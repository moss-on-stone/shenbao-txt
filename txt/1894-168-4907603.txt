# 1894 - 168 - 4907603

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔浄洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印繪圖大红袍告成] [  圖書集成局代啓]  
　　大紅袍一書歴記海忠介公事蹟有聲有色能令閱者色舞眉飛雖體例倣乎章回而筆意高超頗足别開生面兹用鉛字白紙排印復倩名人慕繪成圖刻已告成分裝四册核定每部洋銀五角諸君子請臨本埠三馬路申昌書畫室三洋涇橋焕文書局及三洋涇橋文淵山房購取可也 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寶醫林之大成也兹由煥文書局主人倩本局用活字排印刻已告成紙墨並佳裝潢益美計分釘廿四本碼洋四元如　買外科書則收洋八角寄語杏林老宿　升名賢有欲得盧扁眞傳者請向上洋申報館三洋經橋沿浜焕文書局鴻寶齋千頃堂古香閣文賢閣文玉山房外埠則山東膠州成文堂福州益記書局購取可也 
[論養生]  
　　人之生也禀氣於天地受質於父母有生而不知所養是負天地賦　之厚也是忘父母培植之恩也奚其可哉惟能養其生然後精神完固神識瑩然上焉者可以擔荷重任出爲國家効力雖處盤根錯節之交毅然有百折不回之氣中焉者亦得以經術文章名　象數信今傳後爲宇宙間有數人物下焉者優游高厚之中俯仰無慙室家共樂養生之時義大矣哉昔人謂人之在世猶爇燭然置有風處則其燼也速置無風處則其燼也遲人生祇此精力不善養之則易卽消亡善養之則益臻完固無二理也千古善養生者莫如宣聖鄕黨一篇所載語默動静起居食用自然中節雖不言養生而養生之道卽寓於其中可爲萬世法則自老莊之徒好以清净無爲爲事信其說者從而揚其波而張其燄遂有屏絶人類遁跡山林餌术餐芝以冀長生不老又其甚者鍊金石之藥試導引之方期不死而反以速死欲養生而反以喪生伊古迄今爲方土所悮者幾似一邱之貉正不獨秦皇漢武授人以口實也白太傅云元元聖祖五千言不言藥不言仙不言白日昇青天蓋深有鑒夫求仙之無益而爲是大聲疾呼也夫春生而冬殺者天之道也人以眇眇之身處乎天地之中卽使果有延年之術却老之方亦不能遺世獨立與造物争脩短之數所謂養生者但使不事戕賊不加斵喪無菑無害全受全歸已不負造物篤生之意養之之法首在少惱怒葆精氣易曰君子以懲忿窒慾比物此志也其次則一言一動一飲一食悉當出之以愼持之以恒吾蓋觀於西人之養生而竊有取焉房屋必取高敝軒朗處其中者襟懷豁然頓開室中几榻盆盎之屬每日必令傭人拂拭净潔不染纎塵每室必有通風之竅一以納養氣一以出炭氣階前隙地緑草成茵雜蒔奇葩異卉不特晨夕相對足以發抒雅興排遣閒愁且可資其吐納之氣以養生人衣服則更換必勤洗濯必净飲饌則選擇必美　飪必精其習勞也有定候其行樂也亦有定時每當休息之曰或策馬乎郊原或呼朋而暢飲或在稠人廣座之中撫琴一奏或在篠密林深之地獵鳥偕來凡若此者無非所以順適其性情動盪其肢體使生斯世者皆有優游自得之樂始不負大造生人之意故吾嘗謂中之與西俗尚不同嗜好亦異而其養生之術實較華人爲勝以其取清潔而去污穢深有合於日新又新之意也更推而至於街道必取夫寛闊平坦俾往來者咸有履道坦坦之樂較中國之衢路窄狹兩旁更設地攤動輒阻礙者不同道塗污穢之物每日必飭人役掃除潔净便溺皆有一定之所不得任意污穢較中國鋪户居民隨地傾棄垃圾糞穢狼藉無人過問者不同所用打掃人役確遵定章核實辦理不敢稍逾時刻較中國之清潔　有名無實者不同遇有疾疫不特各人自謀醫治自爲保衛地方官府尤必代爲之計使合境之人同登仁壽而後已較中國之施醫設局任人自便來者聽之不來勿强者不同所以然者西人之視生也獨重故能合衆心以爲心行其所當行爲其所欲爲而無扜格難行之虞華人雖重視生命然地廣人稠官府旣不能一一代爲之計而又人心不同各如其面故未能强以所難行觀於香港患疫華人之傳染者不願入西醫院居住則其畛域之未化可知且街談巷議更有以逐户查視爲不便者則性情之逈異又可知要之王道貴順人情原不必强人以所難而養生之法爲人生所必不可廢括以片言亦不過曰去污穢而就清浄而已似於西人之法不妨節取疫癘傳染時固可藉以辟疫卽毫無疾病時行之亦屬有益質諸居易俟命之君子當不河漢斯言 
[本館接奉電音]  
　　昨由京友電傳上諭二道敬謹譯登○五月十七日奉上諭本年恭逢慈禧端佑康頣昭豫莊誠壽恭欽獻皇太后六旬萬壽元旦令節朝賀筵宴業經照例舉行本年朕六月慶辰及冬至令節典禮均應一體舉行以光盛典所有一切應行事宜著該衙門敬謹预備欽此同日奉上諭前據御史安維峻奏江蘇崇明縣産鹽包解地方違例設引擾民滋事各節當經諭令劉坤一等確查具奏兹據奏稱崇明設立鹽局時閱十餘年官經五六任並非費永濟爲之創始至試辦以來官商無不虧折旣於國課商情皆無利益卽著永遠停撤以後應如何認眞整頓使准私不致侵佔於國計民食兩有裨益之處仍著浙江巡撫督飭該運司審查情形妥速籌辦崇明縣門丁金竹經被逐後輙敢改易姓名充當局書致招物議業經責懲著飭令地方官嚴加管束不准復出滋事其餘所叅各節或事出有因或傳聞失實均著毋庸置議欽此 
[宏我漢京]  
　　總管内務府會同總理萬壽慶典王大臣奏請本年十月初十日慈禧端佑康頤昭豫莊诚壽恭欽獻皇太后六旬萬壽聖節舉行慶典所有沿途點綴景物應自何日起預備至何日止請欽定日期遵行五月初三日奉旨内務府會奏本年皇太后萬壽聖節點綴景物請訂預備日期等語朕欽奉慈禧端佑康頤昭豫莊誠壽恭欽獻皇太后懿旨著自十月初一日起預備至十七日欽此○本年恭逢皇太后六旬萬壽普天同慶率士臚權元旦特令舉行筵宴俾昭來許惟本年皇上萬壽聖節曁長至令節自應升太和殿受賀舉行筵宴方足以昭隆儀而光鉅典然自光緒建元以來迄未舉行頃聞皇上傳諭樞臣將歴届皇上萬壽及長至令節舉行升殿筵宴應行禮節辦過成案查明奏聞欽此諒不日卽可頒示綸音矣○吏部爲曉諭事所有散館分部人員本部現定於五月初五日掣簽該員等如有應行廻避之處務於初四日以前取具同鄕京官印結赴部切實聲明毋悮特示○廂藍蒙出有公中佐領等缺因本管恩保庭都統在頤和園駐工致官缺久懸未經揀選及都統自工旋城印務叅領請訂揀選日期 
 
 

Page 2

 
 
都統訂於五月十二日卯時會同愛玉兩副都統在地安門内五龍亭正黃旗侍衛教塲揀選本固山公中佐領二缺驍騎校一缺並挑補各佐領下領催馬甲養育兵等缺除咨請察旗侍御届期赴彼會同揀選外並分傳應揀應挑人等務於是晨赴彼預備○兵部爲咨行事武庫司案呈本部領催正黃旗現懸二缺照章咨取該旗領催揀挑充補以資辦公相應咨行貴旂卽於各佐領下領催中擇其通曉满文當差勤愼者保送五名以上務於卽日册送本部以憑傳期挑補○鴻臚寺爲咨報事本寺奏請揀補满鳴贊一缺擬定正陪二人於五月初二日帶領引見相應開具满漢排單各二分先行咨報軍機處查照○福建陸路提督黃軍門少春入都陛見四月三十夜敬繕請訓出京摺件並緑頭繕牌齎往西苑由奏事官遞入五月初一日寅刻軍門趨詣西苑在九卿房聽旨旋由軍機處太監自内頒賞點心一盤少頃軍機處發出傳單黃少春第一起入見上御勤政殿召諭軍門練兵防邊緝拿會匪諸要政軍門唯唯敬諾奏答數言宸聽畢循例陛辭復謁樞臣處小叙數語出西苑乘輿回寓俶裝出都航海赴閩○户部爲知照事本部具奏萬壽慶典事宜摺件定於五月初六日會奏相應知照各衙門如遇有應行廻避事件勿與同日呈遞○禮部爲知照事祠祭司案呈本部具奏五月二十三日孝恭仁皇后忌辰此一日照例穿素不報祭不還愿不作樂不宴會不理刑名照常辦事等因奉旨知道了欽此欽遵到部相應知照各衙門一體遵照○侍衛處爲知照事本月初二日奉旨朕於明日辦事後由勤政殿檐前乘轎出德昌門西苑門走北長街至大高殿拈香畢仍走北長街進西苑門德昌門還瀛臺更衣用膳召見大臣卯初預備欽此○廣儲司内茶庫於本月初三日開庫領出大藏香數枝及中藏香檀香應付大高殿設壇祈雨明晨皇上拈香之用並由大藏香内提出四枝移付侍衛處轉交分詣拈香之濂貝勒等門上派員領取翌晨應用○禮部精膳司漢掌印劉子雲副郎思翥開缺讀禮所有漢掌印經禮部堂官點派鑄印局掌印李主政德炳充補遞遺鑄印局漢掌印點派祠祭司行走主事羅文彬署理 
[高亂詳述]  
　　高麗亂耗朝野關心本館一接日本高麗各處訪事人來函無不立時登報且　遍託中西妥友隨處留心苟有所聞亦皆錄入蓋以事關機要不敢不祖鞭先著以答賜閱者之盛情也兹接本月初十日駐日訪事人由横濵丸來書云日本政府得朝鮮東學黨亂信并偵知我中國及俄羅斯均派兵艦至韓海軍陸軍二省及外務省大臣無日不往返密議旋向郵船會社借商輪船十艘預備徵調刻下已載陸軍赴韓惟所載若干名外人尚不能訪悉也駐韓日本公使大鳥君圭介因有此事急帶巡查乘兵艦赴任於六月九號馳抵仁川卽發電至東京言當夜入京城節署中國允韓廷不請派兵士三營每營五百名向朝鮮進發行至牙山登岸布成陣式以待亂人並未入京亦未交仗又派兵艦四艘在仁川及牙山下碇尚有若干在烟臺守候并聞刻復預備兵士一千五百名可以臨時調往九號仁川電逹大坂某日人云本日有華兵一千名至馬山浦按馬山在釜山之西海岸牙山登岸之華兵由葉軍門志超及聶總戎統帶俄國並無陸軍前往英國本有兵船數艘下碇日本之長崎埠聞警卽馳往占住巨文島似與中國有盟約者然八號韓京發電至上海轉逹日本言昨夜韓軍迫近長城與東學黨接戰東學黨敗走全州韓軍合兵圍其城東學黨不敢出而抗拒韓軍屢次挑戰東學黨僞作不知本日李巡遽使及嚴廉察使同赴全州九號釜山發電至日本云韓廷防亂黨潛入京城特派兵士六十名分守興仁崇禮二門遇有民人出入必嚴行搜檢又於木覔山設烽火臺五所準備舉烽入夜韓京商號一律閉門日廷因韓亂增加海陸軍令數條内一條云軍艦軍隊進退新聞紙條例應依二十二條并以下與陸軍省軍令同例等情蓋禁載關繫軍機軍略之事云又聞全州之陷在陽歴五月三十一號卽華歴四月二十七日其先招討使奉命出征慮兵數不足擬臨時徵募飛檄各邑召募三四十人一日有民兵一百五十名自投營次願賦同仇并出關文爲證招討使信而收之且奬其忠勇厚待之下令編入隊伍及東學黨蟠踞長城附近韓軍拔隊進擊行至月坪東學黨與之鏖戰所收之一百五十人一聲暗號起而内應分左右軍夾擊韓軍三面受敵以致譁潰死傷棼如絲亂僅餘四百名得免於死東學黨乘勝而進距全州三里許午後踏平韓軍營壘至是始悉一百五十人實係亂黨僞造關文嗾使詐降相機起事者是日營中傳電至日本言午前被東學黨迫有距京三里内午後迫至城關晚則地爲賊有以致音信阻滯所有官吏以下當差人皆逃匿無蹤最後所發電音由監司親至局中傳遞全州之敗報至韓京在京官民無不聞而色變而京城自此戒嚴矣 
[高亂津信]  
　　　　本月十七日接本館派赴天津訪事人信云李傅相聞朝鮮羅全道東學黨作亂之事謂朝鮮爲我朝藩服不侵不叛二百餘年不應置若罔聞坐觀成敗因卽奏派直隷提督葉曙卿軍門志超督兵靖難軍門涓吉本月初一日首途并派海晏海定拱北圖南四商船裝載軍裝陸續就道當發兵之日好談時事者不殊八公山上草木皆兵現經數日並未續發兵士知天戈所指亂黨敉平聞傅相已電逹軍門不必逕入王城惟駐紥仁川以待後命云 
[譯西報紀高亂事]  
　　西字報云昨日日本郵船會社姚架哈麥麥魯抵滬訪事人急登舟詳詢高麗事據云高人每届春耕之際官必多方抑勒是以民人多有不甘餓死流而爲匪徒者此次東學黨作亂高廷初調兵五百名與之接戰連刀械失去高廷聞之復調兵前往又被亂黨所敗不得已乞中朝援手中朝卽調兵二千名爲之靖難并飭令商務大臣袁星使往觀作亂情形旋由華兵將所失之地收回並未交仗日本公使大鳥君到時帶水師四百人入韓城旣而又由日本調到陸軍二千名乃將水師撤回兵艦本月初十日有日本兵艦及裝兵船九艘在高麗俄法美英各有兵艦一艘我中朝則有兵艦四艘俱在海中下椗十二十三兩日日本又調到陸軍六千名馬五百匹分携各項軍火築就營壘以備屯紥至華兵一到亂黨已各自散歸矣按昨報曾紀李傳相已電飭撤兵大約日本亦當撤兵回國高事其自此平安乎 
[港電報疫]  
　　昨日香港來電報云刻下病者二十九人死者四十三人留在醫院醫船者一百九十五人工人之往他處已漸漸回來矣 
[日本地震]  
　　横濵來電報云十七日下午兩點鐘時地忽大震人民有壓死者 
[營口郵音]  
　　營口信云此地苦旱上河水小慒船不能載運營河荳子售罄價值飛漲前日廣昌隆雇一火輪船能載三萬石本欲運荳赴東洋嗣因荳價飛漲無貨可買願貼該輪空艙洋千元放空出口緣東洋市面甚疲近日各號裝去荳子不免大受虧耗故廣昌隆不敢冐昧從事也○瀋陽新來女班子一部大小僅四人大者年十八九小者十一二粗枝大葉本不足觀所唱詞曲亦復鄙陋不堪入耳營街大行棧宴客皆呼以侑酒正價四十吊賞賜過倍然自識者觀之正復不值一盼北地烟花洵不若南朝金粉矣○營口永增盛山貨棧昔年草創時規模甚小後加開拓漸就恢宏數十年來多財善賈闔市推巨璧焉忽於初六日倒閉緣被蓋州城中永增利牽累遂致頻年積累一旦成空聞者咸爲惋惜永增利被票擠倒虧空二萬數千金有房産可抵業已調停妥帖指日重開而永增盛反被拖倒所謂銅山西傾洛鐘東應者非歟○大街三聚洋貨鋪亦於初七日倒閉○元茂盛油坊元茂德銀爐今年初次核帳之期因獲利數萬金東夥皆興高采烈在酒館宴客四五日自執事以及學徒亦皆輪日飲宴此亦人生得意之秋也 
[起解軍犯]  
　　揚州武生鍾有志卽鍾四前因率領姘婦開花烟館之沈三娘滋閙馬市口武姓藥室並唆使吞烟以圖訛詐當經武姓呈送保甲局由局發縣訊辦等情均詳前報兹聞已由甘泉縣審實照依土棍恃符逞兇例擬以徒罪並褫革衣頂通詳各憲旋奉憲批以此案僅擬徒罪不足蔽辜應加等改擬軍流足四千里充軍新任甘泉縣汪大令奉文後遵卽過堂覆訊并查騐箕斗無訛於節前呈送過府刻聞該犯在府堂尚欲翻供經府尊剴切開導謂爾之案情供証確鑿今雖狡展無益且所擬罪名係出自憲意自應及時起程何必自尋苦喫等語鍾遂俯首無 
 
 

Page 3

 
 
詞含涙畫供而退府憲仍飭回禁縣監俟文件辦齊卽簽差起解押送登程 
[竊桑釀命]  
　　吳縣所屬香山鎮桑林繁盛鄕民素業育蠶無賴之徒時有竊取桑葉販售者紳董議定不論何人如敢私取人家桑葉則罰洋銀二十圓行之有年無敢犯者本月初六日清晨市裏村顧姓家獲住竊桑之鄰人朱某朱年僅十九家素寒貧正欲照例罰鍰其母百般裏告又經諸鄰解勸僅罰錢三千文忽有張某者堅不允從定欲照章科罰朱懾於張之勢燄竟於翌晨至桑樹下雉經紳董以人命關天令地甲偕其母投吳縣禀報凌大令准詞詣騐飭將顧及經勸之某甲帶回候訊一面飭差緝張務獲究懲 
[潯江雜偑]  
　　九江訪事人云前九江鎮現任贑南鎮總兵何采臣鎮軍请旨陛見於本月初七日午刻抵潯標下弁兵及府縣印委各員咸往龍開河接官亭迎謁關道誠觀察總兵周鎮軍及文武各官皆設筵欵待十一日卽附招商局江裕輪船赴申江取道北上○端陽佳節紅男緑女買棹遊湖有一女郎花信年華丰神艶絶遊倦而返由烟水亭登舟偶一傾欹墮入水内幸人多船衆得以援起然已渾身濕透不禁粉怨香啼矣○有劉甲者夙好嫖賭家貲罄盡落魄不堪不得已曳杖提籃與卑田院中人爲伍日前病劇其子扶至八角市某店門前倒地店主懼遭株累给錢二百文其子復扶至小學巷某姓門前弛然而臥某姓卽飛報保甲局局員朱明齋少尉飭丁協保勸令某姓出錢三百文雇人舁往他處次日氣絶子竟飄然而逝乃由好善者代爲棺殮掩埋 
[觀馬戲記四]  
　　黃梅雨過玉宇初晴簾捲蝦鬚好風徐送有客往觀啥驀斯敦馬戲歸而告予曰西人技術之精何竟若是之出神入化哉予曰奈何曰昨晚演戲一十七折别翻花樣迥不猶人試述其最奇者塲上置兩木椅一伶在椅背上作種種戲劇或以手撑持而翹其足於空際或廻身作銅鞮舞或由此椅翻觔斗至彼椅上或手與足各鈎連一椅背弓其身如長虹然夭矯輕靈可謂絶世無兩矣予曰美矣善矣然梨園中武丑亦優爲之未足以爲奇也客曰尚有奇於此者一伶馳怒馬出疾如鷹隼之掠晴空足立馬背上褫其衣者三作三國人裝束而馬仍疾馳於圓將人仍植立不稍欹豈非奇之又奇者乎塲中懸横木一一伶躍而上忽坐忽臥忽跪忽立忽懸一足若么鳳之倒掛忽横其腰於木若奉席之橋衡忽如蛺蝶之穿花忽效蜻蜓之戲水一丑更詼諧談笑妙語横生此猶中國伶人插科打諢也旣而一人控馬出在馬上旋舞游戲三昧幾如孩提所玩之不倒翁時飛躍於竹圈中出入自如馬不停蹄身不離馬嘻古者　　善御其能若此之神奇乎其雜劇之妙者一伶滚大木毬出如栲栳然蹑其毬繞塲旋轉毬不停人亦不墮是眞善於周旋者歟然非立定脚跟何能若是一日伶臥地上翹兩足足底置一巨梯梯上亘一横梯而懸四小梯於横梯之兩旁一小孩如猱之升盤旋玩弄直造其巔時而效釋伽之跌坐時而效龍女之叅禪時而撤手爲天女之散花時而折腰學米顛之拜石洎拾級而下向人膜拜依然神識自如斯時中西人之鼓掌稱奇者無異春雷百面其諧謔也一伶引小馬上塲一小丑躍而出撫馬背曰此我友也當聽我語伶曰爾人也曷爲與馬友丑曰我幼曾與同塾金蘭之好白首如新不信我言請以一物角伶曰角何物丑曰酒一缾請於塲角設闌楯三連躍者僕當負若躍其則一君家有甕頭春在當令僕一解饞涎也及鞭使躍馬躍其一而止冉鞭之屹不動曰如何請以洒餉我乃拍手高歌而入塲上設西人食案一二象相率而至以鼻舉案上鈴摇之侍者羅列食物并置酒焉象捲以鼻一一納諸口中嘻似此碩腹龎然者亦能效滬上所謂時髦少年挾妓入番菜館乎食旣畢案徹居中置巨桶横亘一木板二象分立板之兩端顛之摇之則又似醉態朦　騰沿途蹩　幸無巡捕在未經拘入捕房耳旣而一伶牽一驢出語觀者曰有能如灞橋風雪在驢背尋詩者僕當以番佛十尊效雞林之市客有嫺罄控者甬據鞍卽颠而下連顛數人無一能騎上者長耳公眞倔强難馴哉殿之以武伶入鐡籠與三豹鬥而戲遂畢予曰斯眞奇矣僕當於晚凉散策之餘入座一觀俾得有奇共賞耳客曰明日禮拜六午後例得開演一回會當於日過花梢時與子携手偕行騁懷游目莫待燈飄珠箔獨自歸來也予笑而應之曰諾乃記其所述如此 
[業捐核獎]  
　　歴年以來各處災荒迭報而以上年順直水災爲尤甚飢民載道待賑孔殷當由上海縣黃愛棠大令商同松海防劉乙笙司馬設立賑所勸諭滬上紳商量力捐輸迄今將及半載集有成數業已彚解災區散放兹當振捐核獎之期經劉司馬黃大令會同出示想各捐生志遂顯揚當無不歡欣踴躍也告示照錄於後勸辦順直賑捐江蘇松江府海防分府劉上海縣正堂黃爲出示曉諭事照得上年順直各屬復被水災當奉蘇松太道憲札奉督撫憲飭勸業　奉經遵飭設立公所勸據滬上各業户分别捐輸解濟在案所捐賑欵荷蒙直隷爵閣督憲李奏准獎给虚銜封典貢監生等項均按例銀四成兌收並准援照推廣新章獎给翎枝三品以上捐银二千兩四品以下捐銀一千兩准给花翎捐銀五百兩准給藍翎應以本年七月以前停止等因奉此查滬上業捐尚未截數若待截捐請獎殊恐定限有逾除催令各户赶緊捐繳截數掃解外卽於五月十六日開辦核獎合亟出示曉諭爲此示仰滬上各業紳商一體知悉凡有捐輸順直振欵者限於六月以前開具三代履歴年貌藉貫指捐何項檢同原给印收照章備齊部飯照公等費赴局呈請核獎以憑造册詳請填给實收一面奏咨給獎一經限满册報碍難補辦愼勿遷延自悮切切特示光緒二十年五月十六日示 
[勘視病房]  
　　前報載上海縣黃大令飭差至下海浦查看病房等情昨由原差繪圖呈案卽經黃大令帶同原差携所繪圖樣親往該處查視將圖對勘確有病房四所一在浦東廿二保五十一圖地叚内一在浦西四十三圖地叚内一在陸家嘴口一在大花園左近皆近西溝等處大令勘畢回衙諭飭亭耆细細繪一準圖呈案備考 
[大龜]  
　　昨晨有大龜二頭隨潮而上擱於美租界吳淞路口川虹浜泥土中好事者羣往觀之見龜頭長尺許殻大若簸箕擊之其聲閣閣然一時人海人山争先快覩或曰非龜也玳瑁也或曰是名癩頭龜俄有好善者雇人舁至浦江縱之使去嘻是龜特一朝失勢耳否則遇知音若臧文仲者處以山節藻稅自當名重於當時何致曳尾泥塗默受旁人之辱侮哉嘻 
[同赴鮫宫]  
　　前日某輪船抵滬下椗虹口招商局中棧馬頭時適潮汛甚急雙輪迅轉碰其馬頭霹　一聲浮橋受損有工頭及二小工在馬頭上繫纜偶不隄防仆入浦江經杉板船户援起小工一名其二已携手赴水晶宫内矣工頭名壽壽江北人賃居浦東年二十五嵗至傍晚雇工將屍撈起置馬頭上昨日始草草棺殮尚有一屍迄未撈獲不悉其爲何許人也同時通運馬頭駁船上船户某甲失足墮水順流而下鄰船户不及援救坐視其沈入波心亦慘矣哉 
[奪鳥凶毆]  
　　有劉鶴生者居於滬城大南門外向爲薙髮匠以度日性喜畜鳥磁盎絲籠極意修飾前日携百靈鳥一頭在西門外遊玩突有流氓甲乙丙三人自後緊追以劉寡弱可欺一聲暗號蜂擁向前將鳥攫取劉力大如牛甲等皆非所敵紛紛跌仆心有未甘遂往城中糾合同黨十餘輩欲得劉而甘心劉知衆寡不敵卽在身畔摸出小洋刀一柄大聲曰爾等不怕死請試吾刃甲等自恃其衆不復如初見時之　怯亦携鐵尺等物一擁而上任情毆擊劉身受重傷口吐鮮血甲等遂將鳥攫去劉雇小車而回未知能無碍否 
[法界公堂瑣案]  
　　文生曹宗雲控范杖漁惠福卿借洋不還反敢行兇一案經葛同轉提訊飭將惠福卿押候交到俞顧舟冉核此已列報昨禮拜四葛同轉會同魯繙譯升座范　氏偕俞顧舟投案俞供與惠爲郎舅至親曹姓控欠實係范杖漁所借惠係保人上期大老爺傳小的到案是以投案候訊當十七年分各在浙江回來范潘氏與惠同居曹姓取利尋至惠家范藩氏供與惠同住時常來往同轉謂爾上堂供　曹姓 
 
 

Page 4

 
 
往惠處取利伊妻病重俞顧舟勸且緩追范藩氏供此語乃曹姓所供同轉又謂此案本委已將惠福卿押追爾當静候傳訊惠供妻在日卽有此事容爲查緝求恩交保同轉　前堂本擬交保爾自取咎况田單在曹處亦須清理著將惠交何限三日内清理禀復俞顧舟押候惠禀復到案再核范　氏斥退旋據張尚清持泰昌保單投案具保同轉准之著填注三日内禀復字樣將惠交張保出○陸炳榮控朱世恩定購洋肥皂悔議不出等情經葛同轉諭飭各邀公正人出爲理處昨日原被投案請訊郁包探禀稱此事由公正人出勸貼銀廿兩貨色不論原被買定准照對折算嗣因朱之洋東不允因此不果同轉謂旣有此說著遵照公正人前議辦理朱尚嘵嘵置辨同轉飭探帶出○老德記客棧主范老德因令生客入包房問住宿失去藍紡綢褲不肯查究爲失主拘入捕房捕頭以該棧時時失物嘈雜異常旣已收得租錢不能置之不理著出外理勸如違候解公堂辦理昨日失主陳昌言投案伸訴前情包探禀稱此棧屢次失竊遠客之受虧者不知凡幾同轉謂范曰爾爲棧主寓客有失物事爾不能置身事外况明係包房何得令生客入内范供並非包房每月只租洋一元二角且其子在法文書館讀書時將學生領入同轉謂此事爾終不能推諉著將失物賠償給失主具領范唯唯而退○寶山縣馬漁珊明府遣差凌正投公堂請恊提沈萬熙移解此已紀諸前報者也昨日包探將沈解案供稱在三茅閣橋唐廣豐肉店傭工孟裕祥之媳並不知悉同轉問陳晉之是爾何人供係姪壻住江灣北首四十二圖姪女來店託小的找尋小的辭以不知同轉謂寶山縣來文請本委移解到縣質對如將孟金氏交出卽可無事沈供小的實在不知同轉飭交寶山縣來差帶回辦理○包探郁庭湘禀積竊邵三於五年前行竊考籃經大老爺懲辦此次又扮拆字人在長江輪船圖竊爲探夥拘獲解案請訊邵供隨陸春江大人來滬將赴京都因候表兄弟來信明日卽行昨在海琛輪船送友至福建實被悮拘同轉謂旣隨陸大人進京因何不去供明日卽行同轉著從寛釋出倘仍蹈前轍一經到案重懲不貸○郁包探禀稱張阿元在長江輪船竊取搭客曰短衫一件當塲拘獲解案請訊張供初次犯察求恩寛宥同轉著押候掌頰四十下 
[書畫助賑]  
　　游藝齋女土以名門之淑質擅染翰之長才兹以順直待振孔急以所繪花卉人物册頁及所臨金石文字共十二張交本館恊賑所變價助振格勝簮花才高製錦想賞鑒家必當什襲珍藏按本恊賑所於珍物助振前已截止今因好善出自閨閣故破格登之女士尚有潤例欲結翰墨緣者請閱本報後幅告白 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬車肇禍]  
　　前日將晚有一寍波婦人手挈三四齡之小孩行經英租界大新街正欲轉至三馬路忽剌斜裏有一四輪馬車衝出不及避讓以致孩被碾傷旁人拉住馬車向馬夫理論馬夫反口出大言略不引咎旋以小洋銀兩角擲之於地謂今已给爾養傷費尚有何言言已卽加鞭疾馳而去婦人無從追赶祗得領孩悻悻而回 
[吞烟遇救]  
　　鮑友清不知何許人向在南市阿齋所開之骨作中爲夥前晚忽與阿齋口角鮑忿恨難伸有死之心無生之氣遂於深夜時乘人不備購阿芙蓉吞服偃臥客堂中有頃毒發腹中痛不可忍在地亂滾旋由阿齋請醫施救醫生云幸未和酒吞下尚能救治遂將藥灌下吐盡烟毒始漸蘇醒然亦險矣 
[窩贜被逮]  
　　前署上海縣縣丞譚二尹其　飭丁俞升投案報稱家主失去箱籠衣物等件求請究追經黃大令飭捕嚴緝汛捕遵諭緝查旋訪得贜物窩頓在本城宋華氏宋周氏家旋卽到案禀明黃大令飭差立提宋華氏宋周氏到案訊究并飭將贜物呈案以待失主給領 
[英界公堂紀事]  
　　前報記有周姓者往畫錦里同源祥等珠寶店賖取珠翠各物爲數甚多分質各典鋪旣控案卽由包探秦少卿偕同源祥等鋪主人知照仁大德祥豫昌等各典質謂如有人持票來贖務須關照捕房不料仁大等已將各物任人贖去昨日仁大執事人某甲晶頂　煌上堂聲訴略稱本當生意甚大每日出入之人頗多此事何能記憶且各珠寶客持貨來當亦屬恒有之事未知伊等所指被贖之珠是否同源祥所失今同源祥能言明輕重及粒數否同源祥執事人某姓呈上清單開列明晣豫昌執事人某乙供稱前手執事人已歇物係三月中贖去　以不知其底細德祥執事人某内供與相同宋通剌謂今日之事與失主無涉捕頭言爾等不守定章總屬粗心之故以後凡遇捕房關照止贖之貨須在包上標明隨將同源祥執事人所呈清單著各抄一紙尚有未贖之貨須卽標明包上諭畢著將甲乙丙交人保釋○昨報紀洋人花禮路控馬夫洪阿六竊取馬韁宋通剌著傳到洋人再斷昨日升堂提訊洪供稱小的係寍波人在花禮路處當馬夫已歴四年近因患病雇人庖代馬韁由花禮路售與小的目下小的之衣被及所餘馬料俱在花禮路處本月二十日工資亦未算給花禮路訴稱洪之工資已透支洋銀一元務須算還馬韁並未由商人售出至本月工資由庖人算領可也伊之衣物儘可來取通剌商諸易副領事官謂洪曰花禮路並未將馬韁售汝汝旣說謊本應管押姑念患病格外從寛所有衣被可卽備洋銀一元往取以後不得再至花禮路處以免多生枝節○包探張阿五禀稱耶穌教中傳教人王洪其失去棉被兩條枕箱一具小的查係顧杏林所竊將贜交翁阿月持往某處質錢使用顧因犯他案經老爺判令管押兩月押至四十六日忽然逃逸通剌判令將顧發交捕房補押俟期满後帶案重責二百板遞解回籍翁管押四禮拜贜交王領去○三百九十二號華捕禀稱小的巡路時見江蘭　陳士三互相打架查得陳前因犯事送經老爺笞責二百板遞回崑山縣原籍今特送案請懲通剌判令將陳重責二百板遞回原籍江邀的實人保釋○二百七十四號華捕拘送竊取曹毛男家布衣三件之費幅全請辦通剌判令管押一禮拜贜給曹領去○包探顧阿六禀稱夏然順掩入英領事署聽差洋人司密家竊去磁盆七枚持至某處冷攤求售適經小的所見拘請訊究司密遣細崽某甲投案領贜通剌判令將夏管押一禮拜贜给甲領去○四百零九號華捕禀稱陸和生坐雙輪馬車自已拉韁在人叢中加鞭飛駛小的恐其肇禍是以拘案請究陸供稱祗此一遭不敢再犯矣易副領事謂通剌曰本領事屢見此人乘馬車飛駛與人争先務須重罰通剌曰諾遂判罰洋銀五元并著具以後不敢再犯切結存案備查如敢故違定須重辦○一百三十號華捕禀稱小的查知嚴阿華竊取陳士生家竹布長衫一件是以拘送到堂求老爺訊究通剌判令管押五日○包探孔阿才禀稱高仁卿陶金榮富雲卿争奪婦女以致打架小的見之拘案請究通剌著將高陶各重責一百板富責手心一百下○包探孔阿才拘送竊取翁成發家烟鎗之陳三成請究通剌著驅逐出境○某包探禀稱姚阿九家失去大小衣服十二件小的查知費幅全所竊是以拘請究追通剌判令將費管押一月○二百七十三號華捕禀稱小的巡至某處見馬夫陳阿標違章溜馬是以拘送到案通剌判罰洋銀一元如數撥充某處醫院經費 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月初]  
　　宫門抄○諭旨一道錄前○直隷李奏請緩長盧本年正課奏銷摺○又奏請加結熱河總管津貼銀兩片○又奏請飭查抄革員家産片○又奏請頒檳榔嶼關帝匾額並傳旨嘉獎片○又奏知縣請開缺回籍片○又奏請賞給知府三品銜片○閩督譚　奏調署知縣片○又奏匯解各欵京餉摺○陳督楊奏解各官報効慶典銀兩片○五月初十日禮部宗人府欽天監廂紅旗值日翰林院引見六十八名○鄭王等盤查三庫完竣覆命○㴻貝勒等謝准其抵銷恩○河南布政使劉樹堂到京請安○姚丙然鄒福保預備召見○召見軍機劉樹堂姚丙然鄒福保○○大學士直隷總督兼長蘆鹽政一等伯臣李鴻意跪奏爲援照歴届成案請緩長蘆本年正課奏銷以恤商艱仍可無誤奉撥各餉恭摺仰祈聖鑒事竊據長蘆鹽運使季邦楨詳　蘆商正課例限五月奏銷自同治十年後商情艱窘節經奏准緩至十月啓徵兹因例限將届催令各商完納通綱商人晉有孚等一百二十三商禀稱直豫各岸災歉頻仍銷絀本虧商累實甚歴年蒙將正課展緩藉可專顧春秋兩運仍于秋運後赶緊完課並未誤解餉期限且能增交銀數實于課欵商情兩有裨益今催令照限完納苟能遵辦曷敢視展緩爲常例惟自直豫迭被災祲以後商力尚未復元上年順直復遭大水受灾極重各岸銷數頓减本年春運過關鹽僅十一二萬包出庫引僅十五六萬道疲滯情形已可概見蘆商累多盈少全賴春運回標以顧秋運秋運回標以顧課欵此時萬難兼顧懇將本届正課奏銷援照歴届成案展緩該運司詳加體察確係實情若令依限完納力實未逮徒事叅追無裨實濟陳請緩至本年十月啓徵仍可無誤奉撥各餉並聲明各届鹽引奏銷届時隨同辦理以憑核計等情具詳前來臣查長蘆正課前因商情艱窘迭次奏請展緩均蒙恩允但可依限催納豈容稍任稽延惟直豫引岸向稱疲困近三届引課全完商力已形謁蹶本年春運極少銷滯標絀周轉愈難菜秋爲衆商命脈所關刻值告運吃緊鹽尚未銷課從何出旣經查明屬實應援照歴届成案籲懇天恩俯准將光緒二十年正課奏銷緩至本年十月辦理以恤商艱卽以保全課帑届時仍當督飭運司認真催徵並將本届奉撥各餉于年内解清斷不敢稍有遲誤理合恭摺具陳伏乞皇上聖鑒訓示謹奏奉硃批著照所請户部知道欽此○○李鴻章片再接熱河都統臣慶裕函稱熱河正副總管管理内外行宫三十餘處看守陳設什物訓練護犒苑兵丁按季操演尚須籌貼稿賞每年因公用欵約需二千金所得養廉公項不過二百餘金不敷甚鉅擬請援案奏加津貼等因臣查熱河正副總管兩缺向係簡派内務府司員充補三年方准更替歴任俱因賠累視爲畏途伏念朝廷體恤臣工凡京員奉差外省莫不優給俸廉俾敷公用熱河總管防護宫苑訓練兵丁責任綦重差務勤苦實與關榷織造不同每年所得僅二百餘金責以竭蹶從公殊有難支之勢臣於十八年籌辦熱河善後事宜請加都統公費並擬給道府以下各員津貼經部議准在案熱河總管缺分視地方各官尤爲苦累自應一律酌加津貼以資辦公擬請援案加给該兩總管每年津貼銀各一千兩仍由津海關洋稅項下按季撥付是否有當附片具陳伏乞聖鑒訓示謹奏奉硃批户部議奏欽此○○李鴻章片再前署赤城縣知縣石承武虧短内結雜稅銀一百十五兩一錢九分正耗米一千三百四十四石零正耗豆一千一百四十五石零前因二叅限满未據清繳經臣奏准將該員暂行革職勒限兩個月照數追繳在案兹已逾限仍未完繳據該管道府揭叅到司由藩司裕長具詳前來查石承武係安徽宿松縣人除飭查該革員歴過任所寓所有無資財隠寄嚴密查封備抵外應請旨飭下安徽撫臣將該革員石承武原籍家産一併查抄備抵以重庫欵至該管各上司職名卽係揭叅之現任宣化府知府汪守正現任口北道吉順藩司裕長理合附片具陳伏乞聖鑒訓示謹奏奉硃批另有旨欽此○○李鴻章片再查上年山西邊外七廳旱灾甚重欽奉諭旨飭令恊籌賑欵據駐劄南洋檳榔嶼等處副理事官候選知府張振勲邀集中國紳商道銜鄭嗣文二品封職李啓明中書銜楊元洪光祿寺署正銜李慶邦同知銜張維藩縣丞銜張文苹監生張鼎先等首先倡捐勸募該埠流寓華商共捐銀洋一萬四千三百七十三元陸續匯解來津轉撥災區散放濟赈並據聲稱該紳商等食毛踐士二百餘年今雖遠適異域荷蒙朝廷遣使設官妥爲保護皇仁遠被亟思圖報涓埃此次捐助賑需出於感激至誠不敢仰邀獎叙惟該埠向有平章公所供祀關帝夙著靈應可否奏請御書匾額一方頒發懸掛以廣綏來等情由籌辦晉邊恊賑局司道詳請核奏前來臣查檳榔嶼爲英國屬地東南各省華民寄寓該埠經商傭工者不下十餘萬人國家分遣使臣創設領事立約保護俾海外赤子同隷帡幪固宜有感斯應該紳商等所捐賑銀數至鉅萬非内地官民尋常捐項可比旣不敢邀獎亦未便没其效忠慕義之忱查光緒四年日本横濵華商捐助晉賑十年日國古巴華商捐助順直賑捐及粤東防費均經臣先後奏蒙賞給該處會舘關帝匾額並奉諭旨嘉獎在案今海外檳榔嶼中國紳商捐助晉邊賑欵事同一律可否仰懇天恩俯准將鄭嗣文等由臣傳旨嘉獎並照横濵古巴成案賞給該處平章公所關帝匾額一方俾中外商民咸知觀感出自逾格慈施如蒙俯允所請俟命下之日由臣敬謹祇領發交該紳商等摹勒懸掛以順輿情是否有當理合附片具陳伏乞聖鑒訓示施行謹奏奉硃批著南書房翰林恭書匾額一方交李鴻章祗領轉發鄭嗣文等並傳旨嘉獎欽此○○李鴻章片再據藩司裕長臬司周馥詳稱阜城縣知縣吳長釗年六十嵗福建福清縣人由進士卽用知縣籖分直隷歴辦海運出力保俟候補缺後以直隷州知州在任候補並加知府銜題補今職於光緒十七年十月到任前據該員以近接家書祖墳年久損塌請開缺回籍修理等情前來應请准其開缺回籍修墓除咨閩浙督臣外理合附片具陳伏乞聖鑒勅部開缺所遺阜城縣知縣選缺照章歸部銓選謹奏奉硃批吏部知道欽此○○李鴻章片再光緒十六年順直水災工賑需欵浩繁經臣函咨各省勸捐接濟廣東廣州府知府張曾　前在肇慶府任内捐助賑銀一千兩解津濟用上年順直復遭水患該府又倡捐銀二千兩分解京津濟賑准兩廣督臣咨請奏獎前來查張曾　因畿輔重地迭遘沈災兩次捐助銀三千兩全活災黎甚衆洵屬公忠體國有裨時艱雖稱不敢邀獎未便没其急公好義之忱查賑捐章程由現任知府報捐三品銜應實银一千八百餘兩該員所捐銀數有盈無絀合無仰懇天恩賞給張曾　三品銜以照激勸出自慈施理合附片陳請伏乞聖鑒訓示謹奏奉硃批該部議奏欽此○○譚鍾麟片再署建陽縣知縣劉敦華准補長樂縣知縣飭赴新任所遺建陽縣缺應卽遴員接署查有閩縣知縣陳受頤老練稳愼持守謹嚴堪以調署遞遺閩縣缺查有分缺先用知縣樊明逵堪以委署據藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此○○太子少保頭品頂戴閩浙總督臣譚鍾麟跪奏爲匯解各欵京餉委員起程日期恭摺仰祈聖鑒事竊照光緒二十年分福建省部撥各欵京餉當飭司局遵照籌解兹第一批報解内務府茶稅京餉一萬兩户部茶稅京餉三萬兩除留抵奉撥恩賞福建普濟銀二萬兩外實解銀一萬兩又解東北防費一萬兩籌備餉需一萬兩固本京餉一萬兩委令候補知縣文熾督飭商號如數籌墊進京投納定於四月二十日起程俟報到上庫日期再行由閩發還又自光緒十八年七月起至十月二底止徵收土藥稅釐銀六千二兩七錢四分六毫二絲五忽現經發交委員文熾附便匯解海軍衙門投納據稅厘善後兩局司道分别具詳前來除分咨外臣謹繕摺具陳伏乞皇上聖鑒謹奏奉硃批該衙門知道欽此○○楊昌濬片再臣前會同新疆巡撫臣陶模等奏報甘肅新疆兩省將軍副都統領隊曁提鎮司道文武各官情殷報效慶典銀四萬兩以備添設地叚點綴景物欽奉硃批准其報效聽候部撥等因欽此當經恭錄轉行欽遵去後兹據甘肅藩司沈晉祥詳稱遵卽籌備銀四萬兩發交派委隨帶點景委員甯夏道世杰于本年四月帶解至京赴部交納以昭愼重等情前來除分咨外所有委員帶解甘新兩省報效點景銀兩緣由理合附片陳明伏乞聖鑒謹奏奉硃批户部知道欽此 
 
 

Page 14

 
 
[光緒二十年五月十一日京報全錄]  
　　宫門抄○諭旨三道錄前○桂撫張奏委調署廳州縣各缺摺○又奏請將疏防逃犯各官分别叅處片○又奏鎭南闗徵收洋稅船鈔及支銷數目摺○又奏抽收正厘撥濟軍餉及隨收公費數目摺○又奏勦辦土匪情形片○直督李奏查明保案請照原保給奬片○五月十一日兵部太常寺太僕寺正藍旗值日兵部引見三十名兩翼十五名正藍蒙一名上駟院七名○敬信因伊子謝放銀庫恩○大額駙果勒敏考試文童覆命○徐致靖因伊子謝授庶吉士恩○克王續假十日○朱益藩劉玉珂預備召見○倉塲奏漕船五日回空○鑾儀衛奏派揀選官缺派出那王崇禮○兵部奏派查齋派出德隆玉書英信鳳鳴色楞額祥普彭壽裕章○召見軍機敬信朱益藩劉玉珂○○頭品頂戴廣西巡撫臣張聮桂跪奏爲調署委署廳州縣各員按屆列單恭摺上陳仰祈聖鑒事竊准部咨咸豐十一年十一月二十三日奉上諭各省州縣無論奏調委署代理著每屆三個月彚奏一次由吏部嚴加裁核如有違例更調等弊卽將該督撫藩司分别奏叅欽此查光緒十九年十二月以前調署委署代理府廳州縣各員經臣列單恭摺奏報在案兹據藩司黄槐森詳光緒十九年十二月初一日起至二十年二月底止調署委署廳州縣各員列單詳請具奏等情前來臣覆核無異理合照繕清單敬呈御覽伏乞皇上聖鑒敕部查核謹奏奉硃批吏部知道單併發欽此○○張聮桂片再據署　容縣知縣吕德鰲禀報光緒二十年三月初二日據典史鄭增耀申稱本月初五日夜風雨大作監犯羅大中乘間扭斷刑具扳脫木籠踰墻脫逃當卽詣監勘明除會營選派兵役懸賞購缐督同該典史緝拿外理合馳報等情據此臣查該犯羅大中係已革武生因圖產謀殺胞姪羅先幅身死擬絞監候已入秋審緩决四次之犯該管獄有獄各官漫不經心致令越獄脫逃實非尋常疏忽可比更難保刑禁人等有無賄縱情弊例應從嚴叅辦據該管道府揭由藩司會詳請叅前來除飭將該典史先行撤任提同刑禁人等來省審辦外相應請旨將疏防擬絞重犯越獄脫逃之管獄官𨿅容縣典史鄭增耀革職拿問以便嚴審有獄官署𨿅容縣知縣吕德鰲並請敕部照例議處仍嚴飭勒緝逸犯羅大中務獲究報俟限滿有無弋獲再行分别辦理謹會同兩廣督臣李瀚章附片具陳伏乞聖鑒訓示再所遺𨿅容縣典史缺粤省現有應補人員應請扣留外補合併陳明謹奏奉硃批另有旨欽此○○頭品頂戴廣西巡撫臣張聮桂跪奏爲鎭南闗通商第一百三十三結期滿遵將徵收洋商稅銀並船鈔銀兩及支銷經費數目開列清單恭摺奏報仰祈聖鑒事竊照前接總理各國事務衙門咨奏明中法議定商務廣西在龍州辦理通商各等因飭行遵照去後嗣據廣西太平歸順道鎭南闗監督蔡希邠呈報光緒十五年五月初三日開闗辦理援照瓊州等處通商成案將所收正稅洋藥稅曁船鈔罰欵銀兩按三個月奏報一次將收支數目造册分别呈報查核所收洋稅母庸分别四成六成除應支一切經費外餘銀按三個月一次全數解部以充京餉船鈔一項以七成解交總稅務司爲建塔樓等項之用以三成解交總理衙門作爲同文館經費罰欵銀兩以三成解交總理衙門三成歸監督四成歸稅務司用資辦公已將開闗起各結收支銀數迭次奏報嗣准户部咨洋稅收支數目應開列四柱清單具奏以清眉目不必串入摺内聲叙等因亦經照辦並將截至光緒十九年八月二十一日各闗第一百三十二結之期收支數目開單奏報在案兹據太平思順道鎭南闗監督蔡希邠詳稱自光緒十九年八月二十二日起至十一月二十四日止乃各闗一百三十三結期滿所有徵收稅銀自應按結具報惟鎭南闗開辦未久洋商尙未開立行棧貨物尙難暢行徵收致難豐旺兹將本結徵收正稅並船鈔銀兩及支銷經費銀數造具四柱清册詳請奏咨再本結無各洋商載運洋藥洋貨來龍州毋庸造報合併聲明等情前來臣覆核無異除將四柱清册咨送總理衙門曁户部户科外所有鎭南闗按照第一百三十三結徵收洋商正稅並船鈔銀兩及支銷經費銀數理合繕具清單敬呈御覽謹會同兩廣總督臣李瀚章恭摺具奏伏乞皇上聖鑒訓示謹奏奉硃批該衙門知道單併發欽此○○頭品頂戴廣西巡撫臣張聮桂跪奏爲光緒十九年分廣西抽收正厘撥濟軍餉及隨收公費數目恭摺上陳仰祈聖鑒事竊照粤西歴經前撫臣督飭司道局員於桂林平樂梧州鬱林潯州柳州慶遠南寍四城等府州及百色廳出入要口設卡抽收貨厘鹽厘以濟軍餉自咸豐八年十月開辦起截至光緒十八年十二月底止收支厘金數目均經　次恭摺奏報在案　鹽厘一項經前撫臣蘇鳳文以西省抽收較重西稅無著於同治九年十二月内奏明减厘改徵西稅餘貨悉照舊章辦理亦在案兹據厘金局司道詳稱光緒十九年分據各厘卡陸續具報合計共收正厘洋銀四十八萬零九百九十八兩九錢零三厘儘數撥充軍餉又隨收公費巿平洋銀三萬八千四百七十九兩九錢一分二厘查照定章開支各員役薪水雜費兹值一年期滿合將抽收正厘公費數目分卡開列詳請奏咨並呈明上年收成歉薄米穀未能出境木排鹽包亦均滯銷缺此大宗以致厘收稍爲减色等情前來臣查尙屬實情並非卡員稽徵不力前奏協餉情形片内業經附陳在案兹將所開各卡收數逐一查核比對票根印簿均屬相符除飭將正厘歸入軍需報銷案内核實造銷並將隨收公費照章開支不准稍涉浮冒一面將收數造册送部查核外所有光緒十九年分廣西省實收正釐公費數目分别撥支緣由謹會同兩廣總督臣李瀚章恭摺具奏伏乞皇上聖鑒謹奏奉硃批户部知道欽此○○張聮桂片再南寗府屬之土思州有已革武生黄安詰與已革生員黄漢昇平日均武斷鄉曲迭犯庇匪窩贜之案緝拿未獲上年冬間句結匪徒四行劫擄經該士州黄琮禀由承審官署新寍州知州孫憲敦會營購捕並查有革生梁建勛之子梁邦彥與匪交結飭令交案詎梁建勛袒庇其子聽從黄安詰等糾集匪類在所住之岜甫岜隴兩村藏匿並於梁建勛家起築礮樓孫憲敦商令分防營弁往捕黄安詰等竟敢率衆抗拒鎗傷勇丁並據被刦之家紛紛赴州呈控等情禀經臣一面札派防營馳往查辦一面行據該管道府查報相符該匪因防營往捕仍敢抗敵經弁勇當塲格斃黄安詰黄漢昇及匪黨黄召慶八名擒獲梁邦彥及匪黨陸維厚等七名禀經臣批飭訊明歸案分别徵辦村内匪徒凈盡梁建勛業已逃匿所築礮樓亦已拆毁臣查粤省素稱多盜土屬地方尤形頑悍地痞匪棍動輙糾匪生事此次黄安詰等刼擄多案甫經集衆尙未滋事卽已撲滅不致爲地方之患惟尙有要犯梁建勛未獲除嚴飭查拿究辦外理合附片陳明伏乞聖鑒謹奏奉硃批知道了仍著嚴拿梁建勛務獲究辦該部知道欽此○○李鴻章片再北洋海防各營五年期滿請奬案内二品銜直隸候補道張蓮芬請給從一品封典候選鹽大使余文華請得缺後以知縣在任卽補縣丞銜衛正經梅東寅沈增鼐宋承綬王丙南等均請以縣丞不論雙單月遇缺卽選嗣經吏部核覆以張蓮芬二品頂戴係因何案奉旨賞給余文華所開底銜不符衛正經梅東寅王内南宋承綬等查無報捐縣丞銜案據均令查明覆奏再行核辦沈增鼐並無報捐縣丞銜之案改爲以從九品未入流不論雙單月卽選等因當經轉飭遵照去後兹查張蓮芬係光緒十八年會辦永定河南上大工合龍案内隨摺保奏是年九月二十六日奉上諭張蓮芬著賞加二品銜並隨帶加三級欽此余文華實係分省補用鹽大使由營開保時誤冩候選字樣衛正經梅東寅沈增鼐宋承綬等四名均係在直隸賑捐案内報捐縣丞職銜衛正經經户部於光緒十八年三月十九日核准給照梅東寅經户部於光緒十八年九月十九日核准給照沈增鼐經户部於光緒十八年十二月初七日核准給照宋承綬准户部於光緒十七年十月初二日核准給照王丙南係在河南賑捐案内報捐縣丞職銜經户部於光緒十六年七月十三日核准給照據直隸提督葉志超及各該營統領呈請核奏仍照原保給奬等情前來除將各員原捐執照咨送吏部查騐外合無仰懇天恩俯准敕部查照張蓮芬等七員分别更正仍照原保給奬以示鼓勵謹附片具陳伏乞聖鑒訓示謹奏奉硃批吏部議奏欽此 
 
