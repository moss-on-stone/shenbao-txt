# 1885 - 114 - 4904326

 

Page 1

 
 
[三十七號畫報出售] [  申報館主人啓]  
　　本埠六馬路仁濟善堂籌欵煮粥以餉貧民旣於常例議停之後加賑四十餘日而又苦口婆心以異繼起有人爲民請命存心抑何仁慈也故亟圖之以爲有力者勸其報之首之畫譜一爲龍山落帽圖一擬歐陽子秋聲賦意圖俱係任君伯年所繪氣象高古魄力沈雄迴非甜俗家所能彷彿准於十六日出售畫報仍然九圖後附淞隱漫錄一則閱者鑒之此布 
[縮印精選大題文彚告白] [  點石齋主人啓]  
　　本齋去年敦請諸名家精選四書大題文彚業已登諸報章現已選竣共得佳文一萬五千篇製局則無縫天衣設色則翻新花樣興麗商皇精華　　可謂無題不備無美不臻近今罕有其匹習舉業者若家置一編朝夕揣摩何患不破壁飛去現於四月中出書分訂十二本外加夾板其價格外從　如有躉　者速來面議遲則恐捷足者先得也此佈 
[請繳第二批古今圖書集成股銀] [  申報舘點石齋主人啓]  
　　本齋於前年　倡議紏聚一千五百股仿印古今圖書集成每股規銀一百五十兩分三次繳足此議早邀公鑒嗣　　地造屋從外洋置辦機器復延名手澆鑄字模然後開印至今計已印成數百本雖未裝訂而書之式樣字之精湛極爲雅觀諸君儘可先來披覽惟開印之初機器人工均覺生澀故每日出書無多兹則鉛字業經籌齊人手亦日臻嫺爲此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務　早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收　統限於三月廿九日以前一律交清切勿遲延悞工是所禱盼再此　初議共印一千五百部嗣以各股友喜用大字　字旣放大則紙張亦費本數加多本齋益形虧耗故擬多印數百部藉資貼補旋見市面欠佳且此魯亦身本重大遂仍印一千五百部以符原議合倂附聞 
[論艇船亦足守口]  
　　水師凡三等有内河水師有内江水師有外海水師所用船隻亦分大小規制不同總期適用而已江河縈貫直省各屬河有廣狹其船制因之區别黄運二河一縱一横設立水師並專建漕標各衞所用以堵搶險工護衞漕船船不甚大蓋河防以緝捕爲責盜賊鹽梟出没無常偵探巡查苟船式笨重難期得力黄連之外凡河中水師皆然至江防則視河防爲要江水出海較近勢甚險猛潮汐循生非艨艟巨艦不能穩泊江中長江水師之制恢乎有餘髮匪夷滅以來伏莽之戎彌聚彌多哥老會横於湘中諸教匪潛於皖鄂設有竊發無不立時破敗奸徒授首黨與盡散豈非沿江一帶防範之嚴聲勢聯合易於翦除也哉若夫海防則較内江水師爲更緊要自泰西創行火輪船以來日漸推廣道光李年粤東之役英人船隻尙多夾板自五口通商然後火輪徧於諸海五口以次及於長江而火輪之外又出鐵甲制益精工質益堅緻閱數十年而船砲之利駕乎四洲於火輪鐵甲之後更不惜工巧創造鋼皮碰船水雷船炮臺船名　不同而要皆出入於火輪機器無他技也中國自與各國通好師其長技出銀購買開局製造駸駸乎欲與並駕齊驅是言今日之海防舍火輪鐵甲無以爲用其異於河防江防者雖由地勢之不齊而亦關人事之善變也顧　以爲目前中國海防欲合南北萬三千里之口岸而皆以火輪鐵甲堵險而扼隘焉恐一時經費無出不能購造多船蓋歐洲諸國幅員之長不及中國十之三彼有船百餘號足敷自守而且可以略地他洲保護商局我則卽有百艘而不足分派也同治初元創造試買迄今二十餘年統南北洋不過三四十艘試觀馬江一燬臺灣卽無援應之船江南奉旨調援遲之久而始以五船出口遲之又久而僅留三船於鎭海其情形抑何竭蹶也竊謂中國旣無越海覓地之志而各國大埠華民所在調派兵船往爲保護亦尚須十年五年始克成行是中國之於敵但求緊守夫口岸不必角逐於海中其情勢固已顯然旣但求守口也則從前外海水師經制所設之艇船未嘗不可以資桿禦也所貴水師官弁實事求是造船之價不侵漁以自肥養船之法　草率以從事則以十艇船抵一火船之用與以十艇船當一敵船之衝绰然有餘矣吳淞各口舊設經制水師營凡六營每營有艇船二共十二艘各資巡洋之用月之初旬吳淞營閃叅將約遊龍華歸舟過製造局時淞營艇船皆泊局門外港中叅府因導諸友登船歴覽自一號以及二號見其船中收拾精潔自艙面至艙中材料皆堅實無比一切銅鐵器其無異輪船客㕔帳房及哨弁所居寬廠有餘坐久談深不覺其在船也閃君風雅好交游煮酒相欵席間指示因言此船係製造局所造經費無過五千金兩船萬金而内中陳設布置與夫隨時裝修揩抹洗滌悉以渞船之法行之約計所費實已不貲目前雖尚輪船此等艇船僅資防護及歲時出洋巡緝以云让敵固無需此然職守所在苟能盡得一分心卽爲國家做得一分事現在製辦輪船鐵甲每船動費十數萬金如果實事求是月領經費除船上諸人發給俸餉外能涓滴歸公則其所以整飭者豈惟是艇船之渺小哉旣而相將觀艙面諸砲皆重一百六十墩之洋砲其砲架下設圓鐵皮可以轉動四面施放與砲臺相似炮凡八尊分置左右就十二船言之惟此爲太他船皆不及也盖叅府實心任事不畏賠累故能如此觀畢而歸余惟水師營制素未深悉但往來吳浙間所見内河内江諸船率皆泊定水面有炮一二尊入夜鳴鑼擊鼓但以兩人輪替守船而營官哨弁不常在防雖當承平之世而盜刼之案時有所聞砲船所在宵小不畏避之然則此等水師亦復何用目前法人肆擾海口戒嚴議和縱有成說而撤防未可輕躁輪船鐵甲合南北洋祇二三十船之數而茫茫萬餘里將以布置周宻非有艇船以繫輪船之後而爲輪船之助吾恐砲臺屹立其勢亦覺甚孤蓋從前未有輪船守口之具全恃艇船但令將領得人實事求是雖僅艇船有此自砲與堅固之船身豈不足以守口如曰輪船必勝於艇船何以馬江一役八九巨艦與紅單船同燼哉吾盖觀於淞營之船而信經制外海水師之亦足以濟守禦也然而必如淞營則可也 
[上諭恭錄]  
　　三月初十日奉上諭卞寳第等奏故員虧短正雜銀兩逾限不完請查抄備抵一摺已故前署湖北監利縣知縣朱光耀虧短正雜各欵銀兩經該督等奏叅勒限該家屬完繳現在逾限已久並未完解殊屬延玩着 
 
 

Page 2

 
 
湖南巡撫卽將該故員原籍家産嚴密查封備低以重庫欵餘着照所議辦理該部知道欽此 
[印人效順]  
　　外洋新聞紙言因英俄起釁之事印度各王皆願以本部兵襄助英國有一軍則早已預備卽可成行牛羊食物一切均已整備英國亦已調英兵二萬五千前赴印度以資防守印度各國又言印兵之助英國者無論阿富汗埃及倘有戰事悉聽征調印民亦肯隷入英國軍籍以伸敵愾然則英軍之勢不可謂不壯矣 
[英人據地]  
　　寓滬西商昨日傳言云高麗口外哈密墩地方已爲英人登岸據守矣 
[租船續述]  
　　英國租定商船前已疉列報章兹悉陸續租定者已有六艘有一名本砵禄盖朝得爾於本月初十埃及行抵香港在船　稍事修理卽當裝載軍裝食物前往高麗之哈密墩該船乃商輪中之快船也 
[西友傳言]  
　　京師來信云傳聞英國駐京欽使巴君仙逝後英廷簡派從前駐京欽使威妥瑪君來華仍任全權大臣之職約於秋初可履新矣然此說爲西友所述確否未敢預期也 
[英使得人]  
　　昨日文匯報發有傳單云接到天汗電報謂總稅務司赫德君已奉英廷簡爲駐華京之英欽差云但本館却未接有訪事人電音故確否非所知也 
[誤斃鄉民]  
　　聞得漢口有俄國人往鄉間打鳥悞將鄉人擊斃衆鄉民不服乃執俄人而送之於華官當卽收禁駐漢俄領事聞之卽往見華官請將該俄人釋放未識華官允其所請否也 
[鳳禁紀聞]  
　　神機營向怡和洋行所借之銀五百萬兩子息按年七厘所立章程合同毫無遺憾業經戸部核准請旨允行着與該洋商彼此交執矣○中法雖已停戰而善後事宜尚須籌畫詳盡以冀隙漏全無近總稅務司赫德君日往總者與諸鉅公和衷商確想必有以全始全終矣○聞新疆回匪作亂勢頗猖獗至因何　亂尚未得有確音○前通永道英觀察之太夫人卓佳氏年屇百齡奉旨賞給匾額等事前曾列入報章兹聞太夫人於二月二十六日無疾而終不日卽須出殯矣○今正戸部會議增添海防捐項新章較臺灣之祗收八成者價值稍昂而選補之期則較之迅速自定章迄今未及兩月已收實銀五十萬兩左右其中所捐教職最多聞此班在部守銓人員三月間卽可望到班云○京師近多喉症其發甚急且易傳染前門外鑾慶胡同粤西會館中張某有子三人二月卜旬同染是疾誤服柴胡升麻等類數日中相繼而亡張亦因之傳染急覓他醫療治始愈○三月初有山西人某甲至前門外紙巷子西成洋藥局吸烟吸竟欹枕瞑目半睡半醒旋有某乙翩然而入與甲同牀對吸覷甲腰擊瑪瑙嘴烟袋遂取以裝吸潮烟數袋細審之嘴石不佳復置甲身邊移時復取細看遂入已懷揚長欲去中驀起　乙辮而批其頰他人不知向之勸阻甲歴述乙醜形衆卽哄堂大笑蓋甲假寐以窺乙者久至此始上前扭住也乙遂遠中烟袋抱頭鼠竄而去○客歲戸部呈進歲出入黄册刻又奏請將册式頒行各直省大憲令各按年照式報部一次聞已奉旨依議矣○二月下旬京師　順鑣局保某布店銀一萬二千兩出京行至河間獻縣界突遇匪徒乘馬持鎗攔路刼奪鑣頭李老廣揮令手下各人挺身而出奮力相持匪徒施放洋槍李卽中槍而斃諸夥亦多受重傷所有銀貨盡遭刼掠當卽報投縣中飭差緝捕迄今尚未弋獲也○東四牌樓七條胡同内當鋪大院有恩姓者止白旗人冋充旗兵家有一妻一子二月中旬其妻又生一女至三月初某夜妻忽自　而斃次日報明地方官經東城司官會同南西兩城詣騐委係自刎身死遂將全案送部請核至其自盡之由則尚無由得悉也○各省應解光緒九十兩年京官津貼銀兩尚欠十七萬兩有奇刻戸部奏銷除九十兩年各衙門領取津貼外庫中尚存十六萬兩有奇刻已停放津貼此項存欵想應留備要需其各省欠解曁十一年解部之欵仍咨催速解到京毋稍延滯云○南苑内東馬道張叟務農爲業生有二子皆已授室叟于二月杪納醮婦某氏爲妾置之别院其妻心厭之不告而出避匿鄰家叟裳帶情深不甚縈情故劍數日不見竟不詰其何之叟媳長劉氏次孫氏素與村中王李二人狎二人乘叟夫婦不在誘之偕逃叟聞而怒甚控諸南城坊署嗣經坊官詳城送部兩媳及王李旋卽被獲叟妻聞變始貿貿然歸刻諸犯收禁刑部想必按律嚴懲也 
[曠務生色]  
　　昨有友自滇中來述及滇省開辦五金礦務日臻暢旺承辦正供京銅五十餘萬觔現已由滇中委員起運隨後兼辦商　並辦漢莊白銅陸續東下其另開蒙自縣個舊廠點錫上年已分運漢滬江西等處試銷共七八百擔色質俱佳刻下又由四川重慶轉運到漢約有千擔昨裝江裕輪船運滬於十一日進口并知其另有大批點錫分運粤東銷售其沿途稅釐已經大部議准奏奉特旨經過各省關卞洋常兩稅并釐金均准减半院納藉輕成本而裕利源且知四川招集商股已得五六萬金解赴滇垣接濟廠用開採益廣是可爲該礦各股友賀具徵金太守在滇總理開採認眞從事并見胡觀察之各省布置攸往咸宜始能速收成效實爲近年各礦務之僅見者也 
[請增烟稅]  
　　左侯相奏請增廣洋藥稅厘刻經總署會同戸部議覆請嗣後西商運土至内地海口缷載先由該商照新關洋稅定例每百斤在海關完納稅銀三十兩然後卸貨行中各海口另設局卞專司洋藥稅厘俟華商販運時每百斤再向該局卞完納稅厘銀八十六兩由局發給執照運行内地終年各局卞與各洋行核對一次其出入數目必須與局卡收納數目相符以杜沿途倫漏商販走私之弊聞此議不日具奏如蒙兪允將來洋藥稅釐定必蒸蒸日上矣 
[蕪湖雜誌]  
　　本月初六日郭善臣軍門乘小火輪晋省謁見盧藝圃中丞廪陳防務○鄒雋之明府逐日下鄉勘騐圩埂留心民隱幾於啓處不遑○營勇龔有才因案斥革流寓鳩江設諸陷人藉肥己槖新正後日招集數十人在家呼盧喝雉夜以繼日匪聚喧囂事經鄒明府訪知派差逮案笞責管押聞當盡法嚴懲也○本月初四日二鼓後井兒巷陳姓家忽兆焚如一時烈燄飛騰警鑼四出各水龍聞聲麕至極力灌澆得以立時撲滅事後訪悉係被匪人縱火共燬五家有二少婦從睡夢中驚起奔逃見者授以小衣揮令避往他處○邇日到有要把戲者皆十六七歲好女子走軟索登雲梯輕如舞燕疾若飛猱色藝之佳無出其右偶唱清淮調小曲亦盡態極妍人人喝米所得纒頭不可以數計○南鄉各農戸醵資在河南三昧輂前搭臺演劇三天以祝年豐而答神貺是處四圍俱田埂適值隂雨泥滑觀者互相擁擠往往跌入田中亦有埋身糞窖者至婦女之遺簪墮珥尤屬罄竹難書甚矣戲之無益也 
[澄江紀事]  
　　江隂來信云十四日下午天氣鬱熱異常未幾舟子遥指西北天龍掛俄而濃雲密布電光閃爍大雨如注狂風怒號霹靂一聲人獸都爲辟易旋見江猪成羣浮行水面士人云不久卽有大風少頃風聲陡勁如萬馬奔騰至十五黎明風愈甚曰浪滔天彷彿銀山十二午後風息浪平各船始敢渡江風勁時泊守黄田港口之龍驤虎威飛霆策電四船一律移泊八圩港以避箕伯之威焉○十三日下午統領南字選鋒營劉方伯由大灣山防所赴黄田港口上登瀛洲兵船駛往江甯聞有要公面禀制軍也○日前曾爵帥委某員乘輪抵江查點各防營兵勇 
 
 

Page 3

 
 
兵端雖弭防堵仍嚴長江水師砲艇每日兩操無稍間斷十六日謝協戎在江口閱操○譚方伯重申烟禁開烟舘者無不慄慄危懼八圩港亦有小烟舘昨經靖江縣差往查今已一律停歇矣所謂令嚴而民不敢犯者於方伯見之○八圩港設立太古旗昌怡和馬立師洋棚裝載來　客商歴有年所無業流民往往向該棚内藉端需索今由太古洋棚司事汪錦堂會同各棚議定每年情願認繳大錢四十八千作爲靖江縣救生官渡局公欵按四季分繳由局董查收稟縣立案刻已批准給示示曉諭倘有前項索詐等情許該棚指名具控提案嚴辦不貸 
[南菁書院古學題]  
　　南菁書院山長黄元同先生於十一日回定海原籍爲其三公子完姻預將古學提前課試限十八日交卷古學題二十四氣原始二十四向原始發藻儒林賦以董子下帷發藻儒林爲韵滆河春泛七律 
[淞口述聞]  
　　日前有甘肅人某甲年方不惑至吴淞鎭投効督轅防營據稱曾保儘先副將未到營時暫寓某客棧晚間忽發瘋顚持刀亂斫次晨復躍入河中經同鄉人見而拯起引至督轅統領吳安澄軍門處乞爲錄用軍門以甲曾充麾下哨弁遂留營摧用不期當夜該甲竟持小刀自刺其喉登卽斃命成曰係鬼魅作崇未知然否後經統領備棺成殮○前日福安輪船由金陵回淞載有各防營軍火等件爲數甚多 
[西官赴蘇]  
　　駐寗波之美領事官聞于今日乘舟赴蘇豈另有要公歟抑因風日清和特鼓棹而玩物華歟 
[赛馬紀餘]  
　　賽馬旣畢西人雅興已闌而各馬夫罄控夙嫻未免見獵心喜遂於昨日齊至跑馬塲中盡情賭賽其有西人之興高采烈者亦以技癢難搔復賽二次雖不必如前三日之車馬駢闐履綦交錯而際此風和日麗天朗氣清毶毶碧柳間亦不少衫痕鬢影此亦詞塲之煞尾冶游之外篇也 
[同時失火]  
　　前夜九點鐘老北門城内薛弄底地方打金泊之某姓家因炊夜膳失火烟霧迷漫冒穿屋頂當由八鋪地甲鳴鑼報警各善堂水龍畢集巡防總局離此不遠馮蓮士刺史督同巡勇趕往彈壓旋得火滅烟消計祇焚去房屋一幢小致波及隣右未始非各水龍之力也是夜十二點鐘時又聞英捕房警鐘亂吼嗣打三下探係五馬路之西梅春南里之東石庘門内失愼租界小火龍及巡捕房藥水龍咸來灌救西捕頭督同中西包探巡捕彈壓俄卽撲減計焚去房屋二幢披屋二間尚有一幢燒壞板壁門窗槅房至起火之由據言有沈姓家甫搬到此擇吉迎親詎東間壁之空房内忽然起火波及沈姓家斯時親友畢集張筵痛飲意興甚豪屋内之衣飾物件多有不及搬移者而各親友己無不手忙脚亂設吃回門酒固當以焦頭爛額者爲上客也 
[恨海難塡]  
　　蘇州人董阿金向在分金爐爲業近因生意寂寥無計禦貧貧憂思鬱結漸成瘋癲之疾日前出門後一去不返妻子戚友四出訪尋杏無蹤影前日早午新閘橋椿邊忽浮起一無名男屍經船戸帶住董妻聞信往認果其夫也悲慟欲絶卽倩舟子帶至河灘買棺成殮夫以分金爐爲業尚不能分金銀之餘氣稍濟貧窮朱檢討詩云地下劉伶攺姓金見此應悔失言 
[蒙羞自盡]  
　　小耳朶阿壽卽朱阿壽原籍蘇鄉在滬上各書塲門外招呼聽客以此爲生而慣薦婦女爲娼從中漁利良家女子受其害者指不勝屈如四馬路典當對門之兪朱氏張潘氏均被其誘赴閔行鎭始則託言帮傭及至該處逼令爲娼兪朱氏潛遁回滬而張潘氏之夫遂逼令兪朱氏同往閔行領妻同滬於是二婦共尋阿壽扭至捕房轉送英會審公廨訊理黄太守訊得兩婦亦有不合各予薄責以示懲微而阿壽則揚揚得意以爲雖遭笞責究無罪譴故原告兩婦亦被掌頰二婦聞阿壽言忿不欲生前日張潘氏吞服烊烟自盡經陳君竹坪灌救得甦昨早六點鐘符兪朱氏亦以含冤莫白取芙蓉膏吞服其夫知覺不及灌救而斃而阿壽已知風遠遁按拐誘婦女例禁綦嚴况重之以人命乎阿壽雖遠颺豈能終逃法網耶 
[控媒匿婿]  
　　去臘本報曾列製造局工匠龔月梭悞搶袁姓女郎一則當由龔之岳父計甫堂赴縣呈控莫邑尊提訊之下飭龔赴袁姓家服　並諭計速卽將女嫁龔俾此後歸龔養膳兩造各具切結並無後言詎前日計忽偕妻某氏重復投縣訴稱去臘奉斷之後將女與龔完姻頗稱靜好不料上月中原媒梁袁氏唆計藏匿向論遭敺不得已投案控訴邑尊准詞飭提梁袁氏到案前晚集訊計夫婦供訴前因梁袁氏供伊壻龔月梭由我爲媒旋於去臘涉訟案下奉斷後伊等自行成婚與我並不干涉今忽又向我索人將我家中什物毁壞無遺求請究斷邑尊謂計曰爾壻雖已他往儘可自行找尋毋得向媒滋事卽着具以後不再滋擾切結梁袁氏所控毁物無憑不准當卽斥退 
[瑣案彚登]  
　　日前周桂投案稟稱由蘇附毛阿長航船來滬艙中共有七人至夜半船忽傍岸致被賊由牕鑽入竊去珠皮馬掛等衣多件揆其形跡實屬可疑是以投案請究翁太守詰訊毛阿長毛竟一味推諉并稱此係賊偷與我何涉太守謂物在爾船失去不問爾將問誰遂看毛交保限三日内查明失物下落否則先予賠還昨日忽有一西洋人投案稱船戸是我母舅素來誠實决無串竊等情遂向中西官嘵嘵置辨太守問旣是母舅是何名字答稱名阿長不知何姓太守謂旣爲甥舅豈有不知姓氏之理此事在船共有七人無不知曉業已飭查爾局外人不必管此閒事西洋人隨退去○前報列震泰米店主婦周沈氏控逃夥王寄春捲逃一案質訊之餘兩下各執翁太守着周沈氏將王在店所有物件取到再核昨日該氏將鋪蓋及釘鞋舊鞋各一雙携到王仍言語含糊諸多猬褻太守查得土與馮子卿羅起楊等爲羽黨隨卽向之詰問王稱小的名濟川羅係舊識馮則實未識面太守謂爾之積案如山尚當逐層細詰王卽出言挺撞肆口胡言太守大怒著卽帶出掌責隨將周沈氏申斥一番并傳徐海泉到案問店中共有若干人答稱尚有兩學徒太守着徐於今晨將兩徒帶至捕房問話○捕房解送馬夫朱阿渭　板船戸林文卿到家禀稱兩人自相扭入捕房請卽詰開朱供有人來坐車被林拉下爭論之餘伊竟糾聚十餘人將我痛打林供被伊等馬夫黨將找船拔至岸上翁太守問捕房可有拔船之事包探禀稱果有船一艘在小東門捕房但祗空船並無一物太守看朱交保飭包探帶林前往查檢船中有無失物再爲核辦○捕房解送耿伯勝余福陳順祥陸楊氏耿陸氏五人到案幷傳原告源來客寓主婦徐羅氏詰訊翁太守詰問之下先據陸楊氏呈遞禀詞稱耿陸氏卽小婦人之女兒前晚女壻耿伯勝在小東門外被流氓剥去衣服旋據耿伯勝供稱家住大南門外父親向爲絲線生涯小的現在虹口同文書局前日偕妻往大塲鎭回時過晚栅欄已閉不能回家因向源來客寓借宿少頃卽自流氓多人上樓褫去我等衣服幷拉至烟間多方勒索幸途遇民團局勇彼等始各散去太守見禀詞中所載流氓名字有新安丫頭開水阿四等名目詰耿何由知悉答稱在茶舘中聽見太守間耿娶親幾年有媒妁否耿陸氏供稱去年出嫁的由我母招爲贅壻太守又問除羅氏曰所有流氓諒必相識家須由爾交出徐稱伊等蜂擁上樓何能攔阻後卽一閧而去耿又稱流氓由伊夥計領上豈有不知之理太守隨詰余陳兩人據供從前在局當勇與耿相識昨耿說起被流氓拆梢我卽同伊至寓問信不料竟被寓中鳴捕將我等一倂拘押太守謂青年夫婦何得住宿外間况從小東門至南門家内路已不多即使夜深何不設法回去本應懲處今暫從寛着一倂退去如遇前項流氓准隨時扭送以憑嚴辦又諭徐羅氏着將夥計交出質問該氏遵諭退出○ 
 
 

Page 4

 
 
前報列張子明測字無錢拉進捕房搜出僞票張供票係顧堯臣所遺翁太守見帳夾中有應收之帳甚鉅因復研詰據張堅指亦顧交我因看包採將張帶往查問包探嚴頌眉帶張至東棋盤街德福堂内囑傭人引張入内尋到某妓房中見顧顧毫不謊張口稱有事往外去談行至門首竟思兎脫嚴偕張飛歩趕追幸卽追獲解送公堂禀明獲顧情節顧供名耀堂常熟人所有永通押脚同義和抬頭之洋票三百元前在蘇城開店時收冋歴來藏在身畔包探又禀稱顧曾稱在道署當房科翁太守將情詰問顧稱上海道署科房中李子山曾冩信與伊荐爲書辦未有回音太守謂帳夾中有霍建康借據從何得來帳上有應收銀兩如公大巨豐匯康等莊約共二千兩之譜匯豐銀七千二百五十兩現在派人同爾去收可卽將銀兩收來否則作誆騙論顧稱此帳實係胡亂寫成不足爲據霍之借票係兄長之物囑我向索因此留在身畔張供小的係許浦入從前顧在許浦學習生意因而相識小的本軀擱粮米船所帶銀洋被潘學田引誘用罄進退兩難後在車上遇顧邀我同至烟館伊稱去取錢文一去不回太守詰顧借據等物何以放心交張不想取回答稱本欲尋伊未曾尋見太守謂然則何以旣見伊面非但不索反欲脫逃明係其中尚有不實不盡遂著將顧交捕帶回管押張叩求開釋太守謂人雖由爾尋到難保爾非同黨隨問可有熟人肯保答稱租界並無熟人惟關上張子敬素來相熟太守謂如有保人准爲保　○昨晨包探嚴頌眉孫寳生見一衣衫襤縷之人手携袱包倉皇行走隨　探夥尾而覘之其人似已知覺往西轉北過新街至英租界復折囘至恒德當舖質錢當夥將包折開則裏面並非中國衣服實係天主教神甫彌撒時所穿之服兼有别物共得七件當將該竊拘進捕房捕頭詰稱從英界客寓中竊得及解公堂據供姓胡名錦芳南京人爲　店生理璟已失就寓居泉漳會館弄中其物由阿福同我至城内在侯家浜木橋堍某姓人家竊取並非竊自教堂翁太守問捕房中可有人報失包探等未及回言于副領事謂頃堂中人有信到來報失太守着將胡暫押飭包探至堂詢明可是失物七件俟囘覆後再行核辦 
[英界公堂瑣案]  
　　顧少卿稱在怡和洋行繅絲棧做工昨上工時被同業張秀山李揚福陸桂林等毆打受傷爲特訴捕拘案葉阿五稱是工頭顧張李陸等均是工人不知伊等如何起釁惟據張秀山等言並未毆打顧少卿張秀山李揚福陸桂林等同供上工時人多擁濟致將顧少卿踏傷實難指明何人所踏我等確被妄指黄太守騐得顧少卿僅受微傷着葉阿五具保張秀山等出外調停爲顧養傷○一百六十三號華捕稱昨獲　竊徐恆吉搜出刀械鎖匙等物今一倂解案徐恆吉供現已攺過小本營生不敢圖竊黄太守謂徐恆吉屢經犯竊身藏賊具甚多豈容抵賴判發捕房營押一月賊具存毁○一百三十一號華捕稱拉東洋車之毛阿渭因與别車夫　攬主顧吵閙適　馬車駛來深恐阻碍擾禍喝令退下　阿渭置諸不理且東洋車每因爭攬主顧釀禍經工部局議禁故將毛阿渭拘案請辦毛阿渭供以後不敢易繙譯謂東洋車爭奪主顧屢屢擾禍不顧馬車來往殊堪痛恨請辦以儆黄太守隨判毛阿渭枷號兩天發頭門示衆以儆效尤 
[上海絲業衆商公讌移助]  
　　謹啓者敝會館内供奉蠶神三月十六日欣逢聖誕良辰在滬衆絲商以及各絲棧號主是日齊集拈杳慶祝恭敬丹桂茶園名班演戲一臺以迓神庥散福酒筵公議移助本埠六馬路仁濟善堂四月分接放施粥經費因該堂司事實力奉行經理施粥每日　上午後兩餐來廠食粥失業小戸窮苦無依者鳩形鵠面現因市道之衰經費不繼續放一月須費六百元勸募爲難善昌奉商移助承各絲商號客俯如所請移助英洋一百元一救貧苦之飢一代諸君積德施無量之恩獲無量之福登報奉聞卽請公鑒[  施善昌啓]  
[浙省撫轅抄]  
　　三月初九日咨補梁湖巡儉劉有瑞禀知藩飭請補叩謝○初十日正任開化縣徐禀見禀辭赴都○十一日前署隷溪巡檢屠道愽交缷回省禀到 
[江督轅門抄]  
　　三月初九日分省府經歴李冕南由哈密來候選從九易盛崧湖南來藩轅牌示東臺典史員缺前經請以本班儘先補用興史　鎬咨署現已奉部復准目應飭赴新任○初十日督轅牌示本朋二十六日煥戴凉帽○十一日會辦皖岸督銷局柱春澡請假赴蘇候選理問譚顯崑丄海解軍火來○十二日東臺縣典史陸鎬謝飭知辭赴任藩轅牌示宿遷縣盧思誠因病請假遺缺查有候補知縣樊燮六合縣訓導刁雲慶丁憂遺缺以訓導蔡覲雲均署理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[朝鮮人賦]  
　　朝鮮以歌賦取士士以科第爲榮與中國無異顧其賦每兩句書一紙條聯綴成篇直於古賦律賦以外别創一格而其字句湊合塡砌轉類中國近時墨卷兹得朝鮮友人抄寄一賦係彼國人士應試之作題爲戸戸是堯封賦限三十韻此僅廿五句蓋末五句爲抄錄者遺失也賦云 
河千一而生聖四重歌於日月登離筵而獻壽慶繼繼之萬年自頌壽於吾皇人西土之舊掌千載下而祖堯迨青宫之誕辰頌亦是於河苞一家春於天地戸是封於八域頌家家之三祝蓋戸戸之堯封屋東海之遐齡萬壽朋於兩宫囿八荒於隂陽齒三善而慶節天縱姿於繼照猗儲德其得壽嫓殷祿之遵百封人誠于愛戴耄七紀而克享匝一世而華封星高捧而一點周萬山而期頤夢千齡之其時覿厥象於何處邁夏福之嚮五一曰壽而祝堯眉八彩而以介戸皆頌於今儲雲共祝而三言延頸地而献齡年總丁於渚虹詩何爲乎萬里千年會而誕聖多戸口也庇蔭今幸逢我堯君益昇徵於桂掖天祚宋而毓儲戸奚但於封千命用申於堂兕客如封之祝辭十家聯而祈耈願封足矣善頌慶誕節於東宫比櫛象於蔀屋祝台背之引翼追蟠桃於今朝 
願龜蓮以千歲 
[朝鮮人詩]  
　　朝鮮人賦旣錄報章又得朝鮮人詩一篇亦應試之作題爲使天下後世之修身齊家治國平天下者皆得以取法焉限法字十八韵詩云 
漢南歌俗民日新刑于寡妻瑟友姒治齊一統法天下文王聖德肇邦家詩謡闕岐被之管渢渢房樂溢於四成周禮樂遹追先而國而家永斯洽貽厥孫謀鼎定郟歌曰關睢和不狎當世治平皆後法濯功豐垣築斯鍤艸上之風化開箑赤烏伊翁形筆揷明堂新化貢玉帛熙熙一千八百國修齊遺範肇何代雍熙聖化剏幃翟蒼姬家世萬億年歌麟壺閨子孫多雲卿玉相庶幾見牧野神功包鎧甲五等諸侯鮮血歃文考儀文尚不乏洋溢人情歌野鴨典章恢恢頗不狹懸象宫門旬日浹於穆清祠春祭袷甘棠碩人布化桴齊家治國一王法開來聖祖牖斯啓千秋紫陽贊頌意 
采蘋賢妃開畫匣長使周民防水閘躡後雲孫衣正扱一筆輝煌武夷峽 
[贈黄壽人請指正]  
　　壺中邱壑儘倘佯君幼習舉業兼擅書畵尤工軒岐現　大馬路阜康八里自題所居曰壺盫詩酒怡情日月長半榻琴尊隨意樂一庭花艸　時芳烟浮丹灶春常暖雲鎖書牕夏亦凉莫患靑囊無處覓心懷有濟有奇方余兆馨求一草 
[上海絲業會舘籌賑公所施少欽經收山東賑捐三月初九初十日第六百廿六七次清單]  
　　休寗程怡樂居士三十元吳　費移助二元古虞張少力　求妻病卽念一元又求子病愈一元浙江湖州無名氏求氏病痊一元浙江龍泉縣兪氏二元周錫汾求財一元本城金鍾浩九齡童子節省糕食貴移助錢二千文○本埠慶太絲棧募富貴源頭同字二次一萬三千二百四十二號册和同源一元貽慶堂四百文劉裕記三百文李恆記二百廿文祝望記二百文以上五戸合共二元○安徽三河鹽局募昌册一千二百元十五號正義本洋四元同太本二元李佑臣本二元謙益本二元戴義順汪巨和李新聖兆成信和五戸各本一元以上九戸共本洋十五元○師竹居募昌册一萬一千三百六十一號萬个軒千竽廬凌雲書屋千宵精舍四戸各一元○常昭鹽公常募富貴源頭信字二次三千五百七十二號册勉力人求子病愈二元無若是子一元無名氏　元郭子周五百六十文怡雲五百四十文知非子五百文朱公興華洽興二松居三戸各三百文王保明二百七十文以上十戸合共六元○本城金天一藥鋪助來開關散一瓶計重一斤二兩以上初九日○上海道署交到江粮道張屺堂觀察二千元黄榮月求病速愈二十元王宗羲求妻病愈二十元敦夙書屋六元保順内庄三元○蘇全盛局主募萬善同登昌字二千七百四十二號册九牧堂桐蔭堂洋藥局黄大祥四戸各一元魏永盛虛對開一元又募二千七百四十一號册河南氏四開一元吉人廬求福氏存心居士守時氏郭必達五戸各二百文鄭毓璋靜性居士雲谷山人成安氏四戸各一百文以上二册合共來洋五元虛對一元四開一元錢三百文○清江縣署募昌字一千二百五十一號册馮敬卿五元馮舜卿一元○祥奏布號募昌字一萬三千八百七十一號册王宅怡順布莊二戸各五元汪正誼堂遇安居二戸各二元祥記泰記代記邦記治記正記染坊六戸各一元○耀記募昌字一萬三千二百四十四號　謝耀烜三元謝福海謝福銜二戸各一元○鎭海湯君廣鑑募昌字四千三百四十六號册興化金和興船　安肅慶加十元金陵金華德金合勝永合華方合隆金泰利五戸各一元以上初十日 
 
 

Page 10

 
 
[江夏縣批]  
　　欽加四品頂戴特授江夏縣正堂加三級紀錄五次隨帶加三級羅職員李用賓卽如松批查洋人在内地置買房産前奉總理衙門通飭須令賣業之人先報地方官請示由官酌定方准照辦如私行賣給查出立加懲處等因兹該職員並不報官請示輙將房屋基地私自賣給美國醫士直待附近地鄰紛紛具控並奉江漢關憲行查始據赴案補禀實屬大干功令本應立卽懲處姑念自認一時庸愚從寛免其深究卽着將所立契約自行追還塗銷免致激成事端致干重咎切切　 
[皖省官塲雜述]  
　　前江南道監察御史王君仁守由楚北原籍赴都路過皖境自盧藝　中丞以下皆命駕出城親往拜會御史僅留手版概不接見停泊片時卽揚州東下○候補府鄒太守增翰總辦大通厘卡勤愼有聲客歲之杪大憲　署鳳陽府篆務太守無意彈冠至今正卽晉省面求更委大憲不允遂於二月初二日抵鳳接篆詎先一日封翁已在籍仙游太守聞訃立卽禀報憲轅刻　由藩轅牌示另委候補府楊太守守璋前往接署矣○正朋杪大憲委候補道維幹臣觀察總辦皖南牙厘局務當卽由省赴局雇某甲承充輿夫觀　秉性剛直日前以甲言語冲犯持械怒毆一失手甲卽倒斃甲家聞之邀集闔族十數人買舟赴蕪理論梁小若觀察知　不能了據情禀報上司想日内觀察必當撤任此差另委他員矣 
[言和緣起]  
　　去年法人犯順以後天威震怒决意興撻伐之師凡百臣工不敢以和字妄行冒瀆旣而署津關道盛杏蓀觀察慨然以保境息民爲念與總稅司德璀璘法領事林春再三計議曾欲以建造鐵道爲和事老議成上李傳相傳相當飭德君以摺底親交總署代爲出奏疏上奉旨交廷臣會議時各處軍務屢有捷音與議諸臣遂皆振振有詞不直觀察觀察因此撤任和議竟如畫餅充飢此次議和實係總署奉醇邸之命得以盟好重聯陽雖不賠兵餉其實兵餉仍納在建造鐵路中故鐵路將由法人經理自京南下直達廣東矣此信由京友得諸道途爲假爲眞非執筆人所敢臆斷也 
[監司善政]  
　　九江關道嵩觀察任事伊始辦事精明而于一切善緣尤爲加意本月初二日爲育嬰堂給發養費之期觀察帶同多員在塔公祠親自督給司事人等不得染指分毫婦孺數百人無不以手加額向章每逢道憲到任在關各人必排日公送筵席觀察亦格外體恤一概不收新關永昌銀號本由鄭姓承充觀察以保人須避嫌疑諭令另換李姓作保足見觀察於英敏之中尤爲愼之又愼也當給發育嬰堂養費時人多擁擠内有一小孩遺落錢票一紙呼天而哭有委員某君給以銀餅一枚孩遂破涕爲歡雀躍而去若某君者眞可謂善體憲意者矣 
[入山遇虎]  
　　温郡各山每於春夏之交雷雨過後有蕈生焉士人名之曰雷葚其味甚佳而以城内華葢山爲最惟雨過已久甚亦烏有故府誌載爲佳品上月十六日上河鄉屏山地方某甲之子年纔八歲同隣家兩童子上山採葚突遇猛虎三頭目耽耽作攫入狀兩童年稍長極力奔　得免於難惟甲子被虎攫去及甲聞信邀集多人前往趕救見其子臥山麓間肝腸迸裂而臀已無膚矣嗣聞該處鄉人業已打斃一虎云 
[上海籌賑公所施少欽代六馬路仁濟善堂施粥接募經費啓]  
　　謹啓者前月刊登貴報代募六馬路仁濟善堂施粥廠經費核計三月分接放一月除善昌撥助洋四百元之外尚少洋二百元叩募在滬大善士帮一臂之力如能光顧施粥一觀始信到廠失業窮苦男婦老幼人等鳩形鵠面者多其苦衷不待而言方知眼前實惠功德務請隨緣樂助實無量功德云云○今有本月初八日廣東香山縣人鄧啓元助來洋五十元十三日魚行山人助來洋五十元高昌同人助來洋一百元竊思人有善願天必從之竟能如數捐到以應三月底開銷粥米柴炭之用善昌謹代食粥飢民泥首叩謝原擬清明日告止兹因在廠督理放粥目觀慘狀天時隂寒若不接放此等灾黎窮苦無依求告無門勢有不堪設想躊躇至再如登報代募尤恐緩不濟急萬不得已獨力代掮撥欵接放到三月底屆期將近只有半月之糧善昌風雨無阻帶同轎夫每日午後親自到堂督放早上放粥因敝會舘内代籌賑捐未能抽身兼顧然眼見苦情心中萬分難過又不忍停止無奈該堂經費支絀萬難接辦不揣冐　代求在滬紳商巨賈如能再請發棠大力一帮善昌誓當再創正在脫稿蒙鄧啓元續助四月分施粥經費洋廿五元又陳潮海善士助米二擔旣有帮來善昌在關聖神前默禱准定四月分再接放一月伏祈神靈護佑捐欵源源而來方能盡力効勞惟愁獨力難支再訐登報請勿以無厭之求見責也伏乞垂憐謹呈公鑒是否有當還祈賜教鵠候佳音不勝代叩之至三月十五日 
 
 

Page 11

 
 
[光緒十一年三月初八日京報全錄]  
　　宫門抄○雲督岑等奏爲遵旨覆陳摺子○滇撫張奏知府飭赴本任並委調署各員夾片○晉撫奎奏請奬叙摺子○大臣謙奏請飭催道員速赴新任夾片○蘇撫衞奏審明定擬摺子○江督曾奏甄别各員摺子○三月初八日理藩院鑾儀衞光祿寺正藍旗值日無引見○那王假滿請安○靈中堂續假五日○德泰雷榜榮預備召見○召見軍機德泰雷榜榮○○雲貴總督臣岑毓英雲南巡撫臣張凱嵩跪奏爲遵旨覆陳滇省鹽務公費無可移撥情形恭摺仰祈聖鑒事竊臣等准戸部咨光緒十年八月二十七日内閣奉上諭各省鹽務等項向有提存預備公用之欵等因欽此並抄錄湖南撫臣原奏咨口到滇臣等欽遵轉行查辦去後兹據鹽法道鍾念祖會同布政使剛毅詳稱遵查滇省鹽務向章於各井井費項下年准支銷緝私經費銀三千一百五十九兩零由道分發給領以資費用軍興後鹽務廢弛同治十三年始行歸官試辦引界久爲私鹽侵佔欲規復舊制必先緝私而并地艱難費無所出前司道等復將緝私經費照舊章核减每年核發八成銀二千五百二十七兩零暫於所收鹽課項下開支報銷現在東北兩界時有川鹽侵入南界則廣西越南私鹽充斥設卞緝私費猶不足且額課尚難全復雜費亦在免徵實無提存預備公用之欵可以移撥等情詳請覆奏前來臣等伏查滇省鹽皆陸運本重商艱亂後人稀銷鹽無幾旣無瀛餘提存之欵而緝私經費通省僅銀二千五百餘兩數本無多欵係實用一經移撥於軍需無補於正課有妨該司道所詳尚係實在情形至滇省奇窘之區爲他省所未有徧查此外亦無别項公費可以移緩就急俾裕軍需所有滇省鹽務公費無可移撥緣由除咨部查照外謹合詞恭摺覆陳伏乞皇太后皇上聖鑒訓示謹奏軍機大臣奉旨戸部知道欽此○○張凱嵩片再署麗江府知府蔡信義調省遺缺查有准補該府知府朱鴻堪以飭赴本任署緬甯通判張恩洪調省遺缺查有中甸同知吳自修堪以調署遞遺中甸同知缺查有補用同知謝聯慶才具開展堪以署理又署鶴慶州事准升雲州知州黄毓荃實任鶴慶州知州黄維中霑益州知州陳燕尋甸州知州阮泰大姚縣知縣吳彦泰均應飭赴各本任以重職　署陸凉州知州馬緄調省遺缺查有在省差委之新興知州胡德鏞堪以署理署南寗縣知縣冉謙調省遺缺查有補用知州孟蔭桂明白耐勞堪以代理據藩臬兩司先後會詳並聲明中甸同知吳自修任内並無三叅限滿已屆四叅之案等情前來除分檄飭遵外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此○○暫署山西巡撫布政使臣奎斌跪奏爲晉省士民捐助山東賑銀懇恩給予奬叙以昭激勸恭摺仰祈聖鑒事竊照光緒九年山東河决爲災經年未塞經升任撫臣張之洞飭屬勸捐解往助賑旋准山東撫臣咨送奏定請奬章程前來比經晉省紳富商民捐集銀三萬兩於是年十二月二十三日飭委試用同知田峻嶺解赴山東交納前經奏明在案兹查前項銀三萬兩内據壽陽縣册報共捐銀一千三百九十九兩五錢大同縣册報共捐銀二千二十六兩萬泉縣册報共捐銀七百八十三兩五錢盂縣册報共捐銀六百兩　社縣册報共捐銀一百兩稷山縣册報共捐銀三千八百四十四兩二錢聞喜縣册報共捐銀二千九百三十七兩三錢二分介休縣册報共捐銀二千八百二十一兩三錢一分靈石縣册報共捐銀一千一百四十兩二分平定州册報共捐銀一千五百二十四兩以上十州縣共捐銀一萬七千一百七十七兩八錢五分内除聞喜縣節婦任高氏捐銀一千兩已另案奏請建坊曁樂輸不願請奬銀二千一百九十九兩八錢五分零星湊集不敷請奬銀二千二百七十二兩由臣酌給外奬外實在請奬捐生王秉鈞等九十三名共正項銀一萬一千七百六兩由清源局司道核明詳請具奏前來臣覆加查核所請奬叙均與山東撫臣奏定請奬章程相符除奬册封送部監核覆外合無仰懇天恩俯准勅部按名核給奬叙以昭激勸出自逾格鴻施其尚未請奬名捐生應俟奬册到日再行彚案續辦合併聲明謹繕摺具奏伏乞皇太后皇上聖鑒謹奏軍機大臣奉旨著照所請該部知道欽此○○謙禧片再熱河道一缺前准部咨業蒙簡放衡峻欽遵知照在案惟該道迄今多日尚未抵熱查熱河道管理一府一廳六州縣政務殷繁轉瞬學政按臨公事尤爲緊要必實缺人員方足以昭整頓合無仰懇天恩俯賜飭下吏部催令該道衡峻速赴新任以重職守理合會同直隷總督臣李鴻章附片陳明伏乞聖鑒謹奏軍機大臣奉旨吏部知道欽此○○頭品頂戴江蘇巡撫臣衞榮光跪奏爲審明逆倫重犯及徇隱匿報之犯兄等分别按律定擬恭摺仰祈聖鑒事竊據上海縣廩報民人金阿二毆傷伊父金阿翔身死一案當以案關逆倫情罪重大卽經批飭提省審辦嗣據該縣莫祥芝押帶犯証卷宗來省發交臬司督飭前署蘇州府知府桐澤審訊明確擬議解勘前來經臣親提訊鞫緣金阿二籍隷上海縣已死金阿翔係金阿二親父平素尚無違犯金姚氏係金阿二之母金茂禾係其胞兄金阿二在陸姓豆腐店帮工光緒十年九月初七日金阿二因忽患痰症有時迷糊歇工回家帶有工錢一千八百文金阿翔卽向取用金阿二僅付給三百文金阿翔嫌少斥駡金阿二亦未敢嘖聲初九日旁晚金阿二因病發昏迷在床躺臥金阿翔又向索錢沽酒金阿二未經答理金阿翔生氣卽將金阿二拉起携取織布軸桿向毆金阿二一時糊塗奪營軸桿回毆一下適傷金阿翔左肋倒地時金姚氏先赴河干淘米金茂禾亦出售棉花先後回歸查知訓責同將金阿翔調治詎金阿翔傷重至十一日殞命金姚氏等本欲報騐因金阿二跪地求饒金姚氏以長子金茂禾一目已瞽不能謀生欲賴金阿二病愈趁錢養贍主令匿報金茂禾因慮恐報官受累亦即隱忍　金阿翔屍身買棺盛殮抬至空地浮厝經前署知縣黎光旦訪　飭拿獲犯驗訊禀經批飭提省發委審明解勘據供前情不諱覆詰不移案無遁飾查律載子毆殺父者凌遲處死又罪囚故縱與囚同罪至死減一等又夫爲人所殺妻私和者杖一百徒三年又斷罪無正條援引他律比附定擬各等語此案金阿二因伊父金阿翔索錢未給執持織布軸桿向毆輒敢奪桿回毆致傷金阿翔身死實屬形同梟獍自應按律間擬金阿二向依子毆殺父凌遲處死律凌遲處死該縣距蘇州省城雖在三百里以内惟有江河阻隔臣於審明後照例恭請王命飭委升任臬司許應鑅會同臣標中軍叅將崔萬青督飭府縣將該犯金阿二卽在省垣正法仍梟首犯事地方懸桿示衆以昭炯戒金茂禾於胞弟金阿二毆斃父命不卽送官竟敢聽從其母私行殮埋實屬縱兇忘仇與故縱罪囚無異金茂禾應比照故縱與囚同罪至死減一等律於金阿二罪上減一等擬杖一百流三千里到配折責安置金姚氏於伊子金阿二身犯蔑倫重罪輙因藉圖養贍徇隱匿報亦屬昧於大義金姚氏比照夫爲人所殺妻私和律擬杖一百徒三年係婦女照例收贖追銀册報地保姚次嚴雖訊無扶同匿報惟案關逆倫失於查察應照不應重律擬杖八十折責革役屍棺飭理兇器案結銷毁除供招送部外所有審明定擬緣由理合會同兩江督臣曾國荃合詞恭槢具奏伏乞皇太后皇上聖鑒勅部核覆施行謹奏軍機大臣奉旨刑部議奏欽此○○太子少保兩江總督臣曾國荃頭品頂戴江蘇巡撫臣衞榮光跪奏爲知府試看一年期滿照章甄别恭摺仰祈聖鑒事竊照前准部咨嗣後道府州縣無論何項勞績保奏歸入候補班補用人員卽以到省之日起予限一年詳加考核奏明分别煩簡補用等因遵辦在案兹據蘇州布政使譚鈞培會同署江蘇按察使田國俊詳稱查有候補班儘先補用知府潘學祖年四十一歲安徽涇縣監生由候選知縣遵例捐升鹽運使運同指分山東試用同治十二年十二月領照到省試用期滿甄别留省補用光緒二年正月丁母憂回籍先於河工合龍案内保俟補缺後以知府儘先補用三年八月服滿起復仍可山東補用新章甄别考取二等四年在直隷晉賑局捐助山西賑銀保戴花翎五年報捐免補本班離任以知府仍留原省歸候補班儘先補用七年呈繳免保舉銀兩嗣因親父駿文升任山東按察使例應廻避攺掣禀請過班給咨赴部八月二十八日蒙欽派大臣騐看箴掣江蘇九月初十日復經欽派大臣騐放堪以發往十一日覆奏奉旨依議欽此二十一日領照八年二月初八日到省計自到省之日起扣至九年二月初八日試看已滿一年例應甄别該員年强才富勤奮有爲　勝煩缺知府之任再新章甄别前已考取二等詳請具奏前來臣等覆查潘學祖試看一年期滿應卽照章甄别補用察看該員年力正壯任事精勤堪勝煩缺知府之任合無仰懇天恩俯准候補班儘先補用知府　學祖留省以煩缺知府補用謹合詞恭摺具奏伏乞皇太后皇上聖鑒勅部查照謹奏軍機大臣奉旨吏部知道欽此 
 
 

Page 12

 
 
[光緒十一年三月初九日京報全錄]  
　　宫罪抄○發抄旨十道○晉撫奎奏特叅各員摘頂勒追摺○又奏請勒令追賠片○又奏請撤局停運夾片○又奏審明定擬摺　○又　委署臬彖夾片○湘撫龎奏請兼襲世職夾片○滇撫張奏臬司到省飭赴新任片○三月初九日吏部翰林院廂藍旗值日無引見○景善由東陵回京請安○梁燿樞請假十日○張緒楷續假十日○　舒翹陳惺馴預備召見○召見軍機趙　舒陳　馴○現換毡冠絨領棉袍褂○發抄楊昌濬等奏候補通判方祖蔭補臺灣新設博表撫民通判奉旨吏部議奏欽此○又署福寗鎭侯明貴督緝巡洋日期奉旨兵部知道欽此○張之洞等奏大挑令楊崧年等期滿甄别奉旨吏部知道欽此○又新選四會令史光溥留省學習奉旨吏部知道欽此○又廉州守謝　因病出缺請簡奉旨知道了欽此○卞寳第奏請將任意妄爲之前鍾祥令議處奉旨熊鑾着交部議處欽此○又宜昌關第九十七結收支稅數奉旨該衙門知道單併發欽此○又請補漢黄德道缺咨部展限奉旨吏部知道欽此○又遵議裁减鹽道並善後牙厘兩局經費及水師營勇以濟餉需奉旨戸部知道欽此○又支給提督程文炳勇餉奉旨戸部知道欽此○○　署山西巡撫布政使臣奎斌跪奏爲新案交代已屇二春請將欠欵各員分别摘頂勒追以昭炯戒恭摺仰祈聖鑒事竊查經徵各官於正雜銀米等項均應實收實報儘數存儲不容絲毫短欠乃各該廳州縣狃於積習任意虧短嚴催罔應歴經臣將積欠各員擇尤奏叅在案現值新章甫定　有二叅限滿短欠銀米各員自應據實嚴叅以肅功令兹查有丁憂徐溝縣知縣王勳祥應交正雜各欵銀四千九百九十二兩零另案已革陽高縣知縣姚兆應交雜欵並米價共銀一百二十七兩零先後嚴催未據措解實屬玩延相應請旨將丁憂知縣王勳祥先行摘去頂戴與已革知縣姚兆勒限四個月一體嚴追限滿内全完分别奏請開復逾限不完及完不足數再行從嚴叅辦據清源局司道會同署藩司高崇基詳請叅洎前來理合恭摺具陳伏乞皇太后皇上聖鑒訓示謹奏軍機大臣奉旨王勳祥着先行摘去頂戴與姚兆均勒限四個月一體嚴追餘依議該部知道欽此○○奎斌片再各㕔州縣存儲常平等倉穀石遇有黴變例應歴任之員分賠歴經遵辦在案兹查有已革通判覺羅文奎應賠寗遠廳任内黴變穀一千九百六十六石七斗六升已故候補直隷州知州錫疇應賠寗遠㕔署任内霉變穀二百二十二石六斗五升已革通判佛爾根額應賠寗遠廳任内霉變穀二千五百三十二石二斗三升已革通判富明應賠寗遠㕔任内黴變穀八百七十四石七斗五合查該革員等前因欠交正雜各欵並蒙地租銀經前撫臣先後奏叅所有應賠黴變穀石自應勒令該革員及該故員家屬一併如數清交據清源局司道會同署藩司高崇基詳請叅追前來臣覆核無異理合附片陳明伏乞聖鑒訓示謹奏軍機大臣奉旨着卽勒令文奎佛爾根額富明及錫疇家屬一併如數清交毋任延岩欽此○○奎斌片再前以河東引滯課虧經前撫臣張之洞於太汾兩府之陽曲汾陽等十一屬縣酌提鹽引試用官運奏明辦理在案兹查太汾官運自光緒九年十月設局試辦起截至十年十二月底止一年有餘甫將原運引鹽百名勉强銷售完竣而綜核出入已實虧本銀三千二百九十兩有奇總緣陽曲等縣本係向食土鹽之處産饒價賤民食稱宜且或刮土淋煎閭閻藉以課生者數亦不少潞鹽運至太汾各屬路逾千里脚價頗鉅價倍土鹽小民惟利是趨勢難令其食貴却賤是以從前屢請籌運均未有成現雖將運到百名設法銷完而爲時業閱年餘成本不免折耗於鹺綱無大裨益而於民情不甚相宜自應撤局停運以節糜費而順輿　據督辦總運局署布政使高崇基詳請具 
奏前來除檄飭遵照並飭將所虧本銀設法籌欵補足外理合附片具陳伏乞聖鑒訓示謹奏軍機大臣奉旨戸部知道欽此 
○○暫署山西巡撫布政使臣奎斌跪奏爲解勘秋審絞犯中途脫逃審明確情按律定擬恭摺仰祈聖鑒事竊查前據代州直隷州知州錫良禀報添差護解朔州解勘秋審絞犯叚孟娃一名在途扭斷鐐銬乘間脫逃追拿無蹤等情當經臣將簽差不愼之署朔州知州陳廷瑞及添差護解之代州直隷州知州錫良先行奏叅交部照例議處一面行提押解兵役八等來省委員審辦在案兹據太原府知府沈　祥審明確情擬議由藩臬兩司解勘前來臣復親提研鞫緣王都康喜元盧純均籍隷朔州李二娃籍隷代州王都康喜元均充朔州差役李二娃充代州快役盧純充馬邑汛營兵逃犯段孟娃係朔州人因用鐵爐條毆傷王正汶身死犯案審依鬥毆殺人律擬絞監候于光緒九年八月十二日奉准部覆彚入十年秋審辦理十年三月十三日經署朔州簽差王都康喜元解至鴈平道秋審勘畢二十五日飭發代州遞回適該州錫良先于三月初十日因公進省經代行吏目魯承晉于二十六日早提犯驗明刑具完固添差李二娃及在逃之吳大套並移營撥兵王得貴武守禮恊同朔州長解王都等將叚孟娃解赴朔州投收二十七日行抵馬邑汎地方王得貴武守禮將犯交替掣取收管回歸該汛把總另派盧　曁在逃之盧　明接護前進是日傍晚時分行至馬邑鄉城外過河車輛翻入泥淖盧　盧增明分往留門買燭吳大套李二娃康喜元帮同車夫抬車王都押犯赴河旁坡上等候叚孟娃聲稱腹痛卽至坡後出恭王都在坡前等候詎該犯叚孟娃乘間　斷鐐銬逃逸經王都至坡後查知喊同康喜元等追掌無蹤吳大套盧增明亦各畏罪逃逸報經代行吏目魯承晉會勘訊供差緝馳禀該州錫良回州履勘訊緝詳報由司會詳先行奏叅一面行提人卷來省審辦據太原府審擬由司解勘巨親提　鞫據供前情　諱詰係依法管解委無鬆刑賄縱情弊反覆究詰矢口不移案無遁飾查律載獄卒不覺失囚者减囚罪二等若押解罪囚中途不覺失囚者罪亦如之又例載解審擬斬絞重犯果係依法管解偶致疎脫審有確據者除短解兵役依律减二等治罪外將長解暫行監禁選一幹役押同原解親屬上緊跴緝酌限一年如限内拿獲審無賄縱别情仍將長解依律减二等擬徒限内無獲卽照逃犯本罪减一等問流各等語此案長解王都等奉差押解秋審發回絞犯叚孟娃並不小心防範致犯中途脫逃雖訊無鬆刑賄縱情弊究屬疎忽應將王都康喜元發回朔州暫行監禁仍由該州另選幹役押同原解親屬酌限一年上緊跴緝俟限内有無弋獲再行照例辦　該犯等事犯在光緒十一年正月初四日欽奉恩旨以前逃犯叚孟娃係鬥殺案内擬絞將來拿獲不在不准援减之列該犯王都康喜元應否准其援减聽候部議據各供親老丁單是否屬實應否留養亦俟限滿逸犯有無緝獲再由朔州查訊取結核辦短解李二娃營兵盧純均合依獄卒不覺失囚者短解兵役依律减囚罪二等治罪例于逃犯叚孟娃絞罪上减二等各擬杖一百徒三年事犯在光緒十一年正月初四日恩旨以前應否援减聽候部議營兵士得員等奉派護解已至馬邑汛交替掣有收管叚孟娃　逃與該營兵等無涉應毋庸議逸犯叚孟娃曁在逃之兵役盧增明吳大套飭緝獲日另結簽差不愼及添差護解各官職名俟限滿逃犯能否弋獲再行分别辦理除仍飭嚴緝逃犯叚孟娃務獲究報並將全案供招咨部外理合恭摺具奏伏乞皇太后皇上聖鑒謹奏軍機大臣奉旨刑部議奏欽此○○奎斌片再署臬司河東道黄照臨呈請回籍養親奏奉諭旨允准所遺臬司篆務自應委員署理查有冀寗道馬丕瑶篤寔廉能任事勇決堪以兼署除檄飭遵照外謹附片陳明伏乞聖鑒謹奏軍機大臣奉旨吏部知道欽此○○龎際雲片再查定例兼龑雲騎尉人員如本身文職品級相等者准其照例兼襲毋庸送部等因兹據署善化縣知縣嚴鳴琦詳稱據知府用廣東補用直隷州知州現署香山縣事准補陽春縣知縣蕭炳堃呈稱係善化縣人伊父花翎儘先卽補叅將蕭開泰同治六年正月十八在湖北永漋河帶隊打仗右肋受槍子重傷於是年七月初六日在署均光營守備任内身故後經部議給雲騎尉世職襲次完時毋庸給予恩騎尉世襲罔替等因兹炳堃係親生嫡長子已保知府用廣東補用直隷州知州准補陽春縣知縣遵例造具册結呈請兼襲雲騎尉世職由縣詳請奏咨前來臣覆核無異除册結咨部外謹附片陳請伏乞聖鑒敕部核覆施行謹奏軍機大臣奉旨該部議奏欽此○○張凱嵩片再新授雲南按察使史念祖已於正月二十一日抵滇臬司爲刑名總匯應飭卽赴新任以重職守現署臬司迤西道熊昭鏡應卽交卸除分檄飭遵外謹會同督臣岑毓英附片具陳伏乞聖鑒謹奏軍機大臣奉旨知道了欽此 
 
