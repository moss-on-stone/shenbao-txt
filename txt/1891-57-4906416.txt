# 1891 - 57 - 4906416

 

Page 1

 
 
[附送捐册]  
　　順天水災各省官紳早經籌欵散放無如災區大廣徧給爲難刻下春賑方殷苟非集得大宗不足以延殘喘滬上戴綏之善士前奉尹憲之命邀聚諸同仁在虹口廣益堂設局勸捐並可隨時請奬此固施者受者各有裨益兹故刋印募捐册託本舘隨報分送尚祈閱者速惠多金俾解涸轍而耀崇銜幸甚禱甚 
[點石齋發售各種精本石印書籍]  
　　硃批雍正上諭　御纂五經　經策通纂　五經文準　經藝淵海　五經簡旨　三層佩文韻　　三層淵鑑　皇朝各直省地圖　十三經廿四史策案　大題觀海初二集　小題觀海　大題文府　小題文府　試帖三萬選　試帖五鳳樓　試帖宗海　經餘必讀　八賢手札　元魁圖成　增補角山樓　先正事略　新印瞿子冶先生墨寳五尺蘭竹屏八角市裱加七角○本齋種精繁多不及備載擇其尤者登報以供海内文人賞鑒價當格外從廉卽希光顧爲盼售處一在三馬路申報舘編豈又設分局在二馬路横街三層樓紅墻洋房内此佈 
[論近來火災之多]  
新年自正月初二日定海大火而後接連報災者又數起幾於日有所聞揚州蕪湖姑蘇等處小焚猶不足爲意也粤西之火被焚者以百計杭州之火被焚者又以百計每閱日報所登火災之事自初六日以來至於今不及二十日而約計所載火災已有十餘次此何故哉定海之災爲最大一城之中幾於三分去一而且被刼之處爲城中最熱閙之地一似蒼蒼者擇肥而噬故意命吳回氏遊戲於熱閙塲中又似赫赫者有意於黜華崇實故使紛華之地倐忽變爲瓦礫之塲使人知富麗繁華正如石火電光夢幻泡影轉不若還純返樸之爲愈也說者或以爲此天所以警戒奢靡此處旣當閙市之中則奢華甲於他處大凡地方一經熱閙不免良莠不齊造孽之錢亦卽於此處賺之雖曰各人生意之不同而究不能一律彼將本京利者利之所在不顧其他思得患失之心勝卽造孽亦不暇訂故同一列肆以居而其中隂獲天譴者自必不少且居户旣密店鋪旣多則勢必爾爭我賽繼長耐曾高卽不免踵事而增華漸而久焉居其地者但　塲面闊綽規模寛廣專事乎浮面虚文而於樸實一道日疏日遠彼蒼默鑒之一若甚有惡於此者以致赫然震怒降之重罰悉數收去奢靡令其重歸渾噩因卽以是爲之警噫若據此說則天下可焚之地豈特一定海而已哉粤西路遠其風氣何如吾未嘗親見之前者故人　月舫孝廉談及較之粤東似爲敦樸今月舫已脩文地下前歳李體乾比部自外洋游歴言旋亦曾略談其故鄉風景則與月舫所言者又稍不同然以視乎杭州則華樸之分奚啻天淵杭州自南宋建都以來一切風尚靡麗奢華與蘇州不相上下至俗語有上有天堂下有蘇杭之說其奢華可想見矣顧以前之繁華則不過聞而知之迨愛逆竄擾之後杭人之遭刼者不可以數計其房屋亦悉焚燬大約所存者十不及一至肅清以後流離顚越散之四方者日漸歸來而又苦於無可棲止不能存身於是歸者復去直至五六年後始得稍復其舊然下城之荒凉則仍如故也余故人沈飽山廣文居上城其住宅以髮逆占爲僞公館故不至被焚亂乎之後挈眷回杭則亦屋瓦零落地磚撬起門窗盡毁修理數月而後將就可居以此類推則杭人之被刦者已可謂創鉅痛深然余見杭州城中其安而忘危似視他處爲易老阿奶則非抹牌卽燒香年輕婦女豔妝徙倚無一條巷中無之茶肆中高談雄辯者聽之往往皆粗鄙浮囂之語所謂松香架子者開口卽是嘲杭人者戲書一公館條子曰候捐道想戴花翎夾煞兒没得巴圖魯是亦可見杭人之習俗矣若以定海之人情較之杭州則定海雖在海濵尚存樸魯起居衣食尚多苟儉不甚奢華若天公果欲去奢華而返渾噩則又何以降灾乃輕重之不符由是言之火灾之必出於天意亦未盡然也聞之人火曰火天火曰災春秋之書法也又孰敢謂爲天火之必無顧聖人以神道設教借火以分天人而使人知所警懼固不可拘泥其說且　會其說以爲火德星君卽南極夀星身駙火龍臂火鴉而手紅旗也夫火之爲物疇不畏之其有如水之狎而玩之者吾知其必無此人然人烟稠密之地古肆櫛比之區人多手雜安得人人皆愼其防閑一或不愼禍卽隨之以致殃及鄰人亦受池魚之禍此則意中事而閙市中所以致火之由皆是故也故凡閙市之間防火之法當較别處爲尤密机人防火其最妙者則爲宫墻杭垣宫墻最多亦最高故雖有火災往往爲宫墻所阻不得飛越因而返祝融之駕此次延及百餘家大都無宫墻阻截之地也委火災於天則人謀之不盡者多矣修火政愼火種救火之具必備防火之法必周未事已預爲綢繆臨事則善爲拯救如此則人事旣盡而天怒亦可回天心亦可轉也所謂天定勝人人定亦勝天豈虚語哉 
[本館接奉電音]  
　　昨由京友電傳　上諭二道敬謹譯登○正月二十三日奉　上諭浙江布政使着賈致恩補授長祿着補授河南按察使欽此○二十四日奉　上諭三載考績爲國家黜陟大典中外滿漢諸臣有能恪共職守勞勩最著者允宜特加甄叙以示優眷兹當京祭届期吏部開單題請詳加披閱禮親王世鐸大學士額勒和布張之萬兵部尚書許庚身刑部尚書孫毓汶翊賛樞廷公忠共矢襄理庶務深合機宜均着交該衙門從優議叙大學士直隸總督李鴻章久任畿疆勳勞懋著着交部從優議叙湖廣總督張之洞山東巡撫張曜實心任事勞勩不辭均　交部議叙餘着照舊供職欽此 
[入覲　龍光]  
　　去冬恭　　綸吾定於今春　召見各國使臣以示修好睦鄰之意各國使臣聞　命之下無不歡欣鼓舞惟　列間傳述謂各使臣不欲在紫光閣覲見請在大内覲見商請總署婉達　天聽本舘已將傳聞之詞登入報中昨日接到都門電信　悉　聖上定於今日午初二刻在紫光閣　召見各國使臣逖聽之餘仰見　朝廷講信修好自有隆規開閶闔於九天萃衣冠於萬國誠煌煌乎盛軌也豈不懿哉 
[螭陛春風]  
　　南苑迤内神機營馬步各隊駐操營壘房間客夏被水冲淹倒塌本年春季卽應分撥隊伍入苑駐操以示鎭聶地方惟營房率多頽圯官兵無處棲身應卽查勘佔計作速興修俾無悞於春季入苑經營營各堂憲派委營務翼長廣厚田霬尉等帶同廠商於客臘二十日後前赴　南苑逐一勘估各營工程應需工料各細册於日前禀知慶邸等憲核奪俾於開篆前後擇吉開工統限於二月望報竣據謂應修營十五座修蓋官兵住房馬棚砲房補砌營牆挑濬濠溝應需磚瓦灰斤蔴刀木料油飾工飯等項核實估計約在一萬三千金有奇云○值年旗爲咨行事准工部 
 
 

Page 2

 
 
咨稱恭照　莊靜皇妃金棺於正月初十日奉移田村暫安所有大槓旛槓應派文武官員沿途分班押送除分行各部院撥派文員備差外相應咨行值年旗轉行八旗滿蒙漢各於本固山二三四五品官擬派四員造册送部以憑掣分班次届期預備等因到旗理合咨行各固山卽於二三四五品中擬派四員造具銜名務於三日内自行咨送工部並飭知派出之員是日往備押横之差勿悞○正月廿一日爲　醕賢親王薨逝六十天之辰已由造辦處雇覓裱糊匠役數十人於初六日卽赴海淀園寓紥糊船橋衣服古玩桌張各色冥物以備於六十天日焚化此次在園寓紥糊匠役每人除日食兩餐早午點心由官備給日給工資京蚨四千五百文並聞二十一日　皇帝親詣園寓奠酒行禮　皇太后並率　皇后等躬往焉○醕賢親王薨逝後　皇上連日詣邸並園寓行禮八旗護軍營兩震前鋒營所派打街站道之章京弁兵連日備差均無貽誤尚屬當差勤奮自應量予施恩畐奉　諭旨兩翼前鋒營八旗護軍營此次恭備要差之章京弁兵等著加恩賞銀一千二百兩卽由户部給發由本營覈實散放以示體卹欽此○宣武門内大街西十八半截胡同中間萬永興蒸鍋鋪於正月初二日初更後失愼鋪之後房内火燄已閃閃而出本鋪及鄰右赶爲撲救適遇風作該處附近十餘鋪恐受池魚之殃羣向空默禱免災祀禱不適時火滅烟消僅焚去該鋪後房半楹餘皆無恙衆鋪户以仰托神貺卽於初六日祀謝祝融君當火起時北風怒號各鋪莫不驚惶失色竟獲平安僉以爲神靈佑護云○每遇　皇帝致祭　天壇前一日入宿齋宫例由八旗都統副都統中奏派六員各帶本旗官兵分班巡察壇墻以期嚴密而昭愼重刻經侍衛處開列清單奏請　欽派稽察　壇墻由　硃筆圈出正紅漢都統熙敬廂白滿都統容貴正紅滿副都統明　正藍漢副都統容山廂藍漢副都統吉恒廂藍漢副都統花尚阿欽此○前門外糧食店胡同某顔料鋪於正月初四日兩點鐘後因熬煉桐油失愼霎時烟燄冲霄勢甚兇猛幸在白晝各水會聞警趨至分投撲救而火烈飈舉比隣卽中和戲園勢甚可危赶以激水保護並酌爲拆拉以杜火道詎火竟逾是園而延及隔壁蒸鍋鋪樓房赶爲撲澆至四點餘鐘始行撲滅該顔料鋪房屋數楹全行焚燬蒸鍋鋪焚燬一楹戲園得未焚如誠幸矣哉○廂藍旗護軍統領恩普爲移會事本旗副護軍叅領兼世襲騎都尉保安於光緒十六年十二月二十日病故除所遺騎都尉應由本旂滿洲固山分别咨辦外相應移會　上諭舘查照 
[接待俄儲]  
　　俄國儲君來華游歴本館旣議登其事且曾著論以冠諸報端矣兹復悉儲君挈其介弟及文武各隨員就道約華歴二月二十三日可抵香港日前俄國駐滬代領事接奉駐京俄欽差來札隨照會英工部局路謂儲君來此擬徘徊二日問俗采風工部局議集貲財預備欵迎之禮又以江海關道不惜重費曲盡儀文届時熱閙非常觀者必衆恐宵小易於滋事擬多派探捕在租界中加意梭巡云 
[添派理事]  
　　出使英法等國大臣薛叔耘星使查得英國有屬地二處華民　聚其間使非有華官以治之殊未足以盡撫綏之道而隨節諸員内實無勝任愉快之人因電至中華特調二員前往本館接華人之在英屬者以新加坡爲最多然早經設有領事官無須添派今之所設意者在檳榔嶼葛羅巴新金山諸處乎然未見明文尚難懸揣至所調者據云一爲楊君星垣一爲蔣君椒卿二君向皆隨使日東熟諳中外交涉之道果膺其選則睦鄰之誼自必益敦泚筆之餘不勝欣盻已 
[章江春景]  
　　江省自元旦以來連日晴霽嬉春士女無不喜溢眉梢至上燈節晝則風光旖旎夜則月色空明好事者於龍燈馬燈花燈之外加以麒麟獅象雙鳳朝陽各燈復添高蹻數起裝成四郎探母哪吒閙海各戲五色十光璀璨陸離不可方物又扮作營兵拿娼鎖繫忘八婊子以殿其後目前情景一經點染便覺異樣鮮明惟曳尾泥中者見之未免相對羞顔以爲逼人太甚耳或謂高躍雜劇之外雜以忘八婊子未免擬不於倫不知時至今日冠履混淆廉恥道喪儒冠儒服者且樂與鱗介爲伍携手同行不顧他人恥笑况迎燈賽會本係游戲之事何足怪乎○有某瞽者年近六旬以稻草蔽體扶杖而行黄昏時沿街高呌哀求施捨聲隨涙下哀痛迫切令人耳不忍聞目不忍睹行者或給以錢居者或擲以衣恐其卽塡溝壑也嗣爲廣潤門内保甲分局委員所見大怒曰此騙子也自上年至今騙人衣物不少卽飭巡丁撻而逐之好事者尾其後以覘之則目之瞽者忽明外披稻草者中實着衣褲行甚捷快體亦安健家有妻女子媳儘堪度活騙到衣物錢米食用有餘往往轉售於人此一僞也又去臘廣潤門内有某鄉人頭撞石墻放聲大哭痛不欲生行人詰之嗚咽對曰偶入城買物被三隻手之流扒去青銅四百不能還家見父母是以痛哭耳分局委員一見卽黜之曰爾某日在某處失竊五百錢某日在某處失竊六百錢今又失竊四百錢爾何以有許多錢來城失竊耶聞者掩口大笑鄉人逡巡遁去此又一僞也嗚呼何作僞者之多耶 
[宜昌剩語]  
　　初三日江通輪船抵宜客貨無多惟京銅大有滿谷滿坑之勢羅鎭軍旋乘此至省賀年 
[茶銀消息]  
　　九江絲茶棧每年於新正燈節前後相與將銀兩彚齊分裝各筐派司事雇脚夫押解甯州祁門通山等處分放各茶客辦茶不下數千百担絡繹於途極爲熱鬧今年燈市已過節届驚蟄各絲茶棧均觀望不前解銀進山者甚少僉謂去年底上海錢莊倒閉鉅欵所以銀根吃緊江河日下可見一斑 
[天津近事]  
　　某軍門來津賀歳假寓錦祥和洋貨棧房其地在侏家後固金迷紙醉之鄉也某夜軍門約號主謝某至杏春堂某伶處作汗浸遊正在酒綠燈紅淺斟低唱適有督轅戈什哈尋芳至此伶悞爲軍門舊識蕭同入座軍門惡其魚龍混雜時以惡語嘲之戈什哈怒不能堪謂何物狂奴敢于花天酒地中目無餘子會當撲殺此獠耳於是羣起而攻兩造幾同大敵謝難坐視從中力勸始釋干戈然戈什哈餘怒固未釋也命儔嘯侣報復尋仇軍門已去而之他跡至錦祥和又閴其無人無從洩忿遂遷怒於謝坐索逋逃謝知不可以理喻情遣起而爭衡其同澤同袍者恐釀禍端掉三寸舌言歸於好事爲李傅相訪悉回憶去臘中旬曾有某大員與某統領在侯家後挾妓飲酒釀成械鬥之事殊屬有玷官箴今戈什哈又蹈前愆非加創懲不足以昭炯戒隨飭送交營務處究辦十一日營務處將爲首之甲乙兩人枷號頭門示衆○海河淤淺輪船不克入津津海關道劉獻夫觀察俯順商情詳請李傅相撥疑疏濬或移灣就直或舍舊圖新務利輪帆以便商旅正月十二日會同天河兵備道胡雲楣觀察曁津海新關稅務司德璀璘輕車减從馳赴下游掛中寺查勘河形擬從寺東南導水經楊家莊歸入舊河再從高家墳至馮家口挑挖新河俾所佔田廬給價購買墳墓則撥欵遷移不料各處田地向由天津鎭徵租村民具禀鎭轅乞免挑掘鎭軍批駁不准村民又投道轅具禀被駁從同大約事在必行不日齊施畚挶矣○俄太子來華游歴李傅相以中西交接禮尚往來預辦文綺數十端爲投贈之禮 
[琉球雜志]  
　　琉球同出砂糖及葛布去年甘蔗豐收共出糖廿五六萬樽市上貨積如山價值因之頓减每百斤自銀二元七八角至二元一二角云○野機葛産白首生風行各處貴等綾羅近有士族某姓并設機坊雇女子數十人終日機聲軋軋坊中設染彩之處彰施五色簇簇生新售之市間獲利頗厚因之紳士家咸以紡織爲内職不覺風氣日開云○冲繩縣中罪囚凡罰作苦工者均令習　漆倣琉球舊製大半塗以丹朱間或倣日本之鈿飾金塗者推爲無上上品云○有一銅山礦苗甚旺有礦師勘之云山内取之不盡用之不窮日後定爲出口貨之第一云○日本人之遷往琉球者年盛一年開有酒肆二三家而藝妓之自大坂來者淡妝濃抹望之若仙其中三四人色藝尤殊絶開樽備酒徹夜不休絃索之聲聞於遠近○琉民遵循舊歴當辛卯歳百家喧爆竹户換桃符門首咸貼春聯大書吉語至陽歴十一號爲日本紀元節自縣知事以下紳士軍民一體行祝禮　原擬舉行角力以爲賀嗣以遇雨而止惟首里及那捐學校入開筵衰熱閙非常蓋一以慶新禧一以賀佳節也 
 
 

Page 3

 
 
[送君南浦]  
　　長崎舊領事楊星垣都轉於正月初六日交卸後定期十八日乘英公司輪船赴香港然後折回廣東珂里東西官及衆華商咸置酒祖餞都轉辭不獲已擇要以赴之就道日瀛眷與幕友先下輪船午後各國領事偕夫人至署送行日官自長崎縣知事中野以迄警察署長各裁判官稅關吏不下十餘員陸續到來華官自新理事張子豫司馬文案魯學博孔明府及東西繙譯建廣三江董事紳商衣冠齊集署中鐘鳴四下都轉見細雨溟濛向各人辭謝各人均以情深舊雨必欲送至舟中及至碼頭都轉又辭謝各西官偕夫人遂與之握手爲禮而去餘共登小火輪船迨上公司船先請日官入客廳略坐餉以香餅酒日官旋興辭都轉送至梯邊握手留别繼邀紳董入内依次行禮將别忽有三女郎濃妝艶裹珊珊其來手提蜜桔數筐扶婢而上一見都轉笑容可掬婉語曰奴幸赶得及奉呈微物藉以表奴敬忱乞賜收之免致同輩中將奴眦　也都轉雖似曾相識忘其所自詢之知係大餐館福屋小主人因念平日時往欵賓故亦來相送也此時梯已將起女郎忙回舢板駛近碼頭時適風雨交加稱體新衣淋漓濡染人皆惜之 
[鄂垣官報]  
　　十二月三十日候補府史悠慶赴兩院禀知旣濟宫工程完竣本日會同武昌府李兼署理武昌衛事江夏縣諸奉　神入廟安位藩轅牌示黄陂縣大城潭巡檢事務詳委分缺間用巡檢汪佑淦代理調署大冶縣知縣陸祐勤見辭赴任黄安縣黄陂站巡檢員缺飭本任之蕭一錦回任候補府札勒哈哩赴兩院稟知加三品銜准補襄陽縣雙溝巡檢劉宗漢謝飭知正月初一日武昌府李赴兩院禀知換三品頂戴初二日卽用縣劉翰藻奉司道會委輿圖局提調兼辦文案赴兩院禀知謝初五日委辦新堤釐局候補通判何國珵禀辭赴局候補同知何錫章禀見奉臬憲委赴沌口查案赴兩院稟知辭初十日候補道曹彭兩觀察俱赴兩院禀知開局陳汝蕃奉委帮辦善後局務禀知十三日進局蔡觀察赴兩院禀知初六日開局十一日督銷淮鹽局江蘇候補道楊稟辭赴金陵十二日湖南候補道陳允頤禀辭赴湘藩轅牌示襄陽縣吕堰巡檢事務詳委試用典史余鳴鶴署理十三日候補府王開福武昌府李俱赴兩院禀知開發審局十四日候補縣謝元祖奉善後局委赴江蘇公幹赴兩院禀知辭孝廉方正知縣徐冠瀛奉武昌府委會同江夏縣赴金口查禁漁户私設濠檔赴兩院禀知十五日新授廣東布政使成赴兩院進見辭行東下武昌縣丞毛隆昇奉武昌府委巡查江面赴兩院禀辭 
[木棚被竊]  
　　九江城内外各鬧市及大街小巷經文武印委各員昕夕帶同巡勇弁兵分日分叚嚴查匪類各鋪户居民均得安枕洵所謂户無庬吠盜鮮鷄鳴不期新正以來九華門外一帶木棚大小松杉堆積無數該處人烟寥落時有匪徒偷竊聞某木棚連夜失去杉木杉板不少雖糾同多人追赶該竊或跳城垣或駕小划而逸致人贓均不能獲云 
[惡俗難除]  
　　寍郡各鄉向有串客男女合演極爲穢褻鄉村中每演一次輒有寡婦失節閨女踰閑敗俗傷風莫此爲甚屢經府縣嚴拿重辦並令各地保出具遵禁切結在案乃日久玩生近聞各鄉又有無恥之徒藉燈祭爲名廣演串客地保人等因得賄不報而紳者士庶亦不禁阻是以若輩更無忌憚爲之上者宜如何嚴行申禁耶 
[當鋪改章]  
　　寍郡各富鋪向有初五廿六規期今遵憲諭改章自光緒十七年正月十六日爲始利息皆以對月計算如本月十六日當者至下月十五日取贖無論月大月小均收一月利息如至十六日取贖收利兩月嗣後無論幾月均照此遞推 
[閱視砲臺]  
　　劉峴帥由吳淞乘輪北上已錄報端兹得鎭江來信知憲舟於二十一日午後四點餘鐘用白雲小輪船爲引導後隨大兵輪四艘抵鎭一時鎗砲聲若連珠峴帥坐船並未攏岸黄觀察及都統府縣各員均乘機器砲船至憲舟呈遞手版進謁旋用黄觀察之機顺砲船拖帶至焦象二山閱看砲臺嗣見機器砲船行駛迅速極爲稱賞並令試演數次遂於二十二日早八點鐘展輪下駛道府縣均至江干恭送如禮 
[恭候節麾]  
　　兩江總督劉峴帥節抵吳淞除本邑各官恭申迎迓外復有臬憲陳廉訪松江府恩太守乘舟至吳淞口次第謁見午後滬上接得吳淞電信知憲節尚須來　是以各營兵弁及印委各員均至金利源碼頭伺候至傍晚猶未見節鉞遙臨也 
[滬上官塲紀事]  
　　昨晨江蘇臬憲陳舫僊廉訪由蘇垣莅小舟舶小東門外吳淞小火輪船碼頭閱片刻卽鼓浪赴吳淞謁見劉制憲○糧儲道景月丁觀察由蘇垣來滬舟舶觀音閣碼頭○前松滬釐捐總局督辦吳廣菴觀察貨捐局委員翁子文太守均於昨晨乘小火輪船往吳淞謁見制憲恭送行旌○本邑所駐督轅　信兩營及砲隊營提右營親兵洋鎗隊聞廉訪由省來申均赴江干迎迓 
[覆訊匯票案]  
　　英商匯豐銀行爲源開鼎和兩錢莊担保元源長借洋銀一萬五千元匯至東洋神户節次會訊均曾列入報章當時兩造各延律師互相分辯匯豐以爲兩錢莊旣經担保銀無着落應惟保人是問兩錢莊則稱匯票已由匯豐買辦席姓知照銀經收到未便再有干預以致案延未結自去年迄今曾幾次定期覆訊終以各証未確不能定讞昨日下午兩點鐘時中西官約齊升案被告律師威金生請匯豐將買辦當時如何經手聽行主囑令憑源開鼎和兩錢莊保借各節逐一聲明蔡太守傳夀康延康兩錢莊中入來案問明大槪情形威律師亦將巨康尋十莊所述商務章程與原告高易律師互相剖訴清辨滔滔直至堂上拿燈始行辨畢然仍未得讞成也 
[邑尊諭保]  
　　上海縣陸邑尊定於本月二十五日飭差傳齊各圖地保諭令將上年冬漕赶緊按卯完納 
[惡鴇逭刑]  
　　惡鴇楊章氏之童養媳宋氏被偪吞烟慘斃英捕房訪知其事拿解英公堂蔡太守以案中轇轕良多移送至縣前日縣署帮審委員宋莘樂二尹升堂提訊該惡鴇供稱小婦人年五十八歳原籍蘇州兒子小弟現在英界天和戲園執役幼娶宋祥和之寄女爲童養媳於九歳時過門今已二十二歳邇來漸有外遇外人嘖嘖有煩言小婦人之姊亦曾目擊情形送回宋家囑其教訓至本月十五日由宋送回小婦人仍好言待之不料媳羞忿交加私取烟膏吞下小婦人素有烟癮偶然不眞害媳喪生當時鄰右皆知媳父母亦來視殮不料外間人欺小婦人女流無識意欲拆梢此等浮言豈是爲信言次面上全無懼色滔滔然口若懸河復訊龜子小弟所供與該惡鴇相同二尹飭傳宋祥和夫婦到堂查訊核辦不知此媳果永戴覆盆耶抑明鏡高懸者竟能爲之伸雪耶事關人命本舘固不敢妄賛一詞也 
[僧俗同竊]  
　　客有述父子同盜一事座咸以爲笑談適訪事者以僧俗同竊報江夏生曰天下事無獨有偶竟如此哉爰搦管書之曰揚州江都　人羅喬海曾在上海縣境閔行鎭觀音閣披薙爲僧法號雲峯嗣勿捲竊寺中洋銀一百七十餘元奔逃來滬兌換大小赤金七塊以四塊縫在僧衣之内三塊復兌取洋銀貿屋英界新橋附近開設小客寓積竊王順金王和尚等知其細底託名借寓意圖竊取其金不料雲峯睡時並不解衣急切頗難下手至正　初五夜見德順里流妓王鳳仙家後門未閉側身而入竊取家堂中錫燭臺菓盤百歳錢携回寓所手同寓車夫章阿根付質英包探何瑞福張松樵見之拘章究詰復至寓所搜贓續獲二王及雲峯一併解送英公廨二王認竊求恩章供認質贓屬實雲峯供稱僧人在觀音閣出家後師父圓寂遂以僧人爲住持曾將歴年積蓄帶來開張客寓鳳仙等失主同請領贓法包探王榮培報案稟稱順金曾在法界犯案甚多請交小的帶歸法公堂訊究蔡太守與滿副領事再三商議然後將起案之錫燭臺菓盤等交鳳仙領去順金准法包探帶回查贓懲辦然後送歸本公堂判押一年和尚笞責一百板遞回甯波章　押十四天期滿交人保釋雲峯押　查明再訊赤金暫存公廨此數日前讞詞也昨日閔行鎭董事范光榮夏華清投案訴稱觀音閣先有老僧住持收雲峯爲徒初時茹素唪經頗遵規範嗣老僧病故由雲峯爲住持歴年積 
 
 

Page 4

 
 
得洋銀一百七十餘元意圖將寺修理曾估得工料洋銀五百元未能如願不料十五年冬季竟竊捲而逃現任觀音閣另由老尼爲住持矣太守問包探曰赤金共重幾兩答稱大小七塊共重四兩餘其間小塊已質得洋銀十六元有奇小的於破案後遣人赴閔行知照董事用去川資間有帳目雲峯俯首求恩捕役稟稱章管押十四天刻已期滿並無保人章叩求開釋太守復與滿副領事商議將金提出包探川資外移交閔行司發給董事收存章旣無保人從寛開釋雲峯笞責二百板備文遞解回揚州江都縣原籍 
[英界公堂瑣案]  
　　水巡捕頭禀稱工部局定章糞船須夜間行駛以免臭氣薰人昨日午後見潘紀芳倪培根張福奎朱松泉凌海林倪夀桂顧阿金等糞船十五號銜尾而行是以照章拘獲查糞船有包糞頭目應設章程此次所獲各船係工部局糞頭徐兆環高易洋行糞頭宋文津公平洋行糞頭吳雲舫等所轄潘倪等十五人同供稱小的等因新閘西首築壩堵不不能行駛因由黄浦駛至松江路遠不得夜行尚求恩恕徐宋吳等同供稱目下因開河日間行駛曾將此事知照工部局管理垃圾人好司據云可將情函告水巡捕頭不知曾否有信水巡捕頭又稱工部局因開河之所每月酌加經費洋銀二百元理合多雇糞船不能違章行駛好司亦從未言及以上各情滿副領事謂工部局旣已貼補經費何不多雇幾船現已違章應向糞頭責問徐等供稱此項經費貼在圾垃船上糞船未得分文蔡宋飭將潘等十五人開釋徐宋吳交保　傳好司質訊核辦○包探顧阿六禀稱小的查獲竊賊范阿根起到新舊衣服及銀表一枚詰知衣係張乾大馮　阿等失贓惟表尚無失主張馮同請領贓范供稱小的係上海人年十九歳有剃頭小弟竊得衣服囑小的質錢表則在路拾來並非贓物包探　禀稱范蹲身賊洞旁由捕阻獲在捕房搜出質表之票隨言剃頭小弟在施粥廠同往查問並無其人華捕禀稱小的祗見范一人並無同黨蔡太守判令將范笞責二百板衣服給張馮分别認領表存捕房兩禮拜如無失主認領發還質鋪○某號西捕禀稱昨夜巡街時見馬夫王阿四停車某戲園前蹲在車中打盹因呼之使醒及巡查他處而回見王又睡去是以拘案請懲王供稱陳大人雇坐小的之車一連七八夜不能安睡困乏已極睡在車中叩乞施恩以後自當改過馬房主某甲供稱陳大人惟於戲散後回家並不令其全夜伺候蔡太守判罰王洋銀兩元以儆○包探王阿二唐寳榮同禀稱日本煤船上有西人名利者醉後雇坐錢連金東洋車横臥車中至下海浦碼頭酒已漸醒欲看對時表已失所在云係赤金所製值洋銀三百元疑被車夫攫去扭送捕房小的等一再盤查始言曾見西人將一物抛棄不知是否卽表押令同往指明擲物之處見表在路旁沙泥中今將人贓送案西人並未到堂錢執定前詞滿副領事謂該西人雖已沈醉豈自有將金表抛棄之理蔡太守謂卽使醉後抛棄亦不致陷入沙中又察得表有練條問包探檢取時連練陷入泥中抑練在泥上包探禀稱均陷泥中太守飭將人贓帶回俟西人投案質訊核辦 
[法界捕房紀事]  
　　有蕩婦名金寳者年甫及笄性成淫蕩常與浮浪子弟徵逐嬉游人之鄙之者輒以爛痾金寳呼之前日之晚偕某甲行至法界某酒肆沽飲有素識之某乙在旁獨酌稍有酒意致起醋心各出不遜之言幾令人不堪入耳一時觀者如堵適有巡街捕至意欲拘拿金寳向爲雉之飛今效兎之脫惟甲乙則雙雙握辮扭入捕房昨晨備捕頭訊悉情由以兩下均無恥之尤申斥一番逐之使出○湖北人某甲專竊舟中之物前晚僱得麻雀舢板船至太古輪船碼頭向駁船上竊取所裝元色哆囉呢一疋舟子在岸上瞭見高呼捉賊各舟子圍而拿住將人贓送入捕房○乞兒某甲竊得某僧人雨傘一柄經僧扭獲送入捕房 
[浙省撫轅抄]  
　　正月十六日通判鄒寳善由寗專丁來省禀知題補南尋通判叩謝嘉興縣丞舒占春禀辭赴任○十七日候補縣李光益禀知臬司委山隂公幹禀見卽辭 
○十八日候補府潘志　禀知藩司委　辦匯　厘局 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
