# 1900 - 38 - 4909635

 

Page 1

 
 
[追繳欠欵] [  申報館主人告白]  
　　去年胡奏蕃在杭垣館驛後爲本館代售報章積至年終被欠報欵甚鉅屢向催索置之不理今限至本月底爲止務須一律歸楚如再延約定須禀請領事照會地方官押追勿謂言之不早也先此聲明勿貽後悔 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印繪圖繡像四雲亭傳奇告成] [  圖書集成局代啓]  
　　是書爲蜀東彭寄雲夫人所著宜風宜雅亦諧亦莊兼之詞句清新文情曲折誠稗乘之奇觀小說之别開生面者也書凡二十四卷倩本局用大字排印校對精詳紙張潔白謹釘八本飾以錦函印書無多實價洋二元由英大馬路京都同德堂一家發兌想海內文人才媛咸當購置一編藉以助清譚而遣雅興也 
[論俄人貸欵]  
　　客或問余曰前見貴報紀俄羅斯國庫儲現欵僅有六億餘萬金除西伯利亞鐵路費用外已無所贏餘不得已乃稱貸於列國而日英法三國均有難色德國財政雖裕然自顧不暇亦難應俄人之求由此觀之則俄國財政大有竭蹶之虞似不能與歐西羣雄爭執牛耳俄弱則各國皆安於無事而天下可以承平蓋目今環球各國惟俄最具雄心土地旣廣漠無垠人民又强悍無匹常欲併吞六合以遂其統一寰宇之志英國素推歐洲强國水師爲地球第一而財賦又爲各國之魁猶且畏之忌之不敢驟與之抗則法德美諸國自皆拱手聽命安處一隅又何論意奥日本諸小國中國富甲天下各國皆眈眈視之而以英國所得之利爲獨厚各國迫於英之强大故僅得沾餘潤而不敢多求顧自中日一役以來俄人仗義執言遂於中國大有攘取利權之勢俄非英比其意不徒在通商而尤在於得地是則俄而富强不惟各國之不利抑亦非中國之福也今聞其國用支絀告貸於列邦列邦卽有貲財當亦無有願爲之舉借者我中國聞之其亦或可稍慰乎余曰俄而富强非各國之利亦非中國之福固也然前年嘗有俄人論曰近十年以來俄國進步甚多前者俄與土耳其戰大受其窘國勢漸貧力行撙節之法今已得逐漸復原近時度支大臣才具優長辦理得法又與法國訂盟故俄國建築鐵路及鼓勵工業所需之欵均不難籌畫而國債所需之利自按年五釐已减至四釐是俄與法盟以後不獨俄國可恃法人之兵力並能恃法人之錢市以籌其所需之欵且鐵路旣築則國中擁擠之百姓亦可遷至亞洲屬地以興各業國勢之强計日可待乃何以不轉瞬間而度支卽有告匱之慮先後一二年俄國初無非常之舉動何財用匱乏竟若是之易耶證以俄人所論余未敢卽信俄之庫欵如是其絀而貸欵又竟如是其難也且前年嘗有人考核俄國度支謂其尋常入欵約有盧布一千三百十八兆三十六萬六千四百有零其尋常出欵約有盧布一千二百八十四兆八十五萬八千八百有零出入相抵約盈餘盧布三十三兆五十萬之譜惟尚有異常出欵約盧布一百二十九兆左右所謂異常出欵者大半卽爲西伯利亞建築鐵路之用但以尋常人欵盈餘之數及庫中所儲餘存之欵撥付應用已綽乎有餘可以不必另行籌欵今乃欲稱貸於各國或者别有用度故預爲籌備而非盡國用之空虛也客曰自英國與南阿非利加洲搭浪施華列人開釁迄今勝負未分而俄人以爲非南之地有隙可乘遂生覬觎思欲於中染指嘗遣兵調將往瞷存亡去臘印度來信述及英京太晤士執刊有波斯國地夏蘭京城電音悉亞棉尼亞人得中亞細亞洲消息言俄人於日前調集兵士三萬名由地符孻城經亞士佳北境抵阿富汗邊疆屯駐於高士城內並派一大員在阿京駐紥窺其用意殆於非南有所雄圖故預貸巨資以待臨時指撥乎英法德日諸國皆知其意恐俄人之勢愈張故有難色否則合四國之力亦不難一應俄人之求也余曰子言雖臆斷然亦未嘗無理請存之以質當世君子客旣退遂録其語付之手民 
[本館接奉電音]  
　　昨日午前十下鐘越一十五分時京師飛電傳來上諭一道敬謹譯登○正月十三日奉上諭黑龍江將軍恩澤由荆州佐領隨同金順辦理新疆軍務卓著戰功旋經簡擢吉林副都統洊擢將軍宣力有年克勤厥職兹聞溘逝悼惜殊深著加恩照將軍在任病故例賞卹任內一切處分悉子開復應得卹典該衙門察例具奏靈柩回旗時沿途地方官妥爲照料伊長子二品廕生長齡著賞給主事俟及歲時交部學習行走用示篤念藎臣至意欽此 
[立嗣確音]  
　　昨得京師采訪友人手箋云自去臘欽奉硃諭立大阿哥溥儁爲穆宗毅皇帝嗣子以來外間雖謠諑紛紜而京邸甚爲安謐絶不聞有無稽讕語煽惑人心謹按大阿哥爲惇親王之孫多羅端郡王之次子年甫一十有六聰明天亶已讀經書三部夙蒙皇太后所鍾愛時時傳喚入內隨侍膝前故此次皇上仰體慈懷籲懇爲穆宗毅皇帝立以爲嗣云 
[恭迎天貺]  
　　金陵采訪友人云去年十二月二十二日爲正任兩江總督南洋通商大臣劉峴莊制軍七秩晉一嶽降之辰聖天子重待耆臣特隆賜壽之典上方珍物絡繹頒來本月某日督轅得滬上電音悉所賜諸珍刻已抵滬制軍爰委南洋福安兵輪船管帶黄叅戎友勝恭齎所備黄亭儀仗前往遠迎旋於靈辰後一日迎至江寗暫就江滸下關某尼菴供奉筮吉十二日派江蘇候補道十六員人各棒一件至戟轅制軍祗領之餘朝服朝冠望闕謝恩行三跪九叩首禮從此壬林純嘏錫自九天爾艾爾耆永保福禄三江黎庶莫不祝使君壽考如岡如陵也 
[查勘江防]  
　　蕪湖訪事友來函云去年北洋海軍統領葉桐侯軍門查勘沿江各砲臺並籌辦防堵各事戎旌所指各省疆吏皆以禮相迎臘月二十五日軍門由湖北省垣乘小火輪船沿江查勘行抵皖省天甫黎明先至東梁山砲臺廻環審顧守砲臺弁勇禀稱營官駐紥西梁山軍門隨回舟西渡由管帶陸小賓副戎殷勤陪侍導登山半將各砲臺察勘一周副戎齎呈所繪梁山砲臺全圖及自著防堵諸說略軍門展閱一過深爲嘉許隨卽袖之回舟解纜赴金陵察閱 
 
 

Page 2

 
 
[皖撫過蕪]  
　　蕪湖訪事友人來函云新正任四川藩司簡升安徽巡撫王芍棠中丞於去冬由蜀中起節人京陛見道出漢皋乘江寛輪船下駛至臘月二十六日行經蕪湖地方文武各官均赴江干恭迓中丞因途次奉有查辦事件密旨例應迴避一概傳諭擋駕僅與電報局委員黄君接談數語蓋爲戚誼而非公事也少頃江寛裝卸旣畢卽展輪東下聞中丞俟抵金陵會晤劉峴帥然後由上海航海北上入覲天顔云 
[嚴查積弊]  
　　金陵采訪友人云欽命署理兩江總督南洋通商大臣鹿芝帥歴任封圻勤於治理前由川督撫軍吳下整躬率屬弊絶風清麋臺鹿囿間口碑載道凡諸善政幾于書不勝書當開府三吳之時卽訪知江寗各局積弊甚深祇以主持另有其人未便效尸祝之越俎迨軺車甫蒞卽密委聽鼓人員之精明幹練者分投查覈旋經某員查得某局弊端百出據實禀陳制軍以該局爲軍營至要之需矧當防務緊急之秋何堪任情舞弊不禁勃然震怒擬將局中總辦撤去差使聽候嚴叅猶恐委員所訪情形或有不實不盡之處是以姑俟詳稽博訪以定去留至此局爲何人所司局中所管何事訪事者旣曲爲之諱本館當再飛函往詢也 
[開鑄制錢]  
　　杭州訪事友來函云前者浙省制錢缺乏洋銀價值日低大憲因於防軍局內開爐鼓鑄并在藩署二門外設局兌換以便小民自去年除夕停止後新正尚未開局現由防軍局憲傳集各工匠定於初九日開爐鑄造此後倘可源源接濟錢市或不虞竭蹶而國寳可以流通矣 
[嚴禁私錢]  
　　鎭江訪事友人來函云近來市中錢色愈低聞因揚州及江北各府州縣禁止私販甚嚴若輩無可行銷遂麕聚鎭江一帶而鎭地又有錢攤及各小錢店爲之轉售因之愈聚愈多小本經營者日得青蚨百數十翼仰事俯畜胥賴於是而鵝眼榆莢必居其半鹽米各鋪素不收用以致貧民大受厥虧常鎭通海道憲長久山觀察有鑒於此特於新正某日札飭丹徒縣及保甲各局出示嚴禁違者重懲果能實力奉行亦地方之福也 
[省垣盜案]  
　　金陵采訪友人云省垣水西門內李府巷寶善源銀號爲合肥相國所開黄榜紫標高如山積出入之巨莫與比倫自昔年鼎茂江義和兩銀號倒閉以來官塲兌匯金貲大半歸諸此號長袖善舞益爲匪類所垂涎客臘小除鼉更初轉猝有巨盜分持器械蜂擁入內號中原有夥徒七八輩一盜當先躍入擊巨棍擊倒某姓學徒諸夥遂驚駭異常爭先躱避盜衆見無人攔阻更復肆無忌憚一擁入銀房舉板凳將銀櫃擊開刧去寳銀若干錠及領自江寗藩庫之紋銀若干兩大小龍銀數千圓呼嘯而去遺下板凳兩張扁擔兩條良久號夥始喚到地保投江寗縣署禀報情形少焉縣主戴子和大令命駕遙臨詳加踏勘立傳地保至叱令笞責若干板勒限緝獲匪徒及回署卽傳齊通班馬步快役諭令分投嚴緝務獲盜贓隨復頒發賞格曉諭軍民人等謂如能獲盜一名賞洋銀三百圓知風報信因而拿獲者賞洋銀一百圓一面移請督捕城守各營一體偵緝并照會各城門員弁留心伺察復電逹各隣縣嚴密查拿閱數日不獲則又加賞至一千二百圓迨新正初六日城北鐘鼓樓　二叚保甲分局巡丁行至薛家巷遇有一人形跡可疑搜其身畔藏有大小銀圓若干枚因卽解縣訊供嗣知其人係某教堂庖丁並非此案正犯爰卽省釋回家 
[剿梟志三]  
　　浦東南匯縣境周浦鎭土棍包石泉依附私梟魚肉良惴自被武生張福先等人格殺梟匪卽藉口報復益復恣意猖狂迨經四團倉獵户所誅其黨復竄至新塲四出滋擾至本月十一日午後始由縣主汪蘅舫大令會同提標及飛划營諸將弁督帶師船一百餘號兵勇共六百餘名開行至鎭旋在某茶肆內拘獲投入梟黨之地痞朱海全押令指引路徑迤邐至上南交界之龍王廟一帶兠拿復留提標兵四十名駐紥鎭西城隍廟中以資鎭懾時梟黨已聞風他往不知所之十二日又有吳弁帶領太湖水師若干名分乘砲艇三十餘號及某營勇若干名合之約共二千名擇地安營以便搜捕梟黨是以目下人心頗爲安謐不復謠諑紛仍矣 
[甬江火警]  
　　寗波采訪友人云正月十二日之晚八點鐘時郡城靈橋門內藥行街石板廟畔弄中寳成藥材行貨棧不戒於火紅光高燭警鑼亂鳴救火人夫急驅遠近各水龍以及寗防局洋龍坌息而來分投噴救直焚至二點鐘許始得火滅烟消共燬樓屋四五十幢亦可謂之巨刦矣 
[鎭郡官塲紀事]  
　　鎭江訪事友人來函云新正初十日恭逢皇后千秋令節呼嵩晉祝薄海同聲天甫黎明鎭城文武印委各官齊集萬壽宫行慶賀禮並召集名伶演劇慶賀奏昇平之雅藥頌聖壽之無疆猗歟盛哉○新正初七日鎭江府向子振太守乘招商局江孚輪船東下取道滬江然後換舟赴金閶叩賀各大憲年禧瀕行丹徒縣王明府水陸總巡周都戎以次各員弁咸赴江于恭送如儀○統領新湘全軍陳宇山軍門於新正初九日午時由官碼頭登舟帶以小火輪船溯江赴金陵恭賀署兩江總督南洋通商大臣鹿芝帥年禧兼商防堵事宜瀕行新湘各營官曁全軍總巡周錦堂都戎咸赴馬頭恭送禮也○駐紥鎭江北門外之江勝右營管帶劉總戎青山於新正初六日因病而殂身後蕭條囊空如洗殯殮等費均由總統黄芍巖宫保爲之資助總戎之清操亮節宫保之厚誼隆情時人兩美之所遺右營管帶一差現由宫保檄委江勝中營帮帶周遊戎逢春接管遞遺帮帶委總巡葉都戎天崖接管○丹徒縣王明府以縣治民情好訟事無鉅細率皆圖准不圖審乃設法懲治令告狀者聲明　係何人代繕出具切結黏呈以便傳質自有此法訟棍恐被拖累稍稍歛跡告訐之風爲之稍减行之日久當不難漸挽頽風也 
[潞水雲帆]  
　　北通州訪事友來函云每屆年終由各省督撫將所收冬漕米數奏報上聞去臘約計各省糧米粟米秈米共二百萬石說者謂較去冬所報之數約可增四倍也○順天提督學政張大宗師本擬今春開印後按臨通州舉行科試刻聞宗師出京後擬先試天津然後再赴通州傳言如是未知確否也○去冬臘月以來疉降大雪琪花玉樹一白無垠居人士圍爐飲酒韵鬥尖叉興會亦頗不淺惟臘尾年頭小本經紀之人未免稍形虧損耳○北運河因歴年山水暴發河流盛漲附近兩岸村莊盡皆淹没以致往來船隻時有擱淺之虞前由官紳擬創立帶水公司將運河去其淤滯削其曲灣然後用小火輪船拖帶各船轉運貨物非但價廉時速且免偷漏之弊惟挖河之欵約需二百萬金雖經道憲沈子枚觀察疉次覆勘繪圖詳核然終以籌欵維艱至今尚未定議也○前因天時亢旱糧價日增欽奉上諭電飭各督撫轉飭所屬凡有燒鍋之處一律查禁以裕民食通地各署奉到札文深恐奸商賄通書吏從中包庇因行文東路廳同知劉雲門司馬隨時查禁刻下劉司馬已派員親往各鎭燒鍋處認眞查禁矣○去臘中旬市上芝麻價值忽然騰貴每石增至通錢二十三千五百文天津芝麻行主聞信立卽裝車運到數日之間貨如山積未幾每石卽貶至二十一千二百文○向來錢鋪兌收號家銀錢票須覓有鋪保方能使用城內某錢鋪夥某甲在鋪多年握算持籌均能小心謹愼去臘某日有素識之某乙持京都某號銀票一紙計銀一百兩向兌換銀甲以素識無須覓保卽付銀而去去後詳加察看疑係　鼎立卽跟蹤追上蹤跡杳然甲無蹤跡無以自明潛吞服阿芙蓉以圖自盡迨鋪中人覺察設法灌救已無及矣身後只有一妻五子家計艱難亦慘矣哉 
[糧憲赴省]  
　　江蘇督糧道羅少耕觀察蒞滬公幹已紀前報前晚十一點鐘時觀察乘輪船赴金陵賀督憲年禧臨行時代理上海縣篆 
 
 

Page 3

 
 
務之戴子邁明府親往馬頭恭送 
[驗運冬漕]  
　　本屆江蘇海運滬局總辦張子虞太守委員查騐各沙船承裝漕米載運深恐各小工滋生事故因函請代理上海縣篆務之戴子邁明府選派夫頭聶榮發左鑫齋賈大明李永升丁保安等人嚴加約束并出示曉諭各流氓毋得乘機滋事昨日太守已將漕米一律騐明分給各沙船裝運矣 
[覆訊命盜案]  
　　會訊緝私斃命已紀昨報臬憲委員吳秀芝司馬以案犯吳顯鴻供多狡展爰於前日提案覆訊吳顯鴻供與前堂無異司馬一再盤詰始供稱小的開過後膛槍兩次惟擊中幾人實不得而知司馬曰死傷多至五人斷不止兩槍吳執定前供司馬飭帶下復提搶刼趙靜涵家之盜犯尤炳南研詰供稱趙家被劫之後實由彭子林央小的同去質贓小的見箱內有上等皮衣向之窮詰彭言在浦東竊來旋被什長喚回局中後悉有湖南人何姓曾到楊芝昌烟館內報稱馬信吾已被捕拿去爾可速逃彭因立時逃逸司馬曰爾旣爲質贓分得洋銀若干答稱僅給掮力七角又提馬信吾對質馬仍稱小的欲捉妻奸致被捕拿解並未夥劫趙家亦不知有報信彭子林之事司馬喝掌頰二十下供仍如前乃令分别禁押候核 
[縣訊虐妻案]  
　　前日孫忻園投縣署控王和尚兇毆勒據等情前晚由代理縣事之戴子邁明府倩襄讞委員吳端甫明府提訊孫供小的家住小南門外向業鼓吹胞妹阿瑞於前年嫁與王和尚爲妻去年五月王挈妹遷居上海旋卽抛棄不顧致妹不能度日不得已至周錦全家傭工臘月二十六日王至周處領妹回鄉任情凌虐二十八日母親聞悉率領小的妻子及小的胞弟赴鄉探視見胞妹被王用鐵練繫信向之理論大受辱侮因命小的胞弟來申喚小的前往勸王解去鐵練王非但不依更號召流氓將小的圍毆勒寫筆據服辯兩紙并被攫去洋銀八元金約指一枚求恩訊究地保孫和林禀稱伊等至戚究因何事起釁小的實不得知王和尚供小的係浦東三林塘人年二十三歲娶孫忻園之胞妹爲妻成親後岳母屢令遷居上海小的因於去年五月挈妻住岳母家餘屋甫三日岳母卽私將妻子遷住别處後經小的查悉已被價賣與十六鋪中局壯丁周錦全爲妾迨歲杪小的往周處立據領回恐再逃避因之鎖住後孫忻園與岳母帶領三十餘人來鄉圖刼以致旁人不服阻而毆之并令五伊妹再逃惟伊是問之字據小的並未毆伊求察明府飭仵役騐得孫忻園左肋有傷遂飭將王和尚暫收押所著地保傳其父到案再訊 
[移請核奪]  
　　去冬歲暮上海縣署接准英美租界公廨讞員翁笠漁直剌移文內開據二十七保三圖地保徐聖英禀稱竊身充當本圖　保本年推廣租界放至圖內揷立界石現由工部局知照所有該處各村莊水溝坑厠均飭一律塡滿各鄉民紛紛向身聲訴該處偏僻未有市面均屬農田全賴水溝坑厠耕種餬口况今年收成僅有十分之二困苦已甚若再塡滿農夫絶命旦一時難以布置現在工部局尚未開築馬路容俟造成再爲勸塡求賜照會轉飭工部局暫緩飭塡免滋事端等情據此查核所稟該處雖已推廣租界惟各村莊水溝坑厠是否有關農田水利敝廨無從查悉除批示並函致英正領事查照轉飭外合行據情移請貴縣查照核辦云云代理縣篆之戴子邁明府察閱來文日內將飭差查復核奪矣 
[退貨轇轕]  
　　去年臘杪法商永興洋行西人偕買辦沈靜軒投該管領事署控華人潘炳昌開設裕成和皮貨莊承辦皮貨七百件運至外洋銷售查得與原樣不符然當時言明包退兹已退回惟短去水脚運費等項共銀五千餘兩求卽追給領事據情照便讞員朱森庭明府明府飭提訊究以年關在卽諭令交保出外邀同原勸之人秉公理處明白禀覆核奪昨日堂期會同何繙譯升座永興行主借買辦沈靜軒投案求追被告潘炳昌邀同經勸之隆茂洋行買辦王錫桂元亨洋行買辦嚴士林晉隆洋行買辦蔡文華裕興洋行買辦顔汝章投案由王錫桂訴稱去年臘月潘炳昌具柬邀職員與各洋行買辦至太和館讌飲及至始知因代永興洋行購辦皮貨與樣不符退回滬上然此貨係與從前買辦成交當時銀貨兩清事已過割至去年六月忽爾退回於理似乎不合卽謂當時潘有包退之語然並無筆據難作爲憑現在職員等屢次婉勸令兩造各認洋銀五百元貼補所費水脚洋商猶未允許今旣到案請公祖核斷可也沈稱當時潘實有包退之語祗以交易多年不立筆據明府謂爾等素有交情理應通融辦理王稱此事爲數甚鉅洋商旣不允許職員等實若無能爲力明府與何繙譯會商飭一併退去著沈靜軒另邀公正人會同原勸諸人調處明白下期再核 
[火厄未成]  
　　前晚八點半鐘美租界裏虹口漢璧禮路甬人姚桂生家誤將火油燈撞翻一時烈燄飛騰幾釀燎原之禍幸卽竭力撲救未致蔓延祗焚去蚊帳等物然四鄰已受驚不淺矣 
[上海巡局紀事]  
　　有魏阿狗者向在浦東唐橋鎭壩基塲開設小烟館與比鄰茶食店小主人戴錦春有不解之仇戴畏其兇横避居南市二十七鋪日前魏忽尋蹤而至遇之於公義馬頭突然扭毆旣而魏力不能敵乘間脫逃投唐塘橋巡防局誣控被戴攫去洋銀若干元局員王芝仙叅軍准詞飭差沈阿虎提戴研究而戴亦在二十三七鋪巡防局控訴孰曲孰直不知應由何處局員爲之訊明判斷也○抽頭聚賭例禁綦嚴而不法之徒或視禁令若弁毛甘於嘗試南市生義弄某姓家呼么喝六逹旦通宵十六鋪巡防南局委員曾二尹知之遂派濿密往訪查務獲究辦 
[法租界公堂瑣案]  
　　鄉人吳周如在某處耶穌教堂傭工去年臘月某日其子靜春混入堂內竊得洋銀六元事爲教士某君偵悉將吳父子一并送入捕房昨日堂期捕頭令某包探解案請訊教士某君投案申訴前情吳靜春認竊不諱讞員朱森庭明府詰以洋銀藏在何處供稱小的交與父親三元其餘已在博塲陸續輸罄吳周如供兒子携回洋銀三元誑稱堂中教士給予度歲之資小的實不知其竊來今已用罄實難繳出明府與何繙譯會商判將吳靜春責手心二百下吳周如笞責二百板○去年臘月某夜第三捕頭房內失去鈔票銀一百八十兩因將細崽殷毛毛王和尚王阿法送入捕房捕頭令某包探解請明府訊供明府以年關在卽且殷與王和尚皆急欲完姻因准予交保王阿法仍押捕房昨禮拜二堂期捕頭著保人將殷王交出一併解請訊後明府飭交原保人帶去帮同王阿發查緝如再玩延則責令照數賠償○包探禀稱偷兒陸阿法在北京輪船行竊布被一條查獲人贓送案請辦明府判責一百五十板○包探禀稱偷兒金阿榮竊取義豐烟館內烟槍一枝查獲人贓解案請辦明府判責一百板贓給還失主○包探禀稱陳阿四在某姓家行竊白鉛水落查獲人贓解案請辦明府判責六十板○包探稟稱張阿三在某處行竊馬甲一件當塲拘獲解案請辦明府判責一百板 
[美租界捕房紀事]  
　　浦東著名惡棍周榮法陸品小專在咪吔洋行火油池及怡和碼頭一帶結黨横行無惡不作某日有旅居是處之西人被若輩滋擾爰函致美租界藍副捕頭請爲查緝昨日清晨藍副捕頭督率中西包探前往將周陸一并拘獲帶回捕房押候解送公堂禀請讞員翁笠漁直剌懲辦○昨晨積竊錢阿生張阿福黄金榮偕至虹口乍浦路某姓家圖竊適被包探劉光震所見遂一并拘入捕房捕頭令押候解送公堂禀請訊辦○昨日亭午時甲乙二流氓在裏虹口索取賭帳一言不合互相忿爭包探邵潤初見之一并拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　前日王秀卿在恒生馬頭某茶肆品茗隔座有沈錫金王阿狗二人一甌對　細語喁喁秀卿偶一足誤觸兩人以致齟齬互毆旋經秀卿喚到某號巡捕將沈及阿狗拘入捕房捕頭令轉解馬路工程局禀請總辦程雨村大令研訊秀卿供小的係浦東陸家行人向以手藝度日昨日在茶肆誤碰彼等卽向服禮不意彼等竟將小的痛毆是以呼捕拘案請懲沈錫金王阿狗同供小的等略與口角並未爭毆求鑒大令判各枷號半月發犯事處示衆期滿解案訊核○日前崇明水販史杭榮在籍誘得某姓家四歲男孩載之至滬泊舟老白渡　濱携之登岸彳亍道旁水巡丁見而疑之上前盤詰史雖答稱已子而形狀頗甚慌張因卽拘入捕房捕頭禀知工程局總辦程大令大令飭差將船主毛錫嘉拘獲押候訊究 
[英美租界晚堂瑣案]  
　　著名龜棍許東海卽徐東海串通唐萬銀及著名蟻媒賈季氏賈俞氏誘拐楊順之胞妹卽唐萬元之妻向某娼寮抵押洋銀三十五元正在繕寫筆據適爲楊順所見卽將一干人扭送公廨據情喊控前晚讞員翁笠漁直剌倩襄讞委員張柄樞司馬提訊楊順投案申訴前情請爲究辦許供此事實係賈俞氏等二婦所爲小的不知其細唐楊氏供小婦人被賈俞氏誘入娼院勒令賣笑今幸重覩天日求恩昭雪盡法重懲賈俞氏賈李氏供詞支吾張司馬謂二氏誘良爲倡本應照律治罪姑從寛典著各掌頰四十下具安分切結斥釋楊氏交其夫唐萬元領回管束○去臘泰州人倪長福之妻嚴氏被人鬻入娼寮控經讞員翁笠漁直剌倩襄讞委員張柄樞司馬提案訊供斷令倪長福將妻領回不准來滬賣娼不料倪心存叵測復將嚴氏押入法界公館馬路蘭芳里某花烟館嚴氏不願重淪下賤乘間至公廨呼冤復經司馬提詰倪嚴氏泣訴前情求恩超害司馬判將倪嚴氏暫交官媒看管候送棲流女所留養○羽士許益堂曾納本邑婦人蔣氏爲妾近忽隨同大婦將妾凌虐妾不能堪奔投公廨據情控告直剌倩張司馬傳案研訊蔣氏供稱小婦人年甫十八生不逢辰致侍道人巾櫛又不能邀正室青眼屢被鞭笞苦難言喻叩求恩鑒司馬著押候提許到案再行訊核 
[英美租界公堂瑣案]  
　　邵錫卿由姑蘇携帶妓女陳金寳來滬僑居棋盤街左近顧榮榮家近忽欲將陳妓鬻入娼寮已議定身價洋銀三百元陳妓不允致相爭執邵怒拔刀恐嚇顧恐釀事變因卽投報捕房捕頭令包探顧阿六前往一併拘獲昨晨解案請究陳金寳供小婦人籍隸蘇州與邵素識去年十一月某日被誘至此不料狼子野心竟欲將小婦人價賣爲妓因與理論伊竟老羞成怒拔刃行兇叩求究辦顧供邵挈此婦借居小的處自稱伉儷前晚不知何故大肆兇鋒小的恐肇禍端是以報捕今旣到案尚乞重懲邵供陳金寳本操賣笑生涯去秋與小的相識後自願隨小的至滬借居顧處後因不安于室逐之使去致啓紛爭並無逞强情事求鑒讞員翁笠漁直剌商之白繙譯飭探將邵帶回捕房管押一月陳金寳遞解回籍顧無干省釋○去年霍九皋與蘇海煦涉訟直剌尚未訊結又與同案之邵順發僞造鷄毛棧單一紙向醫生曹仲明抵借洋銀三百元曹知被騙投報捕房旋由包探竇如海將霍拘獲昨晨解案稟稱邵已聞風逃逸請大老爺先向霍訊究可也曹投案請追被騙之欵霍供此單由邵付給小的不知其僞尚乞恩寛直剌飭押候提邵到案再行訊核○包探秦少卿顧福其同解查雲軒到案禀稱此人向在愼餘錢莊爲夥去年侵蝕錢一千八百千逃逸無蹤報捕後經小的等協同緝獲送案請究愼餘錢莊執事吳東臣投案請追查供此事實與熊秀山同謀不能使小的獨受其殃求鑒直剌著押候提熊到案再訊○包探倪順泉拘解陳仁金到案禀稱此人竊取李阿毛家金約指一枚綢皮衣十二件質錢花用報捕後經小的緝獲人贓送案請究李投案領贓陳供小的自知不合尚求恩宥直剌判押兩月以儆○包探竇如海拘解成衣匠朱阿四到案禀稱此人强將施叔文皮馬褂一襲質銀花用報捕後經小的拘獲解請究辦施投案領贓朱供施欠小的工資洋銀四元六角向索無著自願將衣交小的往質何得忽來誣控叩求明察直剌判押五日以示薄懲○包探金阿三解送朱小金夫婦到案禀稱此人秉性忤逆時與其父朱富生滋閙富生報捕後捕頭派小的往拘今連其妻張氏解案請究朱富生投案供稱兒子小金時常違忤今旣送案叩乞嚴懲朱小金供小的不敢違忤無如父親竟有新臺之行族中人莫不知之大老爺如不信請提叔父等到案作証可也朱張氏兩頰微紅低頭不語直剌以父子供詞各執著候傳族人到案質訊核辦 
[美租界醫院紀聞]  
　　昨日午刻江北小工張補貴至某輪船上取貨物偶不留心被機器軋斷腿骨痛倒於地昏不知人輪船司事見肇禍端立卽倩人舁送同仁醫院求治恐不免終身殘廢矣○浦東人黄某在滬北某紡紗廠工作昨日不知如何被機器截斷二指鮮血如注痛極聲嘶廠中人急舁送同仁醫院求醫生爲之療治雖無性命之虞然此後恐不能以手藝餬口矣 
[江西官報]  
　　同知郭調元委解漕折進京知縣白士元瑞昌查保甲回拔補市　把總馮開元卸進賢外委事回饒州營叅將錢鑑明卸事回正任贑州府　守孝珍引見事畢領憑回省署贛州府篆務何守剛德應各飭回本任又部選建昌同知陳毓熊業已到省飭赴新任署贛州觀音閣通判郁震培現屆期滿以前委署九江同知未曾到任之吳春　補委署理又委署吉水阜田司孟廣榮查未在省繳委以試用典史樓峻署理永豐典史何崇德據報丁憂以王舜年坐署鄒嘉平委辦黄江口緝私卡鄭輔東王濬道方恆葉瑞年汪善培潘行仁周曾興馬融應汝燮俱辦南昌粥廠栢長青汪普壎張什逵童炳森張仁荃丁方榖邵逹善羅文昭楊　濬萬華祝俱辦新建粥廠邵作賓由直措資就近引　 
見領憑回候補府葉佩瑲起服來江捐升知縣崔營逹解水師餉湖口回按知蘇廷芳星子公幹回調補九江同知恩彥由江寗迴避來江何惟傑由永豐崇泰由浮梁俱查保甲回徐銘新樂安公幹回楊長駿東鄉公幹回檀家琓委解南字營餉往金陵從九徐祖懋起服來江施恩溥九江候差回候補知縣鄭季相馮元亮俱解第八九批地丁進京趙峻寗州公幹回賀義行萬年縣查保甲回陳錫疇龍泉縣查保甲回又查安徽貧員帮費陳善垣查湖南黄麟查安徽張壽齡查雲貴王濬道查廣西鄭紹康毛文源俱查河南邱承榮查湖北俱貧員帮費縣丞成富春往九江措資建昌府經張文濓在淮局捐升知縣並江西賑捐局奬換花翎鄭紹康解第十批漕折進京魏碩輔拔委本班一次樊恭慈在九江皖局奬加同知升銜邵逹善在江西賑捐局奬叙花翎鍾祖彤由安徽探詢練兵及厘金章程回楊樂修餘干查保甲回賀昌祺南城公　回白士元查雲貴楊長逹查山西王濟中　　修俱查　西崇泰李寳權俱查直隸張曾詔查廣東胡遜之查湖北艾廷棟查江蘇俱貧員帮費鄭伯瑞委辦角山釐卡盧來源在江西賑局加鹽提舉銜府經濮維帮辦瑞袁臨分局王正煇查陜西貧員帮費張鳳藻長江催運回孫嵩年樂業俱謝加一級紀録二次署南康府徐元霖卸事回知縣彭錫著餘干公幹回從九方楷石城催地丁回署新城縣丞秦蘭芬卸事回署雲都興仁司陳福寛期滿吏替以典史李燧署理 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十二月二十二二十三日京報全録]  
　　宫門抄○諭旨三道録前○滇督崧奏爲沿邊遊匪迭經滇軍認眞勦捕情形摺○十二月二十二日麟公假滿請安○陳學棻等裴維侒等同鄉官謝恩○常明請假十日○崇綺黄邦俊預備召見○掌儀司奏二十九日祭奉先殿端王行禮○召見軍機黄邦俊崇綺○二十三日慶王等謝賞貂皮恩○崐中堂等裕德等謝賞綢縀恩○信公熙公桂伯各假滿請安○李殿林等同鄉官謝恩○錫恒等得賞謝恩○恩普請假十日○鄭才盛預備召見內務府奏派堂子掛紙錢派出世續○又奏派恭懸恭收 
聖容派出濓貝勒橚貝子○又奏派致祭時應宫拈香派出啓泰○又奏派初一日大祭壽皇殿行禮派出恭王○關防衙門奏初九日大高殿大光明殿拜表慶王濓貝勒行禮○步軍統領衙門奏拿獲結夥持械搶擄幼女匪犯支得海文成張三王四魏三等五名○又拿獲結夥持械捆縛事主搶劫行人盜犯劉玉保王四卽王燕其小李卽李二張秃仔等四名均請交刑部○召見軍機鄭才盛○○頭品頂戴雲貴總督臣崧蕃雲南巡撫臣丁振鐸跪奏爲沿邊游匪迭經滇軍認眞勦捕擒斬首要多名現在滇邊內地已無匪蹤謹將會同籌辦情形恭摺具陳仰祈聖鑒事竊查沿邊游匪於上年冬間竄擾廣南邱北等處當經臣崧蕃調派各營追剿出境並奏派開化鎭總兵蔡標馳往廣南府城督辦一切又派省防分統已革貴州古州鎭總兵黄呈祥綏靖副中營管帶儘先補用副將董義各率所部兵丁前往師宗羅平一帶分途跟剿以防復竄旣將節次剿捕情形於本年正月附片陳明在案隨後蔡標黄呈祥等先後電禀二月初二日董義訪聞老休山地方有游匪藏匿當卽親率弁兵馳往剿捕該匪一見我軍卽放槍抵禦董義示以重賞登時各兵弁奮勇前進自未至戌砲斃游匪二十餘名生擒匪首漆二黄七等三名又搜獲匪黨蘇小才嚴二李賢苟等並奪獲槍械馬匹多件匪始敗潰我軍陣亡三名受傷差弁兵丁等共十一名十二日黄呈祥探悉蛙古營安釁塞山頭亦有匪黨潛聚當派隨員李德泳曾寳林等會同董義及帶管臨平左營遊擊田南亭馳往搜捕鏖戰兩時之久槍斃著名匪首歐七歐十李四花等十餘名割取首級并奪獲槍械二十餘件受傷七人十八日黄呈祥董義會同廣西效字右營哨弁曾松甫在滇粤交界之小塞地方拿獲匪首歐文貴卽歐大頁歐文剛卽歐十一并匪黨陳大老農蘇亞生等五名起獲槍刀七件二十日管帶舊義營遊擊常高魁派委哨弁劉培宗梁振科等進勦禄恩寨匪巢該匪傷斃數名奪獲馬十匹是日管帶義字後營遊擊朱永清護送烟帮至販朝高峯坡下遇匪搶刧當卽與之接仗擒獲游匪陳亞才楊老大何千貴三名搜獲匪探莫儀運一名二十二日署廣南府知府方宏倫探聞匪黨潛匿蜈蚣山大箐內會商蔡標飭泒哨弁饒瑞祥黄國正把總王廣泉等各帶兵勇齊往圍拿該匪據險施放快槍勢頗猖獗饒瑞祥等奮勇當先槍斃匪目匪黨六名受傷者十餘名奪獲洋槍十杆筆碼三百餘顆二十三日據廣南府屬之石洞團總報稱有在邊地槍刼慣匪陸長庚同匪黨數十人在施分四塞地方藏匿經蔡標飭派隨員張鼎甲等督兵前往該匪持械拒敵隨戰隨退張鼎甲等追至龍底槍斃悍匪陸一照等多名受傷者十餘名是日管帶臨平後營副將馬遇春亦在弄洞寨地方拿獲匪目羅修文一名二十七日據靖義營管帶黄龍圖禀稱探聞匪自帶領匪黨二百餘人由八播前赴阿基得隨卽親率弁兵馳往八甲埋伏二十五日辰刻該匪等齊抵八甲出其不意開隊攻擊馬遇春亦聞報赶至協同攻勦并另派隨員馬中駿等率領兵勇由旁道繞出匪後該匪等腹背受敵匪黨受傷甚多向恒頭水三顆樹等處逃竄而去馬遇春等復經會議分三路追剿二十七日追至三顆樹我兵槍砲齊發轟斃匪黨龍明茂那鎭乙何保農二馬五農小飛等多名該匪敗潰我兵復追至那城地方陣斬悍匪四名生擒匪黨七名奪獲快槍十餘桿餘匪逃往鼠街而去查點我軍陣亡哨弁鄧名選一名傷亡差弁兵丁九名是日韋高魁亦探聞匪首白春等率領匪黨土老大等數十人欲往鼠街齊集同來報復當卽督隊赶往攔途截擊匪黨大潰生擒匪目王老大及王老二楊保老陳王安格馬老四莫卜歛儂博信儂博雲並奪獲洋槍馬匹多件二十八日蛛永清聞有匪黨由郎恒竄過馳往堵剿鎗斃匪目韋七一名生擒匪黨何德昌一名受傷數名三月初三日管帶忠字前營副將謝有功飭派哨弁吳中元率領兵丁在隴貓營地方分隊搜山槍斃徒十餘名生擒匪目黄四及餘黨韋繼韋耳三名十五日朱永清探聞童暖寨後山有游匪潛匿隨派弁兵赶往搜緝槍斃匪目張五李七二名十九日又據蔡標派出隨員黄元吉儂興忠等拿獲匪首陳三王長貴及李五李六張老四史却生李三王采等八名二十二日又據儂興忠拿獲匪黨李小佩高明陸珍沈二陸矣信保蒙小禁農矣淞陸矣圖等九名又據蔡標派出隨員鍾春芳等拿獲匪首楊三一名二十五日蔡標探聞洞博地方有匪糾衆滋擾當飭朱永清各營馳往剿辦該管帶等在木郁山與匪接仗傷斃匪黨十餘名我兵帶傷二名陣亡劉貴一名二十六日管帶忠字右營遊擊白金柱親督弁兵拿獲匪目何二何三黄臥及黄忠福吳大矣五名四月初三日謝有功飭派哨弁梁仲元率隊沿途偵探查悉隴貓營石崕地方有游匪一百二十餘人麕集其間梁仲元間道馳往分隊圍剿該匪等開槍衝出戰約兩時之久槍斃十餘匪生擒匪首黄三及韋二韋四並奪獲刀槍筆碼二馱初五日義字後營哨弁劉華寳探知滇粤交界之門宅寨後山有游匪二百餘人搭蓋草棚居住攔途搶刼客貨當督兵丁馳往奮擲藥包燒其巢穴該匪等衝出接戰我兵槍砲齊發轟斃首匪張六匪黨李大受傷者不計其數並在張六身上搜出帳簿短槍等件初七初十等日又據蔡標派出隨員杜華祝王開武等拿獲匪目陸博鳳陸博科陸矣三劉小校黄石頭陶三等六名十六十七等日黄呈祥探明上年糾刦邱北縣城之匪首李三花又名李小花歴在滇粤邊地搶刦十有餘年最爲强悍現又勾結游匪百餘人由廣南竄入開化府屬之東安里那解地方肆行刼掠當派隨員李德泳鄧湛霖軍功王嵩山等率帶兵勇前往拿辦詎該匪黨羽甚多衆寡不敵王嵩山等復用計誘至免街該匪袒臂一呼各匪黨均執持快槍義紛拒捕王嵩山等鼓勇前進將該匪登時槍斃並轟斃匪黨二十餘人奪獲槍械贓物數十件二十六七及五月初二初四等日又據黄呈祥董紛韋高魁曁隨員儂興忠等先後拿獲匪目韋六何四何昌並匪黨覃四駱芳成楊秉權楊小票蒙開甲羅老二孫清順王老苦吳大吳三陸矣保黄中履農矣清陸矣爲蒙小夾高冥陳玉陳守生李老八等二十二名初七初八等日又據蔡標派出隨員鍾春芳等拿獲匪犯陸矣至陸矣年何阿才三名均經解交廣南府縣提案訊取確供先後照章就地正法傳首犯事地方懸杆示衆歴次奪獲槍械馬匹亦經蔡標騐明發交各營團分别備用起獲各贓並由各該地方官查傳事主認明給領適雲南提臣馮子材由蒙自督剿廠匪事竣前赴廣南查閱防營臣崧蕃卽咨會該提臣親詣廣西邊界會督滇粤沿邊各營認眞籌辦以期妥善去後兹准該提臣馮子材咨稱查廣南爲極邊之區壤接廣西越南山深箐密地廣人稀且游匪之出没靡常土苗之窩藏甚衆所以有上年邱北等處之變前經親赴廣西遍歴剥隘皈朝普廳羅黄等處又派委差弁分往沿邊一帶巡查偵探均無游匪蹤跡無搶劫情事滇邊內民情安靜如常除將各防營兵勇認眞操演飭令謹守疆界仍隨時搜捕餘匪嚴密防範一面調集各鄉團責令清查窩户各保身家設有游匪亦卽扼要堵剿毋任擾及邊疆並據　標黄呈祥先後電禀滇省廣南羅平一帶現在　無游匪且時交冬令尤恐內地盜匪乘機竊發應請各回原防以　兼顧等情前來此摺　完 
 
 

Page 14

 
 
[光緒二十五年十二月二十四二十五日京報全録]  
　　宫門抄○諭旨十道録前○接前摺○越撫劉奏申明礙難裁撤內河水師並改委統領片○仁軍統領錫奏爲恭報接署日期摺○燕督裕奏爲揀員請補直隷州知州摺○十二月二十四日禮王等謝賞綢縀恩○德公溥侗各假滿請安○鄭才盛謝交軍機處存記 
恩○王大臣等預備召見○崇綺韓照琦預備召見○兵部奏派更換八旗值年派出端王那王瀅貝勒崇禮崇光溥良芬車秀吉○又奏派查齋之大臣派出希朗阿卓公大額駙訥欽泰博公兠欽松溎載瀛○召見軍機王大臣等○二十五日○崇綺謝充師傅 
恩○徐中堂謝在弘德殿常川照料恩○張家口監督恩連到京請安○端續假五日○銘公請假十五日○祥普續假十日○韓照琦預備召見○侍衛處奏派東黄寺聽經派出戚公良沭○掌儀司奏初三初七日祭奉先殿澤公瀾公行禮○步軍統領衙門奏交拿開塲聚賭人犯高文元等二十三名請交刑部○召見軍機韓照琦○接前摺臣等查沿邊游匪業經蔡標黄呈祥等先後督率各營認眞剿捕屈計陣斬擒獲各匪目匪徒不下數百餘人並將積年匪首歐老七歐老十李三花李四花歐文貴歐文剛陸一照等分别格斃足以寒賊赡而快人心現在滇邊旣無匪蹤民情又復安堵卽粤邊百色等處亦由該商民捐資募勇節節保護經廣西撫臣黄槐森奏咨有案以後此疆彼界更易稽查且此次提臣馮子材親赴廣南一帶將防營鄉團竭力整頓其沿邊各要隘亦經蔡標黄呈祥布置妥協應請飭令蔡標卽回開化府城黄呈祥卽回雲南省城以期兼顧冬防而昭愼重駐紥廣南沿邊之謝有功韋高魁等仍歸蔡標節制調遣俾一事權如有游匪續經竄擾卽由蔡標就近馳往督辦黄呈祥旣經回省所有上年帶去之綏靖中營兵丁亦應帶回省防其分紥之羅平師宗八逹河一帶已飭董義率領所部綏靖副中營扼要塡紥藉免空虛此次蔡標黄呈祥等在防將及一載擒斬匪徒至數百名之多而且身歴瘴鄉迭獲勝　以致沿邊游匪久無蹤跡不無微勞足録可否仰懇天恩准將在事人員擇尤保奬藉示鼓勵之處出自逾格鴻慈所有陣亡傷故各員弁兵勇殁于王事情殊可憫容俟臣等分别查明歸案奏請賜卹以慰忠魂除咨吏兵部查照外謹合詞恭摺具奏伏乞皇太后皇上聖鑒訓示謹奏奉硃批著准其擇尤保奬毋許冐濫餘依議欽此○○劉樹堂片再臣到任之初擬將浙省陸路防軍變通歸併改爲兩浙新軍以期切實教練並擬將嘉湖內河水師八營內裁撤五營以所裁餉項抵撥操練新軍之用蓋以籌欵維艱不得已爲此裁節抵支之計而嘉湖制兵業已裁减過半又無練軍可以塡紥迭據該二府文武具禀以嘉湖爲財賦要區係屬重地近接太湖界連蘇滬光蛋窺伺游勇出没全賴水師分駐巡防懇請暫緩議裁以資保衛等情臣查該文武所禀亦係實情當卽照准惟該處水師分設嘉湖兩防界限旣分轉致互相推諉因將嘉湖水師改爲浙西內河水師札調熟悉情形之記名總兵費金組專統該軍庶兩軍聨爲一氣當將嘉防水師統領馮兆金兼帶之楚軍巡鹽水師營歸該統領兼帶其原帶之綏靖小隊四棚亦令帶赴嘉湖巡防原統湖防水師各營湖州恊副將張麗堂銷去統領並將兼帶之將軍水師巡江右營改委叅將馬雲龍接帶又管帶楚軍水師新左營游擊朱茂松病故所遺營務改歸費金組兼帶其原歸兼帶之楚軍巡鹽水師營另委遊擊吳家正管帶管帶湘軍水師左營守備余承澤因病銷差所遺營務改委候補知縣張善友接帶又管帶湘軍水師後營都司廖天佑撤差所遺營務調委知縣黎錦紱接帶均歸費金組統領節制責成祛除積弊嚴行整頓認眞巡緝數月以來地方尚稱安謐擬俟防務解嚴陸軍調回能否仍如前議酌裁再當察看情形奏明辦理據營務處會同防軍支應局司道等詳請具奏前來除咨部查照外理合附片陳明伏乞聖鑒謹　 
奏奉硃批該部知道欽此○○奴才錫振跪奏爲恭報接署仁字軍統領日期叩謝天恩恭摺仰祈聖鑒事竊奴才接准部咨內閣鈔出光緒二十五年九月十三日奉上諭寍夏將軍錫振著卽前往奉天接署仁字軍統領欽此欽遵在案隨卽趨叩闕廷疉蒙 
召見欽承訓示感悚莫名九月十八日跪請聖安後束裝就道於十一月十五日行抵奉天省城是日恭謁福陵昭陵十八日准署副都統普昌將總統敵愾仁字馬步全軍關防一顆曁令箭文案等件派員齎送前來奴才當卽恭設香案望闕叩　祗領任事伏念奴才蒙古世僕知識庸愚荷恩寵之疉施實涓埃之未報兹復仰荷聖慈畀以統兵重寄自天聞命伏地悚惶謹按奉天爲我朝發祥重地根本攸關舉凡整軍經武禦侮保民在在均爲當務之急自非信賞必罰不足以固軍心非潔已奉公不足以勵將士非勤加訓練不足以成勁旅非撙節財用不足以重餉糈能遵四道而行庶稱一軍之表率夫以奴才之檮昧大懼鉅任之弗勝惟有殫竭血忱隨時隨事商同盛京將軍增祺極力講求認眞辦理務斯兵歸實用餉不虛糜以冀仰答高厚鴻慈於萬一所有奴才接署統領日期及感激下忱理合繕摺叩謝天恩伏乞皇太后皇上聖鑒訓示再奴才經過直隸奉天兩省各府州縣雨雪尚是年歲有收民情尚屬安謐堪以仰讞宸厪合併陳明謹奏奉硃批知道了欽此○○頭品頂戴直隷總督奴才裕禄跪奏爲直隷州知州要缺揀員請補恭摺仰祈 
聖鑒事竊查深州直隷州知州錢溯耆因辦保甲不力奏叅降補應以八月初六日接到部文之日作爲開缺日期歸八月分截缺所遺深州直隸州知州一缺管轄三縣政務殷繁係專繁要缺例應在外揀選因缺關緊要一時未能遴選得人咨部展限在案查定例欽奉特旨以何項官員留省卽補及明保人員引見奉特旨以何項官員留省補用儘先補用遇有缺出悉准該督撫酌量先儘補用不積各項班次之缺又吏部畫一新章內開道府直隷州知州同知通判遇提調要缺酌量以候補人員請補時應先儘記名分發人員酌量請補如果實係人地不宜始准聲叙以各樣候補人員請補各等語今深州直隷州知州一缺按照例章應先儘記名分發人員請補查記名分發人員均與此缺不甚相宜未便稍涉遷就兹據藩司廷杰臬司覺羅廷雍查有特旨儘先卽補直隷州知州曹景郕堪以請補會詳前來奴才查曹景郕年四十四歲湖北房縣人由廪生考取光緒十一年乙酉科拔貢生十二年朝考一等引見奉旨著以知縣用欽此籖分直隸八月到省二十三年黄河兩屇安瀾案內出力保俟補知縣後以直隸州知州升用二十四年獲盜出力保送引見奉旨著遇缺儘先補用欽此二十五年經奴才以該員質實謹慤悃愊無華緝捕勤能殫心民事保奏奉旨著送部引見欽此六月二十四日經吏部帶領引見七月初七日召見一次奉旨著以直隷州知州仍發直隷儘先卽補並交軍機處存記欽此十一月十三日到省該員明幹有爲盡心民事以之請補深州直隸州知州實堪勝要缺之任與例相符合無仰懇天恩俯准曹景郕補授深州慎隸州知州於地方實有裨益如蒙俞允該員係明保特旨儘先卽補直隷州知州請補煩缺直隷州知州銜缺相當毋庸送部引見理合恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
 
