# 1918 - 34 - 4916157

 

Page 1

 
 
   
 
 

Page 2

 
 
時評 
[依然傾軋（冷）]  
政府之討伐令已下主戰各督軍聞巳滿意矣何兵尙未出而其傾軋之態依然如昨也張敬堯之辭司令而責問政府也王克敏之持張電而責問政府也段祺瑞之欲去贛督而責問政府也試問其事應出於同心一致主戰之人乎故不謂之傾軋而不可得也　總之南北兩派之調和必不可能之事也北方兩派之融洽猶之南北兩派之調和亦必不可能之事也由此以往即今日兩派中人亦有暌離之日終於有人億萬唯億萬心而已矣傷哉 
專電 
[北京電]  
張敬堯電辭總司令職並請中央解釋者三端一岳州旣失始下援岳之令究屬何意一岳失後正宜力圖攻取何又有宣撫名稱一欲戰則宜一致進行令主和各督表明態度不應更以宣撫諸名詞懈怠軍心欲和亦宜宣示眞意不應更令前敵將士衝鋒冒陣等語自張敬堯宣布與李純往來電文主戰派紛電中央質問昨參陸處覆謂中央一意主戰並無主和密令或係往日之事幸勿誤會（三日下午一鐘） 
[北京電]  
　　張敬堯辭總司令參陸辦公處覆電中央並無主和密令勿誤會速開赴前敵 
（三日下午六鐘） 
[北京電]  
　　張敬堯電保劉詢吳佩孚李奎元爲左右後三路司令（三日下午一鐘） 
[北京電]  
　　某系發表張敬堯三十日電中言一面主戰一面密令主和不如積極主和顯爲後盾語多嘲弄李純（二日下午六鐘） 
[北京電]  
　　張敬堯電謂王汝賢范國璋通敵辱師應請嚴懲所有第八第二十兩師須改組否則難以指揮（二日下午十鐘） 
[北京電]  
　　段祺瑞與馮言局面至此皆陳我遠一人之罪非褫職不足平北洋之氣馮允照辦蓋段欲去陳之心蓄之極久（二日下午十鐘） 
[北京電]  
　　財長王克敏持張敬堯三十日電問馮何以密令李純主和馮言余在車中安有此令王總理亦言不知據某要人言政府未下討伐令以前勸李勿辭調人爲將來和平地步張敬堯深恨李遂鍛鍊其詞張另有目的（二日下午五鐘） 
[北京電]  
　　張敬堯必須與以湖北督軍方肯出發政府或將令督湘使自爲戰（二日下午五鐘） 
[北京電]  
　　張敬堯有覬覦湘督意（三日下午一鐘） 
[北京電]  
　　王總理對人言余本早思引退但現在何人接替眼見總統爲難國體搖動則余亦不忍王一時决不辭職（二日下午七鐘） 
[北京電]  
　　馮近主張與王士珍並無衝突外傳王將辭職當不確（二日下午十鐘） 
[北京電]  
　　昨公府春藕齋會議决定用兵期間以兩月爲限軍費等一千萬元内現欵六百萬發行軍用票及債券各二百萬（二日下午十鐘） 
[北京電]  
　　曹錕由保定帶軍械出發並調公府參謀長熊炳琦帮辦軍務第三混成旅蕭耀南第四混成旅曹瑛均率所部續赴武漢孝感設總兵站以曹銳爲司令（三日下午六鐘） 
[北京電]  
　　曹錕電府參謀長熊炳琦爲隨營帮辦軍務馮准之（三日下午一鐘） 
[北京電]  
　　倪嗣冲電稱皖北匪患甚熾難抽調軍隊赴援（三日下午一鐘） 
[北京電]  
　　譚浩明代表黎茂魁到京王克敏請將其扣留王士珍以應許其申說馮將接見該代表對人言譚决無規武昌心（三日下午七鐘） 
[北京電]  
　　政府將對王汝賢范國璋傅良佐周肇祥及陳光遠下一種處分陳之處分則在不援湘云（二日下午五鐘） 
[北京電]  
　　主戰派要求將陳光遠褫職馮與王均主張如處分應將傅良佐一槪嚴懲（三日下午八鐘） 
[北京電]  
　　鄂電武漢現狀甚迫漢領事及商會請將漢口劃出戰區外現正向雙方交涉（二日下午十鐘） 
[北京電]  
　　王汝賢電謂監利嘉魚新堤兵力甚單薄請迅派援（二日下午十鐘） 
[北京電]  
　　川軍餉械竭遁棄遂甯叙府内江富順已不守張瀾萬急電求接濟（三日下午八鐘） 
[北京電]  
　　今日閣議一鄂荆襄請另簡鎭守使交陸部酌辦二奉天四川預算案全部破壞設法彌補三津浦貨車先搭現欵（二日下午七鐘） 
[北京電]  
　　林虎佔領陽江龍大敗粤局一變（三日下午六鐘） 
[北京電]  
　　梁士詒赴南洋（三日下午八鐘） 
[北京電]  
　　熊希齡主張聨邦昨巳謁馮詳談（三日下午八鐘） 
[北京電]  
　　内閣暫不改組錢能訓曹汝霖辭職說不確（三日下午八鐘） 
外電 
[廣州電]  
　　國會定四月八日開非常會議（一日）路透電 
[北京電]  
　　張敬堯對於李純三十一日致馮總統之電以爲馮總統一方面依然命李純從事於和議乃旣疑且憤意欲辭總司令特電馮總統以示意馮總統巳有回電解釋疑團聲明一意主戰（三日） 
[漢口電]  
　　前由岳州敗退之武岳總司令王金鏡於上月二十九日來省辭職未許再向蒲圻後無消息（三日） 
[漢口電]  
　　蒲圻方面之南軍沿武岳鐵路前進一日陷甲山二日迫向汀泗橋有現正激戰之報（三日） 
[漢口電]  
　　二日自曉以來北軍之敗報頻頻傳來北兵由戰線逃來者甚夥武漢市民日來恐慌非常（三日） 
[南京電]  
　　李督軍前諾派兵一旅應援湖北巳於一日電招第七十四旅旅長陳調元來寗協議派遣該旅云（三日） 
[南京電]  
　　日前潛入督軍署之暗殺黨李督軍懸賞軍警各機關嚴行逮捕（三日） 
[東京電]  
　　憲法發布三十年紀念祝賀會展期至明年紀元節（二日） 
[東京電]  
　　聞政友曾對於增稅廢稅各案之態度經昨日下午在衆議院内秘密會議後决議戰時利得稅及酒稅則承認修正餘皆全部否决（三日） 
[東京電]  
　　巴黎來電云紐約海拉爾得巴黎發刋之部載有社論將日本寺内首相之演說與海爾得林崔爾寗兩伯爵之演說互相對照略謂日本意　深長之宣言中如對於德國勢力將傳播於遠東遇必要之時不惜訴武力以阻遏之等語日本具有如此之决心誠足聳　世人之聽　英國之能注其全力於戰爭有俟於日本忠實之協助者甚大德國向日嘗竭力欲誘致日本而不稍懈據今日日本之宣言觀之足證德國誤解日人之如何其甚矣（三日） 
　　以上東方通信社電 
戰電 
[倫敦電]  
　　德國巴伐里亞邦另派代表參與白里斯特里工夫斯克媾和談判乃一八七一年凡爾塞條約所予巴伐里亞之特别權利約内訂明凡德意志帝國與外國議和時巴伐里亞得派代表參與今巴伐里亞之代表於赴白里斯特里土夫斯克之前曾往柏林受訓令此事殊足注意（三十一日） 
[紐約電]  
　　美政府巳宣布竭力運輸糧食軍隊前往歐洲之辦法今巳設有管理運輸事務之委員會指揮美國各港出入之美國與協 
 
 
 

Page 3

 
 
約國或中立國船舶糧食均以直捷之火車運至各港且佔用各鐵路碼頭俾同時可裝貨二十五船往日裝貨乃以駁船全國鐵路辦事處巳自一月三十一日起實行運濟歐洲糧食新章（三十一日） 
[亞姆斯特丹電]  
　　德飛行家兩人駕機在荷國哇爾登柴爾越過邊界降地自毁其機乘自行車而逃此爲戰事以來第一次所見之事（三十一日） 
[倫敦電]  
　　柯洛業報載稱亨實之南洋商行會社上書聨邦議會謂南洋之德國殖民地必須恢復蓋此數地匪特於生産上大有價值其口岸亦與軍略上至有關係且爲建設無線電報之合宜地點云（三十日） 
要聞一 
[東京通信（心危）]  
　　續紀日本議會之質問 
　　昨日（二十三）議會未上議事日程繼續質問此次關於外交問題惟憲政會及無所屬質問最多是日質問外交者首爲無所屬之押川方義氏其言曰昨日尾崎君質問參戰目的而本野外相答以見於宣戰勅詔而石井大使對美聲明則異於是蓋石井曾言日本參戰之目的爲打破德國之軍國主義是已逸出勅詔之範圍况石井氏更向美大總統言日本因民主主義及人道自由而參加大戰云云亦爲勅詔中所無夫德國之兇暴爲吾人所深惡而乃代表帝國之便節不以宣戰勅詔爲本而恣意放言豈以此而諂媚美國乎若基勅詔而言則日本在靑島南洋等已爲十分之努力亦爲他國所深許若以民主主義人道自由及絶滅軍國主義立論則日本固不能爲十分盡力宜乎外國非難日本不肯出兵歐洲戰場也要之我國參戰之意味果與英美一轍乎苟其目的不同則石井氏之言果何爲而作乎至若對華政策雖言明不干涉主義親善主義經濟聨盟主義而果能實行乎夫中國獨立國也當然不能干涉外相縱言旣不援北又不挫南豈能逃中國八憶之目日本一億四千萬之眼乎又豈能爲外相一人之聲辯所蒙蔽乎苟以口舌而避質問之鋒秉此心術以當國政其禍正不知伊於胡底政府宜以民意爲基礎現政府之存立者政友會忍耐以保持之耳現内閣扶助中國之軍閥内閣招中國人民之怨憤親善云何哉欲謀親善固非以善意誘導開發之不可也本野外相則以昨日巳經答辯爲辭略答數語最後爲憲政會之望月小太郎氏其質問之點一首相與外相之演說關於戰事顯有矛盾之處卽首相言與聨合與國協同作戰而外相言聨合國巳議講和基礎條件云云不啻告白内閣之不一致也况聨國之眼中豈有本野外相其人乎二英法美諸列强曾聲明非打破德國勢力决不戢兵而德國借道俄國其勢漸東即我國所受影響滋大本野外相爲締結日俄協約之責任者今俄國被迫於德我國當爲主動聨絡英美而防止之政府對於俄國如何處置何不明示三對華外交之不安政友會之宣言中巳明白布告天下　知夫對華政策非僅爲中　計乃爲東洋和平計耳固非中日結合鞏固不可德國勢力東漸難免不累及中國之中部故對華外交不可不於此着眼現政府對於中日結合前提之調停南北之意見如何四對美外交之不誠實政府不能辭其咎致美國終不免於疑慮如歐洲不出兵而艦隊乃活動於地中海政府對美未能說明其理由至美國金鐵禁輸問題事固先知而不能早爲之備卒待不禁令已布始與交涉終至失敗彼駐美之佐藤大使尸位素餐無能極矣五日美何不協定撤退南太平洋之軍備苟雙方軍備撤退則日美之關係可密而對華政策亦有莫大之利益日美羐方中未曾提及是不澈底之甚者也本野外相雖逐條答辯無　要之點姑從略焉 
　　今日（廿四）衆議院預算委員會復有外交質問質問者爲憲政會之島田三郎氏而本野外相之答辯亦較明快暢達茲并記之則可知最近日本與我國交涉之眞相也島田氏曰政府對華政策縱以不干涉親善等爲辭而事實適得其反即如參戰問題最初美國對德宣戰後勸誘之通牒至中國而中國即對德有斷交之舉及日本接此通告後政府以爲美國占優勝之地位急謀鞏固在華地位卒至釀成今日之失敗現内閣慫恿中國參戰得段内閣同意後遂因黎段不和而决意援助段氏以致中國政局不靖至今　之罪歟非對華干涉而何現内閣之一千萬元借欵不外援助北方鎭壓南方之用豈得謂不干涉乎况兵器借欵更可爲援北挫南之證苟如此進行中國知日本之不足賴轉而與英美結納其關係重大政府對此之責任匪輕也本野外相答辯曰一參戰問題余於前議會中巳詳言之中國對德斷交參戰曾詢及我政府之意見均以可字答之以如此答復而謂干涉中國内政余實不解憲政會諸君每責政府以中國内部之紛擾起因於參戰然而中國南北紛爭因無關於參戰問題如南方派之張繼氏亦宣言不反對參戰卽可知矣要之南北紛爭之原因由來巳久斷非因參戰爭而起故帝國政府當然不負責任也二借欵問題交通借欵二千萬元幣制先付金二千萬元交通借欵爲該行裝理之用其大部分尙在日本故非供給壓迫南方可知島田君苟能舉證則願聞敎恐島田君未能焉其大借欵先付金一千萬元經四國財團議决作中國政府四個月行政經費之用其非供給壓迫南方者可知第二回之一千萬元亦經四國財團議决作爲中國銀行整理幣制之用其他小借欵揆諸前後之事情亦可知非壓迫南方之用也三兵器問題中國因整備軍器向我政府要求供給曾約不作討伐南方之用况至今未成交易而現品亦未交付若以有供給兵器之約而以爲壓迫南方責現政府之　助北方恐非公平之見解也 
[討伐令下後之戰局前途]  
　　討伐令於前夕六點由國務院送交印鑄局即作爲正式公布外間在八點左右尙紛紛傳說李純來電反對戰令臨時阻擱以及長江三督轉傳譚浩明電南軍不再進攻雙方仍盼議和等消息然李純豔（二十九）日實巳發出通電言巳爲馮旅備船發欵即日開拔赴援一俟馮旅開行當令援贛魯軍續發魯軍輸送給養均經協助籌備云云此電遍致主戰各省區長官表示其贊助戰爭之意原電云鄂防緊急關係大局迭奉中央急電囑催馮旅赴援均經隨時轉催並爲之墊撥欵項籌備輪船茲據　旅聲稱准於本日乘江永輪船開始出發約計三四日可以開拔完竣又援贛之魯軍比復派員來寗接洽停妥所有輸送給養等項均經協助籌備計援鄂之馮旅開拔後即時陸續出發知關　注特此電聞李純叩豓印　至長江三督轉傳譚電重主和議各層則據探詢當局某要人云無其事惟鄂督王占元恰有一電係艶（二十九）日所發大意謂據報近日西南確有會師武漢之舉武漢倘有疏虞大局何堪設想一誤不可再誤萬懇迅派勁旅星夕馳援勿再游移等語電中辭氣異常切迫王督目擊敵軍壓境何至更倡和議且中央戰令甫下各處巳紛紛出動徐州張勳臣一軍前日起開始運輸由隴海京漢兩路開抵鄂省者已達一旅曹仲珊前夕接奉中央電傳命令即在保定部署軍隊昨早專車回津在津署就兩湖宣撫使職已命路局備車預備今晚或明早出發督署例行公事委何謙吉代拆代行重要者由省長核奪已分别電達中央中央亦巳命印鑄局爲曹君鑄兩湖宣撫使關防送津備用矣至政府方面連日籌備戰事似甚忙迫昨日午前國務會議午後參陸辦公處會議均曾討論籌餉調兵戰守諸事但暗中和議運動似仍不廢昨日王聘卿與岑西林曾互通電報一次交換所抱意見王自謂一部討伐令與和局絶無妨礙故前日副署時王首先署訖方送交各總長外傳王不願署名及預備辭呈云云亦揣測之詞也又據某要人所述前午總統召集全體閣員入府參閱討伐令時其他閣員均未置議惟段芝貴總長力爭討伐令旣已决定公布宜先電諭曹仲三張子志張敬堯三氏即日動員俟其軍隊開拔時中央然後將討伐明令公布所持理由則謂用兵貴神速且武昌現下軍力不甚雄厚明令一下深恐敵軍乘虚進窺武漢等語馮比告以先發令後出師之約業經决定於蚌埠會議時斷難中變遂於前日六時公布命令七時電催各路出兵又一消息此次局部討伐令未下前閣員中尙有不滿意於局部二字者嗣經王總理解釋一切略謂現在西南勢力雖甚薄弱然以北洋軍隊全力掃除不特兵連禍結民不聊生且勝負亦在不可知之數况此次岳州之役不過西南一部份人之意見陸幹卿並不贊成豈可激成反動元首對此已煞費苦心直魯皖蘇各省督軍亦都明瞭只須規復岳州此後諸事當易解决云云各閣員始無異議 
　　昨晨十時半馮親臨春藕齋披閱各處來電後立時分别批覆曾交　陸辦公處拍出數電其一分致王占元吳光新吳慶桐吳佩孚内容略謂荆襄巳平在卾各軍應即騰出兵力悉數開赴通岳前線以增防禦力謀規復其二拍致張聨陞者内容係令其將原部步兵六營即行會同汴兵砲馬各一營進駐襄陽任防守之責並令設招撫處以招撫巳潰之第十七旅殘兵張聨陞原係第九師十八旅長以攻襄之功卾督保升師長替黎天才遺缺令其招撫潰兵蓋預備足成一師也其三拍致王金鏡者岳州失陷後王迭電請開去岳州總司令此電即係覆電照准略謂所請開去防岳總司令應即照准惟於張總司令（敬堯）未到以前所有岳防軍隊仍歸執事節制並望固守防地其四拍致鄂督王占元者係西因卾督來電保趙榮華升署旅長特復電照准内容略謂據請以趙榮華暫署旅長應即照准巳令陸軍部補行呈薦以符手續此外又諭令海軍部迅電上海總司令部速撥巡洋艦兩隻前往武漢警備江防 
[和平運動仍未全巳]  
　　據政界消息討伐令現旣發表而總統總理主和之意仍未少忘但能維持和議此種局部討伐令亦决弗能提前發表聞昨早馮王曾以個人名義與岑雲階要電一件詳述頒令討伐譚程石黎等不得巳之苦衷其餘措詞仍係囑託岑氏設法疏通另一報告總統尙給陸榮廷要電一道電中内容與致岑氏之電無甚出入惟此電係拍至南京令李秀山督軍轉達將來岑陸兩氏如何答覆亦屬當今最可注意之事也 
　　公府昨日上午十二時接到上海岑春煊密電略謂現在全國戰和之機端賴岳卾但岳固湘轄岳州原無屯兵之必要今岳州業巳解决將來和局當較易進行况卾省本主和議嗣後西南方面亦不再爲敵視務乞總統計出萬全始終不渝並希轉飭主和各督軍堅守初志以息爭端且西南此次動兵實緣護法倘政府開誠布公不難有和平之望云云又岑西林另有三十與三十一兩電致章君行嚴者其三十電云接李督來電請囉譚月波停止進兵頃得譚亥電謂巳電前線停止前進並徑電覆三督等語除逕電中央外請面陳總統總理務懇始終主持和平其三十一電云聞中央將下討湘令是不啻與西南全體宣戰以元首之審愼决非本意現譚月波確巳令止前進且電告三督李督據以入告湘鄂保無衝突和局可望何必破壞請就近開陳利害竭力諫阻云云 
　　又聞王總理曾致王芝祥專使電報一件將此次湘桂軍首先開釁北方軍人憤怒情形詳細叙述并將馮親自出京原因一並告知電末囑探陸武鳴最近意見並設法使戰禍不至延長語甚摯切又據某方面消息前晚之命令雖聲色俱厲而當局依然無必須與南軍决戰之心其近日所吐露者頗希望南方先有和平讓步之表示使政府旣可以對北方亦可稍存政府威信及足以促和平之成功云云 
[府院會議之所聞]  
　　昨日爲國務例會之期上午十時王聘卿總理首先到院十一時左右各部總長到齊（交通仍由葉次長出席）照常開會首由財政總長王叔魯報告元首面諭籌備各路軍費情形并將所擬之辦法提出討論僉無異議次由段陸軍總長將以張聨陞升補第九師師長及任殷鴻壽爲前路各軍總執法處處長問題報告大衆無討論照例通過最後由陸外交總長報告某項外交情形内容甚爲複雜討論時間甚長結果僅議决處置敵國僑民辦法一案又議討伐令旣已實行發表嗣後維持鄂省秩序計劃及指示第一第二兩路軍隊進攻岳州密要機宜與接濟前敵軍費之辦法（議决者應撥二百萬元須按期陸續匯撥先撥六十萬元）此外尙有任命簡薦任官職案（以財政部最多）至午後二時始行散會又聞另由熊希齡請援川省前例賑恤湘民案討論結果難以着手應從緩議暫交各該管部署查照 
　　公府消息馮總統於昨晚三十一日八時三十分在寶光門内辦公室傳見王總理段香岩廕午樓兩總長張博齋陸秀山兩次長師嵐峰處長及陸軍中將張聨棻密談達一小時半之久聞馮此次傳見各要人除討論指示第一第二兩路軍隊攻取岳州一切重要計劃外尙有最緊急軍事問題（有謂關於武漢問題者未識確否）更聞議畢後即由專電處拍出要電四五通云云又據亞東通信社消息昨日下午公府又開一極重要之會議會議結果馮已决定一反其從前主張對於西南將繼續用武力解决一面并將頒罪己令 
[王士珍有贊成聨邦制說]  
　　熊希齡發表主張聨邦制之一電後郭涵有書反對其文已載昨報茲據某京報載稱昨有某要人赴西堂子胡同王總理私宅謁見時談及熊秉三致岑西林一電發表中國此後宜採用聨邦制以弭爭端此議是否可行王總理謂熊秉三此電爲極有價值之文字吾國如欲爲永久的和平計舍此殊無辦法某要人又問不知總統對此意見如何王謂總統之意亦極贊成某要人又問吾國將來果採行此制時一部分軍人必頓失其固有勢力能否不發生異議王謂此却難必惟倘能了解此後可以不發生爭端當不至極端反對云云 
[蘇督軍誥誡軍人之之訓令]  
　　（猩鳴） 
　　討伐令下和局又變李督仍主調停態度極爲鎭定近因日來謠言繁興市虎杯蛇驚疑四起爲消弭　禍維持蘇省治安起見昨發誥誡軍人人一通原文云照得蘇省爲南北通衢沿江要害動靜之際乃大局安危所關現在時局糾紛人心不靖遂有幸災樂禍之輩造爲捕風捉影之談以致謠諑紛紜驚疑四起我將士深明大義當不致墮其術中惟是市虎杯蛇含沙射影若不設法消弭久且積疑成信受其浸潤而不自知須知我　軍人服從中央命令保衛地方治安乃應盡天職凡夫無稽之　語皆應屏斥而不聞至於匪徒運動軍隊意在擾害公安收漁人之利好人挑撥將士希圖破壞統系攘一日之權狼子野心置國家存亡於不顧欲以我軍人之血肉身命爲彼等爭權奪利之圖事成則彼等享其利而我將士受其害不成則彼等逍遙事外而一切喪性命壞名譽之事又皆我將士當之此等不肖之徒在國家爲公敵在我將士亦當視爲仇讎其許我以金錢之利者買我之頭顱也尊我以英雄之名者誘我爲叛逆也看破機關不可與之共戴天而乃引爲心腹供其利用不亦愚乎且我軍人之薪餉何一非人民膏血而來不耕而食不織而衣有耕而食我　而衣我者也人民終歲勤苦以盡納稅之義務一遇凶荒有典妻　子賣田宅以供賦稅者我軍人不能保護地方何以對人民若復輕信搖惑無故使地面恐惶商旅停滯更何以對人民言念及此則彼等之煽惑我離問我者惟當視爲蛇虺豺　而同心　險之耳今與我將士約如有匪徒奸人來營運動即時拿獲送案訊實　賞一千元其運　費無論多寡卽以充賞報告送信因而破　訊實者送信之人及破　出力之人每起各賞洋五百元共運動費亦賞給公分出力最　官長除　得賞外以應升之階記名遇缺卽補或保奬動　士兵以排長司務長記名遇缺　補如有造謠惑衆者並准隨時拿獲送案訊　酌予奬賞自此次訓令後各將士務宜恪守範圍共匡　難倘或受人　弄誤入迷途一經發覺軍法具在未便寬容勿謂言之不預也除分行外合亟令行令到各師旅團營務各遵照并令行所屬一體遵照切切 
[杭州快信]  
　　中央電催上年份欠解協欵二十萬金已飭財廳趕速籌撥 
　　省敎育會赴日視察團全體已於冬日一律出發 
　　鄞縣知事王家琦要求將甬　遣散時由縣向商會借墊八萬金歸公家負擔迭經張道尹轉呈到省未邀允准深懼貽累忽萌短見屢圖自縊現家屬尙在竭力防範 
　　鎭海砲台總司令張伯岐昨（三號）乘早車回防 
　　拱埠橋西道路並寳善福安二橋年久失修勢將傾圮省令工程處趕速派員估勘列表呈送即日撥欵興修 
　　敦育部咨復廣濟醫校准以專門同等學校暫行備案巳函知校長梅勝更（英醫士）查照 
[南京快信]  
　　岑西林昨又有電致李督請轉電政府勿重開戰禍免鍿或家於危亡 
　　李督對時局仍主調停聞昨電中央聲明岑西林並未辭調人之責 
　　王芝祥昨晨到京即謁馮總統王總理述西南要人陸榮廷岑西林意極願和平勸馮王速變計對譚程勿討伐以免牽動和議全局馮王爲所動段派力持反對謂王將不利於北系攻擊頗烈王憤極昨晚有雷致李督述到京情形並請李督再電京作最後之勸告 
　　鄂督王占元來電稱蒲圻陷落嘉魚危急乞催馮（玉祥）旅火速來援 
　　聞鄂督王占元電李督亦不贊成再戰主張分兵保守鄂境靜待和議並謂援鄂軍隊複雜軍心渙散統制不易若急於求進轉恐不利云云 
　　徐州張敬堯派田旅長拔隊援鄂尙未親往 
　　倪軍三營昨經過浦口由利濟安豐兩船運送赴蕪 
　　第六師抽調一團塡駐浦口 
　　贛督陳光遠電李督謂李烈鈞率滇軍三十營經梅嶺攻入贛之大庾縣境乞速撥一旅來援又聞贛西鎭守使方本仁亦有電致李督告急稱湘軍亦有侵入贛境之勢 
　　和局變後南北使節相率離寗茲祇有陸榮廷之代表蔡國器一人在寗 
　　昨日軍署又開軍事會議籌劃本省防務團長以上軍官均列席 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京訊中之武岳軍情]  
　　南軍自佔領岳州後乘勝逐北連日巳越臨湘境分道取蒲圻新堤兩處聞三十日范國璋所部巳在桃林地面與敵激戰蒲城駐兵盡數開出應敵勢甚不支王金鏡勘（二十八）日自武昌回蒲昨有電呈政府謂蒲城已在萬急之中倘刻日有勁旅來援金鏡尙可拚死圖報等語新堤下游十餘里二十九號巳發現敵軍蹤跡王子春督軍現飭嘉魚軍隊出防又令第八師在島口一帶防堵羊樓峒方面劉旅所部趙團艶日在大界附近與敵接戰敵軍稍郤總之援軍不至一二日内蒲圻新堤將見不守矣云云 
　　昨參陸辦公處又接王金鏡再陳岳州失敗原因謂兩月以來和戰不定和旣不成爲事實戰仍徒托諸空文軍心彷徨靡知適從敵得實力備戰我僅虚詞恫嚇一經接觸虚實分明力戰四日遂以不支云云又某機關二十一日漢口電云湖南劉建藩所部南軍約三十營已將通城通山崇陽等處駐劄安武軍擊破復於二十九日佔領蒲圻縣更進破嘉魚又由泰鐘山繞出揚子江口捕獲敗兵所乘民船數十艘其先鋒巳向　州前進又一部隊正進攻湘蘇口（譯音）其在上游巳被遮斷退路之北兵正陸續集合於長江左岸之新堤又電云北軍擬將總司令部移於武昌上游之金家鎭口然北軍潰敗之後欲阻止南軍渡江頗爲困難又聞岳州北軍敗兵有奪乘民船下江者有由陸路潰走武昌者其總數在一萬以上二十九日抵武昌者約二千名更由民船至漢口上岸者約一千六百名一入漢口市内卽恣行刦掠 
　　頃據某要人消息馮總統因軍興以來前敵各軍動輒逃潰殊與軍紀攸關除頒明令告誡外并於昨午通電湘鄂一帶統兵長官力言北洋軍隊素稱勇敢近來迭次敗退原因皆由一部分軍士託故潰逃所致此風不禁後患無窮務望各路帶兵長官剴切曉諭並宜以身作則等語大意與前日所頒訓令相同惟措詞更較嚴厲又據新自岳州逃歸北軍書記官某君所述謂程潛趙恒惕之軍隊於二十六二十七兩日相繼入城城内民房巳先被各路潰兵燬燒殆盡即未燒者亦絶無人跡商戶亦多閉門他避至二十八日上午程潛等一再出示安民商民始漸有開門營業者然其慘淡冷落情形已屬不堪言狀云云 
[聨軍會攻岳州之戰報]  
　　（二十五日長沙通信） 
　　在湘聨軍各將帥忿中央之虚與委蛇無議和誠意進攻岳州之舉醖釀巳久遷延復遷延至一月二十三日而實行决裂矣此次重行開戰之主動人爲湘軍總司令程潛未交綏之前一日程氏即縷列中央無誠意議和之事實四項通電各省正式與北軍宣戰（原電已紀昨報）發電之後即於二十三日拂曉由新市分道進攻兩軍激戰竟日北軍小挫退十餘里二十四日下午五時程總司令之捷報遂至捷電如下一我一師大部分於　日午前擊破敵人托壩陣地追至烏江橋附近午後三時尙在激戰中二我第三旅漾日午前開始攻擊竿口之敵三巳令吳司令劍學率所部集合漆家埠附近策應四潛於本日上午進駐關王橋餘續陳程潛叩敬晨印 
　　譚月波原主張和平解决茲鑒於時局實無和平希望故亦贊成急攻岳州接得程氏戰報後即命令現在前敵之陸裕光馬濟兩總司令一致進攻并令在省之粤軍卓瀛洲統領桂軍賓華東司令一律於二十五日開赴前敵以厚兵力一面電調駐在衡州之桂軍補充隊十六營從速開來省垣俾資接濟陸馬兩總司令之軍即於二十四日加入戰線向新牆進攻至右翼方面之劉鎭守使亦於二十四日由平江長樂市向岳州開始攻擊據聞二十四日晚左翼聨軍已經渡河佔領新牆北軍死傷甚衆退守鹿角曹銀所派駐在漢口劉家廟之第二師北軍已開抵戰地日内岳州必有大戰惟新牆巳失無險可守荆州之兵勢必會攻岳州恐終必入於聨軍之手也 
　　戰端旣開其賴以効命疆場者厥惟士兵程總司令現將前　之輸送隊一律改編爲正式補充隊以厚實力一面電令留守省城之張輝瓚司令赶招輸送隊一千名速赴前敵備用計現在會攻岳州之兵力除粤桂軍約一師又一團外湘軍則有程趙劉林全部共約三師之衆 
[汴省過境軍隊之絡繹]  
　　駐洛第七師早將軍隊開往鄂岳分司防務洛陽所留者僅後路排尾計有一二營之數駐紥西關外營市茲聞奉上峯電令於日昨早車又將所留軍隊悉數調赴鄂省 
　　駐紥滁州施從濱所部之第二十團九十四團軍隊近因鄂防吃緊奉張督軍電調開赴武漢原擬水路前進嗣因船隻缺乏恐延時日棄舟登陸督率全旅軍隊由隴海東路火車於日昨（二十九號）夜問過汴赴漢 
　　北洋陸軍第十五師向係總統府衛隊改編此次因鄂省軍事緊急星夜開拔南下所有軍需糧餉由該師委派副官梁有恩偕帶護兵二十名押解餉銀十萬元以及軍需輜重搭乘京漢快車於日昨上午過鄭送往漢口行營以濟軍用 
　　中央近以鄂省危急非派大批軍隊難期得力又將北洋第十師及第十六師各抽一旅於昨晚六句鐘乘坐加車約有五十餘輛在鄭僅停一小時即開車南下 
　　北洋陸軍第七師派員赴洛陽一帶招募新兵三營以備練習插補業於日昨到洛實行開招 
　　陸軍部設立軍醫學校已經畢業者頗不乏人茲經陸軍部遣派該畢業生王振乾郭廣學等六人携 
帶公文前往鄂省聽候任用王等於日昨乘京漢車於上午十時過鄭休息片刻即又驅車南下 
[廣東戰事中之雜訊]  
[陸榮廷抵龍州]  
　　近陸幹卿有電來粤云萬急廣州莫督軍鬱林飛送劉正司令吕正司令吕營長馬帮統清平探送沈總司令新昌林總司令並送魏司令並送魏司令勳密廷漾日（二十三）馳抵龍州經與曾彭各軍官會商挑選各營舊部及精利鎗枝輔助新招兵士約五千人編爲游擊十大營並由龍選擇大砲挑用砲目另編砲隊一營刻巳成軍即日出發誓滅彼醜而後朝食前敵各軍務宜鼓勵振奮一俟大兵雲集犂庭掃穴直指顧間耳希各努力榮廷有印 
[討龍軍克恩平]  
　　討龍第二軍司令林虎自抵台山後其所轄之黄仁環兩營周毅夫一營蘇世安兩營悉已調集新昌公益分頭進發二十四日林司令據報陽春龍軍普懷安所部潛進恩平與匪首李捷聨合窺伺台開等情當即檄調蘇世安團長親率全部趕往兜擊在那扶附近一帶與龍軍相值劇戰半日匪首李捷亦率部馳至互相混戰龍軍旋因死傷過衆不敢堅拒於六時後即退入恩平城至二十五六日林軍大隊悉已調至前方一律取攻勢向恩平龍軍陣地襲擊而以黄仁環兩營扼駐恩平隘口以斷龍軍後援及陽春之接濟聞林司令電當道報告進行槪略（一）討龍各軍槪於三十號以前集合台山分途進發（一）商由翟鎭守使派撥肇軍分赴四邑一帶擔任剿辦僞共和軍曁零星土匪以免牽掣討龍兵力（一）先將恩平土匪肅清即由那扶駐軍以全力攻襲陽春（一）電請速撥艦隊會同魏邦平一部進迫陽江以分陽江龍軍之勢云云二十七日林虎自新昌來電云萬急南寗陸巡帥陳聨軍總司令長沙譚聨軍總司令廣州莫督軍李省長程總長鈞鑒各鎭守使各司令鑒感（二十七）晨得前敵報告我右翼軍於今日午刻四時克復恩平城現在追擊中詳情續報等語謹屯聞林虎呈叩感（二十七）印 
[攻閩軍請餉械]  
　　援閩滇軍旅長夏述唐率兵抵汕後因探聞平和永定一帶敵兵日增原擬尅日分駐粤邊用固疆圉奈伙食乏着勢難移動昨特電莫代督請將餉項及活支各欵迅賜匯結並請電飭劉鎭守使就近先行撥欵接濟俾可分兵出發聞莫代督已電劉鎭守使照辦並令行財政廳將未支警衛軍餉内先行籌備二三萬元尅日繳署核收以便轉解并聞滇軍師長力聲濤奉令率隊出發攻閩日來所部軍士均巳先後馳抵潮汕擬俟陳炯明率師抵潮即行會師進發刻因由潮郡陸路入閩韶安以上悉屬崇山峻嶺閩軍早有布置非有劈山大易奏功昨特派員來省請領劈山大砲四尊配足子彈載運來汕以便下令前進開始攻擊 
[陳炯明赴汕頭]  
　　援閩粤軍總司令陳炯明昨（二十七）早率領大軍由省出發午刻已抵黃埔聞其水路之師仍由廣海運艦運送卽日乘潮出海茲據該艦發來無線電云本艦汽機經已修好感日午刻乘潮展輪運送陳總司令軍隊前赴汕頭差竣再修鍋爐謹聞廣海艦長黄炳全叩 
[通濟艦長來粤]  
　　駐厦門軍艦因接龍濟光乞援之電致電駐粤艦隊請勿再捕龍氏運船駐粤艦隊不覆旋廈門海軍屢電爲龍濟光求情駐粤艦隊乃覆一電略謂如有事相商須派代表來粤云云故近日駐厦海軍特派通濟艦長楊樹莊爲代表於昨抵粤寓於沙面某酒店駐粤海軍雖仍以禮待之但對於其請求勿捕龍氏運船之說已决定斷不允許 
[滇川黔聨軍之告捷電]  
四川靖國軍總司令部有電到粤云急廣州李總司令協和鑒滇川黔聨軍自一號以來迭獲勝利江日攻克遂寗支日克榮昌魚日克順慶虞日大敗敵軍於瀘納斬馘三千餘人齊日克隆昌斬馘受降以千計蒸日克蓬溪文日克西充元日克保寗又大敗敵軍於安陽寒日克富順頗有斬獲現内江安岳旦夕可下北軍營旅退回漢中劉鍾窮蹙終必成擒川局敉平不出一月刻正計畫東出將吳朱兩軍先行掃盪然後會師武漢以圖北征特此奉聞四川靖國各軍總司令部秘書處銑印又電云萬急竊繼堯此次興師護法之苦衷曁川軍劉存厚等附口開釁詳情曾經電達計已　鑒查本軍於前月進攻渝瀘後旋奉代總統有日布告遵經飭知前敵各軍停止進行乃劉存厚等乘本軍停戰之時着着進逼本軍爲自衛計不得已始飭前敵合力進攻迭據各軍報稱顧軍長品珍所部李旅長咨勝於本月冬日攻克榮昌庚日攻克隆昌刪日攻克内江王總司令文華所部李袁兩縱隊同時由壁山攻克大足熊總司令克武所部吕縱隊及楊總司令寶民所部李司令汝舟於江日攻克遂寗顔總司令德基所部曾司令炳文及石總指揮官所部潘司令子模於佳日攻克順慶顔總司令德基於東日攻客榮昌庚日攻克隆昌刪日攻克内江王總軍長又新所部金旅長漢鼎朱旅長德於寒日攻克富順趙總司令鍾奇所部於元日攻克屏山筠連等處計川東南北三面次第均巳肅清如劉存厚等再開釁端亦惟有督飭滇川黔三省聨軍協力平亂以靖地方特此電聞尙乞鑒察唐繼堯馬叩 
[晋省疫氛與疫死人數]  
　　防疫委員會長江宇澄日前已回京聞檢疫委員何守仁昨自豐鎭致内務部電大致謂此間疫氛正熾江會長等畏避回京全體員司忿憤不平部派各員均要求離境祗可聽之巳由某另調員襄助山西此次疫症本自綏區發生昨據綏遠來函謂現經切實調查其病確非鼠疫據西醫言凡鼠疫不可療救綏遠此次之疫十人之中治愈者三五人或六七人不等且傳染亦不甚劇刻據包頭警署報告病死人數自十二月二十八日起至一月初八日止十日之内共死七人而歸化城内自十二月二十九日至一月十二日半月之間止死九人據此而觀則綏遠雖有時疫尙不至如人言之甚也日本所派北島博士巳偕撫順療病院長中山氏農商務省宇治原氏於昨晚（三十一日）九時離京前往豐鎭視察疫狀 
　　楊懷德自太原致北京電云茲特電陳正月二十七日以前山西防疫局所接各縣知事之疫死人數報告如下河曲二忻縣十五渾源十二郭縣二十七平魯三山陰五十三神池一朔縣四代縣三十一大同十四定襄四左雲五十四應縣五右玉八以上共計二百三十三人此後當每日或間日報告一次今晨據代州電話報告該處於一星期内並無初患疫者發現（三十日） 
　　何守仁自豐鎭致政府電云今日死四人計共疫死五十八人禽獸迄今尙無傳染（三十日） 
　　晋督閻錫山致部院電云據山陰報稱東辛寨居民張序蔣靑山郎四張運子及客民三人新岱岳高言榮之妻樊 
丕烈之女樊紀世之母及妻女陳兪綬之妻女及嚴小娃樊譚樊存世鄭家營之張文舉王家澗之王兆明安營材之馬洲夫妻莊頭村劉三龍之妻等先後疫死左雲報稱城内李興旺夫妻前堡村馬羅旦仔張三壽之女張三子之妻朱家窰許隨炳及客商一人吳家窰馬得龍竇滿倉二子竇天才竇氏又馬到頭之高金村　祺郝馬氏常不順馬七羅馬王氏尹旺史維聖之妻崔婁拴子夫妻及張李氏郝張氏等先後疫死大同報稱城内邢吉升石焦氏四十里舖任寶德上莊村賀德馮象馮月沙梁村賀五子李材等先後疫死朔縣報稱上埃河村姚光義之姪及高建月麻黄頭村及暱子山兩處男女六人均先後疫死忻縣報稱存村張四長及其妻又張黄喜張元年北曹張村之劉三堂劉善才其子自海及其母與姐北義井村李金鎖馬張氏等先後疫死代縣報稱廣武鎭疫死巡警屈梅榮油房村旅客村民各一人趙村男女四人富家坪張福來又張家莊村民二人聶營鎭李姓一人富村郎姓一人源村寇姓一人試刀石村牛全紅等六人七里舖賀明等三人古城村武鉅虎一人均先後疫死崞縣報稱神仙堡村郝予子夫婦及其女又郝硯謹郝林硯侯永申侯銀牛侯銀堡曾計和曾三三侯三撓梁海米海合合李二姓及其母瓦窰村牛二和郭毛姓寬塔村傅丑丑傅疋疋原平鎭之李世芳李世榮等先後疫死在右玉縣境内死者李花氏及客民一人又在關外疫死郭鳳洲一名此外神池平魯應縣渾源定襄五處近亦發現疫死情事神池破堡村疫死乞丐一人平魯店仁村疫死王姓一人團城寺村疫死閔尙仁一人應縣城東關疫死孫灣愼孫八旦王孫氏李守醫及王四之母王董氏五人渾源水磨當村疫死馬和蘨家屬男女及同院麻姓馬姓等十二人定襄疫死四人合計十二縣近日疫死者共一百四十五人均經深埋消毒并令有疫之村斷絶四鄰交通死者親屬隔離遠避除督飭在事人員加緊防範尅期樸滅外合併電聞閻錫山艶 
[北京電車建築權]  
　　北京電車建築權因民國二年中法實業銀行借欵之結果爲法國所得查民國二年時凡政治借欵悉不能在五國銀行團外商借故一時政府欲借欵不能不用實業借欵名義當日袁政府因第二次革命之役需欵孔殷爰以興築浦口商埠爲名向中法實業銀行締結借欵五千萬佛郎之合同今財政總長王克敏以中法實業銀行買辦之資格在中經手該合同係由當時國務總理熊希齡簽字聞此項合同共有三個第一爲正合同第二第三爲副合同正合同規定此項五千萬佛郎借欵作爲建築浦口商埠之用副合同其一規定此項借欵如建築商埠尙有餘剩時應以之充作興辦京都市政之費用其二規定以京都市政巳辦未辦之事業（電燈電車自來水等皆包含在内）爲抵押並須延聘法國人一名爲總工程師因此項合同之結果而京都電車之建築權亦即包含在内故前年我國商人有欲承辦北京電車者因利權已爲法人所得不能收回而止乃昨年十一月間此項建築權忽由法國移轉於日本而經過情形則至今未明惟聞日本已决定以日金六百萬元爲建築之資本金並定於本年四月爲着手建築之期預計兩年之内可以完工其工事延長共七十二英里今次本田親清氏（東京通信社社長）來京即因此任務而來本田氏取道朝鮮本月二十三日經過釜山已於二十六早抵北京現寓理城裱褙胡同東京通信社舊址并聞本田氏此來帶有資本頗多所活動之範圍似尙不僅在電車一事也 
[徐州短簡]  
　　張敬堯自經馮總統南下疏通後已决定統率全軍援鄂惟於剿匪督辦一職尙未肯輕棄昨特與張文生相商請其暫行代理並留軍隊六營聽其指揮張尙未應允 
　　陳調元旅長前日來徐專爲接洽移防駐徐事聞已與二張商妥昨晚回寗覆命 
　　余知事近以匪禍蔓延警備隊兵力單薄不敷剿捕擬組織游擊隊三百名呈請軍署價領套桶毛瑟一百枝尙未批准 
　　縣公署昨召集各市鄉學董學務委員開敎育行政大會余知事提交議案五條一敎 
 
 
 

Page 7

 
 
育欵産處應否成立二公田加租能否實行（銅邑全縣敎育費統仰給該田租欵）三全縣敎育費如何支配四可否再加捐各行戶以以補助學欵五小學職業敎育從何項入手以上五條現經舉定審查員九人從事審查 
[鎭江大火紀]  
　　鎭城巳三月不獲雨澤風高物燥火患頻仍昨夜（一日）十一時城外日新街中市瑞康祥洋廣貨舖樓上忽然失火霎時烟燄迷騰未幾各處救火會洋龍聞警馳至吸水灌救駐鎭陸軍十九師各營官曁警察消防隊各警區區長水陸總巡局長丹徒縣倪知事等先後率隊馳往彈壓竭力救援附近商民見火勢洶湧各自紛紛搬運貨物一時人聲鼎沸忙亂異常嗣經天主堂曁警察總局各洋龍施救得力得以撲滅計延燒順華洋廣貨舖交通圖書分館（即新聞報分館）生春陽茶食舖商業俱樂部祥發旅館周姓成衣局長發旅館劉海仙相命館名利旅館榖香村茶食舖源生祥火腿店益壽堂丸藥店馬聚和象牙店李源和印刷所等十餘家並燒燬萬華茶樓潤昌參店門面數間餘未殃及聞名利旅館住有卸任揚中縣趙知事所帶貴重衣箱各物計百餘件值價甚鉅倉猝問不及搬出均付一炬其餘被焚各舖損失有數萬金之譜其中曾經保險者計有八家因陰曆年關儲貨甚夥聞所得尙不償所失云 
地方通信 
[松江]  
[刦盜自戕]  
　　上月廿九號夥刦甪吊灣魯家　黄象酒家殺斃黄母及黄之十一歲女兒由縣懸賞百元咨行水陸各警購緝正兇在案現聞此案係甪吊灣附近無賴沈瑞康所爲近沈因酒後自洩深懼被逮於昨日（一號）吞金圖盡及楓涇分所長尹伯華得報後會同縣派警探姚信卿往拘時巳將氣絶當由尹等就訊據供有心行刦無意殺人並稱贓巳寄頓某處云云遂令該處地保當場錄供呈縣一面卽按所供地點派警搜贓　又函云甪釣灣南黄祥德家被盜行刦殺害兩命一案經李知事勘騐時據黄祥德面報謂黄之幼兒亦巳被盜嚇斃故由知事懸賞百元通令緝犯該圖地保黄少波之父黄明德自是案發現之後即注意同村之沈二觀因　前曾行竊且於出事之夜適外出不歸似與該案犯有嫌疑正擬着手拿解忽於一日下午　沈已畏罪吞金故卽馳往探詢沈二觀自知行將垂斃即自白其刦物殺人事實謂初间因賭輸巨欵祗圖竊物乃黄之母女狂喊我名字並言須指名禀究故不得巳而殺害兩命嚇死一人自問情罪重大是以吞金自盡詰其有何同黨稱係一人所爲問所刦物件何在稱因事主追趕巳盡數遺落其時適有醫生周書堂在彼診治故由黄明德請周繕寫沈二觀所述之言以資作證迨沈二觀斃命後地保黄少波卽偕同其父至縣請驗事主黄祥德亦狀請跟究以伸寃抑刻由知事傳訊黄明德供述沈二觀之自白情形並派那鶴年警佐前往詣驗 
[凶手就逮]  
　　浦南山陽鎭孀婦趙羅氏家所僱傭工陳火金被人謀殺一節業誌前報茲聞此案自由趙羅氏報請縣署派委二等警佐徐霖溥往勘後旋又飭令法警葉春雲等尾緝凶手本月一號葉等買線探明正凶顧阿福藏匿江浙交界處之劉家堰地方張阿木家當即會同水警第一專署一等巡官徐貴仁警探姚信卿等前往拘獲並因張阿木於葉等往捕時鎖門拒搜以其跡涉嫌疑一併拘解縣署二號午後由縣開庭審訊顧阿福供認持刀殺斃陳火金不　當即判令還押聽候核辦 
[金山]  
[籌議除蟲辦法]  
　　舊曆十五日詹知事召集各市鄉助理員開會籌議除蟲之法集議良久始定自清明節至驚蟄須一律掘根焚燬剷除淨盡如有不遵者除以後受災須還全租外尙須將田面充公着保另召惟此項工食如所種是業主田畝日後還租時每租一名援照向來河工辦法扣除工食米三升 
[蘇州]  
[盜劫傷人案彙誌]  
　　縣屬陳墓鎭民人姚某家前日晚間突有盜匪二十餘人打門入室用火灼傷姚妻臀部刦去現洋六百餘元而逸次日報告陳墓警所並禀縣請求勘緝　又蘇城蔡匯河頭潘容愼棧收租賬船前日開至唯亭鎭戴區地方被匪徒十餘人上船搜刦將棧夥蔣駝子擊傷刦去現洋數百元事後報告警區轉報縣署追緝　又陸墓區陳家莊鄉民沈阿根家某晚被盜匪十餘人撞門入室肆行搜刦刧得銀洋飾物約值數百元而逸翌晨報告陸墓警察所轉報縣署飭緝 
[兩警區破獲烟窟]  
　　蘇垣西區一帶私賣鴉片者頗不乏人而以東善長巷口笳嫖金生家（每天銷售七八十元）與舒巷内小寗北家（每天可銷三四十元）石岩橋堍張麻子家（每天亦可銷數十元）生涯最爲發逹近爲西區劉署長所悉前日特派長警傳同地保前往東善長巷金生家查獲烟鎗烟燈四付烟膏烟灰頭多當將金生及吸客七人一併拘區旋又至舒　巷小寗北家查獲烟具兩付及烟膏等件連同小寗北帶區經劉署長訊明解　轉解縣署審訊判金生小寗北兩人各拘役一個月吸客七人保釋日　西區劉署長又派長警至石岩橋堍張麻子家查獲烟具一付烟膏一盒連同張麻子拘回區署訊供解　移縣罰辦矣　又北區東海島内巳革巡長趙良玉家亦秘密售烟前經警廳崔廳長密派内勤巡官朱同會同該區長警前往查拿當將趙良玉（係其夥頂替）及吸客十名連同烟具數付及烟膏各件一併帶區解廳送縣經裁判員提訊判趙良玉拘役一個月吸客十名分别罰金保釋乃事隔數日趙良玉依然在家設榻供人吸烟又經北區關署長派警前往東海　將趙良玉正身拘獲並搜獲烟具各件帶區訊供昨已解送廳署核辦 
[嘉興]  
[發給縣稅補助學費]  
　　嘉興六年度縣稅補助各區小學經費業由勸學所長莫其瀾按照向章以各區學齡兒童曁在校學生數平均支配已於日昨函知各區自治委員到所具領　計城區得洋六七八元○三四　東栅七九元○六八　雙橋八一元四五二　王店四二三元五六五　新塍二七三元九一五　陶涇一三二元三二一　濮院九九元六七八　王江涇二九元四一四　廉讓九七元三三五　渠東三九元三○四　尖墩角九○元○二二　新豐二六四元三四六　新篁一四四元七二　棲鳳一二八元七二　塘滙一○七元五七六　玉溪五九元六七七　三店三五○元○六四　鍾埭一三二元四一　漢塘一五三元三四三　鳳石八六元四三八　餘賢一四四元九九　南滙一二八元七三　梅湖九二元九七　池西一四四元八四五　澄溪六○元○七三　合計洋三千六百元平均每人得洋四角四分餘 
雜評一 
[張敬堯（步陶）]  
　　張敬堯固主戰派之較著者某軍事家近謂張軍頗有戰鬭力而張亦微有策畫在此次南下之北軍中張蓋特屈一指焉再以往歲曹張在川之戰績論張之轉戰瀘納間雅非曹之坐困渝城者所可同日而語然而今此討伐令旣發表何張尙遲遲吾行也 
　　前傳張感於王占元電文有游移語故不卽行茲據京訊則問題非止一端或以要求處罰沈將爲前提或以和戰主旨不明因多懷疑而究乎其極項莊舞劍其主旨蓋仍在一鄂督且有非此不允出發之表示焉然則張之所以爲張主戰云乎哉北洋云乎哉直明目張膽以爭權奪位而已或曰同一出兵曹錕旣　兩湖　撫之頭銜又以直省長授諸其弟而張乃僅一總司令之空名於將來位置略無端倪宜乎其憤不能平也或曰今之當局非有吝於名位顧誰令張而無昆弟者否則安知可以予曹者不亦可以予張耶嗚呼戰爲何事而乃先存一貪戀好官之鄙念微論人格問題多所缺陷即專以戰論寗見有日以升官發財爲心而肯爲人拼命死戰者哉 
 
 
 

Page 8

 
 
   
 
 

Page 9

 
 
自由談 
游戲文章 
[祝灶神文] [  小孤山人]  
　　維年月日管家媽媽等謹照舊例以清酒黄羊茗果香蠟致祝於東廚司命之靈曰維灶老爺一家之主管領吾門保佑賴汝職司天祿責任匪輕全家生命曰予一人王孫有言媚奥媚灶奥偏一隅在西南徼灶位中區巍然廟貌與民相親同惡共好米鹽瑣碎無微不照知民疾苦胡不入告惟神聰明正直而壹匪若魔王恣睢暴戻自今之夕上奏天帝天上新年幡然圖治北京城隍南京土地徧召來臨大開和議維灶老爺不宣自至一年一度照例行事諸大菩薩羣集天曹靈霄殿下衆議呶呶財神政策善吸脂膏常常借欵回扣承包請灶老爺厪念民胞奉勸財神母自肥腰萬觔擔子百姓難挑煞神政策擾觀横行殺人如草鎗不聞聲請灶老爺軫念民生奉勸煞神母擁天兵自相魚肉何忍刀砧官神政策只顧權利多縱虎狼化爲汚吏請灶老爺關心民治奉勸官神毋行不義滿手金錢帶不入地魔神政策任意貪殘請欵請械接二連三請灶老爺顧惜民艱奉勸魔神毋妄生端一鎗一餉籌備維艱水神政策苦雨連緜掀波作浪汛濫無邊請灶老爺爲民解懸奉勸水神毋太淹纒風餐露宿呌苦連天瘟神政策荼毒生靈肺瘟鼠疫到處流行請灶老爺爲民防身奉勸瘟神毋留禍根兵刦方起動輙遭瘟亂神政策雜七瞎八開口共和閉口約法請灶老爺爲民請命奉勸亂神毋再爭競以亂搗亂亂何時定其餘諸神關係民依和平解决請作前提我灶老爺覲見玉皇欲奏善事何善可揚人心已矣其亡其亡聊將民意達于穹蒼一奏民德宜有物則盜心道心人禽奚擇一奏民權宜有節宣自由自由罪惡滔天一奏民政宜有威信擁護中央主權乃正一奏民義宜有統系愛種愛羣各行其是凡厥四端眞正民意神之聽之叨叨絮絮嗟予小子急難呼天呼天不應與神周旋今世何世如坐針氈今夕何夕聊過殘年神其鑒止叩于天閶普救下界幸福穰穰無可爲報祗有飴糖來歆來格伏惟尙饗六 
家庭常識 
[白鮝去鱗法] [  管雨田]  
　　舊曆新年白鮝一物家家恒用之但恨鱗不易去茲試得一法極爲簡便法將白鮝放在水鍋内蒸之少頃取出用刀刮之鱗卽易去但須俟鮝出鍋稍冷然後刮之否則鮝皮容易脫去（不受酬） 
[憐傷]  
　　取多年腐朽松樹河椿煆灰研至極細以麻油調敷可愈余曩執敎某校授理化課時右手中食二指偶遭燐傷指甲皮膚悉去痛不可忍十餘日後得是方藥敷未三日即全愈 
[牙牀出血不止] [  淇園]  
　　取新鮮冬靑樹葉搗汁含漱之可愈余妹嘗患牙牀出血不止凝爲血錠垂於口吻間長巳尺許猶續增不已稍一動搖痛苦萬狀舉家驚惶以爲走馬疳也後余大母以此方藥治之漱未三口血錠即下再三口血亦止盡一碗痛苦全銷所患若失 
[潔手帕法]  
　　用白芷（中國藥店有售）研成粉末者四五兩盛特置之洋紗袋内與手帕（先用皂擦）同煑一沸取出灑乾用熨斗熨平帕上發出一種香氣久不易散且手帕光潔如新 
[潔白手套法] [  希程]  
　　取白佛蘭絨一小塊浸牛奶少許再拭上潔白之洋皂以此絨在手套上刷擦能立去垢漬（但向一　刷否則手套易毁愼之 
工業須知 
[罐頭食物製造法] [  墨蟹]  
　　罐頭食物者以鳥類獸類水産類及筍豆果品等各種之肉煑熟而貯於鐵罐中能永久不腐以便隨時取食者也蓋物之腐敗由於空氣中微生蟲竄入而使物體發酵之故故物若密貯器中殺其内之微蟲而使外氣不能竄入則物可經久不壞如暑天之饌隔宿則味酸而物敗即因微蟲之生育極繁也若於當夜蒸煑之則明晨物味不變此殺其微蟲之明證罐頭食物卽本此理而造成之其法有三如左 
[一排氣罐頭]  
　　排氣罐頭者排除罐中之氣也將洋鐵片製成牛乳筒式之罐以巳烹飪之肉類連汁分置其中加罐蓋後將錫銲固於蓋上開一小孔然後置鍋中隔水蒸沸温度至攝氏表一百零五度約三十分時罐内蒸汽巳自小孔排出微蟲亦巳蒸斃乃將蠟密封其針孔取出後以小圓鐵片貼孔上而以錫銲固之再蒸二十分鐘則微蟲殺盡矣雖經數年物味不變 
[二食氣罐頭]  
　　食氣罐頭者不除空氣但蒸斃其罐中微蟲而已裝置一如前法而封固蒸煑須加高温度（攝氏表一一五度）歷一小時取出即可運售但有二弊物經多温度後恐風味不佳且雖加高温度空氣未曾驅出微蟲或有不能殺盡之處不免久而變壞 
[三加藥罐頭]  
　　加藥罐頭者以殺蟲藥加入罐頭中也但殺蟲藥大都與人身有害惟硼砂微蟲而與人身無害仍妕法裝置每罐加硼砂三四分則不蒸斃之微蟲遇硼砂亦必盡斃 
　　以上三法當以第一法爲最穏妥且製造亦不難 
集益錄 
[第八十一問] [  合肥王啓民]  
　　蘿蔔可以製糖已散見各工業書中即本報亦經屢載然所言甚簡仿製維艱且統曰蘿蔔或言糖蘿蔔究竟是否即普通之蘿蔔抑或另有特種其形體何似各書均略查我國蘿蔔（亦曰萊菔）有紅綠白黄四種（黄蘿蔔形體俱殊味亦大異紅綠白則形味略同而色異）大槪白者居最多數即以吾鄉一隅而論所産之白蘿　每季亦不下兩萬擔其形橢圓味辛辣微甜多津液近月正在收穫時期向來專供菜蔬用故其價甚賤究不卜此種蘿蔔亦可製糖否尙須何種原料其手續及分配之分量如何尙祈海内科學鉅子及經驗之實業大家不吝下敎詳細賜答俾實業界多一闢利之源則幸甚矣 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中第二十一章（二） 
　　次日午後馬丹方事織物酒櫃之上置玫瑰花一朶是日飲客不多分散四座惟蒼蠅成羣而飛營營之聲聒耳時復麕集酒罇吸食餘瀝醉而溺墮死者不可勝計而餘蠅不知有禍猶自飛鳴而集以矜得志顧不轉瞬亦相繼而溺斃於酒罇中馬丹視之正如貴族之在昏夢中也於時有瘦面之人推門而入馬丹眼角一瞬即識爲昨夜所言之偵探則以玫瑰花簪之髻遂有飲客數人逡巡出門而去客旣入則向馬丹曰媪午安馬丹亦曰客佳而心中則念此人狀貌果如所言必不誤也則以手微按其髻上之花座客又有數人起去客曰願媪賜我白蘭地一杯及清水一罇馬丹注酒授客客卽倚櫃而飲曰佳釀也夫竇家調酒從未馠之譽而此人竟謬讚之馬丹因微哂拈針織其絨巾此時座客已去盡客覺無所得偵則顧馬丹曰媪織此技乃至嫻且精馬丹曰習而能耳客曰花式亦良美首丹曰亦尋常之織品耳而心中竊自笑蓋此時所織正爲白莎之名也白莎曰媪織此將何用馬丹自念曰吾特速記汝之言耳心無二用乃忘答白莎之語而白莎又曰媪有夫乎曰有之茲方他出白莎曰亦有子女幾人哉馬丹又不答白莎無聊乃顧四座則已空無一人因曰媪家酒客殊少生意當不見佳馬丹曰劣甚吾村人奇窮安所得酒資哉白莎曰可憐吾民處此虐政之下誠無生趣可言馬丹色然曰客何言若蜚不自治其生産欠賦稅而不完乃怨國家乎言次俯首仍治針黹不輟白莎曰馬丹恕我我嘗觀人多有怨望之色故我亦如此言耳馬丹曰先生空閒哉乃能觀人其人殆不得酒故現無聊態耳苟得飲吾知其必喜白莎不禁自疑念此蠢　乃不能解吾語豈復能爲黨魁得母人言誣歟則更探之曰姑勿論其他但觀卡柏之遭刑戮不亦慘酷極耶馬丹曰以一平民而敢剸刃於貴族之胸其罪即不勝誅吾以爲卡柏之刑猶未足以示儆也白莎曰然人之抱不平者實繁有徒而於此村爲尤甚媪聞之乎馬丹曰然乎然則其人醉矣言次有人推門而入則停針曰吾夫至矣（未完） 
 
 
 

Page 10

 
 
本埠新聞 
[巴西代使爲國民籌闢生路]  
　　上海總商會奉江蘇省公署訓令云案准内務部咨開准外交部咨開據駐巴西代辦吳克倬函稱我國生齒日繁迭遭兵燹無業流民觸目皆是自歐戰發生後各國需工甚殷籌擬救民辦法請爲核辦前來相應鈔錄原函咨請查照辦理等因到部查現值歐戰需工海外移民事機未可坐失該代辦所稱各節足資考鏡除由部函知僑工事務局備案外相應鈔錄原件咨行查照卽請設法奬勸用利推行此咨等因並附鈔　到署准此合行鈔錄原件令仰該會長即便查照切實奬勸以利推行此令 
[照錄巴西使館來函]  
　　敬肅者接奉八月二十三日鈞電令克倬暫代駐巴西使事遵於本月十一日接收館務暫行代辦業於是日電呈大部并具文呈報在案竊查我國之設使館於此雖曰連絡邦交而實以提倡移殖推廣商業爲其主要原因我國生齒日繁又頻遭兵燹天災民生凋敝無業流民觸目皆是若於國外爲闢生路則内可消弭隠患外可增長國勢是移民事業有益於我者如是再就巴西一方面言之自歐戰發生之後凡在巴歐僑大半回國服充兵役内地農工商各項人工頓形缺乏政府乃多方羅致以補其缺日本駐巴公使遂乘此機會以中央政府之介紹而與森保羅聨邦訂立專約運送日本農工至該邦種植咖啡及稻豆等物每年以五千人爲至少之數由該邦供給路費每人英金八鎊去年在巴日人約一萬餘今年已增至一萬八千人每人可歲餘日銀三百餘元多有以餘欵購置田地成爲業主者觀其成效若此不得不歎日人之善於投機也而我則坐視此絶好之機會爲捷足者先得殊爲可惜惟日人之移殖僅限於森保羅一邦而尙有巴義亞米那日拉斯里約熱内盧巴拉那南里約格蘭特諸邦土地肥饒均宜種植棉花五榖我之移殖事業當於以上諸處經營之民國二年劉公使將赴歐洲時曾向巴外部提議此事巴外部允爲試辦現在館中旣無多事擬俟蔣主事到館後親往各處切實查看選擇合於華人種植之地然後再向中央政府提取請其介紹於該邦政府商訂專約以意大利日本等國之專約爲根據使我國移民得受同一之待遇俟得中央政府之同意後即行呈報鈞部請示一切辦法以便商訂專約專約旣訂則何時實行其權固在我也將來戰事終了之後歐洲工人必多缺乏此問歐僑已去者未必後返此乃良好機會萬不忍再交臂失之冒昧上陳是否有當伏乞鈞裁 
[保護長江上游之美僑]  
　　美政府以揚子江流域各通商口岸僑居美國商人甚衆值此中國内亂不靖岳州地方已啟戰端應卽派艦駛往遊巡藉以保護本國商人僑居長江各埠之生命財産凿巳電令原駐上海浦江之美國兵艦ＱＵＩＲＯＳ號於前日（即一號）由滬駛往長江上游巡護矣 
[援鄂軍隊出發後之塡補]  
　　岳州失陷鄂省王督軍迭電告急經參陸辦公處電令抽調浙滬防軍開赴鄂垣應援盧護軍使因滬地防務重要電請另派防軍來滬塡補方可出發等情已紀昨報茲聞參陸辦公處現擬調陸軍第二師軍隊來滬塡紥（因該師半駐蘇州師長朱申甫亦駐蘇垣故擬將分駐北地者完全開蘇）所有滬地防軍俟塡補軍隊到申即行出發故日來預備一切甚形忙碌惟軍隊行動瞬息萬變傳聞如是尙不知其究竟也 
[强搶男子之黑幕]  
　　駐滬京畿憲兵第一連派駐南火車站檢查旅客之憲兵趙芝桂關學純等於前日午後五點餘鐘時由杭駛滬之快車内查有搭客三人形色張皇似有恐懼之狀且有年甫成丁之男子一人亦由該三人携帶同來當即一併扣留解送憲兵第一連連部經連長吳玉璞先訊男子據供姓王名杏均現年十八歲係浙江奉化縣徐馬站人於本年十月二十八日下午八點鐘時在家吃夜飯時突來强盜七人擁入院内（即大門内之天井中間）將我搶至唐店地方之唐敦宣家中藏匿五六日復於黑夜時際將我送到一黑暗不堪之山洞内暗藏計有二十餘天之久又於十二月十六日由庚敦宣乘夜將我押同坐船至杭州換乘火車現奉拿獲之二人即係前至我家中刦我之强盜並未知其姓名聽知其呌老二老三唐敦宣與該二盜秘密談話遂即偕同乘坐火車來滬究不知彼等將我何爲幸在車上得遇憲兵窺破始將伊等拿獲請求伸寃等語旋提唐敦宣研訊供稱年二十八歲浙江嵊縣唐店人向爲木匠王杏均係由鄭洪慶錢老三即錢白卿等七人搶來於夜間送至我處囑令謹愼看守如被逃逸定欲置我死地實因受迫不敢違背是以藏匿五六日旋由鄭洪慶等在會稽山龍開口地方覓得一山洞於夜間將王杏均藏入洞内命我看守二十餘天於十二月十五日鄭洪慶來信命我將王杏均速送上海是以前往杭州在車站始與鄭洪慶及錢老三等見面一同乘車來滬詎被憲兵察出致奉拿案云云又據鄭洪慶卽老二錢白卿即老三供稱係在杭州警界充當偵探因見唐敦宣携帶王姓赴滬故即尾隨而來擬欲拘捕詰其旣充偵探因何並無證據則無言可答遂將一千人證於昨日解送護軍使署請爲訊辦 
[招商局寫字間飛入炸彈續誌]  
　　美租界開封路正修里招商輪船總局局長謝仲生寓所迭接郵遞揑名信函圖詐不遂被人潛將炸彈懸掛謝之門首經謝報捕請緝後復有人將炸彈一枚抛入外黄浦灘招商局局長辦公室内幸未炸裂傷人各情已紀前報茲悉滙司捕房捕頭麥搿利搿對於此事非常注意除禀麥總巡通諭各捕房中西探捕一體留心偵緝外並飭中西包探將在謝寓取回之炸彈設法拆開以資研究據云前項炸彈與招商局所擲之彈同一式樣其壳係用洋鐵皮做成内實硝磺等各種猛　藥品並雜以碎玻璃鐵屑等類云 
[麥總巡保護商民之布置]  
　　英美總巡麥高雲以現值舊曆年關正商界歸東賬欵之時若不嚴行防範不足以安商業爰於前日通諭各捕房捕頭轉飭中西探捕日夜輪班按段梭巡並着於每晚六時後多派探捕分往各要道及僻靜處所嚴行查察如有形跡可疑之人許卽搜檢以免匪徒混入而保公安 
[商團馬步隊操演]  
　　旅滬萬國商團全體團員昨晨分馬步兩隊帶同鎗械砲車輜重先後齊集南京路司令部由總司令督率至泥城外靜安寺路迤西曹家渡附近操場操演步伐及各種野戰陣式畢由司令命令各團員分赴各要隘各橋樑駐守直至午刻始各分隊而回 
[浦江外國捕艦之調查]  
　　調查黄浦江内近日停泊之各國捕艦計有美艦二艘英艦法艦各一艘艦名及兵士砲械數目列下　　美國捕艦名ＶＩＬＬＡＬＡＢＯＳ兵士五十四人快砲四尊　又ＳＡＭＡＲ兵士三十一人快砲四尊　法國兵艦名ＤＤＥＬＡＧＲＥＥ士兵炮械未詳　英國兵艦名ＮＩＧＴＩＮＧＡＬＬ士兵砲械未詳 
[錢業集議對付贛帮之辦法]  
　　贛商王鶴記倒欠本埠南北市各錢莊往來銀兩當經贛商會與上海總商會迭次函電往返議商迄未解决昨日午後錢業中人齊集邑廟内園議商對付辦法到者如元齊乾元茂豐衡九義昌元善源昇益愼徵祥元孚晉德益康同和裕康等四五十家二時開議首由葉丹亭等當衆宣言謂今日邀請諸君到此並非開會乃爲贛商王鶴記倒欠一事集衆討論最後辦法因爲前日江西來電有派人到滬調處傳聞同業中有遷就允許等語此雖出諸傳言不足憑信但我同業自遭王鶴記虧倒之後頗受影響無論遷就與否我同業總以不吃虧爲要大衆即起立請問現在應如何對付當經公衆討論良久僉謂我同業中現已收到贛商滙票計銀二萬四千兩第此等滙票須將銀兩收到方可確定刻至年終爲日無多自明年新正我錢業上市之後凡遇贛省滙票應當全體拒却不受如此抵制我同業被欠之欵方有清理之日大衆舉手贊成遂照此議决至三時始各分散 
[護軍使查禁造謠惑衆]  
　　松滬盧護軍使昨日面諭稽查處長謂近日謠諑紛紜有謂某黨已集合黨徒希圖乘間發難響顧武岳者此種謠言本不足信惟際此陰曆年關商界結束之期除本使與在滬長官及同界巨子曉以勿信謠傳免誤商業外仍恐有不肖之徒造謠煽惑乘機圖刧不得不密爲稽查總期秩序如恒以保治安云云刻廖稽查長已轉諭各稽查員愼密偵察矣 
[紅十字會之戰地報告]  
　　川湘鄂等省軍事日緊本埠紅十字會近接重晵常德岳陽樊城潛江漢口各分會先後來電報告業經分設臨時醫院並組醫隊出發救護當經該會沈仲禮會長分撥鉅欵并藥品器具等物以資補助一面分電川湘鄂各督軍通令各路軍隊一體保護矣 
　　又接通城分會電稱通城駐兵萬計每日療治傷軍病舍幾滿請速派醫員多携器藥至通協助等語業經沈會長派令劉月如曹晨濤二醫博士偕同藥劑員李安福看護唐永年職員鮑康寗鮑康祚等携帶藥品器具於昨日乘坐招商局江寬輪船至漢轉往通城協助救護 
　　又接廣東分會電粤省陽江一帶戰雲瀰漫再接再厲經組醫隊出發戰地救護請予補助等語當經沈會長復電照准并分電莫督軍李省長通公前敵一體保護 
　　又接湖北崇陽分會電稱軍事吃緊經已設立臨時醫院組織醫隊實行救護并謂救濟婦孺所以引渡難民亦經沈會長分電鄂督曁武岳特别戒嚴區王金鏡總司令通令各該路軍隊知照保護 
[各學校種種消息]  
[滬江大學]  
　　楊樹浦滬江大學於本月一號休業上午十一時舉行神道學院正科畢業禮請萬應遠博士致訓勉詞畢業生二人童輝沈厚善至下午二時舉行大學本科畢業禮由聶雲台君曁來會理博士相繼演說兼有音樂詩歌此届畢業生十二人均已受各界聘定而以擔任敎科者爲多茲將姓名列後　陳禹平　鄭連生　讦志沂　賴祖光　林兆棠　沈文鴻　董承琅　鄔華棠　鄔禹友　應元道　錢振亞　吳廣培　又該校赫氏體育館已興築多日於是日下午四時舉行奠基禮由柏高德博士演說觀禮者亦甚多 
[涵德學校]  
　　新閘醬園弄口涵德學校創辦僅及一年男女學生已達百數十人二十一日上午舉行寒假休業禮决定明年正月十二日開學尙須擴充校舍添聘敎員 
[旦華學校]  
　　九畝地東旦華路市立旦華學校於二十二日行休業式擇學行兼優之倪乙生等特奬敎育玩具以昭激勸并聞該校定於正月十五日開學 
[崇倉學校]  
　　新閘大通路新康里崇倉學校於二月一日舉行寒假休業禮午　各學生家長曁男女來賓聨袂而來二時開會先由校長沈文頌報告開會宗旨次由全體學生表演各種科學至五時散會 
[粤僑中華學校]  
　　北四川路厚德里粤僑中華學校昨日舉行寒假休業禮首由校長宣布次由來賓及敎員演說畢發給奬品後各學生向校長敎員行三鞠躬禮乃散會聞該校俟春季開學尙須招生揷班 
[湖州旅滬公學]  
　　北浙江路湖州旅滬公學昨日寒假並高初等畢業式計男校高等第八次畢業者沈震祿等十八人初等第十三次畢業者朱乃金等三十人女校初等第七次畢業者楊竹英等三十二人該校英文已較從前加重第二十三學期更聘簿記專家敎授定陽曆三月一日（卽正月十九日）開學 
[上海女子公學]  
　　英租界新閘醬　弄新組織之上海女子公學曁國民學校准於二月二十日（即陰曆正月初十日）開學該校男女職員十餘人校務頗爲完備課程規則亦甚嚴肅 
[崇實高小校]  
　　法租界白爾路吉益里崇實高小校於本月一號舉行寒假休業式該校主任尹光宇除照章各按等級奬以敎育用品外另各贈以有益之書數册且聞該校有寒苦學生數名由尹君訓令於寒假期内每日仍來上課二小時且願親自敎授不收分文學費并允俟其畢業後代謀職業 
[紹興七縣公學]  
　　旅滬紹興七邑同鄉會自夏季取銷附設該會樓上之商業補習夜校後即由各會董發起創辦公學造就旅滬紹籍子弟昨值星期又邀集發起諸君在該會特開籌備會討論進行各事午後三時杜亞泉壽孝天等二十餘人先後到會入席報告校址業已覔定在愛而近路富養里對面三十五號洋房校名亦已取定爲旅滬紹興七縣同鄉公學學額一百二十名免費二十名校長前曾公推經逹先君擔任業將校中敎員校役等分别聘雇就緒云云到會者一致贊成决於陰曆正月十五日開學常年經費由同鄉會每年籌貼一千元討論畢已鐘鳴六下始各散去 
[銀樓業小學校]  
　　大東門外花園弄銀樓初高等小學校開辦以來巳十有一年初高等畢業者達數十人舊曆二十三日舉行寒假禮聞定於來歲正月十一日開校 
[公義會學校]  
　　閘北新民路中華公義會義務學校於二日午後舉行寒假休業式二時開會秩序列下一會歌二學藝部主任陶漢塵報告設立斯校之意旨及半年來進行狀况三敎員徐惠施朱文華王維新等勉詞四職員兪宗周徐維繪顧翕周榮祥麟徐幼棠等演說五來賓周少葵演說六給奬七向國徽行三鞠躬禮八謁聖禮九師生同學暫别禮十休業歌禮成散會復開茶話會報告收支賬略及討論進行事宜 
[英法夜社]  
　　虹口乍浦路多子里英法夜社爲鮑明章所設創辦已及二載近邀聖芳濟英文師範科畢業生丁義卿君爲主任改訂課程擴充學額該社前洋文書記鄔肇利業由外洋回國會話科仍請其擔任該社定陰曆十二月二十五日舉行休業禮並擬明春正月初八日開課 
[務本小學]  
　　英租界北無錫路務本小學校前日行寒假休業式並第三次畢業禮先山該校主任朱稼甫報告創辦以來之經歷及下期進行事宜次請來賓周少葵朱惠人朱文華瞿愛棠四君相繼演說後由校長陳文煐給憑發奬並致訓辭計本届畢業者有王雲仙趙和成吳文超三人聞該校寒假後擬加增學額定舊曆正月初十日開課 
[育英義務學校]  
　　法新租界巨籟達路善樂里中華育英國民義務學校前日舉行休業下午二時開會滬海道尹特派代表與法總領事代表翰副領事均到校由該校長陸鐵華　觀成績並請翰副領事考驗各學生課業次國民義勇隊奏軍樂卽演體操曁拳術舞棍旣畢道尹代表錢繼曾致詞褒奬次來賓戈朋雲演說繼由翰副領事給發奬證末爲中西來賓與該校學生共攝一影卽行散會至次日下午二時特開寒假懇親會各學生家屬來者頗衆五時散會聞該校於明年增設職業法文等科定陽曆二月二十日開學 
[培德學校]  
　　虹口清雲里培德學校昨日今日（三號四號）均在該校展覽成績其中之圖畫手工尤見精緻明年更擴充校舍添聘敎員 
[羣賢女校]  
　　滬南花衣街裏施家弄私立羣賢女子高初小學校前昨兩日舉行寒假休業式及學藝展覽會下午一時開會首由校長蔣頌清女士報告一切繼有校董奚靜君致訓詞復各女生表演學藝剪紙木環等三十二節由學務委員賈叔香勉勵一番散會已鐘鳴五下 
[滬江同門會之晚餐會]  
　　滬江大學同門會成立迄今巳達四載會員約四十人本月一號爲女校正科畢業之期該會特於是晚七時假座東亞旅館晚餐杭州寗波支部均有代表蒞臨　蘇州支部因事未到）來賓如女校校長魏馥蘭博士敎育學科主任耆荷福碩士社會學科主任葛學溥碩士經濟學科主任海森碩士等由會長嚴思椿主席副會長于壽椿致歡迎詞畢業生代表陳禹平麥倫書院敎員戚正成　蘭中學中文部主任兼監學姚傳法及來賓等相繼演說畢選舉民國七年至八年度職員并籌商女校十週紀念進行事宜竟唱同門會歌女校校歌及歡呼旋由兆芳照相館電光攝影而散茲將新任職員姓名錄后　會長于壽椿（兼女校校董）副會長陳禹平　書記董承琅（二月至七月）戚正成（八月至一月）　會計周維新　演說員姚傳　法詩人林兆棠 
[公共體育場之足球比賽]  
　　精武體育會足球隊昨日（二月三日）至公共體育場與該場足球隊比賽請西人雷斯利氏爲公證人下午三時開始雙方均極奮勇至三點三十分公共體育場方面連勝兩球軍氣爲之一振至四十五分公證人宣告休息十分鐘易地重行比賽公共體育場方面以地處順風且戰鬭員精神拌擻遂連勝七球然精武方而氣不爲之稍餒故比賽將終亦勝一球是日結果遂爲九與一之比公共體育場球員姓氏錄下　守門楊乘　中堅陳湘濤　近左衛孫炳藥　近右衛饒惠生　遠左衛王祥雲　遠右衛陳湘梅（第二次王芝馥）　中鋒屠開第　内左翼宋關通　内右翼王芝馥（第二次周文俊）外左翼史悠惠　外右翼曹予瑞 
[油豆餅業代保内河水險之通告]  
　　本埠油豆餅業全體籌沿途保險以免危險早誌前報茲將萃秀堂昨日所發通告錄下　敬啓者吾業代客買賣原係正滬碼頭交貨所有裝載及沿途關稅等項本由客商自理惟普通習慣其船隻大抵由吾同業經手代僱誠恐因此混淆擔任於民國元年三月重整行規曾有代客配船原係格外効勞無論在浦江在内河設遭一切意外損失應照吾業向他埠買貨之例與行不涉如該買客因損失貨物届期揹付貨欵應報告本公所由全體與之交涉一條當經禀請地方官廳曁上海總商會移請江浙各屬商會一體備案在案乃邇年以來遇有不測内地客商仍有不顧責任之所在每每藉詞推諉掯不付欵動輙經年累月舌敝唇焦糾結莫解則前此之一番手續旣於實際上似仍無濟而吾業各貨身本日重偶遭傾覆被累何堪若照章實行則又不免訟累至再思維欲求至善盡美莫妙於水險一法查外埠帆船水險亦行之旣久客商稱便吾人何不可仿而行之正躊躇間適日華商永安及瑞商發達爾兩公司訂章前來均願承保江浙由河帆船運貨水險爰於十二月十八日邀集全體同業在萃秀堂閱大會會議僉謂客商身受痛苦較吾同業尤爲切膚且所費旣微而所全實大當無不樂贊同因議定准於戊午年元旦日起一體實行所有同業裝往内河貨船均由經手行家代向該兩公司議保水險應繳保費暫行代墊照加發貨票上與貨欵一併滙籌倘吾同業有不顧利害徇情貪多交易不代保險加費者是係有意傾軋甘心破壞察出公議罰元三百兩以儆其餘此項議案當場一律簽允並將此通告分送各同業蓋章爲證蓋此種保險爲最後之唯一辦法自應顧全大局竭力維持團體堅結即有反動亦不足慮幸各同業始終信守不渝吾業前途實有厚望焉專此通告 
[官長赴甯祝壽]  
　　滬海道尹王廷賡上海縣知事沈實昌淞滬警察廳長徐國樑於前晚聨袂乘滬寗夜車晋省慶祝齊耀琳省長太夫人壽辰至昨午尙未返滬云 
[縣知事記功兩次]  
　　上海縣知事沈寳昌因徵收錢糧歷年截數均在九分以上由齊省長特記大功兩次昨巳由財政廳令行知照矣 
[飭查潭子港抽收船捐之利弊]  
　　閘北潭子港迤北小河内向有船隻停泊近由該鄉董事凌企曾擬將往來該河及停泊船隻分等收捐以爲開浚河道之用曾經商准寶山縣知事呈省請示昨由齊省長令行上海道縣查復是否可行有無苛細勒捐之弊以憑核辦云 
[催兌殖邊事務所之星期常會]  
　　催兌殖邊商困事務所昨日（星期）下午二時許仍在原處開會到者頗衆僉以上次議决要求總商會轉電北京總管理處請將前抵滙豐銀行漢冶萍股票設法加押一二十萬於年内先給幾成以濟吾儕窘迫現在有無覆到請爲宣布當由主任答稱總商會已俯如所請其致總管理處函稿已載二十九日各報諒諸君亦早見及在本事務所亦遞快郵一通惟迄今均未得覆想如是變通辦理總行諒無不允尙請靜俟云云旋即散會 
[日商聨絡華商]  
　　日商藤野龜之助宫崎敬介奥繁三郎志方勢七等昨日具東遍邀本埠各業商於二月五日午後至日本人俱樂部聚餐大旨謂茲爲促進中日兩國經濟關係之發達並彌補互相交易上之缺憾起見特在上海設立有限公司上海交易所以爲有價證劵棉紗綿花以及各種商品之交易機關務希格外照拂俾兩國商民共沾利益發達事業是爲至禱所有營業方針等另當詳細開呈台電謹擇於二月五日午後六時在日本人俱樂部敬具粗餐以圖暢叙届時務乞撥冗光臨藉聆大敎 
[煙酒公賣局長赴寧]  
　　江蘇全省烟酒公賣局局長般鐵庵因兼辦江蘇第二區分局並委謝惠塘爲分悞坐辦日前親自來申寓居滬北鴻仁里鹽業銀行即詣該分局查察征稅情形徐圖整頓已紀前報茲聞殷局長 
 
 
 

Page 11

 
 
因有要公於今日乘滬寗車赴寗不日再行來申收接局務 
[華商電氣公司第一次職員會]  
　　内地電燈公司與華商電車公司實行歸併後合組上海華商電氣有限公司所有日前舉定之各職員曾於前日午後三時在該公司開第一次新職員會將内部規則及應行事宜當衆討論以便進行至傍晚始散 
[許炳榛奉差到滬]  
　　政事堂存記特分江蘇任用道尹許炳榛現奉齊省長委赴滬道各屬公幹到申寓老靶子路五十九號本宅昨日入城與沈知事面商要公數時始出聞出城時路窄車翻失落省公署空信套一個麄幸無恙今日已往實山縣日内即回申度歲云 
[法公廨酌改遞禀辦法]  
　　法公堂中西讞員現將遞禀章程參照地方廳辦法酌量改訂自後凡有民刑訴訟原告須繕同式禀詞兩張如係被告辯訴或聲請等禀詞仍照向章辦理 
[仁濟醫院記事]  
　　山東路仁濟醫院昨蒙院董王一亭君交到經募華商特捐除由會計部掣給收據外數目另由募捐處布告並聞該院因值舊曆年終例應休假護學部連日考試各課已畢業經職員部會同院長商定於禮拜六即二十八日停視門診至正月初八日午後照常開診凡有重要急症到院仍可由駐院醫士隨時求治 
[義商遷移輪埠之通知]  
　　江蘇交涉公署前接鎭江關監督兼特派交涉員函略謂淮陰小輪碼頭前以各輪局爭執地點奉飭照理船廳成案派令遷移至浮橋五十丈以下由縣議定逐漸擴清等情各輪局相率觀望迄已年餘茲有義商公司首先遷移爲特函請轉致義領查照云 
[滬城兩次起火]  
　　前日午後滬城金家牌樓如意里三百九十二號爲洋行生意之袁福元與爲顔料生意之王硯榮家不戒於炎延燒三百九十三號等共燬樓面六間昨晨二區一分駐所杜警佐飭警將起火之袁福元傳案訊判罰洋五元又前晚七時許滬城登雲橋西首長興館羊肉麫館因煑羊肉烟囱中火星冒出由附近救火　赶往救熄不致成災昨日一區二分駐所王警佐飭警將該館主傳案判罰洋二元 
[燃　放鞭砲之遺禍]  
　　前晚一點鐘時西門外萬生橋北首德大成洋布店後面披屋不戒於火頃刻烟火迷騰當由警鐘樓鳴鐘報警俄而各區救火會驅車到場竭力救熄僅燬去披屋一間餘未殃及聞其起火之由係被後鄰某姓家因謝年燃放鞭砲遺火所致云 
[幸未燎原]  
　　前晚八句鐘時美租界甘肅路德興坊七百零一號門牌某姓家樓上起火幸爲時尙早人手衆多即行撲滅祗焚去床帳等物並未冒穿屋頂惟隣居已受驚不淺矣 
[和尙串匿婦女]  
　　楊嘉棟指控前三觀堂住持僧人春泉於去年五月十七號誘令在逃之引翔港太平寺住持僧六根藏匿婦女等情上星期六由捕將春泉慱至公共公廨經中西官略詰一過判交五百元人洋並保候訊 
[再誌瞎子捉姦之公憤]  
　　住居小南門外大街之女巫張氏（混名仙人媽媽）因其子瞽目張銀桂在彼開設課命館娶媳朱氏貌甚醜陋時加凌虐並串同女棍荳腐萬珍誣指同居念宣卷人張某與媳私識聳令其子張銀桂入室大呼捉姦將媳毒打當爲衆鄰不服羣起發難始得釋手各情巳紀前報茲悉朱氏之父測字人朱中和以其女無端被辱特向理論並書寃單　當街宣讀事爲淞滬警察廳長訪悉以女巫招搖惑衆巳干例禁尤敢深夜囉唣妨礙公衆治安實屬可惡特派偵緝隊士前往調查飭提究辦詎一干人早巳避匿矣 
[一再誘拐之扭控]  
　　前日有江北人王德勛扭婦人季金氏及王女倪王氏至四區二分所控稱民人之女已嫁於原籍倪姓今年八月問被該婦誘逃來滬由民人追來上海將女領回不料該婦近又將女拐走藏匿叉袋角幸經尋獲請求究辦趙署員判解司法科訊核 
[本夫撞見姘夫]  
　　江北人桂小羊子家住鐵路北首其妻石氏與電燈匠劉小六子私姘前日清晨桂自外歸家撞見劉與其妻同臥牀上當即鳴警拘入四區警署聽候訊辦 
[日本人被人攔刦]  
　　日商某公司輪船前晚由大連來滬停泊浦東大倉碼頭船主日人正擬登岸間被碼頭匪徒數人截住去路假搜查烟土爲由乘間搶去大洋一百餘元及所佩白玉二塊携贓呼嘯而逸後由該日人函報三區一分駐所請求飭緝贓匪昨經許警佐飭派長警徐懋張玉山等分投緝獲是案匪徒楊阿五姚巧根二人訊據供稱此案係在逃之王阿山三五小等動手搶刦等語判轉解警廳司法科訊辦一面飭緝逸匪王阿山等到案再行解究 
[受傷人巳成殘廢]  
　　住居乍浦路一百六十五號門牌之汽車夫徐三林於本月四月駕駛四百六十二號汽車不愼將行人兪鳳如兩足撞傷由捕將徐拘解公共公廨諭交一百元人洋並保在案上星期六由廨復訊據捕房禀稱現原告兩足已成殘廢而被告又臨訊不到請爲核示中西官判候飭提被告到案訊核 
[塌車碾傷砲兵]  
　　昨日午後有塌車夫劉大張四劉二李三等同駕塌車載運貨物行抵舊滬軍營附近誤將該處站防之第四團第四連三棚炮兵劉華林之右足碾傷血出如注當由崗警查見將各車夫扣住帶至一分駐所經張警佐問明前情飭令該兵士回營自行醫治車夫等暫留候核 
[討酒賬頭破血流]  
　　福州路豫豐泰酒店夥章長生金學升前日與高長興酒店夥余桂生諸成林同向酒客王佐才陳少云索取酒帳爭執將王陳兩人擊傷頭額經四百二十號印捕查見一併帶入總巡捕房禀明捕頭諭將受傷人車送仁濟醫院醫治章等四人着各存洋十元保出聽候傳訊 
[惡姑肆虐之問罪]  
　　賃居浦東陸家嘴地方之阜寗人吳志梅有一胞妹嫁於同鄉婦人王卞氏之子主恒升爲室過門後姑媳之間時常口角昨日王吳氏歸寗哭訴被姑虐待等情吳乃携同其妹登門詰問一言不合遂即用武致將小姑小桂子頭顱擊破血流如注由三區崗警到來將吳志梅王吳氏王卞氏王恒升等併帶至署經解警正略詰一過着傳親長調處否則解送檢察廳訊奪 
[調戲婦女之牽累]  
　　浦東爛泥渡揚州人吳月福之妻袁氏在陸家嘴紗廠工作昨午放工回家與同鄉婦人高張氏同行有無賴某甲上前執住袁氏之手沿途　戲適被該氏表叔朱清貴撞見將甲打散朱疑高張氏引誘牽線向之理論致起衝突　三　崗警到來將兩造併帶至署經解警正詰據朱清貴聲稱調戲之人係高張氏胞兄請求提究詰諸張氏則稱被朱清貴搶去金戒等語當以兩造供詞各執押候查明再核 
[展緩收歇菜攤之時刻]  
　　法捕房施總巡以華人習慣無論富戶貧民每至陰曆年終均須多購菜蔬以備度歲之需惟各菜市之菜攤向章於十點鐘收歇現在年關將届如仍循照舊章購買者必致擁擠一時故特傳諭各攤主於即日起准予擺設至十二點鐘爲止下午將攤移至上街沿不碍行人之處以示體恤 
[西人索還辛資]  
　　西人痕克爾在公共公廨指控南京路德商某藥房不理辛資一案上星期六由李襄讞與英領白君集訊原告投案請追旋由某藥房經理西人到堂聲明不付理由中西官判償還原告辛資洋二百五十元並擔任堂費兩造遵斷完案 
[存欵糾葛案移交商會]  
　　張陽記控益大錢莊不付存欵銀四百五十九兩上星期六由公共公廨傳訊先由原告延律師到堂代表陳述案情請追並稱被告代表律師訴禀内應將該欵繳存公堂核明歸何人收領然此項存銀除原告外並無第二人可以收領應請移交錢業公所理處訊之被告亦延律師到堂辯稱此項存欵尙有慶隆號亦來領取因此不能照付今原告請移錢業公所理處敝律師亦表同情中西官准照原告律師請求判將全案送交商會理處 
[糖行與南貨店之交涉]  
　　日商復和裕糖行控三茂正南貨店主陳致祥定貨不出請追損失銀四百七十八兩七錢二分上星期六由公共公廨兪襄讞會同日副領事林君傳訊先由原告代表律師上堂譯稱被告於西曆一千九百十五年七月一號向原告定購糖二百包立有合同除出去六十五包外其餘延不出清致原告受有損失應請追償被告亦延朱斯芾律師到堂辯稱原告逾期不交違背合同理應償還被告損失等語中日官判候原告邀到見證准予提前訊理 
[典當經理控告歇夥]  
　　阜豐當舖經理吳勉齋指控歇夥兪恒甫奚延祥余阿毛等行兇一案上星期六由公共公廨提訊原告偕證吳碧如及代表律師上堂聲稱被告兪恒甫因出重價收質不甚值錢之物向之理論自行辭歇後即唆使奚延祥等一同辭出並糾同王恒生等行兇請爲訊究訊之被告延朱斯芾律師上堂辯稱此事發生後曾函致原告並不答復即投案下控告請爲明察中西官判各被告退去候復訊再核 
[寶豐公司索償損失]  
　　寶豐公司在公共公廨呈控漢冶萍煤　分公司經理夏階復鑛煤糾葛請追損失銀二十三萬五千八百二十九兩六錢由廨　飭傳訊在案上星期六由被告代表律師投廨聲稱原告所控被告經理漢冶萍之損失乃係公司性質被告個人毋庸到堂請將被告免予交保等語原告亦由代表律師到堂譯稱被告旣係漢冶萍公司經理亦應到案照公堂定章覓具舖保云云經李襄讞商之英白副領事判被告夏階復准交尋常保人聽候傳訊 
[賠欵罰欵無力措繳]  
　　老嫗何馬氏上月間因送孫兒至法新租界某學堂上學適有盛秋泉所駕之汽車疾馳而來該氏不及避讓致被撞倒受傷甚重後山巡捕到來一併帶入捕房飭將馬氏送往醫院醫愈解經法公堂訊問屬實判盛罰洋二十元醫費應歸盛繳出再賠原告養傷費洋一百元限令措繳在案迄今尙未繳出昨又覆訊盛供實情貧苦無力措繳求宥中西官判令還押候查明有無家産再行核辦 
[訴明丸藥來歷]  
　　丸藥店主翁某前至法公堂控王雨龍丁時全宋保康應愛仁徐建三等仿冒丸藥在市混售　求追償損失一案昨又傳訊先據原告代表德爲理律師稱被告等冒牌已有數年日前始行偵悉報告捕房後由捕頭前往抄出冒牌丸藥請求究辦並追償損失詰之被告等亦延愛倫律師代表稱此項丸藥實係陸續由跑街夥持來兜售並非自己僞造且租界内各　紙店亦均有代售請察又據王雨龍稱商人店中於上年問與原告之店往來生意不佳　門市零售之丸藥係由某店夥持來兜售是實丁時全宋保康同稱此項丸藥實由某某兩丸藥店夥持來兜售不知假冒故敢代售應愛仁稱此項丸藥係向韓文招處購來不知僞造又由見　施介　稱日前向應愛仁購買丸藥後察得實係僞造故將應扭至捕房聶襄讞以各被告供稱係向某某兩店購來故向原告詰問曰爾何不將該兩丸藥店具控翁稱巳經在公共公廨具控尙未傳訊中西讞員以此項丸藥被告等均係向人購來代爲經售與被告等無干着各退去並諭將吊案之丸藥暫行發還候公共公廨詰案後再行核奪 
[縣公署禁賭之簡示]  
　　上海縣公署昨日發出六言告示一通照錄如下　照得賭博財物　迭經出示嚴禁　如有開場聚賭　刑律治罪匪輕　現届春頭臘尾　诚恐故智復萌　爾等勤劬終歲　豈宜浪擲資金　除派長警拘解　有犯定送法庭　爲此出示預誠　各宜詔勉懍遵 
[巡官率警捉賭]  
　　浦東爛泥渡三區警署巡官劉恩誠前晚率警巡邏行經新街查見同福樓茶館有人賭博入内拘獲龔金全陳子羊王貴生夏中發王阿保顧大等十三名帶署經解警正略詰一過姑念均屬苦力從寬各罰洋一元無洋改押二天賭具銷燬 
[茶館聚賭抽頭]  
　　虹口東漢壁禮路一千零六十四號門牌某茶館主蔡三近因容留賭徒聚賭抽頭被捕查見即將賭具帶入捕房禀明捕頭請廨出軍將蔡傳案訊罰 
[被訴人傳案交保]  
　　何春山在公共公廨呈控陳國春不理擔保嚴姓欠欵又鄭子鈞控陸連卿借洋不　又陳錦堂控蘇庚辦不還借欵又兪子庸控兪鴻泉欠洋不理等案業經捕房將被告各人傳至公共公廨由中西官諭令分别交保候訊 
[皮貨店主被拘到案]  
　　南京路合豐祥皮貨店因虧欠徵祥錢莊洋一萬六千九百六十三元並提取恒豐泰皮貨計銀七千三百八十九兩不理被控業經公共公廨將合豐祥發封在案上星期六由捕將該店主王本源拘解公廨請究兩造均由代表律師到堂代辯數語中西官判王交如數人銀並保候再訊理 
[押店收贓匿報]  
　　山西路彙記押店主吳阿沐因收押賊贓匿不報告捕房被包探邵和鈞查悉以其違章禀明捕房轉禀公共公廨出單傳訊 
[兩人合偸一牛]  
　　徐阿南朱毛毛二人前晚竊得鄉民侯石泉家之耕牛一頭牽邁鐵路被四區崗警查見徐手中提有周順興宰牛作燈籠因時在深夜情有可疑向之詰問一味支吾當卽拘入區署押候傳到失主再行核辦 
[中華職業敎育社通訊]  
[敎育與職業第三期出版]  
　　每册定價銀一角五分　定購全年折售銀一元　本期要目錄如下　配司泰洛齊生辰凱善西泰奈工業敎育之演說（蔣夢　）生利主義之職業敎育（陶知行）　美國康納克省木工之養成（蔣夢　）江陰南通蘇州農業敎育調查報告（黄炎培）　横濱名古屋商業學校之調查（顧樹森）　江蘇省立第二師範學校附屬小學校職業科之設施狀况（楊嘉椿）　此外又有講演詞職業敎育談社務叢錄附錄等不及備載 
雜評二 
[王杏均案（步陶）]  
　　滬地爲奇案薈萃之地今南車站所發見之王杏均案尤奇異不可思議焉鄭錢等於王有何仇怨而搶之否則於王有何利圖而搶之往搶之時財物是否搶及旣搶之後王之家族是否報官緝拿其在唐敦宣家之藏匿鄭錢等是否同在其在黑暗山洞唐旣爲任看守之役其將赴上海唐又躬任遠送之勞唐與鄭錢等不知有何因果而親密若是且搶也藏匿也轉入山洞也均卜夜而不卜晝是其意固尙有所畏懼而未敢逕情以直遂也不寗惟是彼鄭錢等旣無偵探證據唐又一意爲鄭錢等之命是聽是玉之至此鄭錢唐均難擺脫其關係矣至其所以出此之意味將以王爲猪子而販賣之乎則儘可以術拐誘而奚必其强施以搶刦之武力將以王爲有貲財而欲行擄贖乎則藏匿之後對於王之家庭何未有所要求而遽行牽率之以至上海反覆尋厯無從譬解我亦惟有致嘆於人心之日壞盜術之日精而已嗚呼 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
