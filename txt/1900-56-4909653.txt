# 1900 - 56 - 4909653

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾成豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新諭六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[論英宜乘勝與搭議和]  
　　搭浪司華列南阿非洲弱國也向者臣服於英低首下心聽其指使然搭主克魯加氏固未嘗無雄傑之志毅然欲伸其自主之權故嘗以英搭條約中有搭國不得與俄國立約一語謂搭雖小不在弗里士得國之下何以弗國尚可與他國立約而搭反無權不平之意時時流露故識微者早知英搭兩國不久必啓兵端去年果因此齟齬遂致失和搭主恃其地勢之險巇人心之固結奮其螳臂與英相見以戎衣數月以來已不知開仗若干次其間雖互有勝敗而搭之兵氣甚張英之統率三軍者亡者有之傷者有之降者又有之其餘偏裨死亡尤多而軍士之効命捐驅者更不可以數計論者謂搭雖小而上下一德且可以抗環毬至强至大之邦則甚矣强弱之不可恃而大小之不足憑也然而地毬各國方且爲搭人惴惴焉危之蓋英之所以不能勝搭者遠隔萬里轉餉之艱也軍情瞬變運兵之難也地處赤道兵士水土不服疫癘之叢生也山川險惡逕路不熟扼要設伏之不得其勢也凡此皆取敗之道也苟以轉餉之艱而廣儲糗糧以待應用則萬里不虞其遠矣苟以運兵之難而多調士卒以備前驅則軍情無慮其變矣苟以疫癘之叢生扼要設伏之不得其勢則持之以久水土自服逕路自熟而諸患悉可以免矣搭將少而兵單財窮而餉乏傷亡多則一時無從添募糜費甚則一時接濟爲難其何以與英相持久而不敗乎今者連接倫敦來電謂搭兵屢爲英人所敗搭帥閣龍及氏則納欵以降矣來的西米司之被圍英軍亦已於上月二十九日突圍而出矣搭人似有岌岌不可支之勢故搭主現欲請美國政府襄助俾與英人議和使非兵敗將亡萬不得已何以不隠忍於未開釁之前而轉欲議和於旣開釁之後耶然試爲英人計則此時果將與之議和乎抑不與之議和乎曰是宜以議和爲得計夫英之始與搭人開釁也輕搭之小且弱以爲不待詰朝之見而搭之全軍可墨疆土可分矣曾不料其負嵎不服竟敢秣兵厲馬與之交綏且相持至數月之久英人竭盡心力而始有轉敗爲勝之機則今者似宜乘此轉圜休兵息事生修舊好共享承平方於英之聲威無所損而於元氣亦無所傷若必欲覆其邦基夷之爲縣則困獸猶鬥搭人必竭傾國之力以與之相持無論不能剪滅於一朝卽使克奏膚功而糜餉勞師英已不勝疲憊况今之强大足與英抗而常欲奪英人之利制英人之威者俄也俄人徒以英人故不得出黑海一步然其處心積慮何嘗於君士但丁海峽而一日或忘耶特以英與土耳其立有條約禁阻各國兵船故亦徒事垂涎無從爲計邇以英搭方有戰事遂請於土國欲以兵船出入君士但丁海峽俾不失東方利權使英人竭力於非南則土人必不能保君士但丁海峽而俄船可以長驅直入無或有阻止之者是英人雖所得南方之利甚厚而所失東方之利亦不少敢及此言和英雖不能全得非南之利而亦必有微利可沾且元氣無傷俄人亦斷不敢躍躍欲試則英之所以自爲計者正大記曰窮宼奠追又曰知足不辱想英政府不乏智謀有識之士當必不以鄙人之言爲愚謬也 
[本館接奉電音]  
　　昨日午後京師飛電傅來硃筆一道上諭二道敬謹譯登○二月初二日奉 
硃筆著始格稽查右翼前鋒统領護軍統領事務欽此同日奉上諭任道鎔現在來京陛見河東河道總督著裕長兼署欽此同日奉上諭本年輪應查閱湖北等省營伍之期湖北卽派張之洞湖南卽派俞廉三雲南卽派丁振鐸貴州卽派王毓藻認眞查閱各省營伍關係緊要各督撫務當悉心簡校毋得視爲具文以致武備廢弛其有技藝生疏老弱充數及軍實不齊等弊卽將該營將弁據實嚴叅勿稍瞻徇欽此 
[劃界被戕續述]  
　　前者本報曾紀英廷派赴緬甸劃界人員被土人所戕并波及英國領事官一事今者天津國聞報云雲南騰越廳英國領事館中有英員二人擬偕甲乙二武弁查勘緬甸鐵路事宜函請道憲派弁督兵保護不料所派兵弁竟先與英人爲難致二英員負傷甲乙二武弁被殺刻下英國領事已發電禀知駐京使臣向總理衙門詰問矣 
[丹藩遊日]  
　　頃得日本長崎埠友人來信云丹墨國親土遊歴申華旋赴日本華歴正月二十三日高乘軍艦由明石淡路迤邐東徂二十四日破曉道出紀州汐岬大約翌日可抵横濵矣 
[江上蒐車]  
　　蕪湖采訪友人云長江水師提督駐節安徽太平府治定例每年巡閱上下江一次去秋提憲黄芍巖宫保正在巡閱上游適下游江防緊急遂倉卒返斾中江所有分駐大通蕪湖裕溪太平　陵諸處之提標五營水師暫置未閱至今歲正月二十三日宫保由鎭江回駐節轅傳檄五營各將領統率所部齊集金柱關外江心聽候示期角藝一時旌旗蔽日舸艦横江如火如荼頗稱壯觀 
[撤換防營]  
　　武昌訪事友云田家鎭爲鄂省門户形勢天然前由大府籌建砲臺派勇駐守惟距省較遠且管帶不得其人以致勇丁習於酣嬉不足恃以戰守湖廣總督張香濤制軍差而惡之以爲現值整頓江防之際此輩旣難造就豈容餉項虚糜因飭將全營勇丁給發恩餉一律裁撤一面檄調某營馳往駐紥藉壯聲威 
[中江文戰]  
　　蕪湖采訪友人云去臘安徽提督學政綿逹齋大宗師科試鳳潁六泗廬和滁壽各府州告竣後回轅度歲旋行文太平府署著於二月初二日取齊闔屬生童日來當蕪繁三邑文人已霞蔚雲蒸齊集郡城預卜春風得意矣聞宗師俟太平試畢卽須按臨寗國然後以次及徽州池州兩府云 
[太守量移]  
　　松江訪事友人云本月初一日松江府濮紫泉太守子潼接到省垣來信知奉署藩司吳方伯調 
 
 

Page 2

 
 
署蘇州府篆所遺員缺以前辦津通海運局候補知府舒太守體元署理已於正月二十八日牌示飭遵矣 
[溧水盜案]  
　　金陵訪事友人云正月某日溧水縣比鄉民製就龍燈伐鼓鳴鉦游行街巿迨抵某典鋪一擁而入盤旋飛舞冀博蠅頭嗣以慾壑難盈大啓齟齬匪徒遂乘間闖入貨樓刼去洋銀衣物報經縣主某大令勘明勒捕跴緝隨卽將人臧緝獲研訊之下各犯直認不諱乃命釘鐐收禁旋又查縣境時有客匪滋擾營汛兵力單薄巡察難周遂飛禀上臺請派營兵驻紥上臺准如所請刻已飭某營統將卽日拔隊登程馳往防守矣 
[信船被劫]  
　　本月初一日淸晨全盛信局高阿六所駕遞信船由上海駛往蘇州行至崑山縣境王家湖被盜剽掠所載洋藥川土諸物約值洋銀三千圓悉入盜手無一存者刻已由局主某甲報縣請查矣 
[勒緝逃犯]  
　　姑蘇訪事來友函云去臘除夕吳江縣獄中忽逃去某案要犯一名縣主遍懸賞格購綫緝拿迄今已逾匝月杳無蹤影現經上憲飭將典史陳少尉撤任限期獲犯如逾期不獲定須照例嚴叅 
[案須覆訊]  
　　姑蘇訪事友來函云常州營守備朱筱聽守戎永璜係吳縣人某科武進士擢任斯缺已歴多年邇者府屬陽湖縣境横林鎭附近田畝半爲江北客民所種鎭有徐六狗者土著也家有桑田若干畝緑陰蔭翳藉以育蠶去年某日鄰近客民某甲之子至桑間游玩隨手扳取桑秧一株徐見之申斥數言麾之使去詎料甲子以被徐兇毆等詞哭告於父甲聞而大怒向徐理論唇鎗舌劍之餘卽以老拳從事偶一失手將徐額擊傷血流滿面於是衆鄉人不服將甲圍而痛毆旋扭赴横林汛署控訴汛弁薛君正淸以曲實在甲飭責軍棍四十下不料甲竟於翌日因傷斃命報經陽湖縣主劉大令詣騐仵作唱報死者臀上有皮傷腰際有致命傷一處委係受傷而斃大令飭將徐帶回釘鐐收禁薛弁交常州營游擊朱游戎看管游戎轉交守戎管押越日忽咯血不止旋經胞叔薛武舉鳳儀具保守戎據情禀知游戎准予交保不料薛保出後逃逸無蹤大令據情詳請上憲核示署臬憲朱竹石廉訪批飭將守戎撤任解交蘇州府訊辦彦詠之太守提訊之下飭卽摘去頂戴協同薛鳳儀緝獲正淸解案守戎遍懸賞格四處偵求終無弋獲太守乃於復訊時喝令用刑守戎供稱此係公罪且交保時曾禀准游戎並非出自卑職私意太守怒其出言挺撞遂以控訐上司挺撞長官詳請革職科以四千里軍罪正月某日解經廉訪過堂二十六日護理巡撫陸春江中丞提訊時守戎極口呼寃中丞將案卷詳加披閱飭令還禁旋傅發審局承審委員莫張二大令面詢是案底藴諭令秉公復訊 
[鳩兹火警]  
　　蕪湖采訪友人云正月二十二日之晚鐘鳴十下晚巿初收忽見二街一片紅光上衝霄漢旋探悉火起於街後陶塘邊其地茅舍竹籬一望皆是一經吳回燄煽卽轟轟烈烈恍如敗葉之遇秋風比各洋龍聞警而來吸水噴射則茅龍已乘風飛去夭矯空中矣是夕河南亦有兩處不戒於火一爲浮橋左近街後柴篷一爲新街某姓家先是數日前天剛破曉城内縣署西首亦焚去草屋十餘家詢其起火之由僉謂有數人團坐作葉子戱比至燭跋倦眼麻茶悮翻火油燈致肇此禍云 
[鄂省官塲紀事]  
　　武昌訪事友人云春光荏苒茶巿將興鄂省應徵此項釐金已由上憲將各局員酌定去留檄飭次第開辦近日羊樓峒茶釐總局盛太守春龢崇陽縣茶釐委員胡大令子功通山縣茶釐委員吳大令琳俱准蟬聯辦理楊芳林茶釐委員夏大令炳陣接辦鸚鵡洲釐局專收竹木釐金現值裁併木釐之際稽徵尤關緊要撫憲于次棠中丞商諸督憲張香濤制軍札委現辦石碼頭釐金之馮大令嘉錫前往辦理所遺石碼頭釐金事務委松大令桂接辦 
[吳下官塲紀事]  
　　姑蘇訪事友來函云江陰縣學訓導員缺前經署藩司吳仲懌方伯札委吳縣舉人試用教諭吳廣文楨署理旋以廣文因病未能赴任特於正月二十七日攺委奉賢縣舉人試用訓導宋廣文雲階前往署理○調署丹徒縣學訓導陳廣文洵慶在任丁憂遺缺經藩憲吳方伯牌示飭正任斯缺現署震澤縣學訓導之江廣文山助赴任 
[羊城近事]  
　　廣州訪事友人云前者官塲中人傳述蘇觀察伯慶與劉愼初太守同爲商務局總辦兹悉觀察實總理保商局事務因局所未建暫在十二鋪觀察府第中開辦所需經費卽由觀察籌晝至太守則並未委辦何差也○　垣番攤自原任廣東巡撫馬玉山中丞丕瑶嚴禁以來至今仍不能凈絶近者大憲以餉項支絀已委廣協李協戎先義詳查擬提規費撥歸海防要需於是從前著名舊館旗鼓復張頗覺興高采烈矣○本月十一日午刻寳華正中約梁姓家突來匪徒六七人昂頭直入閽人某甲奔出意將召衆協拿匪黨望風人見之扭其裾不釋甲年雖老頗有膂力奮勇與鬥若輩知事機已敗乘間逃逸甲頭顱雖被鐵器擊傷仍不釋手適有不穿號衣之練勇經過詢悉情由上前相助遂得成禽是處距西關汛甚近勇丁聞信急往帶回想須解請地方官懲辦也 
[沙堤春旭]  
　　沙巿訪事友人云正月初九日滿漢文武各官羣詣關帝廟行團拜禮冠裳薈萃樽爼雍容洵宦途之盛事也○近日道路傳言湖北提督學政王勝之大宗師札飭荆州府於正月十八日取齊　屬各邑生童聽候示期考試然尚未見明文不敢信以爲確也○日前某商家接四川夔州來信知客臘某日奉節縣屬有天主教中人所設眞原堂被盜刼去銀一千一百兩已禀請縣主朱大令詣勘飭緝矣○沙巿關監督署自興工建造以來將次告竣客臘二十二日各工人正從事於雲斤月斧忽砉然一聲柱石中折致四匠不及奔避身負重傷有熊老六者勢尤危險未知能保無性命之虞否○正月十一日淸晨旅寄園左近某姓家晨炊遺火殃及鄰右七八家有某姓嫗臥病年餘經人救出不致葬身火窟中然亦險矣 
[江漢炳靈]  
　　漢口訪事人云中國出口之貨向推絲茶二項爲大宗年來絲業旣衰茶巿尤敗然必有自取於敗者在也江漢關監督漢黄德道岑馥莊觀察有鑒於此爰札委何明府錫章夏口同知陳小石司馬與茶業公所商董籌商整頓之法俾挽回利權不致江河日下其章程尚未議妥容後錄登○黄陂街某客棧夥某甲新年閒暇從事摴蒱積欠賭資無力歸楚頓萌短見竟以枉死城爲避債臺屍屬以伯仁之死並非無因將一干賭徒控諸廳署未知南面者將如何處置也然亦可見賭之爲害烈矣○升字營勇前已歸武功營方翰卿軍門管帶軍門驭下綦嚴以致不肖勇丁多有私行逃逸者軍門恐其擾害良民特委哨長督勇四出偵察亦要舉也○客冬湘江水淺輪船不利於行兹者春漲三篙不復如前枯涸各輪船皆得暢行無阻破浪乘風矣○鎭上疋頭號向分山東太平兩帮去歲銷路甚廣利益同沾今春接踵而起者有五六家之多亦云盛矣 
[西江春鯉]  
　　南昌訪事人云去年江西吉水縣閙教之事迭起環生署縣事之孔明府昭珍一再調停未能妥貼嗣經大憲委張明府鵬程前往會同辦理議賠教士三千金始得就緒現張明府已回省禀覆銷差矣○新正初八日南昌府署簽押房中被偷兒竊去貂褂蟒袍朝珠大帽等物約值千餘金現方勒捕嚴緝○烏石門釐卡委員近與德安縣主赴牙釐總局互相禀訐委員以臘尾春頭商人藉口免釐爭先闖越及向阻止瞻敢恃衆肆毆以致身受重傷移縣拘拿未經究辦縣主則謂向者釐金惟抽自船户今卡員於相距十餘里處分置旱卡煩苛太甚有累商民徒滋中飽局憲據禀卽委幹員馳往查辦不知如何了結也○新年以來城廂内外燈會大興連日被竊之家不一而足可見勝會之有損無益也 
 
 

Page 3

 
 
[文運昌明]  
　　昨日淸晨蘇松太兵備道余晉珊觀察提右營叅將廖楚材叅戎督率文武各官齊詣也是園文昌宫拈香雖曰循例奉行亦守土者神道設教之微意也 
[除暴安良]  
　　日前蘇松太兵備道兼江海關監督余晉珊觀察訪聞邇來本邑城廂内外流氓充斥爲害閭閻因札飭保甲總巡局傳諭各分局巡員一體嚴拿訊明懲治局員周秋江司馬奉札後立卽出示曉諭仰軍民人等各謀正業勿蹈前轍致干重懲云云是亦除暴安良之道也 
[示禁嗎啡]  
　　特用府補用直隸州題補陽湖縣正堂辦理上海英美租界會審分府翁爲出示嚴禁事奉道憲札奉北洋通商大臣裕札准總理衙門咨開前准咨請嗎啡藥水爲害甚烈請札總稅務司一律通飭禁止進口銷售等因當卽札據稅務司由覆遵辦咨請通飭各地方官曉諭嚴禁等因札道轉飭下廨奉此查此案先經本分府會同上海縣出示諭禁並照會西洋總領事轉飭工部局一體遵禁在案兹奉前因合再出示嚴禁爲此仰各藥鋪以及諸色人等一體知悉嗣後不准銷售嗎啡藥水及用藥水代人針剌如敢故違定行提究按例從重治罪决不寛貸其各凛遵毋違切切特示 
[禁放紙鳶]  
　　紙鳶卽古風筝之遺意雲程萬里直上扶搖天外昂頭林端駐足亦春晴之佳景也其有用綫高懸紙燈爆竹者偶一不愼易肇火災邇者本邑城廂内外保甲總巡局員周秋江司馬特頒發簡明告示禁令嚴申其文曰照得城廂内外頑童高放風筝前經出示禁止業已日久玩生復敢線帶燈爆難免火燭災成倘有意外不測豈非貽害鄉鄰合再嚴行曉諭須知法紀嚴明父兄各誡子弟切勿視爲具文一經查拿到案惟有照例嚴懲 
[减裁挑夫]  
　　本邑城廂内外淸道局事務近經蘇松太兵備道兼江海關監督余晉珊觀察札委留滬差遣之江蘇候補縣丞陳二尹接辦二尹到差後特於前日傅到各鋪地甲諭令將各叚挑夫分别裁减計十六鋪擬裁六名二十三鋪擬裁二名二十七鋪擬裁一名運送垃圾之船亦裁去兩艘以爲撙節經費之計各地甲以境内地方遼闊居户繁多每日按叚灑掃猶苦未能弊絶風淸一旦輙令减除恐乖淸潔之義一再籲求請免裁减二尹著候查明核奪 
[毆斃請騐]  
　　昨報紀鄉民王阿木投上海縣署報請相騐一事當日代理縣篆之戴子邁明府卽飭傅二十一保四十二圖地保張雲祥到案訊究王供小的耕田爲業年四十二歲胞姪阿紀於本年正月十六日與無賴李阿炳口角被李毆傷延醫診治無效延至二十七日因傷斃命求賜伸寃地保所禀相同明府謂王曰爾姪旣於正月十六日被李毆傷何不卽日將李送案禀請究懲迨爾姪於二十七日身死何以又遲至本月初二日始來報請騐屍答稱當時有人勸令小的求恩免騐以致遲延明府怒其狡展喝令掌頰二十下飭地保預備屍塲定於翌日午前帶同刑仵書差人等前往相騐 
[懸賞緝匪]  
　　前日上海縣署接到南匯縣汪蘅舫大令移來賞格因卽粘貼署前其文曰欽加鹽運司銜在任候選府特授江蘇松江府南匯縣正堂汪爲再懸重賞購綫緝拿事前土棍王升奎勾同外來光蛋槍船開塲聚賭擄人勒贖業經懸賞緝拿在案迄今尚未弋獲兹查有已革武生葉蘭卿亦係勾通光蛋合行一體懸立重賞緝拿爲此格仰諸色軍民人等知悉爾等能將王升奎夏小弟馬阿二卽省身拿獲解究者每名賞洋四百元拿獲葉蘭卿秦炳生者每名賞洋三百元全拿獲者除按名給賞外再行從優獎賞如知該土棍等避匿處所來案通風報信因而拿獲者每名賞洋一百元本縣捐廉以待解到卽賞决不食言須至賞格者 
[上海縣署瑣案]  
　　竊賊龔子卿顧再興由縣署捕役緝獲解請代理縣篆之戴子邁明府升堂研訊龔供小的籍隸崇明在原籍竊得羅顧等姓珠翠金銀首飾皮衣等物來此質錢刻已花銷凈盡至此間並未犯案求賜恩寛顧供小的與龔同鄉向在治下習小貿易某日途中與龔相遇隨相約止宿某處實未與之同竊求恩赦宥明府諭令將兩人收押所中飭捕查明此間曾否犯過竊案禀候再行訊鞫○浦東森泰永泰各雜貨行因收買賊犯所竊煤屑控經代理縣篆之戴子邁明府訊究罰鍰旋復飭捕留心查緝前日淸晨小東門外護城河内停有運煤船兩艘捕役見其形跡可疑盤詰之下兩船户呂三子戴長春皆言語支離因之解案請訊呂供小的係淮安人上年來此向某寗波船上購得煤兩船共六千餘擔隨售與城内花草浜恒昌煤棧每擔合洋銀六角纔上十一擔卽被台差拘獲戴供小的與呂同鄉餘語相同明府研詰至再俱不承認行竊遂判令將戴笞責三百板與呂一併收押再行查訊重懲 
[英美租界公堂會訊案]  
　　德商怡昌洋行主代立中洋行主控曾入葡曾萄牙籍之廣東人唐焯光偕其妾黄巧雲將廢舊田單騙抵銀一千八百兩昨日淸晨德總領事署繙譯勿而克君詣英美租界公堂與讞員翁笠漁直刺會訊唐託故未到怡昌西人供唐先以機器一副向立中洋行抵銀一千五百兩旣而其妾黄巧雲又將田單二紙抵銀一千八百兩除機器已付銀一千五百兩外續付銀三百兩共成一千八百兩嗣查悉此單有名無實形同誑騙是以來案控陳務求追繳黄巧雲供小婦人卽林雪香立中抵銀之事確由小婦人在抵據上簽字所鈐假戳由趙子餘交來小婦人於此項銀兩並未分用唐所控小婦人與伶人陳俊廷有染及赴臺基苟合等語均係子虚求恩明鑒趙子餘供此單確由小的交出惟抵銀時小的收到憑票洋銀五百元厥後實祗收洋銀三百五十元原票現已呈案至抵據上所鈐假戳不知何來尚求恩宥陳秀堂供小的經手此事不知此單有無地基一時被其蠱惑當時唐將憑票洋銀五百元倩小的轉交與趙餘情概不與聞馬大阿姐及傭婦阿二卽顧陸氏同供此事與小婦人等毫不相干寃遭管押已閱多時求恩省釋直刺商之勿君謂此案唐先押機器後押田單立中行主祗找銀三百兩則黄巧雲並未分用銀兩其言似屬可信應令立中行主投葡萄牙總領事署控追可也惟互相串騙咎亦難寛卽黄巧雲種衝無恥亦非無因判令掌頰二百下管押一月陳秀堂不應多事著管押半月趙子餘假戳行騙自認曾用洋銀三百五十元子限十日將所騙洋銀如數繳案并責笞責五百板枷號一月馬大阿姐及傭婦阿二旣屬無干著卽開釋 
[正字]  
　　昨日本報所紀英兵圍解第二行死亡枕藉句悮亡爲忘又自相殘殺第五行殘忍不殊梟獍悮忍爲認又鄂省官塲紀事第八行接受府篆悮爲接受關防又創設書院第一行卜舫濟悮卜爲行第三五六行工部局俱悮部爲都末行卜舫濟悮爲卜濟舫又續登保皇會駁詞第一行僑民悮作僑氏第四行僑民悮作僑以第六行爲雄悮作爲雍合併校正於此 
[厚德載福]  
　　日前要館協振所接到李萊山善士惠書云正月二十三日爲僕五十初度承諸友寵賜隆儀雖曾治筵欵接恐尚未周特助餘上振欵洋銀一百元折元七十四兩二錢七分五爲諸君子造福又俞月樵善士經募紹屬嵊新上餘四縣春振章記規銀四十兩朱記規銀四十兩洛記規銀二十兩鼎記規銀二十兩以上四欵共規銀一百二十兩又周榮亭善士求病速愈助山東振捐洋銀五十元又鄞縣馬靜夫中翰以女公子出閣撙節筵貲移助洋銀三十元又鄂垣退思軒主人因丁内艱已屆小祥助洋銀二十元以資冥福夫求福以修德爲先而修德以救災爲重但使人能多盡一分心力卽災民可多活數命推而行之積而久之卽此千百萬嗷嗷待哺之哀鴻亦不難使之得所是在人之皆以諸大善士之心爲心耳語曰厚德載福敢爲者善士頌之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　川沙廳人萬友春控淫棍丁照榮卽上海縣劣差丁全姦拐妻室吳三寳向論被毆經讞員翁笠漁直剌准詞提獲倩襄讞委員張柄樞司馬訊明口供押令次日將吳氏交案丁神通廣大未移時卽倩同類莫有根朦保出外前日令吳氏之母金氏挈同吳氏及萬之買女蘭香飾詞揑控直剌諭令一併管押至晚倩司馬研鞫萬供前年小的由孫福元作伐娶吳金氏之女三寳爲妻至去年四月二十三日被上海縣差役丁全卽丁照榮誘姦旋藏匿城内康家弄五月初七日小的尋獲協同地保投縣署喊控適丁照榮之祖丁保和在署值役央二十四保地甲勸令小的息訟小的許之不料丁照榮戀姦情熱復串通妻母吳金氏於正月元宵誘令捲逃小的訪尋無著故於前日具詞投控案下甫及頭門丁照榮瞻敢兇毆小的情急呼寃幸蒙大老爺訊悉姦情著將丁照榮收押限明日交到吳氏丁卽串同莫有根朦保出外唆使吳金氏來案朦訴似此恃勢横行暗無天日若不提案嚴究何以儆刁惡而安善良孫福元供萬娶吳氏爲妻確由小的說合餘情概不與聞吳金氏供小婦人生有一女名曰三寳迄今尚待字閨中並未嫁萬爲室萬前開妓院曾出洋銀三十元雇三寳作皮肉生涯旋與姦好近竟霸佔不放稍不遂意反肆鞭笞三寳怨恨交加是以奔出並無被丁誘拐之事萬係著名龜棍現在三馬路福康里開野鷄妓院叩請訪查萬吳氏卽三寳供詞與母略同蘭香供小婦人在萬處爲倡屢被毒毆忿無可洩故與三寶同逃求恩超豁訊至此原差投案禀稱丁照榮已由縣役莫有根保去小的奉諭往傅避匿不到爲此據實陳明司馬聞之大怒謂丁照榮身充縣差豈不知姦拐婦女律有明條旣敢朦保出外今又抗傅不到可惡已極法不容寛限原差於三日内拘案訊辦如敢避匿不到卽提保人莫有根嚴比吳三寳掌頰一百下旣據吳金氏供稱萬并妓院未便交伊領回發交棲流女所留養蘭香掌頰四十下吳金氏從寛免究著萬具與三寳離異切結存案備查○寳善街恒裕昌洋廣貨號執事人邱家楨控司帳人俞慶來私與吳友坤股開天寳泰虧欠洋銀二千餘元翁直剌訊得兩造供詞各執著候過堂覆訊前晚倩張司馬升堂訊質邱供今正結算帳目被俞用空現洋銀一千八百五十元及帳項洋銀二百餘元私取號内現銀六百兩與吳股開天寶泰及查知屢向催索僅收到票銀二百兩其餘遊約至今叩求追繳俞供小的經理帳目已閱四年雖有虧欠然吳處尚有股銀三百兩可以抵還求准交保出外理處吳供俞確有股銀尚求限期措繳司馬判將俞押一月吳押半月限日將欠欵如數繳案違干未便○去年顧根記控蔡順興石作主蔡順才倩莊錫山楊超增作保承攬海塘石塊逾限不交圖賴洋銀五百元直剌倩張司馬提訊顧投案求追莊楊同供小的等保蔡承辦此事不料伊竟有意累人求大老爺從嚴究辦蔡一味狡辯司馬判責三百板嚴加管押限半月内如數繳淸 
[英美租界公堂瑣案]  
　　包探陸阿九禀稱竊賊戴承保張正海串竊西人金寒所置手搶一桿經小的拘獲送請空懲金寒投案請追戴供小的竊得此槍卽交與張不知藏匿何處張供當時張竊槍後曾向小的言欲售洋銀四元小的並未收取求鑒讞員翁笠漁直剌商之勿繙譯著押候禮拜一再行訊辦○西包探參片解送陳金榮到案禀稱此人專在租界中兠售牛乳並未向工部局領取捐照顯違所定章程是以拘案請究陳供小的代人分送牛乳並非棚主有無捐照不得而知直剌著押候補提棚主到案再訊○包探金阿三拘解積賊陳阿道到案禀稱此人前曾犯案近又竊取王阿榮家綢皮馬褂一件綢布衣服五件並洋銀八元二角錢二百文報捕後經小的緝獲人贓送案請究王投案領贓直剌判責陳三百板以儆 
[法租界公堂瑣案]  
　　前日太古洋行鄱陽輪船抵埠有流氓三十餘人蜂擁上船冒充扛夫乘間行竊船上茶房計惠生喝阻不理反被戳傷胸際旋經管碼頭西人呼集在船水手茶房人等拘舊趙仁山一名昨日解請讞員朱森庭明府與何繙譯會訊計惠生投案伸訴前情請拘餘黨嚴辦趙仁山供小的見伊等行兇上前勸解致被悮拘明府詰以爲首者係何人供稱一爲黄皮山芋一爲金生明府飭押候補拿餘黨懲辦○妓女周月卿向吉祥街恒義祥購帽正及翡翠押髮議定洋銀七十四元屢約不還店主馬炳元投控公廨明府准詞飭提訊究昨日堂期馬投案伸訴前情周月卿卽周蔡氏供稱小婦人曾於光緒二十四年九月某日將值洋銀三十六圓之翡翠臂釧一枚向馬調換馬換給翎管一枚僅值二元嗣向調還見門已封閉無奈隠忍不言至去年九月馬在治下設肆售玉器遂將翎管交還翡翠臂釧尚未收到本年正月某日向取帽正及翡翠押髮藉以作抵至二十九日馬曾倩英界某包探向小婦人關說此係實情求大老爺明鑒馬供此事尚在一年以前早已了結豈得糾纒明府著將翡翠各物存堂候查明翎管究值若干復訊核奪○永興洋行西人控　炳昌承辦皮貨運往外洋因與原樣不符退回上海請追賠償水脚運費及虧折等銀五千餘兩經明府迭次訊供旋由隆茂等洋行買辦投案訴明當時銀貨兩交潘炳昌並無不合明府與何繙譯會商仍令各洋行買辦帮同理處明白禀覆銷案旣而永興行主復投公廨控買辦沈靜軒作事不妥致多糾葛昨日堂期沈投案訴稱上月杪業已辭退明府與何繙譯會商准予交人保出俟下期集訊核奪○小東門外泰和小客棧寓客莊子卿失去箱内衣服向棧主王阿生理論王置之不理控經明府飭包探傳諭照數賠償王藐視不遵昨日明府飭提研究莊子卿投案備質明府謂棧客失物棧主不得置身事外限王於三日内交還原物如延押追○包探禀稱楊來卿手持銀粉匣一枚在老北閂外求售以其形跡可疑拘入捕房捕頭向之詰問言語支吾是以解案請究明府飭將粉匣存堂楊押候掌頰二十下○包探禀稱偷兒李阿元在北京輪船竊得衣包一個内有布衣十二件人贓並獲解案請辦明府判責四百板贓存捕房待失主認領○包探禀稱偷兒張明山在北京輪船行竊縀靴一雙緝獲人贓送案請辦明府判責一百板贓存待失主具領 
[美租界捕房紀事]  
　　蘇州人金某稅居吳淞路長安里某號門牌屋内生子阿根年甫五齡日前被匪誘至新陽縣賣與李姓爲螟蛉子事爲包探沈阿鶴所聞禀知英美租界公廨讞員翁笠漁直剌請派捕役林振協同前往得將阿根查獲昨日帶回捕房告知捕頭捕頭令交其父領回一面嚴緝拐匪解送公堂禀請究辦○前夜賊犯浦銀桂闖入外虹口老街某姓家竊取布被等物携之而出適爲包探沈阿鶴所見拘入捕房捕頭令押候解送公堂禀請訊辦○昨日淸晨江北積竊張江朗掩入浦東祥生船廠竊取所儲舊鐵適爲更夫唐阿大所見扭送捕房捕頭令押候解送公堂禀請懲辦○昨日上午西華德路有一溜韁馬横衝直撞幾肇禍端巡街捕見之牽入捕房捕頭令查明馬主何人再行核奪 
[功德無量]  
　　周母水太夫人五秩榮慶蒙親友惠賜隆儀悉數移助本堂一切善舉哲嗣湘雲觀察蒓卿司馬昆季二人本擬設筵欵待以答盛情旋念本堂善舉近年來愈擴愈充經費浩繁爰將筵資洋二百元仍復移助爲諸親友廣種福田眞所謂功德無量公侯萬代請登報章以當左劵滬北天后宫前廣益善堂司董嚴信厚施則敬朱佩珍唐榮俊葉貽鑑等謹誌 
[邗江官報]  
　　正月十九日開印各官禀賀泰壩洪分轉通分司宣分轉均抵揚沈分轉曾棨起復回淮鹽城縣劉大令崇照奉飭回任過揚金分轉耀忠赴淮北公幹孫鹺尉傳馨委太平局○二十日蔣分轉辭回孔涵卡吳分轉允倈由焦山來○二十一日高郵鹽漕守備陳守戎兆連到揚監鹺尹宗祠委四浦姜 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十六年正月十八十九日京報全錄]  
　　宫門抄○越撫劉奏爲鹽商報効意防經費懇恩照新海防例給獎摺○贛撫松奏爲甄别通判知縣摺○蜀督奎奏報購辦機器局材料片○江督劉奏爲兩淮泰海二屬各塲竈地被風被潮擬請緩徵折價錢糧摺○蜀督奎奏甄别州縣片○江蘇學政瞿奏爲考試各屬情形摺○正月十八日熙貝勒志公各請假十日○富侯續假十五日○王之春預備召見○掌儀司奏二十一二十三日祭奉先慶王端王行禮○召見軍機王之春○十九日瀅貝勒假滿請安○訥欽接統仁字軍請訓○德公請假十五日○溥侗吉恒各續假十日○土之春鈕楞額英琦預備召見○召見軍機英琦鈕楞額訥欽王之春○○頭品頂戴浙江巡撫兼管鹽政臣劉樹堂跪奏爲鹽商報効海防經費援案懇恩准照新海防例給獎以示激勸恭摺仰祈聖鑒事竊臣前因意防出欵加增藩庫力難搘拄擬請援案撥用運司糧道各庫銀兩以資接濟恭摺具奏欽奉硃批著照所請户部知道欽此當經轉竹欽遵辦理在案伏思意防日久相持需餉必多撥欵尚慮不足從前鹽商曾經報効現在商力如何此欵若能報効稍得藉資一助當飭運司轉向籌商旋據兩浙鹽商以深知庫藏支絀意防需餉浩大雖近來捐輸頻仍報効之欵絡繹不絶商力難紓第感蒙聖慈念切民依固守邊圉商等情關桑梓敵愾同仇具有天良何敢袖手傍觀願矢報效以資接濟如能照新海防例給獎似覺易於籌勸合禀請示等情據鹽運使世杰轉詳請奏前來臣查該商等皆知防餉緊要情切報効洵屬急公惟前辦日防鹽商捐助經費皆援照法防給獎實職成案较理今該商等報効防捐事同一律合無仰懇天恩俯准查照新海防事例核給獎叙用昭激勸除咨部查照外所有鹽商報効意防經費循照歴辦海防成案給獎緣由理合恭摺具陳伏乞皇太后皇上聖鑒訓示謹奏奉硃批户部議奏欽此○○江西巡撫臣松壽跪奏爲通判知縣試看一年期滿留省照例補用恭摺具奏仰祈聖鑒事竊照前准部咨嗣後道府州縣等官無論捐納勞績各項人員應於到省一年後察看考核分别補用等因兹查有捐納試用通判夏濟安試用知縣邵逹善黄作元勞績保舉分發江西候補班前儘先補用知縣黄宗歟均試看一年期滿應行照章甄别據藩司張紹華會同前署臬司周浩詳請留省照例補用前來臣詳加察看捐納試用通判夏濟安明白穏練捐納試用知縣邵逹善年富力强黄作元才具明晰勞績保舉分發江西候補班前儘先補用知縣黄宗歟年强才練相應請旨留省照例補用謹會同兩江總督臣劉紳一恭摺具奏伏乞 
皇太后皇上聖鑒訓示謹奏奉硃批吏部知道欽此○○奎俊片再准户部咨各省設立機器局如有採購事前報部立案事後方准核銷等因歴經遵辦在案兹據辦理機器局署成綿龍茂道劉心源特用道安成會詳本年局中製造銅帽彈壳鉛子機件後膛擡槍馬梯呢槍前膛槍等項需用銅銅鋼鐵必須委員陸續採辦以資製造仍照前案在成綿道庫土貨釐金項下提撥銀兩劄飭委員在於省城就近地方採買上色精鋼六萬斤凈鉛一十四萬斤蘇土鋼八千斤毛條鐵一十六萬斤購辦齊全陸續運局製造等情詳請奏咨前來奴才覆查無異除飭核實彚案報銷並開具名目淸單先行咨部立案外理合附片具陳伏乞聖鑒謹奏奉硃批該部知道欽此○○頭品頂戴兩江總督臣劉坤一跪奏爲兩淮泰州海州二屬各塲灶地被風被潮勘不成災擬請緩徵折價錢糧恭摺仰祈聖鑒事竊泰州分司所屬富安安豐梁垛東臺何垛丁溪草堰劉莊伍祐新興廟灣十一塲因本年入夏以來雨澤較多復被風潮摧折淹浸各項花息因之受傷統計收成五分有餘尚屬勘不成災惟積歉之區素鮮蓋藏應徵錢糧若令新舊並完力有未逮擬請分别徵緩以舒灶力作富安等十一塲本年二月啓徵之光緒二十五年壓徵坧十四年分折價及來年二月應徵之光緒二十六年壓徵二十五年分折價均應照常徵收外應請將富安安豐梁垜東臺何垜丁溪草堰劉莊伍祐新興廟灣十一塲上年二月起徵之光緒二十四年壓徵二十三年分折價及本年秋成後各應帶徵之光緒十三年分並未屇帶徵之十四年十五十六十七十八十九二十二十一二十二各年原缓折價一並緩至來年秋成後由遠而近每年帶徵一年又海州分司所屬板浦中正臨興三塲因本年入夏後雨澤稀少兼被風潮蕩地所種秋禾雜糧不免受傷統計成七分亦屬勘不成災除隨流隨復無誤晒掃之鹽池本年應徵光緒二十五年壓徵二十四年分折價及來年二月應徵之光緒二十六年壓徵二十五年分折價均仍照常啓徵不計外應請將板浦中正臨興三塲光緒二十五年麥熟後帶徵之十三年分蕩池折價緩至本年秋成後徵收又本年秋成後應帶徵之二十四年分蕩池折價緩至來年麥熟後徵收其來年二月應徵之光緒二十六年壓徵二十五年分蕩地折價緩至來年秋成後啓徵以舒灶力援各該分司禀經兩淮鹽運使江人鏡署淮揚海道丁葆元派員查勘明確會詳請奏前來臣覆加察覈均屬實在情形合無仰懇天恩俯准分别徵緩折價錢糧以舒灶力除飭赶緊查造徵緩折價年欵銀數及勘不成災各册結咨送户部覈覆外謹會同江蘇巡撫臣鹿傳霖恭摺具陳伏乞皇太后皇上聖鑒謹奏奉硃批著照所請户部知道欽此○○奎俊片再查通行内開道府丞倅州縣等官無論何項勞績保歸候補人員以到省之日起予限一年詳加察看出具切實考語分别繁簡補用又定例大挑分發各省試用之一等舉人於到省後該督撫切實甄别詳加察看果能堪勝民社之責者卽以知縣用各等因歴經遵辦在案兹查有知府用候補知州蔣金生候補知縣鄒憲章大桃試用知縣顔學序均到省一年期滿例應甄别據藩臬兩司造具各該員履歴淸册塡註考語會詳請奏前來奴才查知府用候補知州蔣金生通逹治理候補知縣鄒憲章明白穏練大挑試用知縣顔學序謹飭安詳均堪留省照例補用除册咨部查照外理合附片具陳伏乞聖鑒謹奏奉硃批吏部知道欽此○○江蘇學政禮部右侍郎臣瞿鴻　跪奏爲考試各屬情形恭摺仰祈聖鑒事竊徐海兩屬歲科併考前因上年災歉奏准緩至今秋舉行卽將各屬科考提前辦理已於本年正月附片陳明在案臣於三月初一日出棚先試蘇州府次太倉州次松江府次鎭江府四月二十九日回江陰駐者接考常州府本棚五月二十四日竣事復於八月初一日出棚按試徐州府次海州次淮安府次揚州府次通州並附考海門廳通省科考除江寗一棚向例於明年鄉試前按臨就例錄送遺才外其餘一律完畢臣卽於十一月十一日回署所至各棚前終日在堂防範内外尚無弊竇塲規亦甚整齊生員中根柢經史文無習氣者拔置高等童卷亦敷取進惟徐海兩屬今歲麥收雖豐而元氣尚未大復應試人數較减武童尤少於前徐屬之銅山邳州各缺武額一名海屬之沐陽缺額二名贑榆三名餘均足額臣伏以民風與士習相因心術爲人才之本心術正而後人才歸於忠愛士習端而後民風率爲善良發落之日每與諸生講明斯義勉以讀書立品求諸本原之地期於明體逹用出爲匡濟之材於聖世作育膠庠之意庶幾有當於萬一所有微臣考試各屬情形謹繕摺具報伏乞皇太后皇上聖鑒再臣經過地方年榖均稱中稔秋間稍旱入冬得雨麥已種齊民情安定足以仰慰宸厪理合附陳謹奏奉硃批知道了欽此 
 
