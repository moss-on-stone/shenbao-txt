# 1894 - 106 - 4907541

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也茲由煥文書局主人倩本局用活字排印刻已告成紙墨並佳裝潢益美計分釘廿四本碼洋四元如祇買外科書則收洋八角寄語杏林老宿橘罪名賢有欲得　扁眞傳者請向上洋申報館三洋𠗊橋沿浜煥文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[三百七十號畫報告白] [  點石齋啓]  
　　金玉均者高麗叛臣也改名易服竄跡外洋漏網已十有一年矣近在滬上東和客邸被高員洪鍾宇乘間　斃而大憝以除洪之功亦偉矣哉他若元神之捧日蛇孽之害人童死而化魚身蛛精而與龍鬥某嫗之倉厫忽滿西藏之夫婦不均　封塔高級難登巫來由餓年成俗及所附叢抄等　說准於十六日出售此佈 
[兩粤邊情問答]  
　　客有好游者游輒數千里幼與中書君訂交韓非子其私淑師也壯遂囊琴槖僉北岱南衡僕僕風塵之中未甞覺其苦旣而游兩粤葉毛錐請長纓蠻烟瘴雨戎馬馳驅亦不學其疲與余相晤於春申江上促尊合坐抵掌談心言及天下地利形勢瞭然如指諸掌意氣雄傑詞鋒豪邁余終日危坐聽之亦不覺其倦旣而間之曰客之游粤也久矣兩粤邊情諒已知之有素曷效海客之談瀛舉其大槪爲斗室中人一擴其聰敬當洗耳以聽客乃慷慨而起曰子殆欲效王朴之獻平邊策歟是亦有心人也敢不述所見聞夫兩粤東與安南接壤者十之二西與安南連界者十之八則西省邊防爲尤要也粤西防務分左右中爲三路鎭南關居中卽古之昭德臺也咸同之世藩服久綏貢獻以時開關納貢例有常經前土匪陸阿忠叛將李揚才先後煽亂朝廷皆命將討平之論屬國之中固所稱首善者也光緒甲申法人敗盟北圻諒山先後淪喪帝廷赫怒明張撻伐永安宮保蘇子熙尙書實總其師欽州尙書馮萃庭軍門佐之聖謨洋洋無遠弗届旣克敵復許其成法人以保護安南爲請而卒成其蠶食鯨呑之志焉顧安南自五季以來忽李忽陳忽莫忽黎由屈而矯自吳而丁八姓互相呑噬累朝郡縣其地不旋踵而反側今一旦爲島人踞而有之宜哉法旣踞有安南廼設領兵總統各名目分駐牧馬諒山徵人稅於居民人稅者無論男婦老幼計口而月徵之雖家畜雞犬亦有徵賦於民者重徵暴斂流毒無已民不聊生轉相切齒附入中國者有之聚爲游匪者有之游匪頭目有大小股曰梁三曰馮登富曰小劉二曰何四嘯聚要地窺伺法人以興滅繼絶爲名以刼富濟貧爲務法人遞送糧餉游匪卽中途攔搶法兵守卡巡查游匪卽乘機截殺梟勇莫制法乃月資以餉而招集之然梁三諸大股附法暫不爲患而其小股數人或數十人聚散無常碎鱗片甲不能全撫於是小股游匪仍以法爲魚肉搶據焚殺指不勝屈年前大營探報水口關沿河一帶法兵屍骸漂流支體殘缺身首異處者蓋被游匪殺而投諸河者也又探報木筏流入關内法兵援筏呼救者蓋被游匪追殺鳧水以逃者也欽差蘇公關督蔡公均檄營將屍骸掩埋生者送回諒山統領馬軍門分統陳軍門疉援法兵之敗亡求救者此安南百姓及游匪與法人爲仇各統領扼防之邊情也然法人每遇游匪滋擾卽歸咎於中國之不力爲救援甚且造言挾制心懷叵測反覆無常沿邊千八百里今槪分築砲臺十八座崇隆峻極府瞰郊南運營三路碁布星羅市廛闤闠聿振鴻規安於磐石游其地者幾不知其爲窮邊其所以如此布置者則其意向之所在明眼人當自有能識之者矣總之兩粤邊情游匪一日不去則法人一日不能安枕法人一日不能安枕則一日不能别有所圖彼族嘵嘵反噬者直欲我中國爲之驅狐狸剪荆棘中國則日齎宼糧而彼乃得遂其得隴望蜀之隱計也余聞之不禁瞿然曰有中哉法人之行詐乃如是哉夫法亦歐洲之大國又豈專恃陰謀詭計以逞其私雖前此馬尾之戰以詐取勝中國墮其術中以致鼓山之鼓不鳴砲臺之砲不發僥倖一勝汲汲遁去其譎而不正固已顯然然雖倖勝而揚武一砲法帥與引江諸人同時斃命則其勝也亦不得謂之勝此亦可知陰謀詭計之不足恃矣今者已踞安南任其作威作福中國不過而問且彼不能自化其梗教之匪徒屢遭挫辱有逃至中國邊界内者統師大員輒爲之救援死者埋之生者遣之則中國之大有造於法人也明矣法人亦有天良何至反覆狡獪若此或亦言之過甚乎雖然古人有言不備不虞不可以師此等消息信則不必盡信防則不可不防請以客之所述錄而出之以告當軸者 
[統領閱操]  
　　統領督標新兵全軍楊鏡崖軍門奉兩江總督劉峴帥委赴鎭江校閱各營軍門旋於本月初九日傍晚乘舟蒞鎭在寳蓋山營内暫駐襜帷示期十一日蒐軍前報已紀之矣初十日淸晨督標新兵前營吳養吾管帶預飭營勇將東畔小校塲掃除潔凈搭蓋蓆廠數大間不啻渠渠厦屋朱欄畫檻十色五光十一日晨雞三唱曙色射人管帶及各哨官率領麾下健兒列隊而出簇擁至校塲迨鐘鳴八點軍門端坐緑呢大轎排齊全副執事前導有新兵營親兵十餘名手執鋼义在轎前護衛又有晶頂官二員在左右扶轎緩緩而行一路紅男緑女無不翹首跂足爭欲一覩漢將威儀十里銅街幾難容足憲駕旣蒞軍樂迭奏厥聲鳴鳴旣而槍砲齊鳴聲如巨霆兵勇均在道旁砧隊極形整肅比憲輿安抵演武廳營哨各官分東西序站立以次叩見軍門遂降輿步入後廳小憇片時各官獻茶畢帥字旗下鳴砲三聲幾訝天驚石破金哨官趨入禀請升帳軍門自内而出升坐公案官弁行叅謁　畢呈上陣圖一册帥安旗下大砲三響金哨官請令開操軍門發下令旗一面金哨官捧至廳前迎風招展先閱新兵前營兵丁由東西布陣門魚貫而出馬隊在前步兵在後　牌短刀木棍鋼义列在中權但見令旗一揮各兵已布成一字長蛇陣未幾而爲連環爲四方爲八卦倐忽變幻操縱自如馬隊則超躍騰驤雜技則矯健靈變極五花八門之觀陣圖演畢報時鐘已十一點矣軍門退入後廳略進茶點移時復出升坐接閱各營員弁步箭星鏑爭馳頗擅穿楊之技次閱各營勇打靶放洋槍射皮球演畢各歸部伍復演蟹螯陣軍門微頷以首卽命停演帥字旗下又升三砲鳴金收軍領隊以下跪安如禮時則花下猫睛已轉正午矣金哨官上前繳令軍門遂升輿仍由原路而回斯時鼓樂齊鳴兵勇燃放排槍以敬忱吳管帶曁各哨官在 
 
 

Page 2

 
 
營中設筵請宴陪坐者爲統領新湘等營陳宇山軍門瓜洲營遊擊戴華貴遊戎新湘右營趙德勝管帶瓜洲營守備温干城守戎輕裘緩帶雅歌投壺名將風流一時罕有直至虞淵日墮始盡歡而散十二日上午十點鐘時軍門往文武各衙門謝步然後詣怡和碼頭乘坐頭號砲艇以小火輪拖帶溯江而上逕赴金陸謁見劉制軍禀知閱操情形瀕行時各營管帶及各哨官均詣舟中送别各營勇丁亦在江干排列隊伍旌斾臨風戈矛映日洵極一時之盛 
[教案續聞]  
　　江都縣林邑宰偕常鎭道憲委員孫大令赴鎭江謁見蔡和甫觀察商辦宜陵教堂一案並會銜禀懇轉商領事飭令該教士暫將宜陵教堂遷徙等情已詳前報兹林邑宰於初十日回揚得悉蔡觀察接閱會禀後當卽晤商鎭江領事旋據覆稱遷徙教堂一事未便擅專容禀詳駐滬總領事核奪一俟接到回批再行具覆云云林邑宰以本署公事紛繁未便駐守是以先行遄回靜侯覆音 
[逆犯正法]  
　　常熟大東門外三家村人陸幅襟於上月二十日傍晚飲醉歸家其母以其嗜酒費錢加以呵斥隨取一小凳向幅襟頭上抛擲幅襟舉臂攔之不料用力過猛還觸母頭腦裂而斃當經母弟某甲會同地保赴昭文縣署報案經梅大令相騐訊取供詞卽於二十八日親將逆犯解省前報已紀其詳兹悉此案經蘇州府發審局委員悉心研詰逆犯所供與詳文符合旋卽解司過院撫憲奎中丞以逆倫重案不可暫稽顯戮遂於本月十三日懸牌准於十四日辰刻督同藩臬兩司恭請王命是日淸晨原差在司監内將逆犯提出解至撫轅少頃藩臬兩司蘇州府三首縣兩中軍四守備咸至撫轅伺候俄聞砲聲大震中丞卽升坐大堂陳方伯在左黃廉訪在右差役將逆犯解至案前中丞略詰數語知案無遁飾卽飭劊子手拖下至頭門外石獅旁如法綑綁裝入囚籠又鳴砲三聲請出王命中丞首先行禮各官亦依次行禮旋有穿黃衣者十餘人將又王命抬起緩緩而行於是文武官員咸陞輿上馬撫標左右二營爲前導前後等營雜於中各營官乘馬押隊但見槍刀簇擁旗幟鮮明由飲馬橋護龍街直至北寺大校塲凌遲處决一時觀者人山人海擁擠不堪迨各官拈香回轅時已鐘鳴十一下逆犯年僅二十二歲身材短胖頂上濯濯無髮陸氏四房祗此一子臨刑時其父及伯叔母舅等皆爲流淚 
[靈輀過通]  
　　原任浙江巡撫崧中丞駿靈柩回旗於上月二十七日到通沿途有砲船護送次日舍舟登陸前導有對子馬馬槍十數對官銜牌數十對繼之以執事鑾駕誥封黃亭淸音細樂傘扇旗旛緑呢大轎緑呢官車厥後神亭香亭朝衣朝冠香盤提爐不下二百人其靈柩用獨龍大槓舁之以三十二人進東門出西門由石路進京執紼相送者爲張觀察陳司馬吳直刺並諸貴顯者素車白馬絡繹於途 
[火警卽熄]  
　　杭垣菜市橋直街忠淸巷口某命館之後屋於十一夜二更時忽聞爆竹聲其家人從夢中驚覺急起視之門未啓從板縫望見屋内火燄炎炎急呼人灌救左右隣應聲而至提桶汲水竭力撲滅幸未冐穿屋頂僅焚去竹壁丈餘而橫椽焦灼者數十根初不知此火何自而來蓋命館前面連接市廛熱閙之處而後屋平披兩間無人居住背臨隙地屈曲與馮山人巷相通屋内亦無長物僅有坍破桌椅數件而已且門雖設而常關屋後與隙地則用竹壁隔斷蓋杭俗每以細竹篾片編成籬笆外塗泥灰細視蹤跡疑火從屋外而起非屋内之遺火故喧傳爲種火云 
[西報彚譯]  
　　英國商人議欲在粤省西江開設通商口岸並准輪船前往以推廣華洋商務前經禀達英國政府擬請中國允行兹據英京來信言英外部大員於去月中旬會同商議謂中國雲南粤西邊界現在土匪悉平則西江一帶開埠通商諒必能邀允准云云果否見諸施行則非局外人所能預知也○俄京來信言俄人在德國邊疆與德兵搆釁起事之初係德國普魯士兵在該處打靶適在俄人戌邊營汛之間普兵不察以俄營爲靶而鎗之俄兵喝止不聽羣起攻之兩軍相遇酣戰片時各有死傷厥後普兵敗績俄兵尾之追奔逐北至途遠而後止是役也雖屬微嫌而德俄之好恐從此解體矣彼眈視其旁者亦有幸災樂禍之心否○日本有一海峽夜間時見火光浮於水面兹接東瀛信謂近有某西人函致日本某報言及日本施馬峇刺海峽出火之事據言此火每年計出二次於西二月及八月時卽見附近一帶均見之但其火常於夜色已闌約至寅初始見其始也职星如豆甚爲微細旣而漸出漸密如繁燈然在水面飄流良久時起時滅若有人布置於其間者此景甚屬可觀云云因按日本書載此火於古時曾經見之故皇賜該峽以今名惟此事在日本人及西國格致之士均不能得其所以然之故○緬甸一國相傳爲寳石淵藪國内寳石之礦頗繁故前年英人併緬之時倫敦等處所有寳石諸商莫不爭向當道營謀欲批其地爲之開採嗣此礦爲向業寳石之某富商批定一時欽羡皆言利藪爲彼獨操卽該商亦自以爲非常之富當在意中不意開辦之後所獲寥寥不敷工費然該商猶雄心躍躍因聞土人言該處有山名賓冬者產有寳石甚豐惟其地險阻異常不易跋涉該商求利心切於是設法通路至山中採取不意所得亦屬無幾大爲失意而所耗資財已不知凡幾矣○人生貧不自立乃爲乞丐未聞家藏厚貲而沿門托砵甚至忍凍捱饑作道中餓殍如西人符羅的律者也符是爹詩埠人無伯叔之親有𩻴魚之賦春秋八十有五恒作墦間之乞甘爲蹴爾之呼食則餕餘衣則敗絮竟至朔風凛冽僵斃途中查其篷户尙有一椽足蔽風雨在室中尋出舊篋一個啓而視之股票銀鈔纍纍然値資不下九十一萬佛蘭士閱其股票積年未有收息統計所値已有十四萬佛蘭士矣又從地窖搜出陳酒四百樽是一千七百九十年所製想祖宗手澤所留遺者也其所居之屋濁穢不堪鮑魚之肆未足以方之一似五十年來無洒掃庭内者有此巨資而竟流爲乞丐忍凍而死是眞别有肺腸者○舊金山郵信言前月中浣金山二阜滕六君稅駕畫夜不息各山嶺如琉璃一片亂絮高堆附近卓忌左右雪積十二尺餘街衢閉塞車路不通鐵路公司由二埠電達各處招人挑雪日夜操作計有數百人無如隨挑隨積撥雪車頭已開至四副尙未能通各車停滯已有數日須俟天晴雪霽方能動輪似此大雪爲他處所罕見 
[新婚暴斃]  
　　增城米塲地方有某姓於前數日爲其子娶婦洞房之夕紅燭雙停角枕錦衾流蘇璀璨不意新郎君華胥夢入春睡難醒聽殘報曉雞聲猶是高眠未起其室人驚呼至再揭帳偷窺則渺渺芳魂已向離恨天中别尋樂境其父母以紅鸞方照白虎旋臨哀痛之餘翻疑挽鹿佳人别具狼心辣手爰將新婦綑縛問其究用何術能使未調之琴瑟遽斷朱絃新婦頓足呼天悲懷莫訴願從　君於地下共證此心之淸白未幾而女之母族齊來問訊邀集鄉中之素有識見者將婿屍詳細審視始悟死者確因急症暴斃而新婦已無辜被挫幾於抱屈難伸矣女之所遇誠蹇矣哉 
[潯水春光]  
　　九江訪事人云江西淮鹽總局江蘇候補道程雨生觀察儀洛赴金陵謁見劉制軍道出潯江受寒小極現已霍然而愈遂於初七日附江寛輪船東下○九江招商局總辦黃梅西太守史錫之司馬會同躉船委員廖鶴軒司馬招集工匠就沿江碼頭一帶添設木欄并將江岸一律塡平夜間遍置路燈以照往來估客○初七日午前十一點鐘時招商局江永輪船上駛適江寛下水同時抵埠以致人多於蟻擁擠喧譁有提籃賣磁器者約伴十餘人雇坐小划船攀援而上不隄防被巨浪所激俱墮水中幸衆划船户極力救援得不喪命○邇歲人家皆喜用煤油爲其價亷而光大也然肇禍亦最烈德化縣薛俊甫明府心竊慮之商諸紳士在對岸龍開河空地上建立貯油公所俾各店之有煤油出售者皆存積其間此亦防患未然之一道也○九江上游武穴鎭大市集也月初有盜黨擁入正街裕生錢莊明火執仗刦去朱提若干莊夥有受傷者報案後地方官卽飭捕竭力緝拿特不知何時始能弋獲也 
[請假回國]  
　　英界老巡捕房麥總巡捕頭請假數月回國一行不日卽乘公司輪船就道所遺總巡捕頭事務則以新巡捕房捕頭哈華 
 
 

Page 3

 
 
德暫攝 
[示禁冐牌]  
　　欽加運同銜特用府補用直隷州調補松江府上海縣正堂黃爲出示嚴禁事奉江海關道聶札奉南洋通商大臣劉札准兵部火票遞到總理各國事務衙門咨光緒十九年十二月初三日接准美國田使照會稱兹有冐充本國洋布牌號花樣一事在中國地方所織之布若冐用外國牌號不惟有碍於買主且有碍外國織布局附送天津告示底聞此冐充洋布牌號之事不但天津有之在各口岸亦無不然請卽行知各省曉諭各該地方不准冐充外洋各貨牌號等因前來查美使附來津海關道告示係春華泰恒泰和永順成永順合等四號僅用人頭花樣已由津海關道傳訊確鑿出示禁止各口有無此等情弊固應查禁且中國織局創辦有成亦宜嚴爲防範以免洋商藉端誣指致碍織局生理相應咨行貴大臣轉飭各關道出示曉諭遇有前項情弊一律查禁可也等因到本大臣承准此除分别咨行外札關遵照辦理仍報明撫部院查考等因到縣奉此除分别移會行查外合行出禁爲此示仰合境該洋貨各行業等主夥知悉嗣後運售本貨不准冐用洋商牌號混消如敢故違一經察出定卽立提究懲决不稍寛其各凛遵毋違特示 
[騎驢被撞]  
　　某甲年約二十左右衣履翩翩前日下午騎一驢行經斜橋西首忽有轎式馬車一輛自東而西其行如飛甲急欲避讓而此驢倔强性成屹立不爲動馬夫控勒不住車輪在甲腿上擦過痛極狂呼翻身倒地馬車夫揚鞭疾馳而去旋有人將甲扶起詢間家在何處則以滬北新閘對乃雇人用板門一扇舁送回家未知卽能痊愈否也 
[落花無主]  
　　浦東召樓鎭地方有農家女子年紀二十餘來滬傭工初至城内吳硯香家服役後被蟻媒誘出薦至金家牌樓某甲家傭工得洋六元爲蟻媒等瓜分詎甲鰥魚沉寂每夜必呼女同宿女未肯俯就潛卽逸去又爲蟻媒引至法界西新橋開瑞成烟館之潮州人某乙處幽入密室姦宿三次翌日女子之妹來尋其姊潮州人爲一網打盡之計亦閉之室中事爲法包探訪聞將情禀知捕頭立刻將一干人一併拘入捕房押候堂期解訊又經包探查得潮州人前因强姦九齡之幼女爲前讞員王司馬訪拿到案送縣重懲想葛同轉嫉惡如仇斷不爲若輩稍事姑息以貽人口實也 
[覆訊水販]  
　　常熟女子周菊寳爲天津水販傅月亭串同縫工周根根誘至上海新閘後又領至八仙橋天津馬販李四家住宿兩日由傳邀同蟻媒講定價洋三百元將菊寳賣入花烟館内爲娼事爲會捕局線勇及法包探訪知在法馬路天香樓茶肆將一干人拘送捕房解經葛同轉訊供分别管押飭提天香樓茶館主到案覆訊等情已記前報昨同轉蒞八仙橋捕房升座據包探傳到天香樓茶館値堂人王阿寳供稱十三日上午十一點鐘有不知姓名之天津人三人同一江北婦人來肆啜茗至下午二點鐘又來一次其所作何事小的不知後被線勇頭目嚴頌眉拘入捕房得悉天津人向放印錢女子是伊拐出欲賣入花烟館内爲娼餘不知情同轉謂公堂有事傳喚不過一言質証並不難爲以後不得托故不到卽令退去命提女子周菊寳供與周根根爲鄰居被伊同天津人誘出船至蘇州並不登岸天津人云我父在昭文縣衙門充當長隨與伊相識本月初五日小女子被後母戒責在門首哭泣周根根卽來引誘我母但知領出頑耍並不知其拐賣現若回家父親必將小女子處死求恩拯救上月念九日舟抵新閘在船住宿兩夜上岸後卽在新閘近處某茶館婦人處住宿命提傳月亭到案供稱常熟人與周根三同船來滬本月初七夜見有女子伊稱爲妹子其母囑爲帶出傭工後至天香樓茶館間壁弄内住過一夜問是爾認識否供是朋友又問在天香樓茶館所講何事在塲之江北婦人爲誰供稱並無女子内有天津人向開鞋店本月初七晚由常熟開船至初十早卽抵上海同轉謂爾不必代人隱瞞究竟如何將女子誘出供明之後卽可開釋傅一味支吾不肯承認命提周根三問因何不將船户交到供稱鋪盖尙在船上女子實係其父托帶來滬傭工同轉謂爾等欲將女子賣入花烟館内得價洋三百元已有成議顯見爾設心不良旣不肯實供著拖下從重笞責周始供由天津人傅月亭商量帶出但云傭工及至滬上傳忽找蟻媒來講過洋二百五十元同轉謂傳曰是爾之主意可聽見否周又供住宿之處皆由傅指引尙有八仙橋馬販及天香樓弄内某姓俱係傳友菊寳供至滬後初住茶館一夜後至天香樓茶館弄内住宿二夜周供小的向爲縫工家内尙有父母此次實爲天津人所愚同轉著先笞責一百板又供天津人云如果不能回家可帶爾至天津溥供周有姘婦在滬以此哄騙小的二人在堂上彼推此諉同轉謂傅曰顯係爾之主張尙敢抵賴著從重笞責一百板紅班禀稱傅之腿上板花甚厚周又供傅實係光蛋在常熟赫赫有名爲糧帮私販之領袖天香樓茶館主云待事成之後許給小的洋一百元傳供待找到女子之父自然明白同轉謂爾旣與其父認識因何不向說明菊寳又供在途中被伊等將耳環一副銀蝙蝠一枝當錢使用周供蝙蝠係小的所當得錢一百五十文當票呈閱傅一味狡展同轉著再笞一百板菊寳又供尙有絨短衫一件爲伊脫去耳環係傳親手除下傳供耳環係女子自己除下欲質錢以買物友人李四之婦目見問李四住何處供住八仙橋浜西卽飭包探帶同傅月亭持片至巡防局請派局差恊提到案旋據李張氏投案禀稱丈夫李四向爲馬販現在蘇州本月初九日傅領女子及其兄來家借宿三夜後知欲將女子賣入野雞妓院小婦人卽行拒絶不敢招留令帶傅月亭與李張氏對質傅俯首無詞卽令李張氏退出聽候傳訊傅月亭周根根還押又諭菊寳安心住在捕房待找到爾父周雲亭來案具領 
[販賣訊結]  
　　前有粤婦何陳氏偕寡媳梁氏控梁陳氏卽王氏將孫女婪賣經蔡太守訊問飭將梁王氏交保料理此光緒十七年事也嗣據何梁氏以延宕無期呈求究斷又經宋通刺將梁王氏交官媒管押並飭龐啓川保限三禮拜内函追買主石樸山到案再行訊斷今已逾限經原差王桂著保將龐交案前晚通刺升堂集訊梁氏供稱前因丈夫物故乏資棺殮將女孩亞秋由王氏爲中抵押與同鄉人邵其豐得洋八十元立有隨時回贖筆據旋因小婦人有事回籍及來滬已被王氏贖出售與石樸山家得身價洋銀七百五十元向論不理具控蔡大老爺案下迄今案懸三載小婦人家貧如洗婆婆患病沈重臥床不起爲此情急求大老爺嚴訊龐供職員前禀内叙明王氏將亞秋售洋七百五十元係風聞之悞實祗價洋三百三十元職員奉諭交出函追買主石樸山來案屢次催促奈石並無回信王氏供案已訊明以後不敢再犯惟小婦人家計貧寒求大老爺格外施仁宋通刺查得王氏販賣婦女情殊可惡本應照例嚴辦姑念婦女無知從寛酌斷除贖本外著交洋銀一百九十元飭各具遵斷切結存案備查王氏仍交官媒著俟繳洋後開釋龐交原保飭梁氏靜候繳到洋銀偕陳氏投案具領 
[押候送縣]  
　　前報載主僕忿爭一事宋通刺於前晚升堂提訊徐紹林供職員湖北人叔父現官廣東鹽大使職員上年因事來滬寄住泰安客棧與王本不相識王曾隨同寓友人孫某服役現已停歇逗留滬上常向職員借擾因此扭控案下求恩究辦王錫芝卽小喜子供揚州人向隨孫老爺爲僕因孫往金陵公幹將小的薦至徐處徐專以串賭爲生曾許小的洋八十元因循未付小的於去冬因病辭歇屢索不付現欲回籍又向索取公然不認反被毆打爲此互扭案下宋通刺以兩造均非安分之徒著押候備文移送上海縣訊辦 
[女孩待領]  
　　華捕解失路女孩全大至英公堂全大供年十歲姓張父名阿炳向爲轎夫母親已故昨日與父親遊玩轉瞬走秩後由巡捕送案宋通刺飭暫交官媒著俟其父投案具領 
[縣案彚錄]  
　　前有徐長福控康金生將妻顧氏誘拐一案前晚由帮審委員葉司馬提訊徐供妻顧氏於去年二月間逃逸找尋無著後在三圖胡家行地方康金生家尋見當欲領回忽有姚福堂出頭覇阻是以告知該處地保周雲江投案控告康金生供顧氏係憑康金華胡阿松 
 
 

Page 4

 
 
爲媒聘娶曾出茶禮洋八十元實不知爲有夫之婦康金章供去年族人康金生娶妻顧氏小的並未與聞曾往吃喜酒見金生出洋五十六元胡聘三供胡阿松因欲回家取錢由我作保現未到案司馬謂此案須待胡阿松到案方有端倪飭將康金華胡聘三暫收待質所著於三日内將胡阿松交案康金生交差看管○浦東陳長春花棧被焚後由榮廣大丁大昌通海源等各花行投縣控追迄未定案前晚三花行又至縣署求追葉司馬略詰數語著各花行夥暫退候飭花業董事陳鼎秉公查覆一面吊到帳簿再核○滬北廣益善堂董事函送冐收捐欵之沈長淸葉阿益二人請辦前晚葉司馬提案訊問沈供向習錢業後至廣益堂收捐甫經三月卽被誣送案下實未冐收捐錢葉供向爲挑水夫後爲堂丁隨同司事出外收捐餘不知情司馬將二人大加申斥飭具改過切結釋放○海運局送滋事之范毛毛謝長全至縣黃大令判枷號一月發海運局示衆迄今枷期已滿葉司馬將二人大加申斥卽行開檡 
[美界紀聞]  
　　前日下午五點鐘時有某甲在下海浦福和里口空地設塲賣弄男兒好身手以博蠅頭微利圍而觀者如堵内有寍波人乙丙丁等向近觀看甲以乙等實偪處此難以施展神通令其離遠數步乙等不允甲遂將鐵流星恐嚇之乙等仍不稍却詎流星到處打傷乙之眼角霎時鮮血淋漓丙丁咸抱不平磨堂擦拳與甲互决勝負落花流水未足方斯惡鬥旁觀益相助毆甲甲遂被衆扭赴美捕房捕頭騐得乙傷勢甚輕著將甲押六點鐘釋放而送乙至醫院療治○廣東人曾日濟賃居美租界淸雲里第六弄膝下祇生一女年華三五楚楚動人昨日淸晨忽地不知去向曾著人四處找尋毫無影響遂奔赴美捕房捕頭飭包探爲之訪尋未知合浦之珠能否重還耳○昨日午前怡和洋行福和輪船進口尙未停泊馬頭各客棧夥雇駁船駛至船旁紛紛緣繩而上有某棧夥某甲恐祖生之先我著鞭遂用竹篙爲梯扶搖直上不料偶不經心失手墮入波中風狂浪急載沈載浮幸駁船户爭相撈救不致從伍大夫游然已遍體淋漓與落湯鷄相仿彿矣 
[施醫開局]  
　　謹啓者敝堂循章施醫今定於三月二十日開局惟現在天氣淸和就診必少先請内外專科六位每逢雙日上午八點鐘起至一點鐘止悉心診治以期着手成春内科則請徐君玉山沈君少庾唐君子耘曹君絳人李君錫田外科則請郭君善卿如有重症不能就診者准着人來堂掛號當請醫生往診仍照方給藥至於醫金車費均由堂中給發例不取病家分文本年仍在潤德堂藥店發藥恐未周知特此布告[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英葡近事]  
　　亞非利加洲之三卑施地方分屬於英葡兩國往年嘗因疆界事務致啓爭端其後妥爲調停而兩國亦立有約章互相遵守兹據英京來信言該處英葡交界之處現有英國人安設電線爲葡人所阻灣泊該處之英國砲船立調水師登岸保護英人工作葡人仍不悅服始而極力爭辯繼而發槍攻擊英兵亦燃槍拒禦以致相持不下葡國駐三卑施總督聞此消息調遣兵船二艘陸兵一旗星速前往而英國兵船之管駕官亦就近徵調英兵有迫不容緩之勢刻下英國政府仍未接管駕官馳報惟聞該處所設之電線乃英國大員律士與南亞非利加洲公司恊同辦理葡人執定往年所立條約出爲理論因約内聲明祇准兩國皇家在疆界設電通報不准各公司設立電線等語葡人之據約力爭殆由於此現聞英國再調兵船五艘前赴其地後不知若何處置耳 
[擬招華工]  
　　倫敦氈拿西報言聞北搬鳥國家現擬廣招華工以資開墾至其章程亦加意整頓勝於前時以後工人到境特設人員督理妥置俾種植東主得收指臂之助云 
[延平劍合]  
　　有廣東　某甲甞寄迹蒼梧九疑間徵逐什一之利與粤西久某乙過從頗密甲艷乙婦之色以爲奇貨可居因乘間謂乙曰東粤素稱寳玉之鄉吾曩者握算　　非無所獲其奈希圖暴富誤聽人言聊向此間託足不意星霜已易故我依然吾甚悔之今者將整歸鞭另謀生活倘吾子願與俱往則十萬腰纒不難立致而亨衢平步衣食自可裕如吾子其有意乎幸毋失此機緣也乙聆其言心爲之動以得附驥尾爲幸甲知乙必墮彀中日以甘言慫恿教其挈　東來倘或缺少盤川且願爲將伯之助乙由是信之愈篤倚之有若長城卽於去月初旬同舟共濟迨抵省後代租一房舍爲之安頓家小兼旬後甲詭稱所謀不遂每日與乙相見輒相對欷歔乙與其婦又不能爲無米之炊典押已窮無可爲計甲乃代謀一策令將其婦權爲遣嫁藉解到懸之厄又恐文鴛比翼未忍分飛因密告以放白鴿之術以堅其志乙當阮途深入竊料仳離暫賦覆水尙可重收猶勝於枵腹難支束手行將待斃遂央蟻媒爲之撮合將婦醮於某丙以身價洋三十元歸之於乙餘作謝媒等費乙揮淚書劵情緒可憐雖故劍可以重還而此心殊形耿耿詎料甲巧爲瞞騙鬻婦於新塡地某娼院而乙尙未及知訂交之三十金已在某烟館如數過交又潛約數匪先待於隘俟乙出卽攔途搜奪並不稍留餘地乙知誤中匪人之計連呼負負然猶冀樂昌之鏡旣破重圓尙不至此恨綿綿畢生難盡也嗣又訪行其婦已爲墮溷之花益覺徬徨無措前數日赴禀番禺縣署蒙縣憲飭差將婦起出於提訊後給回本夫完聚仍慮乙與其婦人地生疎旣脫牢籠終爲甲等所算卽備文遞解回籍以免淪落異鄉縣憲之曲賜成全可謂無微不至矣惟甲尙事外逍遙幸逃法網縣憲以除暴案良爲念必將差拘到案有以懲創之也 
[閩中試事]  
　　福州府唐蓉石太守示期初八日考八旗閩縣俟官長樂三縣文童十二日考福淸連江閩淸屏南古田羅源永福七縣文童橫經挾策之儔早已紛紛上省貢院前一帶民居皆黏紅條召租試寓各邑　保每日在府學明倫堂出結以便諸童携赴府書處備卷入塲初七日午後太守用全副儀仗乘坐大轎而入貢院是晚三更開門點名各童俱魚貫而入至黎明點畢放砲扃門所有奉差各員其不留塲者均行回寓往時府縣首塲人數擁擠日上三竿尙未點畢此次點名獨早晨光乍動卽已扃門各童狃於積習率皆遲遲吾行一見重門深鎖無不相顧駭異凡五六百人皆作門外漢貢院外垣向有小洞可容人出入此時各童不得其門而入繞至此處欲效鑽竇故事適有某委員在此處看守堅不准入面諭各童許代面禀太守再行開門各童信之某委員旋與同事商之不敢入告延擱半點鐘之久諸童不能靜候喧聲聒耳有頑童十餘人先將頭門小扉撬開奮身而入從之者百餘人直抵儀門將右邊大門打破一擁而前紛紛至禮房持卷票取卷各歸號舍分坐士習之壞至於此極可慨也是日入旗文題學之弗能弗措也有弗問未冠題學之弗得閩文題問之弗知弗措也有弗思未冠題問之弗得侯文題思之弗得弗措也有弗辨未冠題思之弗得長文題辨之弗明弗措也有弗行未冠題辨之弗明通塲次題行或使之止或尼之行止非人所能也詩題賦得光風霽月得光字五言六韵 
[花縣循聲]  
　　新任甘泉縣汪明府自下車以來凡禁烟禁娼訪拿訟棍查辦窩賭等事無不實力奉行而尤以查緝靑皮爲首務日前明府公出於某飯店查獲靑皮邱某一名拘帶回署立卽升堂研訊知係素不案分喝令重責數百板荷以巨枷令差保押同遊示新舊兩城地保肩牌鳴鑼前導牌上大書特書靑皮邱道生一時觀者無不拍手稱快並聞飭刑仗班置備雙聨三聨厚校及粗重鐐銬等以備懲辦痞棍之用若輩聞之其亦不寒而慄乎 
[招領幼孩]  
　　本月初四日晨揚州舊城牛菉巷口有一男子手抱女孩行走慌張孩啼哭不止形跡甚爲可疑見者上前詰問男予卽委孩於地飛步而遁孩約三歲尙不能言現經好行其德者出帖招認失孩之家能將面貎或身上暗記言明可至小牛菉巷巴宅領取事關全人骨肉本館故亦樂得而書之 
[英界公堂案牘]  
　　包探秦少卿稱林永順店中用晉隆洋行香烟空匣將次貨裝入混售前已解案據林供並不存匿空匣奉飭往查該店中尙有晋隆牌號之空匣十一大匣今特起案林供此等空匣係零售紙烟時積存下來求恩鑒察宋别駕判冐牌之林永順罰洋二十元違則管押四十二天起案之空匣存毁○副巡捕頭禀有孔阿寳駕馬車飛駛干違定章請卽傳案判罰宋别駕准卽飭差協捕傳到孔阿寳供寍波人現在西人鉛門處當馬夫前天東家有要緊事所以飛駛别駕著孔阿寳交保俟下禮拜一再行覆訊核辦○四百三十五號華捕禀稱陳阿三在天后宮前擺小賭攤用特拘案賭具呈堂陳供上海人以後不敢再犯矣宋别駕判令枷號五天發犯事地方示衆賭具存毁○一百十三號印捕稱昨見陳阿金在虹口賭塲附近望風招接賭客爲此拘案陳供上海人做小工度日惟求恩典宋别駕判枷號二天發捕帶往犯事地方示衆○包探竇如海稱昨日林阿林闖入洋布局中被工人扭獲疑是圖竊交捕送案林供寍波人家住附近寳餘里往局觀看不敢圖竊宋别駕以事涉懷疑飭令保釋○包探顧李六稱瘋人王阿榮到丹桂戲園胡閙由園主周鳳林交捕送案王供無錫人有家屬在上海餘供支吾宋别駕飭令將王交其家屬收管○四百十六號華捕稱開烟館之鄭阿五報有沈德寳等尋釁打失烟槍等件查無實據今將沈德寳等送案請訊鄭稱潮陽人在治下開小烟館沈德寳等有意尋釁打破玻璃窗失去烟槍爲此報捕拘案沈德寳陳德衣樂阿慶等同供小的等前去尋人被鄭辱罵是以　角並非有意尋釁宋别駕以毁失無憑飭沈德寳等槪予保釋○包探孔阿才稱王阿金被應大興行竊布衣四件鍋子一隻查獲人贓送案王阿金投案領贓應大興供上海人初次犯竊尙乞施恩宋别駕判應大興管押四十二天贓交王阿金領去○四百三十一號華捕稱流氓余德興等昨在雲南路打架爲此拘案余德興王阿狗王阿四等同供細故口角以致爭閙宋别駕以余德興等均非案分之徒判發巡捕房各押一月○包探何瑞福稱本月十二之夜沈掌生持斧到小菜市將木柱砍壞查拿送案沈掌生供蘇州人家住上海妻子向爲喜𡣕現已回蘇祗有女兒在家餘供不倫不類宋别駕飭差將沈掌生送交家屬收管斧一柄存堂 
[助賑摭要]  
　　揚州卞薇閣由協大莊來洋銀五百元宏度子爲孫求去邪由阮承蔭來三百元吳興隱名氏求合家平安規元二百三十三兩海門王見羹伉儷求病愈得嗣洋銀一百五十元王晴嵐募三十三户由寳和莊來合規元一百三十六兩四錢瞿邵氏由淮安鼎源號託源同莊來九九大錢一百八十千合鷹銀一百七十七元三角吳佑昌由信昌隆來九三八平銀一百兩合規元一百零五兩一錢五分高郵丁玉軒募映雪書屋洋銀一百元二旬母難人求保平安一百元樂善堂由新泰厚來一百元安心氏求病速愈由立大莊來一百元無錫胡愼裕號由同康莊來一百元江西鉛山縣署陳叔儔爲妻莊氏吐血胃痛求速愈一百元隱名氏規元四十四兩長洲曹惟和壽辰洋銀五十元包小村五十元沛國子爲張君求宴福五十元無名氏救生資移助五十元無名氏求病愈五十元張鴻鈞爲堂上七旬壽辰筵資移助二十元本埠大馬頭南首失愼後嚴承茂號移筵資十元勸世諄詳救災辛苦請登於報藉以表彰[  上海北市絲業會館籌賑公所施善昌謹誌]  
[上海虹口元濟善堂施醫給藥一文愿第三次淸單]  
　　惠泰莊來何　塲瞿英洋十元周余氏產後求病速愈助洋六元電報局來鑑湖居士募費氏二元錦文一元冷眼熱腸人八角長順四角董泰徐氏郭氏周氏四户各二角河南氏二元大東門祥生泰來八户合洋二元三角全昌仁局來廣和成經募十七户合洋四元孫延生四户六愿全年合洋二元一角羅綺香賀年喜封移助隱名氏李霍氏石門問心書屋九江太古帳房永慶堂石隱六户各二元杭州江夏黃無名氏陳春旋隱名氏省愆子鄭存仁堂鄭敬業堂不留名萬通洋貨莊洄溪主人海昌無名氏郭連枝懷玉山人廣和典薛三鏞韋勳聰十六户各一元永義昶局來趙永泰王夑卿二户各一元補過氏三愿全年洋一元零五分　縣福潤局來任寳成任如松馮庭昌蕭楚珩孫嘉淇院英豪徐吉山徐仁山朱永康李魯香蕭行全祝克齋倪治邦朱熊如嚴文榮沈錦齋十六户合洋二元福興局來揚州凌霄花館　礽堂松崖氏三户各一愿全年合洋一元揚州東臺五户合洋一元淮安文記六户合洋一元揚州寓中琴史氏學愈氏帶草齋三户合洋一元九江存心堂無民友心有以有心無力四户合洋一元鄭坤剛三愿全年洋一元一角裕昌烟號洋五角松江方無名四角雲山氏無名氏二户合洋三角石門語溪銅洋二元泰州無名氏錢六百文濮朱氏錢三百六十文○以上共收英洋七十一元七角五分銅洋二元大錢九百六十文 
 
 

Page 10

 
 
   
 
 

Page 11

 
 
   
 
 

Page 12

 
 
   
 
