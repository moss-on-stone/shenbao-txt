# 1920 - 113 - 4916950

 

Page 1

 
 
   
 
 

Page 2

 
 
   
 
 

Page 3

 
 
時評 
[注意（二）（冷）]  
　　余謂最初步之愛國主義莫如使多數之人注意於國事而使勿有人乘瑕蹈隙敗壞於人不知不覺間也蓋明目張膽而害國雖至悍者亦有未敢何况其他故多數人之注意即無異多數人之監督而暗中國事之賴以挽回者必不少 
　　是故多數之人平時須明爾目清爾心勿任意氣勿走感情勿爲細故所蒙閉勿爲他事所轉移一至其時如萬矢之齊發使當事者無遁形不必漫駡而恐嚇但就正義以警告則其事已處於多數人監視之中必不敢輕舉而妄動 
 
 

Page 4

 
 
   
 
 

Page 5

 
 
   
 
 

Page 6

 
 
[命令]  
　　四月二十七日大總統令任命李廷美爲陸軍第十師步兵第三十八團團長此令 
　　又令陸軍總長靳雲鵬呈綏遠暫編陸軍騎兵第一團團附焦寰澄請予免職應照准此令 
　　又令陸軍總長靳雲鵬呈請任命趙長清爲綏遠暫編陸軍騎兵第一團團附應照准此令 
　　又令陸軍總長靳雲鵬呈請任命王繼聖爲河南陸軍第二混成旅第二混成團騎兵第一營營長王峻昌爲河南陸軍第二混成旅第二混成團砲兵第三營營長應照准此令 
　　又令陸軍總長靳雲鵬呈請任命沈鴻儒爲陸軍第九師步兵第三十四團中校團附富祥科爲陸軍第九師步兵第三十四團少校團附均照准此令 
　　又令王善荃晉給一等大綬嘉禾章此令 
[專電]  
　　北京電靳自言非不見學生實因病不能談現已囑秘書起草發表外交方針叙述經過絕不取秘密（二十九日下午三鐘） 
　　北京電今日午後三鐘日使赴外部晤陳籙說明所送照會之旨趣并催魯案開始交涉（二十九日下午五鐘） 
　　北京電魯案仍未覆再提本日閣議討論（二十九日下午三鐘） 
　　北京電日根據軍約應在吉黑通過軍隊院部處會商結果擬先向日聲明軍約專對德奥此次日對俄黨衝突不能援用軍約 
（二十九日下午三鐘） 
　　北京電駐西比利亞華軍單獨撤退日遣武官詢靳撤兵主旨靳答上年派兵與協約國取同一步調專對德奥俘虜援應捷克軍行動現各國均撤德奥俘亦不存我無駐兵理（二十九日下午三鐘） 
　　北京電滿站電捷克軍於二十二日全數退出滿站又聞俄新黨近到赤塔者甚多日石川隊長帶兵數百及機關槍砲等由滿赴赤恐不日有大戰爭（二十八日下午一鐘） 
　　北京電軍警會議五四日嚴防學生擧動現學界定紀念運動兩會均在校内擧行（二十九日下午一鐘） 
　　北京電法部通令各檢廳對妨害秩序罪嚴行檢擧（二十九日下午一鐘） 
　　北京電滬王迭電索欵謂招徠舊議員日多經濟分會欵乏政府尚未復（二十九日下午三鐘） 
　　北京電鄂王駁浙盧廢督電謂此擧當俟統一後實行今尚非時 
（二十九日下午一鐘） 
　　北京電拉門德來京僅就湖廣券付息事發表意見餘無接洽拉三日出京對新銀團組織謂無把握（二十九日下午三鐘） 
　　北京電寗總商會電中行股東會開會少數股東把持請將股東會移津滬以息爭端（二十九日下午三鐘） 
　　北京電博覽會總裁徐副段會長朱啓鈐又設審查長一人今日閣議决定後卽發表（二十九日下午三鐘） 
　　北京電英使阻我出兵藏境曾提警告有英政府决不漠視語 
（二十九日下午一鐘） 
　　北京電許蘭洲與劉鎭華部衝突部派員查並電許劉約束 
（二十九日下午三鐘） 
　　北京電張錫元電據陳督電嵩軍與許軍在草堂寺地方衝突經錫元電請雙方停戰解釋誤會諒不至有他虞（二十八日下午一鐘） 
　　北京電魯電濟南各校已議决罷課（二十九日下午一鐘） 
　　北京電張弧東日由京南下 
（二十九日下午三鐘） 
　　北京電今晚靳宴請司令克蘭 
（二十九日下午三鐘） 
　　香港電當道嚴防學生運動罷課集會函電均制止（二十九日下午三鐘） 
　　香港電莫永新電請挽熊克武 
（二十九日下午三鐘） 
　　香港電温宗堯來粤聞爲李督敦促預爲將來和議要人温對人言與岑共患難應同撑危局 
（二十九日下午三鐘） 
　　香港電文羣在審判廳呈控請將伍秩庸借存與粤先施公司之三十萬元止付（二十九日下午三鐘） 
　　香港電意飛機昨早首途赴閩先至小北較塲岑春煊温宗堯與職員出府歡迎拍照後一機飛福州一機升數十尺撞樹墜田中全機盡碎機師無恙（二十九日下午三鐘） 
[各通信社電]  
　　香港電李協和於二十七日離粤當晚抵港所部滇軍巳全部開拔赴湘 
　　香港電岑西林接滇督否認政務會議電非常懊喪委派王有蘭赴滇疏通王不敢往 
　　以上聯合通信社電 
　　北京電聞政府將向德國聲明德日交替魯案在中國未許可以前不生效力 
　　北京電田中玉等電省議會函稱東省因日本通牒延不駁回軍事協定迄未取消擬聯絡京津作政府後盾恐釀事變切實諄告無效請轉呈在五日内明白答復 
　　北京電邵領事電聞謝氏依據闊政府禪讓命令自稱爲合法執政正式請求某國保護東俄與中東路極有關（以上二十九日）以上中華通訊社電 
　　北京電政府以各國有修改和約說對於日使催議案之照會决暫不答復 
　　北京電政府以協約國代表留李家鏊在崴有允其從緩撤回意 
　　北京電此間商界對學潮態度冷靜學生舉動亦頗穩健 
　　北京電法公使允電滬領取締學生會 
　　北京電崴埠僑商電生命財産悉賴宋支隊長保護請緩撤 
　　北京電海部派專員南下跟蹤劉冠雄到閩協商與粤海軍接洽事 
　　北京電奉軍總司令部電陜許蘭洲照原定地點退駐免與劉軍再生誤會（以上二十九日） 
　　香港電李烈鈞已秘密來港聞將赴滬（二十九日）以上中孚通訊社電 
[公電]  
　　廣東岑春煊等通電各報館均鑒唐總裁繼堯寒電稱上年軍政府改組依照修正組織大綱選舉七人組織政務會議當經派趙藩至粤代表出席自趙代表電請辭職照准後軍府一切行動概不負責又云政務會議向以過半數之出席爲法定數現繼堯未派代表伍總裁又復離粤中山少川兩先生亦均無代表出席是政務會議已無成立之理由云云查軍政府組織大綱並無出席人數之規定政務會議條例雖有過半數出席之條而第八條規定各部長得列席政務會議是條例所謂過半數當然指總裁與部長而言條文明顯本無疑義即假定指總裁而言少川先生並未就職中山先生復早辭職總裁實祇五人今出席者總裁三人仍屬多數謂爲無效恐涉誤解至云伍總裁離粤所兼外交財政兩部長仍應責成主持查伍總裁携關餘二百六十餘萬私離職守顯屬法外行動政務機關豈能隨私人行動而遷移政務人員離去機關又何從行使其職權業經八日政務會議議决明令免職並通電取消在案查總裁職權以政務會議行之唐總裁繼堯旣未派代表出席政務會議提具議案又未徵求各總裁同意而以個人名義欲政務會議外對於已經免職之外交財政兩部部長仍應責成主持云云揆之合議精神依法不生效力合并聲明特此佈聞政務會議宥印 
世界路透電 
[英法對德宣言書]  
　　二十六日桑里摩電英法宣言書原文今日發表如下德國戈泊特氏四月二十日來函轉述德國陸軍總長之請求謂德政府欲保持二十萬人之陸軍而非如和約所規定十萬人之數並聲明此舉爲維持秩序所必要協約國已考慮此函兹願立即聲明者德國旣未履行和約中最重要之義務不進行界安甯唯此是繫之解除軍備條欵故此種性質之陳請雖欲考慮之亦有不能德國應行之事如減少戰品裁撤兵士供給煤斤償付賠欵與供養佔地軍等無一實行協約國委員團屢遭凌辱德國旣無滿意辦法又無道歉舉動和約議定書賠欵項下調查德國資財之規定德國迄未設法行之亦無準備决定其所能償付之總額此事在有關係各方面極爲緊急而德國則仍漫不介意且不討論債期到時何以應付債務德國所感遇之困難協約國固不漠視之亦不欲解釋條文過於認眞但協約國今一致聲明者協約國不能容許德國續有違約之行爲和約必須實行法國與協約國間之關係以和約爲基礎協約國且决計施用種種方法以保和約之實施如遇必要時亦得續佔德國土地但協約國並無兼併德國土地之意也協約國又以爲凡各問題因德國違背和約及因協約國施用保障和約實行所必要之計畫而發生者與其各政府互换牒文不若各政府領袖交换意見較易解决是以協約國决計請德政府領袖諸人直接與協約國政府領袖晤商並請德政府於互商時對於上述諸事宜予協約國政府領袖以切實之解釋與其所擬之辦法若此數點能有圓滿解决則協約國願與德代表討論關於德國境内秩序絕濟幸福之任何問題但德國須知協時約國實施和約之團結力其堅固固無異於共同作戰之德國果欲恢復其世界中之地位則唯一方法厥在忠實履行其所自召之義務而巳 
　　二十六日桑里摩電和會於今日閉會各委員團定明日離此 
[各國近事記]  
　　二十七日倫敦電對奥和約及對布和約今日已由英皇批准 
　　二十七日奇爾波電德國無畏式戰艦巡洋艦各一艘驅逐艦七艘今日駛抵此間蓋予法國以抵斯加巴佛洛沉艦損失者 
　　二十七日巴黎電法步兵一大隊騎兵一中隊佔據太格里斯河與幼發拉蒂河間之烏爾波鎭者爲土國基瑪爾氏之軍隊所圍法兵與基碼爾商定休戰後卽退離該鎭不意復爲優勢之軍所攻據土耳其人聲稱法兵若干曾回抵該鎭餘者大約已抵鐵路 
　　二十七日倫敦電陸軍大臣邱吉爾氏今日在下院答覆質問謂來因河之英軍因缺乏專技人士及爲節省起見共用德人二千九百四十九人充摩托車夫與司電話人司令部與參謀部未用德國錄事員又答覆克松貴族之質問謂來因區域有英兵一萬四千人法兵九萬五千人美兵一萬六千人比兵二萬人 
　　二十六日華盛頓電聞墨西哥革命軍已佔據土波洛巴姆波與瓜瑪斯二地 
[太平洋路透電]  
　　二十八日廣州電（被擱）佛拉林與瑪西羅中尉今晨八時啓程取道福州赴滬瑪西羅氏之飛機觸及一機其機損毁幸瑪與機師均未受傷 
　　二十九日福州電佛拉林中尉因天時不佳今日未啓程赴滬其出發日期今尚未定 
　　二十九日海參崴電日代表松平今日謁見勞農政府代表維倫斯基氏詢其關於遠東建設緩衝國之意見松平氏謂日政府關於此事尚無切實之表示維倫斯基氏答稱俄國以和平爲重殊願討論另闢一區使外國資本家得在區内經營一切視居勞農政府治下更爲自由據俄人消息黨人與伏伊奇柯夫斯基將軍刻正激戰於赤塔日兵則助伏氏松平氏述及日兵在西比利亞之行動謂日本今仍與協約國聯合行事日兵之行動皆得協約國之同意俄人聞之大爲駭　日兵在海參崴登岸者絡繹不絕 
　　二十八日東京電前上海日本總領事有吉明氏巳任爲駐瑞士公使 
　　二十八日東京電陸軍省宣稱海參崴俄日談判巳在四月二十六日告竣日本之要求俄人幾全承認該約將於四月二十八日簽押 
　　二十七日東京電市政局電車賣票人與駕車人之領袖四十七人被控擾亂治安今日已交法庭審訊尚有百人因不安分均將開除目下電車仍停駛今日有數車駛於大路晚間七時卽停駛當道現取嚴峻之態度罷工人之會議處處被迫解散惟若輩態度亦甚强硬當道現恐罷工人於今日領工資後情勢將更惡劣 
國外要聞 
[一九一九年世界之生絲絲市面]  
　　中美新聞社譯美國絲業雜誌云一九一九年世界一切商品價值皆完全變動生絲亦然是年生絲價格之高且超過一千八百七十六年「是年因絲産大缺故價奇昻」查其原因一爲全世界一切生産價值皆昻貴二因傭值增長三因歐洲生絲存貨銷罄然根本原因仍在供求率之支配因美國對於各種絲貨銷耗均大增長而全世界絲之出産則因戰事影響與其他原因而大見減少也預料一九二○年新絲收成之前生絲缺乏之恐將益銳利而價值且較一九一九年更高也兹將一九一六至一九一八年輸入美國之生絲磅數列表如下 
　　　　　一九一八　　　　　　　　一九一七　　　　　　　　一九一六 
從意大利　五·五○三磅　　　　　　一四九·三四七磅　　　　一·五三四·九九九磅從法蘭西　三·八七二磅　　　　　　一五·八三九磅　　　　　一○五·九九三磅從日本　　二七·○七四·八一一磅　二九·三九六·○二二磅　二四·三七五·一七三磅從中國　　五·七五○·九○二磅　　六·九三四·四一八磅　　六·三六六·六三五磅從其他各國三○·三六五磅　　　　　七·二○五磅　　　　　　七一·九四九磅總計　　　三二·八六五·四五三磅　三六·五○二·八三一磅　三二·四五四·七四○磅 
　　一九一八年五月一日至十二月三十一日八個月内由中國廣州輸出至美國之生絲計九千三百四十一包至歐洲者一萬四千一百八十一包十二月三十一日在廣州之存貨共八千包同年六月一日至十二月三十一日七個月内由上海出口至美國之生絲共一萬五千二百八十四包至歐洲者二萬五千二百七十四包至其他各國者六千五百四十包十二月三十一日上海存貨共一萬一千三百包又一九一七至一九一九年一月至三月輸入美國之生絲磅數如下 
　　　　　一九一九　　　　　　　一九一八　　　　　　　一九一七 
從意大利　無　　　　　　　　　　無　　　　　　　　　　七三·八二七磅 
從法蘭西　無　　　　　　　　　　一·一○七磅　　　　　三·六○六磅 
從日本　　四·四七九·八三○磅　五·○七六·一二四磅　六·○○二·一八八磅 
從中國　　五○六·二○六磅　　　一·一四七·七九二磅　一·一六○·九四七磅 
從其他各國三·○一五磅　　　　　無　　　　　　　　　　一一一磅 
總計　　　四·九八九·八三○磅　六·二二五·○二三磅　七·二四○·一七○磅 
　　同期内由廣州輸出之生絲共四千○二十一包其中二千七百二十四包輸入美國一千二百九十七包輸入歐洲又上海輸往美國之生絲二千七百六十一包其輸至全世界各處之生絲總額爲八千八百七十五包一九一八至一九一九年之生絲産額預算如下「以基羅計」 
　　　　　　一九一九　　　　　　　一九一八 
意大利　　　二·二八○·○○○　　二·六九五·○○○ 
法蘭西　　　　　二○○·○○○　　　　二四○·○○○ 
西班牙　　　　　　七○·○○○　　　　　七五·○○○ 
奥國　　　　　　一○○·○○○　　　　一五○·○○○ 
來文脱及小亞細亞五○○·○○○　　一·○四○·○○○ 
日本　　　一四·○○○·○○○　一四·二五○·○○○ 
中國　　　　四·五○○·○○○　　四·六五○·○○○ 
廣州　　　　二·三五○·○○○　　一·八七五·○○○ 
印度　　　　　　一○○·○○○　　　　一一五·○○○ 
總計　　　二四·一○○·○○○　二五·○九○·○○○ 
　　一九一九年五月一日至十二月十五日從廣州運至美國之生絲計二萬五千五百包運至歐洲之生絲計一萬五千五百包合共四萬一千包兹再將廣州於絲季内産絲之數列表如下「以包計」 
　　　　　　一九一九丨二○　　一九一八丨一九　一九一七丨一八 
第一收成　　五·○○○　　　　八·○○○　　　　六·○○○ 
第二收成　　七·○○○　　　　五·○○○　　　　四·○○○ 
第三收成　　六·○○○　　　　三·○○○　　　　四·○○○ 
第四收成　一○·○○○　　　　七·○○○　　　一二·○○○ 
第五收成　　六·○○○　　　　三·○○○　　　　八·○○○ 
第六收成　一四·○○○　　　　六·○○○　　　一二·○○○ 
第七收成　　五·○○○　　　　三·○○○　　　　三·○○○ 
　　總計　五三·○○○　　　三五·○○○　　　四九·○○○ 
　　一九一九年雖生活價值增加勞動界風潮迭起然美國絲業上之活動大爲擴張且有繼長增高之勢預料一九二○年春季絲業必大旺盛雖絲價高昻而公衆之銷費力似猶超過生産之量同時歐洲銷路亦大暢德奥二國存貨皆罄現均重行活動預料今年（一九二○）歐洲對於生絲需要之量當二倍於去年數年以來世界之銷費力可以吸收世界全部之生絲産額今年絲産旣較上年短少一百萬基羅勢必有絀無贏故市價一時决不至跌且有增長之傾向此種情形雖含有危機然吾美國絲業界人向來眼光銳利手段敏活必能利用此大好時機以收莫大之利益也 
國内要聞 
[日使正式催議魯案]  
　　催議公文已送達外部 
　　魯案交涉日政府以德約修正之活動歐美方面正在積極進行深恐山東問題因修正德約之故另訂辦法於是以迅雷不及掩耳之手段要求中政府切實答復藉此答復以爲將來直接談判之根據聞訓電内容極爲强硬初小幡公使奉到訓電催議魯案後原擬即赴外交部與陳次長面議一切適各處學界方因外交問題發生劇烈風潮迄今未息小幡公使對於催促開議一事亦覺難於出口遂决定先將公文提出此項公文業於前日下午五時送達外交部原文甚長大致以山東德人所有權利巳因和約之批准完全移轉於日本現德國政府又將前項關係文件移交於出淵大使是日德兩國之權利移轉已告竣事亟應根據和約所規定與中國開始交涉以資結束倘中國政府再事稽延則日本惟有另取相當辦法届時萬一發生何等糾紛日本政府不負責任等語措詞極爲强硬聞外部接到該公文後即於昨日提出閣議討論結果擬暫不置復 
[學潮與政府態度]  
　　京滬兩廣學生實行罷課後蘇浙贛皖等省相繼而起政府對於此事恐釀全國之事變迭經討論取締辦法聞昨日政界某君曾謁當局叩其對於罷課之取締辦法當局云此次學生忽然罷課顯係受政客利用言之傷心且其所要求之條件固屬愛國熱誠然刻下正當外交緊急時期誠未便准其所請但若置而不理又恐激成他變當此左右爲難之時祗得一面由教部派人赴各省解釋政府之苦衷一面先勸京中學生上課或由教部出任調停從北大方面着手然若無充滿解釋恐學潮仍無平息之日若將態度完全表示又恐於外交上生出種種障礙反爲不利且滬上學生多受損傷恐調人不易着手以致學潮擴大但事旣至此惟有希望政客早日 
 
 

Page 7

 
 
覺悟學生早日反省或不致發生他故言下並示某君以解决學潮辦法四條（一）派人向各校演說政府之外交方針（二）取締學生集會與發散傳單（三）致電盧永祥囑其向學生解釋政府苦衷（四）五月四日須特别增設軍警以資維持 
　　京校罷課風潮迄無結束消息昨日屬於交通部管轄之郵電學校及鐵路管理學校亦一律罷課聞該兩校在上星期五開會一次尚决議不與各校取一致行動日來因受外界之刺激復於昨晨在本校開二次會議結果遂以多數表决罷課但鐵路一校内有一班距畢業之期甚近該班少數學生尚在運動上課又聞學生聯合會定今日（二十八）下午一時在北大第二院開各界聯合會協商進行辦法昨已通函各商請各派代表二人赴會與議 
[陜西之新戰禍]  
　　奉軍與鎭嵩軍爭防地 
　　援陜奉軍許蘭洲一旅近因移防問題與陜省當局意見甚深許軍奉命駐紥朝邑隂平潼關閔鄉許軍潘旅所部一團預備向潼關開拔本月二十五日行至咸陽東南鄠縣官渡口爲陜西省長之鎭嵩軍張公治統領部下之張營長攔阻不服激成戰鬭許軍傷連長二名營長一名目兵二十人巳死者六名劉軍張營長陣亡另傷官長二名兵士三十餘人死者六人截至二十六拂曉兩軍尚未停戰日昨許劉均有電來京報告許電云奉軍遵令移駐潼關道出咸陽被陜軍阻止並開槍示威激成戰鬭雙方互有傷亡查奉軍入陜歷復名城鞏固長安自問雖無大功亦無過失供人指摘乃劉省長主客之見横梗胸中加以摧殘情實不甘應請中央從嚴查究以定曲直云云劉電云據鎭嵩軍張統領報稱許軍經過鄠縣東渡派張營長前往勸止乃許軍開槍將張營長擊斃因之激起戰鬭現仍對峙應如何應付請訓示辦法等語聞昨日閣議討論結果一面電告許劉兩方中止戰鬭一面派陳樹藩帶兵前往查辦 
　　又據另一消息云奉軍之駐陜西興平者欲撤而東歸繼復决移駐陜東其後經參陸處决議參酌許蘭洲陳樹藩之意令許部駐朝邑華隂潼關閿鄉奉軍司令部得此消息後一面卽電陳樹藩告知許部將開駐政府指定地點一面卽電令許部開拔許部前隊至咸陽正擬渡渭水而東鎭嵩軍張公治統領部下張營長率軍上前阻止兩方因起衝突張營長被擊死許軍亦有死傷現兩軍方對峙於咸陽鄂縣境劉鎭華於敬日（二十四）電致政府報告兩軍衝突情形謂張營長阻止許軍東渡不聽反將張擊斃以是鎭嵩軍向前擊並謂彼已電令張統領從速遏止並請政府逕電許司令飭部停止紛爭靜候辦理對於戰源悉歸諸許部陳樹藩對於此事曾於二十四日連電政府報告情形條陳辦法其一云頃據許司令電稱奉軍開拔經咸陽被陜軍阻止前進開槍射擊彼此爭鬭互有傷亡速請嚴飭制止免釀事端等語除電令該處防軍長官查明眞相詳復外特聞其第二電云頃准駐京奉軍總司令電稱許部由中央指定地點開駐朝邑華隂潼關閿鄉等處惟潼關爲陜省門户地勢窄狹本省駐有重兵設令增防實於地方尤爲不便不若以許師部調駐華隂於潼關設立辦事處便易接洽樊局則令開駐閿鄉迅請電令許司令遵照免生枝節云云 
[日本輸入中國之嗎啡數]  
　　遠東通訊社消息云我國對於烟禁一節迭申嚴令竭力剷除並經與英國政府協訂條約近來鴉片之入華者日見減少惟日本方面則乘此時機冀圖牟利最近數年間售賣嗎啡於吾國者逐漸增加據某外報載日本自一八九八年至一九○七年之十年間輸入嗎啡之量已達可驚之數目兹譯誌如次一八九八年一三三七六兩一八九九年六·三二四兩一九○○年二五·五七○兩一九○一年一三·七九五兩一九○二年一七·六六八兩一九○三年二五·八四九兩一九○四年一二·七三○兩一九○五年二三·二○一兩一九○六年三二·七一三兩一九○七年二六·四三三兩總計九一九七六五九每年平均一九七六六迨至十年之後一九一切年已有六十萬零二百二十八擔之多據以上數目可見日人每歳進口自二萬擔增至六十萬擔故極爲各國所注意去年十一月各國十五商會曾聯合討論拒絕嗎啡輸入辦法我國亦派有代表與議結果英國决定執行一九一二年萬國戒烟會議决處置生土鴉片製藥嗎啡等毒物之辦法惟日本方面仍藉口於租借内地有販賣嗎啡特權之執照故對於廣東上海滿洲一帶年年均有輸入分配全國刻聞京漢鐵路線發現大批嗎啡内中牽連甚多當局已密交内務部嚴辦内部以此事不能輕易處置已將此項來源及包運者秘告當軸當軸當命依法律照辦惟此事來源與日本有關係又恐釀成國際交涉云 
[荷屬華僑代表上外部說帖]  
　　爲古突士華僑被害案 
　　荷屬華僑中部代表韓希琦君此次回國請願修正中荷領約及附文兼受三寳壟站中華總商會曁各團體之委託將古突士華僑慘被土人焚殺一案籲請政府重提交涉近悉此項交涉荷外部覆文聲明被害華人皆爲荷蘭人民言下顯然有中國政府無從過問的强硬表示該代表焦灼殊甚除迭向政府當局面請迅爲設法提出駁議外并繕就說帖一件遞上外交部長以期部中有所依據該說帖已於本月二十四日遞送外部兹將原文照錄如下竊希琦以此次回國請願修正中荷領約及附文事兼害三寳壟中華總商會曁各團體委託陳明古突士華僑慘被焚殺狀况本十二日偕東部代表熊理西部代表黄宣猷同行趨謁當以荷外部覆文云云懇請重行交涉以免默認之嫌庶幾懲前毖後華僑生命財産得有相當之保障將來實行修改領約取銷附文各事項亦不至因此致受重大之影響蒙諭准予提前向荷外部提出駁議仰見鈞部長軫念僑民拳拳盛意無任欣感兹謹以該項覆文内所有應行駁議之處一一臚舉如左（一）本案於民國七年十月三十一日發生十一月十六日爪哇各站華僑團體代表會議公决呈請政府嚴重交涉要求條件爲賠償損失懲辦滋亂土人治當地官警以失職之處分共三項（按當地官警指發生亂事之古突士地方官警而言）查荷政府辦理此案除懲辦滋亂土人一項曾由荷屬地特别裁判所於本年二月二十五日審判終結將拿獲六十餘人分别處以監禁之罰外（内監禁十五年者一名十二年者二名餘自七年以下至二年六個月各有差）賠償損失一項毫未提及至當地官警失職之處分一項荷外部該項覆文竟以當地官場均能盡職有華僑代表向郡長稱謝可據爲言不知華僑團體各代表議决案内所謂治當地官警失職之處分云云乃指發生亂事之古突士地方官警而言原與三寳壟郡長無涉緣當晚事初起時古突士縣長并未到場彈壓幸該處有人以電話禀報三寳壟郡長警長乃派兵馳往格殺亂徒乃紛紛而散若如古突士縣長之置若不聞則當夜情形勢不至盡古突士華人盡殲不止矣因此比較之下深幸三寳壟郡長警長深夜越境彈壓保護之出力（三寳壟郡至古士突縣地汽車約一小時許可達）乃有三寳壟中華總商會會長向三寳壟郡長警長稱謝之事然彼當地官警之疏虞則固不可掩之事實也又如古突士之土人官廳則且明目張膽與亂徒通同一氣更無論矣荷外部覆文爲當地官吏藉詞諉卸責任以爲事出不得已無可如何甚且以華人向三寳壠郡長致謝語斷章取義目爲出力保護之影射證據殊爲不合（一）華僑被焚殺斃命者施蜜娘等共計十一名此事可以檢屍官爲證又華僑房屋被焚身死除上述十一名外尚有自有之房屋被焚之丘輝登等二十五名賃居房屋被焚之程玉蓮等二十一名店屋被毁之施基山等二十五名寄居他人房屋被毁之黄金完等十五名以至財物被搶數目房屋被焚價值數目均於民國七年十二月三日呈國務院文内附有清單可考荷外部覆文僅謂華僑斃命八名房屋被毁四十三所亦與事實不符（一）荷外部覆文所謂此番被難之人皆係荷蘭人民一語於國籍問題有重大之關係據三寳壠中華總商會來函謂「此事是否爲領約附文發生之不良結果吾人亦不知所謂吾人但知此次被難之人明明爲華僑即荷外部覆文中詳叙事實亦明明認爲華僑毫無疑義」又據旅京福建同鄉會内設修正中荷領約研究會本月十八日會議公决除修正領約及附文意見俟日内由高子啺張國輝二君詣外交部請閱該領約附文原件再行研究辦法外所有古突士交涉一案應仍由代表直接籲請外交當局提前辦理「内稱荷蘭人民一語駁議方法約分二步第一步即依據三寳壠中華總商會曁各團體所稱被難之人明明爲華僑即來文中詳叙事實亦明明認爲華僑不知被難者皆荷蘭人民云云之聲明何所根據第二步俟荷外部覆稱根據領約附文時再由我外交部駁稱該附文所稱在荷蘭屬地領地内照該屬地領地現行法律解决係指有疑義而言此番被難之人明明爲華僑即來文中詳叙事實亦明明認爲華僑毫無疑義不得於該附文疑義一節有所誤會」以上各節第一第二兩段爲事實所在理應據實上陳第三一段爲關於國籍問題之解釋意見并備參考資料伏乞鈞部迅予核定採擇施行無任切盼 
[京華短簡]  
　　昨日星期二閣議例會靳及各閣員均於上午十一時先後到齊重要議案計有七起（一）魯案應付方針討論結果由外部妥籌辦法在未經决定以前對於日使催促來文暫緩答復（二）法制局簽注禮制處章程十六條請公决討論結果照原案通過决定附設於國務院内派曹秉章爲處長（三）普通文官考試事務處提出經費預算需欵三萬七千餘元結果照准（四）奉天張作霖以使署墊發邊防經費六十餘萬電請撥還歸墊討論結果由財政部如數籌付（五）陜省來電以奉軍許旅與陜軍開戰請嚴令制止討論結果由陸部派員前往查辦（六）烟酒事務署以江西烟酒事務局局長蔡國器辭職請以兪爾楨繼任結果照准即日明令發表此外關於學潮事件討論甚久内容未詳下午一時三十分散會 
　　據政府方面傳出消息當年中國會同各國開赴俄國西比利亞之軍隊共計一混成旅團由宋團長督率前往現因各國相率撤退吾國與各國取一致行動自亦未便獨留現已决定撤回華境以雙城子附近爲集中地點已有電令發致宋團卽日開拔 
　　俄勞農政府對於中東鐵路曾通牒我國情願完全歸還惟俄國銀行關於此事有所聲明謂該路股欵根據於一八九六年中俄所訂路欵合同在合同期限未滿之前諸凡權利當然存在勞農政府之所能讓與者不過俄前皇室所有之一部分股欵其餘大部分多係商股自應按照合同開一股東會决定辦法則於路務進行方爲無礙聞我交通當局對此事現正籌議對付方法 
　　隴海鐵路督辦施肇曾在比京商訂短期借欵已有成議頃特電致北京政府報告借欵内容其要點如下（一）借欵總額共爲一千五百萬佛郎（二）抵押品以隴海鐵路充之（三）利息年八釐（四）償還期限定爲十年自成立之日起至第五年止僅付利息自第六年起每年還本五分之一分五期還清聞政府接電後巳發交主管機關迅予核覆 
　　交通部近巳訂定郵船飛機三隻機身長約八十餘英尺寛約五十餘英尺可容二十餘人重量爲七百餘馬力現正建築京津間之站台一俟成功即可開始飛行現已試騐飛行三次又聞航空事務處現繼續聘顧法人馬的愛士克充任技士合同業巳簽字 
　　據某方面消息北大學生方豪孟夀椿黄日葵康白情徐彦之等以北大游日學生團名義赴東定二十八日出發 
 
 

Page 8

 
 
   
 
 

Page 9

 
 
   
 
 

Page 10

 
 
國内要聞二 
[山東各界聯合大會紀]  
　　自上海學生全體罷課後山東居特殊形勢各界人士屢開會議研求妥善方術以期一致行動近兩日來北京罷課又經實現於是各界復於昨日（二十六）下午假省議會開各界聯合大會除各學校整隊齊集外所有省議會農工商學報各團體前後蒞止人數約八九千人議場之樓上樓上皆爲之滿時届二鐘由張公制議長振鈴開會報告宗旨畢介紹徐東藩君報告前次因山東問題往返京津滬上之經過並謂最近由都到津與梁任公黎黄陂接洽其主張之點亦均在駁回通牒交付聯盟所望我東人士特别注意云云次李子善君謂鄙人主張第一步係學生罷課第二步即作各界罷税之醖釀如果政府再不容納民意只有不再納税以供給政府之用今天應即推定代表面見軍民兩長請其會電政府先予警告次北京代表劉慶平君謂政府方面日言不直接交涉何以不駁回通牒現在日本屢催政府對其通牒發表意見我政府方面一味遷延今全國爲山東問題均協力以爭而山東獨持冷靜問良心上何以對全國乎劉君言次涙隨聲墜全場感憤次北京之山東學生會代表張振文君謂旅京學生於他省罷學後日在報紙看山東消息至今毫無動作令人不解我東各界幸均防患未然切勿亡羊補牢云云次夏雨亭君謂一般人士約分三種一實行賣國者一表面愛國者一眞心愛國不怕犧牲者今學生無其他可供犧牲只有出於罷課之一途至犧牲金錢身命尚是第二步何多數人士尚阻撓學生之罷課實屬不解次李子善君謂學生先行罷課是考量之必要竊謂今天見軍民兩長請其負責致電政府說明不納民意即將實行罷税如政府不依限明白答覆則實行罷税於學生方面之罷課方有力量商校王君承文提出要求政府條件一駁回日本通牒二取消軍事協定三釋放京津被捕代表四取消檢查郵電衆鼓掌贊成旋由主席報告時期不早請即討論辦法遂由各界分推代表前往軍民兩署請求負責打電俟有覆電再作計畫衆無疑義振鈴散會各校學生整隊游行街市其所持之旗幟係屬同心共濟堅持到底駁回日本通牒取消軍事協定拒絕直接交涉釋放京津代表等字樣並由學生代表赴教育會密議罷課問題結果未詳 
[廣州軍府之内幕談（平生）]  
　　西南自内訌而後頓呈一種冷落景象前日聲勢赫赫之軍政府今僅敷衍門面勉强撑持招牌蓋爲議和地步不得不如此也當前七總裁時代每遇一事發言盈庭各各表示其主張現時則要人星散曹部一空主席總裁一人守府局部議和條件亦可爲所欲爲但以軍府狀况言之實已不成局面總裁除岑春煊一人而外林葆懌則因閩事未解决仍未將辭職意打消陸榮廷則向來掛銜其代表莫榮新絕少出席惟所任陸軍部長則派梁士模爲代表海軍部代表毛仲芳或出席或不出席參陸海辦公處久已完全停止辦公交通總長趙藩辭職已决次長張大義原係國會議員已赴上海參謀部長李烈鈞决不回任次長蔣尊簋因包圍參謀部一事去志甚堅其部下全體人員亦相率辭職外交財政兩部次長王建祖文羣雖巳接事然温宗堯陳錦濤尚無就職表示今惟劉玉麟代理外交部長宣告就職而巳觀此情形軍府機關全已鈍滯雖其自身猶不承認拆台其機關報且謂有戰鬭能力將從湘省入手驅逐張敬堯易主和爲主戰此特欺人之論而巳當局注意湘事原爲一種策略蓋粤當局與直系提携原欲利用皖直交攻暗得多少利益湘之張敬堯與吳佩孚一皖一直隱然互相對峙吳佩孚撤防之聲浪日高一經實現粤軍府卽擬派人塡駐其地然後擴張勢力以逼張敬堯不幸滇軍易帥事變發生而湘省吳軍撤防之事又暫停頓故在實際上此事巳無進行希望然岑之調和李烈鈞猶以湘事責之以滇軍移駐湘邊爲條件可知其仍在布置中也目前滇軍楊益謙魯子才已電告開拔入湘而沈鴻英對於北江節節設防亦極嚴密在軍府中人所述岑春煊或將親駐湘省故勸滇軍以大局爲重勉爲其難謂將來湘省總有發展之地特不知滇軍經此次摧殘後果甘爲効力否耳近來軍政府對於滇督唐繼堯面子仍極力敷衍雲南代表總裁一席自趙瀋辭職後該席已無人承乏現用政務會議名目催其速派代表前來共策進行復由玫府通信機關之週循社發表滇唐督之態度謂其主張已與軍政府一致其通訊云駐粤滇軍未解决之前雲南確有軍事之準備并有調四川滇軍回滇之說自軍政府出任調停李協和返省後業巳解嚴從前之準備亦巳取消地方安謐如常唐督方面對於李印泉并非有絕對的不滿意只因江映樞（江奉委爲滇軍參謀長以印泉反對之故不能到任日圖報復）與郭同從中挑撥遂有易帥之舉此次滇軍易帥外間多謂其與皖派携手單獨媾和在滬某要人方面容或有人至唐督方面絕無其事此次之派員來粤與岑西林接洽可以證之且未派員來粤之前已派有徐寳銓李宗黄兩人到武鳴謁陸幹卿尤可見其心跡唐督對於北方並非絕對不言和但求於法律上有着落與護法之初志無違背則無不可前次派員赴桂此次代表來粤均有此種表示云云惟該通信發出後外人所辦之某報又加以按語謂本報所得唐督寒日來電對於時局主張與軍府不同是唐督態度與週循社所　　北大足球隊最近之攝影 
　　（中央寫眞通信社攝） 
述大相逕庭惜因警區來條知會請毋將寒電發表致不能佈露於讀者深爲抱歉以此外報所言證以滇省派往香港上海等代表之所商榷皆與伍廷芳吳景濂等同出一致則與軍府設想不免背馳矣至於粤省局面從前以護法二字相號召種類駁雜同歸一爐而冶久不聞有亂黨二字之名詞惟今則殺機又起紛紛破獲亂黨機關一經破獲即行槍斃令人回想龍濟光時代景象今計連日所發見者如援贛聯軍總司令李達英因暗委李少梅爲支隊司令招兵謀亂昨爲馬濟拿獲解赴軍署訊明提赴北郊槍决此一事也十九號下午有軍署差弁馳至長堤華盛頓酒菜館捕去三人解回軍署即於二十號早將三人提往軍路槍决此又一事也其在外縣由營縣緝辦黨人尤多是皆足以令人寒心者也 
[潯學生罷課游行之實况]  
　　江西九江學生聯合會早擬罷課列隊遊行以響應上海各校嗣因警廳偵探防範甚嚴屢次集議均被阻止未果學行而學生熱心不減卒於二十四號議决罷課一星期自本月二十六日起至五月二日止並發表宣言書（其文從略）今日各學生實行罷課後又舉行游行計列隊者爲南偉烈大學聖約翰中學省立第三中學第六師範甲種農林小學則僅有縣立第一高等小校晨間八時齊集於大南門外廣塲九時全行出發由小壩行經新壩出龍開河車站適吳鎭使傅道尹李團長晋省爲陳督太夫人祝夀目覩情形亦向學生所持國旗拱手並未加以干涉學生當以罷課宣言書呈遞閱後頗爲動容復由車站溯回直穿正街而上出大校廠至道署門首始行散隊學生全體一律制服每人各持小旗一面上書取消二十一條或唤醒同胞警告政府等字樣農校有某生血書殺賊救國四字沿途高唱救國歌隊伍嚴肅觀者無不感動惟沿途有省防團軍士一連警察數十名尾隨其後維持秩序聞因近日喧傳小工將趁學生遊行之際乘機搶米官廳故有此舉下午學生派出多人分途演講至暮方歸微聞督軍以九江罷課恐影響及於南昌各校將派員來潯勒令上課如各校堅不上課即實行解散云云此說未知確否也 
[南昌學生會查貨游行之情形]  
　　南昌學生聯合會昨日議决每校每日各派調查員十人以上調查日貨今日（二十六）爲實行出發之期各校推派之調查員均於上午八時在學生會集齊計共十三校每校十人或二十人共約二百餘人由百花洲本會向河岸輪船火車碼頭分頭調查以故德勝門章江門廣潤門惠民門河岸均有調查員嚴密查察迨至下午二時各河岸並未發現日貨各調查員始整隊返校午膳再往牛行車站查察時有調查員廖祝嵩王圭陳發源等查至晉康輪船公司瞥見該公司堆有洋貨木箱多件卽上前查察果有三井字樣之洋瓷面盆二大箱並西洋雜貨及國貨布疋等件當卽請該公司經理接洽由廖祝嵩出名片一紙申說來意並詢此種貨物貴公司當知販運商店之牌號該經理答稱係代樟樹龔合順萬茂福兩家運的語至此適警察第五區派警蒞場彈壓並由巡長某向廖等交涉謂在我們已奉有警務處長命令不許諸君自由焚燬現旣查獲可將貨交由我們擔任保存之責廖云敝會對於抵制日貨之宗旨各同胞想已知之詳矣此洋瓷面盆旣係日貨本會查獲自應照章焚燬以懲效尤我們學生只知愛護國家不知其他云云雙方互相爭論各不相下其時往牛行車站之調查員聞信趕至當向該公司經理要求將貨交其焚燬以示懲戒官廳縱欲干涉敝會可立具正式收據交由貴公司收執以後一切責任概歸敝會負責晋康經理及警察見學生言詞沉痛良心上亦均表同情於是學生卽寫就正式收據交晋康公司保存並將兩大箱磁面盆在該公司門首廠地完全燬壞並照前日游行示衆辦法每人各持巳燬面盆兩個由該公司整隊進章江門走督署後牆沿洗馬池直上轉府學前至百花洲學生會休息其時已鐘鳴五句遂摇鈴散隊 
[蘇議會紀事]  
　　國務院答覆漾電陸以鈞催開大會 
　　蘇議會對此次學潮曾於漾日電達政府請宣布外交方針昨該會接齊省長轉國務院沁電云逕啓者頃准國務院沁電開接南京省議會漾電稱蘇浙各省學生以請求廢止中日軍事協定宣布中日密約駁回直接交涉通牒三事罷課應請將上列三事意旨若何尅日宣布以慰民望又我國法界現狀頗不利於世界人士之口爲收回領事裁判權之障礙實多竊願有以促法官之反省而拯斯民於水火等語查軍事協定係以駐俄軍隊撤退之日爲效力終止之時現在我國駐俄各隊已飭陸續撤回一俟全隊撤盡該協定當然失效中日一切密約前已完全宣布此外並無何種密約青島交涉正在考量之中現在並無直接交涉之事至司法問題關係收回領事裁判權至爲重鉅自應極力振刷已飭主管部切實辦理希卽轉告以釋疑慮等因合行函達即希查照爲荷 
　　蘇議會此次臨時會開幕業逾旬日而議員到者仍寥寥無幾致大會不能開會昨議員陸以鈞於二十七日談話會中提出對於會務進行意見略謂本會開幕業逾旬日而同人至省迄未足法定之數此屆臨時會期已去三分之一春光虚度殊可惜也惟省長咨來預算决算等案關係全省財政爲本會最重要之職務亟應速交大會討論卽其他提議請議各案亦宜審議表决以冀不負全省人民之委託并可稍盡監督行政機關之責任擬請議長查照上屆辦法函託各屬議員一二人各就本區函電催請俾本星期内得開大會 
[南京快信]  
　　學生聯合會昨已實行解散惟聞學生仍擬假某校開會昨又聯隊分赴各處演講上課尚無確息 
　　教部昨又電省署曁教育廳設法消弭學潮齊省長派汪科長會同胡教廳商各校長職教員竭力勸解 
　　省警廳勸阻學生勿舉行五四週年紀念會 
　　胡教育廳長曹交涉員昨由滬回謁軍民兩長報告滬 
上宣佈戒嚴後學潮漸歸平靜商店均一律照常開市省議員張念劬病故省署查明應由第三區候補當選人江都樊澦遞補昨巳答復到會又沈議員惟賢提議蘇省賦重各縣應援照浙西辦法酌減賦則緊急動議案俟開會付公决 
　　川議會來電請一致協爭山東問題 
　　警務行政會議昨開會（一）規定長警職務案决由處長斟酌規定（二）整頓衛生事項結果酌量籌辦（三）整頓經費區域薪餉案無結果 
　　李督德配王夫人之母前日在津庽病故李督特派韓副官赴津襄理喪事王夫人亦於今晨專車赴津奔喪 
　　全國菸酒事務署督辦張夀齡委曾樸充蘇事務局會辦　　新華儲蓄票開奬時之實况 
　　（中央寫眞通信社攝） 
昨已到差 
　　寗省火車昨行至無量菴站東首壓斃九歳男孩一名血肉模糊情形極慘 
　　江南貢院修築馬路現已興工 
　　河海工程專門學校本科三年級生係於本學期畢業日前由教職員率領前往武昌漢陽大冶等處參觀各項工廠業於昨日返校又本科二年級及本科一年級學生亦於兩星期前派往江隂實習測量 
[杭州快信]  
　　公立法校全體學生昨公舉代表陳國楨祝文鍾何聯奎晋謁盧督請准出外講演由范參謀長延見 
　　省教育會擬就勸導各校上課函稿俟今日（二十九）下午四時開評幹會通過實行 
　　兼代財廳長沈爾昌昨午後二時接篆視事卽詣省金庫及紹蕭塘工奬券局盤查帳路 
　　援閩浙軍奉院電准撤防現由潘師長妥擬辦法呈核俾便實行 
　　疏濬太湖工程中央無欵可撥聞蘇浙士紳潘祖謙金蓉鏡等數十人已擬聯電府院准將蘇省吳縣等二十四屬浙省杭縣等十五屬漕糧自九年份起實行裁留數成充作浚湖經費 
　　浙江水利委員會呈請省長據測量隊報告西湖宋莊傍瑟希草堂曁平湖莫姓守鶴别墅發現侵佔湖面多畝應請清出歸湖如巳承糧給照立予弔銷發還原價 
　　錢業會館頃函杭總商會以現在茶繭兩項上市向恃來杭捆運現洋作爲挹注之各埠若不設法救濟於該埠商市不無停頓請求轉咨弛禁現洋出境 
地方通信 
[松江]  
　　學生會慰問杭滬學生函杭州上海受傷諸同學公鑒君等爲國犧牲欽佩無似敝會同抱决心誓作後援望加意靜養以待後用松江學生聯合會沁 
　　官廳對付學潮方法教育廳特派省視學章伯英來松調查省立三中罷課風潮並晤楊子侁校長商消弭方法章視學到松後知縣立一高三年級生亦發生退學出校情事即往該校探詢情形並謁錢魯詹校長發表意見大致謂貴校三年級生罷課目的如與三中相同須設法使之復課如僅係校内同學衝突細故則貴校長不妨行使職權云云言下頗露從嚴取締之意該邑官廳方面深恐商家受學潮牽率已經召集各校長及各公團領袖集議一次其所决辦法不外令各校約束學生勿使與中等學生多所接觸一面並函商會力勸各大商店安心營業勿被學生摇動 
[金山]  
　　組織河工參議會疏浚朱涇市河前由蔡助理員邀集各界開會議决責成舊市議會召集各議員組織河工參議會籌議進行即日興工己詳前報現由前議長張子華通知舊議員在市公所側廳開河工參議會成立會當選出徐息煩等十一人爲參議員業經呈報縣署備案聞動工日期因農忙在即須在隂曆下半年 
　　柘湖俱樂部成立朱涇逸樓房屋軒敝建築鞏固前由學界同人租賃爲柘湖俱樂部内分閱報絲竹圍棋演劇檯球諸部藉以陶冶德性聯絡感情已於日前成立矣 
[蘇州]  
　　定期開辦國語講習所蘇州市教育會前日特開職員會决定擇地設立國語講習所現已假定城内干將坊巷言子廟内爲會所并己延定金軒人胡心智張閬卿諸君爲講員聽講員除會員免費外餘人每月照章繳洋二元定五月一日開辦每日下午四時至六時爲講習期間云 
　　保存社稷壇古蹟間門外義慈巷有古社稷壇舊址係明洪武八年蘇州府况鍾建立迄將五百年壇基約有十餘畝柏樹之古磚石之舊爲近所罕有前清時該處設有社壇營守備即在壇基建造守備衙門民國以來歸入營台官地局管理近聞該壇基地及衙門房屋等已由華盛地産公司向官地局報買每畝出價洋二十四元共計洋二百數十元嗣爲蘇地士紳得悉立即會議以社稷壇係前朝古蹟未便任聽消滅議定由吳紳蔭培領銜公函吳縣知事要求轉請官地局設法保存萬勿出售聞温知事已轉函官地局查照矣 
　　學生會議决無期罷課蘇州學生聯合會二十八日在舊皇宫勸學所内召集會議到會者計分二派一派主張即日上課一派主張繼續罷課雙方討論良久卒經投票表决無期罷課而散 
　　調查振興電燈公司振興電燈公司因有外股嫌疑經交通部電令吳縣温知事會同各團體調查迭誌前報近悉吳縣農會已推定正會長陶惟坻副會長丁育青會員朱熙廷三人同往振興電燈廠實地檢查現已檢查事畢於昨日陳覆縣署矣 
　　部員來蘇育蠶種農商部特派員鄧振瀛上年曾在葑門育蠶場内用新法孵養之蠶種分發蘇浙各養户試養成績頗佳所出之繭完全無病大爲江浙皖絲繭公所贊許現節過穀雨正當育蠶之際故鄧又派員帶同實習生八人於前日來蘇布置一切以便多留種子逐漸推廣云 
[揚州]  
　　周部員閱操部委視察警務專員周鴻熙抵揚後於二十七日下午假公共體育塲閱操與操巡士計百人操法節目（一）閱兵式（二）請操（三）槍法動作（四）連縱隊（五）側面（六）步法（七）行進槍法（八）跑步（九）謝操（十）攝影閱畢在縣署内召集區長區員等至署演說歷二小時之久是晚由佟知事在何園公讌省議員王九臯亦於二十八日請其瀏覽瘦西湖聞周委盤桓一日訂於二十九日前往清江浦一帶視察云 
[鎭江]  
　　催還息惜冬漕丹徒八年份息借冬漕巳屆償還之期鎭江商會昨特函催撥還張知事接函後即函復該會云查縣署啓徵八年份漕欵因連日隂雨收數不旺迭奉省吏派員守提凑解已屬不數加之按日籌撥政警各費更屬迫不及待商會息借之欵因之未能凑還除上緊催徵一俟徵起隨時撥還外請煩查照 
[寗波]  
　　王正廷回甬記王正廷君此次任寗波青年會第二届徵求會員會名譽總隊長特於二十五日晨抵甬聞此行除提倡該會事業外并爲與聞寗波撤城會議云是日下午在府前講堂演講「之愛表示在實行」昨日上午又在浙四中學校演講「挽救中國之方針」注重研究學術及地方自治二點并聞王君定於五月六號重往甬江專爲促進甬上青年會會務云 
[嘉興]  
　　桑秧暢銷原因嘉興去夏水潦低地桑株盡爲淹萎現值桑秧上市之時鄉民紛紛購買補種故今歳桑秧銷塲較之去年竟增十分之四桑秧行莫不利市三倍云 
[杭州]  
　　金華學生會宣告罷課金華學生聯合會已於十九日宣告罷課與全國學生聯合會取一致行動其致北京電如下北京大總統國務院鈞鑒本會因魯間事憤甚請即允許中華民國學生聯合會總會三項要求罷課以待金華學生聯合會叩皓 
　　法專校最近主張杭州法政專門學校二十八日開臨時校友會討論全國大罷課事結果大多數主張抛棄消極手段從事積極行動擬組織演講團分爲十組以三十餘人爲一組定每日下午一時出發分頭演講以冀唤醒國民聞已組織就緒定二十九日實行又此次杭垣軍警毆傷學生該校有人主張罷課以促軍民兩長之反省而達速懲行凶軍警之目的嗣經張立何聯奎等謂罷課可暫緩不如再向軍民兩長及省議會教育會各機關請願經多數贊成遂推代表何聯奎等四人定二十九日向各機關請願云 
[紹興]  
　　開棺蒸騐屍骨紹屬周家橋民人周家榮上年九月間因向該處陸芝美所設之裕隆南貨店借貸起釁互相衝突經人解散後在酒肆内飮酒過醉跌落橋下越日斃命其弟周家全上城控騐受人主唆不服縣判向杭垣高審廳上訴本月二十三日由高廳派地方廳檢察官謝某書記陳某帶同檢騐吏到紹會同紹縣承審員往西郭門外開棺檢騐因屍殭未腐割顱剖腹取骨蒸騐時已傍晚宣告中止翌日又因天雨不克檢騐乃將該屍頭顱及尾尻等骨取至縣公署内之公生明牌坊脚下剔肉蒸骨詳細檢騐先騐顱骨次騐腰骨終騐尾尻骨經各檢騐吏悉心細騐均無生前負傷痕跡將屍骨裝置木箱外加封皮由縣署保存該被告陸芝美仍發押看守原告周家全鄉警兪保證人周文鑑等則諭令暫行回里聽候高等廳票傳核判謝檢察官曁陳書記等擬於即晚回杭云 
來函 
[松江學生聯合會來函]  
　　貴報松江通信滬潮中之松江學潮一則内有現聞除三中外均未遵議罷課一語與事實不符敝會自接總會通電後除縣立兩高及國民學校外均於十五日一律罷課矣請即更正爲幸松江學生聯合會 
[浙議員鄭邁告學生書]  
　　民國不國久矣魯案也閩案也中日密約也諸君所力爭者乃全國四萬萬人所欲爭者也夫以民意所欲爭之事當然應由代表人民之議員爭之邁等無狀自荒天職不能爭民意之所欲爭致勞我最可愛可敬之學生犧牲寳貴之光隂歷盡無窮之艱苦前仆後起再接再厲嗟呼誰實爲之而令至此皆邁等代表人民之議員之過也邇者敝會開會有期矣願與我最可愛可敬之諸君約自今而後諸君有所請求一切均可責諸敝會邁必聯合敝會同人以供諸君驅策不濟則合全國省議會以赴之又不濟則邁當束手以待罪於諸君之前諸君乎其肯聽邁一言暫時勒馬以觀邁等之後效乎赴湯蹈火所不敢辭浙江省議會議員鄭邁敬啓 
雜評一 
[議員之責任（訥）]  
　　無論何種人第一須先盡自己分内之責任此次愛國運動本爲人人應有之責任然議員諸公必俟學生罷課以後始起而聯電力爭說者謂其舉動恍惚代肩學生愛國責任以圖學生好下場之意而忘其爲自身本應負擔之責任此種論調未免武斷吾人不願以此責議員之不負責也 
　　吾所責於議員者議員以會議爲天職能到會而後能爲地方計利弊若此次江蘇之臨時會會期已過三分之一而大會仍未能開最可異者原具名請開會之議員而亦不到會則非特自忘其所負之責任且直以議會爲兒戲矣嗚呼此關於本人最切實最應盡之責任而尚不能盡遑言其他救國之責任哉 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[各公團請速宣布魯案辦法電]  
　　江蘇省教育會等九團體昨致北京電云北京大總統國務院外交部鈞鑒近日報載魯案日本又催直接交涉而中東路膠濟路實權漸落日人之手數月以來日人奮迅進行政府遷延不决致復釀成罷學風潮幾難收拾此時政府尚不表示明確態度但以鄭重考慮等詞塗飾耳目若果直接交涉恐全國人心憤激不但罷而止現各團體正在勸導學生上課務請從速宣布魯案最近辦法以伸民意江蘇省教育會上海縣商會上海縣教育會寰球中國學生會中華職業教育社上海歐美同學會華僑聯合會基督教救國會上海救火聯合會艷 
[蘇議會贊同學生行爲之兩電]  
　　致何代護軍使電上海何代護軍使鑒上海軍警毆傷學生多人一案遠近聞知莫不憤慨夫學生犧牲其求學之光隂以奔走國事行動雖不無過當然而無金錢無武力激於愛國熱誠致鄰感情作用其心良苦其志可嘉如謂受人唆使利用時機夫豈其然若因之宣布戒嚴甚且調軍塡防如臨大敵已未免張皇恇怯之嫌况挾軍警之力蹂躪此多數之青年誰無子女何能忍此且寗垣學生愛國運動何嘗稍後於浙滬祇因我軍民長官雍容坐鎭化導有方並未宣布戒嚴亦未滋生事變此其故可深長思矣滬地同屬蘇省滬校學生同隸一省軍民長官帡幪之下何獨忍令摧殘若此聞此次肇事軍隊係屬浙督管轄近讀盧督漾電陳義甚高愛國之忱溢於言表以今日之所行證前日之所　貽累盛德實匪淺鮮顧往事巳矣懲前毖後惟貴代使是賴究應如何處置肇事軍警以儆將來而維人道俾不至再演慘劇敬乞裁奪施行無任禱盼至學生方面各校教職員及本會現正設法勸解且有民政長官主持請釋厪系言詞戇直諸維亮察蘇議會感 
　　致各省省議會代電乃者蘇省學生因請求取消中日軍事協定宣布中日密約駁回日本通牒三事不得復而罷課愛國愚誠良堪欽佩人之欲善誰不如我民氣鬱勃豈惟學生本會爲一省民意機關職責所在當然認爲己任豈能坐視青年失學奔走國是漠然無動於中爰於本日電請中央政府尅日撮舉方針昭示大衆並一面敷陳利害勸告學生兹將電稿快郵寄閱務希貴會續電協爭以促政府省悟如表贊同并希見覆 
[關於滬學潮之官電]  
　　昨日護軍使署發出電文兩則照錄如下 
　　通電查此次滬上學生受奸人煽惑藉口外交問題於寒日起相率罷課並鼓動全國學校響應每日游行演說散布傳單言詞激烈逾越常軌當以此輩青年誤入歧途情殊可憫經飭軍警隨時相機制止力持鎭靜不可稍事操切一面派員密商教育總會轉致各校長設法開導勸令照常上課免荒學業詎該生等甘心爲人利用必欲達其搗亂目的竟於馬日下午糾集多人手執上書革命罷工罷市等字樣旗幟游行至龍華駐軍地點演說意在挑釁按其情形本可拿辦第念青年無識輕舉妄動未便遽繩以法且恐其藉詞號召另生枝節當飭婉言解散乃該生等以無隙可乘復於養日下午乘高昌廟兵工廠放工之際逕至該廠門前露天演說意圖煽惑罷工言詞尤爲激烈駐廠十六團軍隊職責所在上前勸阻迄不遵從該生等並敢號召各學校學生蜂擁前往希圖尋衅肆口謾駡圍觀之人愈聚愈衆人聲嘈雜交通阻塞該團官長以軍械重地何得任其滋擾經派兵士會同警察嚴行驅逐當時學生中雖間有一二因擁擠傾跌致受微傷之人但軍警並無將學生毆打拘捕情事電車亦未軋斃工人該生等自兵工廠散後卽晚揑造謡言散佈傳單手執燈籠旂幟沿街狂呼罷市各商店均不附和次日清晨該生等復糾合流氓數百人短衣持棍隨同前往各商店迫令閉市有不允者立將其招牌打毁各商店畏其凶燄不得不將店門半掩以避其錄華商電車復被學生沿途擊損不准開行阻斷交通同時學生聯合總會發布傳單日刋内有推翻政府再建民國罷市罷工抗捐抗税等字樣似此昌言革命已搆成内亂行爲證據確鑿勢機危迫不得巳電呈中央於敬日宣布臨時戒嚴藉以維持地方安寗秩序該生等猶復不知悛悔於敬日戒嚴後仍敢散布煽亂傳單内述革命辦法四條（一）推翻南北兩政府驅逐武人官僚政客（二）另建平民政府實行地方自治（三）要求各國承認（四）不承認現政府借欵等語定於是日在體育場開國民大會表决並持簿册分赴内地各公團要求簽字承認是日下午果有學生多人結合流氓分組出發手執革命旂幟意圖前往體育場集合開會並阻止華商電車迫令停駛另有一部分學生雇用汽車多輛逕行衝入體育場强欲開會斯時街市愈　騷亂當由軍警實力制止分别驅散嚴加戒備是晚地方漸就安靜有日各商店始照常開門營業秩序得以回復近日以來尚稱安謐惟查此次學生肇事公然以革命爲標幟與以前屢次學潮性質逈不相同實由奸人從中主持以學生爲傀儡供其革命之犧牲情節重大時機緊迫苟非從速實施戒嚴則風潮擴大必有不可收拾之日所幸赴機迅速未至釀成大故堪慰厪系誠恐遠道傳聞不明眞相奸人得以藉詞鼓煽特電詳陳即希酌予宣布是所至禱盧永祥何豐林代（又有日致京電其詞略同） 
　　覆蘇議會電南京省議會鑒感電敬悉查此次滬上學生罷課風潮突然發生初尚藉口外交後竟昌言革命旬日以來本使並未加干涉節經飭縣妥爲勸導並請省教育會出任維持以期消弭隱患何意迄無結果不料廿二日忽有學生攔入高昌廟兵工廠軍事區域演說意圖煽惑罷工駐廠軍隊責任所在未敢放棄因此遂生齟齬次日清晨學生等即頓起暴動糾合短衣持棍流氓多人打毁電車迫脅商人罷市而學生聯合總會連日所布日刋傳單言詞愈爲激烈公然以推翻政府再建民國罷市罷工抗捐抗税爲標幟實已搆成内亂行爲證據確鑿形勢岌岌不得已電呈中央於二十四日宣佈臨時戒嚴藉維地方安寗秩序乃該生等猶復不知悛悔依然糾合流氓手執革命旗幟廣布煽亂傳單並僱用汽車多輛意圖闖入公共體育場開國民大會决議組織平民政府華商電車復被學生恃衆阻止迫令停駛斷絕交通軍警依法制止抗不遵從地方秩序益形擾亂當由軍警以實力驅散嚴加戒備是晚地方漸就安靜二十五日各商店始照常開門營業市面完全恢復此經過實在情形也貴會來電僅云學生激於熱誠行動不無過當殊於事實不符又謂宣佈戒嚴未免張皇是不知當時吃緊情狀至謂寗垣學生亦曾有愛國運動當道並未宣佈戒嚴蓋寗垣學生尚未昌言革命與滬上學生暴亂情形性質逈不相侔豈可同日而語軍警依法彈壓暴動維持治安原係奉行職務何得謂爲肇事來電請予處置不無誤會總之此次滬學生滋事巳入内亂範圍與以前屢次學潮有别貴會爲一省人民代表輿論所歸兹承電詢是否對於滬上學生革命宗旨亦表同情抑或未明眞相殊難懸揣想貴會不乏明達如深悉當時實在情形决不至過事苛責也特此電復卽希亮察何豐林儉叩 
[學生受傷未愈]  
　　本埠男女各學生前在西門外公共體育場附近遭軍警毆辱以致受傷者頗衆兹悉滬城紳董林賈兩姓之女公子年均及䈂爲務本女學校學生是日亦在受傷之中且所傷頗重連日邀請傷科醫生到家診治未見效騐云 
[學生聯合會總會緊要聲明]  
　　我學生總會以外交緊急國事阽危經評議部十五省五特别區學生聯合會正式派出之代表之一致議决於四月十日致電北京政府要求於四日以内駁回日本通牒宣布軍事協定無效倘北京政府一意賣國置若罔聞即通告全國學生一致罷課藉引起各界之同情等因業巳由理事部先後依法執行在案邇來雖迭遭軍警蹂躪救國初志未嘗稍渝近有奸人不利學生所爲大肆隂謀誣學生受政黨利用報章登載不一而足各界同胞愛學生摯知學生深流言毁謗當弗輕信第若輩造謡挑撥無所不用其極深恐遠道傳聞易滋誤會兹特鄭重聲明此次全國學生罷課全爲爭外交而起毫無政黨臭味參雜其間各界同胞幸共鑒之中華民國學生聯合會總會二十九日 
[上海學生聯合會消息]  
　　交際科開會紀昨日（二十九）上海學生聯合會交際科開會主席李峻華紀錄潘卓吾所議各案列左（一）主席報告二十四號之羣衆運動横受軍警摧殘吾輩同志以後首宜積極進行非達到目的誓不干休（二）王信恩提議上次受傷之同學本科宜至各校及醫院慰問（三）張炳燾提議本科除應派人調查各分會受傷之眞相外並宜注意傷勢之增減（四）主席報告受傷者以省立第二師範中華職業學校務本女中學校等爲最本科尤應時時前往慰問（四）王信恩報告受傷者率係清寒學子在醫院中非常困苦本科應籌以相當之扶助經衆討論本會負完全責任（六）王信恩提議由本科組織慰問隊通過（七）主席報告五月一日爲萬國勞働紀念大會本科應派人前往祝賀 
　　請商界團體援救被拘工人函商業公團聯合會廣肇公所寗波同鄉會各路商界總聯合會均鑒敬啓者本月二十四日上午兵工廠有一工人名阿大因散佈傳單爲軍警捕去送警衛總司令部將處以嚴刑敝會曾致函何代護軍使營救至今未得答覆此工人不過散給傳單並無何等重罪倘果爲司令部嚴辦將激起全體工人之憤怨殊非地方幸福用特致函貴會敢乞聯合商界各團體致書何使請其立即釋放實爲公幸專此卽頌公祺上海學生聯合會啓 
　　會長程學愉通告各分會函（其一）本會定於四月三十日下午四時開各分會會長會議討論重要事件届時務希出席此啓（其二）評議部議决五月一日爲世界勞動紀念節本會宜表示與工人互助進行之意除由本會與學生聯合會總會聯名贈送紀念旗兩面外可由各分會聯合就近數分會或演新劇請工人無費往觀或備茶點請工人談話均可日期已迫望各分會從速預備爲盼特此通告 
[商界對勞動紀念之籌備]  
　　陽曆五月一號爲世界勞動紀念日不僅工界各團體對於此等紀念日異常踴躍即商界人士亦表同情昨由各路商界總聯合會通函各路商界囑是日一體懸旗申慶原函如下敬啓者頃准海甯路商界聯合會宋誠章君函開五月一日爲世界勞工紀念日吾商界與工界均係同等地位是日請各商家懸旗一天以誌紀念用特函請總會通告各分會一致懸旗爲盼等語到會相應通告各分會於五月一日懸掛國旗一天藉表同情云云 
[警界對於勞動紀念會之查阻]  
　　淞滬警察廳長徐國樑奉何代軍使令飭以陽曆五月一日爲世界勞働紀念日各工團議决集合滬上各工人同往西門體育場開勞働紀念大會惟當此戒嚴時期自應照戒嚴法第十四條第一欵之規定停止集會除飭所屬各軍團查禁並佈告外合亟令仰該廳轉令所屬一體禁阻等因徐廳長奉令後卽發佈告照案查禁並通令各區署所查明各管境内有無工廠及所雇工人若干廠主何人對於此次勞働界鬨紀念會是否與聞限卽呈復來廳以憑詳報並隨時查明勸令各該工人切勿附和云 
[籌備華人顧問之通函]  
　　工部局華人顧問部一事自納税人會通過之後巳經多日而各路一切調查表册尚未送齊今由上海各路商界總聯合會通函催促俾可早日告竣其事原函如下敬啓者工部局華人顧問部一事本會正在積極進行之中所有各路調查表册前已一再函催至今未送到者尚有多路而應辦事件又多不可緩兹再函請貴會執事諸君從速調查塡就送會以便着手無任盼切 
[伍廷芳對於關餘案辯訴原文]  
　　章士釗以西南軍政府名義於本月十七號具禀公共公廨請將總裁兼外財兩部部長伍廷芳存於滙豐銀行之關税餘欵止付業經核准照辦而伍總裁後亦由其代表費信惇律師照章呈遞辯訴遂成民事涉訟二十八號下午曾經一度開審結果改期續訊等情均誌本報兹將伍總裁辯訴及其律師所呈全文照錄於下（譯文）呈上海公共租界會審公廨原告章士釗被告伍廷芳聲請狀被告於一千九百二十年四月囗號囗時由其代表律師赴公堂請求將本月十七號所頒之禁阻諭單取消因章士釗並非軍政府之代表且本公堂旣無管轄被告之權亦不能受理原告禀詞内所述之事所有理由詳載於被告之陳述詞中該詞附呈電鑒余（伍廷芳）謹爲嚴重陳述如左（一）余（伍廷芳）現爲中華民國軍政府之財政總長兼充由合法國會産生之軍政府政務會議總裁之一（二）余爲軍政府之財政總長故應得掌握該軍政府所有之一切欵項（三）章士釗在本公堂控告伍廷芳案禀詞内所指之欵項係軍政府所有（四）上述之欵項係交余保管俾免被廣州之自私自利腐敗之官僚及武人任意濫用（五）軍政府之政務會議係總裁七人組織而成均由國會通過（六）政務會議之總裁七人爲孫逸仙唐紹儀唐繼堯岑春煊林葆懌陸榮廷伍廷芳（七）上述政務會議之總裁七人中現有三人在上海即孫逸仙唐紹儀伍廷芳而現在雲南督軍之唐繼堯總裁則對於余此次之舉動深表同情巳於伊致軍府國會及各當道與各界之通電表示之矣該電附呈（原電巳見各報不再錄）（八）其餘三總裁中祇有岑春煊及林葆懌在廣州而陸榮廷則在廣相由廣東督軍莫榮新代表（九）經國會通過政務會議有完全管理軍政府之一切行政權（十）政務會議之法定人數須得四人方可處理軍政府各種事宜（十一）余於一千九百二十年三月二十九號離粤自其時起政務會議巳不足法定人數不能在廣州召集（十二）在廣州之總裁三人（不足法定人數）曾違法下令免余財政總長之職（十三）上述該三總裁之行爲係不合法故不能發生效力（十四）余對於財政總長一席旣未提出辭職書而余之政務會議總裁亦未告退故余之離粤實未辭退上指任何種職務（十五）原禀所稱之章士釗其人並非如其禀詞内所稱之事實爲中華民國軍政府在滬之代表人（十六）除余之外無論章士釗或任何人均不能領取軍政府所有之欵項因余係足法定人數之政務會議委任管理財政之人（十七）除非得有足法定人數政務會議之委任之人無論何人均無權收管或管理軍政府之一切欵項伍廷芳簽余等（唐紹儀孫逸仙）巳將上文讀過特爲證實所載各節均屬的確無訛孫逸仙簽唐紹儀簽 
[江淮人士處分關餘之主張]  
　　本埠商業公團前以處分關餘徵求各團體之意見昨日江淮旅滬同鄉會有復商業公團一函原文錄下 
　　逕啓者頃奉貴會公函徵求本會對於處分西南關餘意見仰見尊重公論無任欽佩夫關餘國帑也以提取之權受外人之裁判喪心辱國莫此爲甚本會同人僉以此事應從法律事實兩方面籌切實調解之方始可免偏袒之弊以法律言之伍廷芳旣未辭職自應仍負財政總長之責任在未有合法繼職人以前當然有保管之權以事實言之伍旣因此案涉訟國會軍府又暫解體辭職無門息糾末由廣肇公所主張將關餘暫交無政治關係者保管雖爲息事寗人之妙計然無政治關係者厥數孔繁不惟不易辦到即使辦到誠一波未平一波又起矣將見爭端更烈是烏乎可查章士釗無代表軍府資格更無提取關餘之權業爲政學系以外者所公認爲免外邦騰笑計一面應由各界函令章士釗自行取銷控案以挽回國家體面若再執迷不悟國人當起而共誅之一面由各界函勸伍廷芳以財政總長職權將關餘委托最合法之最高公團暫行分撥本國各殷實銀行保管以息爭端倘不見許則認伍不顧民意當共棄之伍氏素重名譽向持和平當可順從衆心似此辦法旣不違反法律事實上似易辦到至以關餘辦學一層係屬審核用途問題不在調解爭端範圍之内當另案討論支付方法也辱荷徵詢用將本會意見函復伏望公决施行此致上海商業公團聯合會江淮旅滬同鄉會議復 
[關於意飛機之消息昨日並未抵滬]  
　　交涉員楊小川等將於五月三日在署宴請意飛行家瑪西羅時佛拉林兩君並請滬上中西官紳商學各界陪宴昨日發出請柬百餘份具名請者係中央航空事務處特派員徐祖善鮑丙辰江蘇督軍公署代表曲巖省公署代表謝傅安代理上海護軍使何豐林海軍總司令藍建樞江蘇特派交涉員楊小川滬海道尹王賡廷海關監督姚煜淞滬警察廳長徐國樑上海縣知事沈寳昌所有署中自大門以至内廳用松柏扎成牌樓圍繞電燈及萬國國旗頗爲可觀 
　　又意飛機本定昨日下午五時抵江灣跑馬場迨至四時許尚無何等動靜楊交涉員特派交際員前往意領署詢問 
　　文滙報云上海郵政司李齊通告福州寄滬郵件已由飛機遞出中國用飛機傳郵以此爲嚆矢此項郵件明日可望附意飛機到滬刻聞禮查宴會業已展緩大約意飛行家遲至星期日來滬亦未可知云 
[萬國義勇軍擧行閱兵式紀]  
　　萬國商團義勇軍每年舉行閱兵式一次由香港政府派員蒞閱今年大閱之期原定本月二十四日下午舉行嗣因逢竟日天雨片刻未息故該軍馬步礮各隊雖按時到場預備檢閱而閱操官之意以爲閱兵隆典各國向所注重未便率爾遂决意傳令改期定於昨日（二十九日）午後五時半在泥城外跑馬場擧行正式閱兵當時中外來賓約千餘人其環立該場圍欄外者不可計數各國領事與工部局執事等亦均相繼入塲先由該軍礮隊行列場中繼以軍樂隊導行步隊樂聲悠揚步伐亦甚整齊復次馬隊行進場中於是隨長官口令一致動作先向閱操官等行軍禮次各隊先後繞行經閱操官等之前行禮後改立作方陣由閱兵官演說各隊名目爲美國隊英國隊葡萄牙隊蘇格蘭隊中華隊日本隊海關隊等其總司令爲英人薛魯美君ＭojerTlumen卽彙司公司總理各國隊長咸由該本國人任之中華隊之正隊長則由英人擔任閱兵式告竣已近七時矣 
[美國司法職務將有變更]  
　　大陸報云上海美按察使羅平吉去夏回美將其所擬之法制若干條送交衆議院外交委員會今得消息國會巳通過其議上海美國司法職務因此已完全集中於按察使公堂所有司法領事之職權皆移歸按察使惟總領事排解調處關於美人爭端之職務則不因此而受影響云 
[學生總會實業科成立會紀]  
　　二十九日上午十時全國學生聯合會實業科在貝勒路上海學生聯合會開成立會主席燕景緹紀錄吳匡首由主席報告開會宗旨略謂本科旣爲全國學生聯合會實業科即當以全國之實業爲事此後對於實業方面之籌資提倡胥賴諸君之宏謀偉略諸君才全德備必有以使全國實業蒸蒸日上不致虚負斯名也續由倪鐸提議略謂對外事業可以暫緩討論内部組織必須求其完善敢請主席先將細則逐條宣讀詳加討論主席遂以細則十四條付衆討論後又議及進行事宜兩種（甲）常會期定每星期六下午三時半（乙）臨時職員倪鐸（庶務）盛世蔭（會計）吳匡（書記）末由主席發表對於女子工讀互助團之意見散會時巳十二時矣兹將通過施行細則列下一宗旨本科以振興實業提倡國貨爲宗旨二幹事暫定幹事十五人三職員本科設正副科長各一人書記一人庶務二人會計一人四職務（甲）科長總理本科一切事務（乙）副科長襄理科務正科長缺席時得代理之（丙）書記司文件紀錄以及來往信札（丁）會計掌銀錢之出納（戊）庶務管理各科雜務五職權（甲）籌辦工廠工讀互助團及提倡實業教育（乙）催促各地學生會提倡實業（丙）執行評議部所有關於實業事業之議决案六常會每星期一次臨時會由科長召集七各幹事除開會外每星期必到會一次值日八值日員當紀錄重要事項於紀事册以待開會時公决併任接洽紀事之責九本科幹事缺席時須請代理十本科大事記及收支賬目每月報告於理事會一次十一本科用費由科長具據經理事長簽押後向財政科支取十二本科幹事所支車資由本科會計照給十三本科細則得由科員三分之二之通過修改之十四本科細則自公佈日施行 
[太湖水利會辦辭職電]  
　　太湖水利會辦王清穆陶葆廉昨致北京辭職電云大總統國務院鈞鑒太湖水利工長費鉅國務會議責蘇浙自籌督辦錢能訓不得巳而辭職清穆等劻助無方應請一併准予辭職惟水利關係兩省要政謹以公民資格貢其愚忱國家視蘇浙爲財賦之區所賴者太湖水利耳向使國家歳分蘇浙入欵百之一二以治水利何至淤塞廢壞竟如今日之甚今災祲之後欲擧大工而國家置諸不顧以視直隸山東河南之水利向由國家動撥經費者何其厚於彼而薄於此耶上年兩省紳耆公推代表請求截漕浚湖部省互推迄未解决以蘇浙財政言近增烟酒印花屠宰登錄契税等項早巳超過漕糧額數論培養税源之義即應免除蘇浙漕糧以紓民力方得事理之平因國家度支奇絀僅請酌撥數成而部省皆故蘄之今聞潘祖謙等已電請九年度起停徵漕糧以備實行自籌浚湖經費倘國務會議再加否决是直棄我蘇浙也用敢不揣冒昧籲求大總統面諭國務總理曁各部總長準請酌理慨念民艱力持大體以維繫蘇浙士民之心幸甚幸甚王清穆陶葆廉叩儉 
[江浙水利會電留錢能訓]  
　　江浙水利聯合會致太湖水利錢督辦電云北京豐盛胡同錢督辦鑒梗電誦悉公以請欵否决迫而辭職本曾亦何忍重違公意惟念太湖工程不容稍緩今春淫雨巳兆災祲設遇夏秋水發爲害滋烈乞公以桑梓爲重取消辭意臨電悚惶毋任盼禱江浙水利聯合會艷 
[省長派員調查蝻種]  
　　江蘇齊省長以江北某某三縣發見蝻子值此春令孵化甚速不特恐其蔓延且恐有遺種未盡昨特派省委左述秩汪本源賀鳴岡張鳳瑞四人調查滬海道屬各縣有無蝻種以期弭患無形云 
[日本撤銷三品紗出口禁令]  
　　字林報云美盛洋行昨接電信據稱日政府現將撤銷三品紗出口之禁令市場得此消息三品紗頓即漲起三十圓收市時又漲十圓共漲四十圓撤銷禁令之消息與遠東全部棉紗業大有關係日政府於二月二十五日爲經濟理由禁止二十支以下之紗輸運出口蓋此類日本粗紗印度購入甚多不獨供印度之需用且亦接濟 
 
 

Page 15

 
 
美索波太米亞與阿刺伯需求旣大價格日高而日本國内用者遂受影響日政府之頒此禁令殆欲抑落紗價也同時投機家操縱市面雖知存紗不少仍抬高紗價冀於市價臻最高點時驟然出賣以獲巨利投機家如此行動價果跌落至二百圓今明兩日爲結算日期苟紗價不起則抛入者將有破産之虞日政府今撤除禁令促進紗價一般操縱家將受打擊而抛入者則受惠多多矣 
[銀市報告]  
　　中美新聞社譯友華銀行二十九日報告云今日倫敦銀市無電訊惟據路透紐約電謂倫敦當地銀價較昨日漲一先令又八分之一便士紐約倫敦間匯價陡漲至三百八十八元此間開市時定價不動後知倫敦銀價漲金鎊價遂漲至六先令五便士金圓價漲至一百十二一元半晨間市面穩固華人賣出甚多午後華人停止賣出市面稍鬆收市時賣出金鎊價六先令六便士金圓價一百二十四元紐約銀價漲至一元一角四分半 
[各輪船之行蹤]  
　　昌興公司之日皇后號定於五月十七日（星期一）自吳淞開往香港 
　　英國輪船公司經理太平洋輪船公司之諾佛拉號星期三下午離香港大約五月一日（星期六）下午抵申 
　　法國郵船公司之披火號將於三十日（星期五）離西貢大約五月十二日（星期三）可到申 
　　中國郵船公司之南京號自三月二十九日由滬開行巳於四月二十日安抵舊金山 
[軍士由閩抵滬]  
　　前日有陸軍三十餘人身穿軍服由福州附搭建新輪船來滬停泊浦東楊家渡寳隆碼頭當由該處警署飭警前往照料登岸旋卽雇舟渡浦向高昌廟而去 
[人力車公會特别會紀]  
　　昨日（二十九）白克路華洋人力車公會開特别會議到會者甚衆所提議事項如下（一）對於車夫善舉（二）對於徐會員另組查賬員並每月報告賬略事項（三）車照不敷事項當由華洋會長代表富源主劉繩武二君報告開會宗旨次由會員徐文濤宣言現在公會餘欵應注重苦力車夫施行善舉近來天時漸熱例設茶亭痧藥等類應早預備如公欵不敷各會員應竭誠輸捐衆皆舉手繼由幹事吳桂林包國香報告現由公衆舉出徐文濤陳鴻保蔡長根王生記毛廣才陸小阮六人爲查賬員每月定期八號爲查賬期又會董殷長餘宣言現在外面營業稍見起色照會有缺秒之虞應請維持遂散會 
[祥生鐵廠翻砂工人罷工紀]  
　　浦東陸家嘴英商祥生鐵廠翻砂間工人因向廠主要求點工計算未遂相率同盟罷工迄昨已經旬日連日雖經該廠華經理蔡維新從中調停毫無效果據云廠主方面堅稱滬地華洋大小各鐵廠工程向歸各工頭承包從無點工之辦法承包與否與夫包價多寡出於工頭自願並不勉强若該工頭果不願承包不妨辭退云云而工人方面約共一百餘人則謂如不達到點工目的决不入廠工作等情以故一時不易解决云 
[長浜路發生炸彈案]  
　　探長捕頭被炸受傷 
　　昨日下午五點時法新租界長浜路愛仁里二十四號門牌某姓家形似私造炸彈不愼以致爆裂響聲甚厲西探長石維也君副捕頭以惠君得報率同譯員曹炳泉前往查看披屋一間巳經炸燬正屋稍爲帶損屋内有某甲等六人石君等當向炸燬屋中檢看見尚有餘彈在地登時轟發石君等急即退避石君手上受傷副捕頭以惠君腿部受有重傷曹炳泉頭部亦被炸傷肇禍後總捕房聞悉立飭探目黄金榮沈德福包探程子卿等前往將石君等三人扶上汽車送往廣慈醫院醫治並將某甲等六人一併拘入捕房聽候澈底根究 
[眼線指緝眞茹鎭刦案盜匪]  
　　閘北眞茹鎭楊萬盛洋紗號本月初被盜刦去現洋鈔票四百餘元當場因拒捕砍傷四區三分所巡警李某並被奪去槍械各節迭誌前報兹悉此案經淞滬警察廳懸賞緝捕後該廳偵緝隊士宋鳳鳴廣購眼線認眞跴緝前日下午六句餘鐘偕同線人陳小三子投叉袋角四區二分所密報住居恒豐路德仁里之江北人杜春高（即劉大騾子）劉古吉顧汝福張洪恩（卽陳小四子）趙培祥等係該案同犯等情當經倪署員選派長警突往掩捕逮獲以上五人及同居之曹阿四何俊生周尚杰三名由眼線一一指明惟曹等三人不在案内當用水巡隊小輪將一干人解送警廳司法科訊究 
[水警緝獲李蓉生之詳情]  
　　前日報紀水警二廳一區三隊隊長王夀良帶探在閘北大統路緝獲迭犯刦案之李芳蓮當解淞滬四區警署經顔警正判交王隊長帶回歸案訊辦一則兹悉是日所獲之犯係爲巨盜李蓉生並非李芳蓮卽綽號熊先生者是原籍巢湖近年來之蘇浙毗連各鄉之刦盜財物擄人勒贖拒捕官兵搶掠軍械等巨案皆由該盜主謀如前年浙省天凝莊蘇屬之唯亭松江之呂巷嘉定之茜涇南滙之魯家滙等處刦案亦均該盜起意唆令其手下結帮刦掠經以上各盜案内之夥盜供其爲首曾由蘇浙兩省飭屬會同協緝迄今已二年有餘前由江蘇水警第二廳廳長趙雲生商由水警第一區區長沈葆義嚴密偵緝故由沈區長轉令第二隊隊長沈兆榮第三隊隊長王夀良第四隊隊長李耀梁第五隊隊長池耀宗等設法購線查拿去冬偵悉該盜確在滬地匿居惟未得確實地點曾經分投租界各捕房報請派探一體協助跴緝兹因另案拿獲盜犯沈金寳訊據供認亦與熊先生相識並又設法購到眼線陳和尚等據稱可以指緝故由第三隊長王夀良親率一區偵探李得標第二隊偵探顧月生等帶同該線陳和尚馳赴各處秘密訪緝陽曆四月九號偵悉已由外埠回滬確在本埠閘北地方居住是以密往日夜守拿二十號十點時爲王隊長等瞥見該盜在閘北夏家弄經過上前捕獲因該處爲淞滬四區警署轄境照章解請該區核辦並聲明此乃重要盜犯暫請管押一面卽由王隊長立雇小輪一艘泊於老港内旋請該區顔警正派令巡官李夀山督率長警將該盜李蓉生即熊先生一名押送至輪業於前日清晨由王隊長解送閱行水警第一區總署訊辦並聞沈區長昨將緝獲該盜情形先行電報蘇州水警第二廳請示矣 
[火車站查獲身帶槍彈人]  
　　前日下午有吉林人李恒白在北火車站搭滬甯火車他往被五區崗警在其身畔抄出手槍三支槍珠百數十粒經王署長略訊一過飭解淞滬警廳司法科訊辦 
[建星輪船上查獲烟土續誌]  
　　安徽人姚龍蘭乘怡和洋行建星輪船來滬爲水巡捕房探目何春生查獲夾底箱一只内藏私土十二磅函送地方廳訊辦夾底箱連土命送海關候燬巳紀昨報兹悉該夾底箱在捕房時已經梅捕頭諭飭開箱檢點私藏烟土實有一百九十五兩零並有衣服等衣服中有護照一紙上書「福建陸軍一師司令部第六十二號爲給照事兹查有本師稽查員姚永德携帶護兵一名前赴亳縣公幹隨帶行李等件並無夾帶私物所有經過貴機關驗明幸勿阻滯須至護照者師長姚建屏」等字樣梅捕頭閱竟於昨日命何探目將夾底箱並該護照連同衣服等再送地方廳歸案請示梅檢察長諭飭一併存案候示 
[傅恭弼等呈駁美商不拆樁岸]  
　　浦東南匯川沙傅恭弼王憲曾倪吉亢張志鶴莊以涖黄洪培等公呈江蘇特派交涉員文云呈爲大來洋行駁佔白連涇港口妨礙交通一案請再據理力爭回復原狀事竊見報載交涉署訓令上海知事文開准美領事函稱浦東大來洋行地本年二月九日業經會勘所有爭執五條其第五條卽南滙川沙紳士代表所要求將駁岸一部份曁江内樁二條均行除去該租户未允照辦其理由有五等語代表等查所稱五項理由均未合理（一）謂建築駁岸係照從前議定者其所議僅與上海塘橋鄉經董接洽該鄉董就上海一部份地位勉顧邦交致未注意南川等縣之關係殊不知白蓮涇爲上南川三縣公共且向由南匯主濬之河論其關係實以南川爲重而上海爲輕當時行政官據報議定情形並未叙及南川方面亦未目擊其有礙交通故不加指斥現旣經南川紳士聲明窒礙諒官廳必予挽回决不忍將錯就錯也（二）謂該地段在浚浦局管轄境内該樁二條亦在升科地點内者查濬浦局之設立係謀水利之有益而無害如該樁二條僅便於該洋行駁船小輪之繫纜而妨礙公共經過之船隻當非濬浦局始料所及今旣知其有害斷不能因該局一時之誤遂貽衆人永久之累此並應聲明濬浦局之辦法未合萬難認爲有效也（三）謂舊岸線曁新築駁岸中間巳由大來洋行挖濬船舶較爲便利者查舊岸線淤灘似溢出於新駁岸之外然南川等縣近正籌議會濬此河如有佔出駁岸開濬時必將淤灘盡行挖去放寬港口今被該洋行佔出五丈若不拆除則港口永遠縮狹卽無活動之餘地至稱因該洋行挖濬而船舶便利一節尤非確實該洋行挖濬曾幾何時以有駁船傍岸水流勢緩淤墊已高苟非隨時撈挖恐不久卽難通潮矣（四）謂該處河口十五個月以來並無何項意外之發生者凡危險事均宜預防不可實現必於實現時始知危險非大愚不至此前二月九日會勘時適值平潮又無風浪進口船隻纜經木樁之處已覺衝撞堪虞到場官紳衆目共睹若遇風雨或在黑夜其危險更可知矣（五）謂駁船卸貨横遏河口該洋行認爲不然者前於會勘時共見駁船多艘停泊駁岸之下正在卸貨確係擠塞河面以致河中來往船舶窒礙良多經到場各紳士向該洋行商人指明面說該洋行商人當猶未忘也代表等爲求公共安寗交通便利起見對於大來洋行所稱五項充分之理由不得不迫切聲辯備文呈請交涉署迅予據情照會美領事飭知大來洋行卽將木樁二條曁佔出駁岸五丈一併斥除回復原狀實深公便除逕呈南滙川沙縣知事外謹呈江蘇交涉員 
[張君謀在青年會演說紀（續）]  
　　凡硫化輕通過金類鹽時成硫化金類ＣdS+H2S=Cd＋２ＨＣＬ 
　　各種硫化金類之色及其融於各種鏹水内性質因此於分析化學大有功用今以各種最要之硫化金類例之硫化汞Ｈ２Ｓ（黑色）融於汞（鹽酸三分硝酸一分）硫化銅ＣuＳ（黑色）融於青化鉀ＫＣＮ硫化鉛ＰbＳ（黑色）融於硝酸硫化砒Ａs2S3（黄色）硫化銻Ｓb2Ｓ３（橘黄色）硫化錫ＳnＳ（黄色）融於硫化亞摩尼（ＮＨ４）２Ｓ硫化鉍Ｂi2Ｓ３（黑色）硫化鎘ＣdＳ（黄色）硫化銀Ａg２Ｓ（黑色）融於硝酸ＨＮＯ３硫化鐵ＦeＳ（黑色）硫化錳ＭnＳ（綠色淡紅）硫化研ＣoＳ（黑色）硫化鎳ＮＳ（黑色）硫化鋅ＺnＳ（白色）融於醋酸ＯＨ３ＣＯＯＨ硫化鎂Ｍ３Ｓ硫化鈣ＣaＳ硫化䤲ＳrＳ硫化鋇ＢaＳ硫化鉀Ｋ２Ｓ硫化鈉ＮaＳ此等硫化金類大抵皆白色皆融於水内性易變「功用」天然水内即一種鑛泉中含有硫化輕者可醫風濕症老年傷風症及皮膚諸症或以硫化輕治隱梅毒癩疾風濕症綠病症紅瘰等症患金類毒者硫化輕可解之 
　　市上不凈硫酸往往含砒若通過硫化輕時與砒結合成硫化砒硫酸方淨 
　　鈣液内如通以硫化輕則成硫化鈣因此取鈣金或銀液往往作廢故常以硫化輕通過之使成硫化金或硫化銀蓋此二物凝結物也因此取金或銀如取鈣然「生理上之關係」皮膚或黏膜吸入此氣如入肺中此氣或仍由氣管而出或有少許化爲硫養四化合物由溺中而出此氣甚毒蓋有礙於神經也如此氣入腸中胃中無甚毒也「騐血」硫化輕減血質之鐵爲硫化鐵中硫化輕毒而死者其血爲暗紅色肌内亦暗紅色臟腑流血白血輪破裂騐此毒者有二法（一）分光鏡法而含養血帶之間有一新帶（二）分柝法硫化輕與血和合成一種易變及易變爲養之物如用鹽酸即變爲哀馬丁（Ｈematine）與硫化輕解毒每用鉍輕淡養七Ｎo3---Ｎo3---ＯＨ---（Ｂi）及吸養氣 
　　張君隨說隨有儀器試騐又云我國非不如西人也所不及西人者惟科學智識耳有思想必須證以實騐我國人則徒知空想不加實騐以是不逮西人遠甚此後尚望國人多注重科學也云 
[工巡捐局准續辦河工船捐之布告]  
　　滬南工巡捐局昨發布告云爲布告事照得蒲肇河河工船捐前由商人譚起鳳禀准包認收繳繼續辦理現因將届期滿據該商加認捐欵援案禀請續辦並取具認保各情前來當以該河毘連租界徵收捐欵尤須妥愼該商承辦以來尚無貽誤旣據援案呈請應准照案續辦以資熟手除呈報省長護軍使察核並諭飭該商遵照辦理外合行布告各該船户知悉所有蒲肇河河工船捐自本年五月起仍歸譚起鳳包收認繳此次捐欵係撥充河工經費各該船户務須遵照向章踴躍捐輸愼勿藉端違抗致干究罰倘承辦人有額外需索情事一經察出亦即重懲不貸其各凛遵毋違切切 
[救火會員跌傷]  
　　前晚十一時三十分鐘滬南新碼頭相近忽報火警各區救火會立驅皮帶車等馳往救援有住在本城舊校塲之救火會會員某甲聞警急乘自由車馳往救火行至彩衣街中適修理自來水管致有障碍物在旁甲車行馳速碰撞障碍物跌下頭碰石條流血受傷只得折回昨投北市醫院求治聞所傷過重未知可保無碍否 
[火燒草屋]  
　　江北客民在南市沿久大碼頭支搭草棚棲息或用破舊船隻停歇岸畔居住家室多至數千户大半皆拉車及工作爲生其婦女則爲縫紉或小販故茅檐蔀屋已鱗次櫛比前晚十一點十分鐘時有新碼頭岸旁海州人莫毛考之草屋内不戒於火頃刻烈燄横飛延燒比鄰之茅屋當由救火聯合會鳴鐘報警因戒嚴期内各區救火會均出隊防備故聞警後立即驅皮帶馬車汽車等往救而該客民人手衆多早已將火道拆斷故已烟消火滅共焚去草房四五間後由崗警將莫帶至一區一分駐所王署員姑念貧苦從寬飭罰洋兩元充公 
[趙連卿希長恩准予緩刑]  
　　趙連卿希長恩因被姚寳如等指控串同張君明沈廷桂以姚等僞賭　錢爲由關閉一室並勒寫一百元借券等情業經由捕將趙等先後護解公共公堂經中西官訊明判趙希張沈四人各押一月張沈兩人已期滿開釋趙希二人尚在押西牢前因趙等家屬不服判决延代表律師於昨投廨聲稱被告等因賭起釁且主犯已奉減去刑期兩星期請爲酌核云云捕房代表律師雖亦到堂並不十分反對經張襄讞核供商之美約副領事會判被告具結准予緩刑如三個月内再犯刑事須提案併究 
[妻子一再私奔之偵獲]  
　　安徽人張伯達向在杭城益泰茶號爲夥其妻胡氏年二十六歳去年九月十六日忽然失踪張疑妻母胡某氏誘匿控經杭州地方審檢廳訊明判决胡某氏監禁一年二個月在案上月下旬張胡氏自外歸來投案伸訴辯白此案與我母無干等語諭將胡某氏開釋張胡氏當堂交給伊夫領回管束迨張將妻領回家中不及三天復背夫私奔兹經張一再偵查始知爲閔行鎭三泰木行主黄福順誘出姦佔乃於前日投控該管縣警察第一分所飭警將黄及該氏一併拘獲於昨申送事務所轉送地方廳下午檢察官提案預審之下諭黄與該氏分别收押張退去候示 
[昨日公共公廨訊案紀]  
　　昨日下午公共公廨第二公堂由兪襄讞會同美丁副領事傳審美商控告華人民事訟案兩起（一）「滙芳黄包車公司訴朱雙喜不理車租案」被告在内地臨訊不到「結果」候呈請交涉員轉行審判廳於下禮拜四午後着朱雙喜投案候訊（二）「茂生洋行訴元泰成吳槐卿曹永茂馮竹君假冒商標案」被告律師未到「結果」改期再訊第四公堂由陸襄讞會同美約副領事傳審華人民事訟案三起（一）「婦人金施氏訴陳少棠王福記不理擔保單地借欵案」案情前經原告訴明兹係宣佈堂諭「結果」被告應償還原告洋三百七十元並擔負堂費抵押據附卷（二）「婦人蔡王氏訴錢榮安不理借洋一千二百元案」被告逃匿無踪經原告律師上堂略述案情「結果」缺席判决原告勝訴（三）「樓廣崑訴殷聯芳不理欠銀九百十二兩案」前經迭次傳訊均因原告不到一再展期此次傳訊原告仍不到由代表律師上堂謂其母病故不能到案請求改期而被告律師則大爲反對「結果」將案註銷第三公堂由李襄讞會同西班牙柏領事審訊該國商號訴華人民事訟案兩起（一）「同康轉運公司訴經理浦澄熙違背經理合同賬目不交案」前次審訊結果派公廨理賬員王梓康查明賬目報告再核兹據該員上堂禀明查該公司股本四千元欠人二千一百七十八元五角被告放出賬欵四千一百零三元一角八分被告用空洋二千一百數十元應歸被告負擔云云並由被告代表朱斯芾律師與原告律師辯論一過「結果」着被告照查賬員報告數目負責（二）「西洋人勞蒙四訴何嵩山（即承福）楊習德不理擔保陳世彦所出期票洋一千五百元案」因時已薄暮故未審訊 
[清理煤炭帳目]  
　　潘大興潘大利等五户前由逖百克律師代表投法公堂控張志祥不理煤炭價銀一千數百元求追等情張供認欠洋情願破産歸還判張交人銀並保出外候派貝明忠爲理賬員清理被告賬目在案昨又傳訊先據理賬員稱被告生財除去房金等費外凈多一千零五十餘元業已存繳公堂檢察處惟查得被告祗欠原告銀二百餘兩原告未將清單交與商人故此被告究欠原告若干未曾明白等語繼據原告律師稱此案前蒙堂上判决毋庸再開清單交與清理處現今理賬員報告之數與控數相去甚大應請堂上着理賬員開明清單給兩造律師察閱等語判着理賬員開明清單交與兩造律師察閱再核 
[搶土押三年運土候再訊]  
　　崇明人劉小根前日午刻在公共租界泗涇路與在逃三人串攫潮州人鄭振所携之枕箱一隻經鄭鳴由八百六十八號華捕將劉與枕箱攔獲帶入總巡捕房經捕頭開看箱内見有新新喇印土五隻詢知鄭振在東棋盤街開設鄭鎰記土棧諭鄭退去候示着劉收押昨晨解送公共公堂經兪襄讞會同美丁副領事研訊屬實以劉白盡串黨攫物判押西牢三年期滿逐出租界判畢復由捕房將鄭振傳案即據刑事科代表律師投案譯稱捕房起訴鄭振私運烟土違犯一百六十六條刑律請爲訊究並由海關西員上堂譯訴查印土已於西曆一千九百十四年禁止進口迄已七載察看此項印土非但私運並且偷漏關税言至此即將印土一只用刀剖開當堂騐看一過訊之鄭延律師到堂代辯聲請准予交保兪襄讞核供商之美丁副領事判鄭交一百元人洋並保展期七天再訊 
[秘密售煙保洋充公]  
　　潮州人林金泰在廣東路（即正豐街）三百七十五號屋内秘密售煙被老閘捕房捕頭偵悉於前日派令包探姚錫卿協同西探前往查獲鴉片烟兩缸當將林與烟膏烟具一併帶捕房稟明捕頭准林存洋一百元保出昨晨由廨傳訊因林不到中西官諭將保洋充公烟膏烟具併燬 
[縣署批示照錄]  
　　染業公所代表錢傳修等呈爲妨害業務請撤退業董由呈及粘件均悉前據該業董顧藩來呈以辦事爲難呈請辭職當以該董係由工人公舉應自向公所辭退另舉替人呈候核辦至副黄陳湘濤如果有不洽與情之處亦應由全體工人另行呈核批示在案據呈前情究竟該業正副二董是非曲直如何旣據訴訟有案應候法庭確定判决由該工帮全體公同妥議呈候核示可也此批粘件附 
[誌謝]  
　　昨承商務印書館贈第九卷四號少年雜誌及第二百三十八期英語週刊各一册書此道謝 
專件 
[『五一』ＭayDay運動史（李大釗）]  
　　大凡一個紀念日是吉祥的日子也是痛苦的日子因爲可紀念的勝利都是從奮鬭中悲劇中得來的「五一」紀念日也是如此 
　　「五一」紀念日是一日工作八小時的運動勝利的紀念日他的起源是一八八四年十月七日在芝加角Ｃlricago所開國際的並國民的八大聯合Ｕnion大會表决議以每年五月一日爲期舉行以一日工作八小時制度實行爲目的的示威運動總同盟罷工指定一八八六年的五月一日爲第一回示威運動的日子參與這次决議的不只是美國坎拿大也在其中 
　　這個運動是因爲政府屢次揚言改善勞工條件而不實行起來的民衆知道希望不誠實的政府是絕望的事要想達到目的非靠自己努力不可乃决定排去一切向人請願的行動對於資本家取直接行動以圖收預定的效果所以「五一」紀念日是由民衆勢力集中的協同團體湧現出來的他的起源全在勞工組合主義他的發起人等的志向全在毫不帶政治臭味的純粹經濟運動 
　　一八八五年由十一月至十二月間差不多同時開會的勞工組合（ＫnigltofLabor一八三四年在美國發生的）會並美國勞工同盟會的大會决議使八小時工作運動愈盛全國勞工以翌年五月一日爲期向偏主要求八小時工作萬一不聽便斷然罷工從那一日起决不作八小時以上的工這個運動從這時直到翌年五月一日繼續着進行很猛 
　　他們的運動那樣猛烈有許多的僱主不到五月一日那一天就屈服了一八八六年的四月中旬以降已竟有出和從前一樣的工錢實行八小時工作的不少了 
　　一八八六年的五月一日到了美國全國所有從事於各種職業的工人都停了工合聲唱着「從今以後一個工人也不可作八小時以上的工作工作八小時休息八小時教育八小時」的歌在街市上游行這回運動的結果居然獲得可驚的勝利五月一日以後不過數日間已有十二萬五千人得了八小時運動的成功一個月後成功的人數增加到二十萬一八八六年的五月一日這樣成了全美勞工大勝利的紀念日 
　　美國還有一個勞動節就是Ｌabcrdy每年九月的第一個星期一日舉行但這是法定的紀念日和那特别與八小時工作運動有關係的勞工自决得了勝利的「五一」紀念日逈乎不同（未完） 
來函 
[江蘇省立第二師範學校致護軍使函]  
　　代護軍使大鑒敬啓者閱昨各報載貴使致北京漾電有省立第二師範學校學生十餘人在廠門外附近露天演說意圖煽惑罷工當經駐廠十六團軍隊制止不服小有齟齬該生等旋即糾合各校學生蜂擁前往該廠門首言多不遜意在挑釁該團官長等恐辦理操切致釀事端遂仍相機妥爲制止並婉言開導始各散去當時並無將學生毆打拘捕情事惟該生等自兵工廠散後復游行街市散布傳單揑稱學生受傷被逮工人被電車軋斃危詞聳聽冀圖號召罷市罷工等語驟閱之下似覺事實未符案當時學生因演講而被十六團軍隊毆打固昭昭在人耳目事後并送受傷較重者四人至公立上海醫院住院療治堪以證明且貴使曾託沈知事由沈知事轉委錢科長來校慰問并述上海學生聯合會之來函詰問使署不能承認有此機關即無答覆之必要至師校學生受傷本使深抱不安惟學生在軍事區域演講亦應負責等語當時敝校校長曾答以學生罷課在各處演講係由學生聯合會指使並非奉學校師長之命敝校當然不能負責是以貴使慰問之善意敝校實不敢當等語諒已由沈知事代達足見當時確有軍隊先行毆打學生學生受傷之事並非揑稱至云糾合各校學生意圖挑釁并游行街市冀圖號召等事皆由軍隊毆打以後學生聯合會驅使各校學生所致在一校斷無糾合號召之力不言可知此係當時實在情形理合備函聲明即乞鑒核是荷顧頌台安江蘇省立第二師範學校啓 
雜評二 
[勞動紀念（默）]  
　　五月一日爲世界工人爭得八鐘工制之紀念日世界勞動工人由此獲得改善生活之基礎因而謀遂漸增進其幸福發揮其本能希望無窮故其視此紀念之一日快樂亦無窮我國工人之程度雖不足與各國工人比然其希望增進知識能力與改善社會經濟亦具有同情故對此勞工紀念而欲有一種快樂之表示者亦比然其希望增進知識能力與改善社會經濟亦具有同情故對此勞工紀念而欲有一種快樂之表示者亦固其所 
　　吾於是乃知此次工界之舉行紀念目的單純爲伸自　　己之所希望而無他念參與其間旣無絲毫政治意味亦與學生之行動絕不相關昨日所發表之宣言可爲明證 
　　吾於是又知此次工界之舉行紀念全由於羣衆之自動而非可以强迫者蓋工人旣因希望而生快樂則此快樂之念决非勉强出之旣不能强快樂而使之不快樂亦决不能强不快樂而使之快樂故參加與否可一任各人之心之自然此亦工人之所自知者也 
　　然則世之懷疑於此紀念之舉者可以釋然矣 
 
 

Page 16

 
 
   
 
 

Page 17

 
 
自由談 
閒話 
[滬濱隨感錄] [  張舍我]  
　　凡人莫不有虚榮心與誇大心吾國人尤甚此風最發達者當以上海爲標準滬諺之「出風頭」「有風光」「有面子」皆虚榮心與誇大心之表示若一般滬人之迎親出喪則最爲顯著者婚姻誠人生大事然繁縟其節過事張皇與結婚之本意何涉死喪爲人生莫大之悲哀而鋪張點綴徒示外觀與「送死」之義豈非大悖迎親出喪皆用音樂絲竹（如清客串）軍樂交作笙簧雜奏閉門聽之不知其音之爲舉哀爲慶賀也設迎親而聽者以爲出喪則請一班迷信者思之於新郎新婦爲吉利否耶喪事而用絲竹鑼鼓軍樂（滬上多軍樂隊音樂隊除學校所辦者外甚鮮）是對死人而舉樂也是送喪者樂此棺中人之死而相與慶賀也今日之有喪事而大擧出喪者能承認此言耶吾謂一般人尚無此資格若數年前之某公保大出喪乃始克稱之耳然效之奚爲費鉅萬之金錢而買得道旁觀者讚以「有面子」「有風光」數字而出三四小時之「風頭」生者耗財死者有益耶富有者而若是用其財已爲財之罪人矣乃有經濟窘迫之人爲「有面子」「出風頭」故竟大事借貸殆他日債務纍纍清償無日則懊惱焦慮終身受累矣吾謂迎親時可不用音樂行婚禮時始奏之其餘絲竹堂名等須一概廢除若出喪則旗傘僧道固萬不宜有鑼鼓絲竹更當屏絕勿用音樂則宜用學校或貧兒院之音樂隊輕奏哀樂若僱用專以謀利之音樂隊則所奏非軍隊中之進行曲即學校中之歌曲與舉哀之旨無涉徒貽笑於大方送喪之親友除婦女孺子坐車外其餘概須步行執香無謂當代之以花圈行時不宜高視闊步談笑自若而須有沉墨嚴肅之態度如此庶幾不背「死則哀之」之意而不致糜金錢於無謂乎若富有者而欲爲其父母長者留紀念以示不忘則曷效西人之捐巨欵於教育或慈善事業而歸其功於父母或獨創學校醫院而即以父若母之名名之（吾國人已有行之者如聶中丞中學爲聶公後裔所設）則不特父母之名歷久而不衰實足爲社會造人材造幸福社會旣蒙其利則益歸其功於其父母而使衆人企慕之此豈數小時之「出風頭所能望其萬一耶吾願滬人士勿爲一時之虚榮誇大而忘久遠之計也 
筆剳 
[離京記（下）] [  鴛雛]  
　　將軍乃自奰覺一身繫衆人之升黜國論滔滔又被集指不論自己享受不過極於如斯究能言裨益於國邪回念往時蕭然一書生晏居家門與我已逝之孺人度長藿之歳月當時或自慊而回味彌甘然今日之豐飫寗不厭哉而身之入出若虞死刑吾苟無尤誰更見偪者反言之吾其高等無形之拘囚歟又思吾同儕漸漸凋落矣念彼時同窗風雨慷慨以言大任不圖位躋前言而志輒歧出張旗樹黨布此迷離之局今彼逝者復何云乎然冥中將不笑吾邪且吾一身勞憊又絆酒色去歸束之時期雖悠悠而實近此富魔之寢室將來又爲誰之宫歟言時懊憹極目注案際所脱軍冠而雪緯　起適取將軍之憎此時綴珠之燈發光使一室生媚而臧獲輩遥侍帷外無令不敢冒進寵姬德嫺則婷婷而至見將軍不豫出玉手啓白蘭地瓶注銀斝以飮將軍艷光入酒酒作粉馨姬笑將軍曰將軍胡患哉曰無他吾思少日耳將軍少日之景向不願爲人言亦無敢設問者德嫺最親今聞焉言次甚瑣瑣大致將軍多情不忘糟糠而惜其不同富貴德嫺今同富貴亦甚追懷夫人他日以問某門客以將軍故居之狀門客將軍故人共患難者對曰已新輪奂非故居矣然尚能描繪其狀姬許之遂有所囑經日將軍與人爭政務煩極姬勸與游西山乃驅車出京扶姬踏芙蓉之峯蓊翠染眉頰及巓則築屋如將軍故居屋中位置亦舊有侍兒椎髻布衣煎茶事主姬入室怱怱作常婦裝幽澹而愈美將軍一見目誤爲已逝之孺人乃自摘其官服索常裝姬豫置焉易裝罷携臂出檻而眺行雲流水蕩漾於山腰姬指雲外黑點曰此中一息萬動者即將軍來處也將軍聞言面雲水復視秀靨曰吾其免於亂世夫吾其免於亂世夫朱鴛雛曰余經人間此篇之眞譌則吾國山不少西山而武人無將軍也 
劇談 
[梅訊（十六）] [  春醪]  
　　畹華昨演葬花八時許已萬頭攢動無一隙之地矣 
　　何詩老允繪香南雅集圖昨已成稿精心結撰秀逸綿邈見者都驚爲神品詩老素不輕易爲人作圖興會所及畹華珍之如球璧矣 
　　吳昌老又爲玉芙妙香各繪一𢄙玉芙署冷葒龕主人畫桃花妙香一幀畫藤花蒼勁可愛 
　　畹華於演劇之餘偶爾涉獵頗樂機械之學暇日能卸去錶中機件重復合成之至於家中電燈電話亦能稍稍修理故昨日應穆藕初先生之約參觀厚生紗廠自清棉花至成布爲止亘歷二時許孜孜不倦畹華洵好學哉 
　　夔笙先生嘗謂乾坤清氣得來難畹華靈秀所鍾與語移時於性靈學問上均有陶鎔之益云 
　　昨日某名士不憚跋涉往後臺晤畹華時畹華正上裝梳頭某名士遂大誦定庵詞湖水湖風兩不管看汝梳頭之語不置焉 
　　豓秋昨有信來問候畹華並寫漁洋江南好一首致意之夔笙先生偶誦幾生親得到梅花句忽曰畹華夫人可以刻章曰親到梅花擬請吳昌老爲之刻石云 
　　畹華此遭來滬匆匆間尚未暇游覽傳說云云均非事之實也何日天朗氣清尚擬至半淞園一行賞其牡丹 
　　天蟾主人擬於一月後連續半月事正磋商尚未成議 
　　畹華在京城植牽牛花數百種愛護之殷嫣姹之美足爲王城如海中一特色今春畹華南行花在厮中初不讅盛衰何許每一道及惦念不已 
藝評 
[說書閒談] [  天亶]  
　　石秀峯之說書全以葉聲揚之法爲法惜所說金槍傳書性不若葉之英烈因聽書者之心理大多數相同譬如聽三國志莫不歡迎劉備而詈曹操聽岳傳莫不祝岳飛大勝願金兀术大敗聽英烈者鮮有不望朱元璋成大事者而朱元璋居然統一河山身登大寳若金槍傳則不然聽者之心理皆樂助楊氏父子而雙龍會罷楊家子弟已寥落若晨星幸有力如虎之楊七郎未死聽者期望無窮殊不知兵困兩狼七郎又爲潘洪所謀害藉曰楊延昭尚在得爲三關總兵建牙樹纛有作有爲而洪羊洞盜骨之後又與孟良焦贊同歸於盡以故與葉之英烈相較不啻霄壞之判曩者石之師祖潘湘濤石之先生楊鶴鳴均不能名振一時者於書性上不無有關幸石之面目尚可以言書性誠石不如葉以言說者之外表則葉不如石矣此所以石之能立足於海上頗有人稱之則全賴外表及葉法爲法而不能震絕一世則其書性有以致之 
新聞拾遺 
　　賢婦余鄰孫某家貧妻沈氏頗賢事姑至孝孫爲飢寒所迫赴法充華工五年於兹渺無音信姑屢勸沈氏更嫁蓋欲得身價數十元作養老計氏跪而泣曰良人生死未卜媳若他嫁倘良人歸奈何媳願傭工養姑誓不嫁人若憂身後事則待姑歸天時媳再賣身旣可保名節更可盡孝道姑俯允氏遂出爲傭工得資養姑昨浦口有歸國華工孫某亦在内於是重叙天倫之樂聞孫並帶有數百金一時聞者咸謂孫家團聚皆沈氏之德云[  隱厂]  
　　搜烟搜出馬糞來距蘇數十里某車站昨有一年約四十之男子腹大如五斗拷　躄蹀而行路警因其形跡可疑恐夾帶烟土上前盤詰詎解衣視之則以白布綳馬勃斗許穢氣觸鼻據其自言向患腹疾醫教以用此物綳匝月當愈言訖整衣逕行是亦趣聞誌之以博一笑[  吳秉恬]  
　　鴛鴦足笑倒羣雌昨有一某女校之女生偕一戚屬某姑在寳山路羅氏宅演講環聽者二十餘婦皆纒足者該女生與某姑高立櫈上借題發揮略述吾國女子纒足之害亟宜解放步入文明之域遂舉一天足遍示羣雌說明健步及清潔之樂末又請某姑高舉一小脚長不過三寸女生卽謂兩相比較則纒足之痛苦可瞭然矣時諸婦無不觀而感動拍掌笑倒云[  不倒翁]  
　　爲了甚事昨夕行經南京路陡見某大公司鐵門外有一中年婦女手携三砲台香烟一罐身穿瑰色華絲葛棉襖元色花緞夾褲衣履皆整齊惟頭髮蓬鬆伏地啼哭行人問之一言不答後爲公司門差驅往始向西而去[  文海]  
短篇小說 
[諷世小說捕鼠機（十二）（二）] [  宋春舫宋懷玉女士合譯]  
　　造麥「我不知道我也不曾看見這個鼠子他總在這邊躱着罷了剛纔是剛伯培爾先生看見的竭納拿你們名片進來的時候也看見過（註當面說慌）剛伯培爾先生趕了他半天也没有趕走他并且......」 
　　剛伯培爾不等造麥說完就跳起來說道「衆位這裏是没有什麽鼠子我用了火鉗火剗在這房中敲遍了鼠子早已出去了這是很可信的話你們在這裏是平安無事的」 
　　造麥「你怎麽可以如此說假使有什麽意外之變我可不負責任那鼠子是仍在這房中並没有人見他出去」 
長篇小說 
[社會小說衆醉獨醒（二十七）] [  瞻廬]  
　　第六回激衆怒信口開河抱奇寃走頭無路 
　　誰知這婆娘賊心不改膽子比磨盤還大長毛到鎭江的一年大小人家都忙着要逃難他竟瞞着官人暗地裏收拾細軟一個兒逃之夭夭風筝斷了線的永不回來比及鎭江已破官人從虎口裏逃出待要避到鄉間保全這條性命誰知走不到三里路斜刺裏衝出一隊賊兵攔住去路官人躱避不及只得跪在地上連喊饒命爲頭的長毛黄袍黄鞋黄紥額滿身都是黄色他見了官人這般可憐模樣强盜發善心竟把官人釋放了誰知旁邊鑽出一個女長毛紅袍紅鞋紅紥額滿身都是紅色他却攔掇黄長毛要把官人殺害黄長毛執意不肯紅長毛大怒道縱不把他殺掉也要打他一個半死便唤手下小長毛把官人拖翻在地一頓毒打打到奄奄一息才把官人拖在田溝裏他們一窩蜂的走了諸位高鄰這紅長毛不是别人便是這十惡不赦很心辣手的婆娘（純是信口開河）說到這裏聽得人叢裏一疊聲的唤豈有此理衆人睜眼看時只見鄰舍裏面擠出一位白鬚老者年紀約莫六十有餘只因聽了老娘的訴說惹得他氣滿胸脯頷下白鬚吹得同江上蘆花一般一壁兒透氣一壁兒駡道端的豈有此理委實豈有此理天下竟有這般蛇蠍心腸的賊婆該打該打一百個該打嘴裏說着手裏掄動長旱烟袋竟向許氏頭上打來不偏不倚額上打一個着驀地裏一道金光許氏頭上跳起一件法寳鐺的一聲墮落在階石上引得衆人一齊注目（奇怪）原來這老人用力過猛把銅質的烟袋頭都打掉了這烟袋頭又是新抽過烟燙得同烙鐵似的可憐的許氏喫了這一下痛苦額上早起了一個焦塊老人自向階上拾烟袋頭拾到手時重又丢下趕把袖子襯了方才拾起肚裏尋思這一下打得忒鹵莽吾不過憑着一面之詞怎便這般没涵養想到這裏胸頭的氣都平了站在旁邊郤不再打許氏帶哭帶訴道這些没來由的話都是憑空揑造眞正寃枉煞人他們設了毒計做就了圈套我有......話没說完尤氏高聲駡道長毛婆你有什麽拍拍（至是便成胡笳十八拍）兩下耳刮子又把許氏說話打斷了 
[自由談之自由談] [  鵑]  
　　凡人作一善事必使身受者知其善意則所用心力庶不擲於虚牝若吾心懇懇而彼獨藐藐此實最足令人短氣者今日吾國民之於政府卽如是也 
　　辛苦總爲君可憐君不解尚何言哉尚何言哉 
 
 

Page 18

 
 
   
 
