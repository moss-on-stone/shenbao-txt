# 1894 - 294 - 4907729

 

Page 1

 
 
[繪圖後施公案出售] [  圖書集成局代啓]  
　　施公案一書始於江都縣令終於倉塲總督而以後許多情節離奇變幻可泣可歌迄未叙入閱者憾焉本局不惜重資延請海内知名之士採輯施公軼事凡名臣傳方略實錄無不搜羅殆盡其事實旣蟬聯而下而其叙次之周密用筆之精奇尤駕前刻而上之而施公之政蹟於是乎全也急用新鑄鉛字排比成帙并倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購　請向天津文美齋本埠江左書林文淵山房掃葉山房三馬路申昌書畫室可也此佈 
[新印徐氏十三種告成] [  圖書集成局啓]  
吳江徐靈胎先生精於醫興葉天士齊名著有醫書八種曰難經經釋曰醫學源流論曰神農百草經百種錄曰醫貫砭曰傷寒論類方曰蘭臺　範曰　溪醫案曰慎疾芻言此外又有外科正宗專闈瘍醫奥妙雜箸四種一爲隂符經註一爲道德經註一爲隂符經註一爲洞溪道情計十三種本局用新鉛字印成紙墨釘工較尋常格外精美另加錦套碼洋一元六角售處在上海申報館帳房三馬路申昌書室及各埠申昌或經售申報處 
[石印繪圖增像筆生花告成] [  三馬路申昌書畫室啓]  
　　筆生花彈詞爲淮隂女史所著于描龍刺鳳之餘成咏絮吟鹽之作駢詞儷句情文相生久巳閨閣名馳洛陽紙貴今特倩名手增圖入畫付諸石印字蹟端妍紙色潔白分訂八本外加錦套釐定碼洋一元六角躉購格外從亷賜顧者請臨三馬路申昌書畫室曁各書坊售報人處均有發售 
[忠君愛國說]  
　　西友語於執筆人曰子亦知日本人之忠君愛國乎執筆人怫然不悅曰惡是何言也彼日本人之佛情背理亦巳甚矣我中國受日本人之侵陵欺侮亦已至矣而子尚贊美日本人之忠君愛國意者子曾受日本人之指使而故意爲之揄揚乎西友乃啞然笑曰此非我一人之私見貴報亦嘗言之矣問何以言之曰本月二十三日貴報載日本各店鋪每日造新樣各物婦女所需簪珥及小孩玩具皆製成槍砲及兩國兵丁戰鬥狀歴歴如繪所食點心糖果亦皆狀中敗而倭勝情形倭人爭相購買門常如巿夫戰鬥乃國家之事與商人何預戰而勝非商人之榮戰而敗亦非商人之辱况此次倭奴無端犯順占踞高麗雖勝敗未分兵尚相持不下而其民窮財竭外强中乾早已窘狀畢呈人所共喻彼倭商而果忠君愛國則宜毁家紓難報効朝廷效漢時卜式之輸財以巨萬充邊餉斯可謂忠君愛國畢獻悃忱兹之花樣翻新作爲奇技淫巧特藉以誘財耳烏得謂之忠愛哉西友曰我所謂忠君愛國者非謂其情出自商人也特以購者之踴躍爭先故謂其民之忠愛也夫倭國地輿不及中國之二省其民人不足四十兆類皆蠢如鹿豕罔知天理人情當此兵釁一開老師糜餉庫藏旣竭厚歛於民宜若羣起怨咨揭竿譁噪矣乃茅簷蔀屋敵愾同仇雖捐及倡家亦不惜以身報國甚至婦人孺子一覩簪珥糖果製成戰鬥之形亦且各自解囊爭相購取此其一心一德恊附王家其民情實有足多者豈可以倭奴而輕視之歟我乃爲中國慨矣今之中國地數十倍於日本人民亦十倍於日本貲財且取之無盡用之不竭而民心渙散絶未有忠君愛國之忱一語以中日交爭兵連禍結幾如風馬牛之不相及惟有咨嗟蹙額憂生意之不佳已耳而尚謂有忠愛之忱乎哉而尚能同袍同澤掃淨倭氛乎哉執筆人乃正襟而對曰我華人何嘗不忠愛特忠愛而出之以正不似倭奴之詭誕荒唐耳試觀交戰以來巳歴數月凡本報有紀及華軍獲勝者則人皆爭購頃刻盡數萬紙之多苟或敗耗傳來錄登報牘則閱者必愁眉雙鎖太息長吁此猶曰讀書識字之人故得心存君國乃觀梨園所演戲劇其丑脚亦往往揷科打諢痛詈倭奴甚或印成牙山得勝圖沿街喚賣而自朝至晚購者如林是則上下一心真情悉露可見二十一行省四百餘兆之子民何一不切齒倭奴時存食肉寢皮之想矣顧戲劇圖畫事屬游戲全不關乎重輕所最難者目前紳富捐一開而天津粤東各省巨紳以及京師諸銀號或數萬或數十萬爭先上獻以裕餉源甚且有先自呈明不敢仰邀獎叙者及奉到户部奏准息借之舉章程甫出而紳富已各存躍躍欲試之心將來股票頒行千萬萬貲財誠不難一呼卽應斯則忠君愛國出自天良以視倭奴之僅借玩物以斂財不誠相懸天壤乎然猶得謂貲財爲身外之物故不惜舍此以博急公好義之名乃一聞倭奴肆意憑陵而宿將勳臣皆督兵而告奮勇爭赴前敵宣力疆塲卽臨時招募之兵雖曰來自田間而咸誓欲滅此而朝食卽性命亦不復顧惜爭思赴火探湯是較之助餉輸財者尤爲難能而可貴觀倭奴之猖狂如彼而華民之忠愛如此以順討逆曲直顯分不須勝敗旣明而早可卜倭奴之行將殄滅矣而子尚贊美倭奴之忠愛耶西友曰敬聞命矣由子之說是華民之忠君愛國實有遠勝於日人者日人惟藉忠愛爲名造器物以誘人財物誠不若華民之良心激發不惜損下益上以張國威特恐所稱紳富捐及息借之銀仍以供諸將領之腰槖私肥揮霍於花天洒地而兵士之爭先告奮勇者無人訓練以致盡命於沙塲此我局外之人所以撫事感時而爲之跌足嗟歎也執筆人　之遂不復置喙惟直書其說冠之報章 
[諭旨恭錄]  
　　九月十六日奉上諭奎煥奏揀員請補戴琫一摺後藏戴琫員缺著擬正之明足奪吉補授該衙門知道單併發欽此○十八日奉旨盛京工部司庫著恒桂補授陜甘總督衙門筆帖式著成謙補授雲貴總督衙門筆帖式著文恆補授廣西太平府思州土州州同箸陳德淞補授吉林伊通州吏目著李洞補授吉林長春府朱家城照磨著張熙補授奉天東邊道豐盛庫大使著王開振補授内閣中書著連陞補授保送知府翰林院檢討康際清著以知府分發省分補用保舉廣東候補知府范麓軒江蘇候補知縣胡葆慶廣西候補知縣姚錕俱照例用卓異俸滿官河南睢州知州王枚著回任准其卓異加一級仍註册候升廣東番愚縣知縣惠登甲著回任准其每次卓異加一級仍註册候升卓異官湖南邵陽縣知縣毛隆章湖南瀏陽縣知縣唐步瀛俱准其卓異加一級仍註册回任候升開復前雲南補用知縣陸德滋著准其開復原官原銜照例用京察官泰陵禮部贊禮郎奎成著照舊供職欽此 
[本館接奉電音]  
　　昨由京友電傳上諭二道敬謹譯登○九月二十六日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨本年予六旬慶辰皇帝率天下臣民臚歡祝嘏前經傳旨内而王公一二品文武大臣外而將軍督撫都統副都統提鎮照例應進貢物縀匹均毋庸進獻以示體恤兹當慶典届期該王公大臣等仍循舊例呈進貢物係屬出於至誠若仍不允准無以申臣下將敬之忱轉若近於矯情均著加恩賞收所有此次呈進貢物之王大臣等著各賞給福字一方壽字一方如意一柄蟒袍一件尺頭二匹用示行慶示惠至意欽此同日奉上諭給事中洪良品奏通籌餉項請飭將各省稅厘局寫票等差攺用候補人員並令幕友捐納實職等語著該部議奏欽此○現換海龍冠銀鼠褂 
 
 

Page 2

 
 
[蘭臺佳話]  
　　湖北布政使王方伯之春奉派來京祝嘏抵都後寓琉廠孫公園繕具安摺膳牌並封奏一疏於初一晚子刻齎往西苑門呈奏事官遞入迨初二日黎明軍機處發出傳單王之春頭起入見方伯遵旨入海上御勤政殿垂詢要務數端方伯敬謹陳奏及散值後復由樞垣傳旨王之春著於明日仍預備召見欽此○日前樞臣奉旨將喀什噶　提督董福祥傳至樞垣詢以在新疆統率馬步勇營若干軍門對以伊犂未收復時統過馬步五十營近巳分布各城現在所統帶者只十數營詢以八旗官兵曾否帶過軍門對以前在新疆曾率旗兵與逆回交仗多次旋由樞臣一一代奏軍門遂出海乘輿還西河沿吉祥店寓次○刑部提牢廳漢提牢鄭司獄淑璋一年差滿應卽揀擬正陪請旨更換經刑部諸堂於本部漢司員中揀擬正陪二員於八月二十六日帶領引見本日奉硃筆圈出刑部提牢廳漢提牢著刑部候補主事武玉潤充補欽此○提督會同四譯館加鴻臚寺少卿銜禮部精膳司員外郎延霽雲館卿照現巳期滿照章應由禮部滿正副郎中揀員更換經各堂揀得禮部主客司員外郎宗室麒忠甫副郎德堪以接充諒不日當帶領引見矣○福英長三金吾會定於九月初六日巳時在地安門外帽兒胡同步軍統領公署内揀補左右翼步軍營協尉副尉委恊尉步軍校委步軍校共十三缺巡捕京營都司守備各一缺千總二缺把總一缺外委五缺先期傳知步緑兩營應行入揀官弁人等各帶弓箭務届期赴提督衙門伺候○都察院爲咨送事所有奏請更換巡視東城滿城差揀得給事中德本擬正給事中托佛歡擬陪又奏請更換巡視中城漢城差揀得給事中徐樹鈞擬正監察御史楊晨擬陪又奏請留院候補之期滿學習筆帖式英連共三排數五名於九月初三日帶領引見相應銜名排數先行咨送軍機處查照○新簡黑龍江副都統景統制祺接奉行知後卽咨請察哈爾都統代爲奏謝天恩並乞恩准入都陛見俾得親聆聖訓遇事有所禀承惪統制銘循例繕具清摺入奏九月初五日奉硃批著來京陛見欽此○和碩睿親王魁斌之嫡福晉年未三十氣體充强日前食蟹過多突形腹疼竟於本月初三日未刻告殂含殮如制擇吉本月某日接三日守護東陵奉恩輔國公光裕巳滿三年例應另派他員更替經宗人府開列貝子公等銜名請旨簡派九月初四具奏本日奉硃筆圈出奉恩輔國公麟嘉欽此○吏部爲曉諭事所有廣西巡撫題請揀補廣西太平府思州土州州同一缺應行揀選只有候選州同陳德淞一員按照歴辦例章應以對品之布政司經歴符繼勳陳思忠柳甡春王桂森陳毓琪梁鋆布政司理問劉式銘張榕刁翼孫葆初直隷州州同簡伯璋共十二員一併列入揀選業經出示傳令赴揀在案今本部現定於九月初九日奏請欽派揀選相應示傳該各員務於是日黎明赴天安門外本部朝房聽候點名揀選如有執照携帶呈騐如臨時唱名不到定卽照例懲辦再此缺係屬邊遠省分勿得訐故不到致于叅處 
[會議軍情]  
　　京師訪事人云本月初四夜接到海疆交戰情形電報初五晨内廷飛請恭親王至西苑與樞垣與總署王大臣及翁李二尚書會議一是 
[妄言可笑]  
　　倫敦廿六日來電云日本各員在議院内議事請日廷將中國大加懲創俾以後不再擾害地方倘表别國梗阻此舉日廷决不可應允觀此可見日本之故與中國爲仇但中國之於高麗卵育翼覆仁至義盡日本則專以刑驅勢迫爲事然則所謂擾害地方果孰任其咎歟 
[謡言難信]  
　　天津西人廿六日來電云近日謡言甚多有謂日人在山東上岸該處守將卽派馬隊往查不見日本一人一騎可見謡言之不足信也 
[殘民以逞]  
　　倭主以兵士不聽調度親赴廣島煽誘倭奴嗣值國會之期遂就廣島土木大興造成議院聚倭國中文武士庶大言不怍信口開河近以疾疫叢興死亡相繼兼之屢被華軍痛勦兵士之斷脰折脛者多若恒河之沙各醫院實不能容乃舁赴議院中倩倭醫施治呻吟痛楚慘不忍聞噫倭奴亦猶是人民乃竟肆意披猖驅之死地殘暴酷烈一至於斯倭主其尚有人心乎哉 
[甲午恩科武會試題名全錄]  
岳慶德直隷元城　張鴻翥江西鄱陽　汪天麟四川江津　舒正身浙江西安　王富邱河南渠縣　周熊飛廣西滕縣　陸殿魁浙江平湖王永清直隷束鹿　于世清順天宛平　劉鳳翔廣東南海　張鵬飛直隷南樂　馬文贊直隷平山　陳光燕廣東新會　張　楷直隷槖城孟　春廂藍漢軍　孔憲珂山東寍武　張炳堃江蘇海州　文　濬正藍漢軍　吕宗尚直隷贊皇　王兆基浙江遂安　馬清田直隷靜海岳慶豐直隷元城　宋開發江蘇山陽　坤　廉正黄滿洲　黄清州順天大興　嚴大琛四川大邑　程元彬江蘇豐縣　劉汝梅廣西博白周會鵬直隷天津　林金鏡山東汶上　劉其章直隷安平　龍尋闈山東叙鄉　陶陳章四川巫山　劉榮光四川宜賓　卞　彬江蘇江寍周欽元廣西宣化　金殿魁浙江金華　魏國橋浙江麗水　趙百元河南西平　劉世青河南蔚氐　韓萬成順天東安　黄　德福建南樂張壽彭順天宛平　邢保童河南源武　尹燮培廣東東莞　于世韜河南滑縣　申連魁直隷廣平　房殿魁廣東嘉應　朱鵬萬浙江龍游楊萬清河南榮陽　甯成發廂藍漢軍　江鴻波江西旌阡　馬遵道河南洛陽　李華樓四川重慶　張秀崑山東寍陽　李正芳湖南湘隂王秉章四川仁壽　田向光山東曹縣　丹飛鵬河南雨縣　宋澂濯山東新城　黄允陸福建長汀　許肇青福建彰化　王鴻藻山東諸城王鎮淮江蘇山陽　楊廷棟山東陽榖　宋殿樑江蘇沭陽　李夢占山東陽榖　鄭良佐直隷灤州　胡應尨江西南昌　孫鴻藻山東蓬萊徐聯墉安徽鳳陽　孫慶雲福建連江　許國忠安徽鳳陽　賀紹南湖南寍鄉　蘇兆龍廣東海陽　徐　瀛奉天寍遠　高厚慈廣東南海坤　齡正黄滿洲　羅福俊雲南睦凉　瑞　增廂曰滿洲　莊化炳湖北襄陽　白雲鵬陜西咸甯　郭冠軍安徽臨淮　張鳴謙甘肅文縣鄭慶廷廣東潮陽　連　蔭正紅蒙古　林瑶光廣東江陽　韋登榜安徽阜陽　鄭衢亭廣東香山　王冠英貴州遵義　閻士選直隷大名郭義林安徽臨淮　曾壽昌湖北黄陂　王振基安徽鳳陽　張壽鼎湖北黄陂　李恩雲貴州松桃　袁鳳岡湖北孝感　李文光雲南建水林聯級雲南通海　何煥文湖北應山　任連元湖北棗陽　李仲猷雲南恩安　張翊良廣東東莞　唐堯典湖南邵陽　顧長青廣東新會余壽麒江西南昌　吳家傑四川印州　周　翰江西湖口　許永芳福建莆田　吳步雲江西鉛山　院賴堯廣東香山　鄭錫麟江西廣信李芳園湖南寳慶　王國傑江西鄱陽　鄧燦輝廣東東莞　鄭文璧山西榆次　黄建寅江西都昌　郭如鳳江西南昌　王炳林福建閩縣王正元福建侯官　彭天錫湖南善化　馬毓瑞甘肅秦州　李德耀山西聞喜　彭學忠山西忻州　蒲廷瑞甘肅隴西　李鴻彪山西陽曲柴凱颺山西夏縣　常殿魁山西懷仁 
[鳩兹火警]  
　　蕪湖信云本月十九日夜半南門内仁和醬園後進忽爾火勢熊熊飛勝霄漢地方印委各官及附近水會督帶洋龍麕集施救火鴉軍知不能敵卽鼠竄而遁然門面三間巳焦土可憐矣又廿一夜四更時西門内正街某茶館亦肇飛災時正北風肆虐火烈具揚甫閱片刻卽由内達外直逼街心延燒對面某銀樓等鋪盤舞半空不啻赤城霞起王邑尊及城廂巡防各員練軍右營曾遊戎俱帶隊簇擁洋龍風馳電掣而來攔街迎灌又另派一龍從火林中突出屋後昻首狂噴百丈飛泉破空直下約歴兩點餘鐘始經救熄計焚燬對面樓房六七幢乃銀樓錢土等鋪迨火滅煙消龍夫唱凱言旋巳東方旣白矣王邑尊查悉當火初起時地保並　來縣禀報實屬玩忽巳極回署後卽飭提案重責四百 
 
 

Page 3

 
 
板枷號示衆爲各坊保正之儆戒 
[招兵續述]  
　　皖南鎮李壽亭鎮軍奉兩江督憲劉峴帥札委新立果勝軍統領派員來燕招募精壯尅日成軍巳誌前報兹悉奉委來蕪之成張二營官自九月十五日起在旌德會館竪旗開招每日赳赳桓桓應募而來者幾於人多於鯽現巳選集六七百名連日由縣雇撥工匠製造旗幟軍裝異常忙迫鎮軍亦於十七日由金陵乘坐福安官輪來蕪督率料理遂將部下親兵撥爲新募之什長暫令借駐城隍火神等廟一俟招滿千名卽當分爲兩營起支大餉開辦操練其餘三營巳派員往江西招募俟招齊後亦卽帶隊來蕪會合訓練並聞鎮軍巳帶到新式洋槍洋砲數十箱存儲小營俟全軍會齊再行給發至皖南鎮署關防文卷及練軍馬步各營事件雖巳委中軍牛韻齋恊戎護理但尚有未完要公特於廿二日由蕪起程往寗國一行不數日卽當回蕪駐紥專辦新軍加意訓練聽候徵調又聞鎮軍巳傳諭練軍各營兵謂練軍口糧本微爾等有願乘時立功攺食大餉者准卽由營官改撥新隊而練軍所缺之額卽以新兵挑補俾新舊交合訓練較易云 
[添兵置戍]  
　　漢皋爲九省通衢五方雜處邇值倭人肇釁各大憲籌辦防務不遺餘力漢鎮後湖人稀地曠夏秋之際一片汪洋匯成巨浸一交冬春則平蕪衰草一望無垠此處爲黄孝商洛之往來要道自髮逆蕩平後經鄂督官制軍抽收本鎮房屋捐欵創修半邊月城上自橋口下至租界綿亘一十餘里藉資障蔽月城上有駐防升字一營先歸常軍門統帶近因調赴鄂垣接統鴻字營保守塘角砲臺將升字一營撥歸現任署理漢陽協俞協戎漢卿接帶尚慮不敷分布本月二十一日由省撥新募之緝捕防營兵丁一百名歸記名候補道李觀察青雲統帶駐紥漢皋後湖城上以厚兵力 
[部署北行]  
　　鄂督張香濤制軍奉召赴闕本擬於九月廿一日乘坐南洋派來之兵輪北上一爲寳順一爲海琛隨帶衛隊二營以資護衛在省垣武勝門挑選精壯列入衛隊之中香帥辦理交卸事宜所遺督篆暫交鄂撫譚敬甫中丞署理嗣以經辦事件一時不及交代故須稍緩數日湘省所募新兵一爲蘇臬陳舫仙廉訪委其大公子赴籍招募福壽新兵十營巳於月前陸續到漢小住一二日附搭民船赴鎮江由淮揚一帶北上一爲前任新疆藩憲魏午莊方伯所招之武威營六營於九月中旬乘坐民船到鄂停泊望山門外鮎魚套巳於十八九日由楚功楚强二兵輪載至下游田家鎮一帶暫住俟制軍起節各營卽拔隊北上原帶駐防鄂省平湖門外之鐵字營熊軍門鐵生近奉憲札招募水勇五營隨同制軍北行並聞湘省尚在招募新兵統領何人俟探明續報 
[潯江雜佩]  
　　九江訪事人云文報局委員郁仲孚司馬巳届二年期滿兹奉上憲札委辦理沿溪渡厘卡俟接辦之王明府到局卽須買棹赴卡從公矣○稽查輪船委員范玉珊明府奉上憲札委辦貴溪浮橋卡厘務約梅開嶺上時方可交卸○饒州府王太守因病出缺由鄱陽縣羅少垣大令申詳上憲札委饒州牙厘分局但幼湖太守署理業巳接印視事矣○特授廣信府水利通判調署九江府德安縣艾少棠别駕於某日丁内艱設奠之期士庶咸來弔唁○保甲委員沈築夫許小峯蕭鐵梅楊屺泉胡愷生朱明齋易子英嚴鴻波諸君會同鎮轅武弁巡查飭各飯店設立號簿不准留宿形跡可疑之人烟館則二更後熄燈 
[屈膝有靈]  
　　有某甲者廣東産也僑寓鎮江山巷南首於去年春憑冰上人撮合娶某氏女爲室雖汝南碧玉出自小家而姆教夙嫺從未嘗輕露一顰一舌甲弗善也近見某妓而悅之與訂白頭之約遂以渡頭一舸迎桃葉而歸婦知之謂甲曰郎欲置　室請爲郎賦三五之詩惟嫡庶攸分名分不可或僭毋使妾生緑衣黄裏之悲也甲大怒曰爾欲置彼於小星之列爾試引鏡自照蓬頭歴齒果可受五花官誥乎於是奮臂互爭繼以毆鬥經人勸解始各相對無言然婦終以實命不猶了無生趣每值銀燈背坐時彈粉涙千行翌日傍晚婦潛購阿芙蓉膏和酒吞服以冀了此生孽障幸有人知覺灌救得生事後親鄰咸詈中之不良意欲控官懲治甲大懼乃當大衆前向牀頭人屈膝始免匍匐公庭今之向牀頭人屈膝者多矣大率屈之於深夜無人之際而甲獨屈於稠人廣座之中其忍辱過人一等宜乎案牘潛消獲效亦過人一等此膝洵有靈哉 
[委查保甲]  
　　上憲恐各屬保甲民團勤惰不齊難於得力是以札飭蘇松太道赴蘇松太三屬抽查劉觀察奉文後轉委各屬地方官認真編查勿得始勤終惰俾奸宄絶跡閭閻得以乂安 
[遊戎出殯]  
　　管帶道轅護勇李蓉浦遊戎德勝於前月某日仙逝前日爲出殯之期前導有都閫府候選遊府等銜牌繼以香亭頂馬僧道十六名護勇若干名由本公館舉襄走譚家弄天燈弄火神廟過蔓笠橋彩衣街太平街三牌樓陳巿安橋舊教塲出老北門由法馬路過八仙橋至蘇義園寄厝 
[墮水遇救]  
　　有航船自泗涇來滬裝載花子及搭客於前日將晚時行近白蓮涇潮水甚急舟子某甲在後梢洗足船身摇撼不巳甲偶不經心致墜水中其時搭客咸喧譁不巳急爲打撈得以救起巳呆若木鷄及抵碼頭將甲舁岸求治諒可無性命之虞也 
[紫玉烟消]  
　　妓女薛定金明眸善睞在東棋盤街之叙壽堂高張艶幟聲名藉藉蓋亦么二中之翹楚也前日偶與女傭鬥口數言之下妓卽默然不語女傭當亦走散不料妓輾轉思量以爲人生不幸作女子身又不幸而墮入妓寮致有許多懊惱與其生而憂患不如死而安樂之爲愈也遂私取紫霞膏一盒吞之而臥迨龜鴇見其神色大異察知其隱卽擡送與濟醫院請爲救治無如受毒過深醫生不爲爲力旋卽斃命當由龜奴巿三寸桐棺爲之收殮紅塵撒手黑獄翻身願此後世世生生凈土皈依永不再墮孽障 
[英界火警]  
　　前夜二點鐘時捕房中鳴鐘告警知英租界寳善街北首石路中第二百三十六號之永成洋廣貨店失慎是時店中人尚在結算帳目慌忙撲救勢巳不及霎時冐穿屋頂延及北首之錦元館麫店俄卽越過風火墻竄入寳善街轉角之廣和燭店是時英法美各洋龍先後馳至竭力灌救無如火勢過猛致又越過高垣一道向東延及蔣義和襪店興隆天津酒館乾泰昌烟膏店周松盛酒釀團子店公昌鴻記烟膏店福立盛鞋店森大煤炭店某剃頭店而止當時救火諸西人莫不奮勇當先竭力施救將各洋龍分列兩起迎頭攔截祝融氏始不能更施狡獪遂偃旗息鼓而返是役也北首焚至二百三十八號公順昌後弄止東首焚至二百十九號公順昌正弄止此處房屋皆係雙進計被燬者不下三十五六幢幸大半保有火險可向保險行索賠也起火之由或言火油燈炸裂所致或言自來火猝發所致議論紛紛莫衷一是是夜十二點鐘時尚有朝陽樓左近第三百零六號門牌某姓婦因欲小解欣帳而出悮將牀前之火油燈撞翻以致延及蚊帳勢將上熾婦大聲呼救左右鄰　聲齊集帮同撲救幸人手衆多當卽救息不致勢成燎原亦云幸矣 
[虹口火警]  
　　美界北河南路寳順里口第六百四十號門牌某木匠店以樓面租與寳泰押鋪堆積貨物前夜三點半鐘不戒於火霎時間冐穿屋頂其時火會中人及各皮條車皆在英界灌救難以分身以致火勢猖獗延及北首六百三十九號寳泰押店捕房急嗚警鐘救火諸人一聞噌吰鏜鞳聲立卽馳救火巳延至南首第六百五十二號房屋遂吸自來水源源噴射始得息滅計焚去樓房十四幢其中八幢盡行焚毁六幢則樓底猶存被災者自寳泰押店起迄南至錢興京貨店某粥店宏濟質鋪湧興銅匠店某裱畫店成記打桶店榮康紙烟店某紙紥店祥雲銀樓某醫寓至起火之由聞因該木作遺火木花當時未及覺察致成此刦云 
[擬禁小票]  
　　日前本館據美總領事遣人來言並未准售赤金票本館業巳照登報牘昨又據美總領事遣人至館言及總領事不但並 
 
 

Page 4

 
 
未准銷且甚不喜小票巳派人至會審公廨見宋莘樂通刺道達此意請其設法禁止美總領事此舉誠可謂力持大體者矣 
[上海北巿絲業會館籌辦本年順直新災賑捐滬局瑣記五]  
　　重九日奉陳六舟尹憲函致家嚴内開近畿災狀前巳電述並由褚敦伯兄詳細上陳仰荷軫念災區立籌恊濟義獎仁粟惠被無涯謹代蒼生九頓以謝惟敝屬成災十數州縣頻年被水民困本深今又遭兹更形凋敝弟忝司民牧拯救無方負疚寸衷難安寢食目前巳將災重數處先辦急撫藉資補苴其餘各屬以府庫迭撥賑欵羅掘巳空急切未能徧及當此海氛不靖又不敢以一隅之事屢煩宸慮而民間田廬半没積蓄一空待哺嗷嗷不可終日被災旣重集欵偏難目覩哀鴻日深焦灼因念南中夙稱富庶但得仁人提倡應者必多伏乞大發慈悲多方募集源源接濟以補官賑之不足倘有獨輸巨欵必當援例奏獎但求多集一分卽可獲一分之益想大君子痌瘝在抱必肯力任其難也令郎子英太守並此拜懇倘承携欵北來拯此災黎爲惠益大此尤弟所中心默禱等因又於廿一日奉褚敦伯譜兄自楊村來函云八月十七自京返津當泐寸函想巳鑒及嗣卽折赴靜海查放急撫察看被災各村均浮沈於烟波巨浸之中該處連年被水十室九空困苦情形萬言難罄西北地勢較東南更形窪下以致牆坍壁倒民不聊生煒目擊躬親卽擇尤查放七十九村户口二萬有餘每大口給發津錢一千文計共支規銀七千三百兩初八日事畢回津奉尹憲函諭接辦武清急撫因復添邀同事於十一日馳抵楊村設局開辦核計縣署開送報災之處計共二百五十九村先行查勘卽日分派四路前往東南鄉地勢最窪如四高莊中心台苦鹽索等處六七十村　水尚未消涸情形尤爲吃重巳回明尹憲從優給賑以期殘喘稍蘇鳳河東西兩岸各村如西州南宫城上寺上等處災情亦重倒屋約居十之二三災民宿露餐風亟須赶爲賑卹苦於欵項無多不得不嚴加删剔吾輩出來辦事只得盡一分心是一分而巳東安與武清毗連據魯大令來函被災者一百餘村輕重不等奉尹憲命次第查撫擬俟此間辦有頭緒再行馳往查勘禀辦惟賑欵不敷甚鉅所望救人救澈勸解及時是所至禱等云則敬現巳商請各協賑所湊集第三批規銀四千兩卽日解請津賑局憲轉發敦翁具領散放以濟賑需惟爲數無多終慮不敷應　倘蒙善士垂憐仍請迅賜惠助接濟多方億萬生靈同深翹盼至尹憲諭令携欵北上助賑一節查此間經手未了之事急切頗難清理家嚴昨奉蘇撫憲札飭會同劉道憲勸借商欵接濟餉需因抱病未痊卽命則敬隨同勸辦並籌兼顧無法分身北望災黎徒呼負負謹一併附登以志我過九月廿五日錢塘施則敬子英甫謹註 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者爛泥渡巡防局送華海金盛榮泉至縣黄大令飭差看管候訊前晚倩葉司馬提究華訴稱小的係蘇州大和　人挈妻子在治下十六鋪碼頭駕渡船以博蠅頭某日盛喚小的渡至浦東上船後卽向妻子調戲因而口角爭毆盛供稱小的係浦東人是日雇船渡浦不敢調戲婦人司馬查得盛犯案甚多諭曰爾似此行爲與流氓無異飭收入所内俟攺過所落成後監押其中復問華曰爾妻現在何處答稱在船中司馬令卽退去○震源錢莊倒閉後被寍波咸德莊積欠往來銀兩莊主黄鎮心控諸縣署將執事人黄楚寳及咸德莊執事人馮珊林提案押追旣而鎭心赴省上控上憲委員提黄馮至省馮兄夢篆願代管押畢命池中一切情形屬登報牘矣日來上憲又委姚明府來申提省大令於前日升坐三堂飭提馮至案問究竟如何料理刻下憲委又來如果不克理明惟有解省而巳馮供稱現懇同鄉嚴筱舫觀察河原告勸理已承允諾卽日可有端倪大令著還所再核 
[英晚晚堂案]  
　　龜奴王和尚陸銀和控妓女花如意掯還借洋一案經宋通剌訊明以王等所控實係帶擋洋不准斷追判將該妓發交棲流所擇配或由妓母王葉氏自行擇配惟須先生來案禀明核奪此本年五月事也邇有蘇州人張勝廷憑單阿金爲媒欲娶花妓爲室央保何阿榮投案具禀並領保各結呈請核奪通刺著原差王慶將花妓帶案並傳應訊人証於前晚升堂訊問王葉氏供蘇州人現居治下以針指餬口女兒前被歹人誘入妓寮攺名花如意今有單阿金向我撮合將女兒配與張勝廷爲室一切均巳說妥尚求恩准張供蘇州人向作各色縀子刮漿手藝家中尚有老母現憑素識之單阿金說合願娶王葉氏之女爲室諸事均巳理明央同作水烟筒生意之何阿榮投案擔保惟求恩准施行單阿金供與兩造均係交好故敢從中作伐何阿榮供情願擔保花如意改邪歸正决不再蹈前轍如敢故違願甘併究通刺謂現在花如意准交張勝廷具領成婚如有冐混領出仍復賣娼情事察出一併重辦人証當堂斥釋○上年七月間有江北人王寳林控同鄉人孫鑫山將其親生女孩哄騙價賣不准來往一案由前讞員蔡太守提訊嗣據王寳林具詞求銷在案日前王與孫復互相扭案宋通刺遂飭差將蟻媒朱陶氏張王氏徐張氏等於前晚提案集訊王供小的與孫係同鄉暫在孫處寄住數日孫旋將小的女兒騙去托蟻媒張王氏等得價洋九十元售與何姓爲婢小的追問伊等未肯吐實是以小的將伊扭案篆蔡大老爺訊明屬實乃孫刁狡異常僅給小的現洋二十一元票洋七元共洋二十八元其票洋至今尚未付來以致小的心不甘服叩求追究孫供上年七月間挈其女兒由籍來滬形同乞丐富向小的懇商借住數日後因伊自願將女孩出售由徐張氏等三人爲中得身價洋七十元並媒洋十元立有賣據爲憑小的曾經立據擔保分得洋銀二元半惟小的確曾向立據借過洋七元今願繳案朱陶氏供小婦人向在何姓家傭工曾憑寗波媽媽卽張王氏等爲媒將王之女兒售與東家爲婢當出身價洋八十元媒洋十元共九十元立據爲証今因主母回籍婢亦隨之而去小婦人分得中費二元五角餘不知情張王氏徐張氏等同供確曾爲媒惟身價洋銀由陶氏交與小婦人等轉交孫王眼同檢收其中費小婦人等有各得二元五角通刺查訊供詞均各遊移判令分别管押候備文送縣嚴辦惟朱陶氏應赶追何姓來案呈出賣據等件亦須投縣質對 
[英界公堂瑣案]  
　　包探陳阿九禀稱陳阿金挨門竊取葉芝卿家布衣綢洋傘各一件拘獲人贓送案請究葉投案申訴前情陳阿金供寍波人衣物向之借取並非行竊宋通剌以贓物鑿鑿豈容抵賴著交捕房帶回管押一禮拜贓還失主○三百二十四號華捕拘解馬夫林仁牛陳阿蘭至案禀稱此二人駕車飛馳越過别車至七輛之多是以拘案請究林陳供俱係寗波人因馬性不馴以致控勒不住求從寛宥通剌著各罰洋五元以充善舉○粤孩麥阿金不知如何忽將金林氏之子用石擲傷頭面氏投報捕房經包探江阿三拘解至案金林氏抱孩投案申訴情由麥阿金不認擲石通剌再三研詰麥堅執如前又問金林氏曰爾曾否目覩答並未目覩遂令麥阿金具攺過結交人保　○王佐卿控林根根行竊松板五塊當塲拿獲送案請究通剌判將林根根交捕房管押十五天○何阿虎私取沈新榮店内小洋二十角錢二千文赴賭臺賭博經包探竇如海拘獲送究沈投案申訴通剌問錢至二千之多不易暗藏爾家中人豈皆未之見耶許阿虎供認取錢往賭通剌著交捕房管押十天○包探孔阿才禀稱戴阿培借住俞阿根處乘人不備竊布五件經小的拘獲人贓送究通刺判資遣回蘇州○夏阿仁在火塲竊取水烟袋一枝經包探黄四福拘獲人贓送究通剌以乘火攫物最堪深惡著枷號三天發犯事處示衆○尤中履控李裕清一案曾判令管押三天昨巳期滿通刺命將李帶案開釋問其出外後不得再至尤處否李答稱小的前曾開設椿記客棧尤子均卽尤中履在不得意之時曾住六七年之久小的並不算房飯資並非無情於彼通剌卽令將李釋放 
[美捕房紀事]  
　　寍人宋萬利前晚十二下鐘至虹口百老匯路第三十八號西人住屋内意圖行竊經巡街華捕拘入捕房捕頭命押候查明是否圖竊再行核辦○王阿二寍波産也前晚七下鐘時至虹口天后宫後面順慶里某姓家竊取衣服數件負之而出經某姓婦知覺狂呼窮追被某號巡街華捕阻獲拘入捕房捕頭命押候吊齊贓物解送公堂究辦○江北人毛應子昨晨至美界西華德路華記路口蔣張氏並沈長安二家竊取棉被二條被失主拿獲交包探唐青山解入捕房失主訴稱本月二十四日失去衣服水烟袋等物諒係毛所竊求請追究捕頭飭唐探查明贓物解送英公廨究辦 
[法界捕房紀事]  
　　昨禮拜四本法公堂訊案之期克捕頭遣包探咨照中西讞員暫行停訊○前晚二點鐘後英租界寳善街火災有某甲者手持水烟袋一枝行至鄭家木橋南首某號巡街捕知爲搶火匪類拘入捕房昨日克捕頭向之詰問甲稱烟袋在途拾取並不搶自火塲捕頭遣包探夥送英捕房辦理○昨有泰西水手在洋涇浜某西酒肆中歡呼暢飲湖南人某甲見所未見駐足而觀巡街西捕喝令走開乙諳言悮爲辱巳遂出言不遜怨詈喃喃西捕怒而拘入捕房捕頭令禁押一宵至翌晨釋出○湖北人某甲貿貿然至新北門外城河畔某舊衣店選取衣服兩件倩學徒携至小東門外取錢迨至十六鋪橋忽然圖逸經局勇拘送小東門外捕房轉解大自鳴鐘捕房捕頭命押候解請　員懲究　　　謹擬廣學新題徵著作以裨時局啓○中　聲明文物彪炳寰瀛際兹光氣大開人才蔚起知新旣由於温故博古尤貴乎通今凡借　而籌者輒欲入翰墨之林卜振興之象竊見上海新創格致書院自光緒内戌以來滬津芝甬潤漢各關道分季輪課又於春秋佳日請南北洋大臣增開特課所命題目或關時事或採西書　憲達變通權良可欽佩及閱選刊課卷　皆元元本本殫見洽聞益信華士多才鼓舞而　　之有不可限量者也夫士習隨大吏之提倡爲轉移農工商賈之流又視讀書明理者之向背以爲標準今各省學院先以算學入程　格致書院卽以廣學繼之濟濟多士得志則坐言起行抒致君澤民之偉抱不得志則著書立說操牖民覺世之微權吾知三千年來傑　東方者將於五萬里外道行西國矣敝會舉於滬江於兹七載采西邦之新學廣中士之靈機惟日孜孜不敢稍懈顧選良箴以代木鐸巳欣日異月新而延文士以譯金　難冀家絃户誦諸君子居四民之首爲百族之型　計民生盱衡有素敝會竊不自揆欲如趙武所謂得以觀七子之志者適泰西公平洋行主人過滬深以敝會之意爲不謬且曰華民未諳新學未興新法皆士之責也會以廣學爲名曷不擬廣學數題請操觚之士略一究心乎爰擬題目五道并留潤筆兼金而去敝會今特請順天江南浙江福建廣東等五省宏儒碩彦各出心裁不吝教益敝會之宰而不徒敝　之幸也所擬　題及規例若干則謹錄於後卽希公鑒○題目開築鐵路鼓鑄銀錢整頓郵政爲振興中國之大綱論日本新設郵政局請參其成法以資集　廣益之助○維持絲茶議外洋所需絲茶多仰給於中國非天氣地脈之盡不宜也人工之貴於中國也中國亟宜先求各國之良法以製新機然後繅絲而經緯愈匀焙茶而色香具足其植桑育蠶肥土採葉諸事亦宜加意講求悉心叅考庶幾大宗之利不爲異域所攘諸郡望重鄉閭許精户旦請抒閎議以牖愚心○江海新關考中國廣關江海各關稽徵來往外洋船貨稅鈔垂三十餘年矣有益於國許氏生者何在請詳考之○禁烟檄鴉片久爲民害中國欲禁之意必有見諸行事確鑿可憑者謂宜暢發隱微宣示遐邇并聲明印度禁烟入華而後華民尚復私栽　粟作何治罪庶幾名正言順外人無可置詞諸君本此二端作爲一檄誅物而不責人則無害於邦交而烟窟化爲月府矣○中西敦睦策中西邇好以來閒或小有齟齬今宜操何術以融芥蒂而使交涉諸事益敦睦誼諸君必有良策願拭目而觀之○規例○一以上五題請皆全作其通共字數約在四五千之間○一卷請自備不拘格式大約每頁十二行每行二十字爲率○一卷面姓氏悉聽　君酌填惟籍隷燕　閩浙粤省分及何府州縣必須標明○一謄清後請封固寄至上海虹口崑山路中西書院林樂知先生查收卽當填付收劵○一來　信　　祈自給○一收卷之期以本年臘月初十日爲止○一各卷彚齊後當與熟諳新學之名士公同捧讀僣評甲乙卽錄中滬新各報以爲徵信○一諸卷甲乙各縣各省不相紊亂○一擬定潤筆備列於下冠軍銀十六兩亞元十二兩三四名各十兩五六名各八兩七八名各六兩九　十四名各　兩以上每省共贈筆銀一百兩五省合五百兩○一各卷留存本會擇要刊入萬國公報以期壽世○一應奉潤筆悉以所卷　　　　　　　　　　　　 
 
 

Page 10

 
 
   
 
 

Page 11

 
 
[光緒二十年九月十五日京報全錄]  
　　宫門抄○諭旨一道錄前○將軍長奏審明宗室詐贓按例定擬摺○河督許奏節交曰露黄河可望安瀾摺○桂撫張奏臬司進京祝嘏委署各缺摺○江督劉奏揀補陸路都司摺○皖撫沈奏派員進京辦理點景事宜片○九月十五日内務府國子監正黄旂值日無引見○寍夏副都統蘇嚕岱到京請安○貴鐸前往奉天軍營請訓○道府周麟圖錫恩等謝恩○儘先副將周啓茂謝恩○儘先副將文良鳳謝恩○召見軍機蘇嚕岱貴鐸周麟圖錫恩○○奴才長順跪奏爲發遣宗室紏夥綁縛旗人誣賭詐贓審明按例定擬恭摺具陳仰祈聖鑒事竊查前據旗人富全喊控發遣宗室明致紏邀丁林斗等誣賭綁詐拷打致傷等情控經奴才飭交發審局差傳訊明札發吉林府覆審擬辦去後兹據吉林府趙宗翰督同讞局委員覆審擬議解經吉林分巡道訥欽勘轉前來奴才詳加覆覈緣明致係奉天鑲紅旗春勳佐領下宗室丁林斗係奉天漢軍正藍旗德慶佐領下閒散旂人王鐸籍隷直隷甯河縣光緒十三年八月間明致因瘋病忽發用木爬傷其妻于氏身死犯案問擬絞罪監禁十五年恭逢恩詔經宗人府奏准减等將明致遣發吉林管束明致到吉林因無用度卽在省城開設火房生理丁林斗王鐸均於早年隻身由籍來至吉林或負苦爲生或傭趁度日明致與丁林斗王鐸平素識好並與旗人富全先未謀面十九年正月十六日夜明致與丁林斗王鐸赴衙閒遊二更餘時偕抵本城番役房胡同齊家烟館門首聽聞屋内有賭博聲音明致起意拿賭詐財得錢分用丁林斗等允從當卽一同入室適開設烟館之齊永修因新年無事與其友人單行惠在室用錢作寳猜壓賭博明致瞥見卽稱前來拿賭如不花錢定欲送官究辦齊永修等不服分辯彼此口角維時適有旂人富全在烟館炕上吸烟因見兩造吵閙起身攔勸明致疑其在賭局管帳抽頭卽與丁林斗等當將富全拿帶出門行至中途富全因平空被拿不服爭閙丁林斗氣忿卽拔腰掖骽乂扎傷其右臀近下王鐸亦用燈籠上木杆將其右膝蓋近上毆傷當經明致喝阻住手明致等隨將富全帶回火房屋内用繩將富全綁縛弔在梁上逼索財物富全再三央懇並稱伊係在齊永修烟館吸烟並無同賭情事如索財物必須將伊放出回家措送明致等聽聞始將富全釋放歸家富全被詐不甘次日卽以前情控　奴才飭局訊明札發吉林府覆審前署吉林府知府葉連甲謝汝欽均未及訊明詳辦前後因病出缺調任卸事現在吉林府知府趙宗翰督員審擬解道勘轉奴才覆覈無異案無遁飾查例載在外無籍之徒綁縛平民在於私家拷打脅騙財物者枷號一個月發烟瘴地面充軍又宗室二　犯軍擬實發黑龍江又兇徒因事忿爭執持兇器傷人者發近邊充幂又律載斷罪無正條援引他例比附定擬各等語此案宗室明致前因毆妻致死擬絞减等發遣吉林管束乃並不安分守法猶敢商允丁林斗等誣拿旗人富全綁縳詐財以致丁林斗等分用骽义等械將富全毆扎致傷平復殊屬不法遍查律例並無宗室在配滋事作何治罪明文自應比例問擬明致應請比依在外無籍之徒綁縛平民在於私家拷打脅騙財物者枷號一個月發烟瘴地面充軍例擬枷號一個月發烟瘴地面充軍惟係宗室未便與平人一律同科該宗室從前由絞减等發遣實與犯軍無異此次又犯軍罪可否照宗室二次犯軍之例擬以實發黑龍江交該省將軍嚴加管束請旨定奪丁林斗聽從綁詐並用骽叉將富全扎傷平復查骽叉並非民間常用之物照例應以兇器論亦應按例問擬丁林斗除綁詐爲從輕罪不議外應請合依兇徒因事忿爭執持兇器傷人者發近邊充軍例擬發近邊充軍該犯雖係旂人惟聽從訛詐行同無賴不顧行止應照民人一例辦理不准折枷仍銷除本身旗檔至配杖一百折責安置王鐸聽從綁詐並用木杆毆傷富全平復亦屬不法王鐸除他物毆人成傷輕罪不議外應請於首犯明致所得軍罪上減一等擬杖一百徒三年解回原籍直隷定地充徒至配折責拘役限滿豫詳遞籍安揷案内賭犯齊永修單行惠二名業　由局照例懲辦應毋庸議富全傷巳平復亦毋庸議兇器　叉木杆供棄免起無干省釋除將全案供招咨送刑部查覈外所有此案審明照例擬辦緣由理合恭摺具奏伏乞皇上聖鑒　　　議施行謹奏奉硃批該衙門議奏欽此○○頭品頂戴河東河道總督臣許振褘跪奏爲節交白露黄河可望安瀾恭　　　仰祈聖鑒事竊臣前將立秋後河流順軌並搶辦加鑲埽叚據實馳奏在案今歲黄河情形竟與往年迥不相同如節近初伏黄　無不增漲今則伏前久不長水入伏亦稍長卽退致令漕船業巳臨河未能卽渡一異也上游萬錦灘兩次報長至丈餘而河南　溜　稍增一二尺二異也向來秋後之漲稍減於伏今則兼旬大雨或稍晴數日復大雨如注平地不免積水而沁河又復盛漲因之向來　險者今則概爲生險幾於防不勝防三異也臣於去歲冬間豫發鉅欵石料均巳措足所有各廳皆先事籌備臨事修防無足驚者獨南岸上南一廳緜亘百數十里大溜雖直走中洪而邊溜暴漲不免衝刷隄根向之臨　壩　紛紛蟄陷幸石方充足得以隨蟄隨抛溜　遠之而每遇大雨一次凡無工處必生新險一次臣飭該廳員曁河防局委員督率營汛弁兵視其溜所趨注處卽時搶堵幸不出　日卽皆平復然雨勢未止新險難保不生惟人力物力足以禦之大抵霜清以前工程未有休息之時而大溜正在中洪其於安瀾似可預期除承修各工叚皆河員應辦之務附片另陳外所有白露後黄河可望安瀾及沁河修守亦臻穩定情形合先恭摺馳陳以慰宸厪爲此具奏伏乞皇上聖鑒訓示謹奏奉硃批知道了欽此○○頭品頂戴廣西巡撫臣張聯桂跪奏爲臬司遵旨進京慶祝奏明委署恭摺仰祈聖鑒事竊前　吏部咨光緒二十年正月二十一日内閣抄出十八日奉上諭朕欽奉慈禧端佑　　昭豫莊誠壽恭欽獻皇太后懿旨本年予六旬慶辰各省文武大員情殷祝嘏業經降旨於各省將軍督撫副都統提鎮藩臬内每省各酌派二三員來京慶祝兹派廣西按察使胡燏棻著於十月初一日以前到京恭候届期隨同祝嘏欽此咨行到粤當經轉行欽遵　　兹據按察使胡燏棻擬於七月初五日束裝起程進京祝嘏所遺按察使篆務查有蓾地道張人駿才長心細持正不阿堪以署理遞遺鹽法道篆務查有候補道何昭然通達政體爲守兼優堪以署理除檄飭各員遵照外理合恭摺陳明伏乞皇上聖鑒謹奏奉硃批吏部知道欽此○○頭品頂戴兩江總督臣劉坤一跪奏爲揀員借補陸路都司員缺恭摺仰祈聖鑒事竊江西贑州城守營都司易洪勒休遺缺接准部咨係陸路部推之缺應用儘先人員應令迅卽揀員請補等因伏查是缺都司駐紥贑州府城界連　　汛城極爲遼闊彈壓巡防最關緊要非精勤幹練孰悉營務之員難期得力臣於兩江儘先各員内逐加遴選查有副將銜兩江儘先補用游擊劉吉榮年五十歲安徽望江縣人由武童投効軍營隨同攻剿轉戰江蘇浙江安徽等省洊保以都司儘先補用復於克復湖州長興廣德案内出力保奏同治五年八月二十九日奉上諭著以游擊儘先補用欽此光緒十三年由兵部給文發歸兩江候補是年六月到標旋請假赴河南措資投効鄭州河工於大工合龍案内出力奏保以遊擊本班前先卽補並加副將銜經部核准覆奏光緒十五年八月初五日奉旨依議欽此欽遵十六年咨送回標候補各在案該員劉吉榮年力富强營務穩練以之借補贑州城守營都司員缺洵堪勝任核與借補定章亦屬相符合無仰懇天恩俯准以兩江儘先卽補遊擊劉吉榮借補江西贑州城守營都司員缺實於營伍地方均有裨益如蒙俞允俟部覆至日卽行給咨送部引見以符定制除飭取該員履歴及前在他省並無叅革朦保情弊切結咨部查核外謹會同江西巡撫兼提督銜臣德馨恭摺具陳伏乞皇上聖鑒訓示謹奏奉硃批兵部議奏欽此○○德壽片再查安徽省報効皇太后六旬萬壽點景經費前撫臣沈秉成派委補用道蕭允文先期赴京隨同恭辦分别奏咨在案核查有候補道吳廷選請咨赴部引見現在京城堪以攺派隨同内務府將添設地叚點綴景物事宜敬謹辦理除分檄飭遵並咨呈總辦　慶典王大臣曁内務府查照外謹附片具陳伏乞聖鑒謹奏奉硃批知道了欽此 
 
 

Page 12

 
 
[光緒二十年九月十六日京報全錄]  
　　宫門抄○諭旨二道錄前○順天府奏請賞給米石片○閩督譚奏懇恩蠲免鹽厘摺○又奏新案交代巳結各案摺○又奏請銷縣丞革職處分片○鄂撫譚奏委解京餉銀數片○又奏考充鄉試簾官摺○閩督譚奏揀補水師叅將摺○九月十六日理藩院鑾儀衛光祿寺正白旗值日無引見○濂貝勒等演放砲位完竣覆命○福中堂假滿請安○浙江藩司趙舒翹到京請安○陳學棻等場差完竣覆命○儘先副將譚忠義謝恩○密雲協領文華謝恩大額駙續假五日○信侯請假五日○花尚阿續假十日○召見軍機福中堂懷塔布趙舒翹○○順天府片再查畿西蘆溝橋地方地瘠民貧光緒二年奏請添設粥廠摺内聲明照普濟堂及通州王恕園等處於每年秋冬時體察情形辦理奉旨允准前據西路同知鄒在人陸續倡捐成本共銀八百兩發給涿州良鄉房山三州縣交當生息所得利銀作爲開廠經費又據前通永道英良詳明按年由捐解地租内撥銀一百兩臣衙門籌發銀五十兩以資添助均經奏明並自光緒三年起按年奏蒙恩賞米石設廠放粥以瞻窮黎在案兹據西路同知李天錫禀稱察看本年又遭水患貧民生計維艱擬請在蘆溝橋地方循舊設廠撥米四百石於十月初一日起查照成案每日煮粥散放至來年三月底停止請援案具奏等情前來臣等復查無異應奏懇聖恩賞給粟米四百石敕部撥發由臣等飭令該同知督率紳士赴倉領運至廠妥爲煮放核實經理以惠貧民而廣皇仁理合附片具陳伏乞聖鑒訓示謹奏○○太子少保頭品頂戴閩浙總督臣譚鍾麟跪奏爲閩鹺商情萬分疲憊限期迫届立見傾危懇恩蠲免鹽厘以恤商艱而蘇民困恭摺瀝陳仰祈聖鑒事竊准户部咨議覆閩省奏請全免鹽厘窒碍難行等因卽經劄飭遵辦去後兹據福建鹽法道龍錫慶會同布政使黄毓恩詳據通省總散商販鄭安遠等禀免厘之請旣奉部駁何敢一再瀆陳惟是商販困憊巳極規復萬分爲雖不得不就部議指駁各條反覆申明再三籲請閩省濱海産私原與淮浙粤東無異然淮浙於兵燹之後正額尚未復舊閩則於正額之外又加厘金是辦法本巳偏枯非免厘難期公允此他省所不能藉口者也裁陋規加厘金名義固正然當有陋規之時每年實收正課不過十餘萬兩是陋規一項係虧正課以應之並非於正課二十八萬之外尚有餘力供此陋規也今問完足正課又加厘金名曰化私爲官實則自無而有商力幾何奚以堪此閩鹽不借行於江西誠如部議然當同治之初實因浙岸未復江販麕來故銷數頓增徵收較旺乃據偶爾旺銷之徵數定爲永遠照收之厘金三十年來筋力盡矣此相繼請免實有萬不得巳者德化滋事雖係樸户辦理不善苟早免厘金成本旣輕樸户亦何至抑配售價旣賤鄉民又何必食私是因私多而抑配因抑配而擾民竟委窮源厘金實階之厲至量入爲出固有常經酌盈劑虚亦宜通變鹽厘一項當時原奏係充軍餉昔日軍書旁午商等毁家紓雖旣巳竭力於前今則軍務久平商等力盡帮危宜蒙矜恤於後况請免全厘數止八萬餘兩以商等言之固巳視爲鉅欵以全局計之似尚易於斡旋以上數端在部議所謂窒碍者係理財之常道而商等所難緘默者係實在之情形非敢蹈危詞聳聽之諐實迫於窮則呼天之義籲懇詳請永免全厘以紓商困再三籲求情詞極爲懇切該司道查鹽務之根本在乎銷數銷數之旺淡視乎價值非跌價不足敵私非免厘不能减價閩鹽自有厘金以來本重價昻銷數日絀民則困於食貴樂于趨私禁令雖　刑章甘蹈私梟日衆訟獄繁興民之生機蹙矣商則課厘並徵追呼日迫掩前挪後欠欵纍纍典借俱窮支持無力商之脂膏竭矣商販積票至數十萬官運倍之雖每届免報全完實則寅借卯糧彌補無計官之設施窮矣兹察閱該商販等所禀各　　　實情毫無虚節况今年五月二十九日届巳經限滿三十届將報啓徵若將此次請免之六成與從前暫免之二成厘金一旦責令規復每年卽須多徵八萬餘兩而時勢至此商力至此委實萬難支持所謂非免不能减價非减價不能敵私趁此尚可挽救倘再遷延日久受病愈深卽欲補救巳無及矣該司道具有天良斷不敢意存瞻徇而事關全局又未敢隱忍自安故不得巳據情詳請按照原奏將西路之邵武光澤泰寗建寍建安甌寍建陽崇安南平順昌將樂尤溪永安沙縣古田縣之黄田埠並龍巖漳平寍洋及南路之閩縣侯官羅源壺江閩清等二十三帮奉准暫减之六成並前奉准减之二成鹽厘曁縣澳等幫未經請减之鹽厘一萬九千餘兩再行奏懇天恩請自三結起仍准不拘年限一律全免俾得减價敵私疏通銷路以甦商困而保課源等情前來臣覆加查核洵屬實在情形合無仰懇天恩俯念閩鹺商情萬分疲憊立見傾危准將西路邵武等二十三幫及縣澳等幫鹽厘全行蠲免而資補救臣爲保衛全綱起見謹恭摺具奏伏乞皇上聖鑒勅部核覆施行謹奏奉硃批户部妥議具奏欽此○○太子少保頭品頂戴閩浙總督臣譚鍾麟跪奏爲閩省新案交代巳結各案恭繕清單仰祈聖鑒事竊照閩省新案交代業經奏報至十九年十二月止兹據潘司黄毓恩詳稱光緒二十年正月起至六月止半年届滿所有叅限内巳結各案交代照章分晰開單詳請具奏前來臣覆核無異除咨部查照外理合開單繕摺其陳伏乞皇上聖鑒謹奏奉硃批户部知道單併發欽此○○譚鍾麟片再巳故前署迪口縣丞孫兆麟短交徵存光緒十九年地丁銀八百三十五兩零耗羡銀六十二兩零米耗銀一十兩零十五年糧米一斗二合十九年糧米三十二石零又外結各欵銀四十二兩零屢催未解經臣附片奏叅暫行革職提屬限追欽奉諭旨恭錄飭遵去後兹據福建藩司督糧道會詳該故員孫兆麟所短銀米巳據該家屬照數解清分别入册造報歸欵請將原叅處分註銷等情前來相應請旨准將巳故前署迪口縣丞孫兆麟原叅革職處分註銷以資觀感除咨部外謹附片具陳伏乞聖鑒謹奏奉硃批著照所請該部知道欽此○○譚繼洵片再光緒二十年京餉湖北省奉撥地丁銀四十五萬兩内除留抵恩賞賑欵銀二萬兩外實應解銀四十三萬兩業經先後委解六批共銀二十五萬兩赴京交收在案兹據湖北布政使王之春詳稱復於地丁項下動撥第七批銀五萬兩查有大挑知縣盧以恕試用知縣馮振銑堪以委解等情詳請奏咨前來除繕咨轉給委員等妥速起解並飭將應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○頭品頂戴湖北巡撫臣譚繼洵跪奏爲鄉試簾官現任州縣不敷調充循例考選科甲出身之候補人員恭摺仰祈聖鑒事竊查湖北省鄉試歴用内簾房考十員嗣由庚午科爲始奏明添設二員共計十二員應於科甲出身之現任州縣先期調考承充本年舉行甲午正科鄉試臣與藩司王之春於現任州縣中逐加遴選僅能徵調數員其餘州縣或現居要地或辦理隄防均未便遽易生手致滋貽誤應遵照定例於科甲出身之候補人員詳加遴選與實缺人員一體充當由臣認真考試擇其文理優長者派充内簾房考其次無論現任候補派充外簾差使以慎衡才而重試事據該藩司王之春具詳請奏前來所有内簾房考以科甲出身之候補人員一體調充緣由理合恭摺具陳伏乞皇上聖鑒謹奏奉硃批知道了欽此○○太子少保頭品頂戴閩浙總督臣譚鍾麟跪奏爲遴員請補外海水師參將恭摺仰祈聖鑒事竊照福建銅山營參將員缺部咨輪用揀發人員查有花翎副將銜閩浙水師補用參將彭保靖年四十八歲湖南祁陽縣人由水勇隨軍出力遞保花翎參將銜儘先遊擊續留閩浙水師補用奏補浙江海門鎮標右營游擊光緒十六年閏二月到任旋於浙江拿獲巨匪並積年拿獲台匪案内出力保奏十九年十二月初九日奉旨准以參將仍留閩折水師補用加副將銜在任候補巳造送過班履歴咨部註册在案該員年力正强水務熟悉現經調署福建福甯與標左營遊擊辦理裕如以之請調是缺參將洵堪勝任合無仰懇天恩俯念銅山營參將員缺緊要准以彭保靖補投於營伍洋防均有裨益仍俟部覆給咨送部引見除履歴咨部外謹會同福建陸路提督兼管水師提督臣黄少春合詞恭摺具陳伏乞皇上聖鑒敕部議覆施　謹奏奉硃批兵部議奏欽此 
 
 

Page 13

 
 
[光緒二十年九月十七日京報全錄]  
　　宫門抄○諭旨五道錄前○直督李奏永定河伏秋大汛搶護平穩摺○晉撫張奏甄别知縣片○又奏委署知縣片○署普　俞奏報接篆日期摺○直督李奏揀員調補同知摺○九月十七日吏部翰林院正紅旗值日吏部引見二十八名○端王謝　免欠項恩○江西藩司方汝翼到京請安○盛京禮部侍郎文興到京請安○陳學棻謝兼署兵部左侍郎恩○廣詶恊領訥勒和春謝恩○召見軍機方汝翼文興張蔭桓○○大學士直隷總督一等伯臣李鴻章跪奏爲永定河伏秋大汛搶護平穩獲慶安瀾恭摺仰祈聖鑒事竊照永定河渾流湍潄遷涉靡常挾泥擁沙易淤善潰當頻年失事之後兩岸巨險相望半屬新工防守倍艱必須另籌善策前經臣派員相度地勢議在　溝橋以上南岸建設减　分洩盛漲東河督臣許振褘奉命查勘永定河上下游情形亦以該處建壩爲釜底抽薪之計决定有益會同臣奏蒙恩旨當撥鉅欵興工趲辦其兩岸堤埽並飭堅實修築一面挑挖南上引河疏通下口同時並舉設立河分局派委臬司周馥大順廣道吳廷斌候補道張蓮芬竇延馨會同該河道萬培因實力經營妥議布置前因凌汛安瀾减水石　工　巳光後奏報在案其餘修濬各工亦於五月間告竣所需工欵飭由籌賑局設法湊撥濟用大汛經臨迭飭加意防護節據河防局司道會　該河道禀稱入伏後大雨時行連宵達旦塞外諸山之水奔騰匯注前漲未消續漲繼至統計伏汛期内長水十四次秋汛期内長水十一次深至二丈三尺八寸新建减水石壩龍骨過水六尺二寸而大溜建瓴下注猶復拍岸盈堤通工水上埽面南八上汛漫過堤頂二尺餘寸全河險工林立南岸如蘆溝司之四號六七號南上全汛十七號南下頭號五號十號十一十三號南二之頭二號五六七號十五六七號南三之八九號十三十七八九號南四之三四五號十二三號南五之六號十六七號二十二號南六之九號十號十八號南七之十四十九二十號二十六號南八上之五六七八號十一二三四五號北岸如北上之三五七號十一號北中之七九十號十一二三四號北下之三四五六號北二上之三四五六七號北二下之五六七號北三之五六號十三號北四上之二三號北四下之十五六七號北五之十二三號北六之頭號八號北七之大壩二三號皆迎溜頂衝或坍塌逼近　根或掃叚平蟄垂蟄陡蟄入水　至冲刷壩檔潰動提身並有本係平工向不備料突出新險之處情形均極危險該司道等嚴督員弁無不風雨晝夜撒手搶辦或跑買大柳層密拴挂或搶割青葦捲土進占或用磚石抛護堤根或用麻袋裝土沈壓或設鐵路抵取遠士帮後戧添做邁掃相機防護靡法不施南八上汛六七號河流直注漫越堤頂百餘丈候補縣丞唐繼傳浪擊落水經救得生在工員弁均於大溜奔駛之中捆枕築埝拚命搶救力挽狂攔計自入伏歴秋奇險環生防搶迄無虚日竭盡人力物力通工始臻平穩其尤爲得力者則在新建减水一壩宣洩甚暢兩岸埽工因簽釘大樁埽無走失保全亦多現在節過秋分水勢漸落河流順軌蘆溝橋存底水一丈二尺伏秋大汛安瀾等情禀報前來臣查永定河兩堤純沙中洪淤墊每届汛期如水勢漲至二丈以外無不潰决臣因沿河州縣屢遭昏墊不得不力籌補救之方今春勘擇地勢於上游建設减漸爲釜底抽薪之計兩岸埽工數千叚又不惜巨欵普釘出號大樁深入河底厚壓大土以資捍禦本届伏秋汛期隂雨連綿數月不斷河水共長二十五次深王二丈三尺八寸水勢之大搶險之久實爲歴年所未有直境各河堤多遭漫决永定河淤淺巳久更難保固若非未雨綢繆斷不能搘持危局幸上游減水壩分洩得力减輕　　　情兩岸埽叚迭經大溜冲擊該司道等督飭在工員弁不惜巨資竭力搶護工料有所藉手倖獲安瀾堪以仰慰宸厪至該河本届工欵除原額新增　修並部發减　各欵外計由籌賑局陸續　發捐項銀七十餘萬兩實因災後工繁料少遠道購運價脚均極昻貴用欵較多此項本係賑疑將來仍歸工撫案内彚報理合恭摺由驛四百里具奏伏乞皇上聖鑒謹奏奉硃批該部知道欽此○○張煦片再定例道府州縣分發各省試用人員於到省一年後應由各督撫詳加考察嚴行甄别等因歴經遵辦在案兹查有新海防試用知縣曹季鳳自光緒十八年五月二十八日到省之日起連閏扣至十九年四月二十八日止試用一年期滿例應補行甄别據藩臬兩司會詳請奏前來臣查該員曹季鳳穩慎安詳孝以律例尚能通曉塂以留省照例補用除將該員履歴咨部外謹附片具陳伏乞聖鑒謹奏奉硃批吏部知道欽此○○張煦片再代理祁縣事准補萬泉縣知縣鮑振鏞飭赴新任所遺祁縣一缺委本任平陸縣知縣袁敬調署據藩臬兩司會詳請奏前來除檄飭遵照並咨明吏部外理合附片具陳伏乞聖鑒謹奏奉硃批吏部知道欽此○○二品頂戴署山西按察使冀寍道臣俞廉三跪奏爲恭報微臣接署臬篆日期叩謝天恩仰祈聖鑒事竊臣於光緒二十年八月十九日接奉撫臣張煦行知山西按察使張汝梅欽奉諭旨入都隨班祝嘏所有臬司篆務委臣署理旋於八月二十五日准張汝梅委員將印信文卷齎送前來嘗卽恭設香案望闕叩祗頭領任事伏念臣翼寍外守倐巳六年兩綰藩條冉陳臬事涓埃未報兢惕滋深兹復重任謬膺益恐寸長乏効查山右地當邊儌臬司職總刑名治獄務在平情安民必先察吏如臣　昧深懼弗勝惟有殫　愚誠遇事禀商撫臣認真經理斷不敢以暫時攝篆相涉因循以期仰答高厚鴻慈於萬一所有微臣接署臬篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○大學士直隷總督一等伯臣李鴻章跪奏爲口外同知要缺揀員調補恭摺仰祈聖鑒事竊查熱河圍塲糧捕同知裘履謙於光緒十八年正月十三日邊俸期滿應以俸滿之日作爲開缺日期歸是年正月分截缺所遺圍塲種捕同知員缺地方遼闊政務殷繁緝捕撫綏均關緊要係衝繁疲難要缺例應在外揀選前以赤峯縣知縣李鴻猷調補未接部覆丁憂又以豐寍縣知縣何希遜調補該員於未准部覆之先病故復以留熱候補同知張肇熊平泉州知州張繼良先後請署請調吏部以張肇熊留熱補用　在出缺之後張繼良留熱及補授平泉州知州俱在出缺之後均經議駁另以補用通判何安邦奏署部議以圍塲糧捕同知一缺例無准以候補通判借補明文復經授案奏請部議以該員係候補通判旣非現任又非曾任實缺保升者可比礙難核准行令另行揀補等因查定例圍塲糧而同知缺出先於熱河州縣内揀調如實無堪調之員再由口外揀發及勞績保留熱河補用人員内曾經委署地方並無貽誤者酌量題署如不得其人再由内地現任理事撫　同知通判内曾經署理州縣及滿漢州縣内堪以勝任之員請調等語現在熱河實任州縣查到任日期均在圍塲糧捕同知出缺之後例不准調口外亦無候補同知本班人員自應在内地現任理事撫民同知通判内曾經署理州縣及滿漢州縣内揀選請調兹據藩司裕長臬司周馥護理熱河道崇祥查有武强縣知縣介純堪以調補詳請會奏前來臣查介純年五十六歲正紅旗滿洲覺羅文炳佐領下人由監生報捐筆帖式選補通政司筆帖式嗣攺捐鹽大使指分長　分缺先用題補海豐塲大使同治五年七年歴辦海運漕糧出力保加五品銜並以知縣用九年八月由甘餉總局捐戴在翎是年辦理海運　力保俟癍知縣後以直隷州知州用十一年三月丁母憂十三年服滿起復光緒四年五月經欽派王大臣騐放以知縣仍留直隷歸候補班補用八月到省題補今職經部覆准於光緒十三年九月十七日到任該員老成謹慎辦事細心以之調補圍塲糧捕同知實堪勝口外要缺之任與例相符合無仰懇天恩俯念邊缺緊要人地實在相需准以武强縣知縣介純調補圍塲糧捕同知庶於地方　裨該員由現任知縣照例請調圍塲種捕同知毋庸送部引見至該員任内並無審案緝盜經徵錢糧巳起降革處分且題調要缺一　因公處分例免核計該員係屬初調毋庸扣解罰俸銀兩所有叅罰案件在光緒十五年三月十六日欽奉恩旨寛免以前　毋庸造册　將奉旨寛免以後叅罰案件清册咨部外理合會同熱河都統臣慶裕恭摺具陳伏乞皇上聖鑒勅部核覆所　武强縣知縣選缺　　　有應補人員應請留歸外補謹奏奉硃批吏部議奏欽此 
 
 

Page 14

 
 
[光緒二十年九月十八日京報全錄]  
　　宫門抄○　旨一　　前○慶　王等奏遵旨查照成案據實覆陳摺○都統慶奏各防緊要派兵巡緝片○浙撫廖奏五十七次查明殉難各人請准旌表摺○江撫　奏委署知府片○署蘇潘　奏報接篆日期摺○臺撫邵奏請准知縣改歸　　片○又奏甄别道員片○署甘提督張奏報接篆日期摺○九月十八日户部通政司詹事府廂白旂值日無引見○　中堂等磨勘試卷覆命○廣東巡撫剛毅到京請安○松森因伊子授閣學謝恩○貴州臬司唐樹森到京請　安○江寗藩司瑞璋到京請安○關防衙門奏初一日大光明殿拜表瀾公行禮○召見軍機剛毅○○管理廂黄旗滿洲都統事務和碩慶親王臣奕劻等謹奏爲遵旨查照成案據實覆陳仰祈聖鑒事光緒二十年六月二十日内閣奉上諭國子監司業瑞洵奏請清查民人冐入旗籍以虽流品一摺民人假冒旗籍本于例禁若如該司所奏竄名報捐送考等弊諸多朦混該營叅佐管領各官從不舉發殊屬不成事體著八旗都統内務府大臣按照原奏各節確切查明叅酌成案奏明辦理欽此欽遵抄出到旗臣等公同查閱原摺内稱查各旗丁册原有編審之例本爲杜絶假冒今則厮輿之卒皆蝕錢糧勳舊之家亦多乞養叩以清語而不曉詢以姓氏而不知始猶竄名閒散漸至報捐送考矣初僅承嗣孤孀繼且廕官襲爵矣迨其一旦得志意儼然以閥閱世家自託名種初不計識者之議其後也此等弊端外旗固所不免等語臣等查各旗辦理編審丁册成案向於三年編審一次比較舊册事故者聲明裁除新增者聲明註入具册二分該佐領　驍騎校領催族長等併於册内聯名畫押鈐用都統印信一分送部稽核一分存旗備查此編審之例迄今恪守未敢因循廢弛且每遇挑補兵缺由各該佐領取具挑缺人等互相聯名保結如有假冒不實之弊該兵等同挑一缺皆存倖得之心何能代爲欺隱此難混入旗籍冒食糧餉之實在情形也查報捐送考廕官襲爵各節事屬名器所關尤當慎益加慎設有假冒虚揑或爲同旗應試者指　或爲本族當襲者爭論該管各官耳目　近易於查訪確實不難敗露曷敢曲予容隱遽出印甘各結致干咎戾臣等公同叅酌編審之例本　周詳誠恐日久生懈猶有不實不盡自應嚴飭各佐領嚴詢密查如有抱養民人之子者或曾經立功准其聲明自首均照成案辦理倘不自　别經發覺不惟照例斥革銷檔且將該管叅佐領族長等一併分别叅辦至報捐送考廕官襲爵名器所關尤當加意查詢確實再行呈明核辦倘有朦混情弊臣等查出抑或别經發覺將該管官立予叅處再五旗包衣向隷王公屬下如遇送考該管包衣叅佐領管領等務當詳查確實出具切實甘結存案備杳倘有虚冒取巧等弊一經查出由該旗都統分别叅處除内務府三旗應查各節由内務府大臣另行具奏外所有臣等查明各節覆奏緣由謹合詞恭摺具陳伏乞聖鑒訓示遵行再此摺係廂黄旗滿洲主稿合併聲明謹奏奉旨巳錄○○慶裕片再熱河各屬於光緒十七年勦平教匪後奏留内地練軍分撥各州縣駐紥以資鎮撫嗣於本年春　將内地練軍陸續抽調回營訓練僅留古北口練軍數處分紥並由河屯八溝新設練軍内調撥填駐雖然各處皆有練軍駐守無如地曠兵單難以兼顧且現在　近各防一切巡查緝捕尤爲緊要而朝陽界連奉省地面遼闊盜賊出没無常更宜嚴防搜捕以杜竄擾奴才當由熱河駐防旗營練軍内派撥練兵八十名圍塲駐防練軍内派撥練兵四十名前往朝陽縣並建昌縣屬之珠碌科夜不收及赤峯縣等處分撥駐紥會同原駐各處練軍巡緝搜　以靖閭閻而安地方一俟明春再行撤回歸伍並由奴才札飭各屬舉行團練保甲以期聯絡所有各防緊要派兵巡緝緣由理合附片陳明伏乞聖鑒謹奏奉硃批知道了欽此○○頭品頂戴浙江巡撫臣廖壽豐跪奏爲五十七次查明浙江省各屬并流寓浙江被戕殉難陣亡官紳生監義婦民女一併懇恩旌表恭摺仰祈聖鑒事竊照准吏部咨嗣後請卹之案如核其死事年月巳在十年以外者概不得再行奏請議卹又准禮部咨陣亡被戕殉難紳民婦女查有實在事蹟可憑應准照例旌表各等因經前撫臣崧駿將五十五六兩次查明陣亡被戕殉難紳民婦女先後奏請旌表在案兹又據省城採訪忠義局續行查明五十七次被戕殉難陣亡官紳生監義民婦女分造事實清册由藩司趙舒翹核明詳請奏咨旌表等情前來臣覆覈無異除將名數事實清册送部核辦外相應仰懇天恩俯准飭部照例旋表以慰幽魂理合恭摺具陳伏乞皇上聖鑒謹奏奉硃批該部議奏欽此○○德馨片再南康府知府陳鼎新病故臣另行恭疏具題所有該府印務應卽遴員接署查有另補知府斌鑑年富才明堪以署理據署藩司裕昆會同署臬司繆德棻具詳前來除檄飭遵照外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○二品銜署江蘇布政　蘇　太道臣黄祖絡跪奏爲恭報微臣接署藩篆日期叩謝天恩仰祈聖鑒事竊臣接奉兩江總督臣劉坤一江蘇巡撫臣奎俊會檄以江蘇布政使鄧華熙奉旨署理漕運總督所遺藩司印務委臣署理等因臣交卸蘇松太道篆束裝赴蘇於光緒二十年八月二十一日准正任布政使鄧華熙委員將印信文卷移交前來當卽恭設香案望闕叩頭謝恩祇領任事伏念臣隷籍西江愧無知識始官郎署移仕版於吳中繼沐殊恩任監司於京口嗣復胥台陳臬暫攝提刑歇浦備兵重邀新簡方愧吸埃之未報不圖際遇之逾恒兹乃俾綰藩條再移省會查吳地號稱富庶藩司職任旬宣舉凡用人理財事事均關緊要如臣愚　懼弗克勝惟有隨時隨事禀承督撫臣認真經理斷不敢以暫時攝篆稍涉因循以斯仰答高厚鴻慈於萬一所有微臣接署藩篆日期並感激下忱理合繕摺叩謝天恩伏乞皇上聖鑒謹奏奉硃批知道了欽此○○邵友濂片再開復四川卽用知縣江昶榮年五十一歲臺灣安平縣附生應同治庚午科本省鄉試中式舉人光緒癸未科會試中式貢士殿試三甲第一百三十七名朝考三等第一百七名欽點以知縣卽用簽分四川請假修墓由部給照回籍光緒十二年正月到省因到省繳照遲延一年以上經部照例議以革職十三年七月回籍嗣因辦理臺灣清賦出力保請開復原官奉部復准以該員開復革職例應引見應令給咨赴部引見等因兹據江昶榮以無力晉引情願攺就教職歸部銓選禀由臺灣藩司唐景崧詳請奏咨前來查該員江昶榮文理尚優堪以改歸教職銓選除咨部外臣謹會同閩浙總督臣譚鍾麟附片具陳伏乞聖鑒敕部核覆箷行謹奏奉硃批吏部知道欽此○○邵友濂片再竊查前准部咨嗣後無論何項勞績歸入候補班人員以到省之日起予限一年詳加察看出具切實考語分别補用等因兹查補用道臺灣府知府陳文騄察看一年期滿自應照例甄别據臺灣布政使唐景崧臺灣道兼按察使銜顧肇熙會詳前來查該員陳文騄練達勤能體用兼備堪以道員留閩補用除將該員履歴咨部外臣謹會同兼管福建巡撫事閩浙總督臣譚鍾麟附片具陳伏乞聖鑒謹奏奉硃批吏部知道欽此○○署甘肅提督涼州鎮總兵官奴才張永清跪奏爲恭報奴才接署提篆日期叩謝天恩仰祈聖鑒事竊奴才渥蒙寵命簡放涼州鎮總兵遵例入都陛見於光緒十九年十月十五日到京跪聆聖訓二十四日陛辭由京起程本年五月内到京承准陜甘督臣楊昌濬咨開甘肅提督封培榮赴督陛見以奴才委署甘提篆務遵卽由省起程於七月初四日抵甘隨准提臣封培榮咨飭委甘標中軍叅將秀昌將提督甘肅總兵官銀印一顆以曁卷宗等件齎送前來奴才當卽恭設香案望闕叩頭謝恩祗領任事訖伏念奴才一介武夫知識庸愚謬綰鎮符未報涓埃兹復委署提篆兢惕益深查甘肅爲邊疆扼要之區提督有統轄各鎮之責凡整頓營伍綏輯邊防與夫控馭蒙番訓練士卒在在胥關緊要奴才自維擣昧深懼弗勝疉荷聖恩至優極渥惟有勉竭愚誠實心任事遇事商謀督臣隨時辦理不敢以暫署斯篆稍涉因循以冀仰酬高厚鴻慈於萬一所有奴才接署提篆日期並感激下忱謹缮摺專差叩謝殊恩伏乞皇上聖鑒謹奏奉硃批知道了欽此 
 
