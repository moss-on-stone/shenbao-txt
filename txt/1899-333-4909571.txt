# 1899 - 333 - 4909571

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字足本王鳳洲綱鑑會纂告成] [  圖書集成局代啓]  
是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閲者不便爰會通兩家之書撰爲是編用筆謹嚴叙事詳備方今國家崇尙實學稽古之士允宜家置一編惟惜坊間所印均係删節之本文字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[論英美租界公廨宜專設監獄免寄禁犯人受病之苦]  
上海租界之設有會審公廨也以辦華洋交涉之事其政本較州縣爲簡其刑亦較州縣爲清乃自租界愈闢愈廣人民遂愈聚愈多五方雜處良莠不齊訛詐打降之事日出不窮户婚錢債之詞盈庭互控遂至無日無刑訊之案亦無日無覊押之人雖無重大之案嚴收禁錮而覊押人犯亦猶州縣之監獄也訊案旣多則覊押者亦衆公廨之設初在英租界之大馬路中規模草創限於地步雖有覊押入犯之所並未專設監獄或判押捕房或寄禁外國牢監現公廨雖遷設美租界中而地址未必擴充於前故寄禁人犯悉仍其舊前報紀翁笠漁直刺以外國監牢爲西人犯罪禁錮之所其中一切章程多仿西法與華人氣體大不相宜以致各犯被覊釀成疾病往往不及醫治遽爾云亡詳加訪密知有三端爲害甚烈因卽函知值年領袖大西洋總領事華德師君略謂近查外國牢監寄禁人犯多患腫病其故因彼處定章或用冷水洗浴無間冬夏或禁止語言使人氣不宣洩或因監地潮濕侵入肌膚皆爲華人釀病之由並聞新押人犯每爲同號老犯任意毒毆殊非體恤獄囚之道商請查照會商各國領事設法保護以重民命云云案公廨之設已歴有年所人犯之寄禁於外國牢監亦歴有年所人犯之受病想亦匪伊朝夕歴任讞員並未覺察直至今日爲直明訪知函請設法雖未經如何照覆是否可以設法而直刺勤政愛目之心已照然若渴累絏者亦不啻身受其惠矣惟念西人好詔較華人爲甚而刑罰較華人爲寛西律犯罪者不過監禁而監禁之地亦修潔齊整冷水洗浴禁止語言是非華人所宜若謂監地潮濕則不無滋疑西人素喜乾燥而其待罪人也亦無苛刻之例何於監地之潮濕亦漫不加察乎説者謂外國監牢專爲監禁西人而設至今滬上西人之受監禁者不聞有一二焉自爲公廨寄禁華人不啻喧賓奪主西人或以皆係華人而不無疎忽之處亦未可知各國領事果應直刺之請一視同仁改章撫卹誠爲最妙之事或執西法而不能變通則將與之爭執乎抑聽犯人之受病乎旣爲寄禁則權操於西人其勢有所不能若聽其受病在未經覺察者反可漠然宜之直刺旣已訪知問心其能安乎蒙意旣爲衙署雖非州縣可比而監獄亦不能不設自宜籌欵建造非但布置可以自如且在衙署之中或衙署之傍地近亦易於訪察不較寄禁之爲愈乎然蒙又有説焉現在各省各府州縣無不專設監獄自可操縱自如然官長一不加察弊卽叢生大抵罪人之死於牢獄天年者少非命者多有獄卒索詐不遂凌虐致死者有仇家賄買獄卒設計致死者有夥盜通同獄卒致死首犯以滅口者有獄霸放債逞兇坑貧取利因而拷逼致死者有無錢通賄斷其獄食視病不報直待垂死而遞病呈甚至死後方遞病呈罪人受苦種種不一公廨案情旣無府州縣之重而其弊亦可較少然一或疎略罪人卽受其病且在租界之中更宜留意庶不致受西人以口實芻蕘之獻不知有當否也 
[法人要挾]  
　　天津國聞報云美國欽使康大臣於上月十八日到京後卽往總署調停中法交涉事法人要求三欵一革粤督一碯州石門租於法國一中國土匪速行平定 
[廣灣近信]  
　　南洋新加坡叻報接海防法人來信云法軍之駐廣州灣者原望蘇子熙宫保節抵是處卽可將各事辦理妥洽永息爭端因宫保此行中朝實予以全權之任也不意節麾旣抵辦理諸事多不能如願以償法軍見此情形故不得不自爲預備旋於本月初三日由東京地方官派撥法兵三百名馳往廣灣再調出兵丁三百人預備一切俾得續往相助并派戰艦馳赴其地揚威耀武以圖保其權利云云此信傳自法人之口而英京來電則謂中國近日又在廣州灣内再割二島給與法人是以中法之事一律清釐聞此事之所以克成者係蘇子熙宫保馳抵其地與法人妥議約定此疆彼界故得以息此爭端也兩説相反未知孰是但宫保於十五日至廣州灣畫界迄今尙未就緒聞因法人故意苛求宫保不能擅許十分爲難宫保不得登岸而土人又復洶洶前者調往彈壓之福軍及誠字營勇丁改由陸路前往故先用廣利等小輪船十艘將各勇丁載往長沙登陸取道高凉以資防禦今據英京來電謂此事已經就緒姑兩存之以俟續録 
[使相消息]  
　　天津國聞報云日前上諭大學士李鴻章爲商務大臣往通商各埠查考一切商務兹得京中消息使相於上月底請訓出都天津官塲已預備行轅於水師營務處 
[記搭浪施華列總帥逸事]  
　　南非洲搭浪施華列民主國有總帥焉名柔末其先世法國人也生於一千八百三十一年急同羅尼之根哦地今六十八歲軀幹雄偉精神矍鑠每戰必身先士卒傷痕鱗積且善機變能用衆素有大志少時隨父務農好讀書究心古今成敗指陳了了或遇山川險隘輙流連不忍去嘗曰天將特質賦於一人緣欲救衆人之不足補造化之缺憾者若自放棄誠負畀任且獲罪於天矣聞者或笑其父獨奇之使之釋耕而學律數年學成以其術行世國民翕服聲名鼎鼎疉蒙恩遇拔爲國家大律師於是稍稍兼懾國際各事皆得其平一千八百八十年英搭 
 
 

Page 2

 
 
齟齬乃相兵總統拘吕惹詣英廷議和堅持獨立主義英不能屈事遂不成是年十二月三十號歸國以大義激勵國民自稱獨立籌備戰事國人立爲帥英以其强項不屈發兵討之明年正月二十八號與英兵戰於廓士力英師敗績二月八號再敗之於烟高哥河是月二十七號又大敗英軍於馬拉巴山是役也英人宵壓搭軍而陣踞山作建瓴之勢天將曉英軍鼓聲驟發勇怯皆應搭人大恐勢將潰柔末激勵將士獨馬先出依山仰攻十盪十决有裨將偶退柔親斬之遂策馬登山槍斃英將沙哥利衆乘之英帥全潰死者二百八十八搭軍陣亡者五人而已凱旋復佐總統爲政民氣大振英聞之稍餒至一千八百八十四年英搭重訂和約稍變前議爲覊糜之計搭人亦以英爲大國不敢深爲搆怨議遂成然非此一戰搭必不得自治内權也自是搭國兵柄皆歸柔一人總之韜鈐之術固其所長號令所及人皆樂從乃重定兵制以國中兵分作十七屯各兵常備十四日糧無事則屯各隘一有徵調四十八點鐘内軍可集側建書院使國中童子皆就學放棄者父母有責然每院必相去甚遠平日童子上學令携一鎗一皮囊歸家時沿途獵鳥獸以佐食使自幼操其准的獲禽多者褒奬之傷人者有律蓋其地多生番常出殺人且處南非利洲各强國剖分之餘懼社稷之殞不得不出此也上好下甚民盡知國家所以圖自立之意父勸子勉國俗大變故搭國人善鎗之名獨著以英之强猶且畏之前柔曾偕總統聘於法法人問其練兵育民各政柔盡道其制法人亦服之惟其性頗剛忍犯令者未嘗稍免在陣上殺人不死不已非所謂不重傷不禽二毛也前一千八百九十六年擄乃牙公司之衆堅欲盡殺之其部亦甚忿總統拘吕惹雅不欲以此傷和局邀之入密室中勸之經夜始允之軍復譁然總統又以爲言柔乃告於衆曰今日之事譬鄰牛而蹊余田也禾稼雖有傷然彼有主者殺其畜則傷誼歸之而責以償彼奚辯事可已而不已致我民重罹鋒鏑吾何忍乎慷慨而道諸事咸感泣衆遂定歸諸俘於英得以無事此其才皆能得人心悦誠服也初與總統拘吕惹甚投合前數年因舉總統之故彼此不無芥蒂然遇國事從無自稱私意論曰柔末小國一農民耳乃不忍自放棄欲民盡被其澤卒能屢抗大國之師民氣大伸國勢發逹非有志者事竟成乎阿非全洲幾全餉他人饞吻搭浪施華列以孑孑彈丸之地得以獨存於臥榻之下如縱羣羊入虎狼隊申彼雖磨牙厲爪而不敢嘗一臠豈如天生李晟爲唐室耶不然搭浪施華列八十五萬人幾何不早爲他八之奴僕牛馬哉然觀其出令發號國人爭從豈用異術籠絡者比也彼間關死力與英齗齗爭此民權誠恐寄人籬下吾民爲他族所摧抑卽其初志所謂天畀特質於一人將救衆人之不足者故不惜挺身以救國民民亦不惜身以赴國難上下一體國民同心團結爲一種保種保國熱力雖大國亦畏之矣録叻報 
[軍帥閲兵]  
　　鎮江訪事友來函云新任江寗將軍崇軍帥善於上月二十八日傍晚時乘坐官舫用小火輪船拖帶駛抵京口舟泊六吉園馬頭斯時江勝新湘各營曁八旗子弟咸列隊江干預備恭迎俄而長江永師提督黄芍巖日保副都統吉晉軒統制常鎮通海道長久山觀察署理鎮江府王鹿峯太守叅將鄭藎臣叅戎都司周錦堂都戎曁八旗官員均登舟晉謁脚鞋手版歴碌異常二十九日午前軍帥舍舟登岸坐緑呢大轎排齊儀仗由大街迤邐入城躬往文武各衙門答拜旋在將軍行臺暫駐襜帷迨三十日辰刻軍帥排導詣校塲升坐演武廳傳令開操先閲各陣步伐整齊軍容嚴肅如荼如火頗能壯觀軍帥一一奬譽有加演陣旣畢接閲各武弁放槍打靶各技尙未演盡時已夕照西沉軍帥遂命駕回行臺憇息 
[委員籌餉]  
　　武昌訪事友來函云鄂省庫儲支絀應解京恊各餉無從籌撥總辦籌餉局朱惠之觀察以烟酒爲無益之物泰西各國於此二者榷稅甚嚴值此時事多艱度支告匱自宜師其或法以裕餉源曾開具條陳禀蒙張香濤制軍批准現由觀察查明各府屬巿鎮大小分派委員馳往各屬試辦兹將各委員銜名照録於左候補通判包希藺赴孝感候補通判胡子斌赴武穴候補通判馮紹恩赴咸寗候補通判黄辰赴武昌候補知縣胡金鏜赴蘄州候補知縣史賡雲赴沙巿補用知縣吕賢笙赴宜昌補用知縣成槐赴沙陽候補知縣張國蘭赴老沙口均州候補知縣惲元復赴漢口補用知縣楊湘雲坐辦樊城兼令辦襄陽 
[研訊假官]  
　　武昌訪事友來函云匪人某甲冐充撫憲委員向黄岡縣某姓索詐經縣主楊葆初大令訪獲押解至省由撫憲于次棠中丞發交發審局嚴訊而犯供狡展異常不肯承認武昌府逄子政太守適在考試期内未能督同審訊中丞以案情重大必須澈底根究以儆將來因諭飭署按察司孟志青廉訪遴委明幹大員督同讞局各委員詳加研訊俾成信讞想一經訊實三尺具在必不能爲若輩寛也 
[凌遲逆子]  
　　福州訪事人云月前興化府屬莆田縣主倪大令親解毆斃生母之逆犯朱阿謀至省旋經督臬兩憲過堂勘訊按律擬以凌遲處死某日臬司周子迪廉訪赴督轅恭請王命會同督中恊王恊戎率同福州府及閩侯兩縣主將犯押赴北校塲梟首剖腹明正典刑有知其事者謂阿謀年甫而立向在省垣謀生弟阿全小本經紀父早世母已再醮多年嗣以復失所天遺孤亦遭夭逝祗存養媳正屇笄年門户凋零擬配與阿全爲室阿謀知之以母偏愛其弟引爲不平母憚之挈媳他往不料阿謀追蹤而至竟將其母毆斃致釀逆倫巨案夫朱阿謀之母雖係出母而在阿謀固有生我之恩者也以不得妻故竟至弑母科以凌遲之罪梟獍者流庶乎知所儆矣 
[漢皋火警]  
　　漢口訪事友來函云上月二十六日之夜十點鐘時漢鎮流通巷正街徐新茂錢店不戒於炎霎時間烈燄飛騰幾致不可嚮邇幸各鋪水龍聞警馳至跳珠濺玉竭力狂澆計歴二點鐘之久祝融氏始興盡而退是役也共燬去鋪户約有二十家按是處被焚未久今又遭此大劫殊可憫也 
[蠡城火警]  
　　紹興訪事友來函云十月二十七日黎明時郡城大雲橋唐姓豆腐店烟囱炸裂火星墜入洋油箱中霎時間烈燄　飛勢不可遏延及馬元興席店楊泰來雜貨店及年糕店南貨店祝融氏左衝右突銳不可當幸各洋龍聞警馳至吸水灌澆得卽烟消火滅然已焚燬巿廛八間矣 
[潯郡官塲紀事]  
　　九江訪事友來函云姑塘關委員候邉巡檢彭憐甫少月光榮邇因請假回籍其遺缺經關道憲明觀察札調九江關委員金子明叅軍丙楨候選巡檢吴少尹盤年同往接辦遞遺九江關事務札委候補同知元司馬雋偕候補縣丞宋子嵩二尹維新前往辦理○日前由道府憲會委江防廳梁紫波司馬德化縣應莘臣明府前德化縣吴儀生明府保甲總巡鄭幼戟明府等各員於上月二十四日同赴江北張家洲之扁担峽勘量荒洲○上月中旬某日長江水師提督黄芍巖宫保按臨湖口巡閲鎮標各營許步青鎮軍率領中衡遊擊黎羲齋遊戎等調集砲船卽在湖口操演軍威之盛頗壯觀瞻○九江關道兼通商事宜明華亭觀察近奉撫憲松大中丞檄調赴貴谿審訊教案并委史炳南明府爲隨員史明府於上月二十六日先行起程觀察須俟宋佩珍軍門回潯後再行啓節也○上月二十六日九江官塲接南昌電音内開藩轅牌示新選南康府葉子川太守慶增領憑到省飭赴新任署寗都直隷州鮑病故遺缺以候補府林右丞太守介弼署理義寗州黄菊秋刺史壽英與分宜縣馮子堅明府全琮互相調署先委連步庭刺史級代理分宜篆務 
[贑省官塲紀事]  
　　南昌訪事友來函云署臬司周瀚如廉訪以保甲爲當務之急特札飭各屬實力奉行猶恐未能一律妥善日前特委各員赴所屬州縣實力查察兹將銜名照録於後崇明府泰往浮梁白明府士元往瑞昌楊明府樂修往餘干何明府惟傑往永豐湯别駕濟川往德安薛司馬鍾翰往鉛山夏明府濟安往廣昌胡州别駕宗俊往雲昌洪司馬子煃往德化李明府毓璠往袁州倪明府鍔往萬載陳明府錫疇往龍泉黄明府天懷往安仁林明府丙往瑞金楊明府家駿往樂安陳二尹謙往長寍崔少尹紹曾往大庾○前署上饒縣蔣冠羣明府精明幹練久 
 
 

Page 3

 
 
已器重上游前曾擬補高安縣缺適因丁艱未果現已服闋到省日前適奉新縣缺出明府照章輪補已奉藩憲請補行知明府爰卽趨詣各憲轅禀謝然部覆往來尚需時日大約明歲春初當可料理履新也 
[永嘉試事]  
　　温州訪事友來函云永嘉縣查石笙大令舉行縣試上月十六日爲二覆之期文題何以謂之文也合下一章賦題小鄒魯得韻未詳詩題賦得山似屏圍繞畫樓得山字丹井白泉象浦龍溪七律四首不拘韻二十二日三覆文題是故君子先慎乎德詩題賦得薄采其芹得芹字二十三晚發貼全案童子軍中凡得膺前列者無不欣喜逾常頌大令之老眼無花也○三塲點名畢後有胡姓文童特請補點給卷一時各童均指爲冐籍聲勢洶洶胡見勢不佳卽行出塲諸童猶不甘休擁至西轅門外意欲朋毆幸經衆人勸解始行寢事○温州府潘竹年太尊接奉文叔平文宗飭知示期十一月初三日府試現已出示曉諭定於本月二十八日取齊彼應試諸君當須磨厲以須一試奪標手叚也 
[禾試先聲]  
　　嘉興訪事友人云浙江提督學政文叔平宗師按臨湖州府屬舉行科試近已將次告竣見飭嘉興府屬定期十一月初四日取齊俾各屬士子屇期麕集聽候示期開考 
[榕垣冬旭]  
　　福州訪事人云日本租界前經閩縣吕陳二邑尊先後立碑出示曉諭惟估價一切尙無明文無知鄉民不免滋生疑懼兹者新任閩縣主劉汶樵大令大張租界條約告示咸使周知並禀請上憲遴委彭岳峯别駕壽松在下渡鄉設局傳集各鄉紳耆諭以界内田園房舍均應公平議價毋得任意居奇致碍成約○省垣正誼鰲峯鳳池三書院向例於四書文外兼課算學近聞督憲許筠帥以算學實爲當今要務擬令各生勤加肄習另設專門惟須别籌膏火以期持久旋經籌得每年六百金爲按月奬賞並延楊景祁明經爲齋長命題評閲皆由明經主持并按月在院講論一二次俾各生得沾觀摩之益糧道何觀察仰承憲意刻已出示曉諭定於十一月初三日課試無論在院及各郡邑生監均准報名投考是亦作育人才之至意也 
[靈隐霜鐘]  
　　杭州訪事友人云署臬憲陳養源廉訪接篆後特飭保甲局各叚巡員每夜嚴加梭巡各處栅欄於二鼓時一律上鎖毋許擅開廉訪又查知杭地每屇冬令賭攤林立大爲閭閻之害特飭仁錢兩縣會同何甲局委員嚴加查禁又以城廂内外因馳馬肇事者時有所聞前經署臬司世廉訪嚴定賞罰後此風稍息嗣又故智復萌用特重申厲禁違者子以嚴懲○上月二十三日之夜杭省陡起大風走石飛沙異常猛烈距鳳山門外二十里之遥龍泉山地方吴姓墳墓之上有銀杏樹一株大可數抱被風吹折逮倒於地壓坍墳丁房屋二間幸人尙無恙封姨之力一致於此可不懼哉 
[蜃江寒浪]  
　　温州訪事友來函云府尊潘竹年太守因甌郡今歲年榖順成而米價日見飛漲深恐有奸商偷漏出口等情特發示諭嚴行禁止並諭令製備站籠以示儆惕有胡某者在東門外浦下開設礱林行慣以偷漏爲事日前爲人告發太尊立將胡行簿據吊案核訊確實隨發交永嘉縣釘鐐收禁似此雷厲風行温郡奸民當不復敢以身試法矣○上月二十二晚邑紳徐君翰青督帶練勇在東門外某烟寮拘獲哥老會匪項日旺一名當卽送府發縣訊供從身畔搜得票布口號單等件印有九龍山忠義堂新進九牌閩浙通行字樣現已訊供收禁押候緝黨詳辦聞該匪係瑞安人向從樂清散賣票布被徐訪悉故得一鼓成擒也○南門外林裕豐花爆店店東被火藥灼傷後卽延西醫霍君代爲敷治現已十痊其八惟霍因用心過甚於某日突吐鮮血經人舁回翌日遽爾逝世亦可傷已○日前泰順縣典史張少尉國煇特禀上憲請委人代理旋奉府憲委王少尉奎綸前往庖代聞瀕行時由府署津貼路費始克赴任亦可見缺之清苦矣 
[鳩江寒浪]  
　　蕪湖訪事友人貽書云三山鎮在蕪湖上游四十里店鋪如林帆檣雲集固江鄉一大巿集也地屬繁昌縣治上月中浣某夕鎮上潘福盛布店驀被緑林豪客二十餘人明火執仗撞開後門入室刼掠店主潛至前進鳴金喊救隣右聞聲奔集盜黨卽以火災相呼僞爲搶火竟被逸去迨經店主説明則已蹤影杳然矣次晨開單報知縣主親往履勘籖差勒緝未識能破獲否○朔風怒吼江中雪浪如山某擺江船自西岸翦江東渡艙面置有黄豆一擔偶因欹側將入江心豆主人俯身挽取不料連人帶貨一齊深入鮫宫渡船亦幾致傾覆江行之險洵可畏哉邇因時事艱難籌餉練兵在在需有的欵聞鄂西湘皖四岸鹽商現又奉到鹽政大臣加釐新章令皖岸鹺商每銷鹽一票加繳釐金六百兩鄂西湘三岸均係大票酌定西岸每票加釐一千兩湘岸八百兩鄂岸六百兩係按有無鄰私浸灌而定加釐之多寡准聽鹺賈加諸鹽價如有推諉定當改招新商承辦舊商無奈故已具禀於督銷總局遵章承繳公議將新加之釐匀計鹽價每觔加錢兩文在鹽商貴入貴出固無所用其躊躇特恐官鹽價貴私鹽愈多梟黨將愈聚愈衆此於地方人民殊爲大害未知在上者亦曾計及之否○蕪湖行銷淮鹽每年約百餘票今年濵江一帶私鹽充斥迄今已滿十月並過醃菜之巿所銷聞祗五六十票設非及早設法則將來官銷必致愈趨愈下涓涓不塞將成江河不禁深爲諸鹺商危之 
[詣勘被竊]  
　　日前滬城提右營叅府署被竊巨贓報縣請緝昨日縣主藍雲峯大令帶同書差捕役前往蒞勘城汛張千戎亦會同至叅署勘視一週大令諭令捕役限期破獲如違血比 
[量置水管]  
　　本邑創辦内地自來水度地於滬南包家宅營建水廠洋房並在大馬頭設立公司由楊唐兩觀察總理其事而延西人代爲督工開辦就公司旁疏鑿水池水管則自包家宅接至沿浦馬路十六鋪橋爲止刻已將次接至城内而裏馬路地方亦須設立水管前日由打樣西人在彼測量地址以便安設水管至法國公部局所設之自來水管則聞在馬路木壩以外以期與中國内地自來水無所妨碍也 
[航船遇盜]  
　　本月初一夜松江二號航船由申開往松江行經浦西鰻鯉嘴角遇一盜船行刼盜匪有十餘人皆操湖南口音聲稱查緝私鹽將搭客銀洋衣物盡行刼去昨日船户曹子山已投上海縣署報請勘緝矣 
[保釋巡捕]  
　　日前南巿新馬路四十九號巡街捕李英翰在董家渡馬頭將駁船户孟阿弟持棍毆傷脚踝孟心不甘服投控捕房捕頭將孟舁送滬北仁濟醫院求治旣間孟之家屬又投馬路工程避喊寃局員司徒貽芬司馬諭令退去將李禁押捕房以待懲辦李係回教中人日前挽教投局求請開釋司馬允之准子保釋 
[事由探夥]  
　　昨報紀包探被控兹悉拘獲之竊賊張阿六因竊取弟媳之牙扇被陳探之夥垃圾阿順緝獲帶至西洋樓茶肆待送捕房不料被張母投控私押惠付捕頭當時雖惡陳探之違章嗣知此事實係垃圾阿順所爲因將陳探釋出令速將垃圾阿順交到以便解送公堂請究 
[善與人同]  
　　昨承廣利生號交到周君桂泰陳君梓堂一爲賢郎完娶一因抱孫之喜各以筵資移助施粥經費計每位洋二十元江北糖雜貨衆商年例酬神戯資餘欵移助洋四十元二角又餘記洋一元諸善士同心利濟雅意殷拳以一念之仁慈普萬家之樂利順時施惠　佩殊深又同時奉到無名氏樂助嬰孩紅棉衣四十九件又助施粥洋二十元無名氏五色嬰孩棉衣六十件南通州徐毓萱原棉衣二百件蘇寳昇新棉衣二百八十件全記號交來横濵復興昌號新棉衣五十件源通官銀號撥來無名氏原棉衣八十件黄緜著體赤子臚歡祗領之餘併此誌謝[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[渡船傾覆]  
　　九江訪事友人云上月二十日薄暮龍開河某姓渡船載客三十餘人衝波行駛無如船小載當舟子力不龍支頃刻沈没幸經鄰船篙師竭力援救諸客均慶更生然亦險矣 
[母子同殉]  
　　嘉興訪事友人云十月二十八日下午一點鐘北門外栅堰橋左近某姓草屋不戒於火頃刻燎原一片茅龍悉付灰燼幸左右並無鄰居得免殃及惟某姓母子兩人其母見勢已急奔入内室收拾衣物其子隨之倉皇不及逃出以致葬身火窟聞母年三十六子僅五齡亦可憐矣 
[上海縣署瑣案]  
　　銅鍋阿新卽顧阿新被匪人挖去目睛已紀昨報嗣經伊妻顧杜氏并伊父顧雲卿投縣控稱雲卿亦被戳傷前晚縣主藍雲峯大令情襄讞委員吴端甫明府在敬業畫院訊問先傳該處十圖地保金茂供顧阿新向在九　地軍營當兵與玉器帮陸掌全向來相識今晨不知何故在八鋪内將顧之目挖去復舁至小的鋪内小的聞知前往查看掌全已不知去向顧　卿供兒子阿新前向掌全借洋四元昨日媳婦搖得一會陸卽向兒子索取兒子不允歸償今晨陸卽糾同伊弟文卿海梅等各流氓來家將兒子拽去挖目小的聞聲往勸亦被戳傷衆流氓一哄而散遂將兒子送往仁濟醫院求治小的受傷求騐顧杜氏供與翁同明府飭仵騐得顧雲卿左腿刺傷屬實判令退去醫治候飭差查明實情以憑拿辦○曹俞氏控夫弟毛毛强借不遂行兇毆傷頭額亦經吴明府提訊曹全寳供係俞氏之夫家住虹口二圖胡家木橋地方是處皆係本帮瞿姓同廣帮各賭徒賭博之所胞弟毛毛日往與賭時向小的借錢今晨小的出外伊向妻俞氏强借不遂將頭擊破又將女兒引囡毆傷求騐曹俞氏同女引囡供與全寳相同明府飭仵騐得俞氏頭額確有微傷引囡並無傷痕判著回去醫治候查明核究○余趙氏控夫余阿昌毆傷一案亦經吴明府提訊余趙氏供年三十歲於十五歲時嫁與三林塘余阿昌爲妻丈夫向充泥水匠作頭時將小婦人凌虐近又娶一妾住居本邑西門外更置婦人日用於不顧今晨尋到彼處向夫理論詎丈夫同妾將小婦人兇毆頭上擊成一孔血流不止頭髮均被膠粘務求伸寃明府飭仵騐得傷勢屬實判令回去醫治一面飭提余阿昌訊究 
[英美租界公堂瑣案]  
　　騙子孫益山周友梅周福卿三人偵知元隆米店與德昌錢莊素有往來孫因至元隆米店冐稱德昌夥友誑取往來摺一扣由周友梅持摺至德昌取票銀三百兩周福卿持往貼現後爲德昌莊主莫壽生察出告知元隆米店胡六相一面投報捕房捕頭令包探陸阿九將一干人拘獲於昨晨解案請究莫胡二人投案申訴前情孫益山等三人同供實因失業已久不得已出其下策叩求寛宥讞員翁笠漁直刺商之梅繙譯判將孫等各押半年以儆○包探竇如海禀稱去年徐雪林石林春二人串取珠寳掮客陳雙壽珍珠一千三百粒陳錦春珍珠一千八百粒質洋逃逸今始來滬經小的拘獲送案請統陳變壽投案供爲珠寳掮客與徐雪林素有葭莩親去年十二月初八日徐稱有人欲購珍珠小的當卽付與珍珠一千三百粒後因不該又向同葉陳錦春處取到一千八百粒眼見徐轉交石手後卽避匿不見今又來申由探扭獲求恩究辦質之徐石二人一味推諉直刺以供詞各執著押候過堂復訊○包探費阿銀胡瑞龍同解甬人阮阿星張叔寳至案禀稱阮在洋婦四大羅士處爲侍者日昨竊取飾箱一口内儲匯票一紙計銀二千兩鈔票一百二十元金表兩枚避匿不見經小的在張叔寳所開之糖食店内緝獲因特一併送究洋婦四大羅士投案申訴前情請爲究辦阮供認行竊叩求恩典張叔寳供與阮素識不知犯竊故敢容留求爲明察直刺判將阮責二百板管押一年張管押半年○包探徐榮珊解送竊賊胡阿雲至案禀稱此人竊取高阿榮家綢布衣服十四件經小的緝獲人贓送案請究高阿榮投案請領失贓胡阿雲認犯竊自知不合求恩寛宥直刺判責二百板贓還失主○包探石金榮解送匪棍張華郎至案禀稱此人係前與李阿瑞在天后宫毆斃人命之犯經小的緝獲送案請究張華郎供稱當日祗同賭博並未爭閙毆打求恩鑒察直刺著送縣歸案訊辦○包探倪順泉解送撬門竊賊魯幹臣至案請究魯供往尋友人並非圖竊求鑒直刺判押七天○水巡捕唐寳榮經捕房辭退後由前爲包探之何瑞福接充昨晨何解送陳阿西至案禀稱此人昨在蘇州河空船上圖竊經小的拘獲送究陳阿西供偶上空船閒玩求恩鑒察直刺判責二百板枷號十四天以儆 
[法租界捕房瑣案]  
　　邑廟東園門外東園烟館執事人石壽生虧欠各户借欵爲數甚鉅迭經讞員朱森庭明府訊供責比飭將生財招人盤頂以便攤派上次堂期有楊才度者繳呈洋銀二百五十圓請將烟館門牌先行贖出明府諭令將盤價洋銀一千二百圓一併繳候攤派旋因車周氏在上海縣署呈控石壽生欠洋銀一千圓未蒙提訊後知烟館已盤與楊姓卽至楊處滋擾楊投公堂聲訴明府以石壽生難保無串同阻撓情事昨日飭提案笞責二百板楊旣欲盤頂烟館不將洋銀繳案亦有不合本擬掌頰今姑從寛著將盤價洋銀赶緊繳呈如再遲延則將先繳之二百五十元充公另行招盤旋據各股東禀稱現有趙仲山願盤此店明府諭將價洋從速繳案聽候核示○小東門外利康小錢莊主吴金榮因販賣銅質小洋被包探拘獲解經明府訊供責比并究問銅洋在何處販來在滬窩頓何處黄供稱由海琛輪船向廣東販來兹海琛輪船已經抵埠明府飭包探將吴帶出指拿販運之人到案究辦○麥馬氏遣抱告張阿二控趙倫秋先將田單抵押洋銀七百元今又將田賣與他人求爲追究經明府訊供後諭令交保出外理處昨日飭探帶回覓保○湖南人蔣樹臣前因串同柯錫春等向永泰魚行藉端訛詐經明府訊供押候交保出外赶緊回籍迄今已逾多時無人具保昨日飭探帶出覓保○竊犯吴阿毛經明府訊供判枷一月昨已期滿命開枷責四百板釋出○命提竊衣之張桂生搶帽之張阿六竊靛青之吴阿仁著照原斷各責一百板一併斥釋○又提重慶輪船竊取衣包之李立生裏虹口竊取食鍋等物之朱振龍著照原斷各責二百板釋出○扒手薛洪興前因犯案剃去髮辮以示區别兹在蘇州犯案釋出復來滬上行竊爲包探拘獲解奉明府訊供以屢次犯案怙惡不悛著重責五百板驅逐出境 
[美租界捕房紀事]  
　　甬人董阿秀執招招之役昨日偶將垃圾傾入蘇州河内爲水巡捕所見以其有違定章因卽拘入捕房捕頭令押候解送公堂禀請訊辦○本邑人俞阿仁素有烟霞之癖一燈如豆無間昕宵漸致飢寒與歹人爲伍昨晨闖入虹口某姓家竊取衣服携之而出包探邵潤初見之連人贓帶入捕房捕頭令押候解送公堂禀請訊究○昨晨梁上君子李阿毛濳至北河南路某甬人家竊取衣物適爲包探金立生查見拘入捕房捕頭令押候解送公堂禀請究辦 
[光緒二十五年十月分缺單]  
　　小京官翰林院侍詔張毓麟升孔目王有德改教知府安徽池州文明故知州山東莒州蔣楷革知縣山西太谷李有榘四川安縣田耀焜内江楊增輝俱丁河南正傷戴榮福修墓寳　劉訓燫江西　都陳鈺建昌王拱裳俱近直州同湖北荆門張洸降吏目甘肅岷州吴家璟逾限巡檢奉天廣寍王榮樂故廿　古　劉國霖故典史山東莘縣陳來悌降 
 
 

Page 10

 
 
[蘇省官報]  
　　十月二十四日候補道沈瑜慶由滬來武進縣施專丁來省禀謝飭知二十一年分海運案内蒙保以直隸州用知縣許涵怡禀謝本　管解京餉差府經　湘振綵禀知到北路一叚冬防巡查差主簿沈鳳生由寗來管帶清淮漕標右營左翼馬隊總兵銜兩江補用副將張鳳嶺安徽人由清江來○二十五日辦理上海清查灘地事宜知府張福謙由滬來正任金山縣劉元誠由松江回知縣郝炳麟禀辭管解京餉赴都委署寳山縣主簿范景賢禀辭赴任府照磨梅祖培禀知奉委代辦南路一叚冬防巡查卽日到差 
[江西官報]  
　　候補府殷崇光往上海查探硝磺價值陳方銓禀辦三湖厘卡通判阮志觀知縣朱修圻楊家濬俱謝甄别行知劉若往德化散賑王　濱在江西賑捐局奬給花翎縣丞凌剛由高安催稅契回吴際恩由武寗催地丁因鄒上鼐由金谿陳延章由信豐俱缷辦保甲回南豐縣丞此錫鋆缷事回正任廣信府照張他鼎由義密鹽棧回省會昌　門司彭昌期禀謝委赴任萬華祝查永和門邢國賓查順内保甲前湖南按察司蔡希邠由新建籍來省署南昌通判董允斌廣饒九南等府查厘卡回張宗湛禀謝甄别縣丞駕世昌查陵縣催地丁回永寗升鄉司崔榮逹缷事回知府安廷桂總查七門城内保甲 
[邗江官報]  
　　十月二十一日鄭鹺尹鴻倫梁鹺尹慶和同銷北盬南運差方鹺尹効忠辭赴卾岸聽差○二十二日單鹺尹耀南銷南京餉○二十三日　鹺尹肇炘銷總局發照差姚鹺尹晉隲到總總局發照差○二十四日錢鹺尉祖琛由泰屬來揚公幹 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年十月二十一日京報全録]  
　　宫門抄○將軍增奏爲奉省制錢甚缺商民不能周轉亟籌試鑄摺○河督任奏爲節交霜降普漫安瀾摺○將軍增奏爲察吏分别舉劾摺○杭織造誠奏爲接管緣由並謝恩摺○十月二十一日工部鴻臚寺廂黄旗值日無引見○盛京户部侍郎清銳請訓○陜西巡撫魏光燾請訓○溥興由南苑國京請安○瀅貝勒續假五日○載瀛堃岫各請假十日○劉錫庚預備召見○召見軍機劉錫庚清銳魏光燾○○奴才增祺跪奏爲奉天省現錢甚缺商民不能周轉亟籌變通試鑄錢文以資流通而紓困累恭摺具陳仰祈聖鑒事竊查奉天制錢缺少向賴憑帖周轉故錢貴於帖奸民執帖向鋪取錢往往激成關閉由是鋪商皆相戒不復出帖向帖與錢竟至兩缺十數年前弊已如是軍興以後補救愈難雖鼓鑄銀元行用官帖巿面稍覺流通然無制錢輔助官帖仍以銀元折算銀圓之極小者每角亦七分二釐再小者三分六釐巿廛零星貿易必盡數用之或多或少欲救數文制錢互相成給皆不可得不獨巿面不能流通而小民之恃力作負販爲衣食者其窘滯尤甚且各屬情形不等銀元雖有定價究未能一律暢行以之搭放軍餉兵丁亦未免虧累前於五月間業已遵旨停　銀元亟籌鑄錢以救目前之急昨於復奏籌辦地方要件摺内先已陳明在案伏查七年十月欽奉諭旨飭令各省推廣鑄錢其分兩以每文八分爲准務令銅質精純輪廓完好自應欽遵辦理但關外情形與内地不同工匠招自天津須優給工食物料購自外洋運費尤增現今銅價每百斤值銀三十二兩鉛價每百斤值銀十一二兩若照八分定鑄每千錢卽已需銀一兩有奇加以工耗運脚賠虧甚鉅又奉省銀價高於關内幾及三分之一近來巿上不見一錢者大抵多私運入關及奸民銷燬所致不有以清其源則鼓鑄雖多終不敵銷去之衆利之所在羣起而趨賈　所謂重刑不足以禁之者此也清源之法惟有酌改錙銖則外溢私銷不禁自絶現所鑄錢文擬以五分爲率銅鉛各半使銷燬者無利可圖然後嚴其盜鑄販運之禁俾與銀元錢帖相輔周轉奴才前於五月間卽行操辦並由天津招致匠工上月已經開鑪試鑄共鑪兩盤每日可出東錢一千六百餘吊現已鑄出三萬餘吊察看錢式雖不及機器所造之精而無脆薄模糊等弊試在巿面行使商民尙稱便利惟事關更改錢法未敢　專合無仰懇天恩俯念根本重地民用維艱准予變通鼓鑄以蘇民困出自逾格鴻慈謹將錢樣送由軍機處進呈御覽如蒙俞允奴才昨已預購銅鉛擬再加鑪鼓鑄然卽此五分而論核計工本尙須賠貼十分之四五始足相抵所有現在試錢賠帖之欵暫由奴才設法籌辦毋庸動支正欵如所鑄已多賠欵較鉅再行另籌的欵奏明作正開支以期經久再變通盡利尤貴因地制宜查奉天産銅之區已據查報不止一處現在正值整頓礦務擬卽與金銀各礦一律開採果能以採爲鑄則來源旣旺泉貨益資流通用副朝廷維持圜法之至意所有變通試鑄錢文緣由是否有當謹會同奉天府府尹恒壽恭摺具陳伏乞皇太后皇上聖鑒訓示遵行謹奏奉硃批著照所請　部知道欽此○○頭品頂戴河東河道總督臣任道鎔跪奏爲節交霜降馳報安瀾恭摺仰慰聖懷事竊照豫省黄河南北兩岸八廳河勢工程情形自交伏至白露經臣節次奏報在案查本年河水小於往年寒露節以後水勢愈落河心沙灘愈大各埽　平日淘刷已深南北兩岸大溜逼注各埽壩前行走加以秋水淘底搜根新修工叚時見蟄動均經督飭隨時加築而上南廳鄭上汛頭堡胡家屯迤下復因河溜匯及隄根情形緊要亟應搶護新埽因歲修稭科不敷復於河防工欵項下添料加廂以免貽誤現查埽叚均已補齊仍在盤壓俾臻堅實兹於九月二十日節交霜降兩岸八廳埽壩工程一律廂修稳固仰賴皇太后皇上洪福河神默佑得以普慶安瀾臣欣幸之餘倍深寅畏當卽率屬恭詣省城大王將軍各廟先行虔誠致謝以答神庥所有尤爲出力各員河南布政使景星籌濟工需力顧大局開歸道穆奇先河北道岑春榮均能諳練機宜有裨修守開封府知府張楷督同沿河州縣催料集夫克勤其事合無仰懇天恩俯准將景星穆奇先岑春榮均交部從優議叙張楷請賞加三品銜其餘出力人員連上年存記各員已屆兩年彚奬之期查河工安瀾保案定額淮保文職二十員上年雖經臣奏明將河防局裁撤歸併八廳公所以節局費而應用委員如經理錢糧採石辦工各項仍係必不可少兩載以來不無微勞足録可否容臣隨同安瀾保案另單酌保數員以示鼓勵之處出自鴻滋逾格除將該司道府履歴咨部查照外臣仍當督飭道廳營汛照常實力修守並籌備來歲工儲斷不敢以節逾霜清稍萌疎懈所有霜降安瀾緣由理合會同河南撫臣裕長恭摺由驛馳陳伏乞皇太后皇上聖鑒訓示謹奏奉硃批另有旨欽此○○奴才增祺恒壽跪奏爲察吏分别舉劾以示勸懲恭摺仰祈聖鑒事竊維牧令爲生民休戚所關民生乃邦本所繫奉天省自甲午之後又加以連年萑苻不靖荒歉頻仍尤以培元氣固人心爲急務奴才等抵任以來于所屬州縣各員留心訪察考其政績其中盡心民事卓著循聲者不無其人而庸劣不職者亦不免濫厠其列苟非認真舉錯懲勸兼施何以收盜戢民康政平訟理之治兹查有同知銜前署鐵嶺縣試用知縣甘沅擅改銀圓定章物議沸騰提舉銜前署遼陽州本任鐵嶺縣知縣陶懋恭屢被控告聲名甚劣以上二員應請旨卽行革職以肅官常又查有補用同知調署錦縣本任安東縣知縣增韞光緒二十年秋署理錦縣時值差徭絡繹該員措置頗能裕如嗣潰勇散聚城鄉飢民哀鴻遍野彈壓鎮撫妥籌振濟地方幸賴以安百姓于今稱頌弗置曾經前將軍依克唐阿臚陳政蹟請旨嘉奬後經飭赴安東本任調署承德現復調署錦縣該員通逹治體歴任繁區所至有聲輿情愛戴爲近今本省州縣中不可多得之員合無仰懇天恩俯准給咨送部帶領引見候旨錄用以爲良吏之勸此外尚須留心體訪認眞考核果有賢能之員仍當擇尤薦拔用資觀感設或泄沓相仍罔知自愛及置民瘼於不問者應卽嚴行撤叅斷不敢稍事瞻徇用副朝廷澄叙官方勤求治理之至意所有察吏分别舉劾緣由謹合詞恭摺具陳伏乞皇太后皇上聖鑒訓示再所遺鐵嶺縣一缺奉省現有應補人員應請扣留外補合併聲明謹奏奉硃批另有旨欽此○○杭州織造奴才誠全跪奏爲叩謝天恩仰祈聖鑒事竊奴才恭閲邸鈔本年九月初八日奉旨杭州織造仍仍著誠全接管欽此當卽恭設香案望闕叩頭謝恩伏念奴才由内務府會計司郎中仰沐鴻施畀以織造差使任事二年涓埃未報抱漸五内寢饋難安兹復温綸仍著接管自天錫命伏地增慚奴才惟有益矢慎勤倍加儆惕將任内一切應辦事宜敬謹接管查上年赶運曁另派各項活計業經陸續辦解交納在案本年運務以及敬事房傳派上用賞需之件又工部派辦駕衣户部派辦緯纓絹線等項並已辦未完各項活計奴才自應仍當遵照部指撥欵隨時咨商撫臣轉飭籌撥以資辦解總冀工歸實濟欵無浮糜以仰副高厚鴻慈於萬一所有奴才接管緣由並感激下忱理合專摺叩謝天恩伏乞皇太后皇上聖鑒謹奏奉硃批知道了欽此 
 
