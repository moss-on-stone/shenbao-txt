# 1900 - 26 - 4909623

 

Page 1

 
 
[紹屬諸暨縣水災乞振啓] [  申報館協振所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸暨紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現届隆冬朔風告至災黎百萬何以爲生敢告海内仁人君子慨解腰纏廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑤好宏結善緣萬䙫多固拜賜少亦懷仁集腋成裘聚沙爲塔博施衆濟用解倒懸本館同人有厚望焉 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[續論公役豢賊事]  
　　本年九月初一日本報曾紀紹興訪事人函告八月十六日之夜郡城陳姓錫箔作坊被賊竊去點銅錫六十餘斤及向周姓小押鋪查問答稱無有越兩日鄰人見有鑪坊中人由周處將點銅錫携去向陳告知其事陳詰之周周知無可隠諱遂和盤托出謂某日有賊携此來質初以懼禍却之賊稱身受公投豢養之恩故竊此圖報前之來質由彼指使君如不信可往詢之及問之役役果直任不諱故敢收質陳聞方擬控投於官役懼浼胡全記錫箔坊主人胡老秀出爲排解允將原贓交還並許嗣後各錫箔坊如再被竊惟伊是問陳始允息喙但此事紹郡采訪者雖據事直書而並未告知事在山陰抑會稽亦不將公役姓名指出故執筆人無從知劣役爲何人第以捕役職司緝捕而反豢養宵人不特藐視刑章閭閻將何以安枕巍巍在上者不可競以宋聾自處而不爲之一發其私爰特著公役豢賊論載之於九月初二日報首將以冀當途之垂聽毋致驕縱爲非也乃昨日本報又登紹興訪事人函述在籍紳宦鍾厚堂觀察與會稽縣黄念屺大令同時被竊事後大令嚴比捕役雷厲風行捕役無計可施乃獲一小竊送縣請懲藉圖塞責大令詰以是夜疉竊多贓究竟同夥尚有幾人小竊極口呼冤稱此案若非路過劇賊必係王某所爲王技甚神能懸繩而上扶竿而下雖越陖宇雕牆若履平地向在城中施其妙手空空之技游行自如此次山陰捕役孫某向索規費王不允遂遁往西鄕欲捕此人非孫不可何得遽爲此李代桃僵之事耶大令察知所供的係實情遂商請山陰縣寗琯香大令飭孫往捕密大令允之令孫齎文至會稽請示黄大令責令捕王孫託辭推諉大令旋訪知孫殃民豢賊家擁巨貲密往查抄果獲骨董及狐皮馬褂若干件又質劵甚多每劵質錢一百千者計有數紙不禁勃然大怒謂各物雖非此案眞贓然非平時通賊爲非安得有如許貴重之物卽提孫研鞫命責五百板收禁外監待此案破獲然後核辦噫紹郡公役豢賊之事何一書而竟至於再書耶抑前此陳姓錫箔作坊之事卽係此役縱賊行竊耶執筆人未據訪事者明言未敢億斷但紹郡公投竟枚如此不法怙惡不悛殊堪痛恨豈以前此陳姓錫箔作坊一事未經禀官指控故敢毫無顧忌視長官若紙糊泥塑耶夫錫箔作坊一事當時雖未據陳姓禀陳但本館有所聞知載之報簡則彼處必人言藉藉未可隠瞞當道者縱未瀏覽報章寗無左右之人向之稱說倘果勤於職事當必立提此役從重究懲何乃視若尋常付之不聞不見致令若輩無所忌憚一再爲非養癰貽患之譏執筆人不能爲紹郡諸長官曲諱己兹者會稽縣黄念屺大令以山陰捕役孫某豢賊殃民抄出貴重各物赫然震怒命笞五百板收禁外監待前月二十五夜兩案破獲然後核辦似此辦理蠧役當稍知警惕於心惟此五百板尚不足以蔽其罪所望他日破獲之後加等重懲庶惡役不敢再蹈前非而閭里得無厖吠之警是紹郡小民之幸也執筆人故不厭煩瑣而爲有位諸君子一再進言焉 
[諭旨恭錄]  
　　十二月十二日奉旨通政使司叅議著鐵良補授山西道監察御史著誠壽補授擬補内閣中書楊廷璣温聨桂蔣玉泉國子監助教榮祥國子監學正華學淇黑龍江通肯副都統衙門銀庫筆帖式吉興俱准其補授黑龍江通肯新設驛站官著擬正之静山補授擬陪之慶瑞著記名察哈爾游牧主事四缺著恩祿恒溥麟岱樂祥補授分發安徽補用道志樸湖北補用道郭承舉陜西試用道羅壽昌直隷補用知府陳公恕陜西知府陶憲章湖北知府黄邦俟山西同知李慶棻浙江同知秦業鴻四川同知崔寅清山西直隷州知州劉玉書湖北知州胡得立河南知州兆徴陜西知州韓學伊陜西通判錢松年四川通判顧葆彝直隷知縣王華清江蘇知縣劉佐成陜西知縣張成淑李兆勤浙江知縣謝希傳貴州知縣黄廷榘直隷知縣吳光安徽知縣舒恭岐陜西知縣俞廣齡劉繼袓陳煋熒甘肅知縣尚崑毓浙江知縣翁錦孫汪準江西知縣姬愼思湖北知縣趙應元湖南知縣張駿基廣東知縣閻夢榖陜西布庫大使賈豐藻山東鹽大使慶昌廣東鹽大使受恒俱照例發往保舉山東補用直隷州知州張則程山東補用知縣張瑞昌俱照例用理藩院員外郎著長泰補授工部司庫著海泉補授欽此 
[本館接奉電音]  
　　昨日午後京師飛電傳來旨一道上諭三道硃筆一道敬謹譯登○十二月二十四日奉旨著傅王公大臣等於二十六日均穿蟒袍補褂並遞如意二柄欽此同日奉上諭裕祿奏特叅庸劣不識各員請分别懲處一摺直隷順德府知府恩立才具平庸難資表率著開缺以同知歸部銓選祁州知州丁崇雅性躭安逸習染甚深井陘縣知縣言家駒辦事粗率知識平常武邑縣知縣王玉珂庸懦無能措施迂謬前署清河縣事候補知府張發祥濫用家丁任意取巧候補巡檢楊潮宗性情浮躁聲名甚劣均著卽行革職准補平山縣知縣胡錫銓才質鄙陋難膺民社著以府經歴縣丞降補以示懲儆而肅官常餘著照所議辦理該部知道欽此同日奉上諭明年正月初一日大高殿奉先殿著大阿哥溥儁恭代行禮欽引同日奉上諭大阿哥正當典學之年嗣後大内著在宏德殿讀書駐蹕西苑著在殿讀書派崇紳爲師傳授讀並派徐桐常川照料欽此同日奉硃筆朕冲齡入承大統仰承皇太后垂簾訓政殷勤教誨鉅細無遺迨親政後正際時艱亟思振奮圖治敬報慈恩卽以仰副穆宗毅皇帝付托之重乃自上年以來氣體違和庶政殷繁時虞叢脞惟念宗社至重前己籲懇皇太后訓政一年有餘朕躬總未康復郊壇宗廟諸大祀不克親行值兹時事艱難仰見深宫宵旰憂勞不遑暇逸撫躬循省寢食難安敬溯祖宗締造之艱難深恐弗克負荷且入繼之初 
 
 

Page 2

 
 
曾奉皇太后懿旨俟朕生有皇子卽承繼穆宗毅皇帝爲嗣統系所關至爲重大憂思及此無地自容諸病何能望愈用再叩懇聖慈就近於宗室中愼簡賢良爲穆宗毅皇帝立嗣以爲將來大統之畀再四懇求始蒙俯允以多羅端郡王載漪之子溥備繼承穆宗毅皇帝爲子欽承懿旨欣幸莫名謹敬仰遵慈訓封載漪之子溥儁爲皇子將此通諭知之欽此 
[查勘鐵路]  
　　營口訪事人云會辦鐵路大臣張燕謀閣學奉旨查勘關外鐵路十一月二十八日命駕莅營口拜會道憲某觀察招商局總辦某君及粤東會館各紳旋卽起節渡河循鐵路至田莊臺大窪换驢車赴錦州聞大凌河浮沙甚深橋柱頗難竪立現惟就堅冰上架木爲橋春融卽不能行走矣 
[宫保赴省]  
　　鎭江訪事友人云本月二十日長江水師提督黄芍巖宫保乘鏡清兵艦赴白門謁見南洋大臣劉峴帥晉祝壽辰瀕行鎭城文武各官及江勝各營員弁勇丁咸赴江干恭送 
[閩督閱操]  
　　福州訪事人云每届年終省會各營將弁勇丁例須列隊操演兹者閩浙督憲許筠帥牌示本月十七日親蒞南校塲校閱自晨至午後始畢乃事照章犒以水衡錢然後鳴騶回節署 
[梟匪横行三志]  
　　鹽梟頭目孔老窩子率其醜類横行於浦東南匯縣境周浦鎭本報前己兩紀情形矣昨得松江采訪友人手函云孔匪面白晳身材豐偉精悍絶倫前在郡之西門外各村鎭支搭席棚糾人開賭所至之處必隨以羽黨三五十人睚眦之嫌誓必報復人皆畏之如虎遠而避之本月某日南匯縣汪蘅舫大令申詳府署及提轅略稱卑縣所轄周浦鎭梟匪麕集請示核奪同時中營叅署亦接大令文書蓋欲借撥帥船駛往驅逐也 
[盜犯正法]  
　　安慶采訪友人云鳳凰頸距省垣二百餘里歸無爲州所轄其地設有釐卡今夏被盜行刼銀錢器物所失良多事後報諸州署購線緝獲甲乙二盜解經州尊某刺史訊取口供解省定讞本月十九日夕陽西墜安徽巡撫鄧小赤大中丞恭請王命飭臬司就獄中提出二犯如法捆綁押赴北關斬决内有一犯籍隷湖南臨刑時極口呼冤且將繩索掙斷劊子連揮數刃頭顱始滾入塵埃中誠哉倔强性成至死不變者矣 
[盜風日熾]  
　　福州訪事人云省垣每届冬令宵小滋多然亦不過鼠竊狗偷而巳不謂近來竟有白晝行刧者甚至褫去孤客之衣捆擲道旁以致受寒而斃閩人士互相告戒入夜卽不敢出門世風若此殊可危也 
[更夫遇賊]  
　　蕪湖采訪友人云無關稅務司公館建於范蠡山巔樓臺寂静花木繁昌遙望之恍疑貝闕珠宫平地湧現本月十五日之夜突有梁上君子乘機溷入毁慺下浴定之門更夫陶選華聞聲來視賊出懷中小匕首迎面猛刺致左耳被削幾墮耳後及太陽穴亦劃破甚深痛極狂呼驚醒諸僕賊急奔逸蹤影杳然遂禀知稅務司墨賢里君函請當道嚴緝旋由關道憲吳季卿觀察面諭縣署暨保甲巡防局一體購綫訪拿務獲懲辦 
[搶親釀命]  
　　鎭江訪事友人云山巷人某甲擅雍巫術鰥居岑寂志切求凰曾倩冰人聘定桃花村某姓女爲室擇吉本月某日行奠雁禮羅雀掘鼠無以給坤宅之求事幾中止或告之日俗有搶親之舉乃不得志者之所爲爾盍試之或可早諧鴛偶乎甲日誰爲崑崙奴能負紅綃以出日是不難親友皆可資臂助也甲從之遂率衆蜂擁至女家負女而歸村人攘臂一呼號召數十人圍中痛毆甲以衆寡不敵大受痍傷卒至宛轉呼號而斃事爲丹徒縣主王履安明府訪聞立卽赴鄕相騐騐畢飭將女父母及原媒帶回訊究紅鸞韜彩白虎臨門好姻緣是惡姻緣其斯之謂歟 
[京口風波]  
　　鎭江訪事人云本月十九日曜靈匿彩箕伯揚威江中白浪滔天彷佛銀山萬疉巨舟小艇被浪激沈者幾不可以數計有某貨船由姑蘇來鎭滿載貨物約值銀千餘兩駛至焦山江面突遭風浪以致沈入波心貨物盡付東流惟人口賴救生船拯起得慶更生亦不幸中之幸事也 
[武林火警續述]  
　　本月二十日卯時杭州孩兒巷口忽遭回祿之災延燒房屋一百三十餘椽此己列之前報矣昨得本館采訪友人續函知水起於陳裕和荳腐店其時店主陳某命學徒阿毛爇火灶中阿毛倦眠麻茶誤將燈内洋油潑出延及茅草以致上炎及己肇禍端懼不敢聲張拔關逃逸迨陳聞聲往視則己釀成燎原之勢不禁大聲疾呼其妻在樓上聞之急携二小孩由樓窓避至比鄰羊肉鋪單衣徒跣瑟縮可憐陳連唤數聲未見妻下樓疑己葬身火穴祗得惘惘出門未幾火延對門某醃臘店店中新進火腿四百其餘醃臘各貨亦滿谷滿坑不及遷移悉付一炬此外受災之巨首推趙同昌南貨棧然棧中人衆各貨有移置廣興巷堆房者尚未致全軍盡覆北岸水龍全恃北橋下河水灌漑地極湫隘施展良難幸得二聖廟義集人夫用斧鑿毁去房屋之毗連者火勢始得稍殺南岸則有水師七十餘名舁洋龍馳至由衆安橋下河中擔水救護東岸沿河屋宇砉然坍下器物多墜入河中窮民見之爭往撈取有李姓女被人擠仆水次及經援起則己身冷如氷父母係寠人幾至無以爲殮賴附近好善者出咨助之始得草草殮瘞亦慘矣哉 
[浙省官塲紀事]  
　　杭州訪事友人云寗波海防需用軍水前由大吏派員解往本月十七日復委候補府照磨徐叅軍垠押解子彈五十箱叅軍奉札後卽於十九日赴甬○龍泉縣典史缺經藩憲惲菘耘方伯札飭部選是缺之盧少尉振聲赴任○關嶺釐局由總局憲委候補縣丞余二尹家鼎接辦○自去年六月開辦土漿捐後江干一局大吏委候補巡檢嵇少尹金弧辦理現經牙釐局憲查悉少尹稽察認眞曾獲私漿五十一次多至一千二百餘斤特記功儘先拔委一次以示優異 
[九江官塲紀事]  
　　九江訪事人云督銷江西淮鹽局江蘇卽補道逹右文觀察因公赴江寗本月十七日抵潯十八日附招商局江永輪船東下○本月十八日德化縣應莘臣明府命駕赴江北會同黄梅縣宗大令暨安徽宿松縣某大令勘視江堤○九江鎭宋佩珍湖口鎭許步靑兩鎭軍同於本月十八日附招商局江永輪船至江寗賀署督憲鹿制軍任禧并祝劉峴帥壽辰 
[皖省官塲紀事]  
　　安慶采訪友人云安徽候補巡檢黄少尹焯由藩憲湯小秋方伯委署徽州績溪縣濠寨司巡檢旋以病久不能赴任飭丁赴藩轅呈繳委札本月二十一日方伯攺委候補府照磨康少牧聨葵署理○月前廣德州學正王廣文樹人因病出缺方伯得報卽委試用訓導吳廣文俟庖代○正任濳山縣知縣周大令鳳梧調補懷寗縣所遺潛山縣缺方伯以補用縣趙大令廷瀚請補本月二十一日巳牌示轅門矣 
[靈隠霜鐘]  
　　杭州訪事友人云近日保甲局提調王太守錫奎訪聞省城板兒巷一帶每有著名土棍横行不法爲害閭閻爰開列王念九陳桂生等二十六人姓名飭役查拿並飭各巡局委員協同辦理本月十七日復曉諭居民鋪户有素受若輩凌侮者許指名禀控刻下王陳二棍及渾號小霸王賭塲蛀蟲等巳先後成禽發交遷善所覊禁矣○本年秋冬以來市上銀根緊急錢業拆息甚重逢三六九期每洋銀百圓須貼小洋銀三角商民困苦異常幸近日市面稍鬆息亦略减轉瞬年關貿易塲中想不致愁眉雙鎖矣 
 
 

Page 3

 
 
[金焦餞臘]  
　　鎭江訪事友人云近日市中每有無業游民販運私錢設攤牟利事經丹徒縣王明府查知立卽飭役拘拿務獲懲辦一面出示禁止若輩始有所畏懼不復敢作奸犯科○火樂銅帽例禁綦嚴不准民間私售邇者奸商刁儈口久玩生且以販運維艱轉得居爲奇貨常鎭通海道長久山觀察聞之卽出示嚴禁違子究懲是亦防患禾然之道也○南門外張家莊某氏婦半生辛苦薄有積儲本月某日之夜二鼓時有梁上君子翩然下降氏從夢中驚醒持棍起捕賊怒揮刃迎敵格鬥移時身受刀傷數處力不能支呼子出助其子年方强盛孔武有力出賊不意當頭一棒賊應聲而倒遂得執獲至天明送入丹徒縣署縣主王明府略加研訊飭上刑具旋卽帶赴事主家勘騐聞氏受傷甚重恐不免性命之憂也 
[飭催結案]  
　　近日署理江蘇臬司朱竹石廉訪接奉兩江總督劉峴帥札文略謂查得近來各州縣命盜重案審而未結者頗多實屬不成事體著卽派員前往各屬查明案情與原審官會同提審立卽訊結申詳等因爰委候補知縣吳明府來申會訊昨日吳明府命駕至敬業書院拜會代理上海縣篆之戴子邁明府茗談良久而出 
[榷憲將回]  
　　日前蘇松太兵備道兼江海關監督余晉珊觀察赴金陵恭祝南洋大臣兩江督憲劉峴帥壽辰昨日道署接電文知觀察己由省起程約今明可回滬矣 
[解犯赴配]  
　　前年本城紳士李蘭墅家被竊巨贓拘獲賊犯王桂生訊實收禁日前代理上海縣篆之戴子邁明府奉到護理江蘇巡撫陸春江中丞頒發解犯兵牌飭卽解往河南永城縣配所因飭書差預備一切旋於昨日押解起程 
[流犯候解]  
　　日前太倉州申解冒認屍親擬流人犯楊保之朱寳林兩名至蘇松太兵備道署道憲余晉珊觀察親提勘訊後發交上海縣獄收禁候核昨日札飭代理縣篆之戴子邁明府將兩犯解赴臬轅仍將起解日期差役花名報明備考明府奉札卽遵照辦理己飭刑書繕備公文矣 
[報請騐屍]  
　　昨晚屍妻薛張氏抱呈湯如山偕二十四保列四圖地保葉静川投敬業書院公館禀稱丈夫薛阿寳偶與湯阿華口角湯竟糾同胡桂生錢阿德等人毆傷斃命求恩詣騐伸冤代理上海縣篆之戴子邁明府諭候訊明察核 
[相騐自縊]  
　　縊屍待騐己紀報章前日午後代理上海縣篆之戴子邁明府帶同刑仵前往相騐旋經仵作唱報小的騐得此屍委係自縊身死並無别故明府親視無悮因無屍親認領請某善堂給棺收殮厝諸義塚 
[求免相騐]  
　　前報紀鄕民張金林投上海縣報稱胞弟景春被陶阿狗借錢不遂糾衆毆斃等情前日午後代理上海縣篆之戴子邁明府正欲命駕往騐忽屍伯張鑫山投案禀稱胞姪景春此次與　爭閙後忿恨交加服毒自盡小的明知與人無尤業己棺殮長姪悮聽人言投案妄報叩求免騐明府准之著具切結存案候再提陶研訊 
[上海縣署瑣案]  
　　鄕人姚春泉授上海縣署控叔父姚谷卿取回田畝前晚代理縣篆之戴子邁明府升堂提訊姚春泉供叔父祗生一女並無子嗣因贅某姓爲婿今巳逝世親族勸令撥出田四畝五分給小的耕種今忽奪回田内所種棉花悉數拔去實出情理之外叩求恩斷姚谷卿供此田前雖給與姪兒無如贅婿故後孫尚幼稚深恐無以爲生因此將田取回並無他意春泉呈工給田據明府閱之謂此事旣由親族公議立有筆據何能翻悔著仍給春泉耕種兩造遵斷而退○己閉東園烟館執事人石壽生虧空車周氏所存洋銀一千元屢經訊追迄未繳案前晚戴明府提訊車周氏投案供稱小婦人己喪所天柏舟自矢前者石將東園烟館各股東合同議據抵借洋銀一千元後忽倒閉至今比欵尙未清還叩求追繳石供小的前經法界公堂朱大老爺判令管押閱時良久實因無力措還並非有意挺押尚求恩宥明府問爾年内可先繳若干答稱勉力先繳洋銀三十元明府准予交保出外限年内繳到以便補提各債户到案公攤違干而比○前者閩人唐日鈞控同鄕人胡綏之積欠巨欵經前任縣主訊取口供准交林崇華保出清理不料胡卽逃逸無蹤近日原告投案求催戴明府飭傳林訊追林供職員籍隷福建與胡同鄕故爲之具保今胡逃匿何處職員實不知情此案職員己賠洋銀三百元何堪再遭賠累聞伊己回原籍倩其子前往尋覓尙求寛限交案明府准之著自向原告婉商 
[上海巡局瑣案]  
　　南市草鞋灣相近居民韓老德投二十三七鋪巡防局控老虎灶主徐阿寳結欠洋銀六十元向索無著妻子反被毆傷等情局員邱友齡二尹准詞提徐研訊韓投案申訴前情並稱小的之妻被毆時失去金首飾等物所值不貲叩求追究徐供小的所欠之欵實因無力措繳並非有意延宕此次韓妻來家索取略與口角伊竟踣地亂滾意圖訛詐二十七鋪地甲　陞禀稱伊等索欠互毆是否失去金首飾小的並未目覩商之鄰人亦不知悉二尹謂韓所控未必無因著徐賠洋銀三十六元年終先付十元餘俟明年付楚至所欠之欵則限年内如數清償○前日午後洞庭山馬頭某弄内景星園浴堂夥汪某因事行經江海關相近被翦綹賊王小旺竊取洋銀二元五角當塲拘獲扭送十六鋪巡防中局局員文斌想二尹研訊之下判令笞責一百板從寛開釋贓給汪具領○日前靑口船户周德發載醃猪來滬停泊南市老日渡漏未報捐事爲貨捐局巡丁某甲查悉禀知總辦林太守文彬太守飭將船中人唐芝和拘獲解送十六鋪巡防中局局員文二尹著押候查明漏捐實數照章罰鍰 
[英美租界公堂瑣案]  
　　船户黄永昌裝載冒牌火油經水巡捕何瑞福查獲解送公廨讞員翁笠漁直刺與西員會訊牽涉德順祥洋貨號因于昨晨傳案復訊咪吔洋行洋人投案訴稱市中堂有不肖之徒以低油冒牌實于聲名有碍務請懲辦黄永昌卽黄有生供稱此油向德順祥購來共二百八十箱德順祥號主沈祥卿供稱此項火油實向黄購取言明瑞記牌號不知伊如何將冐牌之貨混充叩求明察船夥徐三和唐桂生同供此事係黄一人所爲小的等均是夥伴只得聽其指揮求爲恩宥直刺商之白繙譯官判令將黄管押捕房半年徐唐二人無干省釋沈罰洋銀二百元沈稱小的無力遵繳直刺日若然則當管押一月○包探秦少卿拘解沈富根到案禀稱此人無端用竹竿擊傷小孩沈竹生之頭經小的所見送請究辦竹生投案申訴前情富根供稱小的失手悮傷求恩寛宥直刺著押候傷痊再訊○包探石金榮拘解金阿榮到案禀稱此人在虹口萬通醬園門前拾得寳石鑲金戒指一枚持至某質鋪求質有陳六卿者以洋銀二元六角買去事經小的查悉爲特解案訊究金供認無訛直刺著押候提陳復訊○包探趙銀河解送天寳　園看白戲之流氓陳利生至案天寳茶園經理人熊文通投案供稱伊等來看白戲且敢逞强陳供稱以後不敢直刺判令枷號三日○包探朱阿高拘解賊犯宋增富到案禀稱此人竊取趙耕友家水烟袋兩枝經小的緝獲人贓送請究辦趙投案領贓宋認竊求恩直刺判令笞責五十板贓給還失主 
[美租界捕房紀事]  
　　外虹口正豐街某號門牌甬人某甲家積欠房租若干金收租人屢索無著昨日房主倩某西人前往催索甲適外出其妻某氏向之商緩西人不允突將所持木棒向氏當頭痛擊以致血流滿面氏忿甚奔投捕房聲訴捕頭派包探查明實在情由以便解送公堂禀稱讞員翁笠漁直刺核辦○積竊奚銀桂李永福前因犯案解送公堂翁直刺斷令管押捕房近己期滿藍副捕頭派包探邵潤初押送江天輪船戴回寗波原籍 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[雙殉芙蓉]  
　　蘇州訪事人云某甲不知何許人亦不詳其姓氏與某姓婦姘識巳有年矣婦夫某乙曾得洋銀若干元遂置之不聞不見甲與婦亦以伉儷自居不復有所顧忌近於烏鵲橋弄賃屋而居野鶩家鷄人所莫辨本月某日地甲某丙唆乙前往捉奸一對可憐蟲雙雙入網聲稱非得番佛三百尊定置二人於死地旋經鄰右出爲排解始釋手而散然非不動尊斷不能和事也甲與婦以好事多磨不能天長地久因卽購得阿芙蓉膏和以燒酒分半吞服逾時卽毒發殞命是亦可憐也己 
[剪徑行兇]  
　　前晚黄昏時滬北天通菴畔人蔡阿炳行至新靶子路左近突遇暴客三人各持短刃截路要索情急呼救匪黨大怒　傷頭顱血流如注後經鄰近居民聞聲往救若輩始一哄而散 
[病斃可憐]  
　　前晚十點鐘後有年約四十左右之某甲行至英界四馬路靑蓮閣門外忽仆地不起二百六十號巡街華捕見之舁送仁濟醫館求治延至昨晨溘然而逝旋報請保安善堂給棺收殮發壇待認死者身畔有洋銀七元二角不知姓名面方無鬚赤足無帽藍布短襪元色布棉襖褲外穿號衣有北洋水師海容兵輪字樣 
[英美租界晚堂瑣案]  
　　承裕源利久大三匯劃莊執事人裴雲樵夏元培王谷池投公廨呈控協記石灰行主吳家駿李湘洲圖賴往來銀六千兩之譜曾由讞員翁笠漁直刺准詞提訊前晚復傳協記股東李湘洲研詰裴夏王投案請追吳家駿供監生虧欠莊銀屬實理應邀同股東李湘洲核算清償現被承裕莊執事人裴勉山將監生行内生財器具船隻貨物攫取一空反敢飾詞呈控求恩公斷直刺謂吳家駿欠銀屬實理應照償裴勉山搬取生財亦屬非是飭差協同原被告秉公理清毋得延玩○前者蔣爾康控張炳和與妻王氏將田單抵借逾期不贖迭經翁直刺訊供斷令張王氏協同原中王錫山地保奚坤寳竪立界石劃出田七分三釐抵償押欵毋許抗違前日張炳和之胞兄和尚與妻李氏竟拔去所立界石希圖霸賴蔣爾康復投分解求究直刺傳集質訊蔣爾康王錫山奚坤寳及張炳和之妻王氏投案申訴情由張和尚供小的不敢私拔界石惟應得田七分三釐求斷令劃分以免後累直刺謂爾雖鄕愚尚覺合理遂飭差協同原被中保等人將界石重立仍照前斷著張和尚具不敢抗違切結存案備查 
[法租界公堂瑣案]  
　　日前永興洋行主人偕買辦沈静軒控裕成和皮貨行主潘炳昌承辦皮貨運銷外洋因與原樣不符退回上海請追還關稅水脚並貨價銀共一萬餘兩時炳昌己回寍波原籍由其弟文華代質讞員朱森庭明府訊取口供交人保出著交炳星到案訊究昨禮拜四堂期明府會同何繙譯升座原告西人偕買辦投案求追潘炳昌供去年十月某日西人買去皮貨五百件至十一月又添買二百件銀貨兩交早經過割此次忽稱原樣不符定欲退回小的被累不起實難應允沈稱當時潘曾言明如不合用儘可退回旋有見證人鄭茂高馬子怡等赴案同供潘於當時確有貨色不合可以退還之語明府商之何繙譯謂兩造各執一詞無從判斷著於下期邀同經勸之人來案候核旋將潘炳昌交人保出○邵松泉前控戚允昌包造房屋欠銀七千餘兩迭經明府訊供諭令核帳理處昨日堂期邵投案求追明府以年關在卽飭送上海縣訊理諭令邵自行投案備質○湯瑞祥前控夏德明吞没股本銀三百兩明府斷令繳銀二百兩夏屢次逾限延不繳案昨日明府著保人將夏交案押候追繳○義豐烟館主林逹臣控粤人鄭永順欠洋銀二百四十元明府飭交保出外理處迄今案懸日久延不理清林投案求追明府以年關在卽諭俟來年集訊○陳子楨偕譚金榮控沈妙榮弟兄隠匿田單明府飭提訊究沈供田單抵押與人未能呈繳求恩寛限明府飭交保出外候來歳傳案復核○前者曾泰盛東洋莊執事人王梧庭失去各種洋貨及查獲原贓根究來歴知係公館馬路潘聚和南貨店主潘阿松向各莊求售控經明府飭提阿松避不到案昨日潘惟興投案求寛明府商之何繙譯判罰銀二十五兩○蔡文泰魚行主探陳福生竊取鮮魚明府以人贓並獲不能狡頼著押候笞責一百板○包探禀稱惡丐顧道士俞福壽王長福迭次犯竊今又竊取東洋車上各鐵器拘獲人贓解案請辦明府判各責二百板 
[邗江官報]  
　　十二月十四日海分司徐分轉公幹過揚代理江都典史孔少尉昭泰禀到○十五日楊分轉永錫由姜埝卡來凌鹺尹沆委洪湖催儹差○十六日陳鹺尹景錢由火伊山汪鹺尹袓齡由曲塘均到揚陳鹺尹壯猷從省回吳鹺尹熙澤辭赴姜埝差次石鹺尹默陳鹺尉明讓均委北鹽差○十七日泰壩洪分轉禀辭回署龍分轉澤鈞由淮北來揚祝鹺尹傳望委仇湖口卡于鹺尹献廷赴省公幹○十八日黄分轉以忠由高寳差次來吳分轉作梅禀知晉省○十九日王鹺尹長榮銷力乏橋十湖澤劉守戎藻棻解餉到揚郡 
[閩省官報]  
　　十二月十五日同知吳恩慶奉委建寗官運局補南石塲石樹勲禀謝赴任飭知鹽塲葉向榮卸辦順昌掣騐關鹽塲王旭奉委邵武官運局漳汀巡檢劉益謙禀辭回任藩轅牌示照得石碼通判劉邦憲撤任遺缺應以代理福防同知本任閩縣陳受頤調署又羅源縣馮金瑛撤任遺缺應以寗什縣鄒經鎔調署所遺寗化縣應以本任仙游縣王煒堂調署又歸化縣汪應泰病故遺缺應以新海防分缺間知縣何維縉請補又邵武縣陳實病故遣缺應以卽用儘先知縣翁立德請補○十六日准補雲霄同知方祖陰禀謝赴任飭知鹽塲龔慶龍奉委延平掣騐關○十七日巡檢黄熙春缷辦崇武厘卡 
[廣帮年捐清單]  
　　啓者朔風撲面聞臘鼓以驚心臥雪擊牙求寒衣而蔽體殘年如昨善士幸多敝所歴辦留養失業病民迄逾廿載每屆歳除必蒙滬上廣帮各善士慨助經費今特分錄於後計開全亨號助洋十元悅生棧助洋六元華彰號助洋五元老悅生助洋四元福安號譚同興二户各助洋三元聯和長盛鴻昌鴻發合記茂泰福蘭堂各助洋二元致寳長長和有隆錕源永興義昌合益順成麗芳瑞祥廣發源廣益廣利隆瑞源祥梁天興廣成合錕華遠昌匯安同珍合記唐昇利生和堂和盛唐信和廣悅隆同利祥萬寳來廣衡隆仙壽窩寳記福安居杏花樓怡珍經昌泰萬利昌安和祥馥蘭廣瑞安泰康英昌簡永益均益全利成廣源亨褔興同芳居廣興祥彩章普太和永生利屈臣氏普仁堂延春閣源發祥威建日升永安正誠信鄭阿清保和堂潤實齋鹿芝館邇遐齋均昌和同安廣昌隆趙同春種德園廣福和宜隆易安同安廣誠信以上七十四户各助洋一元上林春仁棧鴻盛順利梁錦記長隆鉅泰群芳居萬興三合廣恆泰廣益泰杏林軒無名氏義祥麗華廣利源全安二章祥興奇珍同益生廣萬盛茂大公茂利益義益祥源記廣茂和逢泰怡興昌區宜昌廣恊順廣萬亨廣同昌益和堂謙益祥公泰新記泰隆接元堂廣行信永厚昌順利以上四十三户各助洋五角廣福和助洋二角以上總共收洋一百四十元零七角除交奉收據外相應錄請登報以誌盛德此啓[  滬北棲流公所司董謹啓]  
[上海北市絲業會館籌振公所施子英經收山東淮徐皖北江西紹屬賑捐十一月初二至廿九日第六十六次清單]  
　　初二日汪繼罄龍洋十元○初四日太倉吳門唐氏求保平安余門唐氏求保子平安合洋十八元○初五日隠名氏爲亡妻求冥福洋廿五元慈水無名氏求嬰孩病愈洋十元姚伯欣洋一元不留名銅洋二元○初六日顧善士求病速痊由恆餘莊來洋五十元○初七日榆蔭居先人冥慶移經資洋三十元叶吉居洋十元○初八日隠民士求平安洋二元○初九日丁浩記由無錫逹源莊寄福康莊來洋三十元老甡元絲莊周仕沅子懋德懋功懋昭求平安洋十元蘇垣福貞子病愈還願洋五元○初十日許功傑病愈完願助紹興安徽洋五十元○十四日陳閣學募由揚州季受之寄來龍洋二元○十五日周莘農爲室人袁氏求病速痊洋十元○十六日延陵裔洋五元○十七日南京張維祺求病速愈由葆和公洋貨號來規元五百兩○十五日平原誠記棉衣洋一百元○二十日無力鄕人洋廿元○廿一日陳夔鄰龍洋十元○廿二日丹徒天進堂高求身體平安洋十元○廿三日潘門錢氏求速愈由蘇州源康莊寄來曹平二八寳銀一百兩合規元一百零七兩七錢五分五厘川沙司獄署王楊氏爲四兒百齡十歲節省麵資求長命百歲四季平安洋十元知非子爲四兒完願求無災無難四季平安洋四元無名氏銅洋一元○廿四日蘇州元裕易隠名子洋五元○廿五日陳六舟閣學募秦陳氏由揚州季受之寄來洋一百五十元徐曉秋善士粉儀移助洋四元○廿八日文始堂洋二元衍大愼餘銅洋一元○雲南陳春源觀察募雲州宫紳楊刺史椿材滇平足銀十六兩李君書元五兩吳君清彦曹君順日各四兩蔣君德三兩無名氏二兩一錢張君昴張君思明張君景啟吕君鴻四户各二兩葉君邇春一兩五錢馬君兆祥李君開貴趙君大　祝君戴陽李君春李君鳳來張君鳳翎黄君從楚趙君叔良楊君世相楊君發王君林李君元張君鳳書查君國煉十五户各一兩王君恩綸八錢張君玉鑑六錢共廿八户合規元六十三兩○廿九日松陵费丹爲子秀苓秋間病痊還願由餘大莊來洋十元○十一月份共收規元六百七十兩零七錢五分五釐洋五百七十一元扯七四七合規元四百廿六兩五錢三分七釐龍洋廿二元扯七二合規元十五兩八錢四分以丄共收規元一千一百十三兩一錢三分二釐銅洋四元連前共收規元十一萬六千一百九十六兩九錢九分十板洋一元銀皮廿六斤銅洋七百四十四元三角 
 
 

Page 10

 
 
[光緒二十五年十二月十一日京報全錄]  
　　宫門抄○諭旨一道錄前○燕督裕奏爲請銷巡海砲船工價暨一切經費片○江督劉奏爲蘇省現辦稅契查無追究年遠田産苛索擾民及酌定年限籌辦情形摺○齊撫毓奏鼓鑄制錢挽回圜法片○越撫劉奏爲添募述武營委員管帶片○十二月十一日内務府國子監侍衛處值日吏部引見七十六名户部一名○　貝子琦侯各假滿請安○麟公耆齡各請假十日○崑中堂續假五日○廖壽恒續假十日○祥普續假十五日○掌儀司奏十五日祭奉先殿恭王行禮○步軍統領衙門奏景運門交出人犯薛春判麴三二名請交刑部○召見軍機○○裕祿片再前據升任山海關道覺羅廷雍禀營口河面遼闊港汊紛歧藏奸最易請添製巡海砲船三隻以資緝捕應需船價人工等項擬以湄雲輪船舊日薪餉開支經前督臣王文韶以事關保衛商旅批飭照辦並將造船工價及酌定水手薪費修理各欵咨部立案旋准户部咨以舵工水手月支口糧並油燭銀兩比較江蘇章程浮多應令酌量删减又准工部咨製造巡船用欵應奏明辦理等因先後轉行山海關道遵照辦理去後兹據該道明保詳稱此項巡船前因緝捕待用孔亟先購民船一隻改作巡船用過船價工料市平銀四百八十四兩三錢三分四釐修造巡河船一隻用過工料市平銀一千六十四兩七錢三分又修造巡海船一隻用過工料市平銀一千二百四十六兩七錢統計用過市平銀二千七百七十五兩七錢六分四釐折合庫平銀一千六百九十九兩九錢一分六釐九毫均係實用實銷毫無浮冐其大修一項現尚未滿五年應俟屆期察看該船情形核實辦理每年歳修尤所必須封河後船隻上岸風吹日晒雪積冰凝船身易於摧裂春間若不大加油艌卽難行駛原定每船歲修銀八十兩尚須力求撙節方能敷用其舵工月支庫平銀八兩水手月支庫平銀四兩二錢均係按照民船比較雇募近年銀價跌落米糧昻貴且南北情形迥不相同似難仿照江蘇章程辦理油蠟一欵每月支庫平銀三兩係因洋面不靖晝夜梭巡爲必不可少之物亦屬難以裁减等情詳請具奏前來奴才覆查無異理合附片具陳伏乞聖鑒敕部核銷施行謹奏奉硃批該部知道欽此○○頭品頂戴兩江總督臣劉坤一頭品頂戴江蘇巡撫臣鹿傳霖跪奏爲江蘇現在辦理稅契查無追究年遠田産苛索擾民及酌定年限籌辦情形恭摺仰祈聖鑒事光緒二十五年九月十四日承准軍機大臣字寄九月初六日奉上諭有人奏江蘇辦理稅契究及年遠田産苛索擾民請比照清賦辦法明定年限一摺蘇省整顿稅契原以剔徐中飽隠匿之弊惟該省曾經兵燹各屬情形不同若如所奏該官吏辦理此事竟追究及從前數十百年之産業不但擾累民生且亦無此政體著劉坤一鹿傳霖妥定章程酌立年限總期裕國而不病民如有不肖官吏藉端勒索搔擾並著隨時嚴查懲辦以安民業原摺均著抄給閱看將此各諭令知之欽此當卽轉行欽遵確查妥辦兹據督辦清理賦稅局署蘇州布政使陸元鼎署江蘇按察使候補道朱之榛詳稱查蘇省清理賦稅甫於六月初八日詳報開辦稅契章程子限六個月令各州縣設櫃大堂聽民自行投稅現查稅契較前踴躍並未派役催收無從索擾更無追究以前百數十年産業之事或因前發章程未經聲明年限以致民情疑慮恐追究遠年耳實則現籌辦法業巳酌定年限兵燹以前槪不追究自同治三年起至光緒二十四年止除原領印單管業者不問外其有展轉售賣之産責令現在管業之户補稅凡從前白契並不追求復因此三十餘年中民間置買田産價值參差不齊大都昻貴以减核定劃一之價每田一畝作價六兩每地一畝作價四兩如磽薄田地不及六兩四两者仍按原價抵稅以期裕稅便民光緒二十五年以後捐令遵例按照契載買價定限完納徴收之法無論新舊均於例定三分折錢六十文不准多取分毫又原定半年之限爲期太迫且正值催徵丁漕之際民力不能兼顧應再行展限半年如此分别减免酌定年限寛免而嚴將來正仰體諭旨裕國而不病民之至意至原奏所稱例載稅契大縣六百小縣二百之語徧查現行則例並無此條向來稅契儘徴儘解本無定額歴年奏銷皆聲明有案且清賦與稅契情形稍有區别有礙難一律以光緒二十五年爲始者蓋賦有多寡之分貧富皆須輸納稅則出自買户必係有力之家不至累及貧民况現查清賦欵項僅蘇鎭兩府而蘇州居其九鎭江居其一稅則爲各屬所同之法不便兩歧致多窒礙而滋口實等情詳請具奏前來臣等覆查該司道所陳係屬實情辦法亦尙妥協蓋江蘇相沿舊習房屋契多投稅而田地鮮投稅者夫田不稅契則無憑過户不過户則徴册不能核實賦亦因之不清甚至田屢易主糧仍舊名按册而稽莫可究詰詭奇包抗弊由此生是稅契爲清賦之源且關蘇省全局故議兵燹以前則概免以恤之同治三年以後則减價以寛之惟光绪二十五年爲始方照例辦理且嚴杜擾累聽民自納亦可謂曲加體恤無論江蘇田賦固重然屢經奏准核减是朝廷深仁厚澤至優極渥紳民具有天良當此時艱餉絀維正之供自當竭力輸將以圖報稱况此次清理賦稅原係剔除中飽隠匿之弊並非格外苛求刻值下忙徴收丁漕之時各業户不乏深明大義之人果能將查出田賦踴躍輸納足數則此項稅契不妨稍爾從容以紓民力倘有刁紳劣衿藉詞挾制觀望阻撓惟有恪遵前奉諭旨據實叅辦蓋民艱固應曲體而刁抗亦不能稍寛也除仍督飭該司道隨時稽察如有不肖官吏勒索騷擾者卽嚴查懲辦不敢徇縱外　有蘇省現辦稅契并無苛索擾民暨酌定年限籌辦情形謹合詞恭摺具陳伏乞皇太后皇上聖鑒訓示謹奏奉硃批知道了酌定稅契章程甚屬妥善倘有不肖官紳勒索阻撓卽著從嚴叅辦欽此○○毓賢片再奴才前次恭奉諭旨籌辦鼓鑄銀圓制錢事宜當就本省情形詳細體察東省僅烟台一隅是通商口岸行使銀圓尚能流通内地商務無多向未行使銀圓前撫臣張汝梅上年春間由湖北曾購銀圓運解來東意在以銀圓補制錢之不足無如商民不願行使未能相强旋奉諭旨飭令各省鼓鑄銀圓槪行停止専歸湖北廣東等處銀圓局鼓鑄是内地風氣未開銀圓一時不能流通情形久邀聖明沿鑒奴才竊維鼓鑄銀圓制錢原爲整顿圜法起見近年現錢缺乏銀價日跌官民交困是鼓鑄制錢實爲當務之急奴才督同司道悉心籌畫先就前撫臣試辦鼓鑄未成之舊有爐座遴派妥員採購銅斤招雇匠役開爐試鑄自八月迄今計三閱月之久先後所鑄制錢隨時由局發商領用去年市價每庫平銀一兩僅易京制錢二千有零現在每兩爲易京制錢二千四百左右市價雖偶有漲落而以現在情形言之毎兩銀實多易京錢四百餘文似於民間生計不無裨益本省河工振撫以及各營局所支放各欵用錢居多於公家亦甚有裨益惟現今銅鉛價昻成本太重必須寛籌貼補方能持久當此庫儲支絀之時深慮未能廣爲鼓鑄惟有試鑄僅在本省流通將來能否擴充應俟隨時奏明辦理除咨部查照外所有東省並未鑄造銀圓僅鼓鑄制錢以維圜法各緣由謹附片具陳伏乞聖鋻訓示謹奏奉硃批該部知道欽此○○劉樹堂片再臬司李光久招募親軍小隊以資遣調副將李春茂管帶在案迨巡閱海岸歸來以鎭海兵力過單請添募兩千人以資分布臣恐餉力一時難繼令先行添募千人旋由該司自募兩營名日述武左右營左營委副將李世祥管帶右營委副將李成林管帶現該司出駐寍波復據報飭委記名提督周應堂記名總兵姚桂林補用副將彭有勝等各募五百人分爲三營名日述武中前後營等情由防軍支應局司道詳請奏咨立案前來臣覆查無異除咨部外理合附片具陳伏乞聖鑒謹奏奉硃批該部知道欽此 
 
 

Page 11

 
 
[光緖二十五年十二月十二日京報全錄]  
　　宫門抄○諭旨二道錄前○江督劉奏蘇屬光緒二十五年冬漕擬請循案分别本折酌定徵價能納摺○又奏釐定收漕折價片○贛臬陳奏爲到任接印日期摺○瀋督增奏爲道員勤能送部引見片○贛撫松奏調署州縣片○十二月十二日理藩院鑾儀衛光祿寺廂黄旗值日禮部引見一名理藩院十九名提督衙門二名太常寺二十二名正黄滿十四名正白滿十七名正紅漢一名廂藍滿二名○意公由西陵回京請安○普公假滿請安○阿克東阿熙元由口外賜奠回京請安○溥良請假五日○余九榖預備召見○内閣奏派稽察本章派出崇壽○召見軍機余九榖○○頭品頂戴兩江總督臣劉坤一頭品頂戴江蘇巡撫臣鹿傳霖跪奏爲蘇州等屬光緒二十五年冬漕擬請循案分别本折酌定徴價收納以期官民兩便恭摺馳陳仰祈聖鑒事竊照蘇州等屬徴收冬漕前於同治四年分議定完本色者每石加收餘耗三斗完折色者每石連同公費收錢四千五百文遲至年外加價錢五百文五年以後因米價平减隨時酌量减收計自同治五年分起至光緒二十四年分止歴屇酌定徴價及餘耗減收公費並年外照加數目節經分晰奏明在案兹届各屬徴收光緒二十五年冬漕之際自應循例照歴屆成案本折兼收聽從民便折徴米價除太倉州屬之嘉定寳山二縣向例民折官辦鎭江府屬之丹徒縣留撥旗營兵米並不起運本能與他屬一例徴收應行提出另辦外其餘蘇州松江常州鎭江太倉五府州屬徴漕各廳縣本年自夏徂秋雨多晴少低窪之區不免受傷迨交秋後正當揚花結實之際節遭風雨摧殘以致結穗　細收成均形减歉近因京津購運米石加以武衡各運採辦兵糧市廛米價日漸加昻恐各屬收漕開倉買米兌運市儈居奇不得不酌中核定以期官民兩便據署蘇州藩司陸元鼎蘇松糧道羅嘉杰督飭海運省局各員察酌情形議請本年冬漕折價每石收制錢三千二百文隨收公費錢一千文完本色者以石抵石外循舊將餘耗改交公費錢一千文遲至年外無分本折均每石加收錢五百文其减賦案内奏明抵補减缺南糧之隨漕脚費每石錢五十二文仍照章按石隨正照收似此分别酌定無論徴收本折均與市價無甚懸殊不致藉口趨避再隨漕徴收公費錢一千文係抵支各州縣辦漕一切要需恐刁頑之户以公費爲無關緊要任意抗延則州縣公用無出勢必貽誤漕運前於同治六年分曾經附片奏明倘糧户交米而不交公費卽比照抗糧之例懲辦歴屆隨糧聲明通行遵照今届徴收冬漕應請循案辦理等情詳請具奏前來臣等查核無異除飭司出示曉諭遵照定章無分紳民一律均平徴收不得稍有浮勒軒輊外理合會同漕運總督臣松椿恭摺由驛四百里馳陳伏乞皇太后皇上聖鑒訓示謹奏奉硃批户部知道欽此○○劉坤一等片再嘉定寳山二縣向種木棉地不産米應完漕糧歴係民折官辦所有收漕折價由官紳會議詳定徴收前經嘉定縣職員廖壽豐等在京呈奉户部復准所内折收錢四千五百文年外五千文業經遵照辦理嗣因同治六年起至光緒二十四年止市價貴賤不一隨時酌中議定奏明微收在案兹届光緒二十五年分徴辦新漕該二縣徴收折價經臣等飭令司道體察情形核議詳辦去後兹據署藩司陸元鼎蘇松糧道羅嘉杰會詳本年新漕訪查市價叅酌成案公同核議折價擬請每石年内折收錢四千七百六倘年内完不足數遲至年外者一律加增錢三百文其糶變一欵仍照通屬定數解詳請附奏前來臣等伏查嘉定寳山二縣冬漕向係民折官辦與各屬情形不同業於奏報漕價人聲明另行辦理現據該司道等公同核議本年米價漲昻擬請每石年内折收錢四千七百文遲至年外完納者有一律加價錢三百文照數折收尚屬平允除飭照章無分紳民一律徴收外謹會同漕運總督臣松椿附片由驛具陳伏乞聖鑒訓示謹奏奉硃批户部知道欽此○○江西按察使臣陳澤霖跪奏爲恭報微臣抵任接印日期並遵旨經理江西全省營預事宜叩謝天恩仰祈聖鑒事竊臣於署山西按察使任内接奉護理山西撫臣何樞行知光緒二十五年四月初七日奉上諭江西按察使著陳澤霖補授欽此當卽繕摺具奏叩謝天恩籲請陛見抵京後仰蒙召見三次訓誨周詳並荷恩准給假回籍修墓陛辭出京接准軍機大臣字寄七月二十七日欽奉上諭著將江西全省營務責成禀商江西撫臣松壽認眞經理等因欽此臣于到籍修墓假滿由籍起程自水路循江而下經過江西九江一帶地方沿途察看江面北至瑞昌南至彭澤馬田等處均爲沿江要隘而湖口則總扼全省門户鄱陽以下紥有長江水師砲船過湖至吳城有内河水師分紥至省布置均尚周密其形勢隘要之處臣皆留心默至陸軍規制以及贛防水師各營統俟查閱情形應如何力圖整頓隨時禀商撫臣松壽另行奏明辦理臣於十月二十三日馳抵江西旋奉撫臣松壽飭赴臬司新任兹准前署臬司江西贛南道周浩將印信文卷等項移交前來臣卽於十月二十六日恭設香案望闕叩頭謝恩祗領任事伏念臣楚北下士山右備員舊曾歴夫戎行深愧毫無報稱兹辱恩命秉臬豫章復承知遇之隆畀以練軍之任自大聞命伏地滋慚查臬司爲刑名總匯折獄端貴乎持平營伍乃目今要圖整武先資夫訓練如臣檮昧深懼弗克勝任惟有隨時禀商撫臣認眞經理總期政簡刑清民懷吏肅餉不虚糜兵堪備用所有老弱充數缺額扣糧諸積弊必使一律掃除庶養一兵可得一兵之力藉以仰答高厚鴻慈於萬一所有微臣接印日期感激下忱謹繕摺叩謝天恩伏乞皇太后皇上聖鑒謹奏奉硃批知道了卽著隨時認眞經理毋負委任欽此○○增祺片再查有留奉差委己革花翎四品銜道員用在任候選知府營口同知章樾夙擅吏才疉膺卓薦光緒二年前將軍崇實整頓奉天治由湖北知縣奏調來奉歴任繁劇措置裕如二十年署理鳳皇廳任内獲罪革職旋請練集圑勇帶罪圖功奉旨允准經調任將軍裕祿併案入告奉旨免罪嗣因前將軍依克唐阿整頓捐稅辦礦開荒需人臂助奏請與先開復前鐵嶺縣知縣榮禧留奉差遣奉旨允准各在案此後會審歴欠教案訊辦著名盜首無役不與榮禧自二十四年經前將軍依克唐阿奏請賞還榮禧銜翎給咨送部引見蒙恩允准時以該革員告假回籍葬親未獲並列薦剡自京回奉銷假卽派發審局差事今年二月經護將軍侍郎文興等奏派督隊剿捕西路賊匪多名奴才到任後復派東圍荒機器用等差均能認眞經理不辭勞瘁實爲有用之才且該革員在奉多年深悉邊情平素官聲尚好辦事又屬可靠與榮禧同留奉差遣共有微勞現榮禧己由部帶領引見蒙恩開復原官若令該革員仍復廢棄不惟向隅亦殊可惜合無籲懇天恩俯准將己革花翎四品銜道員用在任候選知府營口廳同知章樾賞還銜翎並由奴才給咨送部引見之處出自鴻慈逾格謹附片具陳伏乞聖鑒訓示謹奏奉硃批章樾著交部帶領引見欽此○○松壽片再義寗州知州黄壽英才具老練堪以委令調署分宜縣知縣遞遺義寍州知州印務查有分宜縣知縣馮全琮樸實勤明堪以對調署理該員等任内並無盗刦三叅屇滿巳起四叅及錢糧未完叅限將滿有關降調之案據藩司張紹華會同署臬司周浩具詳前來除分檄飭遵外謹會同兩江督臣劉坤一附片具奏伏乞聖鑒謹奏奉硃批吏部知道欽此 
 
 

Page 12

 
 
[光緖二十五年十二月十三日京報全錄]  
　　宫門抄○諭旨三道錄前○總兵尹奏爲恭報接署鎭篆日期摺○齊撫毓奏爲調署府州縣各官片○長蘆鹽政大臣裕奏鹺商籌捐部餉銀兩按引攤交摺○將軍恩奏遴員派委統領片○黔撫王奏爲練軍收支各欵按季造册核銷摺○閩督許奏道員到省飭赴新任片○十二月十三日吏部翰林院正黄旗值日户部引見三名兵部二十七名廂黄蒙五名正白漢三名廂白滿二名廂日蒙四名廂紅蒙三名正藍滿十四名兩翼十四名内務府二名○鐵良謝授叅議恩○補用道府志樸等謝恩○奎公續假十五日○崇禮請假五日○黄澤厚預備召見○召見軍機黄澤厚○○記名提督署理河南南陽鎭總兵奴才尹嘉賓跪奏爲恭報奴才接署南陽鎭篆日期叩謝天恩仰祈聖鑒事竊奴才接奉河南巡撫臣裕長行知以南陽鎭總兵員缺奏委奴才署理檄飭從速赴任等因遵卽由省東裝起程於十一月初五日馳抵南陽府城據南陽鎭標中軍游擊雙魁將鎭守河南南陽等處總兵官關防一顆並聖諭文卷等件齎送前來當卽恭設香案望闕叩頭謝恩袛領任事伏念奴才皖北武夫起家行伍才識凡庸束髮長征由亳潁而從戎淮汝裹創轉戰自偏裨而薦効千城荷寵錫之頻加愧涓埃之莫報兹復渥被恩施署理斯缺查南陽爲豫南重鎭外與皖卾陜三省遠接邊陲内則南汝光一道均歸管轄其中山谷險峻幽䆳之區向多匪黨窟穴奴才前官信陽協副將又曾管帶營勇駐防各屬雖與邊要地勢民情略知梗槪誠恐専閫重任負荷難勝惟有殫竭血誠督飭營哨員弁於訓練巡緝各事宜認眞整頓斷不敢以暫時署篆稍涉因循冀以仰酬高厚鴻施於萬一所有奴才榮幸感激下忱暨接署南陽鎭篆日期謹繕摺叩謝天恩伏乞皇太后皇上聖鑒謹奏奉硃批知道了欽此○○毓賢片再曹州府知府邵承照應飭回任供職調署兗州府之正任東昌府知府洪用舟調署東昌府之正任兗州府知府王蘂修應各飭回本任登州府知府端謹業己引見回省應飭回任泰安府知府　民表己經領憑到省亦應卽飭赴任長山縣知縣劉文煃陽榖縣知縣胡建樞各引見回省應飭回任署莒州知州正任平原縣知縣錢心潤調省所遺莒州篆務查有候補知州周家齊堪以署理代理濮州知州彭錫瑞病故所遺篆務仍飭正任濮州知州王鍾儁回任署武城縣知縣耿啓昌病故所遺篆務查有候補知州龔敦仁堪以代理單縣知縣李銓請咨引見所遺篆務查有候補知縣王振錄堪以代理　平原縣知縣正任莒州知州蔣楷因案革職所遺平原縣篆務查有候補知州承泗堪以調署准補茌平縣知縣豫咸應飭赴任新選陽信縣知縣潭士綬蒲臺縣知縣裴維翰日照縣知縣繆潤紱高苑縣知縣徐壽彭各領憑到省亦應均飭赴任供職以専責成據藩臬兩司先後會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○頭品頂戴直隷總督兼管長蘆鹽政奴才裕禄跪奏爲長蘆通綱衆商每年籌捐部餉銀兩按引攤交叅摺仰祈聖鑒事竊奴才前淮户部咨帑項奇絀用度不敷謹擬籌餉六條蘭資周轉光緖二十五年九月十四日奏奉諭旨依議欽此當經分行飭遵去後兹據署理長蘆連司方恭釗詳稱查原奏内開兩淮鹽票按引捐輸長蘆等處有按引按票之不同應令仿照兩淮捐輸票本章程就本地情形酌定辦法勸諭各鹽商按年捐輸一次仍將擬捐銀數一年共計若干先行報部不得以他省鹽務與兩淮有異諉謂商人無力交納任意宕延等因飭據通綱商人普有孚等一百二十四商以蘆綱向來按引領鹽本與兩淮按票引鹽情形迥異直豫各岸連年災歉銷滯運艱本年又患旱荒麥秋大形減色商情困累不堪委屬無力輸將並非藉詞推諉禀經該司以國用孔繁庫儲奇絀該商等食毛踐土具有天良自當仰體時艱力圖報効又經剴切勸導冀益餉需復據該商等禀稱蘆綱各商向慕急公之義若遇各省災振各項工程無不踴躍捐輸不遺餘力何獨於部飭之件轉敢諉延惟念領票交欵遞年加增春秋兩運己形竭蹷本年將振墊加價提撥七成歸公計銀二十餘萬兩物力祗有此數殷商積疲成累其素稱疲累者更不能支種種爲難委非欺飾惟旣蒙諄諄勸勉曷敢不於無可設法之中勉圖報稱擬請自光緒二十六年春關爲始每年通綱捐輸銀三千兩無論京外各商領引一道攤捐銀五釐另欵存儲俟冬月封關後湊足銀三千兩聽候提用聊抒芹獻之忱等情禀由該司覈明詳奏前來奴才查該商等每年認捐銀三千兩爲數雖屬無多而連年綱情疲累亦係實在情形勢難男籌鉅欵應請自光緒二十六年春關起無論京外各商每引捐交銀五釐俟封關湊足禀繳聽候撥用理台恭摺覆陳伏乞皇太后皇上聖鑒飭部查照立案施行謹奏奉硃批户部知道欽此○○恩澤等片再去冬奏經部議添募馬步六營分爲前後兩路駐呼倫貝爾大嶺等處後路駐嫩江源等處又奴才壽山奉旨添練新軍騰出原帶步隊左路三營移駐通肯呼綏一帶並將以新軍創始倡導需人商將左路精銳弁兵抽調多名分置新軍之中另募足數歸還三營舊額各等情均經先後陳明在案計前後兩路每路派統領一員自帶中營再派步隊營官各一員分爲左右兩營至左路概係步隊派統領一員自帶中營再派步隊營官兩員仍舊分爲左右兩營查有記名副都統副都統銜花翎佐領德海久歴戎行心地誠樸堪派爲前路統領三等侍衛連瑞心志向上堪派爲前路左營馬隊官藍翎防禦全德能任勞怨堪派爲前路右營步隊營官記名副都統銜花翎協領雙福老成穏練熟習邊情堪派爲後路左營馬隊營官花翎補用都司童必勝勤樸耐勞堪派爲後路右營步隊營官花翎四品銜卽選直隷州知州吏部主事卾英精明幹練才具優長堪派爲步隊左路統領藍翎補用同知候選通判海壽辦事第成堪派爲左路左營步隊營官至左路右營步隊一營查有右路右營步隊營官富昌保緝捕勤能堪以調補所遺右路右營步隊營官查有藍翎侍衛全榮年力富强堪以委補除檄飭遵照并咨兵部查照外理合附片具陳伏乞聖鑒訓示謹奏奉硃批該部知道欽此○○頭品頂戴貴州巡撫臣王毓藻跪奏爲黔省練軍經費收支各欵按季分造清册懇恩敕部核銷恭摺具奏仰祈聖鑒事竊查貴州省練軍經費收支各欵自光緒五年十月攺編練軍起至二十一年十二月底止業經前撫臣及臣奏銷在案所有二十二年正月以後練軍經費收支數目臣飭報銷總局查照例案按年分晰造報去後兹據布政使邵積　按察使玉恒糧儲道黄元善詳稱該司道督飭局員候補知縣楊廷傑候補通判陶坤調齊卷宗查照則列定章逐欵清釐詳加核算計自二十　年正月初一日起至六月底止共請銷銀三十八萬六千九百四十五兩五錢二分一釐一絲六忽六微六塵八纎三緲又自七月初一日起至十二底止共請銷銀三十八萬一千四百兩二錢三釐四毫八絲一忽八微四塵九纎四緲又自二十三年正月初一日起至六月底止共請銷銀三十七萬九千四百三十一兩九錢八分一毫三絲五怱所有糧餉薪水均係按照例章支給至槍砲子洋火藥心紅帋張筆墨等項向照市價採買據實開報並無浮冐按欵造具收支清册詳請奏咨前來臣覆核無異除册咨部查照外謹恭摺具奏伏乞皇太后皇上聖鑒勅部核覆施行謹奏奉硃批該部知道欽此○○劉樹堂片再新授寗紹台道誠勲現己到省應卽飭赴新任以重職守除檄飭遵照外理合會同閩浙總督臣許應騤合詞附片具陳伏乞聖鑒謹奏奉硃批知道了欽此 
 
