# 1934 - 335 - 4908852

 

Page 1

 
 
[以論德人占據膠州灣微露聲東擊相之計]  
　　我中國自與日本交戰後兵船毁矣兵械失矣向所謂湘軍淮軍練軍者敗者敗逃者逃矣至今日而欲用兵幾如徒手而與人爭持不待智者而已知其無能爲力矣德人窺之有素故一聞教士被戕之信卽驟用兵船三　號輕輕據我砲臺蓋逆知我中國將弁勇丁必不能與之對壘故不必六師大舉張我甲兵也中國在京執政諸臣亦皆有自知之明是以傳電撫軍姑靜以待之萬不可遽開兵釁德人尙有何畏懼而旣添兵艦又督以天潢貴介一若狗子捕兎亦用全力也者嘻我蓋有以微窺其隠矣論西人在華之權力向以英爲最大自道光二十四年鴉片肇釁之後凡所攻取無不立拔凡所要求無不立償各國之人罔不舉其執牛耳以臨盟不敢與之齊驅而並駕至今者而英人一味持盈保泰大反其平日之所爲以致中日行成時任俄人仗義執言聯德法以索返遼東半島已惟是袖旁觀之手不加可否於其間及事後俄人獨享利權得將西卑利亞鐵路火車直達滿洲之境膠州灣更借作屯兵贮煤之所訂期至一十五年法人則闢埠於西粤梧州復於鎭南關外得開鐵路獨德則欲索厦門左近之金島中朝尙未允從德人固心焉嫉之而尤恐俄人旣漸漸逞志於北方法人更徐徐陰圖夫滇粤邊境他日者俄法之勢愈大則已欲來華贸易不得不俯首聽命於二國無復能揚眉吐氣伸我威權故借占據膠州灣爲名漸將捕艦檄調東來以隠與俄法相抗拒試觀昨報所譯日本報謂德人旣將膠州灣占據復調駐泊克利多島之兵艦起碇前來又傳聞德廷就游歴東洋之各兵艦中分遣二船令某親王督帶來華以壯聲勢而倫敦電報更謂某日德皇臨議政院諭令將水師加意整頓并稱朕祗此一弟亦已飭令出外治軍合觀以上情形苟僅欲與我中國爲難何必若此大舉其爲聲東擊西之計殆已微露端倪乎且德人所要挾之六事雖出於恃强圖逞而我皇上廟謨廣運已將第一第二第五三者而允之其餘後三第四第六諸條諒亦可次第籌商兩無偏倚德人尙有何不足而若是之動衆勞師司馬昭之心夫亦路人可見矣或曰德人此舉非忌俄與法實忌日本也日本之垂涎高麗已非一日今雖有俄人以出爲撓阻而日人仍耽耽虎視未嘗不思據其土地而有之德惟先占膠州以屯重兵然後伺其有隙可乘卽就近向三韓進發猶恐日人豫爲之備故佯言此事已由俄廷允諾并聲明德人亦不得於高麗侵俄人之權不觀德人之先調兵船赴日本及日人之汲汲備兵乎當德人未發難之先已下令將游歴亞洲之各兵船齊集於日本横濵海面迨本月初十日報章記日本政府徼令各兵船齊集廣島以備日後或與德人爭山東地面日本外務省大臣更不准德人照會占據膠州灣之事并移書駐東京之中德兩國星使詳詢情由使非德人注意於日東日人何爲而必爲是未雨綢繆之計然則德人或隠與俄相聯合藉口於向中朝饒舌其意實欲發難於日本亦未可知總之德人而苟第欲與中國爲難决不必如此之大振兵威以致多所糜費今之舉動使非與俄相抗卽與日相爭其謀雖秘密異常而其端已可微窺而得特此刻猶未肯明宣耳否則教堂之案一領事議之已足卽被戕之教士中國豈不願卹銀操刃之兇徒中國豈不能擬抵卽曰遼東一事中國未經酬報德人豈不能知衷商榷而胡爲竟贸然而反顔伏案書生别有愚見謂予不信徐以觀之可也 
[本館接奉電音]  
　　昨日午後京師飛電傳來上諭三道敬謹譯登○十一月初九日奉上諭上年瞻對番官越境滋事當諭令鹿傳霖秉公查辦理息爭端乃該番官膽敢抗違經鹿傳霖派兵剿辦並請收四地原屬咎由自取朝廷因該僧番等世受國家深恩厚澤豈竟自外生成恐鹿傳霖操之過蹙未足以折服其心特令鹿傳霖開缺派恭壽署理督篆諭令持平辦理兹據奏稱當鹿傳霖派員進剿之時該番官等並非有意抗拒因見大兵臨境疑懼不敢投案仍復固守鹿傳霖悮聽帶兵官一面之詞遂謂其叛形昭著是以有攺土歸流之議前據達賴喇嘛在理藩院呈請賞還地方並覽該署督此次所奏各節是該番官並無叛逆情事尙屬可信朝廷軫念僧番豈肯以跡近疑似遽以收回其地所有三瞻地方仍著一律賞給達賴喇嘛收受毋庸攺土歸流達賴喇嘛當仰體朝廷覆冒这仁知感知畏力圖自新卽著愼選番官嚴加約束毋得再酷虐瞻民侵擾鄰境情事致干罪戾其一切善後事宜著恭壽妥爲經理以期永遠相安至德爰格悉朱高竹谿巴塘亨案仍著該署督盡心妥籌次第辦理另片所奏酌删什土司爲襲一案現據該署督將土官釋放並派員前往懋功查辦亦尙中肯著卽迅速辦理毋稍遲延欽此○十一日奉上諭王毓藻奏叅文武不職各員請旨分别降黜一摺貴州思南府知府保謙庸懦無能著卽開缺試用通判施澤廣辦事荒唐著以縣丞降補正安州知州李上裾獨山州知州伍恩桂署荔　縣縣丞王書文試用州吏目劉樹謙不知檢束補用副將夏魁元罷弱　不振補用副將馬振邦率行騷擾均著卽行革職以肅官方候補知府吳厚思陳善藩不惜聲名均著驅逐回籍至摺内所叅余慶縣知縣劉鈞貪黷無壓其應如何懲辦之處何以並未聲叙著土毓藻明白回秦戧著照所議辦理該部知道欽此同日奉上諭松椿奏霜降安瀾一摺本年伏秋汛内大雨兼旬河水大漲經松椿飭在在工各員將車邏南關新壩陸續起放設法估修現在節逾霜降工穏瀾安仰賴神靈默佑實深寅感看頒發大藏香十枝交松椿祗領敬謹致祭以答神庥餘著照所議辦理該部知道欽此 
[接印有期]  
　　揚州采訪友人云准補揚州府江都縣朱大令江奉上憲飭知赴任遂於　委後由金陵省會鼓棹來揚頒發紅諭涓吉本月初九日辰時接篆又以公館屋宇湫隘不敷辦公爰飭辦差家丁假宛虹橋地莊寺暫駐 
[邑宰遷]  
　　寗波采訪友人云新任鄞縣劉大令履任後暫假内關署爲辦公之所兹擇吉本月初六日鶯遷入署署内書役人等皆衣冠叩賀循向章也 
[維持風化]  
　　江西訪事友人來函云南昌府憲江　吾太守整頓育嬰大著成效太守復欲創設清節堂因禀請藩憲翁筱山方伯已蒙憲允都人士聞之亦歡欣鼓舞新建徐屋槎别駕慨捐三千元靖安陳小梅部郎概捐千兩以爲倡導復經方伯督同太守曁南昌縣孟子卿明府新建縣文芝塢明府酌定清節堂章程二十二條其略曰一本堂專爲保全名節維持風化而設凡靑年孀婦及未嫁夫亡守貞之女由妥實保人報堂查係清門士族年在三十以内家道極貧六親無靠者卽爲合例取具保單註册入堂收養先以二百名爲定額所生子女俱准隨帶入堂不在額内俟經費充足再行酌增一名門舊族衣食豐足之家如有靑年守節畏人欺侮者倘有量力捐助經費亦准取具保單入堂居住但須恪守堂規不得恃富驕人該孀食用皆由自備堂中概不供應比係推廣保全不在定額之内以免貧孀向隅一孀 
 
 

Page 2

 
 
貞守節年數與旌表例合者年終由堂造册彚報兩縣詳請旌表以光大典仍於清節堂題名勒石垂諸久遠其年逾五角俟請旌後如有可投親族願出堂者聽其子或婿成立願迎養者聽一堂内設立書塾延師教讀狐子每師一位訓二十名功課由紳董隨時稽查如有曠悮卽行辭退另延至孤子書籍紙墨筆硯均由堂備給能否讀書以十五歲爲率倘能應試由堂調出另延名師督課酌給紙筆束脩出考時酌給考費俟入學後果能自立准其領母出堂侍養無力者聽若十五歲尙未完篇天資平常或雖已完篇二十歲尚未入學由紳釐坐辦量材薦習他業以免貽悮一堂内上下人等概不准吸食洋烟酗酒賭博吵嘴打降顛倒是非恣意嘲謔並不准爲孀婦作保違者分别辭退斥逐重則送官究治號規十八條其略曰一内號爲孀貞棲止之所理宜防範周密所有號内總門嚴加扃鎖每晿在明開一次散放柴米菜錢及孤子上學以一炷香爲度午刻開一次放孤子入飯畢出卽鎖傍晚開一次放孤子入隨鎖雖三尺之童不准擅入一孀貞入號後惟親姑生母每月朔望准其入號看視清早開門時進午刻開門時出不准久留過時不得出入其餘男女親族均於初二十六日隔小窓説話請女司事監察不准久談平日不得隨便絮語亦不准出總門一步三姑六婆僧道不准進門違者將看門人斥革一孀婦隨帶之子七歲上學十二歲之内隨母歇宿十三歲隨師同食宿館不得仍住内號其女及笄擇配均聽其母主持外人不得干預出閣時本堂給匳資六千文并聞昨已購定干家前巷空地一大片今冬卽興工修造並勸捐約得三四萬金明年當可開辦駢 
[研訊兇犯]  
　　蘇州小王家巷謀財害命一案經長洲縣汪大令緝獲兇犯木匠錦泉卽尤錦泉供出爲首起意之餛飩阿三卽季阿三分去贓洋二百元等語經大令飭幹差郭標等至吳江地方將阿三拘獲於初六日傍晚解回省垣押入刑房一切詳細情形均已登前報兹悉大令於初七日午後升坐二堂提季阿三研鞫阿三供稱姓季名阿三年二十七歲鎭江府丹陽縣人向在治下肩售餛飩爲業與尤錦泉素來父好上月初五日尤偶與小的談及苦况謂邇來經紀人度日艱難開門七件事無一不異常昻貴較之五六年前奚止加倍我等食力之人更覺困苦不堪爲之奈何旣而曰如此艱苦不若效鼠竊狗偷或較勝坐以待斃乎遂言及沈夏氏箱籠内藏有洋銀甚多糾小的同往竊取小的一時糊塗於三更時預備煤紙等物同至沈夏氏家尤先踰墻而入洞啓大門放小的同入又由尤　開沈夏氏房門動手竊取正在從事之際沈夏氏從睡夢中驚覺大聲呼喊尤遂上前用手將其喉嚨叉住小的則撳住其足更以一手按其腹使不能動不料未及片時遽卽殞命遂商同將屍身抬放於地用皮箱二具壓置身上蓋希翼他人見之以爲箱籠倒下自行壓斃也旋將房中首飾箱一具竊之而逸回至尤錦泉木作内開箱檢視有洋銀三百元小的分得一百元旋卽逃往鎭江於初二日潛至吳江倩堂兄季阿五來蘇探視因而獲案小的所得洋銀一百元皆已用罄此供是實尙求恩鑒大令得供詰之尤供稱小的並未與之犯案前數堂所供皆係隨口供認其實並未動手將沈夏氏叉死亦未分取洋銀此皆阿三誣攀求大老爺恩宥云云大令自午後二下鐘時訊起直至晚間十二下鐘二犯仍矢口不移大令飭將阿三釘鐐與尤分别收禁旋卽退堂旋於初八九兩日連次提訊供仍如前以後若何容俟訪明再錄 
[嚴定錢銀市價示]  
　　邇來制錢匱乏以致洋銀價值日貶以致易錢購物虧耗日多寗紹台道吳觀察謂若非市儈居奇小民何致受累若此爰出示曉諭曰爲示禁事照得制錢爲民間日用必須仿照上海等處公平定價斷不容任意减跌而角子小洋所以濟制錢之不足各處行使已久尤應一律通用本道訪聞寗郡市而近日洋價驟短七八十文之多而於角子小洋則又掯勒　不收視同棄物推原其故皆由奸商市儈從中播弄藉爲漁利之計以致城鄉居民受虧匪淺言之殊堪痛恨際此殘年迫届制錢需用尤廣經紀小民辛苦攢積洋元不得不換錢使用而似此逐日跌價漫無底止閭閻何堪設想且角子小洋已經省垣曉示准用原以便買賣而廣流通何得無端掯阻致碍市面亟應明定限制嚴予查禁以杜把持除飭府縣一體示禁外合行出示曉諭爲此示仰城廂各錢業鋪户人等知悉自示之後洋價每元兑換足方制錢至少不准跌至九百五十文以内如他處市價漸漲應卽隨時照增不得藉口短縮其角子小洋均須一律收用毋得苛擇刁難折價抑勒倘敢藐視不遵一經查出或被訪聞定卽立提重懲以爲肥已損人者戒决不寛貸其各懔遵毋違特示光緒二十三年十一月初六日給 
[舟刼紀聞]  
　　松郡北門外　里塘一帶河港遼闊所泊網船甚多雖地方荒僻港汊紛歧歴來並無失事詎前夜該處來一無錫網船載米至此忽遇盜舟攔截搜索刼去英洋五十餘元同時南鄉張澤鎭左近一海蟄船亦被匪徒刼去英洋十餘元事後在附近賭塲中尋見原盜詢之知係某緝捕巡艇上人遂得原洋索還含糊了事 
[掠人勒贖]  
　　有友自金山來告於本館采訪友人云金邑有劉家圩者烟户數十家店鋪銜接亦一繁盛市鎭也鎭人沈子垣現充該處總董家不中人貲怖慷爽敢爲久爲鎭民所稱許其地瀕海人民蠻野且與浙省平湖縣接壤鹽梟遊棍出没於其途近來賭氛甚惡時有匪類勾串圭著擇地開賭獵資自肥沈乃令於衆就鎭之四甲各置金鑼一面見鹽梟蹤跡卽鳴金出禦有隠匿者對衆議罰並柬請平湖某營員每月來此婦哨一周以壯聲勢佈置粗定匪徒絶跡鎭上之民交口頌之然在鹽梟賭匪則銜之刺骨思所以窘之而未有閒月初某日忽有口操皖音自稱袁老创者統船數號來鎭辦物旋入烟館小憩對人輒問沈董現居何處黠者略窺意旨料非好相識競以他辭亂之無敢以住址告者餐霞旣畢結伴上街適沈子于于然來袁等遂一擁上前左推右挽脅之登舟挂帆逕去説者謂沈僅此一子年方十五其日適散塾歸來道出此間格與袁等相遇致被掠去然非有歹人從勞指點亦未必遂墮奸計並聞事後經袁等遣人關説囑餽洋一千元取贖特沈素無恒産未易遽集多金有謂須禀控求緝而徒手亦不足以伸雪轉恐觸怒梟匪别羅意外之虞斯眞進退兩難也匪黨横行一至於此地方有司亦當聞之否耶 
[學生到堂]  
　　天津訪事人來函云山海關鐵路學堂去歲吳調卿觀察總辦津榆鐵路時曾經考取四十人送堂肄業俾得學成以資臂助但鐵路方興未艾除津榆而外現在京蘆之路已築而成蘆漢之路未成待築以後復有枝路四通八達在在需人斷非學生四十人足供差遣盛杏蓀京卿有見於此派員赴閩考取曾經肄習西學各生送堂學業以爲他日分派之用十月廿九日豐順輪船到埠附來新生十名卽飭入塾學成致用不禁爲諸生拭目俟之 
[甬江試事二志]  
　　寗波采訪友人云鄞縣縣試首塲出案後邑尊示期十一日初九日舉行二覆其首塲共招覆五百七十三名兹錄其前列者爲陳溥屠毓珪張尙絗陳達焯謝行溎李欽楊英陳受謙戚翰林紹梓陳時夏樓博儒董濓玉賢璣徐士琨陳香範范盈駧余清樾忻家芬吳靑周漢照王燮李炳奎忻欽典朱玉成朱之照江宙永周葉成徐世倫施國祺徐企勉鍾聘儒丁玉龍孫家楣王佐才林光裕俞以襄鄭錫璇林熙年傅宜茵金葆光陳明漢張義彬張崇業范玉森仇建鑣鄭傳锴王晉煒張雄洪壽椿 
[忠裔堪憐]  
　　金陵採訪使者函告云前充南洋大臣隨員曾觀察紀榘在南洋差次逝世觀察爲曾公國璜之喆嗣文正忠襄兩公之猶子也國璜公於同治初年隨文正忠襄攻克金陵賊巢殁於王事奉旨在立功處所建造專祠並賜銀三千兩交地方官生息爲春秋祭祀之費其時省中大憲遵旨辦理卜地於城内孝順里荷花塘地方建祠俎豆馨香至今不忒觀察病故之後宦囊蕭瑟旅櫬難歸其文郎廣敷公子一再籌思將伯徒呼誰助堯夫之麥乃具禀督憲懇准壯乃祖國璜公專祠祭欵三千兩暫借作爲盤柩回籍之資俟壯原籍田産典賣償還日前奉督憲劉峴師批詞略謂盤柩之費似無需三千兩之多且此項祭欵向歸曾道廣照經理曾道故後攺由湖南會館總董楊道慕璿兼理俟飭楊道 
 
 

Page 3

 
 
尅日查明禀復以候核奪行止 
[傳聞互異]  
　　京師采訪友人云秋間宋侍御伯魯奏上年中城地面有古玩鋪商人王賈二人被毒身死一案該城御史張仲炘聽受門丁郭某等賄托草率勒結等情奉旨交刑部審訊等因欽此嗣又經丁御史等九員奏叅刑部濫刑株累請另派大員審訊等情奉上諭派都察院會同刑部秉公嚴訊務得確情據實具奏等因欽此迄今事經數月未經覆奏外間衆議紛紛謂緣死者王遠來係山西人氏其親屬現方　文晉撫關提或曰已具實係煤氣熏死甘結不久入奏候旨定案矣二説各歧未知孰是 
[縱火宜防]  
　　湖北武昌省垣糧道街爲市廛繁盛之區鋪面如林輝煌耀目本月上旬某夜鼉更三轉萬籟無聲有某店學徒某甲起而如厠瞥見近鄰某錢店門首火光閃爍有二人蹲伏暗陬聞有人聲棄火奔逸心知其異趨而視之但聞錢店門上煤氣薰蒸獨鼻欲嚏地下置有火藥包火柴等物知爲匪徒縱火急叩門呼喚店中人方效莊生化蝶深入黑甜鄉聞而驚起倉皇失措左右鄰舍亦皆披衣往探擾攘終宵而匪徒已杳如黄鶴無從蹤跡矣次晨店主具禀江夏縣署請飭差查究并商同合街鋪户添雇更夫數名徹夜梭巡以杜後患值此天寒夜永宵小最易潛蹤閭閻熱閙之區設或火勢蔓延何堪設想寄語居民鋪户尙其謹愼小心哉 
[擇日鶯遷]  
　　現任蘇松太道蔡和甫觀察蒞任後暫駐北市洋務局中辦公日前前任劉康侯觀察之靈柩經公子等扶回故里蔡觀察隨飭差雇用水木工匠等由頭門起直達内署重加修葺刻將竣工觀察於昨午後二點半鐘由洋務局排導入城詣道轅察勘以便擇日進署 
[路刦傷人]  
　　前晚九點鐘時有爲洋貨生理之某甲手持手巾包内儲靑蚨四百文由北市進城回家行至小東門内長牛橋南堍丁大昌洋鏡鋪門前迎面忽來匪徒二人各持利刃疑甲手中之錢爲洋上前將甲扭住欲奪其包甲堅不釋手大呼救命兩旁店鋪中人聞聲出視見有利器不敢上前匪以甲不肯放手猛戳一刀始將其包奪下始知包中是錢非洋大失所望擲之於地相率遁去城廂之中爲時尙早該匪等竟敢如此横行眞目無法紀者矣 
[諭護教堂]  
　　上海縣黄愛棠大令於昨日接到兩江督憲劉峴帥來電内開此次德國佔據山東省膠州灣一事實因中國匪徒殺害彼國教士之故刻下各縣境内如有教堂宜竭力隨時保護等因大令奉電後立飭差役往城廂内外以及四鄉傳諭各圖董及各叚董等嗣後務當保護教堂不使匪徒藉端尋釁 
[示禁臺基]  
　　軍機處存記花翎補用直隷州辦理英美租界會審分府張爲出示嚴禁事奉蘇藩憲聶札開照得開設臺基最爲傷風敗俗大干例禁而上海爲尤甚此等惡婦往往引誘良家婦女墮其術中迨一經被誘則名節頓喪在彼旣有所挾制卽欲攺過而不能甚或有婦女因無地自容含羞輕生種種罪狀殊難髮指本司前因訪聞有開臺基婦趙顧氏經會審公廨提案僅子遊街三日當飭首縣函致委員翁令送縣解省以憑懲辦兹又訪聞有惡婦陳王氏向開臺基若不提省嚴辦以期懲一儆百實於風化大有關係除札委員到滬刻日簽派勤愼差役隨同委員一併押解來省聽候發府從嚴懲辦毋再違延致干未便切切特札等因准憲委守提到廨除簽差隨同委員將陳王氏押解赴省並查拿外合行出示嚴禁爲此示仰英美租界人等知悉爾等須知開設臺基引誘良家子女苟合成姦最爲淫惡例禁甚嚴自示之後務各洗心滌面勉爲良善倘敢陽奉陰違仍蹈前轍一經查出或被告發定卽從嚴懲辦决不姑寛各宜凛遵毋違切切特示 
[市道日衰]  
　　近日滬上銀桶太緊以致各貨滯銷有某甲者向以多財善賈稱曾以巨資購得煤油數萬箱近因油價日廉虧耗至數萬金之譜英界後馬路某錢莊則因放帳太多竟致轉掉不靈大有岌岌可危之勢嗣經各股東墊銀二十餘萬兩始得轉危爲安轉瞬將届年關不知市面更當若何緊急也 
[貼票害人彚志]  
　　四馬路德豐小錢莊爲英界包探孔阿才開設邇來借出本票爲數已多以致運掉不靈到期無從籌付事爲麥捕頭所悉傳孔至捕房著令交保出外清理旋有韓國良者以向孔收取銀洋無著控諸捕房昨日麥捕頭請英界公廨讞員張赓三直刺傳孔訊追孔供稱小的莊上實有貲本二萬圓因收取他家空票不能支得洋銀以致無可墊付欲尋借票者大半已逃避無蹤此事實出萬不得已並非有心害人直刺著暫押候訊○邇日四馬路一帶出立空票之各小錢莊紛紛倒閉收票者到期無處將銀收取以致紛紛擾擾詣控不休昨日傳聞有某甲者願出洋銀若干專收此種空票俾市面免於壅滯惟須各小錢莊主央人至彼處具保方肯照收曾約齊各小錢莊主至胡家宅某茶寮集議嘻市面已壞至如斯安有肯再出巨貲爲之維持挹注者此舉恐亦如畫餅充飢耳○有婦人名南阿姊者家住大南門内年逾四旬私下曾充上海縣十一圖地保頗有積蓄人咸以女保正稱之秋間南見北市貼票可獲厚利因將私蓄取出貼票最多時幾至萬元本月初旬英界各小錢店逐一倒閉南除收到之外尙倒去五千餘元因此欲尋短見幸有親族一再勸救得保無恙貼票之害人甚矣哉○法大馬路錦源錢莊主楊四因出空票一萬餘元届期不付爲各債主扭控捕房楊妻某氏將票根上甲乙丙丁四人亦扭送捕房請追又有向爲玉器生意之俞蘭生亦因貼票虧欠巨欵爲各户扭控捕房捕頭令一并交保出外赶緊理償倘延不清理解送公堂請問官追究 
[研訊局賭]  
　　前有湖北舉人文孝廉同蔡如德投上海縣呈控被義和棧主謝竹方及湖北人陳道生牽引爲同棧客著名賭棍劉四卽劉雨人又名劉少卿及王紹軒等在英界三馬路公陽里妓院局賭騙洋三百餘元求恩提究等情當經本縣黄愛棠大令將謝先行提案訊供交保並備文至丹徒將劉及陳並王弟王永寛關提到案研訊之下著候覆訊在案前晚大令升坐花廳飭提研詰劉供儀徵縣人某科考進武生前堂奉帮審蔣公祖訊供限繳洋三百元生迭次信追家中變産料理一面央人向原告商懇稍緩求恩寛限王永寛供紹軒係堂兄所作之事實不知情今已不知去向小的一貧如洗求鑒陳供文舉人等同去賭博小的並不在塲亦未牽引伊等相識糾賭之事如大老爺不信可傳蔡如德到堂質對大令曰今日原告不在由爾一面之詞旣願對質候傳蔡等到案質訊判令仍交差役看管劉少卿旣稱武生理當守法不應局賭　洋判令戒責四百下收所限三天繳洋一面備文至儀徵移查是否武生覆到核辦並謂王永寛曰爾雖未在塲然紹軒旣是堂兄究難置身事外能將紹軒交案爾可脱累亦命收押待質所中限五天繳洋如延千比不貸 
[研究地保]  
　　升科局總辦許朗軒太守前查本邑浦東沿灘一帶無單灘地一并充公如若有單者到局呈騐地保姜雪山丁裕卿一再抗違由太守函致縣中經黄大令提訊供收押一面傳諭各業户赶緊將單呈騐在案前晚大令提姜丁至案問曰爾等因何挺押不理供稱地亞士洋行及趙公館所購之田確由小的等爲中嗣奉局中丈量有餘地頗多小的等再四知照得主著其赶緊到局繳價升科詎至今均無回音尙求寛限二日容小的等再行關照如依舊不睬小的等亦願具結聽憑充公並據陸大榮丁瑞卿嚴金福張掌生陳洪錩俞炳森等夫人投案供稱小的等現在案下廿二保四十三圖中充當地保奉諭知照各業户各將田單檢出今特呈騐其餘無單者咸食力之人不能繳價祗得充公求鑒大令得供俯如所請喝令退去判將美及裕卿具結還押如逾限不繳亦命充公 
[嫖客控妓]  
　　有某甲者不知何許人自言聽鼓省垣歴有年所日翩翩裘馬遨游於酒地花天侈口大言裝模作樣龜鴇目光如豆極意逢迎日前耳同字里介婦林小寳之名飛箋往召小寳因艷名素著閲人已多者見甲舉止輕浮不類貴介竟以白眼加之坐未移時卽翩然而去 
 
 

Page 4

 
 
閲日甲又招令宥酒小寳婉言謝之乃甲已死春蠶情絲未斷前晚攺爲他姓折簡以招小寳珊珊而來見座中客非别人仍甲也遂又脱身走避甲至此不覺怒從心起飛步追上辱駡不休經座客排解再三始散去旣而小寳稱失去珠花金約指甲則以無端被其奚落　丁禀請英界公廨傳小寳訊懲張賡三直刺允之遂簽差將小　及阿巧阿大二龜傭拘獲發交官媒押候訊究 
[幸未成災]  
　　本邑人陸關龍僑庽南市小南門外倉橋北首以販售鷄鴨爲生其母某氏年老龍鍾於前晚不知何時遺火於柴堆内至三鼓後忽然濃烟四射火光熊熊陸得悉後當卽披衣而起喚令家人汲水竭力澆灌左右鄰居亦聞警而起帮同設法救熄不致冒穿屋頂亦云幸矣 
[形同縱火]  
　　同泰昌煤炭棧開設老北門城根本月初七夜猝被火災遽成焦土該棧向倩某保險行保銀四千兩事後爲西人查悉所存煤貨無多恐係有心縱火擬欲究辦店主聞風恐干未便已經逃避無縱矣 
[車夫受責]  
　　前日午後江海關道蔡和甫觀察偕地方各官至南市沿浦灘會勘丈量馬路餘地比至王家碼頭地方有江北人潘某手拉東洋車一輛在馬路中轔轔而來差甲向之斥逐不理觀察見而大怒諭令工程局委員朱森庭明府從速拘拿明府卽命地甲將潘拘送十六鋪巡防南局局員鍾偉臣二尹立卽　訊判令重責五十板嗣由車寓主洪四良來案具保開釋 
[來件照登]  
　　中國女學堂函稱今日假座張味蒓園大會中西女客稍有雨絲風片恐各　　秀慮有因雨攺期之猜疑查張園安塏第車轍可以一逕到門下輿入室不虞淋漓之患用特登到佈告風雨不更請午後一點半鐘魚軒早臨此啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[店主狡獪]  
　　漢口采訪友人云十月二十九日河街及黄陂街諸錢店多有倒閉之謡某錢店主某甲狡黠之尤者也乘各户持票兑錢時故意抑勒人方喜靑蚨入手類皆不與計校任其尅扣若干謂非賺錢之一新法而何 
[名將風流]  
　　金陵爲省會之區冠蓋往來相續不絶秦淮東畔有前明舊院遺址歌樓舞榭對宇望衡粉黛如雲倚羅映日不减迷香之洞是眞銷金之窩也凡達官貴人之來游斯土者或慕王令遺風不吝千金以畫楫載桃葉桃根而去此固常有之事無足異也日前有山西某總鎭解甲歸田道經白下晉謁上臺以後偶爲曲巷之游見大三子家某校書豐肌秀骨艷治絶倫燕語纔通鴛盟便訂雲雲雨雨暮暮朝朝而某校書亦以黨太尉家於銷金帳中飲羊羔酒終勝於陶榖學士煮雪風流願委身事之總鎭大喜遂商之元緒公與七十鳥以佛頭二千尊換阿嬌而歸置之金屋日前在某錢莊兑價卽於是晚以碧油一輛載校書入其行轅旅邸春濃懽情當不止十斛也聞總鎭名花入手大慰生平擬再作數日勾留買范大夫五湖之舸載西施而遺或謂總鎭非眞太王之好色其所以不惜明珠購此佳麗者蓋將獻之某大僚也古名將中有以愛妾　馬爲史策所艷稱若總鎭之所爲則正元曲中所謂忒煞風流矣 
[冬防委員名單]  
　　金陵采訪友人來函云省埋每届冬令大憲將五　各　　甲加派委員一人辦理冬防事務所以防閑盜賊綏靖地方也兹已届期經江寍藩憲松鶴齡方伯會同城内保甲總辦馬漢卿城外保甲總辦袁榆生兩觀察統核城内外以及城南城北共二十九叚保甲分局每叚各加委員一名飭令尅日到差辦理冬防今將各委員姓名開列於左計開張傳棨徐瑞麟金銘鍾德年王德清舒福昌閻佐周何福祥王覲光陸太僕藍杰森張炳榮徐光溥吕輝嶽孫廷棟吳學文萬光裕張黼陶承緒鄭守爲陳鶴年崔國棟盧由鈞沈倪文葑張松祥曾家　姚丙林趙維榮 
[人棄我取]  
　　厦門於春秋二季督撫將軍例須呈進貢燕向由貢行承辦至今日亦已力盡筋疲矣前充金順利等商家皆因此倒閉因此視爲畏途無人愿擔重任詎有外洋回厦之某番客忽欲求充適金仁和貢商病故出缺照曩例須子承接兹則被某番客假某號出名接手充當矣是眞意想所不到者也 
[寳婺輝]  
　　九江訪事友來函云關道憲誠果泉觀察之夫人於本月初一日鶴駕瑶池觀察情深伉儷傷悼異常闔城文武官員得信後卽於次晨齊往弔慰 
[機工斷指]  
　　寗波人鐵工李裕生有虹口下海浦某紡紗廠司理機器前日午後正在工作之時偶不經心致爲機器軋下手指二隻廠中人當卽舁送同仁醫院求治 
[婦女迷路]  
　　前日午後有某氏婦年甫二十餘蓮鈎瘦削姿致頗佳在小東門外陸家石橋南首　亍而行張皇四顧適有小流氓數人經過不覺色膽包天上前調笑是處某銅作主見而不平以十六鋪巡防北局近在咫尺喝令地甲到來盤詰之下該婦據稱徐姓係松江府鄉間月項鎭人頃偕兄嫂來滬遊玩至法界小東門外忽然失散招尋無著是以在途張望地甲廉得其情以該婦迷失路途恐爲匪類所侮卽暫行留局俟伊族前來認領 
[車夫竊物]  
　　前日下午有人在虹口招商局中棧碼頭雇小車一輪裝運　籃一隻内儲各物甚多詎該車夫行至中途潛行逃逸至法界西新橋南首第四十七號房某車寓内存放事爲包探所知立卽將該車夫拘獲盤詰之下將鞋籃交出内有紅木鏡箱一座及銀鑲　槍二支并有奉賢都閫府復淮安都司劉君一信其餘尙有零星各物遂一併拘入捕房捕頭命將人贓押候解送公堂招失主認領 
[小竊何多]  
　　虹口漢璧禮路第一百六十四號門牌廣發錢店前晚被偷兒由後彼屋躍入樓窓内竊去皮統一件棉被二條時甫八點鐘晚膳方畢店夥聞聲登樓察視該偷兒已越後窓而逸○又文昌閣後戴姓成衣店内亦被偷兒撬門入室竊取首飾衣服不計其數迨翌早始知被竊然已追尋無蹤矣 
[訊責拆梢]  
　　著名流氓何阿六專在南市一帶向人拆梢訛詐屢經官憲查　究辦然釋出後依然故熊復萌日前又向大王廟左近擺設水菓攤之王阿毛拆梢不遂扭住攢毆王受虧後心不甘服投十六鋪巡　北局喊控局員楊聘侯二尹准詞立飭勇丁將何阿六拘獲解局二尹升堂研訊何供常州府屬無錫縣人向以攻鐵爲業不敢胡爲二尹謂爾之聲名本委早已訪明如將平日所犯從實供明尙可從寛超豁何一味狡展不肯實供二尹怒喝責五十板旋稱小的並未與王認識此次被其誣扳實由陸全慶而起二尹問陸作何事業供稱陸向在飯館爲夥刻亦失業專恃哄騙爲生小的屢受其愚以致被控來案務乞施恩二尹怒其刁狡喝令拖下重責一百板詰其究竟向王拆梢否供稱小的實係向王索欠並非訛詐廼命押候拿到陸全慶再訊至前日楊二尹隨同關道憲蔡觀察至浦灘勘丈馬路陸全慶在南碼頭地方駐足閑觀由地甲瞥見禀知楊二尹卽時拘獲帶回局中立卽升堂研究陸供本邑人爲小負販度日向來安分並未有拆梢情事叩求恩宥二尹正在研鞫適有陳雲卿者持太湖水師營管帶來函請將陸全慶免究釋回二尹接閲之下遂不予深究准令保釋 
[英界晚堂瑣案]  
　　應童氏因兒子三寳恃蠻違訓扭入英界捕房捕頭令某　　轉送會審公廨前晚由襄理讞政之邵虎伯大令提訊氏訴稱丈夫已故遺下兩子次子三寳不務正業甘入下流小婦人訓以良　時時違逆長子向習縫衣生日忠厚動輒被伊打駡小婦人偶加斥責非但不受教誨反加辱侮爲此扭送案下叩求大老爺責懲三　供稱小的係浙江寗波府屬某邑人年二十有二向操錢業現方失就在家不敢違逆母親實與胞兄不甚和睦致被唆使母親扭控案下大令判令從重懲責二百板向伊母叩頭認罪復諭以後宜格外孝順如再違忤定當嚴辦諭畢令具攺過切結交伊母領回管束○陳阿五孔桂林陶阿大三人在路爭閙被某號巡街捕拘入捕房捕頭令轉送公廨大令升堂提訊陳供稱小的係本邑人向　捕房當捉狗之役昨晚已回家安睡孔陶忽叩門而入聲言偵尋小的之兄小的答以尙未回來孔陶不問情由扭住毆擊旋由巡捕拘獲解請究懲孔供稱小的係本邑人向當馬夫昨晚陶邀令領至陳家小的並不滋事陶供稱小的係本邑人向在某處操排字手藝鄰人被陳之胞兄搶去洋銀一圓二角央小的至伊家内偵尋問以何故强搶致被陳誣指小的拆梢大令判令將陶笞責一百板覓人保釋陳孔叱退 
[美捕房紀事]  
　　江北人陸芝仙携眷來甲住美租界新記浜路第一百號門牌内本月初旬有同鄉人沈鳳祁由原籍來滬帶有鷄鴨若干售見英洋六十元寄存陸處前日沈將回籍向陸取回所寄之洋詎陸欲圖吞没沈情急奔告捕房捕頭准詞飭包探王阿虎將陸拘入捕房押候查明送廨訊究○虹口蓬路第五百四十七號門牌金姓家雇用泥水匠修理灶頭忽然失去金銀首飾數件意必工匠所竊已將張姓等二泥水匠扭交包探韋阿友拘至捕房禁押兹因童阿榮一名亦有可疑因復控之捕房捕頭飭包 
 
 

Page 10

 
 
探王阿虎拘入捕房押候解送英公廨訊辦 
[申報館恊振所經收順直山東川東鄂省賑捐十一月初一日至初十日止第三十次清單]  
　　十一月初一日無力氏銅洋元隠名氏求産婦平安助川東洋廿元○初四日樂安氏求分娩平安助湖北洋廿元○初五日浙湖許滋泉爲家嚴五十九壽辰助川鄂洋一百元○初八日吉羊樓交來不主　名洋十九元○初九日吉羊樓又來不留名洋一元銅洋一元○初十日陳珠泉求腿疾速愈并完愿洋十六元以上共收洋一百八十六元銅洋五元 
[蘇省官報]  
　　十一月初六日辦理金陵洋火藥局候補道蔡世保由江寗來保送分發江蘇補用知府張預浙江人由京引見來　禀到知縣李祖壽　　解金陵餉差又方廷鴻禀辭回常昭河工米捐局府經歴王華齡從九高爾鏞典史項森徐之楠均禀銷武闈執事差胥盤葑門外厘卡委員典史孫官準禀謝奉飭留辦皖南　　　占椿船已開行○初七日三口銜道員用福建候補知府翁秉鈞辭行回浙廣東候補知府李璜湖南人由籍來知縣郁保章由寗見制憲回又吳善埴禀知奉藩憲委解金陵餉差卽辭又寳以棻禀請江北措資假巡檢張祖同禀銷武闈執事差○初八日隨辦南洋洋務委辦江南儲材學堂候補道楊兆鋆由寗來知　　仁東舉知由滬公幹回知縣宗能述禀知奉委赴南匯公幹並奉首府委赴昭文公幹又蕭仁暉由寗來又陸呁禀銷錫金江靖等縣抽查保甲差巡檢虞從哲禀銷帮辦錫金　　差遊擊銜儘先都司胡昌寳禀知接辦留防太湖水師中營臬憲九月分考試佐職月課明日給奬○初九日候補道丁兆基由揚州公幹回截取分發江蘇補用直隷州知州傅昉章湖北人由京領照來省昨日禀到又熊良瑞知縣孫寳榖均禀知隨同丁道由揚州公幹回又黄楙禀知由滬公幹回又吳善埴禀辭解餉赴金陵知州蔣金生禀辭回滬五品銜候補知縣陳其珩禀知由縣丞　　防例過班知縣仍留原省補用候補班補用從九品楊者直由京領照起復回省禀到 
[金陵官報]  
　　十一月初六日據　運河隄工局候補道何福海　瑞兵船吳克威上海來同知梁　熊奉藩自司委　查保甲均到蘇鎕貨厘捐通判劉人僑辭署上元縣張禀知交缷候選通判王覲江西縣丞江忠修均見正任上元縣陳謨禀知任事江寗縣趙自强軍營務處提調知縣鄭汝　　　見提督夏勝本到交缷署江陰　遊擊回保民兵船楊永年辭回滬崇安輪船劉德輝清江送貢回督轅牌示准補淮揚右營遊擊劉永興應卽先飭赴任又壽春營遊擊李經給　已赴引南旋應卽飭赴本任藩轅牌示如皐縣主簿李澤愷病故遺缺查有試用未入張清芬堪以署理○初七日自强軍營務處提調知縣鄭汝　辭江安輪船楊星田到湖南回藩轅示江都縣瓜洲司巡緝差缺委員保謙期滿遺差查有聚寳大使章灝接辦○初八日皖南鎭李占椿統領親軍等營新授山西大同鎭劉提督夏勝本統領南字等旗張國林到委署蕪采營守備鳳山恆叩　均見鹽巡檢曾傳壎陳祖泰均見奉示騐看工部主事喻兆蕃湖南候選府朱益濬均到江西來知府石作楨請假赴蘇見撫憲同知劉卓栻知縣游毅之禀知在糧道署閲郑楊覲圭均禀知對本畢又徐樹鍔陳崇煌均禀知在糧署閲卷請補宿遷縣倉銷河運差江西縣丞江忠修典史艾廷棟辭回江西藩轅牌示宿遷縣前以沿河候補知縣倉永榖請補現已奉部覆准自應飭赴新任 
 
 
 

Page 11

 
 
   
 
 

Page 12

 
 
[光緒二十三年十月二十九日京報全錄]  
　　宫門抄○將軍長奏爲伊犂興辦屯田牧政添練洋操購辦槍彈軍火切實估計數目摺○又奏爲試辦兵屯收成糧石分數摺○又奏爲預估光緒二十四年新餉緣由摺○奉天府丞李奏爲因病懇請開缺摺○將軍長奏爲洋操教習派令管帶滿營洋操官兵片○東撫李奏爲在籍賢員衆論翕然請旨嘉奬片○十月二十九日理藩院鑾儀衛光祿寺正白旗值日無引見○侍衛處奏派察騐箭枝派出那王倫貝子○召見軍機○○奴才長庚鍾亮跪奏爲伊犂興辦屯田牧政添練洋操購辦槍彈軍火鍋帳等項並修整舊存槍砲築建卡保神壇銀庫應需經費銀兩切實估計繕具清單恭摺仰祈聖鑒事竊奴才長庚前因伊犂各旗營生計艱難地方防務極爲緊要非興屯舉牧購械練兵不足以裕邊實咨商新疆撫臣陶模奏撥經費九萬二千兩並經户部奏請自光緒二十　　撥給三年奉旨允准在案應卽遵照部議將籌辦各事妥定章程奏明辦理伏查伊犂滿蒙各營兵燹後甫經安集生計維艱屯出牧廠久未起復奴才等到任後校閲各營操演尙皆沿用舊式四營曼官兵半無軍械可給庫存舊械損壞多不堪用應須鑼鍋帳房金鼓鍬鋤等項概無存儲卡倫數十處地廣兵單又無堅堡可資守禦未雨綢繆雖拮据瘁瘠所不敢辭練兵爲當務之急屯牧爲根本所繫練兵不籌生計無以培元氣而固人心籌生計而不固邊防無以安耕鑿而扞牧圉謹就經費籌擬酌定應辦事宜十條逐欵切實估計總共需湘平銀三十六萬六千二百餘兩除部撥三年經費銀二十七萬六千兩尙不敷銀九萬二百餘兩爛業於本年估餉摺内奏請將光緒二十三年分現存經费銀兩展撥　年以資應用應請旨飭部併案核議如蒙俞允奴才等惟有實力經理務期辦一事收一事之效用一欵得一欵之益斷不敢以至難帑項稍涉虚糜以冀疲弱之區漸臻富强是否有當除造具細數清册咨部外謹將應辦各事宜並估需經費銀兩數目分繕清單恭摺具陳伏乞皇上聖鑒訓示敕部立案施行謹奏奉硃批户部核議具奏單二件併發欽此○○奴才長庚鍾亮跪奏爲查明光緒二十二年伊犂特古斯塔柳地方試辦兵屯收成糧石分數照繕清單恭摺具陳仰祈聖鑒事竊奴才於光緒二十一年挑設練軍八旗分撥兩旗派赴額魯特遊牧特古斯塔柳地方試辦兵屯以備邊儲業於練軍摺内奏明在案上年春融經奴才等一面赶派兵丁閒散招集匠作上緊督飭修濬該處二道渠龍口壩堰渠身一面卽派第一旗錫伯營練軍曁第八旗額魯特沙畢納練軍前往挑挖分渠支渠建築土堡兵房倉　購發　種馬匹牛隻農具開墾屯種並派委錫伯營總管色普西賢總理屯務查明伊犂緑營兵屯舊章每兵百名爲一屯每名種地二十畝内小麥十一畝靑稞一畝豌豆一畝榖子七畝小麥靑稞豌豆每畝各發　種一斗榖子每畝發籽種一升五合計練軍兩旗除營總章京筆帖式等有督催耕作經理錢糧之責毋庸發給籽種外每旗應領籽種兵丁一百二十名兩旗共二百四十名共種地二屯四分播種以後春苗一律暢茂惟夏季雨水過多天氣蒸　小麥尙有黄疸收成稍爲减色其餘雜糧均屬豐稔據該總管色普西賢將收獲糧石數目開單具報奴才飭令糧餉處按照伊犂緑營兵屯獲糧糧折合細糧章程核計分數查得練軍第一　所種地一屯二分領各色籽種一百六十八石六斗共收穫粗糧二千一百一十七石八斗折合細糧一千八百一十二石一升八合六勺四杪八撮一屯二分攤算每兵合交細糧一十一石一斗一勺五杪五撮第八旗練軍所種地一屯二分共領各色籽種一百六十八石六斗共收　粗糧二千六百一十七石五斗折合細糧一千八百一十二石一斗七合六勺八抄按一屯二分攤算每兵合交細糧一十五石一斗八勺九抄七　均合收成十五分以上所收糧石飭令運送惠遠城倉收儲伏查該處兵屯上年初爲開辦兵力僅有此數墾荒之外兼須修濬渠道築堡建倉兼營併舉該總管色晋　賢督率在屯官兵通力合作均能　勉奮不遺餘力所獲收成計在十五分以上尙屬辦理有效除飭糧餉處將收獲　石色樣數目造具結册咨部查核外謹收成分數照繕清單恭呈御覽伏乞皇上聖鑒訓示謹奏奉硃批户部知道單併發欽此○○奴才長庚鍾亮跪奏爲預估光緒二十四年分伊犁滿蒙各營並軍標漢隊官兵及上年添設卡倫官兵實需新餉懇恩飭部照案指撥以濟要需恭摺仰祈聖鑒事竊查伊犁歲需新餉前經陜甘總督臣楊昌濬新疆巡撫臣魏光燾前伊犁將軍臣色楞額會同奏請每年分撥銀四十萬兩並聲明以後定爲常額當經户部核定歴年照數估撥在案兹届預估光緒二十四年分新餉之期據糧餉處呈報伊犂滿蒙各營軍標漢隊官兵俸餉曁蒙古王公台吉歲俸軍台卡倫鹽菜以及一切雜支各欵迭經先後奏咨在案連　推算歲共需銀三十九萬四千餘兩下餘銀五千餘兩以支放告休世職致祭蒙古王公羊酒陳傷亡故官兵之妻斗俸半餉並祭祀行圍演礮京員章京移任關支京俸銀米以及出差緝捕偵探等項核計已虞不敷再上年因沿卡倫防務緊要添設卡倫官兵三百餘員名每歲加紋銀七千八百餘兩並未另行請欵亦於正餉内極力　挪支放所有光緒二十四年分新餉擬請仍照四十萬兩原數估撥等情呈請具奏前來奴才等覆查該糧餉處所呈各項支欵均係奏定古　每歲在所必需相應請旨飭部將光緒二十四年分新餉仍照原案四十萬兩指撥以濟要需再奴才長庚前因伊犂應辦屯收練軍並購買槍砲等事咨由前新疆撫臣陶模奏請歲撥經費銀九萬二千兩經户部議准自光緒二十年起撥給三年俾資應用現已將伊犂應辦諸務擇其尤爲緊要者估計　　　　經費銀三十六萬六千餘兩另案奏報除前經户部據新疆撫臣陶模奏案已撥三年經費外計不敷銀九萬二百餘兩合無仰懇天恩　　　犁應辦屯收練軍等事關繫邊防久遠至計飭部將光緒二十三年分經費卽請停止撥給仍存新疆藩庫以重邊儲 
所有預估光緒二十　年新餉緣由恭摺具陳伏乞皇上聖鑒飭部核議施行謹奏奉硃批户部議奏欽此○○調補奉天府府丞兼學政臣李鴻　　奏爲　期已滿病仍未痊懇恩開缺事竊臣前因辦理提調偶遭傾　續請病假二十日現假期又滿病更加創復牽動肝　以致精神十分　　據　家云非靜養數月不能復元臣五内思維焦灼萬分現在爲期甚迫急應請訓就道伏查奉天府府丞兼學政一官事務殷繁責任　輕　何敢以病軀貽悮惟有籲懇天恩俯准開缺俾得盡心醫治並論迅速簡放以重職守臣一俟痊愈再當泥首宫門求賞差使斷不敢稍躭安逸自外生成所有微臣因病懇請開缺緣由謹繕摺瀝陳伏乞皇上聖鑒謹奏奉旨欽此○○長庚等片再卽補叅領廣福前由神機營派押解梒砲赴新疆交納後經奴才長庚奏明調赴伊犂教習滿蒙各營操練查照神機營原定口分月支銀二十七兩於光緒二十年五月到伊犂任差之日起接月給領在案該員教練得力卓有成效可觀現擬派令管帶滿營洋槍操官兵比照前署將軍榮全所定委營總口分銀數每月攺支銀二十九兩由屯收練軍經費項下開支其未接充管帶官以前仍照原支二十七兩之數於伊犂額餉内按月匀挪支給以清欵目謹附片陳明伏乞聖鑒飭部立案施行謹奏奉硃批户部知道欽此○○李秉衡片再在籍翰林院　吉士宋書升係山東濰縣人品學深邃於書無所不窺經臣延聘主講尙志書院敦崇正學誘掖後進士論翕然宗之其學以聖經爲鵠旁及天文地輿測繪算法亦皆循流溯源各探其粤臣以治河之法必資測算頻年查勘河道皆邀與偕該庶吉士以桑梓利害所關跋涉河干往來測量銜寒冒暑口不言勞臣查該庶吉士澹泊明志不希寵榮而學有本原通知　事無愧明體達用之選臣不敢壅於上聞可否仰邀特旨嘉奬以資觀感之處出自天恩謹附片具奏伏乞聖鑒訓示謹奏奉硃批宋書升著李秉衡傳旨嘉　欽此 
 
