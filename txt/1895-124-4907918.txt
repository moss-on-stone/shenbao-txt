# 1895 - 124 - 4907918

 

Page 1

 
 
[敬募順直急振啓] [  申報館恊振所拜手]  
　　燕地告災已經年歳兹者奇荒洊至小民益不聊生易子析骸慘酷萬狀加以日人肆虐轉徙蒼黄歷觀報章所述情形及散　諸君來信較鄭監門流民圖所繪尤爲蒿目傷心本館承諸大善士慨解腰纒源源接濟前已集銀一千兩會同仁濟堂解往災區仍恐地廣人多非區區所能濟事昕宵籌畫倍覺焦勞惟有籲懇仁人善緣廣結不拘多寡隨意解囊俾得集腋成裘及早解往散放庶百千萬哀鴻涸鮒或尚得有生機乎肅此布陳伏惟　德鑒 
[論列陣成線之形]  
　　凡用兵者在交鋒之處藉兩法而得益第一法按地勢列陣而易守第二法按地勢列陣用各種兵而得其全力凡軍得其一或得其二卽能勝同數而不能得此便益之敵軍然其軍若能繞過敵兵之陣端或破其陣線亦爲得勝之機因凡用此法者其兩相敵之軍彼此陣線相對之形有變動辦此事之法卽繞過敵軍之陣端或聚會多兵於一處而攻敵陣藉此法而得便益者其餘列陣之兵亦照變動之法相符列陣如不相符卽未必得勝又須免敵兵見此事而改法令我軍失其所得之便益凡軍列陣而其陣線與敵陣平行而同長者若向敵之陣端前往不甚得益因此時之敵兵亦對我之陣端又若從陣線内移動某處之兵至陣線之他處亦難得益因此處陣線内之兵雖多於敵兵而彼處陣線内之兵又少於敵兵此處可勝彼處可敗其利弊相等凡統兵之員欲用此辦法從陣線之某處移兵至陣線之他處必另設一法以免陣線某處之兵少而爲敵所敗或某處恃地勢以補兵少之患或某處之兵退至敵兵不能攻之處如欲繞敵軍之陣端或攻破陣端相近處之陣線卽以一翼辦此事而又一翼不可用攻法又如從陣線内移此處之兵至陣線彼處此處留守之兵必少須設法免兵少而受敵之害因有此情形故列陣成線之形不同一箇陣線内之兵前往双一箇陣線内之兵退回卽爲陣線形之理交鋒前之陣線形與交鋒時之陣線形可以不同因交鋒之時陣線形多有變動也由是觀之除上所言得兩種便益之法外又有一件卽陣線之形亦可得便益之法陣線形用之合法或用之不合法處處按地勢與情形各有不同所想得便益之意卽在敵兵不多之處我用多兵以攻之而我兵少之處敵兵不能攻之如是以得勝議論陣線形者其形甚多惟以確實論之其形不過數箇一曰斜形陣線凡軍用攻法之時或攻敵之陣面或攻其陣端二法俱可用若欲攻敵之右陣端則本陣之右不可用攻法我軍至敵軍陣端處則兩軍陣線斜相對故謂之斜形陣線用攻法之陣在該處必須格外加兵因用攻法擊敵兵極大之行伍如無多兵卽不能前往因有敵兵行伍以阻之若敵兵之陣端有堅固不能破之處不便進攻者須繞過其陣端必加多兵方能攻之但交鋒之時非惟初起不用攻法之翼不當用攻法卽以後若干時亦不當用攻法如違此理則必致敗所以敵兵之數略同於我兵之數而我從此翼移兵至彼翼以繞敵兵之陣端則减少兵數之翼定不與敵兵交鋒或必有地利以補兵數之不足方可交鋒此等减少兵數之小翼雖不與敵軍交鋒並非不可辦事因我兵若干人不用則爲敵兵之便益故此翼在後亦須交鋒其交鋒之時或成斜陣線時其兵到敵陣之前卽可交鋒或大翼已攻敵兵則小翼可攻彼邊未受攻之陣端以免其接應已受攻之陣端然辦此事必以一著爲要卽觀大翼已用攻法小翼亦可用攻法如小翼先用攻法則敵兵之人數多必爲所敗而斜陣線無用矣若不用接應之大軍而已用此斜陣線之攻法卽用前鋒並小翼之馬兵接應用攻法之翼如此卽爲大翼所用兩陣有改爲行伍而前往者用此斜形之陣線其法極爲清晰今時之軍法雖不用斜陣線之形亦用斜陣線之意所用攻法之一翼或用接應之軍使其人多或用小翼之後陣派往大翼處使其人多用攻法之若干兵按便於到用攻之處而行動其前面俱用遊兵與砲兵所放槍砲甚多障蔽移兵之事又在用攻法之翼内另加多砲如欲攻陣端處我兵可成斜級陣每級一營而第一級另加多兵級之外陣端應各用精馬兵護之並用隨馬兵之輕砲級之内陣端另用步兵之砲一面協辦攻法一面在敵兵陣線成角處順其陣線而用砲擊之此法大概可用以勝敵凡欲用斜陣線形之攻法本軍之陣線必須接連如違此理而不接連則我陣線内加多數陣端而每一陣端卽爲陣線内不堅固之處防斜形陣線之攻法如敵兵已用此法繞我陣端而攻之則定行弧線之路我兵可行弦線之路而防之如此辦法我可早繞其陣端而受攻之翼改爲用攻之翼又可在不用攻法之小翼處辦攔阻大軍之事而以本軍之大半攻敵軍之小半若以防法而禦敵軍之大翼雖可擊敗敵兵而敵兵仍由原路退回我之得勝雖便利而不能滅敵兵患猶未已也如攻一翼或攻中與翼則爲斜形陣線之變法其理則同卽以兵多而攻敵軍兵少之處而未用攻法一翼之内陣端向前往而在中間空處排列馬兵於中相連其陣線又若一翼改爲斜級陣亦爲斜形陣線之變法其理則同此稿未完 
[增費讓地]  
　　昨日上海西商接有消息云中國再以銀一百兆付與東倭倭人願將盛京地方讓出惟留旅順及毗連之山直至大連灣爲止仍歸倭人佔據餘均讓出本館按華人之論時事者於賠償兵費一層似尚不甚計較獨至割地則人人皆以爲不可不憚以死力爭之今倭人願讓盛京之地豈有愛於華人耶夫亦以耽耽窺伺其旁者大有人在不敢不降心相從耳惟是事變相尋每多出於意外吾恐倭人逆取於始者未必能順守於終也願與澄幾觀變者靜以待之 
[齎約赴烟]  
　　昨日烟臺西人發來電信云中國所派換約之伍秩庸觀察已帶所訂和約行抵烟臺以備與倭國所派伊藤美久治互相掉換按換約之期適在今日中倭和司既成然則亞洲戰事其將稍息乎且拭目以觀其後 
[電傳乙未科會試榜]  
　　陳汝梅福建　孫榮枝浙江　潘令皋直　劉嘉斌江蘇　康祖彝廣東　方朝治湖南　阿聯旗籍朱迺羹廣西　章樹華江西　李步沅山東　年璧田直 
　　是榜於十二日黎明頒發本館先期電囑京友飛電傳來俾諸君子先覩爲快祗以中日有事官塲各電絡繹如梭全榜多至電碼數千未遑傳遞因先傳前列十一名姓名籍貫登入報章轉瞬全錄傳來當再備登於報也[  本館附志]  
[鷺江春浪]  
　　自澎湖爲倭人佔據恐其順擾厦門居民驚惶異常紛紛遷避或赴同安或住漳泉各鄉而慣爲海賊之徒卽製造八槳快船往來内港海面攔刼渡船民船沿途　搶者甚多日前由興化府來猪船三隻已進港口亦被賊刼去一船内猪三十六只均被賊搬入賊舟揚帆而去水師駐防海内各港均恐海賊報復皆不敢出口巡緝一任 
 
 

Page 2

 
 
海内之盜肆擾掠刦緣去秋住泊高崎之師船被賊將大砲抛入海中並欲將船焚燒經船工哀求始將布帆携去至今尤覺膽寒也○厦門道英鶴皋觀察聞悉土匪肆刼搬家商民諭飭各叚委員帶勇梭巡並親督衛隊兵勇於十九日夜間分往各叚稽巡以除賊盜而安閭里○近日謡言謂汀州江西邊界有八卦會匪滋事焚掠厦民無知以汀州爲漳州道轄自必匪遥慮其犯擾及厦乘時掠搶尤爲惶懼因之西人亦多慌慮特調兵船來厦保護日前美國某兵船卽緣此而來駐泊海關前以觀動靜云云然會匪小醜跳梁時集時散刻據汀州客接家書云匪徒已爲官兵剿平矣○前署基隆廳篆黎伯鄂司馬景嵩因在基隆任内欠解庫欵被議追繳兹已掃數解清經署臺撫奏請開復並委赴廣東招匠定製擡鎗砲械並會同粤東唐鏡沅太守楊兆年司馬在廣省招募水勇數營以爲臺防中路守禦之師昨日搭海龍商船來厦轉赴羊城開招○刻聞中倭議和之事已有端倪旅厦各西商均派人赴淡水採辦茶葉各茶棧亦遣夥赶往臺北大稻埕開張棧房收買春茶因之海龍輪舟到厦卸客卽仍轉輪而回淡水重載茶箱板料並附渡臺茶業中人船價仍照曩例每人船價三元而已唯洋北各途貿易者仍觀望不前但不似前數日之驚慌紛紛逃避搬往四鄉耳○英鶴皋觀察近日督辦民團不僅添派勤愼委員帶勇畫夜梭巡猶恐委員或有巡緝未週这處復親帶衛隊護兵於深夜出巡各叚地方居民賴以安謐宵匪因之歇跡維聞搬赴各鄉社之富户多有被盜偷刦者輕舉妄動夫亦咎由自取矣○攔街搭臺演戲有碍行人律有專條嚴禁犯者杖責枷號示儆厦民無知每多故犯且於衝衢要道之街亦公然横阻搬演卽遇官憲路過此街亦祗　繞道而往此誠惡習亦地方文武不能嚴禁之故兹因海防有事之秋張文川司馬深恐夜間或一時倉卒有事街道爲戲臺阻隔殊多不便特爲嚴禁從此道路暢行不似從前途人輿馬竟被鋪户小民藉事敬神阻遏隔斷也○澎湖失守情形業早錄登報章刻下護臺撫唐中丞已將澎湖鎭周鎭邦鎭戎發交臺北府看守檄調朱幼懋太守來淡水對質太守因於二十六附爹利士輪船由臺南來厦待船東渡當時太守督隊前敵身受鎗彈數傷周鎭兵潰而退反電禀太守督師不力故此須待質訊云○厦門一隅米糧全仗外洋上海等埠運來接濟若一禮拜無米船入口米郊卽居奇漲價自有電報以來信息通靈凡遇米價起色卽電致採辦米船又銜尾而來米郊之奸商又復觀望俟其减價始爲購買致　米鋪之價有加無减民間受累不淺近日因天時春旱内地農人恐早禾蕃薯田中失收特出厦門運入安溪南安内山一帶屯積米價尤爲飛漲每石起價兩三角每石一百斤洋三元三角左右幸日昨天忽大雨三日田疇旣沾且渥而安南新加坡西貢之米又由雨丹等各商輪載運針尾進口雖上海米船之先到亦不能大得其利民間食米之價藉此稍减○二十六日有德國商輪裝載煤水油來厦泊海關前中有煤油箱滲漏油濕箱面上艙有一華人吸烟遺失火星致油燃燒船主卽升救命旗求救幸美國兵船泊在港内立卽派兵援救當時撲滅否則若被燃入大艙全船皆火則厦門滿江紅矣殃累池魚他船亦在所不免也該華人已被燒傷至廿九日身故廿七日有滿載散艙煤油輪船到厦海關卽諭止停泊港外再行祭核始能入港車入油池也載煤油之船尚以此舟爲前車之鑒歟○厦門提督道諭二十九日換戴凉帽 
[八閩叢談]  
　　閩中茶市蒸蒸日盛各局卡委員茶葉九及司巡人等無不認眞查緝以期弊絕風清有奸陳瑞生南嶼五都鄉殷實之家也前日在鄉採辦茶葉九擔希圖走漏膽敢繞道而行經管帶鴻字營哨官張千戎查知卽飭勇就在半途將人貨拿解到營該販正在與哨弁說情相持甚久洪山橋卡某司事前來謁見始知該營弁勇已獲有私茶當將該私茶押解到卡卡委員畢少溪司馬以開卡初次走漏不容鬆放必須重罰重辦以儆將來後該販再三懇求祗子以一報之罰并將罰欵數十金解送總局以昭亮節而重厘務聞者快之○閩中疫氣如火之始燃泉之始達好善之士刷有救治方藥佈貼街心見者無不當戒懼云○閩中出産以茶爲大宗捐輪助餉原不容絲毫走漏不料近日有一種奸販向丹泮卡報完厘金每擔竟短完至十餘斤之多業由經過之卡扣留分别補罰以重厘務而儆私梟云○延建邵道孫蘭江觀察於本月初六日赴督轅禀見閩人士咸深山斗之瞻云○將軍慶憲於昨晨親赴長門巡閱各海口於是晚晉城臬司張笏臣廉訪亦隨節啓行云○府經吳少尉瑞祺奉委白湘厘務現奉公回省於前日禀辭前赴差次接辦云○代理福州府訓導黄雨生學博爲霖奉委前往接辦於本月初一日拜印視事則十郡人文藉資陶鑄其學博之責歟 
[捐務續聞]  
　　蕪湖訪事人云蕪湖縣王宇春大令勸令合埠各商公捐軍餉銀二萬兩各商董多慷慨遵從者惟聞有數人避重就輕巧爲諉卸捐務總辦楊太尊重復激勸並令商賈中之殷實者酌量增加須湊集三萬金方能了事刻已辦理就緒計錢業認捐四千五百兩由同業十八家酌派以生意之大小定捐數之多寡巨莊兩家每莊捐銀三百七十餘兩次者二百餘兩再次者百數十兩爲之殿者不過六十餘兩而已攤派既定卽湊集現銀呈繳土布雜貨紙張等業亦於日内次第繳清聞總數已可集成二萬八千金之譜一俟通帮繳足卽當彚繳藩轅轉解軍前是可見我中朝君民一德朝野同心有非他邦所可同日而語者至前紀各商董認捐後齊集公所議事兹聞闤闠中人云當齊集時因長官諭繳現銀不得不公同籌湊是以邀集大衆俾得詢謀僉同是日商人中論及因捐漲價近於營私罔利雖曰商人重利斷不出此足徵市井中具有慷慨卓犖深明大義之人且此捐當道原許分别請奬各帮所捐之銀儘可按照捐例指請實職虚銜不日恩綸下沛華袞榮身卽不然轉勸業外捐生亦可如數收償論理自不當於貨價加漲分毫致貽人以藉捐罔利之譏惟人情賢愚不一果能通帮誓約不因捐事漲及分毫則誠閭閻之大幸也 
[漁船被竊]  
　　昨晚到有由乍運嘉之氷鮮魚船一艘停泊北麗橋堍以應今晨之市泊後船主及夥三人登岸到行以交易迨晚膳後回船船已不知去向大爲驚詫赶急雇數划船分往追捕未知能追獲否也 
[格致書院甲午年冬季課題出案]  
　　去年冬季格致書院課題由招商局總辦鄭陶齋觀察所命其題四道士農工商各自爲題所有課卷早經彚齊呈陶齋觀察鑒閱甄别優劣詳定甲乙今已出案計取超等八名特等二十名一等二十五名超等金文耀殷之輅李鼎頤李鼎元許渠釿許冕項藻馨楊毓煇特等陳翼爲殷履階汪詒年許玉庭朱其鋆儲桂山殷履亨董琪吳肇基鄭汝澄王衡齡顧學瀚郭錫恩張煥文陶師韓史彬譚林李寳鑄顧仰基徐繼芳一等吳佐清余銘壽周光文施寳潛曾勉猷孫乃延方忠魁耿覲文劉忠毅文廷楷萬祖蔭吳燮森王蔭恩吳毓奎周鳳鏘劉祖培舒文釗顧湛鄭元弼項蘭生張中立徐致和岳忠朱震甲岑塏此次加奬蓋由鄭陶齋觀察特沛廉泉自分清俸以洋一百十圓供肄業諸生膏火費杜陵廣厦白傅長裘用以大庇多士觀察有焉以後講求洋務者有不歡欣鼓舞聞風興起也哉今計超等首名正奬銀十兩加奬洋十元二名正奬銀七兩加奬洋七元三名正奬銀五兩加奬洋五元四名五名名正奬銀一兩五錢加奬洋五元六名七名八名各奬洋四元特等自一名至三名各奬洋四元自四名至十二名各奬洋三元十三名至二十名各奬洋二元一等自百名至十名各奬洋一元此次課卷經觀察悉心校閱旁批眉批無不朗析剖示且謂所問涉於西學者皆能詳對足覘肄業諸生中平日必有留心洋務者矣將來宣力於國家未可量也今自出案之日爲始凡欲領奬閱卷者仍至三馬路格致書室可也 
[求志書院春季題目]  
　　經學題在乙曰旃蒙在未曰協泠解正月爲陬二月爲如三月爲宿解求裘辨志識辨○史學題儒家法家宗旨辨儒家兵家宗旨辨儒家俠家宗旨辨儒家道家宗旨辨○掌故題經略蒙疆議經略藏疆議大開民政學堂議設藏書公所議○算學題欲造整數句股弦法任取甲乙二數相乘爲中率甲羃爲末率乙羃爲首率或以乙爲首率中羃乘乙爲末率又 
 
 

Page 3

 
 
或以一代其乙以大於乙者代其甲又或以一代其甲以小於一之整分數代其乙置首中求率升其位而以公約數約之爲定數乃各以三率代句股之一事卽得句股弦後諸法皆由　法而生實一法也此外用三率比例以求句股者尚有四術除句股互易名異而術同者尚有三術惟三術所取之甲須用偶數如前取得三率以首中率及半末率各代句股之一事卽得句股弦試詳證之句股弦皆整數者其弦恒爲奇數萬無或偶之理句與股恒爲一奇一偶萬無皆奇皆偶之理若謂此非定論欲少加變易則一經證釋各事奇偶之名前後必齟齬不合試闡其說三角形之三邊爲角亢氐其亢氐互爲大小惟皆小於角有角氐和甲亢氐和乙有亢氐夾角求角氐夾角法置乙羃内减甲乙較羃爲法又置甲乘餘割以甲乙較乘餘切加之於上乃以上自之加甲乙較羃以法除之爲正實乙乘上位倍之以法除之爲負方一正隅開平方得角氐夾角餘割若所知角爲鈍則上位内甲乙較乘餘切應易作負數若依前題求角亢夾角法以乙羃减甲羃爲法又置甲乙較乘餘割以甲乘餘切加之於上乃以上自之加甲暮以法除之爲負實乙乘上位倍之以法除之爲正方一正隅開平方得角亢夾角餘割若所知角爲鈍則上位内中乘餘切應易作負數負數大於正數則正從易爲負從試並證之○輿地題吳會考紀效新書詳陸戰略水師說問魏氏籌海篇注力内河其說然歟軍士宜閱地圖習形勢論○詞章題一說而定五州賦以題爲韻擬韓昌黎駑驥吟五都懷古各七律一首長安洛陽建業汴梁臨安買春困詞不拘體韻 
[上海官塲紀事]  
　　前保甲總巡翁笠漁明府經上游委署江寍縣篆定期本月十二日前往履新屆期命駕赴道轅叅署及當道處辭行劉康侯觀察廖楚材叅戎以及文武各員先後至縣署送别明府飭丁擋駕辭不敢當至晚黄大令設筵祖餞歡洽逾恒席散明府命駕出城附江裕輪船就道大令送至舟次○會丈局委員夏芝蓀明府奉江海關道劉觀察檄委辦理保甲總巡所遺會丈局一差以江南製造局工程處督工委員楊蔭棠通刺培接辦業於本月十一日下札通刺奉札後卽於是日到局接差○南匯縣觀濤書院董事錢應聘前赴臬轅控舊佃顧某隱占院田私築鹽路臬司黄廉訪批飭提省訊辦旋札飭長洲縣派差押解原被人証回南匯一面委竇奠高明府鎭山帶同人証前往丈勘明府奉札後朿裝到滬向會丈局惜丈量書三名於昨日乘官舫帶以小火輪船向南匯進發 
[兵船肇禍]  
　　昨晨十點鐘時有一運煤船駛至楊樹浦半淞園外浦中適有英國某兵船疾馳而至致被撞沈幸近處衆小船飛櫂往救得將舟子救起并帶沈船至岸旁而英兵船已輪轉如飛不知去向矣 
[訛傳保命]  
　　洋行買辦沈炳成因將東洋車停在門外與巡捕齟齬同至捕房未幾沈卽斃命前已列報兹聞沈故後外間傳言其人曾在永平保命公司保銀一萬兩其眷屬向該公司請領保險銀公司不付及向該公司詢問則言並不在公司保命如在公司保命自應照例給資 
[路斃可憐]  
　　昨晚城北張家弄小天竺門前倒斃一人狀類乞丐旋有人尋蹤而至言死者是邑廟後某剪刀作夥方患傷寒不知何時至此斃命旋由同帮中人集資棺殮 
[上海縣署瑣案]  
　　唐江龍扭陳林生至縣訴稱妻子陸氏被陳誘拐叩請嚴追黄大令飭差暫行看管聽候訊判○前日胡沈氏訴稱小婦人被族姪胡顯廷毆傷請爲騐究至晚黄大令升坐花廳訊問胡沈氏訴稱小婦人係此間土著家住白大橋北吳淞路年四十九歳丈夫胡大有現在嘉興巡船上當司事錦山顯廷爲昆季行皆小婦人之姪前者藉房租度日近則溺於嫖賭家資已罄盡無可支持時向小婦人借錢有借無還習爲常事稍不遂意卽肆兇頑錦山更屬兇横絕倫每每揮拳毆擊顯廷佯爲解勸乘隙帮毆伊母更偏護其兒從旁喝打以致養成頑梗無法無天目下小婦人遍體俱有微傷肩膊更重大令飭仵作騐得肩下果有拳傷一處現青紫色因諭曰世間豈有小輩而玩法至斯者乎其中定有别情氏堅稱並無别情大令曰爾與大有是結髮夫妻乎抑姘頭乎答稱小婦人於十六歳嫁大有爲妻兒子曾娶媳刻已亡故惟寡媳及七歳孫在家錦山顯廷不獨毆擊小婦人卽族長善寳房長新秀亦曾被伊毆過大令著卽退去候提錦山到案訊明核辦 
[上海巡局瑣事]  
　　前晚保甲總巡夏芝蓀明府至巡防南局會哨時已十下鐘後見十九鋪永興橋畔某烟館尚未閉門房主某氏方向索房金且對門三官堂某僧横臥其家吞雲吐霧遂令將門牌撬去押令閉歇并將館主帶局訊辦○新保甲總巡夏明府於本月初五日到差視事前日下午傳齊城廂内外各鋪地甲諭以各烟館須於晚間十點鐘時關閉不准容留匪類如有違犯者准指名禀報著名流氓遇事生風最爲痛恨准爾等隨時訪拿解局嚴辦如向無惡名者不准挾私誣指大小賭塲更宜嚴行禁止稍或不遵立卽禀報各地甲唯唯遵諭而退 
[英界晚堂瑣案]  
　　四百零六號巡捕拘解拆姘爭執之張元吉鄔友方王阿珠及鮑何氏等至廨宋通刺於前日晚堂升座復訊張供寍波人向以縫紉餬口兹因内顧無人與何氏姘識生有一子今已三歳嗣因氏不守婦道已於上月初間離異氏性情蠻潑於前日糾集無賴鄔友方王阿珠等突來盤踞打毁什物不得已愬捕拘案今奉提訊叩求究懲何氏供小婦人家在蘇州丈夫在日亦開成衣店及丈夫逝世被張誘騙成姦荏苒三年育有一子上月初一日因前夫所生之女出嫁在張處不便故暫遷出賃屋一椽及事畢張堅不容氏搬回故邀同新親家鄔友方等向張理論並無滋擾情事悮被鳴捕送究鄔供寗波人卜居治下有年兒子曾憑媒文定何氏之女爲室擇定上月初一日完姻昨日親家與張爭吵小的爲之解勸並無帮毆毁物情事實遭誣控求恩明察王供寍波人向在粤東人某甲所開烟館内爲夥昨日店主囑小的　張處索取烟資當見張與何氏等爭吵小的從旁觀看並未帮兇實遭誣指今奉提訊尚乞開恩通刺以私相姘識竟敢涉訟公庭殊屬寡廉鮮恥判將張元吉重笞一百板何氏掌頰一百下各具改過切結存查鄔友方王阿珠事不干已何得强預本應責懲今姑從寛飭具切結人証一併斥釋○一百十二號巡捕解捉姦滋鬧之朱阿惠林阿新及陳二寳等一千人至廨前晚由通刺研詰朱供南通州人向在治下推車度日與陳二寳之母某氏姘諭有年邇因氏有事至崑山原籍二寳淫賤性成不顧廉恥私藏寍波人林阿新於臥房中甚至笑聲達於户外小的忿甚進房訓斥林阿新反敢行兇小的無奈將其髮辮割卜扭交巡捕拘至案下二寳供小女子年二十五歳係崑山人向隨母親來滬現在母親因事回籍昨晚小女子獨睡房中不料後父朱阿惠私掩入房欲向小女子求歡堅拒不從致遭誣指與林阿新犯姦通刺謂林阿新是爾何人何以同臥一室答林係母親之寄子雖同睡一房並無通姦情事林供寗波人現住虹口迤北楊樹浦地方家有父母尚未娶妻現在某紡織局工作小的曾寄名與二寳之母爲子昨日適因局中無事購得餅食二包探望寄母詎意寄母已回崑山原籍承寄姊二寳留住一宵小的雖與二寳同臥一室其實並無犯姦情事實因朱阿惠拆梢不遂平空誣指通刺以供詞各執判着分别還押令二寳函追其母來案再行復核 
[法界公堂瑣案]  
　　法商良濟藥房投法公堂控同文書局工頭周　二積欠藥水洋五百餘元鄭大令准詞出票請領事簽字飭探提周到案究追昨禮拜二堂期大令會同祁繙譯升座旋據原告遣人投案禀稱業已理勸明白可不煩解堂訊問矣大令頷之○包探禀稱幼孩汪永青年僅十四由南京同王姓友人乘輪來滬在途失散行至小東門爲衆流氓恐嚇躱入長江輪船侍者房内疑爲竊賊送案請訊汪永青供家住南京雷橋父名松茂因事被父親訓責畏罪潛逃同機坊工匠王永甫來滬在途失散遭流氓拆梢竄入輪船躱避大令得供與祁君會商着將汪永青　候飭探查明有無其人禀復核奪○皮鞋店主沈協金偕夥陳金林禀稱莊春林竊去皮袋一隻搜獲原贓送案請訊莊春林供被陳金林欠錢三百餘文向索無着陳將皮袋作抵陳金林供欠錢是實並未將袋作抵大令謂莊曰爾向陳金林索欠不應取物飭將莊春林押候陳金林 
 
 

Page 4

 
 
繳到欠款給還皮袋○王永生禀稱前晚八點鐘楊春泉來店吸　迨吸盡連呼添烟乘我入内取烟伊卽竊槍而遁報捕查緝已將烟槍押洋一元求請懲辦楊春泉供與王永生素來相識借此作戲並非有心行竊大令謂旣非有心行竊不應押錢飭將身畔搜出之小洋作爲當本楊春泉禁押三天以示薄懲○蕭桂林偕夥周阿大禀稱錢金寳來借住烟間乘間竊取衣服自行緝獲送請訊究錢金寳供　住松江竊衣質洋盡數輸與虹口賭檯求恩寛限致信回家措還當本大令謂蕭桂林此係　自己容留非外來竊賊可比看自行措齊當本贖回錢金寳着管押捕房一个月期滿笞責一百板○滬軍營勇丁黄萬廷與東洋車夫在路誤撞口角爭毆將車夫手指咬傷　入捕房解案訊供押候飭探送回本營交營宫目行辦理昨日大令命帶案訊問黄萬廷供在滬軍右營中哨四隊當勇問營官爲誰黄供姓劉未知其名問何時進營供去年十月從曾大人來滬入營當勇大令謂旣爲勇丁豈有不知營官之名顯有不盡不實飭押候查問營内有無其人再核 
[美界捕房紀事]  
　　粤人吳亭昌賃居北四川路第四百五十九號房屋開設猪毛行前日午刻左右鄰同投捕房訴稱目下天氣炎蒸行甲污穢狼藉我等衆鄰舍觸鼻難堪務求押令遷移實爲公便捕頭頷之立遣三十七號英捕傳吳詰問比英捕至吳已避匿無蹤至晚始經一百九十八號華捕查獲帶入捕房捕頭令覊押捕房限三日内遷居方能開釋○前日下午有勇丁二名身衣號褂躑躅於西華德路適有小車自後馳至悮與勇磕勇不由分說將車夫某甲揪住兇毆甲不甘受欺與之撑拒拳來足去交鬨一塲旣而互扭至捕房呶呶聲訴捕頭著一併釋去○武昌路仁智里某弄口置有積穢物之桶昨晨某號巡街華捕察得其中藏有孩屍一具回告捕頭捕頭令呼三圖地保費全全至爲之收殮舁至義塚掩埋○前日下午英國甲乙二水手至文監師路第六十四號鹹水妹某氏家尋歡鴇兒笑臉相迎意欲以身奉侍二水手見其髮曰如雪猶欲與青蛾皓齒徵逐於風月塲中因之奚落一番舍之他往鴇兒刺以冷語二水手怒突出利刃刺之鴇兒身受四傷血濡襟袖鄰人知釀巨禍急呼某號華捕至將鴇兒舁至捕房轉送至同仁醫院敷治捕頭立遣中西各包探務將二水手拿獲送懲○受屈吞烟已登昨報兹悉死者爲董氏女死後經一百七十二號華捕將奚妻某氏拘入捕房捕頭研問情由氏稱並無凌虐情事因卽開釋旣而仍恐其言不實復遣包探竇如海往查竇探回稱確係無故吞烟身死捕頭遂不復深求 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　昨日禮拜二所有捕房解訊各案輪應美副領事易孟士君到堂會訊因易君另有要公不及蒞廨故所有各案俱歸宋莘樂通刺獨判○四百三十二號華捕拘解殷永金殷永生二人到案禀稱二殷是阮水源所開小烟館内夥計不料於前日失去烟槍二支疑是伊等所竊故拿解請究阮水源投案申訴前情並言與殷等本是店中夥友因失烟槍疑是伊等行竊求爲核辦二殷同供是同胞兄弟並未竊物實被誣指通刺得供以疑竊無憑一併斥釋○黄連福竊取朱富郎籃内之錢四百五十文經三百八十三號華捕拘獲人贓送案朱富郎申訴前情並請領贓黄連福供寍波人實因窮困無聊致犯竊物尚求大老爺恩典通刺判將黄連福管押一天贓遺失主○三百九十二號華捕拘解王阿友朱良　到案禀稱伊等均是木匠昨日不知因何起釁致將王之頭額打傷爲此送請訊究王阿友供　被朱打傷其實尚無大碍朱良桂供一時失手所致尚求施恩通刺判將朱良桂具結交保○榮阿大手持銅洋至任忠和所開京貨店内意圖混用當經任看出破綻將榮扭交二百四十三號華捕昨晨解案任忠和投案申訴前情通刺略詰榮阿大數語以其有意混用銅洋遂判令管押五天期滿具結銅洋存候燬銷○戲館看門西人式白度扭朱榮春胡雨明至案禀稱伊等昨晚闖進戲園强看白戲向喝不理反敢行兇爲此拘送來案請爲訊究朱胡二人同供本欲入内尋友並非强看白戲通刺判將朱榮春胡雨明各押四天以儆○小孩胡阿榮竊取林全全家錫燭臺一副經包探顧阿六拘獲人贓送究通刺略加研詰判將小孩胡阿榮押候伊父母來案領回管束贓還失主○包探孔阿才拘解張阿三到案禀稱此人竊取人家布衣七件經小的拘獲人贓向詢失主不能指實爲此解請訊究張阿三供本地人所竊布衣七件失主實難指出通刺判將張阿三管押三禮拜贓存待領 
 
 
 

Page 10

 
 
[光緒二十一年四月初五日京報全錄]  
　　宫門抄○署直督王奏遵保建修减水石壩等工出力各員摺○陝撫鹿奏揀員升補知縣摺○陝藩張奏報到任日期摺○　藩陳奏報接篆日期摺○兼護湖督譚奏委署總兵員缺摺○又奏更換防營管帶及量爲移劄摺○陝撫鹿奏飭藩司赴　並委署道員片○四月初五日禮部宗人府欽天監正紅旗值日無引見○恩普假滿請安○甘肅藩司曾鉌到京請安○裕　因伊子以文職用謝　○德本謝授鴻臚寺少卿恩○雲南知府景春謝恩○倭興額謝攪侍讀恩○那公花尚阿各請假　日○明照預備召　○禮部奏派稽察中左門派出奕功○召見軍機曾鉌景春明照○○署理直總督雲貴總督臣王　韶跪奏爲遵保建修永定河蘆溝橋减水石壩等工出力各員繕單恭摺仰祈聖鑒事竊查光緒二十年永定河盧溝橋西岸建　㓕水大石壩設立河防局承修兩岸工程伏秋大汛搶護安瀾著有成效經前督臣李鴻章將在事出力各員奏明請　　從優給奬　硃批該部議奏欽此旋准部議此項工程仍按尋常勞績保奬文職不得過五十員武職奏奬咨奬共計不得過五址員咨行遵照　理兹據永定河防局司道查明應奬員弁一再核减酌保文職五十員武職奏奬十六員咨奬二十九員開單詳請核奏前來臣查請　員啟及所擬奬叙均核與定章相符謹彚繕清單恭呈御覽仰懇天恩俯准照擬給奬以示鼓勵直按察使周馥大順廣道吳廷娬候補道張蓮芬布政使銜候補道竇延馨永定河道萬培因統籌督率卓著勤勞周馥吳廷斌張蓮芬萬培因均請　旨交部從優　叙竇延馨擬請賞給二品封典二品銜北洋委用道劉啓彤前派臨工勘騐河壩工程沐雨櫛風周歷兩岸不無微勞足錄擬請賞給二品封典除應給咨奬各弁照章咨部註册並飭取履歷送部外理合繕摺具陳伏乞皇上聖鑒訓示再單開候補同知張愷康　補主簿高壽田現已丁憂查係勞績在先是以列保合併陳明謹奏奉硃批該部議奏單併發欽此○○頭品頂戴陝西巡撫臣鹿傳霖跪奏爲揀員升補要缺知縣以重地方恭摺仰祈聖鑒事竊查安康縣知縣沈啓黔於光緒二十一年正月二十一日病故應以病故之日作爲開缺日期係繁疲難兼三要缺例不掣簽查安康爲興安府附郭首邑地近川楚民情浮動訟獄繁多簽會各匪時虞溷跡一切彈壓稽查非精明幹練之員難資治理臣與署藩司曾鉌署臬司松壽在於通省應調應補知縣及應升人員内逐加遴選非現居要缺卽人地未宜惟查有俸滿保薦應升之陝西布政司庫大使馬積馨現年五址歳甘肅鎭番縣監生遵例報捐布政司庫大使指分陝西加捐分缺先前補用免試用並五品頂戴光緒二年閏五月二十七日領照到省三年八月加捐新班遇缺補用八年十月准補庫大使九年二月初八日到任十二年二月銷去試俸十四年十二月初八日初次六年俸滿騐看保薦旋在蘇皖振捐案内報捐花　十六年三月奉部覆准保薦註册入於卓異班内以應升之缺升用十八年閏六月十年俸滿八月交卸請咨赴部引見二十七日奉旨著回本任欽此十二月二十四日回任二十年十月二次六年俸滿復經騐看保薦在案該員才識穩練勤愼細心且在陝有年熟悉地方情形堪臂繁劇本任内並無叅罰案件以之升補安康縣要缺知縣洵堪勝任惟調缺請升與例稍有未符第缺居繁要人地實在相需例得據實陳明等情由署藩臬兩司具詳前來合無仰懇天恩敕部核覆准以陝西布政司庫大使馬積馨升補安康縣知縣以資治理如蒙俞允查保薦卓異本屬一班該員保薦引見回任未滿三年今請升補知縣應請比照卓異引見未滿三年之例毋庸再行送部引見所遺陝西布政使庫大使員缺係奉到新章後第一次出缺應俟奉准部覆送部銓選合併陳明所有揀員升補要缺知縣緣由謹會同陝甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○頭品頂戴新授陝西布政使臣張汝梅跪奏爲恭報微臣到任日期叩謝天恩仰祈聖鑒事竊臣前在山西臬司任内欽奉上諭授臣陝西布政使當卽具摺謝恩籲懇陛見旋奉硃批毋庸來見欽此當於二月初一日交卸起程三月初四日到陝奉撫臣鹿傳霖檄飭赴任初六日准署藩司曾鉌委員將印信文卷移交前來遵卽恭設香案望闕叩頭祗領任事伏念臣猥以菲材至愚極陋前此忝陳臬事愧未報夫涓埃兹復榮綰藩條益感深於簡界查陝省地居衝要藩司職任旬宣舉凡裕餉贍軍安民察吏在在均關緊要事事悉宜講求臣實檮昧深懼弗勝惟有隨時隨事禀商督撫臣妥愼辦理以冀仰答高厚鴻慈於萬一所有微臣到任日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴直布政使臣陳寳箴跪奏爲恭報微臣到任接篆日期並瀝陳感激愚忱恭摺仰祈聖鑒事竊臣仰荷恩命擢授直布政使本年正月到京迭蒙召見渥聆訓誨並恭奉諭旨辦理湘軍糧臺欽感之忱莫可言喻業將抵津開辦緣由恭摺馳陳在案其時已奉署督臣王文韶接准部咨奏飭赴任謹將糧臺經始各事悉心籌畫復由欽差大臣劉坤一奏調户部候補員外郎毛慶蕃駐臺襄辦俾臣得以一面赴任往來兼顧月餘以來糧臺一應事宜頗已就緒遵於三月十三日馳抵省城准署藩司本任清河道潘駿德移交印信文卷前來當卽恭設香案望闕叩頭謝恩祗領任事伏念直爲畿輔股肱之地藩司實疆臣勷贊之資勵亷恥所以靖人心能廉必先有恥别邪正所以澄治術崇正尤貴黜邪凡兹吏道之常經實迺民生所託命且是非定斯衆志堅舉措公則羣材奮用人治賦異事同歸况當積薪厝火之時宜有振頽式靡之效僥倖之塗不塞忠正之士不前覆轍宜懲補牢非晚如臣駑駘何益艱難惟有隨時　事禀承署督臣勉竭庸愚罔辭勞怨冀推明恥教戰之義用崇實事求是之規庶以仰體宵旰勤劬少酬高厚生成於萬一所有微臣到任受篆日期並瀝陳感激愚忱謹繕摺叩謝天恩伏乞聖鑒訓示謹奏奉硃批知道了欽此○○頭品頂戴兼護湖廣總督湖北巡撫臣譚　洵跪奏爲委署總兵員缺據情代奏叩謝天恩恭摺仰祈聖鑒事竊查署湖北宜昌鎭總兵記名提督劉鶴齡前經署兩江督臣張之洞奏調赴江南差遣所遺總兵篆務經臣奏明檄委署督標中軍副將記名提督謝得龍署理在案兹據該署總兵謝得龍禀稱遵卽馳抵宜昌於光緒二址一年正月二十二日准前署總兵劉鶴齡將關防文卷齎送前來當卽恭設香案望闕叩頭謝恩祗領任事查宜昌界連黔蜀華洋雜處保護彈壓均關緊要自維擣昧深懼弗克勝任惟有勉竭庸愚認眞整飭斷不收以暫時署理稍涉因循以期仲答　高厚鴻慈於萬一除將任事日期循例恭疏題報外所有感激下忱理合禀請代奏叩謝天恩等情到臣謹恭摺代奏伏乞皇上聖鑒謹奏奉硃批知道了欽此○○頭品頂戴兼護湖廣總督湖北巡撫臣譚繼洵跪癸爲湖北省防營更換營官及量爲移劄恭摺具陳仰乞聖鑒事竊查前准兵部咨光緒十五年十月二十八日奉上諭各省防營如有更換管帶員弁或移劄他處著隨時奏明等因欽此歷經欽遵辦理在案兹查管帶襄河各師前營兼帶中營並管帶武防營前　督標中軍副將記名提督謝得龍現經委署宜昌鎭總兵篆務所遺水師前營駐紥漢口防務緊要飭委副將周世勳暫行接帶又遺出水師中營飭調原帶裏河水師左營副將張國棟接帶該營原駐鍾祥河面往來船隻灣泊無多揆度情形以荆門州屬之沙洋較爲繁要並飭移駐沙洋俾資控制遞遺水師左營飭委總兵童福興接帶又遺出武防營駐紥省城歷係督標中軍兼帶現仍飭委署湖廣督標中軍副將樊國泰接帶督飭操練以城勁旅所有防營更換營官及量爲移劄緣由謹恭摺具陳伏乞皇上聖鑒再湖北巡撫係臣本任毋庸會銜合併陳明謹奏奉硃批兵部知道欽此○○鹿傳霖片再新授陝西布政使張汝梅現已由晉到陝應卽飭赴新任又署延緰綏道魏炳蔚據報丁憂所遺員缺亟應委員署理以專責成兹查有候補道黄澤厚年壯才優志趣向上堪以委令署理除分檄飭遵外謹附片具陳伏乞聖鑒謹奏奉硃批吏部知道欽此 
 
