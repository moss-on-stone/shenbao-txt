# 1891 - 118 - 4906477

 

Page 1

 
 
[展限取書] [  圖書集成局啓]  
　　本局所印古今圖書集成去年曾布告諸君請於年内持單提取兹尚有未經來取者深恐因路遠所致未便遽爾充公是以再展限期遲至本年三月之杪若仍不來提取則定將提單作爲廢紙此後决不發書矣用先布知維祈雅鑒 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五　樓試帖宗海經餘必讀八賢手札元魁圖成增補角山樓先正事略印瞿子冶先生墨寳五尺蘭竹屏八角市裱加七角○本齋種類繁多不及備載擇其尤者登報以供海内文人賞鑒價當格外從廉卽希光顧爲盼售處一在三馬路申報舘隔壁又設分局在二馬路横街三層樓紅墻洋房内此佈 
[春暮觀燈記]  
　　火樹銀花合星橋鐵鎖開此爲上元燈景而作吳越王輸金錢買夜亦爲元宵後遽形寂寞未免歉然故有此豪舉顧未聞有以時將迎夏而忽以燈火餞春者有之自徐氏雙淸别墅始日前園主人過余爲言廿五晚在園中遍綴花燈大放焰火且邀余陪賓盖是日爲主人之第二女公子于歸汝南之旬有三日姻婭相見故有此舉卽藉以招邀諸名流作送春之會焉余辭之主人亦知余性懶散不慣衣冠遂不復强但訂觀燈之約而去前數日余本擬於是日星期招聽桐逸客偕兩兒至彼相與彈琴賦詩以爲樂晨起聞剝喙聲啓而入之則逸客也來作别欲赴武林訪其琴弟子怱怱束裝不克如約一揖而去是日也日麗風和不寒不暖又以星期多暇頗欲自尋樂趣盖近來心緒頗不甚佳向之所謂樂者漸不覺其樂惟有時命兒輩彈琴或遞彈或合彈余爲稽其宮譜按其節奏有數聲可聽者輒爲心曠神怡以是爲家庭之樂事而已下午攤飯旣畢正在聽琴適雙琵琶客以柬至邀飲於蘭隱女史妝閣余計觀燈之時尚早遂赴其招坐中客十三人咸紛紛論放燈事余亦不遑答俟陸氏夢蕖頌琴姊妹花至卽起興辭命駕而往未至園門已見輿馬擁擠幾無由入其門奚童左衝右突掖之進主人宴客尚未終席其哲嗣貫雲世兄肅余登余婉謝之由捷徑至烟波畫船内則兩兒已與東閣詩儔先在無暇他　問放燈未則曰池中鴛鴦戲荷燭已見跋餘尚未見也視池中尚有綵紥鴛鴦在水中戢羽游行宛如生者相逐於剪綵之靑葢紅渠間震兒曰頃間燃燭於三十六羽之内竟體通明泳游自得尤可觀也園丁爲余瀹茗甫欲啜忽見諸人皆趨出有登假山石上及坐於樹椏枝上者鴻印軒前流虹飛射知已燃放烟火乃亦至廊下坐而觀之花樣翻新奇巧百出雯兒告余曰若者爲蘭花若者爲牡丹若爲輪船若爲寳塔若爲象棋若爲骨牌但就余所見得眞者計之已不下十數種其中如車馬砲卒歴歴分明天九地八一一如繪浮屠七級岌岌玲瓏商船一輪頻頻飛駛所謂鳳採牡丹者則國色天香象生畢肖忽焉而花中吐燄萬道金蛇化作一輪紅日則富貴堂皇也所謂仙鶴蟠桃者樹上仙桃眞如瑶池會上經玉女所手摘者鶴唳九天桃實三熟燈光一閃如火者忽變而如雪則仙鶴生蛋也松鼠在葡萄架上一前一却宛轉如生旣而突聞大聲一響火星遠射觀者咸驚怕詩儔曰此殆所謂砲打襄陽城者歟時則主人已送客鞭砲聲喧而烟火已告卒事矣園中亭臺雖多是晚竟無一處不滿後至者直無容膝地多有立而待者爾時已十點半鐘尚有繼至之客園丁送茗至於無從收資罏頭水不能給有不勝擁擠而告憊者欲先去同伴人堅持不使行且指曰尚有雙龍出海未曾施放憊者卽亦留連不復言去雙龍在兩廊下　龍之中懸一珠燈少頃機動龍口噴火飛舞而出火星所射燃及珠燈驟然光明如火齊而珠内又藏有機巧一時放出平升三級照耀池中荷花荷葉以及五色彩鴛皆栩栩有生氣誠大觀也烟火旣畢各處燈火猶璀璨光明如白晝遂入内稍憇啜茗淸談而紛紛攘攘者尚往來不止去者固多來者尚不少李太白春夜宴桃李園序所謂開瓊筵以坐花飛羽觴而醉月以是較之當亦後先輝映以此良辰有此美景遇此樂事供余賞心是眞大公之厚我矣昔老友李芋仙嘗自言天之待我不薄海上繁華名勝之區皆足以容我嘯傲於其間無所顧忌無所禁止則海上所有諸名勝卽爲我之所有焉可也芋老之爲此言殆亦藉此以洩其牢騷然其曠逹之見豪邁之情已見於此數語中今芋老死數年矣而每當勝景盤桓猶復念及之然此等曠逹豪邁在芋老則可在他人則不可余因觀燈火而偶憶及此歸而作記亦以附之篇末辛卯三月廿六日高昌寒食生記 
[本館接奉電音]  
　　昨由京友電傳上諭一道敬謹譯登○三月二十五日奉上諭雲南曲靖府知府員缺着施之博補授欽此 
[春明舊夢]  
　　嚮導大臣處爲片行事前經本處揀定貴營兼行嚮導章京一缺本大臣定於三月十九日帶領引見是以片行廂藍旗護軍營轉傳本處揀定兼行嚮導章京擬正委護軍參領玉隆擬陪副護軍參領瑚圖禮等備帶弓張佩帶荷包手巾於本月十九日丑刻赴西苑門外見本處人員報到以便帶領引見再傳該章京玉隆瑚圖禮等各備弓張於本月十八日午刻赴嚮導處見印務章京核對履歴以備演禮萬不可悞○禮部爲咨行事滿檔房案呈稱本部員外郎世衍升補郎中所遺儀制司員外郎一缺揀定正陪人員於三月十四日帶領引見奉旨禮部員外郎着長恩補授欽此欽遵到部除分行上諭館吏部外相應咨行正白旗滿洲都統查照辦理○景山前北上門内西武備院之軍械外庫與新設步營汲桶處僅隔一墻庫内所藏鳥槍長槍歴年已久客歲被人由庫墻缺處竄入盜出鳥槍長槍多件分售德勝門内護國寺口外德興等六家槍鋪近日春光漏洩爲右翼弁兵所獲起出眞贓將竊犯牛建存等十人先後緝獲到龔　據供認迭次行竊武備院庫存官槍屬實傳質買贓各鋪供認不諱遂由右翌翌尉申送提署訊問無異庫槍竊去銷賣未便率行刑訊遂將該犯等於十四日移送刑部嚴究定擬刻已掣分貴州司承審矣○新放内倉監督户部員外郎重副郎燠詹吉於本月十八日午刻往内倉履新示傳内倉倉書花户倉甲人等至期赴倉一體謁見○郡王銜多羅貝勒載瀅之福晉迎娶雖閱數載尚未受封兹由該門上咨報禮部循例奏辦近將册寳製就欽 
 
 

Page 2

 
 
派正副使二人涓吉於月之十四日持節往臨邸第勅封貝勒福晉是晨備黄亭二座各用校尉八人舁之由大内恭奏册寳於二亭之内册亭在先寳亭在後出西長安門瀅貝勒派護衛十人蟒袍補褂恭迎乘馬列隊前導並備龍旗御仗提爐鼓皆二十四名排導禮部官於亭前持節乘馬二亭繼之出三座門沿皇墻向北走德勝橋進定府大街以抵府第瀅貝勒於門外跪迎福晉在内跪迎正副使秉節行册封禮畢將册寳恭奉殿中黄案上貝勒福晉祗受如儀正副使率禮部官散出瀅貝勒赶具摺件於翌晨進内謝恩沿途觀者嘖嘖稱羡謂非貝勒福晉何能邀此殊榮也○左翼烏翼尉什哈以步軍營職司地面本爲緝捕盜賊巡察地叚而設本翼尉授任伊始自應力圖整頓因時制宜以期地方安堵竊賊不作擬嗣後各旗官廳值班之官循例仍由步軍校委步軍校輪替值班槪不准藉口步軍校另有差使率以六七品領催暫補座廳值班以杜取巧偷安等弊其各固山六七品領催槪令各歸本隊帶兵下夜巡察盜賊如此辦理各廳皆有值班官員晝則可資彈壓夜則藉以巡察各甲所轄叚内又有領催督隊下夜庶於緝捕可期認眞而避差取巧之弊不禁自除已禀三堂憲核准分行傳諭各旗固山逹等一體遵照奉行○西單牌樓迤北堂子胡同李住扎傷劉升兒已錄前報因劉升兒係廂藍漢軍循例經刑部派員帶仵驗傷仵作侯某騐明右軟脇下被尖刀所入雖有數寸尚未穿透口僅二寸内透臭黑觸傷肚腸尚非致命之處塡格送案分歸山東司承審訊據凶手供稱係因租房口角以致行兇質之原告語亦搪塞騐傷後立將升兒舁回劈柴胡同家中醫養不期藥餌無靈竟於本月十三日因傷殞命次晨經地方官禀明刑部經山東司派令德副郎帶仵於十六日前赴屍場相騐塡格備案以憑訊斷○廂藍旗恩護軍統領普訂於三月十七日卯刻在地安門内五龍亭正黄旗侍衛教塲揀選本營護軍叅領一缺副護軍叅領二缺空銜花翎二缺並挑補頭二三四五六七甲喇護軍十八缺已咨請稽察營務御史曁右翼四旗統領屆期前往該處會同揀選○本年舉行辛卯正科鄉試所有貢院内號舍圍墻内外房間自應修葺完整以重關防經順天府派員將貢院應修各工逐一查驗開單咨由工部估修嗣經工部委員按單核實估計開造做法工料錢糧淸册由部核准於本月十六日奏請欽派承修大臣以備遴商工作統限於六月報竣庶幾不誤塲期奉硃筆圈出恊辦大學士吏部尚書徐桐户部左侍郎續昌承修貢院工程欽此刻經工程處咨請欽天監選擇吉期以便破土興工○漕運總督松峻峰漕帥奏稱安徽鳳陽衛守備員缺緊要請以新安衛守備汪雲鴻調補等因交部議奏近由兵部查核原奏以汪雲鴻調補之處與例章未符所請應毋庸議具題奉旨依議欽此遂咨漕運總督查照另行揀員請補是缺○上駟院爲咨行事本院懸有司轡一缺前經咨取貴營保送來院備挑在案兹將廂藍蒙蔭德和恩保佐領下委署護軍校愛興阿挑補司轡相應貴護軍營查照並將愛興阿一切班差政考循例停止 
[遼陽春望]  
　　營口闠闤中日用之水皆在東西兩官蕩取汲春間雨水不多東蕩已涸而西蕩則緑水澄漣依舊供朝炊暮汲之用近日水色忽變嗅之氣味惡劣汲者疑之嗣浮起屍首一具由是人皆不敢用蕩水售水各船因之獲利倍於平昔○關道憲誠觀察現丁本生内艱經上游札委正任錦州府希太守賢署理所遺州篆則以坐補新民廳之福司馬培署理○正任新民廳馬渭濵司馬宗武因案撤省札調正任興京同知徐芙卿司馬鏡第接署遞遺興京同知缺以正任寛甸縣徐璵齋大令慶璋調署所遺寛甸縣缺以正任海城縣陶伯民大令守愚調署所遺海城縣缺以現署承德縣奏補海龍廳通判金伯侣别駕作壎調署所遺承德縣缺委候補知縣榮小峰大令禧署理約於四月初旬各赴新任○岫岩州王朶垣刺史頤勳調署營口廳後所遺岫岩廳篆務以正任奉化縣張省吾大令瑞三調署所遺奉化縣缺委候補知縣劉吉甫大令繼勳署理均已履任視事矣○開封輪船於本月望前滿載荳餅出口擱於淺沙之上閱五六天經温州船駁出荳餅九千片始得出險鼓輪出口同時有一厦門釣船滿載紙貨進口擱淺于開封之旁船已受損紙貨皆濕未免折耗矣 
[儲遊補志]  
　　澳門聞俄儲來遊葡督立卽出示令各行户簽資演戲並多集各色奇景以接儲君及到時大小街巷無論神廟及中西店户俱粉飾鮮明以壯觀瞻一時各匠晝夜不停工價昻至數倍幾於毁瓦畫墁者亦充其選嗣聞儲君不來各人大爲掃興出會之舉已作罷論各鄉村所定龍燈魚燈及紙紥故事皆棄諸無用之地葡人咸爲太息以爲俄儲若光臨片刻則一塲大會不至盡付東流也尤可異者烟花之窟亦皆粉飾一新盧雉之塲無不輝煌五色豈儲君果到則金枝玉葉亦結此地之同心少海前星將博一塲之孤注乎或曰俄儲之不來蓋以萬彌渣之味不欲分其杯羹也此則未免爲鄱陽之謔矣 
[告病例章]  
　　分發各省大挑舉人到省以後未經甄别以前及業經甄别以佐貳改補者如遇告病該督撫照例咨部令其回籍調理病痊時由原籍督撫騐看給咨仍赴原省試用其已甄别以知縣用者如遇告病卽照現任官之例專疏具題病痊之日原籍督撫騐看給咨送部引見仍赴原省試用甫經授職尚未到任及揀發分發之正雜人賆并來京會試之教官如有在京及中途患病不能赴任赴省者在京報明司坊官在途報明地方官照例騐看出結報部均准其回籍調理病痊之日州縣以上由該督撫給咨送部引見佐雜等官咨部註册已得缺者俱以原缺補用未得缺者仍赴原分發省分委用如得缺尚未領憑試用尚未領照卽行告病之員係得缺人員已回籍調理者病痊時由原籍督撫騐明給咨赴部其尚未出京旋卽痊愈者卽報明吏部令其一體投供坐補原缺係揀發分發及試用人員在籍病痊者由該督撫騐明給咨在京病痊者報明吏部給照卽令該員赴原掣省分補用均毋庸帶領引見若得缺已經領憑試用已經領照病痊後係例應引見者仍照例一體帶領引見 
[情緘誤遞]  
　　嶺南某生與某校書夙有嚙臂盟裘葛幾更情殊繾綣祗以家法素嚴不得爲之脫籍去年有某公子尋芳選色見校書美悅焉以千金置之簉室侯門一入深如海從此蕭郎是路人此由生之無力非校書之薄情也顧生仍思之不置月前託某緼爲爲親串密逹情緘被公子搜見嚴詰之幾見逐後察其確不知情始漸息怒生知事洩懼遷而避之噫月向人圓蟾影詎留殘照花經客折蝶魂猶戀餘香鴛夢難尋藏阿嬌於金屋魚書竟逹比香閣於勾欄何其謬也因憶昔有某生與友爲扶鸞之戲仙書降壇詩云鶗鴂驚秋不住啼章臺回首柳萋萋花開有約腸空斷雲散無蹤夢亦迷小立偷敲金屈戍半酣笑勸玉東西琵琶還似當年否爲問潯陽估客妻某生見之色變蓋生所愛之妓已隨人脫籍擬作此詩寄之也因跪言知罪仙書曰此書幸未投不然君其殆矣白香山不過託之寓言君竟欲見諸實事耶山人饒舌實出苦心勿以爲怪也此事與此正相類生何未之聞乎 
[粤東官報]  
　　候補府王秉恩禀見禀謝奉委總辦省河補抽厘局差補用縣邱錦淸禀知騐過南海縣監故犯畢候補縣彭聰孫補用縣陳慶箎俱禀辭回廠大挑縣沈士菁准補新安縣俞文萊俱差人禀假補用縣邱寳森禀到解東莞沙田經費銀來省委署西寗縣陳陔禀見辭赴任菊坡監院陶敦復禀知十二日啓館試用府徐瑋文候補縣鄧倬堂卽用縣劉盛堂　賀圖蔡鎭截取縣王壽培俱禀知赴轅閱卷畢香山縣丞夏獻章禀到卸事回禀假候補從九田兆年禀謝委帮辦四會厘務禀見委署中恊楊禀知本日接印卸署中恊王禀知本日交印禀見記名提督張拔萃禀謝委禀見補用遊擊張記廷禀謝牌示署永靖營都司李紀榮禀到署增城左營守備李德華禀到禀見委署瓊州右營都司李先璧稟謝委禀見呈履歴辭赴任補用守備張澤錦禀銷差香港回補用府陳望曾准補新安縣俞文萊俱差人禀續假五天候補同知冐樹枬禀知代番 
 
 

Page 3

 
 
禺下鄉公幹大挑縣沈士菁禀銷假代理綏猺同知鄧炳春禀見禀賀候補直隷州沈麟書禀知奉運司委梧局駐省督催禀見禀賀　華監院羅崇齡許炳耀俱禀請題目補用縣邱寳森禀銷東莞沙田分局差禀見呈手摺新選乳源典史張開棫禀謝委候選縣丞沈贊淸禀知奉委船局監工禀謝補用鹽大使任洪九禀知委催引餉補用鹽大使張朝欽禀知奉軍司札委馬口緝私卸歸善縣丞余德謙禀到卸事回禀假記名提督張拔萃新會營叅將成聚俱禀見禀賀禀辭記名總兵梁正源禀賀禀辭回叚中協楊禀知行香署標下中營都司陳玉祥禀賀禀見呈手摺鎭濤輪船儘先守備周鎭邦禀知修整機器工竣送李鎭回瓊州四營將轅下各營將弁俱禀賀 
[江干小錄]  
　　有某甲以駕舟爲業日前裝載馬匹由鎭江北岸南渡行至將近金山口門忽起狂風一陣船遂翻覆舟中人幸經救生紅船及口門小划船救起所有馬匹亦未喪失尚不幸中之幸也○本月二十日早利商公棧碼頭氽來男屍一具年約四旬身穿藍洋布夾袍白洋布褲足穿一襪無鞋面白無鬚額角稍有擦傷旋經救生局中人詣視收殮掩埋 
[穗城春眺]  
　　繼述堂留守十四日起程北上由天字碼頭下船是日督憲率同司道各官齊集日近亭寄請聖安冠裳肅穆翎頂輝煌禮成之後復登舟與留守話别茗談良久始命駕回轅旋聞砲聲隆隆憲舟卽揚帆而去聞留守擬順道赴各砲臺巡閱一周庶幾形勢了然奏對時不難詳悉上陳也○候補縣李芷香大令統帶卓勇巡緝西關地方除暴安良地方賴发安靜現奉委解蠟進京就便赴部騐看所遺緝捕事務聞大憲擬委候補府蕭太守炳堃接辦云○署藩憲王灼棠方伯惠政宏施民情愛戴現因升任湖北布政使行將去粤闔省商民感念舊因依依不捨曾於去月具禀督憲懇乞奏留督憲以格於成例事不果行刻下方伯已將經手事件料理淸楚一俟瓜代有人卽行赴鄂履新○入春以來雨澤連綿河流逐漸增漲南海縣潘大令關心民瘼誠恐縣屬圍基未能堅固或有崩决之患遂於前日輕騎减從親往巡閱每到一處卽傳集鄉民諄諄告誡勉以實力修守鄉民感頌憲恩歡聲雷動咸謂其露冕宣勤不辭勞瘁誠不愧爲民父母云○南關同樂戲園日前開演一聲檀板細囀歌喉顧曲者相率呼朋挈侣而來四座喧闐幾無隙地有甲乙兩人因爭坐位起釁始而角口繼而用武甲力不敵爲乙所傷旁觀者代抱不平咸欲爲甲報復一時人聲鼎沸喧擾異常臺上優伶立時停演後經和事老出爲調處由戲園補回番餅若干與甲養傷始得無事 
[滬北火警]  
　　昨晚十一點鐘時茗戰初闌閒行燈市遥望紅光燭天半捕房中蒲牢聲震每擊必二下逆知回祿神又在吳淞江北大肆淫威旣而水龍紛馳自北而返詢之知火起於美租界北河南路之西北閱炊許卽熄至起火者係誰姓焚去房屋若干椽則夜深未及訪知明日當備書詳細情由登諸報牘也 
[琴堂判事]  
　　侯慶瑞控被趙桂榮兇毆受傷由陸邑尊騐明傷痕飭令自行醫治一面飭差將赴及陸金榮張金海等逮案前日由帮審委員宋二尹升堂提訊據侯萃增投案供稱小的係寗波人叔父慶瑞向在治下爲天津帮米包生意日前遭趙桂榮糾領陸金榮張金海等毆傷右肋等處迄今傷尚未痊愈不能來案候質求恩究辦趙桂榮供稱浦東人向爲打包散工是日有陳云之雇小的等前往打包未幾忽另雇别人心有不甘與之爭論並未毆打侯慶瑞陸金榮張金海供與趙同二尹得供以趙等逞兇可惡判令趙枷號七天陸張枷號五天均發十六鋪示衆○高臣裕之妾郭阿蘇被屠夫顧松林誘逃一案内有龔阿五供出張順芝受寄洋銀經陸邑尊提案訊供張願繳洋一百五十元前日晚堂邑尊提張至案張呈交洋五十元餘求寛限三天變産措繳邑尊准如所請飭令交保○鄉人蔡銘春投縣訴稱被孫友勳誘令賭博陸邑尊提訊之下判孫友勳繳洋五十元在案兹悉孫自知理屈卽央張太通將洋如數交與蔡銘春兩造遂於前日投縣求銷○鹽販羅金發朱毛毛販私肇事鎗傷鄉人顧雲周斃命一案陸邑尊訊取供詞着將羅朱收禁候訊此已詳登前報者也昨日午堂邑尊飭提羅金發朱毛毛至案略詰數語立卽備文着原差加上鐐銬解赴松江轉勘○林義控林阿薛聚賭肇事陸邑尊訊明屬實卽將阿薛懲責收所押候備文解回福建原籍昨經邑尊備文飭差將林阿薛起解矣 
[英界公堂瑣案]  
　　二百零八號華捕禀稱昨日蔡金發駕馬車至大馬路一洞天茶肆前將挑煤人錢徐元撞倒現在錢住某醫院醫治不能投質是以先解蔡至案下請懲蔡供稱小的係本邑人在善鍾馬房當馬夫此輛馬車由和衆公司某西人所寄是日駕至大馬路適錢迎面而來車輪絓住担繩以致跌仆蔡太守飭押候錢傷痊投質再行核辦○章王氏訴稱昨日下午兒子從學塾歸家路中被應月卿馬車碰傷左脚背由某號巡捕拘應送案應供稱小的駕車至四馬路石路口大同南貨店前此孩從大同内奔赴車後以致帶傷有大同店中人目覩其事章王氏稱據兒子方車從後面駛來突然相碰蔡太守謂車前相碰抑或車後帶傷情節不同宜先分别隨飭差帶應至大同查明核辦○東洋車夫沈福生訴稱小的被同寓車夫吳長春持斧猛砍以致頭面身體傷至十八處之多因之喚捕拘吳送案請辦吳供稱小的被沈誣竊忿而揮刃蔡太守飭將吳押候沈傷痊再行訊辦此已列諸報章者也昨日沈投案訴稱小的自正月間被吳砍傷今始告痊務求究辦吳供稱小的連次失物查知皆沈所竊含恨已極是以將伊砍傷問沈之行竊有何見証答稱寓中李天康卽李毛兒得知此事太守飭押候傳李訊辦○包探王阿二禀稱日前有人報稱行至天后宮前失去對時表一枚人言前在法界犯竊之沈金榮其時亦在宮前或被行竊沈聞之卽赴酒樓狂飲聲言欲殺小的飲至沈醉手持菜刀奔出幸倪小弟等見而阻獲交小的解送案下倪及陸桂福楊福金同供稱小的等同在酒樓沽飲見沈持菜刀奔下因之扭獲沈供稱小的係本邑人向在某洋行當細崽此包探之夥妄指小的竊表故與爭論並不持刃行兇蔡太守問倪等沈當時醉否答稱沈有意恃醉行兇太守謂醉後妄爲不足爲據惟沈之不安本分可想而知着覓保具結始准開釋○包探黄四福禀稱江北人陶如芝前因將姘婦捆毆奉大老爺判令遞回原籍後又來滬聲言尚欲與此婦尋仇大老爺仍判令遞解今復潛來是以拘送案下陶供稱小的係如皋縣人前經犯事遞籍現在不敢再蹈前轍矣蔡太守判令笞責一百板押候備文解往如皋請地方官嚴加管束○包探秦少卿禀稱小的緝獲積竊顧春元起到水烟袋布衣銅器查得失主共有六人尚有水烟袋二枝鍍銀匙若干售在錢阿河舊貨攤上往吊無着是以將錢送案計所缺之物共值洋銀三元半鍾愛堂應昌有方有山張朗山鄧德昌周阿同各報失竊請准領贓包探又將失單呈閱顧供稱小的係松江人犯竊該死乞賜恩寛錢供稱小的係蘇州人同叔父開設客寓門前復擺舊貨攤所收水烟袋等物實不知是竊贓刻已轉售與人無從繳出矣蔡太守判令將顧管押十月錢赔還原價否則管押二十一天起案各贓給各失主分别認領○包探顧阿六禀稱竊賊沈阿春前經獲案奉大老爺判令遞回原籍今又潛來拘案請辦沈供稱小的係甯波人此次復來不敢再犯矣蔡太守判令笞責一百板押候仍行遞籍 
[法界捕房紀事]  
　　寗波孩子阿邦行哭於公館馬路中某號巡街捕見之帶入捕房管押昨晨備捕頭向之詢問孩稱家在寗波奉化縣年十三歲父母已亡日前由鄰人挈之來此途間相失是以懼而悲啼捕頭着留候解案請訊○積竊趙阿林潛入萬安樓客棧撬開棧主臥房出利刃割皮箱竊取對時表一枚洋銀一百餘元正欲出門經棧夥所見人贓並獲扭送捕房捕頭着押候解送公堂請葛同轉訊究○小竊某甲手持水烟袋一枝行經租界内經某包探查獲送押捕房昨晨備捕頭詰知物由鄉間竊得着押候送懲○前日某乙持銅洋六元向某錢莊兌換事爲某包探所見送押捕房○日前某丙失去布衣一襲衣袋内有押票一紙係向某飯館抵押膳資若干因向飯館說明其事昨日某丁持票向贖 
 
 

Page 4

 
 
飯舘中人知其來歴不明扭送捕房管押○車夫某戊在途中辱駡某西捕被捕拘押捕房以待解請葛同轉訊辦○前晚兩下鐘時小東門外某花烟舘龜子不知因何與狎客某已等爭閙捕房中人聞知以其不應深夜紛擾將龜及烟妓妓奴一併拘押一宵昨晨卽開釋夫租界中之烏龜其氣燄可謂盛矣大摇大擺人且奉以爲巨宦豪商今得捕房稍挫其鋒或者此後不敢再與士夫抗禮乎 
[孤寡銜恩]  
　　本館恊振所代募山東臥牛山留養孤寡捐欵業經諸善士慷慨解囊共襄義舉兹又經劉貫記交來隱名氏助洋一百元似此好施樂善在遠不遺彼黄口雛兒呱呱在抱靑春嫠婦皎皎懷貞有不同感大德于無旣哉人之欲善誰不如我所望遠近好善之士發慈悲心腸宏菩薩願力俾善舉不至中輟此則本館所馨香禱祝者也前次所刊諸善士台銜宏久助洋十元悞排宏元合亟附正於此 
[亷泉分沛]  
　　昨有沈蓮初善士投函本館恊振所云倐於三月初旬遽患窿閉勢甚危險家人惶急對天默禱具名蒙通氏虔繳賑捐當　神靈呵護數日霍然病時蒙親友惠顧祈福求神理應潔治薄筵以申謝綑維諸親友志切痌瘝情殷推解不以宴飲爲樂而以施濟爲懷咸囑以筵資助賑謹繳英洋三十元爲諸親友造福並鳴謝忱云云在沈君樂善不倦疉沛仁施固宜仰邀眷佑而諸親友之樂襄善舉共播仁風亦有加人一等者用特撮登梗槪以示表揚 
[出殯資移賑]  
　　太凡饒裕之家遇有出殯事宜往往格外糜費以壯觀瞻而於先人無裨也西昌善士吳棘人爲尊堂張老太太出殯節省各費移助順直賑捐以資冥福洋一百元委解災區緩急有分濟世幾經籌畫幽明雖隔事親仍屬圓通好善者從此類推爲數良不少也除備收條外用特布聞[  上海北市絲業會館籌賑公所施善昌謹誌]  
[十法良方并引]  
　　僕行道三十年馳驅數萬里平生得親戚故交簡便良方及山僧野道之丹丸符籙輯而存之不下千餘方其中草木惡劣金石怪僻方書不載者不肯輕與嘗試誠恐一經下咽夙病不瘳反傷腸胃故也惟兹十法藥皆馴良性亦和平間嘗遇患是病而無力延醫者試與是方服之無不奏效要知奏效之故皆於平日細心檢閱如與神農本草經主治脗全者方敢選入卽鶯粟一種不獨博訪周諮亦曾翻閱各種西醫論略西藥大成等書實治此證故亦選入所謂有是病卽有是藥於兹十法可以無媿本擬付諸剞劂恐未遠播惟有附驥報章藉可流行中外要使窮鄉僻壤患是證而無力延醫之輩照法服之也○治烟癮法○專戒鴉片烟癮毋論新久斷癮如神每逢吸烟時用食鹽一點䑛於舌上隨䑛隨吸輕則半月重則一月則癮自斷後無他患要知鶯粟之性熱而且毒吸之久久腸胃生蟲盖鹽性能制火解毒淸熱殺蟲故也○治癰疽腫脹法○用金銀花六兩甘草一兩皂角刺五錢水酒煎服一劑卽消○治胎瘧法○小兒胎瘧醫藥不能取效者用白冰糖一兩開水燉烊於瘧發之前或已發之後將糖細與吮咂至明日瘧不再發矣○治哮喘法○世間哮喘大都肺胃藴熱内有老痰伏於隱僻之所搜之不出消之不去此法於大暑日起早上開水吞服礞石滾痰丸三錢約服十日至三冬時再服全方小靑龍湯一二帖則哮不再發矣○治痢疾法○專治紅白痢疾不論新久效騐如神用製大黄三錢生鴉片烟一厘先將大黄煎好攄去渣滓約半鷄缸杯將烟滴入匀化吞下一服卽愈○治蛀牙痛○用樟腦五錢化水花椒末一錢二味攪匀擦患處痛卽止○治肝胃氣痛法○上玉桂五分五味子五分小川連五分開水煎服少頃痛止○治老痰法○風化硝一錢炒只實錢半蜜炙百部三錢開水煎服約半日許卽欲大便見有白亮粘膩者卽積年之老痰也根株盡去永不再發矣○治暈船法○烏梅肉一兩黄連三錢二味搗爛丸如黄豆大於行舟時開水吞服十粒縱有風浪頭不再暈矣○治足腫法○麻黄五分澤瀉三錢煎服卽消[  種榆山人胡悅彭識]  
 
 
 

Page 5

 
 
開胃消食百補藥酒 
　　此酒不惜工本製成能開胃進食消除積滯善調和營衞滋補精神養顔益壽 
　　風癲半身不遂藥水 
　　此藥水善能調和營衞袪風去濕活絡舒筋專療左癱右瘓四肢麻木等症 
　　延年益壽玉桂藥酒 
　　此酒不燥不熱性質純和最能補氣養血温中煖胃舒暢筋骨引火歸原 
　　急救悮食洋烟藥水 
　　此藥水專救誤食生洋烟及誤服各種毒物危險等症服法包内另單詳列 
　　精止戒烟肚疴藥水 
　　此藥水專治因戒烟者立起肚疴甚至因疴轉病身體虛弱百病叢生等症 
　　内損外傷跌打藥水 
　　專治一切刀棒所傷破風作腫伏瘀疼痛等症幷治疴喘霍亂絞腸痧諸病 
　　砂淋血淋尿淋藥水 
　　此水無論花柳遺毒或濕熱鬱結致淋等症服之力能透溺管攻堅通閉矣以上各欵服法及價銀均有仿單詳列尙有無數藥料容後續登 
 
 

Page 6

 
 
   
 
 

Page 7

 
 
黃金台烏盆計打龍袍五雷陣一本牧羊卷二進宮一本天水　文昭關一本捉曹放操一本各洋五分春燈新謎四角三馬路福蘭堂蠟丸號貼隔○保安堂寄售 
 
 

Page 8

 
 
約各哈麥麥魯輪船上午十點鐘往東洋釜山元山琿春等埠日本公司 
長安又晚往長江廣豐行 
北京又晚往長江太古公司 
泰源又晚往神户太古公司 
華利又晚往長江麥邊行 
 
 

Page 9

 
 
[申報館恊賑所二月廿一日至廿五日止經收第一百另六次淸單]  
　　廿一日無名氏節省糕餅洋五元山東帮瑞林祥瑞蚨祥瑞生祥慶祥謙祥益筵資移振洋一百元蘇州無名氏洋十元毘陵子求身體平安洋十元應　善洋十元順記洋一元○廿二日吳積善堂洋二元陳子　遺命助振洋五十元一毛不拔客洋六元○廿三日求免災洋四元守愚子代募姚鳳生明經書大小對聯十副福源號王謹度合助洋二元浙紹遂昌縣署兵部江大善士經募三十四户洋十四元六角甬夢氏銅洋一元張丁氏求生育平安洋五元虞洽卿因胞弟婚禮乃父母壽辰筵資移振洋廿元馮警記銅洋一元胡亞記銅洋一元林馥記洋一元正祝穉記洋五角葉佐記洋五角未遂心洋一角○廿四日淮安春德堂爲對鄰火焚天佑保護許愿洋十元琅玡信女還愿消災本洋三元力棉氏二角悔過氏一元安命同人合助洋二元無名氏銅洋一元○廿五日無力氏洋二元不留名主人洋二元無名氏銅洋一元無名氏洋一元總共收洋二百五十七元九角正銅洋七元本洋三元大小對聯十副 
[上海北市絲業會舘籌賑公所施少欽經收順直山東賑捐二月初七至十二日第二千七百五十四至五十九次淸單]  
　　初七日武隊無名氏由東台信昌莊託恊源莊匯來洋五百元内扣除匯力洋一元津衛能容氏五十元内銅洋一元津衛怡怡堂天水氏洋五十元漢口張詢十元朱閣臣還愿十元徐春圃爲室人痰癮求愈由廣源來十元又頤壽堂二元方行素居因值生辰求消災五元常熟信泰典吳冠亭求保合平安五元又守信居銅洋一元江西河口鎭前署分防府翟公舘王垣珍銀四兩宜興蜀山鎭鼎裕典同人洋三元無錫同豐劉元煒求女病速愈三元張元富求子病愈二元○初八日徐石士兄交來延記規元三百兩又留氏求病全二百兩湘垣問梅居士由恊同慶來湘平足銀五十兩合元五十二兩五錢錢新郡朱俞氏求分娩大小平安六元嘉定戴浩生還愿五元徐欽記五元高本奎氏求病卽愈三元南海光耀平求妻病速愈二元田姓一元○李蓉汀先生交來延積氏解厄氏王鎭昌陳增如祈安氏陸錦魁六户各二元保安康氏保安氏杏連桂亷和氏黄製記五户各一元延慶氏三本氏姚仰記三户各對開一元淸江朱酉山翁寄來海州幕友公捐錢六千七百四十文厚記長記各錢三百文積厚二百文安平廬忍益堂四知堂翼咸堂忠記廣興裕豐恆豐兆豐森長永豐十一户各錢一百文無名氏三十六户各錢一百文淸江募昆裕堂老人錢一千文圓記錢七百文厚記錢五百文巧記錢三百文雅記錢二百文四記錢二百四十四文六五十七户合銀十兩另四錢○初九日補拙齋主人節省家用移助由恆興洋貨號來洋一百元廣東李伯駢幸産平安由餘記東洋莊來洋十元養丹氏洋十元武進沈洋十元玉山已憂子募程含章求頭風全愈由豐泰莊來六元又懺梅氏洋三元紫陽安定氏求兒驚風速愈洋四元錢姓洋一元蘇胥萬源銅洋十元眞如洪偶樵文昌會餘　錢二百文○初十日安徽少梅氏代隱名氏還心愿規元三百兩長興縣署楊銕山善士募濟美堂洋五十元海陵王許氏孟卿求孕體平安三十元孫川釣徒託陳君轉募蕭拜圖八元張光裕求母皷脹病愈二元隱名氏由啓昌來銅洋二十元四知堂楊銅洋七元蘇城王半疑募汪鴻壽五文蔡春秀二百文杭州蔡子敬寄來問心子爲元配王氏六旬冥壽懺箔移助求冥福洋二元又求子郤病延年文思日闢一元又募沈子嘉言求郤病延年張子承煦求文思日開各二元沈子景汾求家平安二元薛子　子郤病延年吳門沈氏求身健各一各○十一日丁承榮求病愈洋五十元湖南寗鄉城南外李復泰玉潭隱名氏銀十六兩八錢四分不具名由晋和莊來完愿洋二十元徐耕麐壽辰求合家保平安十元徐福保喉痛求速痊二元松隱陸敬修六元莊善士求保幼子平安四元楊寳記二元蔡貞房二元鴛湖樵記秀州緣記各一元梅柏山房一元完愿氏一元有心子由怡豐號來銅洋三元○十二日西合泰交來西昌求免災疾人丸三八平銀一百兩西昌京兆子求保身體康健並日疾全愈一百兩二户合元二百十一兩六錢四分又交來西昌沐恩子求免災痼疾全瘳九三八平銀二十兩又西昌心求氏十四兩皖北衍慶堂酬愿由寳和莊來洋一百元滸浦羅錦甫爲姪桂芬驚風求速愈由安孚莊來一百元師儉室主病愈還愿二十元武穴掣驗淮鹽局周仲厚二元又求妻妹病愈二元江西吳安一元小住章門隱者二元通州源泰典酬愿子一元桐城裕泰銅洋二元葉敦厚堂本洋二元徐思源銅洋一元 
此膏能鎖玉池固精不洩壯陽保眞百戰不竭貼腎俞煖丹田子午既濟百病自除一膏能貼六十日金水相生自用功卽孕久貼返老還童烏鬚黑髮行步輕健延年不倦有通仙之妙又治腰腿寒濕風氣疼痛半身不遂五臟内傷下元虚冷不成胎息大有奇效第見世之望嗣者深爲可惜因本堂將秘方選料照配以公同好非盡爲利是視請試之以爲何如每大張錢八百文小張四百六十文鋪在上海四馬路英巡掃房對門接元堂何均年啓 
 
 

Page 10

 
 
[光緒十七年三月十八日京報全錄]  
　　宮門抄○發抄硃批五道○川督劉奏重慶開辦通商請將籌辦情形開關日期並支發經費繕具淸單摺○又奏籌　製造船炮情形片○總兵劉奏恭報出洋督巡日期摺○將軍定奏揀補委護軍叅領各員缺摺○又奏墨爾根城副都統擬令　任緣由片○護新撫魏奏呈進回部貢金摺○東撫張奏甄别各員片○三月十八日理藩院鑾儀衛光祿寺廂白旗值日無引見○色楞額假滿請安○記名副都統德克津布謝恩○江西叅將鄭國謨謝恩○克侯請假十日○榮銓聯魁預備召見○順天府奏京師得雨二寸有餘○召見軍機汪鳴鑾德克津布榮錀聨魁○發抄李鴻章奏津海關免江蘇貨稅銀兩奉硃批户部知道欽此○又籌修寳坻河工在事各員請奬奉硃批着照所請該部知道欽此○又永定河凌汛搶護平穩奉硃批知道了欽此○又滄州吏目方壽年革職奉硃批該部知道欽此○裕祿奏遵保京察一等司員送部引見奉硃批吏部知道欽此○○頭品頂戴四川總督臣劉秉璋跪奏爲重慶開辦通商請將籌辦情形開關日期並支發經費繕具淸單恭摺仰祈聖鑒事竊查重慶開辦通商停止輪船上駛一案前經臣將籌辦情形並請鑄發關防奏奉硃批着照所請該衙門知道欽此轉行遵照在案嗣據稅務司好博遜來川經署理川東道張華奎體查川江情形仿照宜昌關一切章程並按總稅務司議章二十條量爲删改禀經臣按欵稽核由該道鈔錄先後章程分齎南北洋大臣復經臣將該道先後議章咨請總理各國事務衙門核覆亦在案兹據署川東道張華奎具詳現定於光緒十七年正月二十一日開關所有監督關防尚未到川請暫用川東道關防一俟監督關防到川再行定期開用此次新關創始亟應分派委員調選書吏招募各項差役丁壯分撥關署大關及子口等卡各司其事凡員役應發之薪水工食大關應修之碼頭跳板船曁巡哨炮船查河划船渡江行船並三卡辦公之所修整房間置備器具皆係必不可少之件卽有必不能省之需自宜酌定月支經費以資舉辦查重慶商務大致與宜昌關相將應用欵目卽與宜昌關相同惟川東民情浮動華洋之情扦格已久辦理尤屬繁難若過求撙節恐多貽誤兹照宜昌關原定支欵除稅務司經費外計每月共支銀二千五百餘兩較之宜昌關有絀無盈仍照宜昌成案分别應支緩支其緩支各欵每月計銀二百九十二兩應俟關務暢旺再請照支　外製造砲巡哨座等船購買炮位軍械並開關雜支各欵統俟修購齊全另行造報仍於試辦一年後察看情形如有應行增减之處再　酌辦所有應支緩支各數目造册詳請奏咨前來臣查重慶商務大致與宜昌關相將應用欵目卽與宜昌關相同該道叅酌宜昌關成案所定月支經費較之宜昌關寔屬有减無增合無仰懇天恩飭下總理各國事務衙門會同户部核覆飭遵再查宜昌關開辦伊始一切經費先在鹽局提用此次重慶關開支經費亦請在於重慶鹽局暫行提撥俟一年後稅收暢旺卽於關稅項下開支並將提撥鹽局之欵照數歸還各淸各欵以免牽混是否有當謹將應支緩支各款照繕淸單恭呈御覽所有重慶開辦通商籌辦情形開關日期並支發經費各緣由理合會同成都將軍臣宗室岐元恭摺具陳伏乞皇上聖鑒訓示謹奏奉硃批該衙門議奏單四件片一件併發欽此○○劉秉璋片再正在繕摺間續據署川東道兼重慶關監督張華奎詳稱前於應支關用經費詳内聲明制造砲巡哨座等船購買砲位軍械另文造册開報在案伏查重慶華船通商上則二水分流下則路逾千里視宜昌事更繁重故需船之多寡不同且節節險灘漩深溜急凡繩纜篙橈隨船之器與駛船之人較宜昌沙市間平流上下經費之多奚啻倍之該道現定各項船隻男丁水手數目仍暫照宜昌關章程量爲酌减明知不能敷用但關方創始稅之衰旺未匪預期經費有常自應力求撙節現經派員將應造各船核實估計再三駁减實共需銀二千九百九十八兩與當日宜昌關准銷船炮等項價銀總數大略相等其中散數有較宜昌關稍多數兩者實由川楚工料低昻不同所致並無絲毫浮冐擬卽一面購料修造以資應用至開關雜支各欵亦照宜昌關開辦成案需銀六百九十一兩由該道自行籌欵支發不列報銷等情造册詳請奏咨前來臣查川江節節險灘其應造各船較之楚省更形煩費今查核該道現造製備船砲等項淸册考其總數實與宜昌關准銷數目不相上下謹繕淸單恭呈御覽除咨請總理各國事務衙門核覆外理合附片具陳伏乞聖鑒訓示謹奏奉硃批覽欽此○○閩粤南澳鎭總兵奴才劉永福跪奏爲恭報出洋督巡日期仰祈聖鑒事竊照案奉上諭嗣後沿海水師提鎭着於每歲出洋時具奏一次俟出洋往返事畢卽將洋面如何情形據實具奏等因欽此欽遵辦理在案伏查南澳鎭總兵每年出洋督巡分爲上下兩班上班自正月初一日起至六月底止統巡粤屬本標右營及澄海海門達濠各營轄屬洋面班滿交澄海營叅將接巡下班自六月初一日起至九月底止總巡閩屬本標左營及銅山營管轄洋面班滿交銅山營叅將接巡兹光緒十七年正月初一日奴才遵照向例卽日帶領舟師督率各員弁卽於是日出洋實力梭巡認眞查緝務期洋面肅淸仰副聖主綏靖海疆之至意除俟巡洋事畢另將洋面情形據實奏報所有奴才出洋督巡日期理合恭摺具奏伏乞皇上聖鑒謹奏奉硃批知道了欽此○○奴才定安跪奏爲委護軍叅領在營出缺照章揀員請補並將遞遺各缺擬請一併補放恭摺具陳仰祈聖鑒事竊照盛字營馬步隊總令官正藍旗委護軍叅領瑚遜布因在營積勞病故前經奴才奏請恩卹聲明所遺員缺軍營現有應補人員容俟遴選另行請補等因奉硃批着照所請該衙門知道欽此自應欽遵遴員升補以重職守兹在於隨營京旗人員内逐加遴選查有廂白旗蒙古哈逹布佐領下副護軍叅領銜空花翎常安於光緒十二年經原任大臣穆圖善奏調來營派委總理齊字營營務處管轄嚴肅所有委護軍叅領一缺擬請以該員常安補授所遺空花翎一缺查有正黄旗蒙古恩福佐領下卽補空花翎護軍校蔭秀亦係十二年奏調東來隨營差遣勤奮耐勞堪以升補其遞遺之護軍校查有正白旗滿洲堃岫佐領下遇缺儘先卽補護軍校護軍豐紳泰當差勤愼堪以補放均核與軍營出缺由軍營大臣補放之例相符除分咨部旗外所有揀員請補各缺緣由理合恭摺具陳伏乞皇上聖鑒謹奏奉硃批該衙門知道欽此○○定安片再盛字營帮統墨爾根城副都統博棟阿前經原任大臣穆圖善奏調來營委派總理行營營務處賛襄戎務悉協機宜迨奴才接任後奏請署理齊字營帮統旋調補帮統盛字營練軍蒙恩簡授今職復經奴才奏留該副都統在營五載實心任事卓著勤勞應令始終其事以資臂助惟上年冬間奴才巡閱黑龍江練軍知該省現在開辦鎭邊軍一切屯政營務以及地方事宜在在需人墨爾根城地居衝要該城副都統一缺現委協領署理將軍依克唐阿前曾函商奴才擬令博棟阿回歸本任查東三省練兵本與三省將軍陳練之隊聯爲一氣黑龍江現辦屯墾邊防尤關緊要該省甫經創辦全在得人而理副都統博棟阿老成諳練將軍依克唐阿擬將其調歸本任俾資整頓自應迅令回任以專責成除所遺盛字營帮統一差容俟揀員奏請派充外所有墨爾根城副都統擬令回任緣由是否有當謹附片陳明伏乞聖鑒訓示謹奏奉硃批知道了欽此○○頭品頂戴護理甘肅新疆巡撫新疆布政使臣魏光　跪奏爲呈進回部貢金恭摺具陳仰祈聖鑒事竊照新疆色勒庫爾之南回部坎巨提向來按年進貢沙金該頭目俄則項前於光緒四年遵例呈進經大學士陜甘總督臣左宗棠奏准援案賞給大縀二疋由左宗棠就近發給祗領歴經欽遵辦理在案兹據署喀什噶爾道向邦倬申稱該頭目賽必德吸里罕呈到光緒十七年分進貢沙金一兩五錢遵將例賞大縀二疋發交賽必德哎里罕祗領申請具奏前來臣覆查無異除將所進沙金一兩五錢咨送内務府呈進外理合恭摺具奏伏乞皇上聖鑒謹奏奉硃批該衙門知道欽此○○張曜睛再勞績保舉人員應於到省後予限一年察看甄别兹查有候補同知石祖芬在任候補知州兗州府通判調署泰安府通判陳光綬候補知縣方奎到省均滿一年例應甄别據藩臬兩司會詳前來臣查石祖芬才長心細幹練有爲陳光綬心地樸誠辦事勤敏方奎年壯才明均堪以本班補用除履歴淸册咨部查照外謹附片具陳伏乞聖鑒謹奏奉硃批吏部知道欽此 
 
 

Page 11

 
 
[光緒十七年三月十九日京報全錄]  
　　宮門抄○諭旨一道錄前○湘撫張奏酌量整頓防營情形摺○東撫張奏恭報出省校閱營伍日期摺○又　奏保舉道員請量予錄用片○黔撫潘奏請奬叙片○晋撫劉奏恭報查閱營伍起程日期摺○三月十九日吏部翰林院廂紅旗值日宗人府引見十七名　導處五名廂白滿四名正紅漢二名○補用總兵蔡康葉謝恩○麟書松溎各續假五日○陸潤庠請假五日○端謹松堮預備召見○吏部奏派考試漢廕生派出翁同龢李文田汪鳴鑾○召見軍機蔡康葉端謹松堮○○頭品頂戴湖南巡撫臣張煦跪奏爲酌量整頓防營裒多益寡化散爲整以專責成而免奇零偏重之弊恭摺仰祈聖鑒事竊臣忝膺疆寄責在守土於無事時應作有事想溯自軍務肅淸以來各省遣撤湘勇紛紛回籍其中安分者固不乏人而桀驁成性游手好閒旣不慣力勤耕作又别無可以營生遂至流爲會匪者亦復不少該匪等匿迹湘鄉往往轉相勾結放飄滋事如從前安鄉縣土匪張星來安化縣會匪毛世發上年澧州會匪廖星階等倉猝搆釁防不勝防幸均卽時撲滅不至燎原所恃防營分佈得以應手剿辦以遏亂萌是整頓防營備豫不虞尤爲先務之急臣到湘將及一年細心體察去年秋冬出省閱兵周覽地方形勢查看各營駐紥處所從前布置不爲不周似尚有應行叅酌變通之處當與各營將領並在省司道統籌全局量爲歸併損益務使碁布星羅聯絡一氣一營得一營之用如遇缺題奏總兵劉福興統帶毅安六營勇丁二千七百八十名分駐省垣城上曁城外金盆嶺霞倚港南路之寳慶府新化縣西路之辰州府溆浦縣沅州府黔陽縣靖州並綏寗會同等縣綿亘一千數百里該統帶駐紥辰州平時稽察照料旣慮難周遇事調遣動需時日實有鞭長莫及之勢擬將駐紥省垣之毅安副前營後營共勇八百名卽改爲撫標前後營作爲東路以符名實毋庸由該統帶遥制駐紥寳慶之毅安右營勇丁四百名撥歸原駐益陽安化之記名總兵劉樹元兼統連伊自帶親軍樹字營勇五百名移紥衡州府分防寳慶新化衡山湘潭等府縣以補南路之不足尚有毅安中左前三營連親兵共勇一千五百八十名仍歸總兵劉福興統帶駐紥辰州府分防溆浦靖州綏寗沅州黔陽及會同之洪江等處專顧西路至前駐衡州府之振字前營移紥樹字親軍原紥之益陽安化一帶與振字中左營合爲三營共勇一千五百名駐防岳常澧等府州並分防龍陽華容及洞庭之南北二洲安鄉之三河等處查岳州府爲入湘門户澧州素爲會匪出没之區南北洲客民麕聚匪徒痞棍實繁有徒現辦淸丈善後事宜關係尤關緊要現在振字三營分地防守勢敵力均不相聯屬設有事故號令無所禀承不可無員統帶查有業經起病在籍之前陜西興安鎭總兵余虎恩堪以統帶卽令駐紥岳州府並分防澧州常德龍陽華容南北洲及安鄉之三河以顧北路以上劉樹元余虎恩均令自帶一營不給統費其原駐南路永州府分防郴州道州江華永明桂陽等處之儘先副將楊名聲統帶親軍一千八十名仍令照舊分紥此外記名總兵彭炳武管帶虎字營勇五百名駐紥醴陵攸縣瀏陽等處把總崔鵬舉管帶巡緝練勇一百名駐紥南洲九都等處又管帶衛隊親兵二百名補用守備李壽因不甚得力撤委改派候補叅將王禮坤管帶仍紥省城及城外之潼官地方均仍其舊無事各守防地有警隨機策應以輔各路兵力之所不及崔鵬舉尤善偵探賊蹤緝捕匪類以備不時調遣如此略爲變通防地遠近旣均兵數多寡亦不甚懸殊平時巡防彈壓各專責成何處有事就近赴機應急如身之使臂臂之使指呼應亦較靈便俟各營分駐旣定再將駐紥處所繕具淸摺恭呈御覽仍由臣酌量輪流更替調省查閱考騐倘有訓練不精及虚冐尅扣等弊卽行嚴叅務使兵歸實用餉不虚糜以仰副朝廷整飭武備之至意水軍總兵陳海鵬統帶選鋒水師中前後左右營共弁勇一千六百四十四員名分紥省河安化益陽沅江澧州安鄉岳州華容武陵湘陰龍陽石門南北洲湘潭等處記名總兵劉永淸統帶長勝毅安水師共弁勇四百一十二員名駐札辰沅常德會同之洪江等處又記名總兵黄德管帶澄湘水師弁勇三百三十七員名駐紥衡州耒陽常寗衡山等府縣巡查均尚得力自可毋庸紛更臣愚昧之見是否有當理合恭摺具陳伏乞皇上聖鑒訓示謹奏奉硃批着照所請兵部知道欽此○○太子少保頭品頂戴山東巡撫臣張曜跪奏爲恭報微臣由河工前往兗州等處校閱營伍日期恭摺具陳仰祈聖鑒事竊臣上年奉命查閱山東省營伍業將省標之撫濟三營德州滿營及曹州鎭標各營靑州滿營並登榮水師自應及時接閱查黄河於正月下旬全河冰解消凌以後臣察自兩岸防守情形尚稱平穩業經恭摺奏報其沿河修防事宜已分飭總辦各員駐工督率臣於二月二十五日由工次馳赴泰安兗州沂州接閱兗標各屬營伍三月下旬仍當回省核辦秋審其省東各營俟屇時體察情形前往接閱臣出省後日行事件檄委藩司福潤代拆代行解審命盜各案亦委該司代勘遇有緊要事件仍包封送臣行次核辦俾昭愼重所有微臣現由河工前往兗州等處校閱營伍日期理合恭摺具陳伏乞皇上聖鑒謹奏奉硃批知道了欽此○○張曜片再候選道員李正榮前於署河南開歸陳許道任内因鄭州漫口被議革職光緒十五年東河督臣河南撫臣委解運土鐵車來東經臣奏明留工差遣前後堵口出力迭蒙天恩以道員選用臣維該道員委署開歸陳許道時將屆伏汛距鄭工失事僅止三月一切估計工程核發經費皆係一手經理臣昔官中州習知河工關繫固在臨險之搶護尤在平日之經營豫工曩昔情形河臣許振褘陳奏已詳久在聖明洞鑒之中該員履任方新猝難補救會逢其適情有可原及來東隨辦河工臣細加察看實能矢愼矢勤潔身自勵才具亦極明練洵爲不可多得之員查李正榮本係河南候補道員在豫多年資勞甚深地方情形最爲熟悉調東差委前後兩年尤於河務頗能講求方令豫東兩省需才之時李正榮人才可用選缺無其閑置殊爲可惜合無籲懇天恩由臣給咨送部引見最予叙用之處出自聖主恩施是否有當謹附片具陳伏乞聖鑒訓示謹奏奉硃批李正榮着交吏部帶領引見欽此○○潘霨片再據貴陽府知府趙爾巽詳稱本年順直各屬霪雨爲灾事關畿輔奉飭速爲勸募以濟灾黎等因遵卽移行各屬遵辦在案兹據丁憂在籍知府銜前任四川叙永廳同知華國英禀稱竊以今年順直水災爲百餘年未有之事居民蕩析田廬盡淹轉徙流離饑寒交迫目擊者固屬心傷耳聞者亦爲腸斷該紳食毛踐土渥邀聖世之恩波委贄策名重沐朝廷之祿養當此天災告警上繫九重宵旰之憂覩兹時事多艱敢靳一已涓埃之報兹將祖遺産業變賣庫平銀三千兩情願輸解順天賑局藉資土壤細流之助出自報効微忱不敢仰邀議叙兹將銀如數呈繳並請查核轉詳匯寄災區俾助賑濟等情由府造册解司經藩司王德榜兌收發交商號天順祥電匯順天府尹收明助賑並詳請奏奬前來臣查該紳華國英慷慨性成急公好義凡遇本籍地方一切善舉俱能踴躍輸將以爲民倡今復於順直水災念切畿輔不分畛域賣産捐銀至三千兩查近年官紳士庶凡捐銀一千兩者皆准建坊旌表今該員所捐銀數較多不止與建坊定例相符况在邊隅瘠苦之區竟能賣産獨捐鉅欵尤爲可風雖稱不敢仰邀議叙究未便没其樂善之忱合無仰懇天恩將知府銜前四川敘永廳同知華國英破格優奬以昭激勸之處出自鴻慈除册咨部查照外謹附片具奏伏乞聖鑒訓示謹奏奉硃批華國英着户部核給奬叙欽此○○頭品頂戴山西巡撫臣劉瑞祺跪奏爲恭報微臣遵旨查閱太原鎭屬營伍起程日期繕摺仰祈聖鑒事竊准部咨光緒十七年正月二十五日奉上諭本年輪應查閱直隷山西陜西四川甘肅五省營伍之期山西卽派劉瑞祺逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文等因欽此欽遵咨行到臣自應迅速辦理兹於二月二十五日啓程輕騎减從先赴太原鎭屬認眞校閱順道船查河東道庫察看鹽池蒲灘及地方吏治情形署中尋常公事照例飭委藩司代拆代行各屬招解案件派委藩司代審由臣覆核具題如事涉緊要仍包封送臣隨行次核辦俾昭愼重除俟回省另行奏報並分咨查照外所有遵旨查閱太原鎭屬營伍起程日期謹繕摺具陳伏乞皇上聖鑒謹奏奉硃批知道了欽此 
 
 

Page 12

 
 
[光緒十七年三月二十日京報全錄]  
　　宮門抄○諭旨二道錄前○發抄硃批六道○署江督沈等奏會籌節制洪湖擬將應行先辦工程酌量赶辦摺○又奏援案籲請捐建總坊善堂片○又奏保留武員酌量補用片○三月二十日户部通政司詹事府正藍旗值日無引見○錫侯志銳各假滿請安○翁同龢等考試漢廕生覆命○孫毓汶謝寛免處分恩○河南城守尉斌傑請訓○熙敬請假五日○沈維誠湍多布預備召見○召見軍機斌傑沈維誠湍多布○發抄沈秉成奏李汾補吳江令奉硃批吏部議奏欽此○譚繼洵奏請以宗繼增補巴東令奉硃批吏部議奏欽此○黄槐森奏新海防捐第三次請奬奉硃批户部議奏欽此○又嚴焦熙等署鎭遠府等缺奉硃批吏部知道欽此○又收到四川解黔軍銀兩奉硃批户部知道欽此○升泰奏揀補俗官頗璋員缺奉硃批該衙門知道欽此○○署理兩江總督安徽巡撫臣沈秉成頭品頂戴漕運總督臣松椿跪奏爲會籌節制洪湖以利商民擬將應行先辦工程酌量赶辦恭摺仰祈聖鑒事竊查南河堰旴廳所管之洪澤湖凡淮揚水道利病漕務鹽務農商生計均繫乎其間自禮字敞放多年全湖之水由此下䟎毫無節制水大則高郵一帶堤工危險例須啓放車邏等壩而小民每因稻未刈穫扶老携幼環而乞緩情殊可憫連年防護頗費經營冬春水小則僅存二三尺鹽運船隻擱淺多至延悞網期資本虧折雖霜淸後向由漕臣衙門飭廳越築禮河壩抬蓄底水而湖水消耗遲速無定速則雖築壩亦將不及猶未便先期早堵使下游民田缺水灌漑種種情形殊乏兩平之策光緒十五年鹽務衆商公禀請堵禮河以保鹽運經前漕臣李瀚章督率淮揚海道往勘建有節制洪湖之議擬將林家西壩智信二壩修復完整以備水大啓放並補築壩下束水堤以資收束再加展張福口以暢去路然後實堵禮河使湖水宣洩有制與原任督臣曾國荃函商籌議方在飭估漕臣李瀚章卽調任兩廣未及核辦移交臣松椿檢核接管案卷博訪商民疾苦僉謂此項工程裨益實多上年春間臣赴江寗復與原任督臣曾國荃面商詳細妥議飭淮揚海道謝元福前赴洪湖查勘實係應辦之工前督臣曾國荃先行籌撥銀五萬兩交臣松椿早爲備料並督飭淮揚海道率廳估辦復擬續籌十三萬兩存儲候撥臣松椿因工繁費鉅必須通籌全局利害方免顧此失彼之虞卽於上年冬初親赴洪湖履勘形勢博諮輿論參核前議實堵原爲要著但水性就下其勢迅猛驟求實堵第恐無甚把握且實堵後林家西及智信等壩俱全行吃重湖水抬高長堤石工處處告險將來歲修增費無可籌措而附近之安徵盱眙五河等縣從此不免水患流弊甚多均須預計或有議於禮河南花園嘴另開引河以備减漲者無如新挑引河可暫不可久數年後必刷深與禮河同病查其地勢亦甚不宜惟勘得禮河迤西蔡家莊地方若建滾水石壩一座定准平由尺寸使之水小能蓄水大則過較實堵實有把握且無後患但建壩用欵比照成案大加删减約計至省亦需三十數萬兩當此度支不裕鉅欵實屬難籌然使畏難而止一廢百廢不惟有負商民之殷殷仰望亦非維持國計民生之道臣等愚以爲天下事大利未易遽興而有患不可不除惟有權其緩急量力辦理先修一工先收一工之效先籌一欵先裨一欵之需商民聞之知次第可以興辦冀觀厥成自必衆志歡舞庶幾上惜國帑下順民情所有應行先辦之工一曰修復三壩一曰修整束水堤一曰展挑張福口查林家西壩信壩建於道光年間智壩建於乾隆年聞當先聖飭造之時費帑不知幾許廟謨宏遠深意昭然凡爲臣子自宜謹守成法曷敢稍事輕忽乃林西一壩於道光十九年啓放冲損後僅施堵閉而石底殘壞石舌下漸跌深塘至二丈餘智信二壩石舌下三合土並關石樁均甚殘損智壩埽下石底亦多樁朽石陷日久不修更必傾圮廢棄湖水不得由三壩分洩則禮河終難節制是以亟須修復以資遵守其三壩以下南北束水壩築於康熙年間綿亘百餘里失修太久潰塌不堪設遇啓壩放水勢必隨處漫溢下游農田绵有澤國之患亟應將缺口擇要補築至張福口引河向分湖流又爲鹽船入運經行最要之區旣欲節制湖水不使歸禮河直瀉先當大闢此途以分其勢口門尤須寛深昔年辦導淮近年辦防黄皆曾展挑寛深惟黄水挾沙所至淤墊向無歲修之欵以頻浚之上年冬令湖水消耗太驟鹽船擁泊其處竟至膠擱難行若不急求深浚於鹽務大有窒碍應再爲加展寛深俾鹽船通行無阻且盛漲分洩亦可藉以愈暢其路湖防鹽務均甚獲益尤爲目前可收實効之工臣秉成等會商擬由臣松椿督同道廳趁此水小尚易施工早爲䟎辦大汛以前務期一律告竣計三項工程共約需銀不過數萬兩可以集事卽在原任督臣曾國荃先撥之五萬兩内動用辦理如有不敷臣松椿當仿照常年工程之案設法湊濟事竣核實造銷總期工歸實濟欵無虚糜其另擬於蔡家莊建設滾水石壩一項需欵旣至三十數萬之多原任督臣曾國荃認撥十七萬除已解五萬外僅存十二萬兩尚不足數臣秉成自當按照原議儲備其不敷之欵仍需十數萬兩非一時所能籌足應暫爲緩辦臣等容當另行會商或分年帶籌或續有閑款再撥俟積成三十餘萬之數再行估辦至石滾壩平由僅可在五六尺左右方使上下游均受利益亦當於估辦時較准尺寸再行定議隨時奏明請旨辦理如此籌議欵以緩而漸蓄事雖久而必成於國計民生皆甚有裨臣秉成臣松椿往復函商意見相同所有會籌節制洪湖擬將應行先辦各工程赶爲修理緣由是否有當理合恭摺會陳伏乞皇上聖鑒訓示謹奏奉硃批着照所請該部知道欽此○○沈秉成片再據上海籌賑紳士二品封職施善昌等聯名禀稱溯自山西河南旱荒而後順天直隷山東福建安徽江蘇浙江等省天災流行歴遭水旱各省官紳士庶竭力集捐彚成巨欵分投查辦義賑閱時幾二十年無數飢民赖以全活所捐賑欵可以援例請給奬叙及請予建坊者均經各省督撫臣隨時奏咨辦理其中紳宦之家好善婦女又創爲閨閣賑捐以江蘇浙江爲較多光緒十五年間江浙水災見聞切近更復轉相勸募慷慨樂施爲善出於本心大都不請奬叙該職等經營賑務首在招徠深以此等善捐未能表揭爲憾而災黎被其實惠亦且感誦不忘謹查十六年山西省勸辦協浙賑銀因各捐户零星不能分别請奬經浙江巡撫臣崧駿奏請在山西省城建一總坊備刻姓名捐數奉旨允准欽遵在案各省婦女不請奬叙之捐欵事同一律擬請援照山西成案在於江寍省城捐建總坊給予樂善好施字樣並念歴年旣久捐户實屬繁多坊上未能備列擬再捐造總善堂一所將報捐姓氏銀數詳細勒石安砌堂内其紳宦婦女捐欵較鉅及生平德行善舉利澤及人實爲地方所敬重而現已身故者擬請立位在堂使羣情觀感益以鼓舞善機於風化似有裨益等情並開明姓氏銀數禀請具奏前來臣查義賑美舉籌辦多年其善氣感孚及乎婦人女子相率輸資樂助拯救災民尤屬賢淑可風未便任其湮没該職等開具姓氏援案禀請實出於奬勸之公再安徽舒城縣貞女孫氏曾捐米石運赴河南濟賑經御史何福堃奏奉諭旨飭臣查明覆奏請旨建坊旌奬仰蒙俞允當該貞女捐米助賑之時廣勸親族婦女同心協力銀米並輸亦復積少成多未經請奬另據開報姓氏懇诅表彰等情臣爲閨閣之捐似可併歸總坊善堂一體刊列合無仰懇天恩俯准所請照擬捐辦以爲好義急公者勸恭候命下遵行所有援案籲請捐建總坊善堂緣由謹附片具陳伏乞聖鑒訓示謹奏奉硃批着照所請該部知道欽此○○沈秉成片再記名提督張士元係安徽毫州人於咸豐年間投入皖軍帶隊剿賊轉戰於安徽山東河南湖北等省攻堅摧銳勇敢樸誠迭次克復名城殲除髮捻各逆勞績孔多荐保提督賞給健勇巴圖魯名號軍務肅淸在皖北皖南各處統帶防營操巡得力軍民和輯地方賴以敉安上年臣在安徽巡撫本任内奉命閱兵校看該提督所帶良字營勇練成勁旅知其練逹營務謀略優長堪勝提督總兵重任奏奉批旨着交軍機處存記在案又儘先題補副將周國泰係湖南寗鄉縣人亦於咸豐年間投營効力歴在湖南廣東貴州等省帶勇剿匪戮力行陣卓著戰功荐保副將凱撤以後投効江南歴經差遣頗爲出力查該提督等前在行營皆未保留省分而於江南各處地方營伍情形均稱練習合無仰懇天恩俯准將記名提督張士元儘先題補副將周國泰各以原官留於兩江酌量補用以資造就而期營伍得人出自鴻慈除飭取履歴咨部查核外謹附片具陳伏乞聖鑒訓示謹奏奉硃批着照所請兵部知道欽此 
 
