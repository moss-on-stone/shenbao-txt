# 1901 - 145 - 4910100

 

Page 1

 
 
[杭州申昌分局遷移] [  申報館主人啓]  
　　啓者本館前在杭州省會開設申昌書局專售申報及申報館圖書集成局各種書籍今移至舊府前惠民巷口朝西石庫門內仍前交易恐未周知特此聲明 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書寳洋五元○十一朝東華錄寶洋十元○　鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞各遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套寶洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書盡室或申報館帳房可也此佈 
[恭讀四月初三日及十一日上諭書後]  
　　今世談者嘗謂天下蠧國病民之事有三日吏也例也利也吏例利三者相因而其實祇吏例之爲害吏虎狼也吮民之脂膏爲國之蝥賊夫人而知之矣若例則國家之所以治天下者也何以亦爲害曰例之大綱尙不失爲治天下宗旨至於條目愈勘愈細轉至糾紛錯雜睹者目迷堂官司員不能親任其事而假手於吏爲吏者乃能舞文弄法上下其手挾例以牟利而吏例利三者遂爲蠧國病民之大害矣夫例非吏爲之也朝廷爲之也朝廷之爲此例者原非欲便乎吏而特爲之開其利藪也律有未盡乃增其例例者卽王制所謂比比察其事之大小以判獄之輕重否則事無鉅細案同一律矣何以平民之情故律一成而不易例當逐年增删溯自雍正年間增訂律文以來欽定爲四百三十六門至今仍守其舊例則五年一小修又五年一大修因時地而酌量變通删改纂修欵目繁雜在國家之意原欲使執政者斷法則用律而準情則用例初不意例之即爲吏胥所藉手而爲害至於如此也今朝廷准陳玉蒼侍御之奏以六曹各官不親其事查檢舊檔推究成案皆倚吏爲左右手特諭京師行在六部各衙門堂官均責成司員親自經理例案幷著妥定章程遴派司員將現行各例删繁就簡棄案就例悉心籌度詳細核定奏明辦理旣而又 
諭令各部院將舊存案卷一併銷燬以示廓淸弊竇銳意自強之志各部裁汰書吏各堂官皆當督飭司員躬親部務各視事之繁簡另募書手若干名專備抄繕文件之用不准擬辦稿件積壓文書等因欽此草茅下土恭讀之下喟然於 
朝廷之整頓紀綱力袪積弊數百年蠧吏之害將一朝而除之正本淸源莫善於此特是去書吏固爲當今第一要義而舍案就例則雖㺯而猶未盡善也何則引成案固開舞弊之門而援舊例亦多滋弊之處蓋原定例之初皆欽奉 
諭旨及內外臣工條奏事件應行入例者採取入例歴屆纂修繁而不簡繁則百密一疎其中未必非一無可議故欲就例必先重定簡明新例馮林一中允嘗謂則例之關涉銀錢者如牛毛繭絲令人不可猝瞭然關涉銀錢者如是其餘各例亦何嘗不如是故中允欲議令則例一書每部不得逾二十萬言二十萬言則爲卷甚簡雖中材暮齒不習吏事者亦能曉之如是卽用吏而吏亦無權亦必如是而吏始可不用若其不然恐司員中未必竟無不肖者一如書吏之行爲而欺蒙其堂憲愚是以恭繹聖諭以爲欲就例必先定簡明新例而後庶司百職皆易於遵行也 
[諭旨恭錄]  
　　四月初一日行在軍機大臣面奉諭旨前據順天府兩次代奏紳民呈請回鑾茲復據都察院聨銜陳奏具見依戀悃忱朕恭奉慈輿駐蹕長安遙瞻宗社時切愴懐未嘗不急欲回鑾以慰天下臣民之望著奕劻李鴻章將和約迅速議結俾洋兵早撤以便定期回戀該親王等即將此旨徧諭軍民人等知之至回鑾日期內廷應行預備各事宜著傳諭世續屆時先爲料理欽此 
[償銀已定]  
　　華歴四月十四日英京倫敦來電云中國朝廷已允償各國兵費銀四百五十兆兩另加利息四釐 
[德議撤兵]  
　　華歴四月十四日德京栢林來電云目下中外和局已成德議院中人遂議定將駐華德兵次第撤回只留六千名在京以資保衛至海面所泊德兵艦亦將調回六艘矣 
[德使建祠]  
　　京師來函云德國駐京使臣克林德君被害之處在東單牌樓北總布胡同口現由德人相度地勢就胡同南北各建牌樓一座更於街東興造祠堂撰文勒碑以明被害緣由幷志中國悔過之意 
[德帥東游]  
　　昨日天津來信云德帥華爾德西氏定於本月某日乘快船名黑德者駛赴東瀛游歴一周然後乘財喇兵船遄回本國 
[俄路將竣]  
　　俄京聖彼得羅堡來函云目下滿洲鐵路惟由海拉爾至齊齊哈爾一叚尙未敷設其由突卡伊特粵至海拉爾以達哈爾賓齊齊哈爾諸處已有火車來往屈計俄歴五月下旬卽西歴六月中旬滿洲全路皆可行駛火車矣 
[英人喜雨]  
　　華歴四月十四日英京倫敦來電云英國苦旱已久本日忽得甘霖從此禾麥芃芃不致車篝難望矣 
[兵船計數]  
　　天津直報云四月初九日駐泊大沽口內外之各國兵艦運船計共二十九艘其中英國四艘㺯國五艘德國七艘法國八艘日本國一艘俄國二艘義國一艘中國一艘 
[體䘏商艱]  
　　天津直報云拳匪肇亂以來蘆綱疲累日甚某綱總亟思顧全大局因於上月某日襥被入京謁見議和大臣李傅相籲懇設法調劑傅相允籌巨欵分別酌給各商一俟商困稍紓然後加息照繳誠救時之善政也 
[饒案已結]  
　　九江訪事人云統領江安全事王良臣軍門前奉江西撫憲李勉林中丞檄令督勇二營赴饒州彈壓民教相爭之案軍門抵饒後向教主再四磋磨議償所損各物計銀三十四萬兩肇事之周詹二生定以監禁五年之罪教主不復有後言軍門遂於上月二十九日回潯惟留部下宋遊戎督帶左營三百人駐紥饒州北門外 
 
 

Page 2

 
 
[虎節出巡]  
　　寍波訪事友人云本月十二日午前署理浙江提督余瑞廷軍門命駕出轅乘超武兵輪船巡閱各洋面本城文武各官均往江北岸馬頭恭送 
[文旌抵粵]  
　　廣州訪事人云新任廣東學政文叔平宗師於上月二十九日抵省船泊花地河于所帶幕友家丁約共百餘人至何日出轅考試刻下尙未見有明文也 
[瀛眷抵粵]  
　　廣州訪事人云兩廣總督陶芷芳制軍之瀛眷於上月二十五日乘伏波輪船抵省小泊天字碼頭南海番禺兩縣主及督轅文武巡捕官先後至碼頭迎謁 
[舉辦灶團]  
　　揚州訪事友人云邇者邵伯一帶時有鹽梟任情滋擾廟灣新興伍祐丁溪等處受害尤深運憲程雨亭都轉擬飭各塲員一體辦理灶團以資保衛其章程略師漁團之法果能布置得宜亦未始非保衛梓桑之道也 
[防營獲盜]  
　　揚州訪事友來函云本月某日駐防揚郡之武衛楚軍某哨弁巡至南鄉緝獲形跡可疑之男子二人押解回營訊係上年搶劫城外某米店案中首犯隨卽解送有司衙門歸案訊辦 
[釐局撥欵]  
　　漢口訪事人云去年漢上新募團防營勇若于名由商民籌輸經費刻以商業疲滯欵鉅難籌遂另由牙釐下局每月撥錢二百千濟之俾常川駐守其間爲商民保衛 
[刀匪猖獗]  
　　蕪湖訪事友人云皖北各郡縣素有小刀會匪爲患地方雖經官吏嚴密查拿迄未稍稍歛蹟三月中旬某日江寗府屬六合縣辛鎭商人某甲至滁州販油帶有驢數頭洋銀二十元行至十里墩突被二匪扭住髪辮甲大呼救命匪怒袖出小刀連戳數十下登時殞命匪遂各跨一驢而去鄉民恐干未便急自後窮追一面入城報案州尊熊鞠生直刺聞之立派公役隨同至大槍嶺左近馬某家將二匪拘獲帶回研訊一爲山東人一爲泗州人爰飭釘鐐收禁大約不得免於明正典刑矣 
[示禁擄人]  
　　廣州事友人云邇來省垣匪徒充斥刼掠婦女之案幾於書不勝書日前廣州府及南番兩縣主會同出示嚴禁略謂匪徒搶擄婦女關禁勒贖其害甚於盜賊劫財往往轉賣遠方以良作賤深閨弱質泣訴無門害理忍心言之切齒前次聞省城河南一帶有董鄭氏許梁氏被匪搶擄兩案均已陸續查起究出窩匪姓名係與營勇土豪同惡相濟當卽懸紅購緝已將窩匪房屋查封入官在案本府縣自愧凉德無術化民目睹強暴橫行閭閻不靖豈忍養癰貽患縱惡長奸欲嚴後甲之誅特布先庚之告爲此示諭屬內軍民人等知悉須知搶奪良家婦女首從各犯應問斬絞姦徒窩藏匪類捉人關禁勒贖坐地分贓亦應問擬駢首爾等縱無身家擊念具有七尺軀骸如竟勢執迷不誤以及營勇犯法一經訪獲定從嚴究决不寛貸各宜凜遵 
[兩淮務]  
　　揚州訪事友來函云兩淮皖岸所銷北鹽以三四月間爲最旺須於春初源源儲積方免臨時脫擋之虞邇者儀棧總辦龔觀察以北鹽屢催不到焦灼殊深且近來譁傳洋鹽將行銷內地此項江運若不力加整頓勢必日漸衰頽正在籌思善後之策迭接皖岸督銷局憲某觀察來電大略謂三河倉儲將罄食戶譁然大局攸關望卽接濟等語遂親自來揚與運司程雨亭都轉籌商一切隨又遴派華鹺尹至淮北催運幷詳細偵訪究竟因何北鹽不克到棧尹奉委後刻已俶裝起程矣 
[五羊試事]  
　　廣州訪事人云府屬南海番禺兩縣考試文童將次竣事日前府尊奉到學憲札文轉飭兩學教官傳諭武童開設籍貫三代取具廩生及五童連環保結赴禮房塡册聽候示期考試旋由番禺縣錢大令牌示云照得考試武童外塲先馬箭次步箭後技勇誠恐各童未及周知合行出示曉諭合屬應考武童知悉即便遵照於四月十七日淸晨前赴校塲聽候點名考校外塲不得參差擁擠如有臨時不到定卽除名 
[豫章試事]  
　　南昌訪事友人云上年江西撫州府屬東鄉縣因漕糧未竣縣考不及舉行現値學使將次按臨恐童子軍雖有穿楊貫　之能不得及鋒而試矣至於歴屆學使考試撫州府後卽接考建昌此次建昌府某太守因教案諸多棘手未將府試舉行聞擬稟請學使暫緩按試未知確否 
[甬江火警]  
　　寗波訪事友人云本月十二日午後江東下茅塘某姓家不戒於火幸附近各水龍飛馳往救得卽熄滅僅焚去小屋二三椽 
[潯上官塲紀事]  
　　九江訪事人云本月初六日爲總辦江西湖口釐局余鐵生太守五旬大慶屬下各員均衣冠往祝○前者江西南安府知府文卓峯太守請咨赴行在引見茲已事畢本月初六日由漢口附江裕輪船抵潯初八日乘和濟公司小輪船赴省謁見各大憲禀陳一切情形 
[䢴郡官塲紀事]  
　　揚州訪事友來函云山陜西省旱魃爲災赤地千里災情之慘令人不忍聽聞秦撫岑中丞晉撫錫中丞以災重欵鉅專摺奏准開辦實官振捐遴派各員分投勸募日前山西候補府張太守宜慰捧檄抵揚會同揚州府沈碧香太守出示曉諭並在丁家灣某宅設立捐局擬於各事部署稍定後至蘇滬等處另行開局募捐○兩淮海分司所屬板浦塲缺前經上游以海防先大使祖尹文斌詳請咨補通分司所屬金沙塲大使陳鹺尹病故遺缺以候補大使龔鹺尹照琨詳請咨補各在案本月某日運司程雨亭都轉接奉督鹽憲劉峴莊制軍來文准其轉咨奏補並照新章飭該員先分別赴任隨於初九日牌示轅門 
[粵垣譚薈]  
　　廣州訪事人云近日省垣拐匪充斥凡家有寍馨者偶一疏虞即墮入匪人之手十二鋪和昌雜貨店主某甲之二子一八九齡一六七齡一日偶至附近三界廟遊玩忽被匪人誘去某甲知之急遣人四出訪尋迄無蹤影未知掌上明珠能否重還合浦也○河南大塘新村人與某村積有嫌怨日前忽彼此糾人持械凶鬥砲聲隆隆不絶幾於嶽動山搖省憲聞之卽派營弁帶勇前往彈壓○近日粵垣時疫流行說者謂係街衢堆積垃圾穢氣薰蒸所致南海番禺兩縣主爰於日前出示曉諭略謂省會地方人烟繁盛大街小巷往往瓦礫糞草任意堆積穢濁薰蒸易生癘疫迭經各前縣曁本縣設法淸理並出示嚴禁及飭地保實力稽查無如習俗相沿旋復堆積如故現當春雨時行各街汚穢堆集若不預爲認眞淸理轉瞬夏令署濕交蒸最易生疫除簽差隨同地保前往各街開導並飭傳地保諭遵外合亟出示曉諭爲此示諭各街鋪戶居民人等卽便遵照各就各街赶緊設法籌欵立將各店及住家門首所積糞土穢物一律雇夫從速打掃淸潔不得互相推諉自示之後倘再有違本縣派人稽查定惟該街正副値理人等是問幷地保嚴行懲責决不寛貸各宜凛遵切切特示 
[湓浦潮聲]  
　　九江訪事人云江安軍四營弁勇皆籍隸皖北現在奉文裁减八百名人給恩餉一月定期上月二十九日遺撤由統領王君派員押送回籍俾免沿途滋擾○僑居靑陽縣之湖北大冶人金某務農爲業性純孝母死廬墓六年哀痛盡禮邑宰嘉其誠據情上達幷雇船送柩回籍安葬本月初六日道出潯陽郡人士多往觀者○本月初五日晚新壩普潤寺畔永樓地方遺有年約十四五之女屍一具並無親屬認領經地保報請德化縣沙珠垣明府前往騐明殮瘞○上月二十九日福康公司安濟小輪船由南昌開赴九江道出牛莊陡被某輪船撞沈溺斃 
 
 

Page 3

 
 
二人其餘遇救得免○本月初九夜十點鐘時潯城對岸小池口某宅失火約歴一點鐘之久始熄○英員某君乘某兵輪船赴各處遊歴本月初八日午後行抵九江小泊一宵次晨卽展輪上駛○上月某日都天巷曾姓被竊巨贓事後報經縣署緝獲賊犯李合林華起雲湯大彪諸人詰知向充捕役諒須嚴加治罪矣 
[圓泖柔漪]  
　　松江訪事友人云華亭縣林霨生大令瓜期將屇本月某日北門外紳董姚君恭送匾額一方文曰川流敦化大堂大令謙讓再三而後受○前者婁靑接壤之湯和浜人陳姓因卜葬先人棺木延地師顧臣山選擇吉壤適顧爲二䜿所崇扶病而往比至病益劇由陳送歸而另延顧某前往相度翌日臣山卽溘然逝世其母洪氏謂被同業侯竹如喝令多人毆擊受傷繕詞投婁靑兩縣署指控婁縣主屈吉士大令偕靑浦縣主汪南陔大令馳往相騐並無傷痕而洪氏攀輿號呌堅請伸寃鄉人更從而和之肆行滋閙屈大令惡甚及回松卽提陳姓曁顧某研訊僉稱是日侯竹如並不在塲洪氏執定死者曾自言被侯喝打大令諭以人命重情須有確憑方能辦理越日顧某浼周姓鄉董設去保出侯則釘鐐收禁現聞侯母某氏已繕詞設府署控呈矣○郡之西北鄉天馬山鎭教民金雪卿向充教中董事近因紊亂教規由教士函請婁縣主屈吉士大令傳案戒斥本月初十日大令因公赴楓涇歸時順道往彼處托言請會金衣冠而至來差袖出信票示之金怒糾集多人與差互扭旋復揚長而去差遂登舟禀訴情由大令怒函復某教士請將金斥逐出教然後提案訊懲○有徐姓者混名衣箱小和尙著名土棍也前經婁縣主屈吉士大令訪拿到案覊押公所嗣卽浼人朦保出外本月某日之夜在倉橋前與豆腐帮中人搆釁突出利刃將潘小弟洪桃等四名手指臂腕斫傷旁觀咸抱不平縳送巡局轉解婁署沿途衛以巡勇鳴槍示威謂恐防羽黨刼去嘻其亦未免小題大做矣翌日潘等聨名控請騐傷大令訊悉情由飭將徐釘鐐收禁以待按律嚴懲 
[兇手送縣]  
　　包探沈阿岳解兪阿狗至英美租界公堂禀稱此人在法租界北京輪船當小工昨日玩弄搭客陳宦所帶洋槍悞觸機關藥彈突出轟傷同事賈阿福太陽穴以致斃命捕頭因事在浦灘令小的前往拘獲解案請懲讞員張柄樞司馬商之佛繙譯官著解送上海縣署歸案訊辦 
[硏訊惡鴇]  
　　法租界蘭芳里花烟館鴇婦王徐氏卽二寶凌虐烟妓張桂紅以致斃命經捕頭訪拿解案讞員杜枝園大令訊取口供飭將受傷沈重之烟妓王彩娥兪桂林送仁濟醫館療治昨日復會同費繙譯升座硏訊王徐氏供稱已死之烟妓張桂紅原籍山東去年至小婦人處賣娼本月初九日淸晨忽然神色有異疑是痧發倩人醫治始知吞服鴉片旋以施救不及而斃並無凌虐情事求賜恩寛大令命暫行帶出提王兪二妓詰究同供張桂紅身上傷痕纍纍實因受苦不堪吞烟自盡大令見王妓形容枯槁一息奄奄殊深憐憫著送普育堂留養醫治王徐氏押候嚴懲 
[幾肇火災]  
　　前日本邑南巿大馬頭裏街寳興小飯館中人遺火積薪未及覺察至夜半烟燄迷漫幾肇燎原之禍對門某荳腐店中人瞭見火光大聲呼救館夥始驚躍而起汲水救滅不致成災次日房主某姓喚地甲到來押令遷去 
[美界火警]  
　　前晚二點鐘逾三十分時虹口下海浦提籃橋楊樹浦路第六號洋房某西人家潑翻燈內煤油以致肇禍霎時濃烟四佈毒燄上騰司瞭望臺者遙見火光立卽鳴鐘告警救火會西人急驅英美兩租界皮帶車馳往開放道旁自來水吸水狂噴約歴半點鐘之久始得烟消火滅是役也被災之家東至九號爲止西至一號爲止共大小洋房九幢皆係西人賃居其中祇一家曾保火險當火熾時第九號洋房某西人所雇崇明車夫陳少奇因携器物致從樓上墮下傷及左足後經人送往同仁醫院求治未識能免殘廢否 
[英美租界公堂會訊案]  
　　德商波彌文投本管領事署控華商徐芝卿購定機器趙佩玉購定絨布延不提出等情領事據情函致讞員張柄樞司馬昨日司馬飭差傳到徐趙二人會同繙譯官佛爾克君研訊原告投案申訴前情徐供前向復興順購定機器計價値洋銀八百餘元今求展限一月設法出淸趙供所定絨布因與原樣不符無從銷售屢向退回不允且是貨係兪庚年經手目下兪不在上海求恩鑒察司馬商之佛君著將徐交人保出限一月內出貨趙亦交人保出限三禮拜內尋兪到案 
[英美租界公堂瑣案]  
　　包探顧福其解積竊林榮才到案禀稱此人屢次犯竊經大老爺遞解回籍今又濳至吳錫記家撬門圖竊經小的拘獲解案請究讞員張柄樞司馬判押捕房一年期滿仍遞解回籍○包探趙銀河解棍徒李阿三到案禀稱此人向吳根壽訛索洋銀五元經小的緝獲解案請究司馬判責四百板管押捕房六月○五百五十五號巡街捕解積竊吳惠卿到案禀稱此人濳至龍門輪船圖竊經小的緝獲解案請究司馬判責四百板管押捕房三月期滿遞解回籍○包探邊槐洲解竊犯范阿四到案稟稱此人竊取楊永芝家金絲眼鏡一副銀對時表二枚經小的緝獲解案請究司馬判責三百板贓給失主領去○包探張全林解流氓張阿四松江小弟到案禀稱伊等二人將鄉人尤鳳生拽至某茶肆攫去身畔所藏洋銀若干元報捕後捕頭令小的緝獲解案請究司馬判各責五百板管押捕房六月○二百號巡街捕解無賴沈阿林田大郞到案禀稱伊等至胡阿虎殷阿狗合股所開茶肆內任情滋閙擊毀茗碗及卓椅等物經小的拘獲解案請究司馬判各責二百板追賠洋銀十二元然後開釋 
[法租界公堂瑣案]  
　　廣通公司買辦洪秀和偕司帳人傅敬巖控潘岐生吳子廷顧立謨以小輪船抵押洋銀五千四百元延宕不還讞員杜枝園大令研訊之下飭將潘岐生押追吳顧逃回通州海門二處原籍飭包探齎文前往關提至則吳顧早已聞風逃匿因卽回滬禀復昨禮拜六堂期洪溥復役案求追大令命提潘至案詰以吳顧究竟避匿何處答稱小的禁押捕房無從知悉大令著還押限禮拜二爲期如仍不理准將小輪船拍賣作抵○太古棧房扛夫與東洋人某甲口角爭毆因傷身死事爲費繙譯訪知飭傳工頭張阿虎研訊口供押候補提人證昨日太古棧工頭李子峯將當日在塲肇事之孔阿福及受傷扛夫朱阿茂胡桂生送案請訊孔供當伊等爭毆時小的告知船上大副上前解勸亦被兇毆大令問究竟何人動手供稱扛夫衆多實難指出朱胡同供當時東洋人與秤煤人爭論多少小的正在扛煤行走突被東洋人從後赶上將鐵义猛擊一下以致頭顱傷損血液淋漓倒仆於地後經巡捕雇車夫舁送醫院療治大令與費繙譯會商將孔阿福押候嚴訊諭令朱胡仍投醫院求治○彭大祺張子卿與竊犯劉雙和同在一處經包探拘案禀請大令研訊彭張同供小的等在奇兵營當勇昨日大令接營官某君來信請將張交什長帶回幷稱營中並無彭大祺其人大令因飭將彭還押張交來人帶去○上期張元根遞禀控王金發私拔界石昨日大令飭包探提案研訊王供稱小的之祖菊庭曾售去田二分今被張多佔三分是以將界石拔去大令著邀同地保亭耆丈量明白重立界石○王邵氏遞稟控英界四馬路趙同春堂丸藥店主趙月波借去洋銀四百元圖賴不還昨日大令移提到案向之研訊趙供認借貸屬實大令著覓妥人人銀並保限十日内如數歸還○上期宋仲蘧遞禀控柳子香朱彰保胡瑞甫各欠洋銀一千數百元延宕不還昨日大令飭提硏訊宋遺翁鶴年投案代質柳等同供欠數不符大令飭押候傳宋質訊○著名流氓王阿茂卽打鐵阿茂前因戳傷靑浦縣馬快經大令拘拿到案訊供飭送縣署移解靑浦歸案辦理王在押所浼人朦保出外事爲捕頭訪聞稟請大令函致縣署責令保人交案移歸公堂辦理昨日縣主汪瑶庭大令飭差移解到廨大令略加研詰命押候靑浦縣派差來廨帶囘辦理 
[正字]  
　　昨日本報所登美願貸銀一事譯諸本埠德字報中手民誤德爲法因即校正於此閱者鑒之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[天津設譯書局稟稿]  
　　具稟直𨽻甯河縣附貢生周煥文寶　縣附生史希仁豐潤縣廩生王金綬王　曾　生劉景沂王　曾稟爲集資創設譯書局懇請批准立案事竊以我國之　由於士民　妄挽救之道以廣立學堂爲急務學堂之立又以譯書爲機本此等開風氣之事人人與有責焉時不容緩不能盡待國家之財力也生等不揣綿力聚集同人自出資本擬先聘日本通才二三人並自置印機設局先譯日本學堂普通功課書以次及各種專科功課及日本所譯西人有用之書廣行出售並推揀選知縣玉田縣舉人史　爲總辦現已於天津城東租房一所派人赴日本購鉛板先聘到日本通才一人草創就緒以漸擴充資本不足擬續招股俟集股較多再聘精西文者譯西書伏查上海租界內南洋公學譯書局曾稟准南洋大臣兩江督部堂示諭保護遵行今生等設局之地雖在聨軍佔據之中而此等開化之事已爲外人所默許伏乞中堂大人批准立案一俟和局大定聨軍撤退再請地方官保護實爲公便李中堂批據稟在津城之東開設譯書局應准立案俟地面交回再飭地方官實力保護該生等當竭力圖成弗蹈有始無終之習切切 
[賭棍宜懲]  
　　寍波訪事友人云江厦丁家帮人前因開塲聚賭經湯令公廟保甲局員某君拘獲若干人解送鄞縣嚴辦以爲若輩當稍知歛跡矣不意近日故智復萌竟在方井頭城下及眞武宮道頭大張旗鼓城守營項叅戎聞之督率兵丁前往擒獲賭棍五名送請鄞縣訊懲縣主徐蓉齋大令略訊口供喝令重責若干板枷號示衆 
[上海縣署瑣案]  
　　上月二十四日南巿鹹瓜街義泰藥材行被火之後鄰居王姓投縣具稟請將行中所得保險銀分償被災各戶縣主汪瑤庭大令諭令靜候核奪旣而行中執事人余愼齋邀齊同業公禀略稱藥材行向皆於春間進貨今者義泰行所進藥料約値三萬餘金僅保火險一萬二千金以此作抵受虧尙巨求免攤分大令諭候查案批示○有葉少坡者因病逝世之後妻妾石王兩氏爭奪協康洋貨店股分投縣控訴前晚汪大令升堂研訊葉姓親戚王雪山孫樞浦及協康股東孟經鑅顧怡曾同供稱職員等曾經解勸兩氏堅執不允惟求公斷葉石氏供小婦人向住南翔鎭今年正月某日丈夫病故於王氏處小婦人聞訃而來料理喪務欲將遺產運回王氏不允求恩公斷葉王氏供稱同治九年嫁葉少坡爲室生有子女各一協康由小婦人出貲附股大令諭令二氏回南翔同住俟兒子長大然後將遺產公分取具各結存案○浦東爛泥渡人李朱氏投縣報稱外甥女彭招弟身死不明求恩相騐汪大令蒞騐後將案中應訊之彭某帶回略訊前晚又提覆詰彭供小的名春生向爲沙船水手交親在日娶再醮婦梁氏爲繼室携來一女小字招弟其時年甫一十有二後父母逝世卽隨小的度日至去年起日往某捲烟廠做工小的見其行止不端屢屢訓斥至今年正月某日曾吞烟圖盡幸醫治尙早得以無恙此次病發時曾延醫爲之診治旋卽身死並非小的威逼所致求恩明鑒大令飭交人保去○前日十六鋪巡防局員某君函送乾元錢莊夥沈承齡控信義油棧主黃漢舟虧欠往來銀兩一案到縣汪大令訊究之下沈供與黃往來已閱多年至去歲端節積欠銀三千六百餘兩屢索無著臘杪黃因無力淸償將房屋一所抵銀一千兩尙虧二千六百餘兩至今懸宕爲特投案求追黃供所抵之屋實値銀二千兩俟覓有售主即可歸還前欠其餘容陸續拔還大令飭交人保出限五十日理淸如違提比 
[上海縣局紀事]  
　　前日江北某邑人黃文文糾同其友四五人至本邑南巿陸家浜橋畔聚興飯館晚餐因與値堂人方文慶素有微嫌口角之餘將桌上盆碗盡行擊毀館主韓東生情急遣人投控二十三七鋪巡防局局員邱友林二尹立派勇丁馳往拘黃到案研訊之下惡其無理取閙判責二百板勒令具呈改過切結然後交人保出○有陳啓豐者前在南巿三泰馬頭外洋街賃租劉姓房屋一椽邇因積欠租金四十餘千文屢索不付控諸二十三七鋪巡防局請卽押遷局員邱友林二尹准之○前日匪人某甲將小孩楊阿毛及其姊四寳誘至中途騙取所籠銀臂釧及耳上銀鎖片而逸兩孩不敢回家嚶嚶啜泣經好事者雇車送至十六鋪巡防中局昨晨孩父楊正泰尋蹤而至求准給領局員黃衡堂二尹允之諭令覓妥實人具保 
[美租界捕房紀事]  
　　浦東人龔連生在吳淞路六百七十三號洋房某西人家服役前月某日潛入西人臥室竊取金剛鑽石所鑲金戒指二枚逃逸無蹤西人投報捕房請爲查緝昨日包探邵潤初訪知龔匿蹟虹口某里因卽拘入捕房捕頭詢得確情令押候解送公堂稟請讞員張柄樞司馬訊辦○昨日亭午時有陳惟炳者推小車至漢碧禮路裏虹橋堍突有工部局第三十九號水車自後馳至將小車撞倒陳被車輪輟傷足背血流如注痛極聲嘶三百十二號巡街華捕見之將水車夫周阿根及陳送入捕房捕頭騐得陳受傷屬實令送同仁醫院醫治周押候解送公堂稟請訊辦○前晚積竊陳福生濳入北四川路仁智里第二十五號房屋粵人鮑姓家竊取綢皮衣服若干件携至鄰近某質鋪質錢適爲包探孫阿新所見連贓帶入捕房捕頭令押候解送公堂稟請究辦 
 
 
