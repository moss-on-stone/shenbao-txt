# 1885 - 82 - 4904294

 

Page 1

 
 
[三十三號畫報出售] [  申報舘主人啟]  
日法人侵犯甬防遠近商民皆欲尋消問息本舘深知諸君殷昐故正月十五日之戰特派友人附江表船前往觀戰兹將該處海口形勢山名地名砲台營船内口外海兩國兵輪駐泊處所攻擊情形一一描繪朗若列眉閱者不啻身臨其境親觀戰事現口列入此次三十三號畫報以供衆覽畫報之首仍送畫　兩圖一爲山水任君伯年所繒一爲人物沙君山春所繒筆致超妙大可寳貴畫報仍然九圖末附淞隠漫録圖說一則閱者鑒之此佈 
[論電燈爲海防要具]  
　　本報於前日述福州西信内云有某學生從前赴德國肄習化學頗有心得近在福州船政局創造一電燈可抵二千枝燭燭光俟造成後將安置白砲臺上以便夜間查察誠軍中之利器也等語因而知我華人之心思未嘗不巧過於西人卽所習之技藝未始不可遠駕乎西人特恐無專心教習之師長與夫實心經理之官員則不免功僨垂成事廢半塗殊爲可惜耳試觀前年出洋學業之諸生近年次第回華其所學習本夾分科設教或精推算或嫺造作或究化學惜乎功候未深遽爾限期届滿輟業回國不能精益求精以底大用而歸來之後不復再加教練僅於各省製造等處分派極小位置予以薄俸當道諸公甚或嫌其習染外洋氣派心焉鄙之雖有薄技片長無由自効更安望其益詣精進哉盖諸生之習染洋派以其出門時最長不過十一二歲幼則八九歲知識未開驟與異邦人習處此雖上智安保不移當時惜未經延一二華師同至海外旦夕督率俾其居諸不忘中土且教以回華後之作用若者相宜若者相格不至頓失本來面目也又諸生所學旣經分科則學業有難易質禀有高下彼届期而能成此或滿時而未熟臨歸之頃又未嘗分别釐剔酌量留學以期必成故有一知半解不適於用之獘耳今某學生之赴德國其非官遣子弟而爲讀書有志家業裕如自願出洋以學習也故得精通電氣之法歸而勤求奥妙創製爲燈適於照遠察敵之用船政局以之安置炮臺大獲其益且不特炮臺也推而至於兵輪之上亦孰不曰宜乎有是哉夫華船麕聚馬江法人忌之故乘和戰木决之際詭詞入口猝然攻燬而後揚長以出迨臺圍緊急江南遣援五船甫出淞口而法人卽行北向貿然泊大戢山以躡其蹤卒被遇於寗波二船入石浦而遽沈三船抵鎭海而不出而法船不憚弛臺灣之圍東抄西兠扼要普陀游弈江浙其意似將我兵船覊住而堵絶海道不使復有援臺之舉且江浙閩粤隔絶而不通然後大快其縱横海面之志則是我有兵船彼固不懈隄防也盖華船之中所用巨砲未嘗亞於法船近觀甬江屢次小戰華船炮若有較法船爲準者卽馬江之役華船被毁祇以未有防範故諸船惟揚武曾開兩砲因船身己着敵炮火灼艙中勢有不及遂全於敗假使戰書初下諸事備齊臨陣占先萬雷並響卽欲法艦灰燼亦屬易事無他砲不弱於法船而放砲之人亦自有高手也法人知我之深故其以我船爲慮不得不如是耳顧目前華船所少者電氣燈也法船之在大戢嘗然電燈以照海面我則無此燈可以遠燭渺冥故於彼離大戢後不知其所之而越日卽聞石浦之信前述澄馭兩船失事情形馭遠旣入石浦法艦笨重不能追逐乃以水雷船攻我四次時值未明惡霧漫天不辨船影致水雷船雜於漁艇而入及見烟間甫知中計而雷船急撞勢不能禦假令我船亦放電光則漁帆白影中一縷黑烟無難指認何至於敗目前鎭海口門堵守極嚴法船諒不至乘機　入然甬洋島嶼萬點青螺敵蹤出没無常炮臺兵船瞭望不易而守口各船之外又别無餘船可以巡邏浮面不能知敵船之多寡以使口内預先戒備則電燈之用尤屬緊要竊思閩中旣有某生精於化學善造電燈一具己成卽百十具無難推廣吾意此生之在船政局大抵因其有此技藝令之試造所需經費本屬無多惜不能廣行製造如前年董于珊司馬之造氣船歴禀大憲僅允借撥一二千金以資其用而司馬造成此船薄産己經售盡卒不能再充其力以期精益求精盖中國積習不如泰西之貴技藝苟非官設局面撥帑製造則經費並無所出以故學有心得之士其成功之難不啻登天然如某生者旣得以電燈安置白炮臺則其爲大憲所賞識可知推而行之其視氣船固易易也吾不禁爲督海防者進一籌矣 
[上諭恭録]  
　　二月初六日奉上諭楊昌濬等奏查明欠解丁耗等銀各員請分别拿問查抄一摺福建己革知縣富釗己故知縣黄崇惺欠解丁耗等銀久未宗繳　屬延玩富釗着卽拿問將寓所旗籍資財查抄備抵仍提集經手書吏人等嚴訊是侵是挪按律懲辦並着安徽巡撫將該故員黄崇惺家産一律查抄備抵飭提該家屬解閩究追以重庫欵該部知道欽此同日奉上諭楊昌濬等奏神靈顯應請頒匾額並加封號一摺福建烏石山奉祀白眞人素著靈應上年該處充旱夏時瘟疫並起經地方官紳詣禱甘霖渥沛癘疫頓消實深寅感着南書房翰林恭書匾額一方交楊昌濬等祗領敬謹懸挂所請敕加封號列入祀典着禮部議奏欽此 
[新臬蒞蘇]  
　　新授江蘇按察使李廉訪嘉樂業於本月初七日由京都行抵江寗旋卽乘輪於十一日抵江隂口因内河水淺改换民船於花朝之辰由澄江解纜來蘇聞三縣預俻行臺擬在中州會舘三賢祠内暫駐憲旌至接篆日期尚無準信也 
[太守丁艱]  
　　甯波府宗湘文太守刻丁外艱所遺之缺經薛叔紜觀察委牙厘局陳總辦代理己於初八日未時接印任事按宗太守恩威並濟卓著循聲今兹奉諱言旋甬海商民倍切去思矣 
[鎭海近聞]  
　　寗波訪事人來信云現有法兵輪三艘泊櫟港兩艘仍泊油山法船深慮我軍節節暗埋水雷且口外新漲沙堤恐遭擱淺故不敢逼近中○近由天台調到精兵六百名往鎭海暫駐廟勝巿悉候歐陽軍門指揮調度○聞有一兵見一婦在河干浣衣該兵意將誘姦婦含羞奔回家中闔門而入兵追至門外將門搥碎該處居民見而不平鳴鑼集衆將該兵捆送營中立正軍法以儆其餘○小港砲臺前被法炮轟擊稍有損壞刻下復欲修葺法人時時然砲相攻以致工程不能告竣良可恨也○法船尚未遠颺以故各舖户仍閉門不作交易貧苦之民更不能度日江邑尊垂念鴻嗷慨捐鶴俸於本月初四日爲始在南門外晏公廟開廠施粥每人先以一錢在廟門外領籌然後人内憑籌給 
 
 

Page 2

 
 
粥一大椀每日兩次限以一月倘得富户接助或可多屐時日也○前被法人刼去北帮之立生號船旣己放回惟人則仍被覊留於法兵船内有施某被法人逼令剪髮當兵施某不從潛以洋銀賄法船通事之華人始得釋放回家據稱法兵船約有法人數百名華人亦有數百而廣人居多然皆被逼而至此也按此信係由内地　寄稍延時日所述情形皆在數日以前閱者會其意而勿狃其迹可以 
[遊戎忠勇]  
　　有鎭海友人挈眷由内地徙宅來滬據云近日鎭口軍情了無動靜而金雞招寳兩山炮隊如常嚴備人心奮勇悈足糧寛頗堪一戰管理招寳山炮臺之吳吉人遊戎尤異常勤奮忠義之氣可薄雲天口碑載道鎭人倚之若長城感之如慈母焉查吳遊戎籍隷鎭海家有慈親及妻子石浦之役元宵之戰風聲鶴唳遐邇震驚蛟門士庶徙避不遑十僅存一而遊戎眷口兀住孤城絶不爲動復於某日由防所遄返里第設祭薦其先人縞服玄冠清香素燭三拜而興涕下如雨蓋逆知勢不與敵兩立非手刃强宼卽以身殉節故預歸設祭以别其祖考也家人覩此景象無不失聲慟哭遊戎祭畢後卽絶裾而出仍來營次朝夕操練所部砲兵均有師承砲彈所發極有準頭軍心亦異常嚴固復於上月下旬率領親信標兵四人扮作漁人模樣掉一小舟内裝鮮魚雞子等物開赴金塘洋面投法船出售藉以偵探敵人虚實登舟後法弁喜甚將携去魚蛋悉數購去見船中漢奸約有三四十人皆薙髮不辭作洋人裝束藉以通華語此五人者遂略瞻眺其炮位鎗械故作驚異之狀信口探間彼漢奸亦不之疑約略將砲彈磅數命中遠近盡情回答迨後法弁將所售食物二十四元交由漢奸付給卽謂爾等作此小生涯獲利能有幾何盍來我船作工按月可得資廿七元遊戎對以我曹逐日得貲餬口兼以贍家終歲習以爲常僅圖一飽耳安敢望得厚值法弁復謂我今先給爾安家洋每人念四元在此作工願否然必須留一人在此以爲質爾四人可持洋還家再行前來此際形跡幾敗幸遊戎口黠善辯謂姑先一併還家俟下批載物來舟再行留此作工怱怱下艇飛櫓而還法船業己識破連開排鎗均未被傷此行危殆異常稍緩須臾卽難逃虎口人益服遊戎之智識有過人者先是元宵戰後遊戎於月落參横天漸昏黑之時駕小艇出洋巡邏驀見有六七人容與中流急鼓棹喝拿均己紛紛躍入海中僅從波濤洶湧中擒得一人帶回營中訊問果屬漢奸並在身畔搜出長剪一柄盖欲剪取我軍海口水雷也卽請軍令梟示嗣是巡察益勤朝夕瞭望無一息懈而遊戎忠奮之名乃大噪至歐陽健飛軍門之大營紥在金鷄山運籌决策昕夕靡寗得遊戎相助爲理益臻周匝云 
[憲示照録]  
　　欽命浙江提督軍門統轄水陸軍務節制各鎭歐陽分巡寗紹台水利海防兵備道兼海防營務處薛爲剴切曉諭事照得法船遊弋浙洋逼犯鎭口風聞法船多有閩廣温台及本郡被虜之人間或改裝登岸購員食物偵探消息又聞法人性情暴悍半日役使爾等無異牛馬及至臨陣必驅爲前鋒代法人衝當礮火死則投尸於海且法人將爾等翦髮塗面使與法人同狀臨戰稍不向前卽被法人屠戮進則代法人先受鎗礮是爾等進退惟有一死亦可憫之甚矣况爾等留在法船卽幸而不死一經查訪確有指名則本籍官紳郷保照叛逆例辦理必且禍及父母妻子辱及祖宗墳墓終身污賤不得還郷不齒人類旣投至危之地又被至惡之名深爲爾等不取也本軍門道念爾等本屬良民食毛踐土二百餘年何忍甘心助宼反戈相向推原其故或出於迫脅不能自拔或貪其微利苟延殘喘爾等試清夜自思於法人何親於君國何仇爾之祖宗父母當生爾之日無不願爾等爲忠臣義士顯親揚名榮耀郷里今乃　然役於異族生爲不忠不孝之人死爲無名無義之鬼至於轟殘肢體棄尸大海而人莫之恤爾之祖宗父母能無恫乎本軍門道體上天好生之德宣朝廷寛大之恩現爲爾等代籌善策若法人派爾登岸探信購物正是爾等脫離虎口出入死生一大機會如能赴官投自以敵船實情來告者不但不加誅戮並可酌給川資咨回原籍或有偵明敵情投報要信抑或密勸多人同謀反正自必優加奬賞　其才力留營録用又聞法將孤拔暴戾無親虐待其下卽法人亦多懷不服前月在馬祖澳幾至自相閧闘倘法之將士有偕我國人慕義來歸者本軍門道亦一體接待較在彼國必倍加隆重引進之人亦當重賞如有挈一鐵艦一兵輪投誠者本軍門道必咨禀明大憲奏請優旨分别船之等第從優給賞仍破格録用超授宫階更有爲敵引水能導彼鐵艦兵輪擱於淺礁者賞亦如之本軍門道開誠布公昭示準的神明可鑒決不食言爾等從法則進有死傷之慘退受鞭撻之苦污衊郷里戮及宗親不從法則有還郷之樂有向義之名功名富貴惟爾自求本軍門道不憚反覆開導爾等亦可幡然悔悟知所趨避矣合亟出示曉諭爲此示仰被法船誘脅人等知悉務須激發天良勉爲忠孝轉禍爲福在此時也倘其執迷不悟甘爲異類本軍門道激勵將士敵愾同仇臨陣所獲必盡斬殺勿赦如爾等改裝登岸潛伴奸細一經查拿定卽梟示仍一面購線查訪爾等在法船者姓名行止本籍照叛逆例懲辦恐爾等後悔難追矣爾等好自忠量勿負本軍門道一片血誠懇切勸諭之至意切切特示光緒十一年二月初三日 
[趕運軍煤]  
　　甬江己封百貨均難進出而鎭海各兵艦日夕所需煤觔自不可缺日來浙省派員來滬挅購洋煤滿載數船雇用小火輪船拖帶解浙業於上月杪行抵武林卽日駁運過江由西興封雇民船晝夜　程運交甬江各戰艦兌收以資接濟云 
[禾郡科考改期]  
　　浙江學憲劉叔濤宗師本擬先考嘉郡於本月十六日取齊嗣以各縣漕務未竣禀請展緩適值學憲舊恙復作不能出轅大約禾中試事當在碧桃花放時也 
[鳳城小誌]  
　　閱兵大臣禮王等傅示神機營左右翼驍騎馬隊左右翼十處馬隊左右翼驍騎抬槍隊八漢自來火炮隊三旗幼丁隊格林砲隊均於本月初四日清晨齊赴德勝門外教場預備本閱兵大臣閱看本年春季合操○前日有右翼技勇營海捕官兵在西安門内大光殿内拏獲踢毬擲骰之賭犯十六名鎖赴該翼下處俟録供後詳解步軍統領衙門懲辦云○京内文職各衙門例應京察屬員以别優劣客臘曾經各署堂官過堂察看酌列等次册報吏部復經吏部考功司封門核册吏部堂官例於正月二十七八二日過堂察看各署實缺人員然後將所保一等人員帶領引見候旨施恩届期部中懸燈結彩各堂官皆補服升座先將各署所保一等人員騐看騐畢按照各衙門次序魚貫過堂京察人員叢集該署擁擠異常幾有不能呼吸之勢大堂外環以桌張以防濫入聞二十七日有户部溥仲禄副朗霆因極擁擠悞入棹張之内看守公役見而怒甚叱之使出副郎無地立足仍被擁入該役遂肆詬詈且揮拳批其頰各署官員咸抱不平扭該役至司務廳詎該廳官意存左袒不肯責懲各員忿甚扭該役拳打足踢恣意　毆始縱之去○上月二十五日傍晚崇文門内花枝營地方突有甲乙丙三人手持刀棍扭住某丁棍毆刀砍遍體鱗傷毆畢三人正思遁去不料事爲地方看街兵所見卽扭甲送官乙丙二人乘間飛逃查如黄鶴凶器咸抛阿二院内廳官研訊之下飛籖拿乙丙二人歸案懲辦說者謂此四人皆外國使署中公役此次之禍實由流娼鳳眼五兒而起色之害人甚矣哉○上駟院卿董僕正家住西安門内小馬圈地方上月晦日晚三更時突有匪徒數十人明火持刀踰垣而入洞開大門羣賊蜂擁進内俱藍布𦆑頭手執刀械將宅内家人僮僕悉數捆綁以布填厥口然後破扉而入上房撳住董某示以刀禁弗得聲張遂將室中箱櫃搜取一空失去衣服首飾銀兩約值三四千金匪去始有僕婦解救衆人報官後經步軍校等騐明蹤跡通詳緝捕未卜能弋獲否也查小馬圈距禁城無半里之遥而該匪竟横行無忌若此捕務廢弛自不待言矣 
[江防記]  
　　長江夙稱天險而江隂尤爲衝要中法事起各大憲綢繆未雨節節設防其中黄山港天圩港二處築臺置壘益覺周詳水師 
 
 

Page 3

 
 
提督李與吾軍門自去夏接統兵輪以來日事操演精益求精近又恐無賴匪徒易于滋事遂派兵弁徹夜巡邏士民感其護庇之恩無不頂禮焚香祝無量壽現黄田港泊有龍驤虎威飛霆策電蚊子船四艘登瀛洲靖遠大兵艦二艘魚雷船四艘其鎭江鎭湖鎭河鎭海四水炮臺則己移泊黄山港口添配重百六十磅之鋼炮十二尊臺各有管帶官一員砲勇六十餘名均由水陸各營挑選精壯奮勇者充之歸前帶開濟快船之何君教練北岸則尚有提標各營調防杉板戰船八十餘號委中營謝協戎統領南岸則又有江隂協某君及瓜州協吳鎭戎家榜所部之杉板砲船四十餘號岸上大灣山黄山則有劉方伯所統之選鋒南字營唐俊侯軍門所統之武毅營張韶臣軍門所統之春字營皆湘淮子弟年富力强躍馬臨戎無不一以當十兩岸各壘里羅棋布無懈可攻又有明暗炮臺十餘處分置巨砲百餘尊臺前水際密佈水雷碰雷數百尊合計水陸各營共有八百磅至百廿磅之巨炮百餘尊百磅以下者更多至不可勝紀大憲下令黄昏後兵商輪舶不准截江上駛四統帥同心戮力誓掃妖氛麾下諸將士亦皆久經戰陣奮不顧身以逸待勞以靜制動森嚴壁壘屹若長城法人雖多亡命之徒斷難越過雷池一步苟非曾九帥知人善任調度有方安能若是之精嚴周密哉客有目覩其事者述之于筆耕主人因書此以列於報 
[澂汀書事]  
　　前日清晨有靖遠船上之水勇數十名乘坐杉板小船由海關前登岸齊集君山下教塲試演各種陣法演畢又試打靶之技閱二時許始整隊下船而返觀者咸謂步伐整齊進退有度不愧節制之師○本月初七日氣異常炎熱大有鋤禾日當午血汗滴如珠之勢越日忽狂風怒發林木爲摧初九日寒氣砭肌無異嚴冬景象入夜大雨雪寒益甚炎凉局面頃刻改觀默騐天時益可悟人情世故矣吁 
[碰船續述]  
　　流雲小火輪被太古洋行之藍烟囱輪船碰斷情形己列昨報兹又經訪事人探得流雲船於前日九點鐘由吳　開行至高橋鎭略停片刻以載搭客先後載客共百餘人船中水手管事等共有十二人駛至離高橋沙五六里距陳家嘴角亦五六里地方適藍烟囱輪船出口流雲船因風急浪湧不及退讓立被碰撞烟囱驟裂而船身亦斷遂卽沈下當經藍烟囱輪船放下舢板救起十三人内有流雲船水手二名司機器人一名該舢板遂送至灘畔令其上岸藍烟囱船卽鼓輪出口是時落水諸人之未經救起者或沈或浮正在危急之際適由上海開往吳淞之馬頭船瞥見赶往撈起十餘人内有流雲舵工一名帳房兩名茶房一名又有魚船駛過亦救起十餘人均帶往吳淞上岸又有救生局船及高橋港内小船赶往撈救人數尚難查悉惟流雲船夥七人均己回滬據稱被撞之後不及一杪時船卽沈没共失水手兩名火夫兩名廚司一名現聞流雲船主擬赴領事署控告碰船之事矣又聞流雲船此次由淞赴滬搭客較多於平時大半係郷間婦女小孩蓋前日係百花生日故紛紛搭船來滬欲至邑廟看花不料適遇是厄現經救生局輪船陸續撈獲男尸七具女尸兩具勇孩屍一具載往楊家渡浦灘招親屬往認昨日認領者實繁有徒其中有女屍一具係本城徐姓之事前日由高橋掃墓而回亦遭是厄昨上午徐己命人將屍抬赴大東門城下備棺收殮矣又聞淞鎭左近某姓小孩變如掌珠是日舉　送至滬上求種牛痘一門七口均葬波心並聞有武弁三人由淞回滬同占滅頂另一女屍身穿灰鼠馬甲手上有金翠戒指身邊尚有洋元其胸脯及頷頦均被磕匾有一婦則懷抱小孩大小同殞撈獲時尚堅不釋手吁慘矣惟某氏婦當落水時手抱二歳餘之小孩後經救起誠可謂出萬死而入一生查流雲船係住居虹口之奚姓出貲所造來往淞滬爲時無幾突遭斯禍誠非意料所及也 
[車夫泣傘]  
　　昨值星期休沐多暇乘車至新北門擬作豫園之游車上有一傘碍足命去之車夫持傘泫然曰我受此傘之害至矣驚詢其故則曰今晨有華服翩翩者操楚音年約四十餘由鶴鳴里雇我車至高昌司廟某局中言定車資一百二十文比至則以此傘付我囑少待當取車錢　汝去久之竟不復出視其傘則紙敝而骨亦斷焉始知其誑己也而僕僕數里待之復兩點餘鐘來時尚末晨餐枵腹轆轆不能再株守遂載此傘以回盖迄今尚無果腹資也余聞其語爲之惻然給數十文揮之去因念世情惡薄至於如此爰筆而存之以告世之猶有天良者 
[吳淞紀事]  
　　法人殘酷各情己登昨報兹悉尚有吳天興金長順楊興茂三船亦被燒沉舵工水手人等均被擄至法船關禁數日昨日始得釋回鵠面鳩形慘不忍覩據云曾見有朱永興一船亦係彼教中之産船尾高挂十字旗法人見之並不加害云○昨爲吳淞防營營務處朱星鑑觀祭六旬攬揆之辰各統領齊赴行轅祝嘏觀察以王事在身概行辭謝賀客皆興盡而回節儉持躬觀察有焉○昨日下午三點鐘有兩枝半桅英兵艦一艘乘潮進口寄椗張華浜 
[珠宫課士]  
　　昨日係日邑橤珠書院開課之期在籍各舉貢生員均於黎明後齊集院中報名應考八點鐘時關道憲邵觀察會同戴山長親臨該院升座唱名與考者共得百餘人題紙一下無不靜坐搆思該院旁通也是園亦有就園中設座者緑楊小舫中安置筆床硯匣文人樂事不言可知以視槖筆依人終歲作硯田牛馬者相去奚啻天淵綴録之餘不勝欣羡己所有詩文題附登於左文題惡衣服而致美乎黻冕卑宫室而盡力乎溝洫詩題賦得以鳥鳴春得春字 
[擊鼓鳴冤]  
　　前晚七點半鐘時上海道署有多人擊鼓鳴冤經護勇攔住訊問據稱駕船爲業在蛇山外被法人將船燒燬且被擄去多人我等數人逃回叩求道憲作主邵觀察聞之着將衆人暫留在署待查辦去 
[兵船抵滬]  
　　中國均和兵艦於昨日下午四點鐘時由淞口展輪來滬下椗製造局前 
[西醫被竊]  
　　虹口同仁醫院某西醫房内被賊竊去綢縐棉夾衣服洋傘等物約值洋三十餘元昨日報捕請查捕頭遂派包探前往察看見該醫生房内前後共有兩門賊掭開後門暗鎖然後人竊似非來之恐一時難於緝獲云 
[斷令讓屋]  
　　爭産停屍一案訊供各情早登於報前下午由帮審委員王鴈臣司馬復提覆訊李愼餘訴稱先兄阿榮在時手創房屋七所現有細帳呈閱旋據李潘氏卽潘潘氏供稱阿榮文定之先曾憑媒言定嗣後當承潘姓香火因此房契上均註明潘氏之産且愼餘所住之屋亦實從潘姓按月租金三千文迄今己歴十餘年因念手足之情故租金分文不取所有租契並各房契據一并呈電司馬閱畢謂愼餘曰爾稱房屋均由爾兄阿榮手置何以契上皆書潘姓顯見刁唆健訟遂飭掌頰五十下並限三日内讓出所住潘姓之屋仍交潘氏收管並諭原差看管再行核訊 
[領女回籍]  
　　妓女張小寳及吳燿堂由捕解案經黄太守研訊後飭補傅吳耀堂之父吳朗峰到案再訊各情己列前報前日晚堂由太守覆訊張小寳吳耀堂各訴前因吳朗峯供湖州人向在滬上開大烟館早己閉歇小寳初由伊父曹錦亭過寄與我繼爲童養媳後被匪人誘拐今由我子尋見爭扭到案奉飭補傅爲卽投質曹錦亭亦到案聲稱金貴縣人向在吳朗峯所開烟館爲堂倌當因喪妻無人撫養幼女蒙吳領爲寄女旋因吳之煙舘閉歇我亦返里旋又來滬探女據吳言女己走失雖訪知被賣爲娼然未尋得下落今接女信知己涉訟是以來滬候質吳朗峯又稱實無將女抵押爲娼之事如果屬實不妨澈究太守謂吳朗峯雖認小寳爲媳然吳子耀堂所呈係過繼文書不能作養媳論至小寳所供被吳抵押爲娼事隔己久且無實據姑不深究着曹錦亭領同小寳趕緊回籍懌良婚配完結 
 
 

Page 4

 
 
[求母病痊敬助賑捐]  
　　今全盛信局交到青浦縣署内杭少廬先生來函述及錢君振聲爲母病時發肝氣服藥己久至今未效敬再助賑捐英洋一百圓委善昌具禀代求敝會舘關聖神前叩禱錢母病痊每逢助賑救災孝感動天定能上邀神佑另俻疏文謹代叩求灶神仰體福善好生之德俯鑒拯災療疾之誠將奮勵下忱轉逹天曹俾得錢母卻病延年以彰孝思助賑之報上海北巿籌賑公所施少欽謹啟 
[上海絲業會舘籌賑公所施少欽經收山東賑捐二月初五初六日第五百九十三九十四次清單]  
　　容記應十年公信抽分規銀三十四兩受愚氏十七元勉力子九元姚興 
紹二元○嘉興電報局胡君良駒募萬善同登昌字二百念六號册述頌堂四元武林氏三元劉智明張碧記二户各二元王脩記王宜記陳月記林梅記吏莘田　名氏宦遊西冷人無各氏八户各一元又募昌字二百念七號册嘉興府署三十元嘉郡釐局二十元嘉郡洋藥局四元沈萬生陸恆大蕭恊順三户各一元又募昌字二百廿八號册朱小笏十元朱次記拙安廬陸德音朱心遠佃彛卿五户各二元朱秉奎朱本仁徐正思朱秉厚程根本五户各一元又募昌字二百念九號募嘉　恊標官弁二十六元又募昌字二百三十號册藥山有志未逮人四元以上共五册合來洋一百三十一元○大團元昌號募當貴源頭同字二次一萬九千三百九十五號册十户共七元○松江募同字二次二萬三千二百六十三號册鄭通惠六元顧世鎏求平安人沈祺三户备二元葉炳源義和氏沈受慶費紫記費綺記五户各一元分瘠氏安陋軒寒風氏三户各半元野鶴山人三角有心無力人二角以上十四户合共來洋十九元○丹陽匯源典募同字二次一萬四千五百八十二號册匯源典同人十元○山東聊城署汪印維亮募同字二次五千二百六十六號册上元汪龍卿曹平銀二十四兩清苑周子英二十兩武進不書名八兩中牟倉公舘江南聽鶯堂張二户各五兩江西太原堂二兩以上共六户計漕平銀六十四兩合來規銀六十八兩八錢三分二厘○土店恆錩興募同字二次一萬四千五十八號册汪侖峯張萊山李子　莫釐山人澄本堂倪五户各一元張慶麟鄭亦堂陳竹君葛代基王嘵堂浦始泉程霞卿七户各半元靜香草堂四百文力不足齋愛月軒二户各三百文盛羹梅沈耕禹二户各二百四十文葉梓瑛二百文以上十八户合共來洋十元以上初五日○長洲伯氏求父病速痊規銀一百兩浦西同善局孟君殿榮繆君映奎集募繽交二百元常郡不留姓氏求子病愈完願九十元韡鄂　叔氏二十元申寳榮病愈還願十元靈間思過子求長子病速痊十元浙杭勉力學好人六元謝綸音四元范晋卿求先父母冥福四元浙杭十齡童子許寳衍積點心資四元陳聞聲求病速愈三元宋仁卿求妻病愈二元江夢鰲求先祖父母冥福一元江秉鑾求叔祖母冥福一元錢少泉一元宏農九齡童子求病痊助押歲資一元○漢口汪君𢋫虞募　善同登昌字四千五百十二號册休邑有心子四十元退思氏一千文隠耕氏一百七十文三户合共四十一元○屈君養眞募昌字一千一百七十三號册胡浦榮二十元陸文凝三元祈親健人二元茂松伯軒瞿履慶挹翠軒半漳山房不除草堂糜聯記屈敦禮　過求生子亷讓居垂裕堂無名士莫釐延齡子奈應炳王壽三程紫章十五户各一元法雲堂紋銀一兩○戴君鰲峰募昌字二千六百四十六號册浙禾朱蘭孫堂移懺資求顯考冥福二十二元○熊君瑞詒熊君善詒募昌字九百三十四號册映日居士未父病速痊十五元○張君時甫募昌字一千七百念八號册十户共二元錢四百文○閩省募富貴源頭同字二次六百三十八號册高陽氏求人口平安六元○頣養書屋募同字二次一萬五千六百九十號册世善堂朱足對一元四開二元以上初六日 
[浙省撫轅抄]  
　　二月初四日上海督辦台灣後路轉運隨員儘先把總董致公由上海解洋煤過浙至寗波來省禀到叩見○初五日巡檢黄耀祖禀知防軍局姿赴安徽探明硝磺價值差叩辭○初六日從九品汪廷樾禀知藩委署蕭山河莊巡檢禀安叩謝○初七日台灣後路轉運委員候選同知戴嗣源由上海解電光燈來省禀到 
[蘇省撫轅抄]  
　　二月初六日總理營務處浙江候補道朱式雲見辭署安徽無爲州周星譼蘇州發審局委員截取知縣畢奉先禀知由蘇奉委查案藩轅牌示通州吕東司巡檢王國麒病故遺缺查有從九余天福署理○初七日新授江蘇臬臺李嘉樂到見河南人住復隆客棧知縣龔長恩禀知奉府委赴六合查案 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年二月初三日京報全録]  
　　宫門抄○發抄旨四道○黔撫李奏請簡放總兵員缺摺○川督丁奏爲請旨建坊夾片○學政邵奏歲科考試情形摺○陜督譚奏訊明武弁分别革職開缺片○雲督岑奏請核奬緣由片○閩督楊奏請註銷處分片○大臣杜奏爲循例揀補司員各缺片○大臣毓等奏爲稽查收存各項緣由夾片○二月初三日工部鴻臚寺正白旗值日吏部引見五十七名○銘勲等由口外賜奠回京請安○李鴻藻專摺謝授内閣學士恩並請假十日○召見軍機許應騤○發抄張之洞等奏紳民捐添郷試號舍請免造册報銷奉旨着照所請該部知道欽此○李鴻章奏辦料冒浮之試用縣丞請革職奉旨李重華着卽行革職該部知道欽此○清安奏科城滿營戍守换防官兵期滿請飭綏遠城將軍更换奉旨知道了着卽知照綏遠城將軍照數更换欽此○邊寳泉奏病請開缺奉旨着賞假一个月毋庸開缺欽此○○署貴州巡撫布政使臣李用清跪奏爲總兵因病出缺請迅賜　簡放以重職守恭摺由驛馳奏仰祈聖鑒事竊照貴州古州鎭總兵何世華前在軍營　勞成疾於光緒十年十二月初一日在安義鎭署任内舊疾復發出缺據該鎭中軍游擊王占魁呈報前來臣查何世華湖南瀏陽縣武童咸豐九年投入武字營効力由軍功保免補外委以把總儘先補用十年勦辦廣西富川縣賀縣股匪保免補把總千總以守俻儘先補用並戴藍翎又因粤匪竄入湖南迭次勦賊出力保免補守備以都司儘先補用並换花翎十一年追剿石逆克復會同縣城同治元年克復湖北來鳳縣城保免補都司以遊擊儘先補用又因截戰周逆巨股連獲大捷隨摺保免補遊擊以叅將儘先補用四年克復甘肅階州隨摺保免補叅將以副將儘先補用並蒙賞給勤勇巴圖魯名號又因克復南坪城池隨摺保以總兵儘先補用十年勦平貴州下游各股積匪生擒逆首隨摺保免補副將以總兵遇缺請旨簡放並賞加提督銜是年奏署安義鎭篆並辦上游軍務因肅清安南克復貞豐州隨摺保蒙交軍機處記名遇有提督缺出儘先題奏並賞换瑚松額巴圖魯名號十一年克復興義府城隨摺保蒙賞給三代一品封典又因克復新城老巢上游肅清隨摺保蒙賞穿黄馬褂十二年交缷安義鎭篆因全黔一律肅清蒙恩賞給雲騎尉世職復經前貴州提督臣周逹武以何世華謀勇兼優深嫻韜略保奏在案光緒十年六月十二日簡放貴州古州鎭總兵十月到軡奏署安義鎭總兵於十月初八日到任該故鎭忠勇樸誠戰功迭著前在上游辦理軍務兼署此缺控制有方軍民懾服此次調署斯篆正值冬防緊要之際該故鎭不辭勞瘁督飭員弁兵練嚴密巡防地方賴以安謐臣未嫻軍旅疆寄謬權正資臂助詎該故鎭因舊疾舉發竟至不起悼惜殊深合無仰懇天恩俯念何世華轉戰各省著有勤勞賞准照例賜卹出自逾格鴻慈所遺古州鎭總兵遺古州鎭總兵員缺緊要相應請旨迅賜簡放以重職守所有總兵因病出缺日期謹會同雲貴總督臣岑毓英合詞恭摺由驛馳奏伏乞皇太后皇上聖鑒訓示謹奏軍機大臣奉旨另有旨欽此○○丁寳楨片再查川省撥欵過繁業經臣奏請援案再辦光緒十一年通省捐輸一次奉旨允准在案當卽由司分飭各廳州縣勸諭殷實糧户按照糧數量力輸將不稍抑勒兹據叙永廳同知華國英禀稱該廳奉派捐輸銀一千兩遵卽按照糧數勸諭輸將惟廳屬本年收成歉薄奉派捐銀一千兩數雖不多而民情拮据捐辦不易　據紳糧議敘詹事府主簿許義醇禀請願獨力捐庫平色銀一千兩並自備傾耗解費繳由該廳申解禀請奏獎前來臣查定例士民人等助賑荒歉實於地方有裨益其捐銀至千兩以上者請旨建坊遵照欽定樂善好施字樣由地方官給銀三十兩聽本家自行建坊等語兹叙永廳紳糧議叙詹事府主簿許義醇因地方歉收慷慨獨捐以代闔廳應捐之數核其捐數在一千兩以上事與助賑荒歉無異相應請旨准其建坊遵例給予樂善好施字樣以示旌獎而昭激勸除咨部外謹附片具奏伏乞聖鑒訓示謹奏軍機大臣奉旨着照所請禮部知道欽此　○○四川學政臣邵積誠跪奏爲川省歲試完竣並接辦成都試科情形恭摺具陳仰祈聖鑒事竊臣於本年六月初六日曾將川東川北歲試情形奏明在案旋卽接試邛州雅州甯遠各屬均係歲科併考内寗遠一府距省最爲窵路險巇漢番雜處沿途土司夷目多來謁見臣均宣播皇仁使知感化詢以近來地方情形僉稱年歲豐登羣情安謐該屬民風旣樸土習亦端塲中諸弊悉清生童試卷亦多可録取此外邛州雅州文字尤覺斐然可觀武藝則邛州爲最臣於九月回省當卽接辦成都科試大約文風視歲試爲較進獘竇亦視歲試爲更清至潛心經史講求實學者尤不乏人本年適逢考拔之期臣均將經古併拔場文字合拔秉公遴選所擬各屬拔貢移咨督臣以待來歲會考現在成棚試畢定於本月二十九日巡試眉州嘉定各屬所有川省歲試一律完竣及成都科試各情形理合恭摺具陳伏乞皇太后皇上聖鑒謹奏軍機大臣奉旨知道了欽此○○譚鍾麟片再臣前據署肅州左營遊擊正任中營遊擊蘇家良禀揭署中營遊擊周崑左營守備張瑞劣跡多端當卽飭司提該遊擊等來省發府審訊兹據蘭州府訊明由兩司覆核會詳前來臣查蘇家良周崑彼此互禀瑣屑細故無關軍政者無從訊究其番貢馬匹數目應責成肅州鎭核實清厘惟左營遊擊周崑在署中營遊擊任内挪用平頭公費銀二百二十三兩左營守備張瑞挪用缺曠銀一百零八兩四錢八分實屬任意擅支除營書劉翰文應賠五十一兩蘇家良動用銀五十四兩業經照數繳清外周崑張瑞應交銀兩延不清繳相應請旨將肅州鎭標左營遊擊周崑左營守備張瑞均行革職勒追中營遊擊蘇家良目不識丁受人指使訊其營中收支實數相對茫然查中營有經管錢糧之責不識一字何以稽核蘇家良應開除中營遊擊缺俟有相當缺出另行請補所有訊明武弁互揭分别革職開缺另補緣由謹附片陳明伏乞聖鑒訓示謹奏軍機大臣奉旨周崑張瑞均着革職勒追蘇家良着開缺另補該部知道欽此○○岑毓英片再臣等准兵部咨前保剿除臨安通海麗江鶴慶各處會匪案内出力各員弁内將請保副將之叅將王文榜等改爲俟補本班後再按所保升階班次序補其餘請保藍翎之雲騎尉世職郭金寳楊崇錢選李殿臣沈炳孫體乾張思順恩騎尉世職任懷林補用守備李開祥應另核請獎等因臣等查補用守備李開祥雲騎尉世職張思順均己在關外軍營瘴故附奏請卹在案應將前次保案扣除至雲騎尉世職郭金寳楊崇錢選李殿臣沈炳孫體乾恩騎尉世職任懷林共七員合無仰懇天恩賞准俟補缺後各以應升之階升用以示鼓勵除咨部查照外謹合詞附片具陳伏乞聖鑒訓示謹奏軍機大臣奉旨着照所請兵部知道欽此○○楊昌濬等片再前峽陽縣丞婁楨徴存光緒九年分地丁銀一千二百三十四兩零耗羡銀一百十七兩零米耗銀八十一兩零節年丁耗銀二十四兩零先因任催罔解經臣兆棟與前督臣何璟彚摺奏叅摘頂限追在案兹據藩司沈保靖臬司裴蔭森會詳該員婁楨於被叅後己將所短丁耗等銀照數解清俟彚入光緒十一年春撥併十年奏銷節年公費各册内分别造報婁楨續經病故請予註銷原叅處分等情前來相應請旨將原任峽陽縣丞摘頂處分准予註銷除咨部查照外臣等謹附片具奏伏乞聖鑒謹奏軍機大臣奉旨着照所請該部道欽此 
　○○奴才杜嘠爾車林多爾濟恆明跪奏爲司員年滿循例揀員充補各缺以資辦公恭摺具陳仰祈聖鑒事竊據軍營内閣帮辦章京主事職銜花翎佐領衛統壓全班遇缺前先支補防禦哈逹哈呈稱光緒四年二月十二日經前任將軍等奏補内閣帮辦章京主事職銜員缺之日起連閏扣至十年十一月十二日止七年期滿呈請開缺揀員更替等情查該員旣經年滿自應照准給咨送部引見後回綏當差其所遺内閣帮辦章京主事職銜一缺奴才等公同揀選得户部額外筆帖式藍翎記名儘先卽補防禦補缺後以佐領儘先卽補先换頂戴全成熟習摺奏辦事細心堪以擬補應俟七年期滿如果就武回城後循例卽以本班遇有防禦缺出儘先前首先坐補補缺後仍以佐領儘先卽補遞遺額外筆帖式一缺選得理藩院候補筆帖式德克精額人尚明白當差謹愼堪以擬補應俟五年期滿如果就武回城後循例以驍騎校儘先前卽補如蒙俞允俟遇差便先行給咨該員德克精額赴部帶領引見除德克精額所遺筆帖式一缺仍照成章揀員咨部外所有循例揀補司員各缺緣由理合恭摺具奏伏乞皇太后皇上聖鑒謹奏軍機大臣奉旨着照所請該部知道欽此○○毓秀等片再奴才毓秀抵任後履查國内外廟等處陳設鋪墊供器及倉庫銀米數目相符緣由前經奏蒙聖鑒在案兹奴才於十月十二日由熱河起程赴北路中關至張三營等四處行官將所存鋪墊木器按册詳查俱属相符當飭各該管千總等敬謹妥收看守不准稍懈奴才隨卽旋署後仍會同副總管奴才文佩不時進園稽查所有查騐北路收存鋪墊等項各緣由理合附片奏聞謹奏軍機大臣奉旨知道了欽此 
 
 

Page 10

 
 
[光緒十一年二月初四日京報全録]  
　　宫門抄○上諭兩道録前○發抄○旨五道○學政馮奏遵旨禁革教官勒索脩資摺○直督李奏爲甄别庸劣不職各員摺○又奏爲捐置義莊詳奏立案旌獎片○西撫潘奏請仍照向章抽收鹽厘摺○楚督卞奏爲邀恩片○皖撫盧奏士民殉難奏請旌表片○滇撫張奏爲知府等員試用一年期滿片○署黔撫李奏通判學習期滿片○二月初四日内務府國子監正紅旗值日吏部引見六十三名○吳大徴續昌由天津回京請安○怡王請假十五日○六額駙請假十日○掌儀司奏初七日祭奉先殿戴瀾行禮○召見軍機吳大徴續昌醇王○發抄鹿傳霖奏遵保歴年籌解嵩武軍餉項各員奉旨該部議奏單併發欽此○又考試正佐各員等第奉旨吏部知道欽此○又糧臺平餘收支各數奉旨户部知道單併發欽此○又籌濟軍餉之粤撫裕寛應否獎勵懇請裁奪奉旨裕寛着交部議叙欽此○又候補守文焕等期滿甄别奉旨吏部知道欽此○○福建學政臣馮光遹跪奏爲遵旨禁革教官勒索修贄恭摺覆陳仰祈聖鑒事竊臣承准軍機大臣字寄光緒十年八月二十二日奉 
上諭有人奏閩省教宫於新進童生勒索修金等因欽此遵旨寄信前來伏查從前教官收受新進童生贄見雖於光緒八年經御史謝謙亨條奏奉旨禁革卽經督撫臣會同前學臣欽此遵查禁在案臣於九年三月歲考按臨各屬時復經隨時嚴飭各教官懍遵例禁潔己自愛反復訓誡至再至三兹閱原片稱該教官不特不肯革除且勒索比前更甚是直玩違禁令甘蹈愆尤當經一面密飭各府州逐細訪查上年歲考時各教官如何在外勒索據實詳覆以憑從嚴懲辦一面飭將光緒八年欽奉諭旨敬謹懸額各試院俾共聞共見冀以儆惕於平時至於臨時督察臣自當格外認眞第考棚關防嚴密誠有於原片所稱外事莫得而知惟有於發案招覆日札飭提調官督率教官傳集各廪生帶同新進童生卽日赴學填册畫結所有向由教官呈送之便以見册改由提調官立時彚收送進倘有教官及胥斗等抑勒童生填册各情卽由提調官查確禀明遵旨嚴叅示懲似此督以長官限以時刻則教官卽欲勒索而有所不能庶獘端可以革除而庠序益昭整肅至選拔一摥爲掄才大典自應加意遴選現在福甯興化永春二府一州均己分場考試選拔如額隨時咨明督撫臣存案查各學册送與考生員雖多寡不齊並無考數僅敷取額之處兹再予限各學多送備選並於生員招覆塲内示令註明願考選拔字樣自於興賢防弊之法更爲周密至勒索贄儀一層飭查尚無其事臣仍當按棚查禁如有前情立予叅究以冀仰副聖朝澄敘官方遴拔眞才至意所有遵旨禁革教官勒索脩贄緣由謹恭摺覆陳是否有當伏乞皇太后皇上聖鑒訓示謹　奏軍機大臣奉旨知道了欽此○○大學士直隷總督一等伯臣李鴻章跪奏爲甄劾庸劣不職各員恭摺仰祈聖鑒事竊維收令丞倅之賢否關繫地方民生之休戚臣自去秋蒞任以後隨時留心察訪其有因案因事發覺法無可貸者立予叅辦歴經奏陳在案兹查各屬間有辦事疲玩廢弛公務者自應分别甄汰以儆效尤永平府理事同知唐津操守不謹聲名狼籍南樂縣知縣張連瑞措置乖方幾釀巨患均請卽行革職大名河同知魏箴言才識庸闇難勝煩劇景州知州江貢琛始勤終怠案多積壓均請開缺另補遵化直隷州知州王啟俊疲滑不振阜城縣知縣丁燦年力就衰試用知州昆嘉兩耳重聽均請勒令休致威縣知縣向寳善縱容書差闒茸無能應請以縣丞選用以上八員均係庸劣不職擬請旨准其分别懲辦以肅官常所遺各缺並請扣留容臣督同兩司遴員照章擬補所有甄劾各員繕摺具陳伏乞皇太后皇上聖鑒訓示謹奏奉旨己録○○李鴻章片再據天津縣知縣陳以培詳稱該縣監生楊雲章捐銀一萬七千八百餘兩置義莊二所義田二區坐落武清縣屬太平庄地二十四頃一分六厘靜海縣屬甜水井莊地七百五頃六十畆八分每年武清地畆入欵爲修葺家祠祖墓歲時祭祀之用靜海義田入欵爲同族培植子弟赡養孤寡資助婚嫁喪葬之用擬具詳細章程由縣禀司詳奏立案旌獎聲明楊雲章與雲書雲棟雲漢係同胞弟兄現在同居等情前來臣查監生楊雲章慷慨急公樂善不倦地方義舉無不助成今以巨資捐置莊田赡養族衆洵堪嘉尚除清册咨送禮部外理合附片具陳伏乞聖鑒勅部立案照例旌獎謹奏軍機大臣奉旨該部知道欽此○○頭品頂戴廣西巡撫臣潘鼎新跪奏爲體察廣西抽收鹽厘難以加增情形恭摺覆陳仰祈聖鑒事竊臣前准總埋各國事務衙門咨開會議會辦南洋事宜内閣學士陳寳琛條陳奏内稱籌餉惟有加鹽厘以裕餉源户部查明廣西每年抽收鹽厘約報收洋銀九萬零四百兩零該學士請加鹽厘係爲急籌餉需起見應請旨飭令督撫詳察情形能否一律普加務期有實濟而無流弊迅卽妥議章程奏明辦理等因奉旨依議欽此欽遵抄録轉咨當經臣札行布政使會同厘金善後局司道妥議詳奏去後兹據該司張夢元等詳稱廣西抽收鹽厘爲籌餉一大宗如能加押於餉項不無禆益惟細察情形兼訪輿論粤鹽向由廣東運至西地祗行銷於本省十二府州銷路本屬不廣各屬地自遭兵燹元氣未復户口蕭條食鹽較减行銷又不能如昔年之暢旺而鹽包自東配運己按引完繳東課迨運入西境旣徴西稅又抽厘金商力己成竭蹶且綜計西省徴收鹽厘之數每年共收洋銀九萬餘兩或至十萬兩以外較之額徴西稅七萬餘兩尚屬有增若再議加增商人成本過重勢必力疾銷滯配運不前轉致私梟乘機流獘擬請仍照向章抽收以期恤商裕課等情詳請具奏前來臣覆核無異除咨覆總理各國事務衙門外理合恭摺具陳伏乞皇太后皇上聖鑒謹奏軍機大臣奉旨該衙門知道欽此○○卞寳第片再據湖南寳慶協副將馬德中呈奉行准部咨光緒十年九月二十六日内閣奉上諭本年十月初十日恭遇慈禧端佑康頣昭豫莊誠皇太后五旬萬壽慶洽敷天因思京外實任文武一二品大員老親有年届八十以上者康疆逢吉禄養承恩洵爲盛世嘉祥允宜特加賞賚着吏部兵部八旗都統卽行查明分别咨報軍機處開單呈覽候旨施恩欽此欽遵轉行在案兹副將生母周氏現年八十二歲前曾請領二品誥封迎養寳慶協任所精神强健等情呈報前來臣覆查該副將馬德中之母周氏年逾八旬禄養承歡可否仰邀恩加賞賚出自逾格鴻慈除咨報軍機處查照外謹附片陳明伏乞聖鑒訓示謹奏奉旨己録○○盧士杰片再據定遠縣知縣平鈞調署阜陽縣知縣陳晉等聨名禀稱浙江蕭山縣人五品頂戴王慶培之妻張氏係同邑職員張豫堂之女道光二十一年于歸咸豐十年粤匪下竄江浙王慶培在上海游幕其堂弟文童王瑞麟在籍辦理民圑是年九月二十四日蕭山城陷王瑞麟與賊巷戰力竭被害時年三十八歲王張氏聞城失守夫弟死難急檢釵環令老僕帶其二幼子潜逃而自與嬸徐氏卽瑞麟之妻並肩自縊以殉張氏時年四十歲徐氏時年三十歲又安徽試用巡檢章國清之父張申係浙江會稽縣文童游幕蘇省咸豐十年粤匪竄擾紹興章申在海州幕次聞警馳回本籍隨同郷圑勦賊是年十月初七日在道壖地方奮力抵敵被戕殉難時年三十六歲其親屬均僑寓在皖原籍無人呈報該員等諠屬同郷見聞確實不忍聽其湮没造具事實册結禀請具奏前來臣伏查從前粤逆滋擾各省殉難士民婦女凡家屬寄居外省原籍未經呈報者歴由同郷官出具印結呈請奏蒙恩准旌卹在案今王張氏王瑞麟徐氏夫婦及章申等四名口或殺賊捐軀或投環明志實屬義烈昭著核與旌表之例相符合無仰懇天恩俯准勅部旌表分别列入忠義節孝各祠以闡幽光而勵風化出自 
鴻慈除册結咨部查核外謹會同兩江總督臣曾國荃安徽學政臣徐郙附片具陳伏乞聖鑒訓示謹奏軍機大臣奉旨王張氏等均着准其旌表餘依議該部知道欽此○○張凱嵩片再道储同通州縣等官到省一年期滿應由督撫察看才具奏明甄别等因遵照在案兹查有候補班卽補知府楊鴻度軍功保舉在任補用知府蒙化直隷同知夏廷燮儘先前卽補鹽提舉劉毓文提舉銜試用通判廖瑜運同銜儘先補用知州王薇改留雲南同知直隷州用候補班前先補用知縣王績威四品頂戴候補班前補用知縣高培蘭簽分雲南試用班補用知縣周應方到省試用均各一年期滿例應照章甄到據藩臬兩司鹽法道先後會詳前來臣查該員楊鴻度樸實亷明夏廷燮練逹老成劉毓文年富才明廖瑜才堤造就王薇任事勤能王績威誠　有爲高培蘭才具開展周應方人尚謹篤堪以各本班分别留省及存記補用除將履歴清册咨部查照外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此○○李用清片再候補通判黄道安前因到省一年期滿經前撫臣岑毓英照章甄别以該員文理欠明奏請留省當差學習三年期滿再照章輪委補用等因光緒六年九月初六日軍機大臣奉旨吏部知道欽此　遵知照在案兹該員黄道安己學習三年期滿據藩司曾紀鳳署臬吳自發查看出考會詳請奏前來臣查該員黄道安文理明晣堪以照章輪委補用除咨部查照外謹合詞附片具陳伏乞聖鑒謹奏軍機大臣奉旨吏部知道欽此 
 
 

Page 11

 
 
   
 
