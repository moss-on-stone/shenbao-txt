# 1900 - 299 - 4909896

 

Page 1

 
 
[禮延訪友] [  申報館主人啓]  
　　本館派赴紹興采訪友人現已别有高就如有鵝館文人鑑湖高士塾諳越中時事敦品勵學聞望素昭者乞書　新聞數則以便致書延訂久殷鶴跂毋吝鴻音　 
[勸募濟急局捐欵] [  申報館協振所謹啓] 　 
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[書本報所紀議和條欵後]  
義和拳匪竊黃巾張角之餘術煽其毒𦦨倡亂京津昏庸謬戾之諸王大臣妄信邪謀不惜爲之戎首若輩有所倚恃戕� 
使臣毁教堂逆𦦨鴟張全局震撼東西洋諸國羣動公憤驅其堅兵利砲直入都城宗社震驚乘輿出走此� 
誠千古之奇變亦萬國所罕聞者也皇太后皇上深慮國本之阽危不忍生民之塗炭特派慶邸李相爲議和全權大臣重議和約各國顧全邦誼亦願化干戈爲玉帛俾宇内重享昇平擬就約欵十條就京師開議本館已得京師電信錄之報端竊嘗受而讀之有允之而並不受虧者有雖受虧而不得不允者有弊極深害極重而萬不能允者其允之而無弊者奈何拳匪之亂執政諸臣實釀成之而端王尤爲禍首皇太后皇上聖明洞照早已特宣綸綍譴責有差端王卽援議親議貴之條免其明正典刑已屬恩施格外斷不再任其執持政柄圖肇亂謀故圈禁之說所以伸中國嚴明之法非特平友邦忿恨之心首禍旣去拳匪失所憑依芟夷藴崇必更易如反掌不待遲至三月後而蠢兹醜類自然戢羽潛鱗斯時畿輔肅淸妖氛盡滌皇太后皇上斷無舍祖宗數百年鞏固之基仍於陜省營建新都不思返蹕者况前日綸音旣布何至忽然反汗自背前言至内地各水口一律通商其事雖有益於各邦實無損於中國蓋通商者彼以貨來我亦以貨往但使格致之學日盛製造之術益精土產各貨無一不可售諸外洋藉補漏巵之外溢所謂允之而並不受虧者是也其雖受虧而萬不能不允者奈何甲午年日高一役賠欵之鉅爲古今中外所罕聞元氣大傷瘡痍未復而現在所議較之曩時又加甚焉當兹羅掘俱窮安所得如許巨貲償其慾壑然此次禍起中國各國所用之兵費及商民所損之房室財賄爲數實亦不貲苟非於我責償其心豈能遽服至鹽課稅釐此後皆歸西員代收除開銷外悉以付還國債說者謂中國進欵除丁漕外向恃鹽課稅釐爲大宗今若驟失此利源恐挹注更難靈動然此二欵向來歸中飽者多入公家者少若得西員代爲經理悉除弊竇涓滴歸公則收數必倍於往時洋債旣已還淸利權卽無虞旁落衡其輕重事亦可行若各國欲留兵二千名於京城其餉由中國付給驟而聆之似國威略有虧損然各國使臣本有應享之權利卽非明訂約章而每國多帶一二百人中國亦豈能限制今所爭者惟在兵士之餉需中國卽允代給每歲所費究亦無多况事後果無亂民出而肆擾亦可與之商酌令其撤回凡此所議之條皆可勉從其請所難者大阿哥旣立爲穆宗毅皇帝之嗣子正名定分薄海皆知今因外人之言忽爾斥退揆之政體斷不能行至於弊極深害極重而萬不能允者則惟各省督撫衙門均派洋員會同治事一條夫借材異地古有明徵秦用百里奚漢用金日磾功業之崇尤爲特出略授其例似亦無妨不知偶用一二人或藉爲理財或借以講武於政事尙屬無關若各省皆有洋員布於要區則此後籌餉練兵必致掣肘多方無從展布萬一意見不合難免遽起釁端所謂弊極深害極里而萬不能允行者此也夫利必取其多者害必去其甚者居今日而欲使干戈永戢盤敦重敦誠不能不稍受虧損然苟迫我以難堪當事者亦不能不慷慨力爭藉免無窮之害愚故著爲此說質之憂時君子以爲何如 
[星使之言]  
　　前日英京倫敦來電云中國駐英大臣羅稷臣星使已將兩宫臨幸西安之事向英政府聲明并言中國政府遷往西安商議事機似更易易 
[意見不合]  
　　前日京師來電云保定之役法軍爲首及入城後軍士行爲甚不合聨軍統帥之意因之英軍及其他各國雄師咸卽日回京屯駐惟留法軍駐守保定德軍則酌留三分之一 
[英使東徂]  
　　英國駐華使臣麥竇納樂君接奉政府訓令與简駐日本使臣薩多君對調前已紀諸報章昨閱本埠西字報云頃得天津來電悉麥君已於昨日行抵天津擇定華歴本月十一日附英公司某輪船東行不復繞道他處矣 
[叅贊抵津]  
　　昨日天津來電云華歴本年六月英廷简第六等爵希利亞君爲軍中叅贊協理中國事宜昨已由山海關行抵津郡矣 
[涿匪蹤跡]  
　　天津直報登涿州來函云從前涿州左近一帶匪徒嘯聚數百人日以搶劫爲事至津京失陷其勢稍衰然仍肆擾鄉村凡有良善富人無不被其訛詐直至八月杪日法兩國軍隊分途進剿匪始散若晨星未幾又有匪目自稱王大師兄者在某村紏合餘黨大張旗幟將村民積𫏎搶掠一空旋卽竄入良鄉縣境近日未知能盡絶根株否也 
[會匪陰謀]  
　　昨日廣州來電云廣東巡撫兼署兩廣總督德制軍辦理三合會匪甚爲　厲會中匪黨銜之乘登高佳節就督署旁暗置地雷未幾卽砉然一聲幾訝天驚石破猶幸風聲洩漏制軍已豫爲之防是以雖受驚惶未及於禍 
[惠州亂耗]  
　　香港循環日報登九龍新界來信云惠州土匪現忽竄往三多祝地方鄉民聚集丁壯四千餘人與之拒戰惟所持槍械類皆鏽壞不堪自上月二十六日戰至二十八日鄉民潰敗土匪死者祗四百餘人鄉民斃於是役者多至二千餘人土匪旋乘勝焚燬鄉民廬舍三千餘家以洩其忿迨二十九日水師提督何榆庭軍門帶勇二千名馳至彼處晚間卽與土匪接仗其勝負現尙未得而知惟聞軍門刻已率勇往三洲田馬留頭等處焚燬匪巢旋卽返黃 
 
 

Page 2

 
 
岡駐紥而留練勇六百名屯平山左右以防土匪襲撃惠州府城目下尚爲安靖土匪在偒花地方者約計三千餘名以上皆來信中語旋又得惠州電報云當二十八日官軍與土匪對疉時鏖戰未久匪卽力不能支官軍奮勇直前再接再厲斬馘匪黨二百餘名生擒匪首二名奪得匪械無數餘匪皆狼狽潰逃果爾則逆鋒大挫若再調軍痛剿當可殄滅無餘矣 
[河源匪擾]  
　　廣州訪事友人云惠州土匪揭竿倡亂經大憲調兵剿辦若輩見官軍聲威甚壯不敢與抗遂分擾河源縣境河源兵力甚單致附近各鄉被劫掠若非痛加鵰剿恐不足戢其兇鋒也　 
[順德未靖]  
　　廣州訪事友人云前者順德縣屬匪徒閙教縣主王大令責令附近各鄉將匪交出鄉人辭以未得主名不敢妄行株累大令躊躇再四付之無可如何聞刻下此项匪徒爲數甚多往往沿途肆劫以致人皆視爲畏途惟由省垣旋鄉者護以巡船稍稍安謐若不早爲之所不誠地方憂哉 
[軍裝被扣]  
　　金陵訪事人云自北氛不靖長江一帶防務戒嚴各營官紛紛請撥軍裝兩江督憲劉峴帥悉允所求隨時撥給以致軍械所庫儲一空而請領者仍復接踵而至爰飭省中機器局日夜赶造日前水師某防營派弁押解快槍五十枝附某輪船至江寗更换被關上洋人查出立卽扣留弁出公文示之洋人置之不顧想須禀知峴帥方可札飭放行矣 
[彼何人斯]  
　　金陵訪事人來函云各國聨軍入京後乘輿西幸京員多逃竄南來日前有人在省垣得月臺品茗忽隔座四五人趾高氣揚雄談闊論傾耳聽之其一曰北地拳匪初起託名扶淸滅洋滿洲當道諸巨公信其胡言助其逆𦦨以致激怒外國兵釁大開殊不思中外� 
相形强弱早知不敵回思甲午中東之役余在旅順時並非無餉無兵祗緣料定兵釁一開必致不可收拾故甘冐不韙先機遠避不與交綏實係度勢揆時留異日議和地步朝廷不諒我苦心孤詣置諸縲絏之中不亦寃哉今者拳匪勢盛之時人或稱之爲義民以爲中國聲威不難藉此一振余聞而竊笑料定必無所成今果一敗塗地若此但拳匪固屬可誅而朝廷於此時猶不能追維禍始亟戮縱匪貽患之諸大臣恐和局終不能成長安亦非安樂土也言次一人作而言曰我公高論可稱中肯但我輩不遇拳匪恐今尙繋諸狴獄是拳匪雖有害於中國而於我輩則受賜良多矣今我公不以爲德反以爲怨未免太不知恩乎言已均軒渠不止一時四座猜詳不知若輩爲何如人有識者謂中有一人似在省需次管理某邑試館者也 
[駐兵述聞]  
　　漢口訪事人云英人之在漢口經商者爲數不少當北方事起卽派兵輪船一艘來漢保護日來市中忽哄傅英國將調印度兵千名駐守漢鎭其實事歟抑傳之非其眞歟非執筆人所能懸斷也 
[安插殘軍]  
　　金陵訪事友人云武衛先鋒左右兩軍前經李忠節統領北上左軍半抵北地戰敗南旋統領張蘭陔軍門曾至省垣向兩江督憲劉峴帥禀陳一切右軍則早經潰散絶無一兵一卒馳抵京師統領陳雨人廉訪亦杳無蹤跡至上月下旬某日始來省禀見峴帥薄加斥責詰以兩軍潰散後尚賸若干廉訪詭以十留其七對其實左軍僅剩三營右軍不過數隊峴帥飭亟回運河防所將缺數一律補足或可設法成全 
[子藥解汴]  
　　漢口訪事人云正任湖北巡撫調任河南巡撫于次棠中丞本擬於本月初二日秉節起程赴汴撫新任嗣因公務示能就緖改於初八日啓行先就湖北購辦子藥若于箱委員解赴汴中以備發給各軍藉資防堵 
[飭查朦蔽]  
　　廣州訪事友人云粤省釐金自改爲官督商辦後總局憲禀請大憲委姚大令光耀綜理一切大令宏綱獨攬雷厲風行凡商人預繳之銀雖欲略抵餉需槪不准絲毫假借以致各商羣抱不平推黃致和爲首聨名赴督轅禀陳控兼署督憲德靜帥批其牘尾曰釐改商承係爲裕餉恤商所呈姚令光耀攬權串噬各節是否飾聳仰釐務局商首查明禀覆并由局查確餉項毋任朦蔽推宕致誤大局等因大令見之恐汗未便就西關文園邀集各紳商設筵讌飮冀得調停其事未知果能水乳交融否也　 
[循例盤庫]  
　　揚州訪事人云兩淮運庫每届冬令例由疆吏檄令大員逐一盤查以昭愼重兹兩江總督兼督鹽憲劉峴帥以刻下防務戒嚴餉需緊要爰將藩運等庫提前照册盤查運庫仍檄令常鎭通海道常久山觀察就近查騐觀察奉檄後定於本月初二日來揚舟抵徐凝門碼頭印委各官均恭迓如禮觀察隨命輿登岸逕抵運轅運司柯遜𤲅都轉迎入花廳茗談片刻旋卽升坐大堂循例盤騐事訖辭别回舟揚帆向� 
瓜洲南渡 
[委署要缺]  
　　蘇州訪事人云松江府屬金山縣知縣武大令麟署事以來一年期滿現經署藩憲陸春江方伯撤回另候委用遺缺以試用班儘先補用知縣徐大令景寅署理 
[線人慘斃]  
　　蕪湖訪事人云當富有票匪郭懷松未獲之先選鋒營統領李副戎密派安徽候補縣丞程二尹帶同眼線在滬偵求一面飭眼線曹小浦赴蘇揚等處跴緝不料曹機事不密上月二十五日行至鎭江遽被私售富有票之匪人識破誘至江干刺殺將屍分割抛擲江心旋遣羽黨上安慶輪船伺劫郭匪幸二尹另附寳華輪船得以未遭毒手二十九日曹妻某氏聞知噩耗奔至選鋒營向副戎哭訴情由副戎憫之諭令繕具禀詞以使禀請道憲吳季卿觀察酌量撫卹 
[會勘盜蹤]  
　　松江訪事友人云前者南門外荳腐浜所泊姚某船上被盜刼去衣物由事主潜尾至滬認明正盜薛得賢指交探捕解送英美租界公堂詰知犯一處在華亭縣境遂備文將薛押解來松華亭縣主林霨生大令研訊之下薛供小的當日肆劫處在馮家渡紅廟左近大令念彼處毘連婁縣商之婁縣屈吉士大令訂期本月初八日馳往會勘嗣悉是地實係華境距婁界尙里許遂卽折回趨詣府轅將情禀知張子虞太守 
[巨騙成禽]  
　　蘇州訪事人云有李某者口操淮南音假寓閶門内某客棧自稱直隸總督北洋大臣合肥李傅相之姪捐職知府在某省候補兹由傅相電促進京襄辦和議道經蘇省小作勾留云云連日向官塲告貸川資頗有中其詭計者事爲上憲所聞深滋疑竇因卽設法訪查旋查悉實係歹人冐名因於本月初七日傍晚飭某路總巡某明府帶領差勇至棧中拿獲帶入署内禀候上憲發縣訊究懲有見者謂李年甫二十餘狀貎魁梧衣服煊赫無怪人之受其愚也　 
[直隸官塲紀事]  
　　上月下旬某日藩轅牌示天津府員缺以陳守以培接任天津縣員缺以周令世新接任○直隸長蘆鹽運司楊藝芳都轉自遭拳匪之亂卽退駐滄州某日飭丁至天津將運署某房經承及某稿書傳去刻已俶裝首途矣　　 
[潤郡官塲紀事]  
　　鎭江訪事人云月前長江水師提督黃芍巖宮保命駕赴金陵與兩江總督兼南洋通商大臣劉峴莊制軍籌商防堵事宜本月初三日乘開濟兵艦遄回防次水陸總巡周錦常都戎及各營官咸詣江千迎迓○常鎭通海道兼鎭江關監督長久山觀察前奉兩江督憲劉峴帥檄赴揚州盤查運庫公畢卽乘原舟遄返本月初三日傍晚行抵潤州丹徒縣莫嶼香明府水陸總巡周錦堂都戎以次各官均往迎迓○自北方多事謠諑繁興鎭江府向子振太守思患預防督同保甲局員及各營汛官弁晝夜梭巡不稍懈怠猶恐未能周密遂商諸督標新兵　 
 
 

Page 3

 
 
前營管帶吳養吾參戎添派勇丁若干名將各教堂及各西人寓所妥爲保護務使安堵無驚 
[集董議捐]  
　　上海縣汪瑤庭大令定於本月十三日假座英美租界公廨之側洋房内邀請各業董事集議籌捐昨已知照讞員翁笠漁直刺矣 
[示諭車夫]  
　　昨日本邑南市馬路工程局總辦程雨村大令發出告示遍貼通衢其文曰爲出示曉諭事照得本局各項車捐係奉道憲飭辦以濟馬路各項經費乃近來每多繞越偷漏更有一種混充包車匿不投局報領捐照以致捐數日見短少並有等東洋車輛破壞不堪任意載客翻車脫　時有所聞種種弊混實堪痛恨亟應出示曉諭爲此示仰各項車夫人等知悉自示之後務於每月初十日以前投局報捐領照其混充包車者亦應一律報捐卽將照會釘於車後以便查騐如逾初十以後一經飭捕查拿定必從重科罰並仰東洋車夫人等知悉所置車輛務須修理堅固如敢仍將前項破爛不堪之車任意載客一經查解到局卽將車輛充公决不寛貸其各凛遵切切特示 
[西員謁客]  
　　昨日午前十點鐘時荷蘭國駐滬總領事汪禮君帶同繙譯命駕赴蘇松太兵備道轅拜會道憲余晉珊觀察商議交涉事宜觀察延入花廳茗談良久而别 
[滬火警]  
　　昨日午刻本城九鋪所轄西木橋畔焚修𤲅住持尼午炊不愼火勢上炎頃刻冐穿屋頂地甲立卽鳴鉦報警本城各洋龍先後馳至竭力圍噴得以卽時撲滅僅焚去𤲅屋兩楹當火熾時上海縣汪瑤庭大令以及各巡防局員均到塲督救以是歹人乘火搶劫之事尙� 
無所聞 
[局員行夜]  
　　前晚輪應十六鋪巡防北局會哨二十三七鋪巡防局邱盛兩二尹偕十六鋪巡防南中兩局員先後戾止文韻松二尹以禮迎入茗談良久然後分路出巡盛二尹率勇巡至公義馬頭見栅門並未下鍵命提栅夫某甲研訊甲俯首求恩乃從寛免責諭以嗣後二鼓時務須扃鎖如違嚴懲不貸 
[定章宜守]  
　　浦東楊家渡渡船頭目沈炳華等四五人投浦東楊家渡斗姆堂巡防局訴稱近來同業往往以爭奪渡客爲由時向小的等訛詐求卽究懲局員程二尹諭以爾等義渡向有定章著各恪遵毋庸多瀆　 
[公廨停訊]  
　　昨日禮拜四英美租界公堂輪應美總領事署繙譯官白保羅君會訊適白君另有要公函知讞員翁笠漁直刺及英美租界各捕房停訊一日○昨爲天主教中瞻禮節期西員例應停辦公事法總領事署繙譯官費君咨照讞員杜枝園大令暫行停訊所有應訊各安統俟禮拜六訊斷　 
[禁演淫戯]  
　　前者桂仙戯園扮演捉拿張桂卿戯劇情節淫穢不堪入目旋經捕頭訪知將園主應桂馨解送公堂禀請讞員翁笠漁直刺判罰洋銀二百元昨日工部局董以戯園扮演淫戯最爲傷風敗俗不可不有以懲之因將桂仙戯園捐照吊回知照捕頭派中西包探至園中勒令停演如敢故違定卽函致公堂提案重罰 
[賽馬紀一]  
　　昨爲寓滬西人秋季賽馬之第一日共賽九次第一次八馬共賽裕泰洋行洋人倍首到馬黃色衣帽皆黑白色第二次五馬共賽祺茂洋行某洋人首到馬黃色衣藍白二色帽藍色第三次十四馬共賽裕泰洋行某洋人代禮和洋行首到馬白色衣藍色及湖色紅色帽黑色第四次八馬共賽洋人小推興首到馬白色衣黃藍二色帽藍色第五次七馬共賽招商局北棧洋人美立登首到馬黑色衣水墨色　薑黃色第六次六馬共賽順全隆洋行某洋人首到馬黑色衣湖色外加薑黃色坎肩帽黃白二色第七次六馬共賽祥茂洋行洋人科拔首到馬白色衣黃黑二色帽黃色第八次五馬共賽立豐洋行某洋人首到馬黑色衣帽皆紅色第九次十四馬共賽立豐洋行某洋人代沙遜洋行洋人寳巖首到馬白色衣紅色帽黑色 
[德兵演技]  
　　昨日午前十點鐘時駐紥英界泥城外之德國兵士數百名肓荷洋槍至美租界新靶子路操演打靶之技迨十二點鐘時始整隊而返 
[庚子五月初一日上北洋大臣裕壽帥書]  
　　神機營營務處前福建邵武府知府降保福建寓缺卽補通判補缺後在任候補道董毓琦謹禀竊以邪教自古無成事者蚩尤能作大霧未幾擒於涿鹿黃巾張角之妖術無論矣嘉慶初年川陜拳匪蔓延妄立八卦紅燈照名目誘人能避槍砲後俱爲槍砲所殲前吳橋令有拳教源流一書論之綦詳經世文編剿匪卷中有嘉慶三年洪亮吉　邪教之疏謂楚蜀惑於白蓮八卦等教爲宫兵槍砲所傷者是眞邪教知避槍砲爲無憑何在京者若岡聞知耶本年三四月拳教初來恭讀上諭嘉慶時拳匪滋事匪首俱伏誅仰見聖上明目逹聰早有定見何當事者一傅衆咻慶親王在總理衙門時洞悉友邦强弱不同理宜敷衍從權和衷共濟及總署易人開罪日德雖殺人者是義和團勢必歸咎於操刃者旣而義和團復圍攻各使館何其一誤再誤耶管見於此時急宜慰勞日德以兵護呼使館驅逐義和團猶可挽回末路竊思不度德不量力螳臂何以當車以孱弱一人與强悍十人鬥勝負無特著龜彼夫善槍砲鐵甲精電線火車其智力似勝 
於中華而華人豈無聰明才力輩徒以人微言輕限於資格而學士大夫未採芻蕘自甲午中東之役後始厲自强然於今仍泄沓成風練兵尙未中肯如已自强可恃何難與各國並駕齊驅今若此只宜安分自守何可輕開邊釁矧與十八國爲讐耶各國久有瓜分蠶食之心今激成衆怒倘聨轡而入中原則北方危於累卵陸則東三省新疆與俄毗連水則東南各海口長江各國兵輪能到之區均爲棘手故琦前日條陳各海口以兵船夾砲臺城隘以地營自守如京城十門每門夾二地營任城門大開敵不敢進江南低窪不必問諸水濵只布置於城鎭自此水陸有備不挑戰而自守邊疆我則以逸待勞彼必戰競不敢輕越雷池一步但地營人皆目爲舊文章未盡其用蓋因平時無操練地營之陣圖司空尙未見慣故琦新創此五種可操練地營之陣圖使平時自然習慣臨敵則措置裕如現義和團起不逞之心誘人能避槍砲假以扷淸滅洋字樣卽曹孟德討賊扶漢計可挾天子以令諸侯先利得人財物繼激洋人與中國爲可收鷸蚌之利拳匪知海口不敵洋人而内地擾亂多方我國内迫於拳匪制於强敵噬臍已遲需事之漸也目下简便之法先辦團練寓兵於農如唐府兵之制縱無經費亦可支持砲臺與兵船現成可用地營則兵士應爲之事不費一錢而團練可兵農互用但各州縣官府須大張曉諭分别邪正二團如鄉紳賢良中正戮力同心守望相助則爲正團如假扶淸滅洋字樣則爲邪團另編一册禀明州縣然後以兵助正團而驅邪團甚則偕洋力以殲之若邪團改過自新附於正團旣往不咎如有焚燬教堂戕害教主聽正團就近殲除倘與邪團連結則華洋會兵勦之訂明洋兵入州縣只剿邪團與官紳無涉或與官紳共勦縱邪團逃至川陜亦可長驅直入若邪團敗混爲民有正團指証卽可就擒且洋教本勸人爲善入教者更宜守身自愛倘以入教爲護身符藉此作奸犯科由官解送教主懲辦自此無假仁假義之邪團華洋自能和輯今急宜護使館以挽回和局化邪團爲正團如入洋教者願爲良民聽之旣無民教不和之弊自無棘手難辦之事和友邦以厲自强億萬斯年夫何疑焉至團練章程詳於經世文編保甲卷中任人采用若學西法當獻其可而替其否擇善而從福州船政皆西法似宜兼製槍砲火藥精益求精臨時無仰求於敵國現各邦均精製造中華僅此船政以存國體更宜兼造軍火爲有備無患之計幸勿以經費不足因噎廢食也杞憂正切伏乞轉奏施行 
 
 

Page 4

 
 
一本公司自出票以來辱蒙　諸君惠顧遐邇暢銷現在第一會開彩伊邇各事均宜佈置安排以期周妥本公司恪遵定期准九月十三日十一點鐘在愚園用外洋機器當衆開彩是日　購票諸君光臨看彩者愚園可不取遊資如執有本公司發贈之茶票爲照者併可不取茶資其大略情形前已在各報預啓聲明惟馬車迎送一節事緒紛繁必須厘定明章庶幾有條不紊章程列後○二本公司是日包定馬車數十乘專供　購票諸君乘坐車費酒資不取分文○三上海馬車統停馬車行候駕請　購票諸君自上午十點鐘起先至大馬路本公司領取馬車送照每客一張卽移玉至本公司所定馬車行會齊三四照立時開放一車○四馬車到愚園請　貴客卽飭馬夫向愚園門房繳銷馬車送照掉換馬車回照隨卽領取茶票仍由　貴客執用候本公司開彩事竣卽憑馬車回照各升歸車○五本公司與馬車行議定凡　購票諸君在上海升車者以馬車送照爲憑在愚園升車者以馬車回照爲憑如無送照回照者必須由本公司補照方行招接如　貴客意欲中途他往繞遊馬路或遲遲吾行以致照已發完車已卸竣本公司不便當差因彩期前後正値西商秋賽之會馬車忙碌異常本公司雖不惜重資而覔雇良匪易易除已包定數十乘專備　購票諸君看彩乘坐外再有别項用度或停輪久候非但力辦不到亦且爲時不及也區區不能周到之苦情願　諸君曲賜鑒諒爲幸○六本公司彩票當創售伊始卽蒙本埠外埠一律暢銷近屆開彩在卽銷塲愈廣函購現買中形踴躍斯與意料所不及本公司私意實願提早開彩以饜　購票諸君之願望無如前已明定九月十三日爲期未便赶前不得不息心靜氣以候開期惟是存票無多實將售罄伏祈　諸君趁此機會儘先光顧庶幾捷足者可以先得一至彩票售竣無以應市請勿責本公司之有拂雅情也合併聲明　　　德商普益公司謹啓 
 
 

Page 5

 
 
南京行口大街坤源土棧於閏月二十五日突有買土之江西人某甲聲稱買土看貨未成徜徉而去移時忽邀乙丙二人前來云曾遠有金條三支金葉四兩該棧夥以事出無因與之理論某甲仍信口浮栽當商團局扭送江甯縣署孫司馬心知串騙旋時研訊甲等供詞支吾縣主孫司馬擬加笞責旋經其鄉親殷都司保釋而去次日闔城紳商公具禀詞呈遞商務局憲請嚴懲某中以禁刁風殷都司自知理屈逐揚言其同鄉某甲已畏罪潛逃擬請魯仲連其人者出爲排解能否冰釋尚未可知聞上峯以市面攸關擬從嚴究辦懲一儆百云乙 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前上海縣捕役拘獲行劫松江南門外析鐵橋薛姓家之盜犯單有勝姚得勝二名禀知縣主汪瑤庭大令飭卽收入所中前晚升堂研詰姚供小的係湖南人向在蘇州當勇自經遣散卽習小貿易以資餬口並不爲非薛姓盜案實不干小的之事單供小的與姚同鄉由陳老五雇令駕舟至松給與洋銀十元伊等搶劫並不與聞大令喝令鞭背五十下始稱當日確隨陳老五往劫惟小的在門外接贓陳等共劫得洋銀四百三十二元並零星物件回至上海小的分得洋銀二十五元此係實供惟求恩典大令向姚研詰再三堅稱並不同往遂諭令分别收所再候研訊○捕役某甲獲解販賣私鹽之許四安到縣大令研訊之下許供小的係江北人在申當小工前日在浦東鄉間應某姓之雇挑鹽一擔來申唤賣許給挑力洋銀三角甫至浦濵卽被拘解案下叩乞施恩大令判笞責二百板收押再核○英美租界公堂差役解送强取考籃之李雨亭到縣大令升堂研訊李供稱小的係本邑西鄉人父親訓蒙度日小的在某衣莊習業今因有事到申借寓某客棧内同棧王姓先向小的借小洋銀十四角後向索取僅還十角前日又將小的銀表取去不還是以欲取考籃作抵並非强攫求鑒時有顧誠者投案訴稱小的係本邑人與李有溒莩親知其向未犯事願具保出外叩求恩准大令准交顧保去諭以嗣後如再犯事惟顧是問 
[南市捕房紀事]  
　　日前甬人方阿洪邱胡生在泉漳會館馬頭口角揮拳以致互受損傷一號巡街捕見之拘入捕房未幾方倩人緩頰願保出調處捕頭允之○前日太平馬頭渡船户王有信及徐二在浦中爭攬渡客互相口角扭入捕房捕頭以事起細微令管帮人華步發帶去調處 
[英美租界公廨紀事]  
　　　嚴長生之妻王氏被朱阿有誘姦逃逸賃屋同居前日經嚴尋見扭交二百八十號華捕拘入捕房捕頭令一併解送公廨禀請讞員翁笠漁直刺訊究○雲鵬官輪船主以大同機器號主殷炳臣等承修輪船延不告竣控由上海縣汪瑤庭大令移請公廨協提前日公差將號夥李某提案直刺諭令押候移送縣署歸案訊核○蔡良卿控蔡慶標卽蔡廷彥圖賴借欵直刺准詞飭提前日差役將慶標提到直刺諭令押候訊奪○小孩周和尚年甫一十有一迷失路途徘徊啼泣經六百零五號華捕送至公廨直刺諭候出示招領○有小孩名順發者年約四五齡沿路啼哭經三百零四號華捕帶送公廨旋由其父姜雲生投案請領直刺准之○陳應操楊永倫貧病交加倒臥路側經三百五十九及二百三十三兩號華捕先後送至公廨請爲安插直刺飭送棲流公所醫養 
[法租界捕房紀事]  
　　有張氏者僑居法界因與鄰女口角濳購阿芙蓉膏呑服幸家人知悉立卽舁至捕房捕頭令送仁濟醫館療治未知能免性命之虞否○租界僑民陳某往城内雇轎舁送親戚至某處被甲乙二轎夫呑没一衣包向之理論反敢逞蠻因卽扭送捕房捕頭命押候交還然後開釋○小東門外協記魚行主控魚販李同慶積欠貨欵錢四十餘千新委讞員杜枝園大令准詞飭提昨經包探拘入捕房捕頭令押候解送公堂禀請訊究 
[美租界捕房紀事]  
　　前日德商禪臣洋行棧房内忽失去洋灰鼠一百九十餘張曾報捕查緝昨日包探劉光震見浦東人金四香持皮至某冷難求售向之盤詰言語支吾因卽拘入捕房捕頭令吊齊原贓然後解送公堂禀請讞員張柄樞司馬訊辦○昨晨韓阿第至虹口蓬路菜市向牛肉攤主王阿三索取舊欠王非惟不付反持刀猛刺致傷韓腿一百二十八號巡街捕見之一并拘入捕房捕頭騐得韓受傷屬實令送同仁醫院醫治王本擬解送公堂因韓不欲多事釋之使去○本邑金阿元在靶子路四十八號洋房西人開門所開牛奶棚執業昨晨乘間竊取牛奶數瓶開門查悉扭交四百六十七號巡街捕送入捕房捕頭令押候解送公堂禀請訊辦○前晚甬人張阿貴行經南潯路突被小流氓張阿才攫去其帽五百五十六號巡捕見之扭入捕房捕頭令押候轉解公堂禀請懲辦○昨晨外虹口百老匯路六百七十九號門牌費鍚福皮鞋店夥友章元增竊取金錢一枚及匯豐鈔票洋銀五元因卽投報捕房捕頭令包探邵潤初將章拘獲押候解送公堂禀請訊辦○昨晨王阿四潛至外虹口碼頭上竊取某棧中所儲舊鐵適爲管門西人所見扭送捕房捕頭今押候轉解公堂禀請訊究 
[高誼可風]  
　　昨蒙德源乾記寳號爲新張之喜將筵資移助濟急會洋十元求安氏洋十元杭州同仁會交來十九户洋十八元四角銅洋四元毛桂麟來四户洋三十元吟紅山館五十元合豐行十元蕪湖崔含章善士一百元諸君子身處天南情懸薊北救得瘡痍之苦獲保餘生濟同溱洧之輿豈云小惠請登報牘祗謝仁施上海六馬路仁濟善堂濟急善會龎元濟施則敬謹誌 
[救濟善會紀事]  
　　敝善會承四方善士託帶信件已將第二批交劉君鐵雲帶往津門兹又積至六十五函昨已彚封總函託德國書信館交直隷輪船帶津俾敝會駐津同人可以早爲投送誦唐人家書抵萬金之句本會不得不加愼焉特此聲明閱者鑒之○敝善會承淮城徐祗氏交來洋二百元白門陳彥淸因母壽節省筵貲爲親友種福移交洋一百元楊鏡崖軍門王存厚堂各一百元左忠德堂知愧軒各十六元郭光延求合家平安二十元李立茵莊壽愷堂金陵隠名氏各十元蘇州高秀珍七元無名氏二元又銅洋三元不留名二元無名氏一元江陰後裔小洋七百角拜登之下級感實深此次北地災民大都流離困苦將伯難呼今得諸大善士慨發慈悲源源接濟俾孑遣黎庶均得殘喘苟延作善降祥天道不爽將來食報詎有涯哉乞登日報藉謝雲情上海慶順里救濟善會陸樹藩潘炳南丁紹芬等謹志　 
[蘇垣官報]  
　　閏八月二十五日儲憲羅辭行赴寗知府王仁東禀辭赴滬就醫知縣王慶燿由南匯沙洲差次來李嘉福禀知委赴太倉州屬公幹回省阮尚疇禀知奉委淸淮添募勇營解餉差錢國選禀知奉委運漕差顧元亨由無鍚公幹回周相輔高湻句容漂水鄧復興淮屬富光祖海屬兪世球豐沛碭邳均禀辭赴抽查保甲轉練差朱璜禀辭回上海正任丹徒司巡檢程廷獻禀知由徐州銘軍營差俊領咨回省太湖水師營務處兼帶正前營許國祥通知赴鍚金宜興一帶巡湖卽辭補授江甯城守右營守備董玉棻禀辭咨送回甯卽辭○二十六日藩轅牌示照得署陽湖縣知縣劉照靑年滿遺缺查有准補斯缺之翁延年堪以飭令前赴新任署金匱縣知縣孫毓驥年滿遺缺查有准補斯缺之方臻竣堪以飭令前赴新任署寳山縣知縣尹佑湯年滿遺缺查有調補斯缺之金元燈業經奉部覆准應卽飭令赴任所遺奉賢縣缺卽以請補之王寀堪以飭令先行赴任通判朱承昌禀辭赴鹽安阜三縣抽查保甲轉練差知縣陳文藻禀辭赴通屬公幹張寳瑔禀辭赴淮徐海三屬稽查鋪遞差許文濬禀知奉委解湘軍餉銀赴寗阮尚疇禀辭解餉赴淸江同知胡　專丁禀報聞電訃於本月二十日丁母憂隨卽奔喪回籍○二十七日藩轅牌示照得丹陽縣主簿陳鍾頴署事年滿遺缺查有輪委到班之試用縣丞范景賢堪以飭委署理知縣李樂善由太原解軍餉回並銷隨前撫憲軍營支發差許文濬禀謝奉委發審周帮審差並辭解餉赴寗蕭策動禀謝奉委發審局卽日到差汪國奎禀銷長元江震公幹回吳其芳上海南匯奉賢直州同樊恭壽鎭屬均禀辭赴抽查保甲轉練差通判鍾壽康由常　來准補吳縣縣丞張　禀謝奉飭赴任卽辭府經歴兪訓恭由寗見制憲回巡檢陳恩沛由滬見道憲回蘇州府照磨姚定信禀知奉府委監放長元吳三縣孤貧口粮卽日銷差未入陳邦燦禀謝奉委保甲總局文案差○二十八日花翎三品銜直隸候補道惲秀孫常州人由保定來管帶飛划左營參將徐錦堂禀知巡緝回遊撃王萬美禀知奉撫憲札禀蘇防後營管帶事新任靖江縣董觀灜禀銷發審局稽核差並辭赴任准補金匱縣方臻峻禀謝奉飭赴任直隸州周煦山禀辭赴上元江寗江浦六合等縣抽查保甲轉練差知縣鍾進賢禀謝奉委發審局卽日差到王慶燿禀辭回南匯縣沙洲差次縣丞葉葆齡巡檢沈韶和均禀謝奉委吳江縣淸丈差邵光煦由通州海運回府照磨黃緝熙禀銷保甲局文案差　 
 
 

Page 10

 
 
本公司首先創辦中西大票銷行各埠通商口岸以及衝繁要隘均設分公司一體批售備足資本遵照禀請駐滬領事曁英美工部局備案定章提存匯豐銀行長期洋二萬元餘存各匯劃莊以昭信實業蒙諭准給照開辦保護通行在案按月在上海英界丹桂戲園開彩一次屆期敦請中外官商惠臨共覩用示秉公○第六會票續經如法開彩除刊印對號單分送各埠以便中彩　諸君照彩兑洋外第七會票增廣一萬二千張○頭彩得洋一萬二千元仍設上下附彩外加增四大彩伴彩上下各廿張及四大彩末尾兩字同均得彩共計得彩一千五百七十張之多中彩細章另詳仿單並刊明本票和濟公司總經理德商愛勒謹啓○各埠經理批發處上海南市本分公司○北市廣豐老恊記益和廣泰和○亦中○必得成萬有來○蘇州中市周乾泰内愛勒洋行甡記鼎隆郭煜興蘅泰恆康鳳陽春生泰亨匯康無錫中英藥房○杭州萬利源鴻發達○鎭江益成揚州寳文閣順記○松江生財道○甯波王文正○南京全昌仁○漢口利通源○○廣昌源○萬倍利○大餘利○九江生記○江西洪源發復盛祥 
 
 

Page 11

 
 
   
 
 

Page 12

 
 
   
 
