# 1894 - 179 - 4907614

 

Page 1

 
 
[璧謝隆儀] [  申報館主人謹啓]  
　　啓者本館禮延諸友類皆植品端方束身自好乃天中佳節忽有浦東某署郵来節敬四圓本館當卽諄囑致書郵持回璧趙不料某署悞會本館之意昨又添送至十圓本館依舊璧還并面告来人婉言辭謝但本館諸友雖從不收受苞苴猶恐不肖棍徒冐本館之名在外招摇納賄爲此略陳鄙悃敬告各處官長此後斷不可有所餽贈如有匪棍借端行騙一經發覺本館定必送請地方官訊懲區區之心伏維垂鑒 
[續印二十四史出售] [  圖書集成局啓]  
本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三辰者請移玉申報館帳房購取可也此布 
[文武丹桂籍關帝明聖經告成] [  圖書集成局代啓]  
　　是書二帝聖訓威靈顯佑判斷吉凶應騐如響婦孺咸知其辭意嚴正足以正人心而端風化爲修齊治平之寳並附詳解家置一編與能子弟醒迷之善本不可少之書樂善印送只收工料錢一百六十文託各省貢院前各書莊及申昌書室躉售者向南巿外鹹瓜街大王衖觀瀾閣書莊面議可也 
[論江臬憲之治痞匪]  
　　地方痞棍之爲患於百姓其害不可勝言其罪之重者則照光棍例可以立正典刑以爲之儆其或情重而法輕者則地方官卽使嚴厲亦决不敢故入人罪以故地方痞棍往往懲者自懲犯者仍犯地方之受其害者仍不能免夫荑稗不去嘉禾不生百姓苦於痞棍之害而欲其勉爲善良惡可得乎州縣官於下車伊始必大張曉諭字挾風霜而於地方凶惡棍徒尤爲禁令之首而若輩晚熟視焉而若無覩謂此不過官府到任之例示耳久之而紙上之空談卒不出若輩之所料而肆行益復無忌鄉懦益遭魚肉而高坐堂皇者反睡裏夢裏絶不憶及前此出示嚴拿地棍之一節甚至有轉受其矇者盖若輩未有不與衙門書差丁皂通聯一氣者也此等地痞各處皆有而官府之認眞查訪嚴辦者則殊寥寥前蘇州府王可莊太守請用刺字之法最爲不惡而嚴盖若輩之爲患於地方大都鄉愚不知最易受累横行幾次其勢愈張若訪知實係地方痞棍惡跡昭然者刺字於其面俾人人一望而知雖鄉愚之無知者亦將望望焉去之不敢與之相近斯受害者少矣古人有屏之逺方終身不齒之條若一經刺字則不必屏之逺方而亦在終身不齒之列此法旣行而蘇郡之痞棍漸漸斂迹不敢自罹湼面之刑惜乎天不佑民賢太守騎鯨竟去繼其後者旣有蕭規之可守當不難亦步而亦趨以故近来蘇州之辦地棍較之他省最爲嚴厲惟棍徒則又漸漸復出第尚不敢如前此之明目張膽而己他處則照此辦理者絶無聞知昨接翼軫星邊雁信述及江西臬憲福餘菴廉訪歴年訪悉省垣痞匪多而且悍無惡不作無人不害卽將各痞匪姓名懸示頭門一面飭縣遇案嚴辦而迄今頑梗如故未能大加懲創本年復經南昌新建二縣宰指名招告按拿究治而到案者仍屬寥寥可謂神通廣大矣廉訪以該痞匪皆積惡稔兇誅之則不可勝誅寛之則萬難再寛且鄰省本省時有匪徒蠢動更恐該痞匪黨羽愈聚愈衆膽略愈大肆毒愈甚抗官拒捕乘機煽亂皆意計中事因思持久之道善後之方擬將貢院背後之舊軍裝局改作自新所除犯案較重者盡法嚴懲外其較輕者或永逺錮擇或收管數年務令一網打盡不遺餘孽面商藩憲方佑民方伯先撥閒欵每日按名給火食錢五十文使不致餓斃面禀德曉峯中丞俯允所請尅期興辦飭卽妥議章程詳覆己委林司馬祖炘會勘自新所工程將来辦理嚴明得法首惡者無一漏網次惡者亦不至肆恣則窩娼聚賭打架鬥毆窩賊銷贓等類城廂可期漸少卽閙教滋事强盜搶刦匪徒擾亂諸事亦可漸稀豈非整頓地方之要務哉余聞之躍然而起曰此西法也福廉訪盖與之暗合者也泰西各國凡有地痞惡棍爲害地方而罪不及死者則坐以永逺監禁之罪其實此法中國亦早有之卽俗所謂收長監是也惟收監則必减死罪僅一等且不能見諸公牘而泰西之永逺監禁則爲刑例中之一條此則與中國辦法不同而其所以治惡人則其用意亦無不同也所慮者收押若輩無此大厦其初時不見人數之多積而入焉日增月累必至有人滿之患盖此等人本無所謂廉恥彼在外多方作惡無非爲飽食暖衣起見若經官收押每日得五十文以果腹綽乎有餘安居飽食於焉安之則不論若干房屋必至於擠滿而後己且此等痞匪日逐聚在一處人數過多更恐變生肘腋卽使監管嚴密而百密究不免一疎此各處所以皆不敢積押匪徒而務絶根株者乃獨爲刺字之法也而福臬憲毅然行之則必有成竹在胸智珠在握者其監所或尚可以擴充其經費或尚可以籌措而後可以爲一網打盡之計以是見福廉訪之嫉惡如仇去惡務盡其所以除暴而安良者不遺餘力焉斯其造福於豫章也詎不大哉 
[本館接奉電音]  
　　昨由京友電傳上諭二道敬謹譯登○五月廿八日奉上諭禮部題本年六月萬壽禮儀一摺著於二十六日辰時升殿受賀己時筵宴餘均依議行欽此同日奉上諭祥麟等奏通倉加放俸米厫座仍難周轉請將銀折改爲本色一摺著户部議奏欽此 
[日報譯登]  
　　日本新聞紙云某日調往高麗之廣島第五師圑忽然譁潰逃去兵士三十餘人隨卽拘獲四人訊實情由按照軍律以洋槍擊斃又云由高麗至日本之電綫忽然中斷至東歴六月十八日始重復接續刻下傳消遞息己靈捷如常矣 
[朝鮮軍務補述]  
　　香港西報載韓京於上月十八日来信謂初九日清晨朝鮮官兵與叛黨開仗叛匪大敗二十一日又接来信云此番之戰高兵幸有華兵相助得以成功否則韓都早爲叛黨所有矣其時中國駐劄韓都之兵步隊約四千三百名馬隊約數百名又有馬砲一隊計克虜伯後膛新式砲六尊高麗兵則有高王親軍一千所帶皆後膛火槍另有高兵三千或用古式前膛槍或使長矛弓箭如用於近日軍中殊不相稱五月十二日東方甫白東學教叛匪計三萬餘人漫山遍野而至環攻韓京被華兵奮勇相攻莫不以一當百高兵向来懦弱今見華兵如此亦各自相鼓勵全無怯退之心於是奮不顧身隨中國兵勇塲力攻殺兩相苦戰約半日始將叛匪擊逃敵人死者十有七八時華兵見 
 
 

Page 2

 
 
叛黨己敗不欲聚而殲旃任其自逃稍留餘地高兵則乘機追殺恨不能滅此朝食遽享承平由此觀之叛黨雖跳盪拍張而一遇大兵如湯沃雪惟高王懦弱無能是以國中多亂耳 
[主賓歡洽]  
　　俄國驻京喀公使於日前到津傅相誼重睦鄰於五月二十日宴之於水師營務處西國官紳計有俄國巴叅贊俄國倭武官俄國来領事德國司領事英國寳領事美國李領事法國拉領事法國傅武官法國甘繙譯官日本荒川領事日本神尾武官日本井上武官津海新關德稅務司電報局洋員博来商人滿德西紳四達爾祚福以及毛吉士等中國官憲計由傅相主席次則津海關道盛觀察支應局李勉林觀察軍械所張楚寳觀察招商局黄花農觀察鐵路公司伍秩庸觀察武備學堂聯春卿觀察蔭五樓觀察開平礦務局張燕謀觀察水師營務處羅稷臣觀察豐祿以及乃弟臻祿熙祿直刺等兩人尚有繙譯官曾君恒忠等計中國官憲十四人西國官紳十八人合計共三十二人座列冠裳肴羅珍錯及酒闌客散時己八點餘鐘矣 
[會商機密]  
　　俄國公使到津駐節該國領事署内連日高揭國徽傅相於五月二十日邀請赴宴五月廿二日復由當道往拜商榷一切至於所談何事不足以耳食者爲外人道也俟有確音再佈 
[工黨横行]  
　　舊金山報言活崙及穏打巿二埠各果園多係雇用華工日工操作近日工黨四散謡言定欲與之爲難惟園主以園工不能盡用洋人勢難將華日工人辭退工黨遂議推舉值理數名親到各果園逼勒園主將華日各工辭退倘或不從勢難罷手現在華日工人甚爲驚恐各園主集議立意與工黨抗拒以免生意受其擾累工黨心仍不甘時思滋擾適有某洋人由大埠至意欲代華日工人和解被工黨以臭穢之物擲擊某洋人見皮衆我寡孤掌難鳴急附車逃出始免於難 
[騐疫染疫]  
　　香港疫癘盛行死亡相繼粤語謂之痒子日本人呼爲苦列拉譯其義蓋黑死病也當疫氣大作時日本東京帝國大學醫科教授醫博士青山君胤通衞生館試檢所長兼黴菌學博士德意志白點博士北里君柴三郎相約航海而往就西醫院攷察致疾之由并所以治之之法閱兩禮拜己深悉病源不料近日亦患苦列拉寂寞他鄉呻吟牀褥不知能早占弗藥之爻否或曰二醫並未患病實緣一醫持刀悞傷其手以致外間有此謡言耳 
[訛傳生事]  
　　南海下沙坑人蒙某在佛山某典肆雇工五月十四日由鄉往崗墟探親路經沙堤堡横岡村側突遇一男子年將弱冠乃附近大埔鄉吳族人也忽高聲喊呌誣蒙係爲西人分派小香囊者鄉中人聞之隨聲附和蜂擁而至卽欲置之死地幸路上同行之二人係涌立墟汛勇適因出外緝匪而回目擊此事力爲辯白鄉中人仍怒不可遏謂必須扭蒙到大埔鄉約責治斯時蒙被誣莫由自主懇二勇偕行藉爲見證及到鄉約適董紳外出鄉中人集至數百將蒙圍繞横言交駡欲以私刑治之蒙多方辯論鄉中人不由分說留難至兩時之久幸有人與蒙素識并有與蒙爲戚誼者到塲力爲阻止隨復得局紳排解蒙之父兄親到理論始得釋而歸旣而更有人傳說謂西人下毒於井以害華人附近佛鎭四鄉紛紛製造木蓋將井掩之大魁堂懸字通鎭勸民息謡云奉督憲諭大衆聽聞現在時症天降災瘟速宜爲善改過自新庇護良善自有吉神近日有等蠱惑愚民志圖藉端生事紛紛謡言惑衆律有明文凡我桑梓勿信爲眞安居樂業明哲保身高要縣聞之亦出示曉諭照得本縣城廂内外竟有無知奸徒匿名揭帖訛傳洋人到肇暗計害人託以時症爲題四處分送香包與人不意香包之内藏有毒藥一聞必死並放毒落井等謡聞之殊深駭異伏思中外交好歴有年所各國互有保護條約相安己久斷無有託治時症暗計害人之理其爲奸徒鼓惑人心任意胡說己可概見查匿名揭帖大干例禁豈容嘗試致釀事端除飭差嚴密查拿外合亟出示嚴禁爲此示諭城廂内外人等知悉自示之後爾等務宜各安生業毋得再行以匿名揭帖煽惑人心致罹法網但查出奸匪果有前項藏放毒藥情事獲有實據許卽綑送到案本縣定必從嚴究辦决不寛貸凛之愼之南海番禺二縣示諭則謂本年時疫流行歴更數月之久天降災祲人宜戒懼乃聞外間謡言妄謂病由洋教士放毒所致在明白事理者原不爲其所愚觀香港洋人亦復一體沾疫天行時癘感受非獨華民如果毒出外洋豈非自傷其類明係不法匪徒造言煽惑希圖滋事誠恐安分良民誤信驚疑除訪拿造謡之人從嚴懲究外合行出示曉諭爲此示諭城廂内外人等知悉現在時疫己漸止息爾等正可安居作業靜迓天和勿得誤聽謡言致滋紛擾是爲至要其各凛遵毋違 
[江寍官塲紀事]  
　　江南甲午正科期己近督憲於五月二十六日委現辦厘捐局之穆觀察克登布充當内提調檄委候補道王觀察立清充當外監試按穆觀察上科亦委是差嚴查弊竇書吏爲之股慄而體恤寒士則又無微不至誠所謂寛嚴並用者矣○升任浙臬聶仲芳廉訪於五月二十六日抵省屬見制軍三十七日禀辭各員均往拜會行轅前輿馬如雲 
[無錫火警]  
　　常州府屬無錫縣玉岐鎭距江隂南五十里今夏蠶熟時有某商人赴鎭投行家貼招收鮮繭凡繭同功薄皮者概行剔去鄉民惡之羣與爲難有黯者振臂一呼集衆數十人將繭行付之一炬商人見焠掌可畏四散奔逃遂燒去瓦房四椽側屋兩間所儲鮮繭約數百斤均化爲灰燼事後拿獲兇徒一名送至縣中請辦兼請縣宰踏勘縣宰准詞騐明將兇犯當堂鞫問據供同黨共六十餘人遂迅飭公差下鄉緝捕旋復拘得十二人覊禁待訊刻己供詞確鑿不知如何辦理也其說見益聞錄 
[械鬭結訟]  
　　徐州储屬碭山縣王家漊王姓與豐縣張崗樓張姓壤地相接洽比其鄰上月杪在禮集巿上賽會時偶因賭博爭論三百文致相用武事後各邀族黨親友三四百人兩下合計七八百人各持槍械在交界處排成陣成互相轟鬭時而砲火横飛時而刀矛並舉約戰四五下鐘時各拚死命兩不相讓作壁上觀者無不吐舌驚訝嗣有兩莊紳七到塲排解令暫息雷霆始效陳武子失弓而駡嘈雜許久乃各罷歸查檢情形兩下各死三人受重傷者三十餘人輕者各數十人田中所裁二麥及鶯粟之類共百餘畝均蹂躪如泥天中節兩造分赴本縣興訟由官相騐辦理未知若何結案也 
[懷山襄陵]  
　　福建漳泉兩府所屬於五月初旬以来大雨傾盆髣髴銀河倒瀉港汊泛溢溝渠漫漲兼之山洪暴湧川谷衝决横流四塞民居盡遭播蕩田廬半己無存人民死亡甚衆田中所種禾苗山芋菜蔬瓜豆之類鮮有不荇藻交縈者海澄縣境内太武山高峯揷天雲烟吞吐被水所激崩下高巖一角逺近聞聲直等雷鳴龍吼同安縣城年久蕪莾一經大雨塌去垣堵四五處西門大橋上向有民人造屋作小買賣狂流擁至橋斷屋坍隨河伯以去他處民房壓斃老幼男婦不知紀極逃水災民哭聲震野安溪縣屬有兩三鄉被水所灌厝棺漂浮如鳬之泛鄉村男婦老幼無處逃生盡援板片梁木游泳浪中溺死者纍纍約計不下數百人越兩三日水勢稍退好善之士四出拯溺泉州南城門外河湼中撈得屍骸數十具速爲備棺成殮此外未經撈獲及撈而未及聞知者更不可僂指計中流得木桶一具中坐三孩經人救起雖沾濕己多幸未畢命然槁餓之狀己屬可憫現在收養待人認領夫亦死裏逃生者也 
[大風拔木]  
　　武林城外留下鎭於五月廿三夜二鼓時忽起狂風屋字爲之震動瓦片飛下不計其數直至天明始息此處九條沙地方陳姓墳犖拔去大木三株又某姓祠堂前棋杆吹折一枝可見風威之猛而城内燥悶異常風聲閴寂豈以重門深鎖封家姨不能飛渡耶 
[星使謝步]  
　　出使英法義比四國大臣薛叔耘星使任滿回華駐節美租界天后宮行轅昨日乘輿入城至各署投刺謝步事畢仍返駐 
 
 

Page 3

 
 
行轅 
[豸節辭行]  
　　升任浙臬聶仲芳廉訪將赴蘇垣因於昨日至各署行禮也 
[馬戲登塲]  
　　哈驀斯敦馬戲班所蓋布篷被大風吹壞日内從新支蓋于昨日上午己告成遂循照向章於晚間開演矣 
[沙船失事]  
　　上月二十七日有某帮沙船由牛莊裝載荳油等貨来滬行抵吳淞口外茶山下忽狂風大作急浪翻騰登時覆溺其時幸有某輪船進口見沙船失事立卽施救得將舟子十一人撈起尚有十餘人及貨物均被波臣引入鮫宮深處矣 
[駁船受損]  
　　上月二十七日本埠大風驟起聲如虎吼南巿外灘所泊各沙船移錨斷纜碰撞損傷不計其數有駁船一艘泊在某沙船後當風猛時沙船顚摇不定船上有鐵錨一隻墮下將駁船打成一孔當由駁船主某甲向沙船上人理論沙船夥答以颶風肆虐當各聽天命何得效豐千之饒舌繼在茶肆評理後未知作何了結 
[保衞民生]  
　　時當夏令炎熇逼人上海縣黄大令爲保護民生計特出四言告示一通其文曰現當夏令濕熱薰蒸起居服食各宜留心城河雖浚水濁難聞應挑江水用礬澄清門前屋内灑掃維勤時焚芷艾去穢安神忝爲民牧心乎愛民保甲傳諭務各謹遵 
[公堂判牘]  
　　瑙威商人啞爾生控陳馨甫等議開和達洋行虧折一案節經會審均曾細錄報中兹經英讞員宋通刺判定錄斷語云大凡生意一道賺錢與虧本均難預必故開行立業首分東夥東家認盈虧夥計領辛工此一定之理也若開洋行而内有華人無論華洋何人爲東家尤以合同爲準蓋立有合同則東夥分明卽使股開或西人對股或數人合股股之大小多少亦分明盈虧卽照此攤認且必有分條議約詳載於後不難斧鑿相尋以憑根究今啞爾生控華人楊榮三陳馨甫一案爲開和達洋行租船攬載虧本追銀起見並無前項合同呈騐僅據當堂呈出合同所收三紙一係楊榮三陳馨甫合做啞爾生處商務内載言明洋東處由楊榮三往来銀兩陳馨甫出面承接行中所到一切輪艘皆歸兩人承辦議約水脚洋東處作九折交帳又條議載洋東按月出給薪水飯資銀一百兩一係陳寳生由陳馨甫經手承辦和達洋行輪船一艘一係戴北山由陳馨甫經手承辦和達洋行輪船一艘是陳寳昇與戴北山固係承辦之人非東家矣而和達洋行輪船攬載所收水脚以九折歸洋東則楊榮三與陳馨甫亦非東家可知又接月洋東出給薪水飯資銀一百兩是此項薪水飯資卽係買辦夥計等之辛工也其領給薪水飯資者卽係買辦夥計也更非東家又可知而啞爾生亦不自認爲東家歴訊四堂察核各供啞爾生係和達洋行出名簽字租船之人並將楊榮三等付銀簽字存與匯豐銀行之人陳馨甫係由蔡倍齋引進與啞爾生相識首先商辦和達洋行輪船攬載之人楊榮三係陳馨甫先與葉文祥議接和達洋行輪船商務克約未成陳馨甫無人墊銀因此邀同楊榮三合做卽令與啞爾生面議商允墊銀之人是以啞爾生有小帳簿二本與楊榮三各執記數並於癸己十二月二十七日啞爾生有付楊榮三洋文筆據譯係開設廣東路第四號門牌啞爾生卽和達洋行簿子上結人楊榮三銀二千三百五十五兩六錢二分是行現在清理帳目於一千八百九十四年二月二十號全行撤去揭帳之後凡有行中欵項於檢明各欵後我允許並擔保完付債主則除楊榮三外並無别户此據啞爾生簽字照此情節原告啞爾生尚有洋文筆據在於被告處並無應追被告洋銀確據應將此案註銷 
[上海縣署瑣案]  
　　美國臺教士在南市洽興街建造市房租與徐錢氏等人居住旣而積欠房租送縣請究黄大令傳集欠租各户押令繳租如違提究現己有二户繳清并遷居他處餘尚未繳前日教士復請美領事照會江海關道黄糼農觀察請札飭上海縣速爲嚴辦大令奉札後卽諭差赶緊辦理○松江人許蘭亭在曹家渡開設飯館地棍曹丫頭曹雲卿强賒滋事將許毆傷許訴知地保馮良卿獲曹送縣黄大令升坐花廳提訊許訴稱小的係松江府婁縣人年三十五歳在治下曹家浪開設飯館甫於本月十六日開張卽被雲卿及丫頭擊毁小的身受重傷叩求究辦大令飭仵作騐得許頭面及腹部皆有傷騐畢提丫頭推鞫供稱小的係本邑人年二十七歳耕田爲業前日至許店晚餐現付錢三十一文厥後見雲卿昆季二人毆鬥是以爲之解勸從未行兇毆人大令問許曰曹丫頭究竟動手否許稱丫頭最爲兇横小的看明無悞求大老爺究辦可也大令飭傳馮保至案問滋事時丫頭在塲否禀稱小的知丫頭在塲况丫頭並無事業專慣拆梢大令問丫頭曰爾有何說丫頭仍前抵賴大令喝令掌頰四十下又笞臀二百下始供稱小的實供雲卿昆季肆毆大令喝令重責四百板何以木加發交馮保帶往該處飯店門首示衆并諭以嗣後如再有人到店滋事准爾立卽禀明地保唯唯遵諭帶領枷犯而去大令又諭許曰爾之傷痕亦無大碍可回去自行醫治照常開店許叩謝而退○昨報紀有顧某者向洋樹浦某酒肆兌換洋銀被楊樂榮等毆傷送縣請騐昨日午後黄大令升坐花廳提顧研究顧訴稱小的名瑞林劉河人年二十五歳在洋樹浦織布爲生己歴六年前日持洋銀二元向某酒肆兌換據稱老板小的卽携之而去突與榮榮及楊月生相遇二楊卽誣小的混用僞洋銀曳至地保處適地保外出二楊遂將小的縛於樹上糾集多人肆行毆擊迨地保到来衆人四散小的身受重傷求恩察騐大令飭仵作騐得顧背間及腰脇均有傷痕問顧曰地保如何不到答稱昨日在此候訊今暫回去大令問二楊住在何處答稱住十二圖内小的身畔有鷹銀二枚小銀錢十五枚有利銀行鈔票三張二張五元一張十元盡被二楊攫去大令諭飭令回去養傷候傳地保訊明再行核辦○當大令問案時葛夏氏手持白禀帖投案訴稱求大老爺銷案大令閱畢問爾前稱兒子春世身死不明本縣業己飭差赴會館吊取帳簿並傳司事到案訊斷今爾禀帖上忽稱兒子確是吞烟身死何以前後自相矛盾乎本縣知爾聽兪金魁唆使以致如此兪現在何處理應提案重懲答稱兪因有要事己往寍波問爾子究竟因何而死答稱逋負甚多被人逼迫無顏以對以致吞服生烟大令著具領棺銷案切結存查然後將棺給領 
[法捕房紀事]  
　　太古洋行鄱陽輪船水手頭目卞招壽控同鄉人沈瑞人串同王其昌將妻卞張氏誘逃一案經葛同轉迭次研訊尚無實供又提送回張氏之沈春江訊問一味支吾著押候復訊昨日同轉蒞八仙橋捕房卞招壽投案求追同轉提沈春江到案謂爾子瑞人與卞妻如何通姦藏匿何處爾必知之可從實供認沈春江供小的實在不知同轉謂然則何以知張氏在虹口沈供在途行走無心遇見卞訴稱聞匿在虹口親戚人家同轉又問沈曰爾子向操何業供稱賣水菓度日命帶王其昌問曰四月廿九日卞張氏到爾家内否王供五月初三晚曾来一次初二日同沈瑞人来時在夜間一點鐘小的並不在家至初四早沈又来言與張氏勃谿後往二馬路成衣店内尋見卽送伊回家次日張氏又来及卞到滬控訴後小的卽拘押捕房卞稱初四日沈王二人與張氏同在玉露春啜茗王其昌供沈與張同在西新橋美華樓命帶沈瑞人問曰初三晚爾與張氏因何口角初四晚爾何以又至王家内尋覓張氏沈供並不口角初四日尋見後卽送之回家同轉以其狡展著笞責五十板供張氏與王其昌同在一處請問張氏便知同轉著再笞五十板供初四日同王其昌在英界蓬萊閣啜茗後至鄭家木橋小客棧住宿卞稱張氏實被沈王二人同領出外尚有成衣店可証問卞張氏曰四月廿九日以後究在何處供稱出外挖花又問初四因何與沈瑞人口角供並無其事著將沈再笞一百板謂爾所穿衣服望而知爲不安本分王其昌串同誘逃亦非善類著笞責二百板卞張氏不守婦道背夫潛逃著掌頰二百下責畢謂沈王二人曰他人之妻何以肆行奸佔著還押於七日内覓的實保人沈春江縱子爲非尚敢護庇著禁押七日卞張氏著還押俟其夫卞松壽出具領狀領回寍波從嚴管束卞松壽叩謝而退○無錫人鄭亦山偕妻周氏控蔣阿大誘拐女孩一案經葛同轉研訊蔣母投案聲稱女孩在滬北棲流公所同轉飭探帶同原告往詢並非其女據情禀覆昨日同轉蒞捕房鄭亦山偕妻周氏投案請究不准多凟同轉命退出問鄭曰近日 
 
 

Page 4

 
 
巴訪知下落賈鄭供尚無下落求恩追比問蔣阿大曰女孩究在何處供稱並未誘拐實遭誣指同轉謂原告指控確鑿爾尚敢抵賴耶况爾前曾犯案本非善類蔣供前曾誤作蟻媒此次實遭誣指同轉以其有意狡展著掌頰一百下還押於五日内交出女孩延干追比又諭原告曰業己追比尚無實供本委亦不能憑爾一面之詞爾須邀見証到堂質對鄭亦山叩謝而退嗣因蔣阿大之母藉探望其子爲名將烟泡一包送入捕房爲包探所見拘案請訊同轉將嫗再三申斥著出外赶緊尋覓女孩烟泡消毁○馬王氏扭蔡坤元至案訴稱小婦人將車租蔡由蔡轉租與楊高泰昨因拉車不愼致坐客跌破頭顱拘押捕房奉傳車寓主到案是以投訊同轉謂爾所置之車何以朽壞若此今受傷之老嫗難保無虞馬王氏供己往探視並代車夫謝罪伊等聲稱倘有不測誓不干休同轉提楊昌郎訊問供稱當時聞喚卽行停止無如車軸忽斷猝不及防並非有意同轉念其無心初犯著交車寓主保出如有事故惟保是問馬王氏等叩謝而退○十六鋪北局委員函送偷竊烟鎗牙筷等件之桂阿小著照原斷笞責二百板交十六鋪汛捕麻皮阿金之夥徐來發帶去○在寳興里撬門圖竊之邵桂生亦照原斷笞責一百板釋出不准逗留○重懲糾賭案内之沈才寳吳阿木金阿虎三犯著各枷號一個月期滿沈笞三百板吳金各笞二百板○在紫来閣茶館行兇刃傷王俊發等之宋瑞堂枷期己滿著照原斷重笞四百板嗣以宋一再求恩並稱老母現己逝世尚求曲賜矜憐同轉著從寛减責二百板釋出以後不准再犯○有殷老保者向爲李榮記作頭司帳分錢之後應找出工資經中間人理勸殷稍得便宜忽有叚老錦向索酬謝殷不允兩相齟齬以致扭入捕房捕頭以情同拆梢因無實據未便准理麾之使去 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[木牌肇禍]  
　　昨晨美租界裏虹橋畔森大木行由南巿運木數百株至行門前河中浪急風狂竹纜忽斷木卽順流而下碰於清潔局　船上船纜中斷以致順水漂流斯時船户正在黑甜鄉聞聲驚覺急持篙撑住始免阽危旣而其木復浮至中虹橋碰於工部局垃圾船上船户某甲某乙手忙脚亂壓入水中幸岸上人大聲疾呼設法援起旋報知森大執事者令衆工人各持篙將木排帶回 
[舊案重]  
　　日前本縣官醫王仿臣赴道轅遞禀聲稱現交夏令貧民染疾往往無力延醫請准設立官醫分局以惠羣黎黄　蔡檢查舊案知聶廉訪在任時王曾禀請設立醫局廉訪查悉王聲名狼藉批斥不准旦王劣跡多端歴歴有案遂批發上海縣查案究辦黄大令奉批後查得王曾勒索柴捐及嗾使馬番氏控某醫數年前因在龍王廟私設醫局提案申斥因飭書吏檢齊此數案卷宗以憑核明究辦 
[提犯順供]  
　　薙髮匠姚再良毆傷楊阿三身死收禁上海縣獄日前由典史蔡少尉騐明面貌將次起解黄大令猶恐供詞狡猾解省或致翻異因於昨日午後升坐花廳飭提至案將前次供詞另開清單對之朗誦誦畢問無悞否供稱無悞小的前次己一一供認於供單上印指模矣大令曰爾須記清一到上憲衙門務必照此供陳不可忘即姚叩首稱謝大令飭還禁獄中聽候起解 
[英界公堂瑣案]  
　　包探施福寳禀稱繆福寳與葉培根相識昨忽取葉西紗馬褂不别而行遂報知小的拘獲人贓請究宋莘樂通刺與薩副領事商定然後判令將繆管押一禮拜贓給葉領去○王阿壽混名小耳朶糾同郁稱心等六人指蘇州人王陳氏爲女蟻棍向之訛索洋銀十五元繼又向索五元事爲包探秦少卿所知將一干人拘入捕房昨晨解送公堂請訊王陳氏訴稱小婦人向以舉薦傭人爲業近日有同鄉婦凂小婦人薦引王郁及陳阿毛張和尚謝長生向小婦人訛索洋銀十五元内有張子良並非伊等同黨曾從中解勸且借給小婦人洋銀五元王供稱小的係本地人王陳氏素以販賣人口爲業實係著名女蟻棍自願給小的等洋銀小的等並不拆梢通刺判令將王郁等五人各管押一月土陳氏交人保出查明是否販賣人口冉行核辦張亦著交保○馬夫孫金高與龍全和購買鵰翎扇以致口角傷龍眼角扭控公堂通刺著將孫管押兩禮拜○三百四十八號華捕禀稱粤婦羅薄月家住虹口前日出外購熱水忽有王阿才者掩入其家竊取水烟袋一枝旋經薄月拘獲交小的送案請懲通刺判令將王管押五日贓給薄月具領○二十一號巡捕禀稱馬金生土阿林夏金桂至嚴阿仁小酒肆酣飲過醉以致互相詬詈不的恐其滋事是以拘案請懲通刺判令各管押一禮拜○包探張阿五禀稱吳永生收買贓煤三籮值洋錢一元數角是以送請究追通刺判令罰吳洋銀一元○包探張阿五禀稱潘雲初雇坐張瑞川東洋車遺忘小皮夾一枚内有金一兩六錢兹由小的將張緝獲是以送究張供稱小的初至上海不知租界章程叩求寛恕通刺判令管押三日○三百九十七號華捕禀稱小的巡至虹口見范雲生陶金富在某處聚賭是以拘案請究通刺判令各枷號四日發交捕房示衆○包探何瑞福禀稱韓阿順投補心控許和尚造言生事小的是以拘許請究通刺略詰情由著許具以後不再生事切結○小孩莊和尚與馬夫湯小堂王阿坤嬉戲被湯王以布塞其口恣意兇毆二百零二號華捕見之解送公堂請訊通刺判令將湯王各笞責二百板○包探黄四福拘解徐阿三陳友福到堂禀稱伊等在途毆鬥通刺判令各管押五日期滿交人保出○三百三十七號華捕拘送違章溜馬之馬夫傳安仁請罰通刺判罰洋銀一元○包探顧阿六禀稱陳金福竊取謝初香家布衣七件由小的拘送請究謝投案申訴情由陳供稱小的係崑山人貧病相連不能歸里叩乞送回原籍則戴德無涯矣通刺著送回崑山並給以錢三百文諭令回籍後作小本營生不得再来滬上陳叩頭稱謝而退○英商哈味控華商湧成裕號定買洋燭洋巾等貨及貨到催令提出見湧成裕己閉歇是以控乞訊追通刺提訊之下湧成裕主某甲供向爲煤業並未向哈味定貨亦未開設湧成裕洋貨號哈味之夥某乙訴稱此人時至哈味行閒談後稱煤炭生意不佳遂開設湧成裕洋貨號欲定買洋燭洋巾等貨當時立有合同蓋印湧成裕號圖章及催伊出貨卽避匿不見通刺訊得乙並非經手人現在甲不認定貨須哈味到堂質對遂商諸薩副領事著將甲交人保出候傅哈味到堂再行會訊 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月二十一日京報全錄]  
　　宮門抄○諭旨一道錄前○缺單○大學士福　等奏詳細覆勘重修兩淮鹽法志摺○漕督松奏請開復知縣處分片○粤督李停奏籌解第二批籌備餉需摺○又奏籌解鐵路經費片○又奏粤海關籌解第一批京餉各欵摺○又奏請將鹽運使交部謹處片○蘇撫奎奏辦解各色綵綢摺○豫撫裕奏審明重犯照章懲辦摺○江督劉等奏調署知縣片○蘇撫奎奏甄别知縣片○又奏查明下忙地丁己未完銀數摺○又奏請將江海關墊欵作正開銷片○又奏請加給京口旗營俸餉緣由片○又奏請免騎射片○湘撫吳奏查明大計各員分别咨留片○又奏兩署知縣片○○五月二十一日工部鴻臚寺正藍兩值日無引 
見○克王假滿請安○睿王張中堂各請假五日○許應騤因伊子得議叙謝恩○程棫林閣志廉孫明廉承順預備召見○倉塲奏漕船五日回空○召見軍機程棫林閻志廉孫明廉承順○光緒二十年五月分缺單知府山東武定德椿休致知縣直隸阜城吳長釗修墓陜西三水蘇國華廣東曲江錢鴻翿俱近河南虞城袁清漣丁布經歴福建董榮綸故○○降二級留任又降一級留任大學士管理户部事務臣宗室福銀等謹奏爲遵旨詳細覆勘重修兩淮鹽法志恭摺仰祈聖鑒事光緒十九年三月二十一日據兩江總督劉坤一奏重修兩淮鹽法志告成繕寫黄册進呈一摺欽奉硃批著户部詳細覆勘具奏欽此遵由内閣鈔出到部旋據該督咨送副本前来臣等伏查兩淮鹽法自嘉慶時續修志　而後迨今己八十餘年其間所爲興利除弊守經建權者不可枚舉卽如道光時整頓兩淮綱鹽創行淮北票鹽繼行淮南票鹽咸豐時淮南就塲徵課設廠收稅及湖廣江西各省借運鄰鹽同治以來規復淮南引地變通兩淮票鹽諸大端卷牘己屬綦繁剬輯己爲不易而金陵揚州又復中更兵燹逺年故籍不無散佚遲至近歳筦鹽政者始得纂集成書其事蓋尤難焉據該督前次所奏謂於近人文集故家藏案以及老商世幕所鈔秘本皆采輯無遺則其難亦可想見顧鹽法志一書皆累朝典章所繫與私家著述不同故案牘必典守在官而後可據載籍必通行於世而後可憑綴輯必不違乎勸戒之意論斷必不背乎是非之公而後可爲後来之法守臣等竊本斯義督飭司員悉心覆勘凡制詔奏議律令在嘉慶以前者則徵之舊志在嘉慶以後者則核之部檔或舊志未載部檔所無則恭稽歴朝聖訓旁考長蘆等處鹽法志與近時諸臣文集並行查軍機處及在京各衙門其鹽務各官禀詳批劄及各省督撫往復咨文未經達部者則叅證於兩淮南北鹽法記略志略續略諸書而綱以存部之例案其繁稱博引如歴代正史通典通考之類則從其所據者而是正之其圖說小序按語傳論顯爲抑揚褒貶之處則原其持勢取其事實而審定之統觀是書銓叙雖詳而未能盡善其中有措詞失當者有叙事牴牾者有舊案漏略者有采錄蕪雜者有欵目舛誤者有字句訛脫者僅就所見逐條指出分爲訂正補輯覆覈籖商四類凡一千三百餘條繕成清册擬由臣部咨交該督轉飭原纂之員妥速辦理另繕黄册進呈恭候欽定仍造具副本送部備查以資考訂所有臣等詳細覆勘重修兩淮鹽法志緣由理合恭摺具陳伏乞皇上聖鑒訓示遵行再此次覆勘因查考歴年檔案及各種書籍是以覆奏較遲合併聲明謹奏○○松椿片再據湖北督糧道岑春蓂詳稱光緒十七年漕糧奏銷隨報兌費案内署蘄水縣知縣本任漢陽縣知縣薛福祁未完一分四厘漕糧兌費銀八百四兩四錢一分内除光緒十九年被水案内據該縣彚詳展緩一分三厘銀七百九十三兩一錢八分七厘應俟届限催徵完報外實未完一厘銀十一兩二錢二分三厘於十九年三月十四日續完訖己入於十九年秋撥及十八年漕項奏銷兌費册内報部查覈等情詳請具奏前来奴才查蘄水縣知縣本任漢陽縣知縣薛福祁未完漕糧兌費銀一分以上經部議降職一級帶罪徵收今據湖北督糧道岑春蓂詳除展緩外業經續完清楚理合仰懇天恩俯准飭部開復原叅處分以昭激勸謹附片陳明伏乞聖鑒訓示謹奏奉硃批户部議奏欽此○○太子少保頭品頂戴兩廣總督臣李瀚章頭品頂戴廣東巡撫臣剛毅跪奏爲籌解奉撥甲午年籌備餉需第二批銀數委員起程日期恭摺具陳仰祈聖鑒事竊准户部咨奏撥甲午年籌備餉需一摺單開廣東省銀二十萬兩等因當經行司籌解嗣據籌銀五萬兩飭委候補知縣彭本河等管解赴部投納業經奏報在案兹據廣東布政使覺羅成允詳稱此項餉需關繫緊要自應赶緊籌解現於藩庫各欵内湊撥銀五萬兩作爲甲午年籌備餉需第二批照案發交商號日昇昌百川通蔚泰厚蔚長厚新泰厚匯兌至京遴委卽用知縣李錫庚候補縣丞濟霖候補巡檢秦鳳璪領齎匯單於光緒二十年三月初九日起程由海道進京支取銀兩赴部投納等情詳請奏咨前来臣等覆核無異除咨明户部外謹合詞恭摺具陳伏乞皇上聖鑒謹奏奉硃批户部知道欽此○○李瀚章等片再案准户部咨奏撥鐵路經費自光緒十六年起廣省按年籌銀五萬兩解交海軍衙門兌收等因當經飭據司局核議在於厘金項下每年籌銀四萬兩運庫課餉項下每年籌銀一萬兩共銀五萬兩以備按年籌解鐵路經費要需咨覆户部核准奏奉諭旨咨行遵照又准北洋大臣李鴻章咨各省應撥鐵路經費銀兩奏明解津濟用等因均經轉行遵照所有光緒十六十七十八十九等年分應解鐵路經費銀兩按年籌足分次給交委員商號匯解清欵在案兹據廣東布政使覺羅成允會同兩廣鹽運使英啓並厘務局司道詳稱光緒二十年分應解鐵路經費銀五萬兩現己籌備銀三萬兩於光緒二十年三月十九日發交商號源豐潤匯解至津領齎文批赴北洋大臣衙門投納等情詳請奏咨前来臣等覆核無異除分别咨行外謹合詞附片具陳伏乞聖鑒謹奏奉硃批該衙門知道欽此○○太子少保頭品頂戴兩廣總督臣李瀚章頭品頂戴廣東巡撫臣剛毅粤海關監督臣德生跪奏爲粤海關籌解第一批京餉等欵銀兩委員起程日期恭摺奏報仰祈聖鑒事竊照光緒二十年分京餉户部奏撥粤海關洋稅銀十萬兩新增盈餘銀六萬兩又本年東北邊防經費奏撥粤海關六成洋稅銀十二萬兩又光緒二十年籌備餉需奏撥粤海關四成洋稅銀十二萬兩六成洋稅銀二十萬兩此欽應令照案截留歸還洋欵之用又各關應解抵闈京餉改爲加放俸餉案内粤海關四成洋稅每結提銀六千兩又京官津貼改爲另欵加復俸餉每年粤海關應解銀四萬兩又内務府廣儲司公用每年額撥粤海關稅銀三十萬兩例分四季起解以上各欵銀均應赶緊籌解以濟要需查粤海關應解各欵銀兩向由西商先行借墊勢難起解現銀光緒十年四月間奏淮仍行匯兌在案兹光緒二十年分第一批京餉等欵銀兩經向西商志成信恊成乾銀號借銀一十九萬六千三百六十兩先行墊解隨後由稅收歸還以資周轉飭據廣東布政使覺羅成允遴委補用巡檢榮曜等領解光緒二十年分第一批京餉銀二萬五千兩另加平銀三百七十五兩飯銀七百二十五兩又新增盈餘銀一萬五千兩另加平銀二百二十五兩飯銀四百三十五兩又東北邊防經費銀三萬兩又籌備餉需四成洋稅銀三萬兩又加放俸餉銀六千兩又光緒十七年分另欵加復俸餉銀一萬兩又光緒二十年春季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩抬費用項銀六百兩共銀一十九萬六千三百六十兩飭令該委員榮曜等領齎匯單文批於光緒二十年三月初三日由海道進京支取銀兩前赴户部内務府分别交納除分咨查照外臣等謹合詞恭摺具奏伏乞皇上聖鑒謹奏奉硃批該衙門知道欽此○○李瀚章片再據二品頂戴兩廣鹽運使英啓詳稱光緒二十年三月二十五日黎明衙署廚釁不戒於火延燒另院房屋三間登時撲滅庫儲誥敕文卷均無損失現將被燬房屋赶緊賠修並自請議處詳請具奏前来臣覆覈無異除飭將房屋修完具報外相應請旨將兩廣鹽運使英啓交部照例　處理合附片陳明伏乞聖鑒訓示謹奏奉硃批英啓著交部照例儀處欽此○○頭品頂戴江蘇巡撫兼管江南織造奴才奎俊跪奏爲工部傳派織造衙門恭辦各色綵綢二萬疋一律告成選派承差解京交納恭摺仰祈聖鑒事竊奴才查兼管卷内光緒十九年九月十三日承准工部照會奏派恭備綵殿應需綵綢分派江南織造赶辦二萬疋行令迅速解交等因當經本任江南織造文煦估價報部旋由户部奏奉諭旨飭令恪遵大婚成案銷價辦理並行知兩江督臣劉坤一分飭司　局匀撥銀欵解由文煦購買絲觔謡紡煉染諏吉開工敬謹䟎辦奴才兼管後復加緊督催兹己一律告成計大紅色綵綢八千疋桃 
 
 

Page 14

 
 
紅色四千疋緑色三千疋玉色二千疋黄色三千疋奴才按數點騐裝箱封固選派織造衙門承差領解起程航海北上前赴工部交納除將動用工料銀兩另案奏銷外所有奏辦工部傳辦各色綵綢工竣解京緣由謹恭摺具奏伏乞皇上聖鑒謹奏奉硃批工部知道欽此○○頭品頂戴河南巡撫奴才裕寛跪奏爲審明迭刼重犯照章懲辦恭摺仰祈聖鑒事竊查前因豫省盜風未熄請將夥衆强刼重案及土匪游勇仍照定章就近解歸各該管道府提訊明確由司核詳批飭就地正法隨時彚奏奉旨允准並將光緒十九年冬季分懲辦盜犯彚案奏咨在案嗣據陜州禀獲刀匪梆桃信訊係糾夥在途開放洋槍攔搶過客孫新凌得贓並夥犯拒傷事主又持械夥竊魯山縣事主葉篤生家臨時强刼得贓拒傷事主又據魯山縣禀獲盜犯張三卽張得雲田振海卽田五水趙惺高訊係夥衆執持洋槍强刼魯山縣張毓善絲行得贓拒傷事主各等情核其情罪重大未便稽誅當經批飭該管道府提審覆訊明確禀經行司核議批令將許梆信張三卽張得雲田振海卽田五水趙惺高就地正法張三等三名仍傳首犯事地方梟示以昭炯戒兹據署臬司桂霖詳請核奏前来除飭取供招咨部外理合恭摺具陳伏乞皇上聖鑒謹奏奉硃批刑部知道欽此○○劉坤一奎俊片再元和縣知縣係省會要缺兼管驛站政務繁劇治理匪易查有陽湖縣知縣葉懷善堪以調署遞遺陽湖縣知縣係附郭首　政事繁多責任亦重卽以元和縣知縣李超瓊署理似此一轉移間於地方政治各有裨益據蘇藩司會同臬司具詳前来除批飭遵照外謹合詞附片陳明伏乞聖鑒謹奏奉硃批吏部知道欽此○○奎俊片再准部咨道府州縣無論何項勞績保歸候補班人員卽以到省之日起予限一年詳加考核奏明分别繁簡補用等因循辦在案兹查同知銜候補班儘先補用知縣蔣子蕃自光緒十七年十二月初七日省之日起連閏扣至十八年十一月初七日止試看己滿一年由蘇藩司會同臬司騐看加考詳請甄别具奏前来查該員蔣子蕃才具明練堪以繁缺知縣留省補用除將該員履歴咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○頭品頂戴江蘇巡撫奴才奎俊跪奏爲查明江寗蘇州兩屬光緒十九年下忙地丁等欵己未完銀數恭摺仰祈聖鑒事竊照江寗蘇州兩藩司所屬地丁耗羡等項錢糧額徵己未完多寡各數業經遵照部咨各歸各欵逐一分晰造册依限奏咨至光緒十九年分上忙止在案兹據署江寗布政使胡家楨蘇州布政使鄧華熙詳稱今届接辦光緒十九年下忙之期所有江寗淮安揚州徐州海州通州六府州屬並海門廳額徵地丁驛站俸工槓脚等欵正銀八十八萬六吉二百一十七兩零内除被兵缺徵蠲免坍江候豁銀九萬九千二百九十二兩零該徵銀七十八萬六千九百四十四兩零内除上忙己完銀一十七萬二千三百二十四兩零又除因災緩徵銀二十萬一千一百六十六兩零應徵銀四十一萬三千四百五十三兩零上忙應完五分銀二十八萬一千五百九十四兩零己完銀三十萬三千六百二十八兩零該經支驛站俸工役食等銀七萬九千一百九十八兩零解司銀二十萬四千四百二十九兩零計多完銀二萬二千三十三兩零又應徵各欵五分耗羡銀二萬八千一百五十九兩零己完銀二萬八千五十五兩零内經支正佐各官養廉銀七千一百九零解司銀二萬九百四十五兩零未完銀一百四兩零又蘇州松江常州鎭江太倉五府州屬額徵地丁驛站俸工祗應槓脚等欵除坍該正銀一百四十四萬五千四百九十一兩零内除公站坍荒准豁該緩銀二百二十二兩零經支俸工祇應等項銀八萬七千二十五兩零實徵銀一百三十五萬八千二百四十三兩零内除上忙己完銀三十四萬二千二十兩零又除因災蠲免緩徵銀三十二萬八百二十九兩零應徵銀六十九萬五千三百九十三兩零下忙應完五分銀四十六萬四千七百一十五兩零己完銀五十六萬一百三十九兩零計多完銀九萬五千四百二十三兩零應徵各欵五分耗羡銀二萬五千七百九十九兩零己完銀二萬六十六兩零計多完銀四千二百六十七兩零核計江寗蘇州兩藩司所屬未完銀兩現經飭令上緊徵解等情詳請奏咨前来奴才復核無異除將送到各清册咨移户部科查核外謹會同兩江總督臣劉坤一恭摺具陳伏乞皇上聖鑒敕部核覆施行謹奏奉硃批户部知道欽此○○奎俊片再光緒十六年修築寳山鎭洋昭文華亭四縣海塘新出要工估需經費銀三萬八千二百五十兩奏准由江海關先行籌墊以濟工用聲明俟厘金稍裕再行歸還在案迄今己歴四年蘇滬兩釐局收數未見起色而放欵逐歳遞增卽如光緒十九年所撥各欵該兩局共放銀至二百二十餘萬兩之多以收放不敷甚鉅將来厘金收數能否稍充難以預必而墊欵未使久懸所有江海關先墊前項塘工經費銀兩請於該關六成洋稅項下作正開銷俾該兩局藉紓喘息而墊欵亦免久宕據蘇州藩司鄧華熙會同蘇省牙厘總局松滬厘捐總局詳請奏咨前来奴才覆查無異合無仰懇天恩俯准將江海關籌墊修築寳山等縣塘工經費銀兩卽於該關所收六成洋稅項下作正開銷俾清欵項除咨户部查照外理合會同兩江總督臣劉坤一附片具陳伏乞聖鑒訓示謹奏奉硃批户部議奏欽此○○奎俊片再京口八旗官俸兵米經前江寗將軍魁玉護理京口副都統文光會摺奏明仍舊截留丹徒縣漕糧等米以濟支放當經户部復准於同治六年分起按年在該縣經徵漕糧等米項下撥濟不敷米石由司籌放折色歴辦在案兹查丹徒縣經徵光緒十九年分漕糧正耗贈五南糧省屯節省丁耗等共該米三萬二千七百三石五升六合四勺按照旗營應支光緒二十年一歳共該米三萬九千四百八十一石七斗二抄除將丹徒縣漕糧等米儘數撥給外計尚不敷冬季米七千七百七十八石六斗五升三合六勺二抄此項不敷米石向章應于南糧欵内以兩抵石放給折色銀兩惟查該營現在生齒日繁兵情困苦異常疉准京口都統咨明所支折色委實不敷購買應請自光緒二十年起每年將不敷米石查照南糧糶變價值合算放足十個月以示體恤尚餘一個月仍循舊章動放折色遇閏之年支放折色兩個月俾資兵食據蘇州藩司鄧華熙詳請具奏前来奴才復核所詳洵屬實在情形除咨部查照外理合附片陳明伏乞聖鑒謹奏奉硃批户部議奏欽此○○奎俊片再軍營人員打仗受傷不能挽弓馳騁者例准聲請免予騎射兹查有遊擊銜儘先補用都司署蘇州城守營中軍守備夏大朋前在勳字營於同治四年攻克福建漳州府城左手受刀傷一處右骽受鎗傷一處當經報騐列頭等歴年以来時常酸痛伸縮不靈難以馳騁業經蘇州城守營叅將曾毓衢查騐該員所受傷痕委屬實在未能挽强馳騁並無揑飾情弊出具印結詳請奏免騎射前来奴才覆查無異合無仰懇天恩俯准將遊擊銜儘先補用都司署蘇州城守備夏大朋免予騎射遵照定章改習鎗礮以示體恤除將印結咨部查核並飭取履歴清册另行詳咨外謹會同兩江總督臣劉坤一附片具陳伏乞聖鑒訓示謹奏奉硃批著照所請兵部知道欽此○○吳大澂片再臣於光緒二十年正月十九日准史部咨查自同治七年起至光緒十九年止湖南省歴届大計保薦卓異前常德府調長沙府丁憂服滿知府瑞琛善化縣知縣孫儒卿永州府知府光熙岳州储通判賴承裕瀏陽縣知縣唐步瀛龍陽縣知縣毛隆章行令迅速給咨赴部引見如實有承辦要件分别奏咨展限並查明有無事故報部查核等因當經轉行去後兹據布政使何樞詳查瀏陽縣知縣唐步瀛龍陽縣知縣毛隆章現在均無承辦要件應飭令赶緊請咨赴部引見惟查永州府知府光熙所屬毘連衡寳現在督飭巡緝會匪岳州府通判賴承裕兼辦南洲事務善化縣知縣孫儒卿現署邵陽縣篆務正值查辦會匪均有經手事件一時未便更易詳請具奏前来臣覆核無異相應奏懇天恩俯准將永州府知府光熙岳州府通判賴承裕善化縣知縣孫儒卿暫緩引見俟經手事竣卽行飭令赴部引見除咨吏部外謹附片具陳伏乞聖鑒訓示再前常德府調長沙府丁憂服滿知府瑞琛並未来湘合併陳明謹奏奉硃批著照所請吏部知道欽此○○吳大澂片再署清泉縣知縣凌厚增丁憂遺缺應行揀員接署查有本任衡山縣知縣景天相勤愼安詳才明識練堪以調署據藩司何樞臬司王廉會詳前来除批飭遵照外謹會同湖廣總督臣張之同付片具奏伏乞聖鑒謹奏奉硃批吏部知道欽此 
 
