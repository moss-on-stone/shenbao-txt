# 1934 - 167 - 4908684

 

Page 1

 
 
[彚解川賑] [  申報館協賑所謹啓]  
　　蜀省被災迄今未已讀前日報登川東道任逢辛觀察電語詳陳災况翹盼賑需其中迫不及待之情形無異倒懸待解本館協賑所不忍坐視急集規銀一千兩會同電報局解往以便散給飢黎特是災象難弭災區愈廣鳥道蠶叢之國哀鴻千百萬朝不保暮情實可憐所望海内仁人同深惻隱囊金慨擲共濟時艱則尤本館所望雲九叩者也肅此布陳伏維德鑒 
[論火奴魯魯島國歸入美利堅版圖事]  
　　火奴魯魯島主堅拒日本人登岸日廷派員乘浪速艦前往詰問本館前已備列報端本月二十日報章又譯倫敦來電云某日美國某大臣與火奴魯魯島國使臣在華盛頓京城立約將火奴魯魯島歸入美國版圖日廷聞之大爲憤懣翌日譯續電謂昔年日廷曾與火奴魯魯島立約所得利益目下不肯廢棄是以憤懣難平有客見之就執筆人而問焉曰火奴魯魯島之在北太平洋夫人而知之矣特是遍閱海國圖志瀛寰志略萬國史記地輿圖攷列國歳計政要泰西新史攬要諸書及華人所繪各輿圖日本人所繪地毬圖中外地輿全圖皆未載及致令欲知時事者幾於無所適從子其能博攷而詳言之俾鄙人一開茅塞乎執筆人曰居我語汝按火奴魯魯島本夏威仁國一名珊惟紫捱倫又曰夏威仁捱倫日本則譯爲布哇粤人則或譯爲三桅枝或譯爲檀香山在北太平洋中偏東距英屬香港約四千九百英里距美國舊金山約二千一百英里地處黄道緯綫十九至二十二度經綫一百五十五至一百六十度由東南迄西北斜列八島廣袤六千七百四十英方里素爲君主之國其曰火奴魯魯者卽以彼國京城之名名之也八島維何曰夏威帖曰茂宜曰話湖曰道威曰獼貅合之茂宜西南三小島而成八焉百年前不與各國通至西歴一千七百七十八年始有英人至其地旣而美人繼之近則華人成羣結隊而來漸成鬧市日本人艷其民俗之厚物産之饒亦相約受廛傭工以餬其口俗名之曰出稼人多至三萬九千餘名口國主畢架衣夏氏蓋女子也曾與英法美德日本五國立約通商五國各派使臣領事駐其境此外如智利如俄羅斯如瑞典瑙威如奥地利牙如秘魯如荷蘭如丹如比利時諸國雖無聨盟之事然亦商䑸估舶接蹟於其邦此火奴魯魯情形之大略也客曰然則何爲而竟隷入美國版圖曰火奴魯魯弱國亦貧國也一旦開罪於日本日廷逞一朝之忿勞師動衆不遠千萬里而來彼日人效法泰西銳氣方盛用以拒俄人則力有未逮使加諸火奴魯魯島直如牛之僨豚勝負之機不難預决火奴魯魯島君主自念地與美國密邇平時交際未有違言故不得已而北面稱臣求庇宇下耳客曰然則美國何以竟毅然收之曰美國固合三十八邦而成國俗所稱爲合衆國者也爲緬爲可倫比亞爲之夢讀爲買殺之昔子爲陸讀倫爲空内恰脱爲紐約爲紐若西爲烹錫路乏泥亞爲特拉回爾爲麥累藍爲乏實泥亞爲回司乏實泥亞爲奴司却路來那爲騷司却路來那爲若爾治爲華波商爲密溪戇爲肯塔凡爲富六里達爲田你恕爲阿拉巴麻爲密士火必爲羅衣細阿捺爲英凡阿捺爲一提奴司爲阿庚殺司爲密槎里爲回斯庚力爲愛蛙挖爲脱閘司爲加利福泥亞爲密泥蘇達爲而里共爲庚殺司爲耐波拉蘇甲爲耐乏達不揩羅拉具集腋成裘境日以大今兹又得火奴魯魯八島不折一矢不煩一兵而坐視邦域之恢擴夫亦何樂而不爲耶客曰然則火奴魯魯島旣爲美屬日人憤懣之氣一將自此而平乎則正告之曰美國豈日本之敵日本不乏老成持重者一見火奴魯魯島之有美國人代爲經理尚安敢輕舉妄動以攖美國之鋒亦猶昔年之圖得三韓猝遇俄人仗義執言躍躍欲試卽隂謀潛息退而俯首聽命於其旁耳客曰此論實足開鄙人之茅塞敬聞命矣請避席執筆人乃伸紙磨墨箸爲是論以冠諸報章 
[購船續志]  
　　中國向德國購造戰船派委管帶官林君國祥帶同水師員弁學生往監造一事前已譯列報端兹廣州博聞報館接德京來信云林君等業已行抵德國德商優禮迎迓並有德國官員導遊水師船廠製造局計中國在德訂造之戰船共七艘内巡河快船三艘滅魚雷船四艘其巡河船每重三千九百五十墩機器可抵七千五百匹馬力每點鐘可行十九半西里每船安置快砲十七門新式砲六門艇上需用之砲一門滅魚雷船之機器每船可抵六千匹馬力每點鐘可行三十二西里在德國胡勞根及詩疉甸等船廠分訂合同裝造 
[法國蠶病]  
　　巴黎來信云法國某處地方新蠶上簇不期猝發蠶病其勢甚劇恐馬頭孃損害當不少也 
[學院課士]  
　　杭州訪事友人來函云浙省徐大宗師於本月十五日在本署棚内考試書院加課示期於初十日以前報名塡册凡前次錄取者毋須再塡是日黎明點名封門後各歸坐號不准紊亂當堂命題首題分人以財三句經題帝曰棄黎民阻飢三節詩免限一個時辰查號蓋戳午牌時分各給點心一分由承差分給申正放牌至天色已暮尚有六七十人未曾完卷宗師格外從寛准與繼燭寸許免其搶卷 
[書院彚紀]  
　　杭州訪事友人來函云浙省新設求是書院延請教習三人教授西學由撫憲委首府林太守爲總辦甄别錄取七十四名再會同教習覆考取列三十名進院之日林太守親臨率令諸生先謁至聖先師後請教習升堂命諸生行師生禮諸生復在府憲前行禮然後各歸房舍正取十名内有四名未到卽以備取前列者補之院中定章每晨以六點鐘起身晚間十點鐘就寢每月給假四天以示休息非值假期不准出外如有喧譁妄談一切者小則立予記過大則出院每人給發日記簿一本將所作功課及院中所聞所見均令登記按旬呈送府憲考核其課程先以語言文字爲根基俟紳熟後再行習學格致化算等事庶免躐等之弊○本月十六日爲杭州三書院生課敷文由吳山長考試生題孫叔敖舉于海至餓其體膚賦得野寺山邊斜有徑得斜字童題孔子登東山賦得漁家竹裏半開門得開字崇文係楊太史代理生題子曰巳矣乎至必有忠信賦得潤古雕今得今字童題孟施舍之守氣賦得舍南有竹堪書字得書字紫陽王山長考試生題初命曰四句賦得連翩御飛鶴得喬字童題束牲賦得鶴立雞羣得雞字 
[臺民猝發]  
　　某日臺北電致日京云東歴五月初八日撰擇爲臺灣决定去就之期日本政府訪知稍有變動警戒無怠屆期水返脚錫口北斗附近諸處果有臺民數百人嘯聚約定欲襲臺北府警報頻聞于耳守備隊因督兵爲迎擊之清曉三點鐘時東門外槍砲齊鳴百雷響應二十一聨隊角聲四起未幾北門外臺民卽與日兵交戰大稻埕忽火起其鬥于德國領事署前者勢尤猛烈有李春生者日廷已錫以勳六等臺民襲擊其家日本警官爲之備禦得免于 
 
 

Page 2

 
 
危難鄰近諸豪富家被刼金貲無算 
[東瀛醫報]  
　　東報云日本紅十字會例由各府縣知事充支部長邇來内務省大臣召集各府縣定于東歴七月初七日下午一點鐘時開議臨戰時準備主席者爲西鄉海軍大臣高島陸軍大臣樺山内務省大臣田中内務省次官估野會長花房副會長及平山清水有賀笠原諸氏總裁小松宫親王因有他務良久始至旣至估野氏卽計畫臨戰時準備及救護天災規則選舉議員法小松宫親王復暢論會事之沿革并將來應辦之事至五下鐘時事畢饗以晚餐葢以日本創立紅十字會以來已歴二十五年故行此大祝典也○東歴本月初七日晚間八點鐘時靜岡縣知事千家家電達内務省云縣屬周知郡氣多村有患虎列刺病者 
[金焦夏黛]  
　　鎭江訪事友人來函云兼理鎭江府糧捕分府饒應褘太守蒞任後嚴辦棍徒風行雷厲凡著名棍徒以及捕風捉影之地脚鬼遇事生風之么六終日茶坊酒肆飯鋪烟間三五成羣有爲閭閻害者莫不嚴拿密訪從重懲辦若輩現稍歛跡不敢肆行無忌然欲其根芽盡絶恐亦非旦暮事也○鎭郡東門内尚某向業京貨娶妻某氏兇悍異常生子年已逾冠去春尚已爲子納婦詎氏自媳入門後待之甚虐媳以母黨乏人無可伸訴忍氣吞聲已非一日近來氏每藉端尋釁詬誶時聞媳因取并州利剪將八千根煩惱絲齊根斷去遁入比隣某尼菴長齏禮佛懴悔前生氏亦置之不理其子時往菴中勸慰爲氏所知卽阻子不許與媳見面子雖不敢拂母意而終不能斷伉儷之情某晚乘閒啓後門擬由庵側廢園踰牆而入適爲某乙所見疑爲穿窬之輩徑赴庵内報知老尼尼聞而大驚急率道姑佛婆四圍掩捕尚子猝不及逃遂爲所獲乃據實自陳老尼以尚媳旣入空門宜遵佛法豈容怨女癡男玷汚三寳叱之使出翌日向尚理論尚未知作何了結也○鎭江府屬所種二麥刻已收刈登塲據老農云清和月上旬隴上黄雲一望無際可盼豐收與去年不相上下不料至初十以後正當秀實之時疉遭風雨以致收刈時顆粒不實南鄉尤甚較之去歳僅得六七折云○京幾嶺地方於初十日貓睛轉午有西瀛士女各乘馬匹後騎隨一華傭自西徂東揚鞭疾馳幾有掣電追風之勢詎料樂極生悲華傭馬失前蹄人自馬上懸倒於前而馬亦倒地致將華傭一腿踹傷痛莫能興赶卽用車拉回醫治未知能免性命之憂否○七濠口有張某者世職也夙有賭癖向日家稱小康今巳四壁蕭條妻凍子餒無以爲生且債如山積輾轉思維不如仍乞靈於五木訣或有萬一之望因赴本街某估衣鋪託有要差賃得紗袍褂二襲付之典肆質洋若干遂赴寳局作孤注之一擲不料大負而回僅悔恨欲絶并恐估衣鋪來取衣無辭以對一時情急購得阿芙蓉膏吞服比至家中妻見其顔色不正并瞥見指有烟痕知爲吞烟赶卽灌救幸毒未大發當將烟毒全行吐出不致喪命次日估衣鋪來取衣隣人代述前情勸將當劵取回墊贖以後再作計較鋪夥無可如何應諾而去噫嘻賭之爲害可以令人傾家蕩産而人鮮有悔悟者何竟不智之若是耶 
[旗人無禮]  
　　廣東訪事友人來函云本月初九日有旗人數名在老城内新豐街謙泰押店將雲紗衫一件欲强當銀六元店夥以不值却之旗人大怒并云如在别家當得此數回來不與爾干休忿忿而去至鄰近之祥興押强當如前該店夥知非善類不敢與較對以如當此數無容寫票矣旗人不肯必要寫票不得已乃寫票與之詎該旗人卽持票往謙泰幸謙泰已得風聲早已預備逃避該旗人到時卽開槍打入當廳店夥等卽上瓦鳴金告警安一營聞警到店將旗人當塲拿獲旋爲旗人某大紳保去現聞各押店擬聨名遞禀請照例懲辦否則擬同歇業矣○十二甫檸溪橋近涌一派向爲糞艇所泊之處前爲某紳索資起見飭練勇驅逐不許停泊該處附近無人倒糞已有旬餘怨聲載道後得魯仲連其人力勸糞埠少償其愿始復停泊不謂日前又有旗人向倒糞人索資謂如不肯當將桶奪去於是倒糞人不肯往挑該處居人聨名向旗營禀請旋旗營中恊佐領會銜出示略云查旗人向無抽取桶捐等項倘有不法之徒將桶奪去許卽來署禀報當卽飭役查拿以憑究治决不寛貸各糞夫照常倒糞毋得懷疑云 
[鄂省官塲紀事]  
　　湖北采訪友人云張刺史洸曾綰荆門州篆務後經大吏量移他往兹經藩司王芍棠方伯飭回本任○漢口鎭仁義司巡檢許鑫齋少尹鑾在任三年兹經藩司王芍棠方伯牌示著攺署江陵縣典史遺缺飭盛少尹寅懷署理○湖北貢院廳事及各號舍損壞甚多兹因秋試非遥上憲撥欵委署江夏縣典史陳少尉澤潤鳩工修葺已於本月初十日開工矣 
[浙省官場紀事]  
　　杭州采訪友人云處州府趙太守亮熙於本月十一日因公赴省禀謁撫憲公畢後辭出復赴藩臬兩轅○象山縣缺現飭委大挑知縣楊大令炳灼署理南塘通判缺委候補同知過司馬仕昇署理平陽縣缺保請縉雲縣謝大令調補○浙省應解貢木現已採辦齊全本月十二日藩司委候補縣劉大令椿祺管解至上海航海入都也○租界會審事宜經新關道委候補同知劉司馬頌年辦理拱宸橋巡防局事宜委候補縣程大令雲驥辦理 
[漕務紀聞]  
　　北通州采訪友人云五月初一日倉憲提驗江蘇第十九起漕糧及江蘇第三起白糧前半起初二日補騐江蘇第十八起漕糧及江蘇第三起白糧後半起山東前帮粟米二十二票初三日提騐浙江第十起漕糧及山東前帮粟米四十二票初四日提騐江蘇第二十起漕糧初五日係端陽佳節照章停騐初六日提騐江蘇第二十一起漕糧及山東大東昌帮粟米二十八票浙江第二起白糧前半起初七日提騐江蘇第二十二起漕糧及山東大東昌帮粟米三十票内撥通倉粟米二千石是日山東粟米已掃數報竣初八日提騐浙江第十一起漕糧及浙江第二起白糧後半起江蘇第二十三起漕糧初九日提騐江蘇第二十四起第二十五起漕糧及江蘇第四起白糧前半起初十日因雨停騐○初八日廖仲帥入京奏報山東漕米騐完兼漕船回空事○今屆河海運漕糧騐得惟山東粟米乾潔山東督糧道桂觀察遂得優加奬勵傳聞全漕報竣後當須專摺奏保也○江蘇浙江兩省漕糧自天津剥運抵通雖未能一律乾潔然兩省督糧道督同總辦委員認眞整頓賞罰嚴明剥　户亦知自愛不敢舞弊往年每起經倉憲查騐竟有全起駁回者兹則每起交局颺晾者不過三五船餘俱卽風颺斛收○歴來剥船户由天津裝漕米至通交壩全完者例給回照欠數較少者由水脚賞犒項下扣抵欠數多者船户交局比追船則扣留近日回空船甚少天津兌米頗不敷用殊形掣肘云 
[力除積弊]  
　　金陵采訪友人云江南文闈供給所所費不貲江寗藩司松鶴齡方伯恐其中或有弊端因於前月某日檄委江寗府劉嘉樹太守悉心辦理太守奉檄之下擇吉本月初十日開辦仰體方伯之意力求撙節先行革去門丁司事諸人亦均擇能而任采辦各物務須從實報銷 
[神道設教]  
　　厦門采訪友人云此間時疫流行日盛一日城廂之地連日已斃數十人楊西園尚書憐之特雇羽士在關帝廟建醮三日本月初一初二初三三日夜好事者舁關帝城隍諸像出外游行驅逐疫神實則事同游戲乃尚書竟步行詣廟敬謹拈香誠可謂愛民如子者矣然亦知神道設教不如研求醫藥爲有實功否 
[合浦珠還]  
　　松江刼女傷人一案前已紀諸報端兹得采訪友人來書云女氏費名阿小年甫七齡著地青之外孫女也本月初四日突有西門外人費熊江及阿掌向著地青請庚帖著地青以幼小辭俄又問約需身價若干著地青怒叱之二人乃赬顔退至夜二人偕往領略烟霞風味横陳一榻私語喁喁未幾忽有王姓名三囝者叩門而入二人卽一躍而起突將阿小劍負狂奔著地青急起窮追費袖出利刃戳其頭面肩 
 
 

Page 3

 
 
背等處血流如注痛極而踣翌晨擬赴縣署有泥之者事不果行然已道路喧傳萬不能掩地方官之耳目矣華亭縣趙嘯湖大令以無賴横行若此斷不可不有以懲之遂飭壯役徐亮卽李兆蓮齎文婁縣署請協同跴緝役偵悉費等已挈女赴申江爰附舟而往緝至法租界老八仙橋怡興烟館將費王及阿小扣住押解回松禀交華署大令以阿掌狡謀逃脱飭再緝拿 
[慶典儀注]  
　　今年爲英國君主維多利亞御極後六十年之期西商議於本月二十三日在浦攤懸燈慶賀昨日英總領事韓能君函請中國各官於是日亭午時至三馬路紅禮拜堂觀慶典晚七點鐘時赴韓能君公館會飮工部局董傳諭捕房通飭探捕無論車馬行至四川路而止不准向東蓋防人多擁擠故也怡和洋行及公家花園英領事公館均設有茶酒以供游人解渴惟不准短褐不　及下等人入内云 
[銀行速客]  
　　中國創設通商銀行凡在官商莫不欣然色喜以故開張之日中西人士之衣冠往賀者絡繹於途行董嚴君小舫楊君頤卿買辦陳君笙郊屠君雲峯等分期在復新泰和兩酒肆設筵以欵到者約共四百餘人昨日復假座美界錢　會館柬請官商赴讌署提右營叅將周元龍叅戎松海防同知劉乙笙司馬匯農銀行買辦席君正甫洋貨董事許君春榮等約有一百餘人先後命駕而至往來酬酢興會淋漓並聞尚須擇日請各西商宴飮云 
[包探獲賞]  
　　前充法捕房一號包探郁廷湘因年邁辭退捕頭以勤愼辦公有年從無貽悮商請工部局諸董賞銀二百兩法讞員鄭大令卽拔充會捕局線勇頭目以資帮助辦公 
[恊提歸案]  
　　昨有川沙撫民廳差役二人持公文一角投遞法界讞員鄭大令内開有甲乙二人籍隷川沙現住法界因騙取首飾等物爲某氏婦具控請恊提到案訊究大令卽飭會捕局線勇呈送法領事簽字指提交該差帶回廳署歸案訊理 
[軍火送道]  
　　法界洋涇浜五十九號門牌乾生祥洋貨店私藏軍火爲包探拘獲解經鄭大令訊供著將該店主婦張徐氏嚴行訊究押候值堂帶比大令以私販軍火案情重大前日下午二點鐘飭探將起獲之洋鎗手鎗藥彈銅帽等檢齊並飭會捕局線勇恊同包探備文移解道轅請爲存儲冉行核辦 
[請禁游勇]  
　　邇來各處防營經大憲奏請裁减額勇其中十之六七無家無室游手好閒到處逗留將所領恩餉銀任情揮霍迨揮霍淨盡卽横行市肆魚肉鄉愚惡習相沿誠爲可惡日來本邑方十二圖一帶鄉人所種田内每夜若輩必取菜蔬以致鄉人一夕數驚不能安枕雖有巡防局悉心邏察亦屬無可如何昨日方十二圖正十二圖各鄉民聚集一百數十人繕就禀詞投上海縣署轅求示禁不知黄大令如何辦理也 
[疎忽難辭]  
　　前者謙愼安等各棧號主環控乾和錢莊虧欠銀兩黄大令研訊之下飭傳乾和莊主郭子餘交差看管郭逐日偕差役蜷宿縣署左近福森客棧前晚忽乘間逃逸差役無可如何祗得據情禀明黄大令大令著赶急尋獲如敢延玩定當嚴比 
[重懲訛詐]  
　　有吕中和者在江海關道署洋務處當差前晚因事出署行未數武突被楊心發軋住口稱爾所領撫卹銀兩可借與老子使用吕莫明其故答稱吾係道署家丁爾何得冐認楊置之不理擁入梅家弄某茶肆勒索正紛擾間地甲到來向楊再三開道楊堅不依允定欲吕賄以洋銀若干遂互扭至總巡局聲請訊斷鍾明府研訊之下吕訴稱小的在劉大人所設洋務處當差頃間因事出外楊錯認小的領得撫卹銀藉端滋詐尚有餘黨均已奔逃楊供稱小的之友管田均前曾有家屬乘安和輪船遭災斃命是以投道署禀求撫卹道憲大人延律師控准現已將各屍屬應得之撫卹銀逐一給領小的在道署守候見吕面貌與管相似故向之商借若干地保禀稱當楊擁吕入茶肆時小的卽勸令不可錯認楊堅執不錯勒借洋銀小的開道再三終不依允明府問楊曰爾之黨類何在楊不答明府大怒喝令鞭責籐條二百數十下始供稱小的所有同黨一名小和尚一名小癩子逐日在英界寳善街寳元茶樓明府判令枷號一月發道署前示衆飭差嚴拿小和尚小癩子到案重懲 
[上海縣署瑣案]  
　　奚朱氏控稱小婦人向奚沈氏贖所質房産被氏之夫弟奚秀發攔阻毆傷蔣刺史飭提秀發研訊地保周關寳禀稱奚朱氏前將房屋抵與奚和尚去年向和尚之妻沈氏贖取小的令夥役周景春爲之調勸秀發突然而出倚洋人之勢誣指周訛詐驀地扭入捕房發押十日並詐去洋銀三十圓今蒙提訊用敢歴訴前情刺史謂本委並不問爾爾何必來此禀陳令向兩造秉公理勸周保唯唯而退與兩造熟商旋又投案禀稱小的已勸令奚沈氏貼奚朱氏洋銀二十五圓所押住房作爲賣絶陳阿六供稱奚朱氏之房屋於道光八年由故祖介紹質與奚沈氏之故夫和尚去年奚朱氏向之贖取奚沈氏不依理論之餘突被秀發攔阻肆毆奚朱氏訴稱小婦人之丈夫久患　癲故未到案所質房屋由陳介紹得錢十七千五百文去年向贖不允并將姑奚劉氏毆傷奚劉氏訴稱小婦人是奚朱氏之姑實被秀發毆傷秀發供稱小的向在某處當收租之役並不倚勢欺人亦無毆奚劉氏之事奚全貞供稱秀發等人俱是小的之姪奚木全供稱小的年一十有五是奚沈氏之子奚朱氏之房屋是否賣絶小的年幼不知奚沈氏供稱丈夫和尚早已逝世房屋寔是祖遺並非由奚朱氏抵下刺史斷令奚沈氏給奚朱氏洋銀二十五圓作爲絶價秀發罰洋銀五圓給奚朱氏具領并著各具遵斷切結○地保張鶴山送劉永發朱阿弟至縣前晚由黄大令升堂訊問張保禀稱小的充當治下十二圖地保本月十七日劉至朱田内竊取王瓜朱聞聲拘獲毆擊致傷旋知事不得了願出洋銀若干爲劉醫治不料湖南醫生某甲堅索洋銀三百三十圓朱無力允從致被糾合湖南人前往滋閙朱供稱小的係本邑人在十二圖中耕田爲業十七日天明時劉等四人竊取王瓜小的急起窮追將劉獲住毆擊劉供稱小的係湖南長沙府屬湘鄉縣人在滬軍營替人築路僑居粥廠左近朱誣以竊瓜致被毆傷叩求訊斷大令飭仵作騐得劉右臂有木棍傷一處遂著張保舁回醫治朱押候劉傷愈再行訊斷○船户李如根與烏山船水手張海生等人口角互毆致李受傷斃命新閘十一圖地保徐子良偕屍屬投縣禀報由黄大令赴屍塲察騐見李因病身死飭屍屬自行棺殮候補提起事之人訊辦本報前曾歴記情由矣前晚大令升堂覆訊陳阿茂供稱起事之徐阿二業已潛逃小的曾與李口角自知該死尚乞開恩張及李阿新同供稱小的等因陳被江北人推入水中曾向勸阻大令判令將陳從重笞責五百板荷枷半月發犯事處示衆李張各笞責二百板 
[上海巡局紀事]  
　　本邑人徐鳳林住滬南南碼頭之新馬路地方以種菜爲生前日不知因何起釁與無賴趙阿毛之弟趙某在途各忿老拳致徐身畔失去洋蚨十餘翼當將伊兄趙阿毛扭解至二十三七鋪巡防中控請究追等情經局員姚殿卿二尹提訊徐供小的身帶洋銀十餘枚爲趙阿毛偕其弟向小的藉端圖詐被毆之時洋盡失去因此扭案控追二尹謂爾洋蚨共有幾枚與趙阿毛有無仇隙旣以當陽扭獲所攫之洋不難搜出答稱洋實不計其數約有十餘元與趙雖有一面之緣然並未挾仇二尹命提趙阿毛至案供稱因徐欠小的洋數元向索不還故而打架二尹飭勇甲在趙之身畔細加搜索旋得英洋二枚以及另包洋十元一併呈案二尹飭責趙三百板驅逐出境旋謂徐曰爾自已之洋不知實數本應薄責姑念受傷從寛免究飭領洋而退○木工陸正泉向在滬南一帶包造房屋近因同業人顧木林楊松二等向陸爭奪生意起釁以致互毆陸於前日赴十六鋪巡防中局訴寃局員蔡蓉卿二尹飭地甲妥爲調處禀覆候核 
[英界公堂紀事]  
　　浙江寍波府屬髹工葉某之妻吳氏被女蟻棍張陳氏誘之來滬串出歹人丁雨生冐稱吳氏之父價賣與普慶里鴇婦徐李氏家攺名寳林璋袖倚門招邀狎客未幾葉偵尋而至投報捕房捕頭派包探趙銀河調之而信爰拘一干人入捕房將葉丁暫行覊押吳氏及張陳氏徐李氏立卽解送公堂　别駕著交官媒押候升堂訊究○捕頭訪知清和坊鴇兒唐李氏卽唐三姐買幼女玉琴爲倡盡情凌虐遂 
 
 

Page 4

 
 
於昨晨遣包探趙銀河拘入捕房捕頭轉解公堂别駕諭押候升堂訊究 
[法捕房紀事]  
　　玉露春茶館後吉安里司閽人朱小狗之女前晚深夜在家引人賭博三道頭華捕張湘寳　　　聲破門而入拿獲某甲一人餘皆逃散遂將甲拘送捕房翌晨經克總巡訊問飭探將聚賭之屋主拘入捕房朱女挺身而出聲稱丈夫在洋人處服役並不在家包探遂將朱女帶回捕房捕頭命押候堂期解訊○偷兒某乙在北京輪船竊取鞋籃一隻爲包探拘獲入贓送入捕房先有人投報失竊鞋籃内有洋三十九元捕頭訊問乙堅稱並無銀洋未識是一是二並拘獲同黨之孩子一名竊取洋拿一柄捕頭命一并押候解堂訊究○某丙手持紡綢洋傘一柄天方破曉在途爲巡街捕拘送捕房經捕頭研訊據稱洋傘係自己之物捕頭以其形同乞丐情有可疑命押候解送公堂請問官訊究 
[美捕房瑣紀]  
　　崇明人徐三郎居新閘橋附近某日被同鄉人徐石甫竊去布夾襖一件爲朱石華偵知告之三郎三郎訴諸捕房捕頭飭包探石金榮於昨晨將徐拘獲徐知爲朱所指因亦訴朱於某日竊後馬路某棧房内之熟油值價一百餘元尚有朱之同黨陳錦棠捕頭得供飭石探將陳朱一併拘入捕房詰問屬實命押候解送英公堂訊究○小竊劉阿維昨晨至北蘇州路海晏樓茶肆啜茗乘間竊取水烟袋一枝爲包探竇如海緝獲人贓一併拘入捕房押候送廨訊辦○賭徒陳阿二昨在天后宫前設攤聚賭經三百八十號華捕拿解捕房捕頭飭押候送廨究辦○王黄氏居北河南路天后宫北首前晚携銅吊赴某老虎灶買水誤濺於隣居某姓小孩之足孩負痛狂號某姓聞聲將氏扭住蜂毆卽經四百五十七號華捕將二造一併拿送捕房捕頭先令送孩至同仁醫院療治旋據醫生云並無大害捕頭因不予深究一併釋出○前日下午御者王阿繼在百老匯路馬車上磕睡三百五十七號華捕以其違章當卽拘送捕房管押候辦○昨日午後四點鐘時有摇船帮寗波人數十人在吳淞路望月樓茶肆吃茶講理聲勢洶洶繼而用武飛擡擲凳銳不可當未幾有名小妹者毆傷仆地適包探倪順泉至此恐肇巨禍入内喝止詎衆遷怒於探探急吹號呌又被奪去探卽奔回告知捕頭立飭竇如海協同二十三號西探復往將爲首行兇之甲乙丙丁四人拿獲解入捕房押候解堂究辦 
[廣種福田]  
　　川東待賑之殷本協賑所書不勝書尚幸四方善士源源接濟得以挹此注彼稍蘇涸鮒私衷銘感不律難宣兹又蒙古滃洲九齡童交來川賑英洋五十元源昌典同入節省筵費助川賑英洋十元埭溪繆山氏交來助賑紋銀十二兩七錢八分合規元十三兩五錢五分一厘硤石鎭東海補過子交來助賑英洋二十元陳紹羲以湯餅資移助十元當卽彚解災區代施仁澤尚祈救人救澈廣種福田是又本恊賑所馨香禱告以祝者也先代災黎泥首叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界晚堂瑣案]  
　　吳張氏控陳蓮生陳士洪誘拐其子前日午後屠别駕提訊之下氏訴稱小婦人係浙江寗波府屬慈谿縣人年二十有五前年丈夫病殁遺下八歳之子小婦人藉針綫餬口前日兒子小立門前被江北人某邑友人陳蓮生誘匿　家意圖價賣小婦人方四出　訪二陳佯爲不知嗣訪悉實情倩包探往查陳始將兒子交出今蒙提訊乞准領歸氏子訴稱小的確被二陳哄至家中二陳同供稱某日吳張氏之子至小的等家中玩耍並非小的等誘匿别駕判令各責四百板飭具攺過切結旋諭吳張氏領子而去○周志堂扭控吳沛林欠銀别　庭訊之下周訴稱小的年方三十直隷某邑人在營口某雜貨莊執業莊主派赴治下辦貨吳係同業被欠貨銀三百五十兩迭向索取一味遊移吳供稱小的與周同鄉同業積欠貨銀是實然一時難以歸償容覓人保出措辦可也别駕准之諭令赶緊清還延干未便○薛胡氏控陳錫堂造言汚衊别駕飭提研訊氏訴稱小婦人係常州府屬某邑人丈夫薛遇良在治下四馬路公一馬車行對面賃屋行醫與相面人許春陽駕比鄰陳孫許之學徒見氏偶與許交談卽任情汚衊小婦人以此事倘被丈夫知悉非特掃盡顔面且有性命之憂是以扭陳請究訊投案供稱小的係浙江紹興府屬某邑人落拓江湖爲相士陳供稱小的係湖北某邑人年四十六拜許爲師習姑布子卿衛已二十餘年許已衰老仍不肯循規蹈矩然小的决不敢造言汚衊婦人别駕叱令胡氏退出陳掌頰四十下交許具領諭以倘再爭閙究懲不貨有謔之者曰許陳旣以相人爲業亦曾對鏡自照知目前有雀鼠之爭否耶許陳一若弗聞也者俯首赬顔而去○胡曾氏控馮少林毆傷其夥顔利生别駕提訊之餘氏訴稱小婦人係四川某邑人昔年隨夫出外行醫旣而丈夫在金陵病故小婦人携兩女至上海法界菜市街口　設胡寳山醫室專爲人治目疾及男女楊梅瘡卜　淋濁諸症今年三月内賣戒烟丸之同鄉人某甲薦顔爲夥小婦人以上海花柳症最多倩　囊同敷洗馮瞯小婦人孤寡無依索洋銀五十圓小婦人不允繼又妄稱小婦人曾將女兒許字與伊然小婦人確知馮有妻有子現在金陵開設戒烟丸店是以正言斥之馮卽將小婦人之夥兇毆不得巳扭交巡捕送請究懲顔供稱小的係四川某邑人前日馮向胡曾氏索借洋銀不遂以致口角小的向之解勸致被毆傷腰脇等處别駕令脱去衣服騐得傷痕確鑿遂將馮研訊馮供稱小的係四川某邑人現在治下正豐街開設戒烟丸局上年九月某日胡曾氏見小的生意甚旺浼人借去洋銀一百元嗣將次女許字小的繕有庚帖别駕請旣有庚帖可卽檢呈馮語塞不能對别駕大怒比令掌頰五十下提訊胡曾氏之女訴稱馮實妄言别駕諭令胡曾氏領女回籍不准逗留著馮顔各具不再尋釁各安本業甘結 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年五月初九日京報全錄]  
　　宫門抄○吉將軍延奏爲副都統交卸回旗片○雲督崧奏爲防營缺額積弊太深請旨一併叅革嚴懲摺○又奏爲總兵階見回滇飭回本任片○又奏爲都司因案請旨革職片○湘撫陳奏爲動支藩糧兩庫銀欵片○又奏爲懇恩免追遣撤營勇公費片○署總兵馬奏恭報到任接印日期摺○晉撫胡奏爲查明各屬交代並無徵存銀兩摺○疆撫饒奏爲委員接署　縣片○　　初九　　與部太常寺太僕寺正藍旗值日無引見○濂貝勒假滿請安○直隷提督聶士成到京請安○阿勒楚喀副都統噶嚕岱請訓○愷啓謝授熱河副總管恩○世綱預備召見○徐鄞請假十日○太常寺奏派揀選官缺派出麟中堂裕德堃岫○召見軍機聶士成噶嚕岱恒啓世綱○皇上明日已刻升文華殿○○延茂片再據降三級調用前琿春副都統恩祥報稱於本年二月二十八日將琿春副都統銀印一顆及倉庫鑰匙並一切卷宗遵卽移交署副都統花翎副都統銜協領鳳翔接收卽於是日由琿起程回旗等情前來理合將該員交卸副都統印務由琿起程回旗日期附片具陳伏乞聖鑒謹奏奉硃批知道了欽此○○頭品頂戴雲貴總督臣崧蕃雲南巡撫臣黄槐森跪奏爲防營缺額積弊太深現經查明請旨一併叅革嚴辦以挽錮習而肅戎行恭摺仰祈聖鑒事竊查雲南地居邊要近年内地之匪界外之游勇不時蠢動全賴各處防營隨時勦辦以期得力無如滇省各防營積弊太深竟以缺額蝕餉爲利所應得尤而效之罔知法紀光緒二十一年臣崧蕃到任後訪悉此弊隨卽責成各防營務處按月派員明查暗訪隨時點騐併將缺額之管帶曾紹枚崔金斗張順福及張以仁莫矜智等先後奏叅革職原期懲一儆百藉挽頽風節經臣等隨時派員密查此弊仍未盡革更有變本加厲甚於從前者兹查有管帶臨平右營補用副將雷家春管帶義字右營補用都司李琨泰管帶義字左營補用都司楊智清管帶忠字左營已革昭通鎭左營遊擊楊萬才管帶義字副左營補用都司馬良騏管帶義字副右營補用叅將劉秀和管帶臨平左營補用叅將楊載春各於所部兵勇平日旣少操練軍械復欠整齊併據南防營務處臨安開廣道鄒馨蘭會同南防分統開化府知府劉春霖曁臨元開化兩鎭先後揭禀該員等所帶各營竟缺額至四成及二三成不等甚至有避瘴而擅離汛地遇事而不遵調遣者種種弊竇貽悮匪輕際兹朝廷猶不惜鉅帑特養防營以備緩急該員應如何激發天良力求報効乃均狃於錮習祇知營私自使身圖置軍律考成於不顧非嚴行懲處難期振作查例載監守盜倉庫錢糧入已數至一千兩仗一百流三千里等語今雷家春等所蝕之餉雖未及詳核確數而以在差月日計之要皆累百盈千且該員等駐紥河口一帶游匪出没靡常一旦有警斷難足恃衡情論斷均屬罪有難辭據總理雲南營務處藩司裕祥等會同布按兩司善後局核明議擬詳請奏叅嚴辦前來臣等覆查無異相應請旨將該副將雷家春都司李琨泰楊智清馬良騏叅將劉秀和楊載春六員卽行革職同已革遊擊楊萬才一併從重發往軍台効力贖罪俾昭懲儆而肅戎行南防營務處臨安開廣道鄒馨蘭南防分統開化府知府劉春霖署開化府總兵新授臨元鎭總兵劉萬勝署臨元鎭總兵雲貴督標中軍副將高得元或職司營務或分屬統領均有稽查督率之責乃所轄各營竟有如此營私藐法之員實屬疏於督查雖據禀揭有案究係咎有攸歸臣崧蕃忝總師干責無旁貸捫心清夜尤覺無地自容惟有請旨勅部將臣崧蕃及鄒馨蘭等四員一併嚴加議處以爲督飭不力昧於知人者戒其餘各營管帶現仍嚴飭各該營務處統領確查密　容俟查復到日另行核明照辦專摺奏報嗣後各管帶倘敢再行缺額蝕餉數至一千兩以上者擬請卽由臣等先以軍法從事藉昭炯戒如蒙兪允臣等當通行各營永著爲令俾各知警覺於營務可望轉機所有防營缺額積弊太深擬請叅革嚴辦緣由是否有當謹合詞恭摺具陳伏乞皇上聖鑒訓示遵行謹奏奉硃批另有旨欽此○○崧蕃片再雲南昭通鎭總兵何雄輝現已陛見回滇應卽飭回本任以重職守除照會飭遵並咨部查照外謹附片具陳伏乞聖鑒謹奏奉硃批知道了欽此○○崧蕃片再前據署開花府知府蹇念咸禀提訊懷遠右營勇丁李家盈呈控文案李蔚堂毆傷勇丁李桂生身死一案牽涉該營管帶康福如當經奴才將康福如管帶撤去並將全案人証批司提省審辦去後兹據雲南按察使湯夀銘會同善後局司道詳據署雲南府知府林紹年詳稱遵卽督同局員疉次研訊康福如等供情多屬支離顯係恃符狡展應請將康福如所保花翎都司奏叅斥革前來奴才覆查無異相應請旨將管帶懷遠右營花翎儘先補用都司康福如先行革職拔去翎枝以便歸案審辦除咨部查照外謹會同雲南巡撫臣黄槐森附片具陳伏乞聖鑒訓示謹奏奉硃批著照所請該部知道欽此○○陳寳箴片再查湖南歴年支發防協各餉動用藩糧兩庫錢糧均經隨時奏報在案兹據總理善後報銷局道詳稱光緒二十二年正月起至十二月底止動撥藩庫地丁銀二萬兩驛站銀八萬兩糧庫報銷銀一萬兩總共銀十一萬兩均湊作恊甘新餉及本省防營勇糧等項之用應請歸入善後經費項卜作正開除等情呈請奏咨前來臣覆核無異除咨户部查照外理合附片陳明伏乞聖鑒謹奏奉硃批户部知道欽此○○陳寳箴岸准户部咨奏覆湘軍東征糧臺報銷一案支用各欵查核相符准日照銷惟遣撤各營哨恩餉欵内按照上年十月部定新章應删除遣撤武威等軍營哨各官一月薪水兩月公費等項共銀三千四百七十四兩行令照數追繳等因自應遵照惟查核弁勇等遣撤一年有餘成貧苦堪憐或外出謀食且係發餉在先定章在後仰懇聖慈免其追繳以廣皇仁而示體恤除咨户部外理合附片陳明伏乞皇上聖鑒謹奏奉硃批著照所請該部知道欽此○○署廣西柳慶鎭總兵奴才馬進祥跪奏爲恭報奴才接署柳慶鎭篆日期恭摺叩謝天恩仰祈聖鑒事竊奴才於光緒二十二年十一月二十八日在署廣西平樂恊副將任内接奉兩廣督臣譚鍾麟文行署廣西柳慶鎭總兵巴彦布現已出缺所遣總兵篆務奏委奴才署理檄飭速赴署任等因遵卽交卸署平樂州副將事務起程於光緒二十二年十二月三十日馳抵廣西柳州府城隨據署鎭標中軍遊擊李春誥將總兵關防一賴及日行文卷　送前來當卽恭設香案望闕叩頭祗領任事伏念奴才甘肅武士知識庸愚同治二年投効陜西軍營連年剿平陜甘兩省各府州縣及隨　　密等處迭克堅城殲除巨憝洊保總兵記名遇缺請旨簡放發往廣西差委光緒十九年八月内奉旨准其借補廣西義寗協副將員缺愧涓埃之未報正兢惕之方深兹復渥荷恩綸署理鎭篆覺寵榮之逾分益欽感之莫名查柳慶毗連苗疆地接黔滇爲粤西門户邊遠要　水陸通衢猺獞雜處巡緝彈壓均關緊要自維檮昧深懼弗勝惟有矢愼矢勤督率將備整頓營伍訓練兵丁遇事禀商督撫提臣認眞辦理以冀仰答高厚鴻慈於萬一除將接署鎭篆日期循例恭疏題報外所有奴才感激下忱理合繕摺叩謝天恩伏乞皇上聖鑒謹奏奉硃批知道了欽此○○頭品頂戴山西巡撫臣朝聘之跪奏爲查明各屬交代案内並無徵存未解銀兩循例繕　奏　仰祈聖鑒事竊查前准部咨各省交代册報徽有未解銀兩如逾二叅日久未據提解報部卽由户部奏叅將結　之員革職並令分别　未完結半年彚奏一次等因歴經　辦在案兹自光緒二十二年七月初一日起至十二月底止各屬巳結交仕共三十六案均無徵存未解銀兩據布政使命廉三造册詳請具奏前來臣覆核無異除　册者部外理合開繕清單恭摺具陳伏乞皇上聖鑒謹奏奉硃批户部知道單　發　此○○饒廡祺片再　台縣知縣朱廣調省另有差委所遺員缺查省候補知縣左兆鳳堪以委署據新疆布政使丁　錄鎭迪道兼按察使銜潘效蘇會詳前來除由臣批飭給委外謹同陜甘總督臣陶模附片具奏伏乞聖鑒謹奏奉硃批吏部知道欽此 
 
