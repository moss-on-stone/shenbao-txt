# 1896 - 258 - 4908372

 

Page 1

 
 
[彚解賑欵] [  申報館協賑所啓]  
　　河南被災甚廣屢來告急兹本館恊賑所又集銀一千兩由絲業會館彚解災區爲土壤細流之助當此炎天飢民謀食之艱不言可喻尚祈四方樂善諸君源源而來俾資接濟是所切禱 
[校宋本黄帝内經靈樞王氷註告成] [  圖書集成局代啓]  
　　内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉敕校正全部倩本局新字排印用以潔白連泗裝訂六本碼洋一元存上海棋盤街文瑞樓蘇州閶門綠蔭堂書坊出售 
[嘉興徐氏弔脚痧方論述略] 接前稿 
　　弔脚痧之脉最忌一見吐瀉六脉盡伏重按如魚翔暇游或病尚未發而寒邪已中脉先沈細如絲病起卽難尋按此第一危險之候其外象必冷汗頻出周身如氷咽中作怯力狀脫在頃刻間矣若由漸而重者必左手先閉漸至右手必兩寸先閉漸至關尺或病勢雖重六脉雖細猶分明者尚可救治如外象初起不重而六脉如絲或盡伏者必致轉重極難挽回倘盡伏之脉或因進藥而頓起反洪大者仍死脉微續者可生至脉復之後總須手足轉温吐瀉漸止方可無慮其有兩寸洪大而兼數關尺模糊者若其人但吐而不瀉則是熱霍亂病倘兼泄瀉則爲弔脚痧中之格陽症矣近世醫家辨症切脈鮮精惟恃察舌大抵霍亂病之舌色必紅弔脚痧之舌色多白以寒邪結於胸中故舌現白苔如病初起舌上無苔雖極口渴而舌不燥者卽弔脚痧之證據後現白苔爲寒邪透發也仍宜温藥若轉黄苔方用清凉倘純用陽藥如用桂不用芍用薑附桂不用歸芍苓蠣則陽藥固能治寒而純陽實能傷陰每見此症舌現鏡面紅色而仍雜白苔成堆者蓋胃中之寒邪未盡腎中之陰精已涸也最爲難治是以用藥之法首在温經通陽以袪寒邪以歸陰火選用之方不外大建中湯小建中湯桂枝湯四逆湯眞武湯吳萸湯六味回陽飲黄連進退湯乾薑人參湯烏梅丸十四味大建中湯參附湯諸方然必合衆方以相參主一方以用藥如大小建中湯建立其中氣者也中氣虚寒胸中作痞須參用之桂枝四逆吳萸等湯則四肢厥冷陰寒下利腹中疼痛者宜取用也眞武湯則取鎭定北方不使陰寒水勢上泛而蛇龍各宅其位也參附湯薑附湯則治冷汗欲脫元氣盡敗救陽中之陽也十四味大建中湯六味回陽飲則救陰竭陽危陰陽並脫也烏梅丸黄連進退湯則救陰傷口渴煩燥嘔吐下利中脘隔住津液不能上供也以此數方爲主視症之輕重而加减其分兩漢時一兩合之今衡祗三錢三分仲景用薑桂參附每至三四兩卽以今法折算亦嫌太重不知重症宜用重藥蓋弔脚痧之重者初起卽不能用輕劑服後要手足温如不能温要吐瀉止不能止要中脘鬆腹不痛手足不弔若俱不效須將藥味再行加重若照常病用藥恐有不及待之勢若病勢方盛時進藥須令人先嘗之必味辣者方可服再病至津液下迫而口渴陰火上升而煩燥卽是格陽之症若熱藥熱服恐拒而不下必須熱藥冷服然冷服尤以上口味辣爲要否則寒爲寒助矣蓋熱藥冷服冷味可去浮陽熱性可袪陰寒格陽症中兩得之法要之弔脚痧一症惟虚寒飽食肥胖勞頓之人患之多死良由虚者本原不足正氣易敗也寒者素有腹痛便溏腹脹氣滯諸病寒氣再中元陽必敗也飽食者寒邪一閉氣不能升也肥胖者氣分不足腎精虧損寒氣一中臓氣先竭也勞頓者脾腎氣傷寒氣乘虚而入周身並乏也治虚宜加參术治寒宜重用參附薑桂治飽食必重用消食佐以温通治肥胖勞頓須大補肺脾腎佐以温陽方爲合法徐氏之言大略如此執筆人按其言詳明簡當卽非醫家亦可心領神會信爲度世之金針活人之寳筏惟思旣病而治病者難何如未病而養生者易養生之法不必深言性命圭旨參同契諸書淺求其端不外愼言語節飲食而際此夏秋之交尤貴節嗜慾定心氣靜養固爲要法然大厦中有陰暑亦當知避每日清晨傍晚不妨散步納凉怡情養性然若滬上俗遊之客通宵馳逐於野田草露間日高始歸就枕下午而起其傷生致病又何待言宜乎每歲此時多患急症而市上懸壺之輩亦莫不於此一時利市三倍也書曰自作孽不可逭又奈之何哉 
[本館接奉電音]  
　　昨日午前京師飛電傳來上諭一道敬謹譯登○六月二十七日奉上諭楊儒現已補授都察院左副都御史未到任以前著馮文蔚署理欽此 
[臺事近聞]  
　　福州訪事友人來函云近日官送到在臺後山官弁勇丁百五六十人婦女二十餘人於本月十五日到閩管帶臺灣後山鎭海後軍埤南屯兵營補用守備何永盛管帶鎭海後軍左營補用千總邱光斗於十九日赴督轅禀見并呈繳關防二顆督憲邊潤帥卽飭暫住南校塲關帝廟聽候資遣回籍據勇丁云與日交戰以來至今年四月間因軍火糧食俱無故與之講和現在紳圑均已散撤營中官弁僅存何邱二員餘皆陣殁勇丁亦僅存此百餘人日人死亦不少約有數千人現日人因後山一帶均已肅清故將我等送回至生番本不歸服因日人以厚利誘之故亦相率歸順訪事友又云臺地自割畀日人後日官設關征稅四方商賈以日人規模初創易於漁利故趨之若鶩其中得利之厚尤以販辦洋藥爲巨擘約本三百可售千文日官本不准臺地售賣洋藥并不許洋藥人口示禁甚嚴而商販往往私帶圖利上月間有某甲私帶洋藥數箱運赴臺灣日官督帶關丁到船看騐關丁乙丙知之而不言及日官他適乃向甲勒索私費六百元甲佯許之一面遣人將洋藥裝小船圖逸爲乙丙所見禀明日官立將船貨扣留現已罰甲洋四百圓洋藥充公甲之子某丁因尚有零星物件未曾討回具禀乞追并控關丁六人勒索情事日官大怒當將關丁六人拘訊仍將某丁拘帶候訊至今尚未開釋云 
[示諭輸捐]  
　　江西采訪友人云去冬省垣設立鄂湘振捐局集成巨欵以濟飢黎兹復經藩司翁小山方伯會同金陵分駐江西捐局委員劉觀察出示勸諭曰案奉前署兩江督憲張札准兼護湖廣督憲譚電開今年湖北水旱並災工振兼辦需欵甚鉅雖經請帑開捐尚難濟用現值青黄不接之時待振孔殷不得不求助於鄰伏望提倡勸辦多多益善等語又准湖南撫部院陳電開湘省本年旱災爲數十年僅見饑民茹草餓斃自盡者甚衆亟率司局籌欵運糧散振施粥羅掘俱窮不得不設法勸捐以備振撫之需請照直隸振捐章程派員分勸並發實收各等因轉奉准此本道當在江寗隨帶實收章程來江會同本司遵章籌勸開辦在於江西省城合同巷設立捐局除將所收捐銀同副收存根隨時匯解分别彚奬濟用外合行出示曉諭爲此示仰紳商士庶人等知悉鄂湘受災太重嗷嗷待哺不得不賴此接齊况 
 
 

Page 2

 
 
救災恤鄰最爲善舉江省夙稱殷富見義勇爲務各解囊樂助救彼災民又得奬叙切勿觀望遲延是所厚望 
[劇盜成擒]  
　　姑蘇采訪友人云有混名大皮馬褂者秦其姓行三三湘七澤間人也年逾而立向在蘇州某營當勇曾拜在逃未獲之前海靖營哨弁盛長子爲師朋比爲非劣蹟昭著嗣以通同梟匪事發經營官斥逐出營流蕩江湖漸與盜匪爲伍風高放火月黑殺人忌憚全無兇悍益甚數月前與盜黨强刼某營手槍洋砲等件早爲趙展如中丞所訪聞札飭各營縣一體恊拿務獲究辦秦乃避匿他處得以法外逍遙至本月二十三日不知由何處潛返省垣傍晚時彳亍至蘇州府署前福民橋畔某甲烟館内吸烟正在吞雲吐霧之時爲太湖前營勇丁某乙所見報知營官許都戎德祥都戎立率弁勇多名至烟館拘獲解赴撫轅禀報中丞飭府尊桐太守研訊太守推鞫之下秦直認不諱因飭釘上雙鐐發元和縣署收禁翌日重復升堂提訊秦供出同黨二人現寓胥門内某客棧太守急飭差至棧拘拿則並無其人旋將棧主及循環簿帶回府署禀候太守核奪 
[閩中火警]  
　　福建采訪友人云省城之外南臺潭尾街齊家竹簍店忽於本月二十一夜四更時火起祝融氏東衝西突幾如破陣燧牛一霎時上首焚至廣窿穹道頭下首焚至某雜貨紙行左首數行棧及高氏祠幸有磗墻得以無害右首柴扉鱗次盡化刦灰其後卽官河隔河而居者不下千百家當火熾時無不慄慄危懼猶賴風自南方起回祿神不得逆風而渡亦幸矣哉是役也民居鋪户約焚去二三百家及天色大明火始告熄 
[書院開課]  
　　松郡融齋書院開課請趙大中丞所命題經學風雨如晦雞鳴不已性學幾善惡有賢才封人之錫類文學管幼安鋤金不顧梁伯鸞减竈更炊或贊或頌或論或說 
[花魂難返]  
　　姑蘇采訪友人云梨園中有牡丹花者玉貌花容輕圓流利每值簪花傳粉易弁而釵簾捲珍珠紅氍初上秋波一翦春色十分說者謂其能兼雪兒之神紅兒之貌雲兒之技而有之以故艷譽香名早傳遍麋臺鶴市正不第瑤臺月曉仙露凝香謂足秀壓櫻桃芳輸芍藥也本年四月糾集名優數十輩就渡僧橋畔設詠香園絃管聲中座無虚席近以天炎暫歇赴滬上另選妙伶甫就道其母卽病歾省垣旣得電音急於本月二十三日乘小輪船遄返華裝旣毁易以素衣縞袂臨風益形艷絶某日之夜方倚烏皮小几就柳下納凉倦眼麻茶一欹側竟墜於河内直至翌日傍午始經某舟子在泰山堂藥鋪後撈獲屍骸乃由家中人就地支篷以殮時華年甫二十有三也嗟呼仙班一應超離恨之天世界大千盡是消魂之地娟娟此豸渺渺予懷讀玉溪生鄂君繡被之詩惟有悵望朝雲寄花片以抒軫結而已嗚乎噫嘻 
[東海逸事]  
　　營口訪事人函云東營東順記雜貨店爲回民尹姓所開小主人僅十六歲與相識之雛妓以六響小手槍戲玩失手中妓要害立時殞命報經蓋平縣馬玉堂明府蒞營相騐因無苦主據鴇稱槍係雛妓向某洋人侍者索債所得不知内裝子藥無心戲殺官遂尹將帶城照例訊供收禁○新補海城縣令楊逸山明府前日到營禀見海關道悉住生生店内○高粱三兩二錢大米八兩五錢至七兩八錢銀市八吊九百河豆四兩七錢五分至四兩六錢豆油五兩七錢餅五兩九錢芝麻九兩五錢 
[津沽雙鯉]  
　　天津訪事友人來函云直隸提督聶功庭軍門於五月初一日校閱部下武毅全軍棍責營官綂領數人刻聞中軍五營統領卞某於被責之後自知不合恐悮戎機具禀辭差軍門准如所請該軍綂領聞已擢委某營綂帶馮春泉副戎義和接任矣○奏派督練新建陸軍袁慰庭觀察雖無欽差字樣而任專責重糧餉不歸北洋給發部伍卽不歸北洋節制現聞該軍餉項改由北洋支領而一切亦歸北洋節制矣○津郡自設工程局修橋墊路化崎嶇爲坦蕩人民無不額頌然耳目所不及者則仍付闕如如梁家園營門外南去四五里有村曰東樓村外有木橋一架長不過丈餘闊不及一丈年久失修木皆朽爛今正有御者驅車過此車陷而翻車中人某甲跌於橋梁之下車隨之墮時氷堅未泮某甲腦漿塗地骨折而死村人以釀命爲前車之鑒將該橋修理苦無經費僅以秫稭柳木爲之上墊泥土斷不能任重而經久也查該橋係白塘口以及小站來往天津必經之路輪船現泊白塘口人畜車輛往來如織而小站之兵車糧車以及轉運軍械之車亦形絡繹且皆任重設有不虞仍恐相尋覆轍如能工程局飭工改建不過三五日之勞一二百金之費耳而惠澤不亦孔長哉又海大道牌坊内外坎壈不平每於雨後泥濘不堪揷足而海興澡堂迤南數武更中途低陷積潦如汪洋車輛須由潦中行走路旣崎嶇泥尤黏滯人馬並受其乏不知當道者能惠及行人否然不過數丈之遙加厚培高尚屬易於爲力並敢望之工程在握之大憲也 
[烟海濤聲]  
　　烟臺訪事友人來函云前任道憲李觀察於月之初三日缷任起節赴運司本任○迤東　蜡廟一帶荒山前二年經西人購買各業主視爲銅山每畝至索休二百千現因西人袖手故前之居奇者皆不無後悔矣○每届夏令西人皆來烟消夏今值天氣炎熱較諸南省不甚差池沈李浮瓜而外尤以冰塊爲消暑之物一時間楊家冰山幾與鄧氏銅山並駕而齊驅矣○月之十三日雨師稅駕至夜風伯又復助威撼山振屋天明始止民舍多有傾塌禾稼林木亦多吹折口外洋面船隻遭風而失事亦時有所聞又聞石島成山一帶有鳥船二隻杉船二隻俱罹此難又有西國之兵船一隻商輪船二隻皆在該處受損向當夏令有鵝毛不起之謠今風災如此之大固爲從來罕有之事也○烟臺附近防營近來操練頗覺認眞雖當盛暑而口號之聲不絶惟出火打靶則仍照向例云○迤西四十里有甲河焉每至大雨時行渡船卽擡價勒索行人苦之屢經官府示禁勒碑定價永遠遵行惟日久玩生此次雨過之後渡車一乘索價至大錢一千又爲從來所未有似此繼長增高若或行囊羞澁者勢必臨流而返安得關心民瘼者重申禁令認眞辦理俾旅人不至歎行路之難則功德無量也○自上年有裁减兵額以節經費之議登標綠營業已裁减二成該處駐防營勇共約十營近聞亦擬撤遣二營云 
[宜昌談屑]  
　　宜昌訪事友人來函云西鄉人某甲前日竊得一猪約有二十餘斤賣於某乙周姓者周姓一時無錢講價後約二百日來局收錢後甲往收錢時被失主訪悉將甲綑縛毆打又牽往各失猪家關照并欲送官究辦旁人見甲受傷已重勸解釋放卽拖往街後墳園中甲已仰臥若死想卽逾時逃去矣○城内某公館有一十二齡之婢走失現在城内外鳴鑼喊覓聲稱收留報信者重重酬謝不知能珠還合浦否也○新米業已上市每日由鄉間用驢馬馱來者甚多每石約可售錢五弔數百文前雖略受乾旱而後連宵得雨故收成甚好諺所謂日曬麥黄雨洒榖黄也○有自武漢來者言今年十成豐收之象因雨暘時若未動桔橰也○宜昌私錢充斥禁不勝禁日前經地方官拿獲一人供出小錢由南門外某打包店發出者旋經委員往查尚不聞水落石出也○宜昌存太守兩任宜昌現聞將次缷事不知升任何處而新任者乃試用知府丁太尊柔克也藩憲已掛牌委署不知何日來宜某日昌和輪船來宜時營弁兵丁及砲艇均往迎接得悉太守此次不及啓行須坐快利船來蒞新任也 
[神山消夏]  
　　蕪湖訪事人寄語云徐州大刀會匪藉毁敎堂爲名嘯聚四方無賴意在謀爲不軌經不督劉峴帥迅派雄師星夜馳赴未及半途該匪黨聞王旅嘽嘽如霆如雷卽自瓦解冰消兹聞是役皖省曾奉電旨以該匪禍起山東曹州出没於江南徐州人數極衆盤聚不散保無散勇在内該處毗連豫皖著劉樹堂福潤各飭營伍鎭靜防範毋使蔓延等因欽此皖撫福中丞因卽檄飭精健營綂領韓止雲軍門督帶所部精健左營由攔江磯卽日拔隊馳往皖北與徐州接壤之靈璧宿州一帶扼要駐紥以防該匪内竄韓軍門奉檄料理戎行定於是月二十起程 
 
 

Page 3

 
 
然閱報章有徐州之役業已平服無事天討且云督憲派去之湘軍刻已返斾凱旋或者跳梁小醜固不敢奮臂當車自膏天斧第精健營之檄乃初十後所奉核之報章時日似已無事不識韓軍二十拔隊之說果否成行也○缷署蕪湖縣李甘亭大令因移交尚未辦就請准上游賞假赴漢口措資於月之十二日起行蕪地商民鋪户因大令因案撤任殊有依戀不舍之情除先期製贈牌傘外届時一律排設香案大令急飭家丁持帖挨辭不獲已始徒步拱手以行一路香花繚繞爆竹喧闐卽被盜之同茂亦高擎壺漿遮道致敬若不勝情者緣大令實因該莊被盜事後獲犯供扳營兵致起轇轕而有此役也大令拱手以去比至江口猶有老農數十輩執香跪於道左謂因被青皮敲詐得賢長官而解免特來叩送以表愛戴大令亦垂諭數語然後喚渡登輪○遊字號卽江北來蕪傭於店家之夥司也每年四月若輩必集貲演劇大會同人以敘鄉誼清謌妙舞之餘繼以飲福開樽惟其人多赳赳初雖亦青鞋白襪學爲揖讓雍容一經酒酣耳熱卽不免發揚蹈厲露出本來面目是以歴届戲塲或尚無事而花叢則無一家不遭其蹂躪綠駭紅愁恨不起蒲留仙倩作討封姨檄以代紅樓雪恨也本届四月爲官憲所厲禁若輩遂作罷論日前李邑尊缷篆去蕪若輩遂復躍然興起踵事增華搭臺於西湖池北雇聘某鞠部定於十五日登臺開演采烈興高事爲代理朱邑尊所聞以萑苻不靖一切迎神賽會禁之不暇豈容復有此舉傳諭立止違干未便於是謌樓舞榭設而復拆○前報精健右營將由攔江磯移調來蕪兹聞細柳中人傳說該營本定於七月間拔隊來蕪刻下又因精健左營有皖北之行右營果否能來尚未定蕪地現由梁山前營分兵驻守 
[求准保釋]  
　　前經郭善臣軍門行文蘇松太道拿辦長江一帶流氓向伊親戚拆梢之劉仙臣楊少芝楊四韓鴻藻馮海珊蔣益堂霍樸雲當經英公廨將劉韓馮蔣霍五人拿獲送縣訊辦收押待質所後蔣益堂改發糧廳復准交人保回候訊在案兹有自稱廪生之霍肇熺投道轅禀稱霍樸雲年老病多懇求保釋昨奉黄觀察批示前據上海縣錄供送道函詢郭軍門查復在案據禀前情霍樸雲年老病多應否交保暫釋仰上海縣查照辦理違式特飭 
[控追父欠]  
　　英商元芳洋行買辦鄭程仙虧空行中銀七萬零八百兩及鄭物故家屬無法措還致由行主控告伊子鄭光憲鄭光策連及保人鄭錦城昨日律師小威金生帶舌人至案聲請公斷諸鄭亦齊集案下小威律師稱元芳生買辦鄭程仙虧空銀七萬零八百兩故後向伊子詢問有無家産存欵伊子均稱不知自控告後本律師曾囑繙譯人往元芳往來之各洋貨號查問均稱所買元芳之貨其價早與買辦算清並無蒂欠光憲光策同供稱父親所欠實不得知前曾雇羅姓在家司帳銀錢進出均由羅經理今羅亦已於某日去世矣何碧山訴稱職員前在元芳行當副買辦自鄭故後行主令職員推升正買辦目下行主向光憲兄弟問伊父在時有無存項産業倘有被人所欠者願帮同追索屠别駕謂光憲曰爾父在日有無被人欠負答稱不知小威律師又稱查伊父買有某處股分票四十股又有某處田二區光憲稱不知小威律師又稱目下旣經控案請堂上如何斷結可也别駕商諸薩副領事然後謂光憲兄弟曰天下糊塗人莫過於爾等二人家中之事何致一概不知現著爾等出外將元芳之欵料理爾等能否光憲等諾諾連聲小威律師遂告退 
[城滬紀事]  
　　某甲住店本城南門内小橋頭做清嘉坊銅質首飾爲業年已而立尚未受室近在老北門外花烟館中作狎邪游與某烟妓情投意合遂與鴇母熟商出洋九十元爲之脫籍作金屋藏嬌之舉惟該妓素有怯疾甲爲情所累不復計及意外之事於本月廿五日娶至家中不料甫經三日天氣酷熱怯疾頓增施治無效一命嗚呼甲以喜筵甫畢喪事又臨所蓄之資早已牀頭金盡無力備棺無計可施因冋鴇婦索還身價爲棺殮之費鴇驅之門外人受斥辱怏怏回家吞服阿芙蓉膏臥地待斃迨房主知覺業已毒溢三焦烟盈六腑施救無及矣三日之間連喪兩命誠慘已哉○本城小南門内同仁里曹姓家前晚倩人敲擊銅鑼遍行街巷沿途喊稱有一小孩面目清秀年甫六齡偶在門外閒嬉走失查訪無蹤等語不知一顆明珠能還合浦否抑落匪人之手否也 
[南市瑣談]  
　　昨植興押店主至十六鋪中局禀稱在大碼頭馬路上隣居剃頭店夥王得林至店買衣因還價起見以致口角霎時間王竟將該店内洋燈什物打壞不少當時有徐搖搖從中不知作何相勸因一併扭局請究李蘭史二尹審問之餘從寛免究斷王償洋六元繳案具領具結了事○東昇水菓行内司事某甲至十六鋪北局禀稱浦灘上有顧阿虎王俊觀徐阿品三人與打樁工匠打架從中解勸反遭毆打因特扭局請究未知若何了結 
[捕魚溺斃]  
　　美界百老匯路橋鴻泉茶樓之後第十七號門牌某鐵店學徒名阿狗者前日午刻邀同三四人就橋側洗澡浴畢登岸見巨魚一尾在河心游躍阿狗賈其餘勇謂諸人曰吾去取此魚來說罷復躍而下詎魚已入深處阿狗隨魚往諸人以爲定當得魚矣乃候久未見浮起始大駭奔告其家跟往打撈杳無蹤影直至昨日上午仍由原處浮起腹大如甕而魚果握在手中 
[英界公堂瑣案]  
　　包探沈金隆緝獲賊犯楊銀奎吊到自鳴鐘等物解案請辦失主張仁興李金興潘德昌同訴稱小的等失物後知由沈探查獲請准領歸楊供稱小的係鎭江人向在某襪鋪爲夥屠别駕判令管押一禮拜○洋人配冶失去洋銀五十圓疑出店人陳阿炳葉阿時王良明等所竊報捕後捕頭遣包探秦少卿往查將陳葉王拘解至案陳葉王同供稱小的等均在配冶家服役失去洋銀之事實不知情屠别駕著查明覆訊○包探秦少卿解賊犯周金寳至案禀稱小的查知伊竊取同利號衣服等物今已人贜並獲請卽訊懲周俯首求恩别駕判令管押一月笞責一百板○三百四十五號華捕禀稱賊犯張生來竊取朱張氏家衣服立時追獲扭交小的解案請辦朱張氏請领失贜張供稱小的係浙江紹興人别駕判令解回原籍贜給失主具領○包探陳阿九解賊犯王錫三至案禀稱王在怡和行某輪船竊取衣服兹經小的查獲解請訊辦王供稱小的係湖北某縣人向在某營當勇别駕著解回原籍○李阿大扭戴阿全至案禀稱其人私取某號東洋車捐照當經車主獲住扭交巡捕送案别駕判令管押三日○洋人矮逹扭徐小仰至案訴稱某日徐拽貨車至某處撞壞工部局貨車請爲訊斷徐叩求免辦别駕判罰洋銀一圓○包探施奎江解遞解回籍後又潛來滬之案犯曹國卿請辦曹供稱小的下次不敢再來矣别駕著仍解回原籍○三十二號英捕解賊犯吳德標至案禀稱其人竊取洋人言巴家火煤若干請爲究辦别駕判令管押二日○有楊娘子者以堂堂然鬚眉男子而甘冐巾幗之名其以娘子稱者意者如留侯之狀貌類婦人女子者歟昨日扭控王仁友借錢不遂反肆兇毆王供稱小的與楊偶然口角不敢毆伊别駕判令管押一禮拜○包探施奎江解虹口某賭臺招邀賭客之匪棍王阿毛請辦别駕判令管押五日○嚴桂福扭馬夫陳生茂至案訴稱小的家有小孩被陳所駕馬車撞傷請爲訊斷徐供稱小的偶不經心所致尚乞開恩别駕問孩之傷勢若何嚴答稱微傷而已尚無大害别駕曰諾遂著將陳交人保出給嚴洋銀一圓爲養傷費嚴稱小的不敢領取隨大踏步出門○竇如海張阿五倪順泉三包探同解陸先廷請訊胡友香訴稱陸私用客帳洋銀三千餘圓曾還過二千圓尚欠千餘圓向之索取竟敢糾人肆毆是以控請核訊陸供稱小的所欠是實實因無從措借故未歸還别駕飭押候歸還銷案○包探趙銀河解傭婦張王氏請訊原告某甲訪事人未悉其姓名惟聞在案下訴稱家中失去金練一條查知被氏竊去請卽究追張王氏供稱小婦人所竊金練已寄至鄉間矣别駕著押候將金練繳還再行核奪○六十九號印度捕解馬夫傳阿全至案周阿喜訴稱某晚小的在門外納凉傳駕車飛馳而至避讓不及致被撞傷傳供稱小的實是無心求開恩典别駕著將傳交人保出一面送周至某醫院醫治○包探趙銀河禀稱賊犯王阿根竊取金瑞卿家水烟袋一枝經小的人贜並獲解請究辦别駕聞之卽將王斥釋贜給金領去○包探黄賜福解王寳餘至案 
 
 

Page 4

 
 
禀稱某日王所開烟紙店樓上忽然失火適某西人行經門外襄同救滅事後小的往查情有可疑將王拘至捕房王留洋銀五十圓爲質得以出外後人言藉藉皆云伊種火圖利是以解請大老爺訊究王供稱小的在治下開烟紙店是日正午十二下鐘時小的適自某處回忽見樓上火起極力撲救得以熄滅清天白日烏敢種火况曾保火險銀一千五百兩保險行西人亦曾查明失火之由願賠小的銀十八兩五錢别駕商諸西官然後判令王將所仔洋銀五十圓充公再管押捕房半載○包探顧阿六解賊犯王慶祥至案禀稱小的查得伊竊人家布衣等物合請訊懲别駕判令管押三日○包探趙銀河解周瑞堂徐坤全馬阿梅張雪香四賊犯至案禀稱伊等串竊陳阿榮家衣服銅錫等物報捕後捕頭遣小的往查屬實且徐等皆身藏利刃惟周無有今特解請重辦陳阿榮投案領贜周等同供稱小的等串竊是實不敢行兇别駕判令將徐馬張各管押兩月期滿各笞責二百板周管押一禮拜贜給失主領去○一百六十二號華捕解途中打架之張壽堂董阿福楊大福至案張董楊同供稱小的等酒後無知只求恩典别駕判令各管押三日○一百四十一號華捕解張阿三至案唐趙氏楊梁氏張桂桂孟金大同訴稱小婦人等俱在楊樹浦某廠工作某日乘小車前往行經某處張突將車推翻小婦人等趺仆於地致受微傷别駕判令管押三日○二百三十號華捕解某處口角打架之陳阿重宋阿炳至案别駕判令各管押一日○四百三十二號華捕解單生橋至案禀稱小的巡至某處見單手持衣服銀釧東張西望形跡可疑是以拘請訊核單供稱衣服銀釧皆小的自已之物並非竊贜今旣拘來叩求明察别駕著卽開釋不復深求 
[招認屍身]  
　　十二鋪地甲報稱新北門外息影公所前有一不識姓名之男屍倒斃等情敝堂司事隨帶堂丁舁櫬以往檢得死者年約五十餘三綹花鬚面黄大身中秃頭穿舊白洋布短衫褲白襪元色布雙樑鞋帶有破洋傘一頂嘉定縣黄渡鎭當票二紙信一封上開上海江雨亭寄黄渡鎭森昌土棧轉交江在田收請煩大筆登入貴報以便屍屬前來領柩[  同仁輔元堂分局謹啓]  
[賑欵頻來]  
　　朱倪氏祈病速愈助賑洋一百元蕚照堂完愿洋三十元德興祥求保平安洋一百元武林無名氏保平安洋五十元崧厦顧子珊洋一百元胡氏子資母冥福洋四十元無名氏爲女驚風許愿得愈洋六十元嚴佑之先生交來廬陵劉爲姞娥氏肝氣求痊揚平申規銀一百零七兩五錢葉晉記洋五十元金陵庚興號經募衆善男善女洋一百元旣已仁施之廣被自徵潭第之凝庥祗領之餘謹此誌謝[  上海六馬路仁濟善堂籌賑公所施則敬等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禀催騙貨]  
　　本埠油業載　錢　叙源前被廣商能記騙去貨物轉運香港販售當卽禀請蘇松太道黄幼農觀察提訊當奉　　據　候照會英總領事轉禀香港英官追回原貨核辦兹緣日久未奉追回又赴道轅禀催昨奉批示仰候照會英總領事轉禀香港督轅追回貨物核辦 
[逆子送官]  
　　鄉人楊桂榮前日下午投虹口　通寺巡防局據稱住居二十三保二圖楊家宅地方耕種爲業子名富雲不務正業忤逆親長求提案重懲王壽華二尹立飭局勇恊同二圖地保費全全前往拘拿楊富雲到案訊辦旋回禀早已逃避矣 
[上海縣署紀事]  
　　本邑西南鄉七寳鎭係上婁青三邑交界之處該處龍　港設有釐卡查收釐捐卡中司事任意苛索加收厘金各　商因之裹足致該鎭閉市三日經紳董等聨名禀請松滬厘捐總局查核兹經督辦福和笙觀察派員前往查明司事徐少白巡丁陸喜從中　　舞弊因向紳董等撫慰一番回禀後觀察昨將徐陸兩人押發上海縣訊明嚴辦到縣後黄大令發交值日差看管候訊○徐春金偕妻康氏投　海縣喊禀值日差詢問何故聲稱被康元春强索會錢因而口角將妻康氏毆傷擡求縣主大老爺訊騐等情該差據情入禀當奉黄大令傳諭　詞呈核 
[法捕房瑣事]  
　　崇明縣境天主堂褚神甫雇陸金生船偕敎友李石卿回滬行至高橋左近忽起狂風舟欹側不定祇得下從旋颶風　愈猛船將吹覆由飛雲輪船援救渡上某國兵船後偵悉衣箱行李應不致於失落因函致法捕房將隆金生拘獲由公堂備文飭帶探同該船　投寳山縣請派差恊同至高橋口蘆葦中起獲皮箱鞋籃等物尚少洋銀一百七十五元及衣箱雜物開單呈請究追鄭大令飭將金生押候拘　船夥甲乙二人及陸弟金狗到案研讯昨由包探偵知金狗之船停泊南市洪昇碼頭帶同探夥至玉龍　茶館將金狗騙至法界拘入捕房捕頭命押候堂期解訊○某甲拾得押票一紙向法大馬路信福押店贖出油單扇一柄因估價不值欲照原價押入店夥不允互相口角甲將該夥　出櫃外拖至一枝春茶館旋被押店同業帮同拘獲送入捕房捕頭命押候堂期解訊○同春樓街某車夫途遇賣花嫗恣行輕薄嫗卽矢口謾駡車夫連披其頰數下旁人不服代鳴巡街捕拘送捕房捕頭惡其不應調戲婦女又敢行兇命押候解送公堂請問官究懲○鴇婦洪朱氏控張　山誘匿烟妓經鄭大令飭提張聞風逃逸將其夥梁桂　阿三解請研訊兹因案懸日久仍無頭緒飭將梁張二人交二房東老虎灶主保出○車夫李金福於廿六日下午在英二馬路拾得搭連袋一隻内有瑪瑙烟壺一枚小洋六角該車夫將將烟壺托人售得洋三圓二角爲車寓主張　心以其不應售賣訴知包探拘入捕房昨晨經克捕頭研訊飭將袋及銀洋存候失主認領車夫交車寓主保出 
[美界捕房四則]  
　　昨晨小車夫某甲推車至華記路三官堂相近猝然倒地甫越一刻遽已氣絶經一百九十三號華捕報知捕頭傳二圖地保奚坤寳查明料理○江北人瞿金林昨日上午至漢璧禮路如厠忽與工部局所雇工人某甲爭毆經四百八十七號華捕拘送捕房捕頭飭押候解送英公堂訊究○寗波偷兒王壽懷昨晨潛至北蘇州路第六十一號門牌内竊取報時鐘一架持至天潼路某押店求質適經包探倪順泉查獲人贜一併獲解捕房押候送廨訊究○前日下午西人某甲行經篷路適是處第三十五號門牌丙之粵妓與甲有舊見甲經過該妓出爲　拉爲二十九號西捕所見拿至捕房捕頭以其無恥不予深究當卽斥釋 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
