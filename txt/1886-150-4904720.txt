# 1886 - 150 - 4904720

 

Page 1

 
 
[新出石印小題嫏嬛] [  點石齋主人啓]  
石印小題文現已不一而足然祇取其宏富而選擇未精是集係芹香舘主人採輯同人窗課會藝等作請名手選定皆係及時眉樣足爲端摩家之　臬尤妙在與已印之文藪宗海無一題相同並無虛題重題幾於無題不備共文八千餘首託本齋石印分訂十二本至校對精詳字畫端整猪爲餘　另有廟諱聖諱刋列簡首俾初學者知所敬避云准於初四出書每部價洋五元五角南北申昌並各書坊代售如欲邊售者格外减價請至本　帳房及南市郭豐泰木行或後馬路景行里第二石庫門內郁宅雙梧畫屋面議可也 
[丙戌科會墨出售] [  申報舘主人啓]  
本屆丙戌科會試揭曉後本舘除先後將電傳題名録登報外並託都中友人將官板題名録并會墨迅速馳睿其官板題名録已列入十九日報中所有會墨亦卽付工晝夜赶緊排印仍將題名録列於首幅訂作一本刻已將次工竣定於本月二十四日出售白紙每部收回工本洋八分正想諸君當無不爭先快覩矣售處仍照曩例先此布聞 
[七十八號畵報出售] [  申報舘主人啓]  
車利尼馬戲至申開演已將半月中西人無不爭先覩以爲快顧未經寓目者仍不知凡幾本齋特倩名手按照班中所豢各獸若獅若虎若象若長蛇若巨猴牛首而身似駝鳥首而身似羊者凡人生不恆見不易見之物一一摹繪絲毫不爽不啻入其中而周覽之快何如也再此次淞隱漫録所紀事實皆屬時下著名之詞史名曰申江十美亦屬畫手分繪小影傳神阿堵准於初六日出售此佈 
[論華人習西法之弊]  
　　中國自與泰西各國通商以來皆爭學西法卽西人亦深欲華人之習彼西法中朝則前者曾遣幼童出洋近者緼州又派員帶領華人出洋以習水師諸事是中国朝廷尤願我華人之習於西法然而華人之習西法日則但見其弊不見其益此何故哉凡學西法諸人往往年幼血氣未定略識西文稍通西語卽性情已改一切行爲宛然西人置中國相承之禮義廉恥於不顧故僕前者曾著爲論說謂華人之習西法但得其皮毛未得其眞髓凡有益於國計民生有裨於軍務商務諸大端皆茫然不知而獨於其奇技淫巧則一學便會此言非過激也試就一事言之西人之打彈初非有關於經濟學問也不過公餘無事藉此聊作消遣而已間有賭小東道以贏酒烟等物如是而已自此風行至中國不數年間中國之精此技者頗不乏人前著觀打彈記曾有能打縮彈之王君嘯篁此其技卽在西人中亦不多得而華人居然能之何其靈敏若是至於今日則前之所謂精者又有駕而上之之人彈子房管理檯子之侍者日日從旁看打於彈之遠近高下用棒之輕重疾徐無不熟諳於胸中或有客來欲打彈而無其偶則卽與若輩爲偶漸面久焉若輩之中其技人進　如華衆會值檯之侍者徐阿發一手可以疊中百餘無一脫空間或止打三彈亦且可以連中二三十技之純熟不但華人中無出其右卽西人中亦頗少其對余嘗樂觀其技終日而不厭是不可謂非學之精者矣此外技之稍亞者尤不乏人是則華人學西法以來所最爲出色之事然而學之精也如是而究何所用之哉且近來更有一惡習其初二人對打負者出錢如賭之有頭錢日間則洋一角晚上則洋一角五分至於今日除頭錢之外復加之以私自賭養有以半元爲孤注者有以一二元四五元作勝負者此則已開賭博之漸深入魔道一層矣尤甚　甲乙兩人對打而丙丁戊已數人相與旁猜如鬥蟋蟀之有帮花其所賭之數竟有數目甚鉅者是則非獨戲具直是賭具而已竊以爲此等風氣其壤最甚卽開彈子房之東人亦不願其有是何則彼此不賭勝負而但於負者收取一角角半之頭錢尚覺惠而不費若於頭錢之外再賭輸嬴則設或一再敗北所費太巨勢必不敢過問是不啻爲此而驅逐生意也且一經角逐勝負卽不免有意氣之見存於其中或至於彼此互爭面紅耳赤滋生事端更屬易易吾則以爲此等風氣現值初開開東以及經理人等亟應及時禁止但取頭錢不准另賭勝負盖此風之開皆由於管檯諸侍者上等之人猶未傳染若及此而不禁則星星之火可致燎原將來必至於列入賭具之中由官禁絶此則於開東大有關係者也嗟乎華人之習西法不能務其大者遠者而但究心於此等游戲之事已可慨矣而况遊戲卽已流爲賭博是亦不可以已乎嘗謂中國人之學西法其學之已成者如泥水木匠之起造洋房鐘表匠之修造鐘表凡此齷齪瑣細之事則雖小道而皆有可觀獨至於製造船砲槍械則事事皆不能爭先製一船而繪圖竟以年計龍骨又以歲計迨勉强成功而一經試行立卽出事矣造一砲也自已不能動手必請西人爲之師製成之後或不知藥之何以放或不知彈之何以裝一槍也藥彈之宜均不能辨此外問有能獨運心裁出奇制勝者乎無有也船隻購自外洋則堅矣砲槍製諸他國則利矣而管駕之人乃竟有問以行船之法駕馭之方與夫海程沙綫風濤礁石而茫然無以應者問其某砲宜位置何所某槍宜預備何時而懵然無所知者如是以言習學西法曾不如不習之爲愈焉有時不勝憤激直欲舉一切習學西法之舉而請槪從廢棄然觀於其所學之已成者則又歎中國未嘗無聰明穎悟之人也雖然如造洋房製鐘表此等技藝雖曰其細已甚顧尚屬有用之事廢之殊可惜也若夫打彈之事不但近於遊戱而且流爲賭博所謂非徒無益而又害之如是其習之易也曾不如不習之爲愈且不如習之不易能之尚無所害也論中國於今日而曰盡廢西學斷斷乎其有所不能然苟欲學之而竟不知區别專襲其皮毛不考其精藴不取其利但取其害則西法之坑陷華人直與鴉片烟等有世道人心之責轉移風氣之權者曷弗嚴定其去取也哉 
[本舘接奉電音]  
　　昨日上午十一點十分時本舘駐京友人由電飛傳本月初三日上諭三道敬謹譯登○五月初三日奉上諭御史文海奏請嚴禁士子吸食鴉片一摺士爲四民之首宜如何束身自愛若如所奏本年會試士子竟有手提鴉片烟燈出闈情事　屬不成事體該御史當時旣經目覩何得因人數衆多不卽扣留懲辦嗣後鄉會各場所有派出王大臣等務當實力稽查如有前項弊端卽行送交刑部照例辦理並着各省督撫於鄉試　一體認眞查辦以端士習而挽頽風欽此同日奉上諭甘肅按察使着方汝翼補授欽此同日奉上諭浙江鹽運使員缺着熊昭鏡補授欽此 
[日本議立電綫]  
　　日本國新聞紙有云現在日本與美國生意極大若於日本立一電線通至美國生意彌加 
 
 

Page 2

 
 
興旺計所立電線不過四千四百英里每一里不過銀一千五百員合計七百萬員則電線可成若日本與美國各　一半甚易集事况前此美國賠償日本銀七十八萬員貯在庫中未用應撥出建立電線其餘由商民湊足可不費國家帑藏焉 
[德公司輪船計程]  
　　日耳曼公司業由日廷給予逐年津貼特開絶東公司線路早經布告中外聞其所定章程係由英京倫敦及法京巴黎開至香港上海常川注復彷照英公司船定章招攬水脚搭客且第一次公司船定於六月三十日爲始沿途各港照例寄泊上落貨物八月八號准抵實阞十三號可往香港十七號逹上海計由德京伯靈至香港只有三十四日海程可謂速矣 
[丙戌科殿試題名全録]  
一甲一名趙以炯貴州二名鄒福保江蘇三名馮煦江蘇 
二甲　　彭　述　姜自騶　蔡金臺　鄒爰諏　張星言　姚炳然　陳昌紳　張元奇　格呼鏗額余賛年　高熙喆　劉學詢　薛秉壬　 
宋伯魯　張燮堂　蔡錦臺　王滎商　吳慶坻　劉學謙　劉玉奇　張則周　葛振元　李子榮　連　捷　孫錦第　楊汝鼎　張星吉 
楊書詹　李偉堂　陳昌紳　瑞　洵　沈曾桐　林仰崧　常　牧　黄紹曾　凌彭年　姚肇瀛　凌　芬　盛愷華　張慶翎　莊鍾濟 
鄒嘉來　王蔭槐　姜子珍　潘泰謙　徐受廉　徐世昌　鹿瀛理　劉孚京　高覲昌　吳洪甲　馬九如　黨煥章　魏聨奎　吳品珩 
李瑞榘　葉在琦　繆佑孫　陳志哲　闊通善武韓培森　葉大涵　江德宣　楊聖清　陳羲唐　譚國恩　朱延熙　劉光祖　周承光 
徐敏中　徐嘉言　朱士黻　林啓東　史緒任　承　德　秦樹聲　孫宗源　李煥堯　何逹聰　李奂華　陳　田　史　誠　于齊慶 
王成羲　余肇康　曹允源　劉啓彤　劉　果　賀　沅　汪時深　王榮先　李樹敏　夏寳彝　苻秉鑒　楊文春　何聨喜　李宗唐 
潘尚志　雷王柱　姚同生　宋滋蘭　顧曾燦　劉　科　謝元其　孔憲教　朱汝寅　陳順驤　陳夔龍　王肇修　楊天林　余士珩 
熊拜昌　朱　路　劉　俞　胡云菊　朱　宣　方培愷　沈繼善　陳長橿　 
三甲　　楊　森　魏玉齡　吳　濬　吳　炳　叚樹榛　張登瀛　林鑑中　康克明　王樹枏　王廷楫　沈士林　江聨蓉　李賀　　 
郝秉忠　黨献壽　查文清　劉蘭馨　陳良暹　鍾大壽　余朝紳　楊士襄　張　裘　仇繼恒　王國慶　俞洪鈞　陳文杰　柯劭忞 
熊冠斗　姚際虞　張應基　金　　　童　春　陳孝恪　龔其藻　馬芳田　士　魁　汪懋琨　陳文爽　姚丙然　江希曾　王承萾 
渠綸閣　張天翮　王基磐　徐元愷　汪文玉　榮昌仁　張阜成　覺羅慶頤陳恒慶　裴景福　李　坦　趙俊升　李錫齡　續　昌 
陳遹聲　代朝普　劉　培　李子茂　陳兆葵　徐德欽　馬　煦　周生錦　侯葆文　許源清　華鳳章　蔣傳燮　回長廉　劉翰藻 
倪教敷　華學瀾　胡文翰　宋萬選　蔣茂璧　杜友白　左宜之　袁楚藩　柴作舟　秉　彝　劉啓襄　程搏萬　石鏡潢　范克承 
黄兆岷　意紹洙　李　堯　雷光第　王維德　宋育仁　松　廷　楊錦江　何文耀　史繼澤　劉　瀛　李　相　李子春　王辛貞 
任佑觀　宋滋耆　陳壽臣　林　瑞　聞林春　羅崇鼎　聞　捷　馮芳澤　愛　仁　楊嘉棟　丁良翰　鮑心增　聶佐虞　王人文 
丁　照　陳時中　周德聖　鄧維藩　楊祖蘭　王　鈞　傅彥瑞　唐則璲　翁天佑　蔡壽星　謝昌年　楊汝賓　王　臯　邱爲玉 
逮　蓉　裴作則　高　楓　滕尚誠　王秉禄　文德馨　江峯青　林履端　宋嘉炳　劉有光　龐紹統　嚴祖慶　董汝明　王元翰 
韓寳球　茹寳書　胡寳仁　黄耀奎　陳　良　梁卓午　李宗玉　曾福謙　劉炳青　宋式芳　胡茂齡　王玉山　尹殿颺　王守則 
趙廷光　黄濟川　黄　祖　馬　芬　趙廷光　區　震　黄廷春　李翊煌　胡玉林　杜　　　葛春培　曹子昻　張堯淦　徐友林 
楊右廷　殷文元　夏汝庸　温繁炘　唐樹譽　王葆深　劉憲仁　劉嶽雲　許益謙　屈光燭　劉自然　王寰清　姜定清　德　壽 
唐國珍　楊曾輝　楊汝濵　邱　淮　楚　材　鄭中和　李蟠根　趙以煃　白　焯　張爕林　何應心　劉榆生 
[安南商務]  
　　安南去年進口貨價本二千六十七萬九千八百七十八元比之前年進口價本增多一千二百四十五萬四千百八十九元其出口貨本八百零七萬九千四百三十八元較之前年增多三百五十萬六千三百九元此係照各稅關徵收實數而計也 
[高煤大旺]  
　　高島煤礦向爲各國戰輪所購用其所出之煤亦甲於日本各礦計二月中所挖大小煤斤一萬四千四百五十四墩五合四勺大煤每墩洋四元六角小煤每墩洋二元四角三月中所挖二萬五千五百二十一墩七合一勺大煤每墩洋四元四角小煤每墩洋兩元四角半 
[高麥歉收]  
　　朝鮮國今春麥收甚歉實因雨水過多浸淫傷害農民因頻年饑饉已不聊生今又歉收將來不知何以度日當道焦慮殊甚何上蒼之不佑韓民耶 
[路聨歐亞]  
　　阿富汗邊界英俄兩國均經公同劃定俄國現關辦鐵路已造至麥夫地方將由此再逹於阿富汗邊界英國則自邊界造鐵路以逹　印度城中自是而後歐洲之鐵路連接亞洲說者謂自有此舉而俄國商務行將大爲生色焉 
[駁船竊米]  
　　帶飛拉輪船入險出險等情均經列報兹閱西字報乃知該船正在擱淺時出有一事係該船主所口述者據稱船　擱淺赶將所裝米石分卸數十隻駁船內以輕船勢迨旣經出險重令上船則各駁船均有割袋情弊有一船所割尤巨大副點米上船見此船缺米最多乃親至該駁船查看見米皆狼藉駁船艙內遂仍行收拾舟子似有不悅之意大副亦不之顧旣血舟子色不善大副取棍擊之略受微傷衆舟子皆鼓　大副遂回輪船衆人追之大副又匿於房內衆人喧呼呌囂船主出爲勸阻並以手鎗擬之衆人皆至船尾堅不肯去時有海關上之西人在船因謂船主曰爾船上人手無多該舟子等計已有百餘人誠恐衆寡不敵今就近泊有他輪船何不請其相帮船主從之迨他船水手到來將大副送　别船受傷之舟子不過微傷而以血塗其面裝作十分傷重且堅臥不起因令他船水手送之上岸交醫看騐於是各舟子皆隨受傷人登岸就醫衆人乃皆隨之登岸事始寢息而該輪船則於上月二十二日抵港矣至所裝之米內有水漬者已在該處售去其好米則仍運至香港云 
[幾蹈危機]  
　　西朗報言有英國輪船名亞爾美尼牙在鼓浪婆地方開行上月二十二日正欲動輪之際忽值大風赶卽抛錨停輪乃忽有船主所瞭望之高處一鐵球墜下正壓於通機器房之電綫上此線各船皆有乃船主傳語於機器房欲遲欲速號令皆係手此一經鐵球下壓司機者以爲船主令其速進遂用力運機船卽前駛船主忽覺船後錨索無端作響船勢向前大爲詫異幸卽見到立傳語機房停止始免於禍否則前面之船險遭大劫而該船亦岌岌乎殆矣 
[高俄附約]  
　　日報云去年朝鮮與俄國所定和約業已布告中外但尚有附約一通尚未頒示今補録之其一謂今後朝鮮國欵待俄國當格外從優凡法律刑名未能悉臻妥洽之前所有俄國人民之住韓者不能照治外法權繩之俄人又現雖定約嗣後如朝鮮國有與他國立約 
 
 

Page 3

 
 
准他國人民就京城開設行店時俄國亦當同沾利益又條約雖用兩國文字然必須以俄文爲準至仁川釜山元山三口如俄國商人在三口不便可就釜山附近地方另擇租界或楊花鎭相近便宜之地爲互市塲均無不准凡俄國進口貨物載在則例如原貨轉口可以討還原稅其二謂凡立約兩國不拘何國如有與無約之國頓起爭端得求最先通商之國邀同立約各國出爲調處盡力勸解 
[詳述新南陞輪船被撞事]  
　　航海之便莫便于洋輪卽有觸礁被撞之事恒在大霧之中司船者遇此果加意小心放氣筩緩輪軸探水徐行亦必無患故危險之遭數年常不一見况北海號稱太平洋失事尤少憶招商局前此曾有福星輪船被撞沈没之禍計押運官紳二十餘員搭客數十人均罹浩劫然時方大霧又在黑水洋中猝不及防尚可委之天數未有不風不霧時僅初更竟至兩船各不相讓一撞幾沈如四月二十五晚新南陞輪船爲海琛觸裂之奇者請爲貴舘詳述之并祈登報俾航海者知警焉僕下第出都十二十四日登舟次日午刻展輪申刻至大沽口停輪將暮駛行出口約八點鐘時正與客據榻縱談驀聞前艙巨震一聲幾於石破天驚心膽俱裂急遣僕探訪回稱聞之舟中人前艙已爲來船撞破海水透入急請予加衣至船頂逃命僕斯時早料有變自念世宦循良嚴君復多隂德不肖雖未能爲善亦未嘗爲惡且舟中搭客二百五十餘位豈無善士貴人或尚可邀神佑卽使不免亦屬大數予獨何尤以是收束心神自覺天君有主乃從容整衣將安坐聽之而主客者已促客盡登船尾上層斯時四顧茫茫數百人互相凌踐轟成一片擠作一堆呼號之聲慘怛之象有非筆墨所能罄者所幸機輪未壞向口駛回漸見沽口燈光約半時許得至近口膠淺衆始共慶更生詢之相撞者乃海琛輪船其首觸入前偏右邊大餐空房適無客位若從左撞入則有華客在已成虀粉矣且觸處如略後非壤買辦房卽壞客房最後則壞機器艙抑距口稍遠亦不能駛回其不墮福星覆轍者幾希維時船身雖住而全欹向左洋人復禁客不令窺視損壞之處客心仍各憂疑竟夕不寐守至天明始乘朝入口至船廠泊岸邀匠估脩聞稍彌缺裂索價七百金大脩索價九千金因議定六百金姑行小修放空回滬大修可省一二千金云云于時椎鑿興工洋人不復能掩人耳目審視之則自上至下近水數寸止對開一縫上闊處大於雙扉私詢工匠寛長幾何則云上口寛四尺餘至下漸銳上下長丈八尺有奇若再下數寸有不立時沈没者乎是日衆客爭向買辦問訊作何處置買辦汪君人頗篤實貼一告白俟高陞船到口過載二十七日復出告白約次日五點鐘束裝等待詎至半夜小工等忽促客盡起令搬行李至上層過船而高陞旣遠泊　影又未見　駁船客或執告白爲詞則稱係外國人之意於是闔舟惶惶結束旋聞有與侍者爭辯許久者謂時當黑夜我不能擔此沈重衆始得賴以安未知卽是汪君否　天明後九點鐘高陞始至過船之危險幾如追兵在後衝鋒向前白日間尚幾乎肇事况在黑夜乎竊思洋人素尚勤愼敦信義此次兩船相撞誰曲誰直自有公法我輩原未深知惟旣非人霧深宵則明燈照耀豈有不見縱使出口未遠水深虛僅此一綫之程斷無兩舟尚不容交濟之理則是疏防之咎彼此均然乃不知自悔而復遷怒搭客欲使數百倖免之餘生大半公車之文士無故爽信黑夜而驅之危地是何心哉僕與汪君素昧平生又不知洋人是何執事姓名德此而怨彼非一人之私心實同舟之公論也抵滬後知此事未有傳聞用信筆書此以誌吾痛定思痛之情并望司船者從此愼益加愼勿令人視航海爲畏途謂予不信請問之與斯難者至海琛船首不過小有損傷其搭客情形若何非僕所知姑直勿論春明下第人稿 
[道署紀事]  
　　上海兵備道署大堂年久失修梁棟朽壞昨日午刻𥒐然一響棟折榱崩幸堂畔各護勇正在中餐未　被壓湯小秋觀察隨飭工匠興修一面申詳上憲先是有一瘋婦以竹竿挑冥鏹數十串手携一筐貿貿然赴道署大堂東窺西探門丁見而喝問婦大言曰我家在本城黄婆菴左近刻奉茅山神君飭送寳紋與爾貴上旁有好事者詞其筐中何物答稱有草屨一雙欲交某欽憲收領門丁見其不倫不類逐出頭門至下午復赴縣署百般胡閙後竟不知所終 
[賽力誌略]  
　　寓滬西商定於昨日下午在泥城外跑馬塲中賽力自午刻起西商咸集派中西捕照料不許閒人擅入其所賽如擎石墩擲鐵彈并用一繩兩端各以五人用力猛曳勝者伯手相賀並竪一高杆能猱并直上者爲勝又設泥墩諸人超躍而過亦有跌仆者至四點鐘時有一西人呼中國小孩百餘名令其飛奔以賭足力劃定界限先到者賞鷹洋一元次者半元再次則八開洋二元其瞠乎在後者皆　賞人賽西國小黄牛猪犬鵝鷄等遍體插花又有西孩騎驢爭駛西樂嗚嗚然按時奏響西人往觀者殊形熱閙華人則皆作門外漢亦不知其勝負如何也 
[奬勵學童]  
　　春間法工部局董事曁若瑟堂梁神父創設法華書塾擇華童之聰俊者教以法國語言文字并中國書籍延華人爲之師以法公司主人董其事學童約有百名現由董事商請法總領事愷君將諸童面試以分優劣法總領事曁副領事梁神父各西董等於昨晨十點鐘齊集法工部局塾師帶領諸童至董事早備西文一紙當總領事前朗誦一過然後面試諸童計習西文西語者十二人習華書者四人是爲一等每人賞皮帳夾一个內藏鉛筆又西書一本二等十六人三等六十八人試畢各散 
[斷女從夫]  
　　曹錫昌控稱光緒四年憑媒將女兒嫁與麻袋店主陳維周爲室至去冬忽有陳之大婦來申勒令女兒爲側室向論蠻横遭毆受傷不得投案呈控云云前報已經縷述兹特舉其大　前日下午帮審委員王司馬升堂集訊曹偕女伸訴前因陳供小的原籍甯波現在滬南鐵錨弄左近開設麻袋店當時曾向媒証說明原籍有妻祗因子嗣全無所以另娶曹女大禮俱備何嘗抑作小星　妻父在店中爲夥已越九年不料去冬伊領女回去掯匿不還欲向領歸反遭揑控曹氏供與錫昌相同司馬謂錫昌曰爾女嫁與陳姓已閱多年今何忽有異說耶須知古語云婦有三從已嫁從夫爾女旣嫁陳姓何得由爾任意妄爲本合究懲姑且寛宥可將爾女送歸陳姓聽陳收管如違定于咎戾曹唯唯挈女而退 
[法捕房瑣事]  
　　前日法馬路中有一人大搖大擺狀似瘋顚適某委員乘輿經過轎役恐有碰撞喝令讓開其人大怒將轎役痛駡并辱及委員當卽鳴捕將其人拘入捕房○日新街失愼後有人將火場中斷磚碎　雇船駁運詢之知非房東遣來者因報捕將兩人管押○前日有人至法馬路飯舘供養五臟神然不名一錢走堂人向之索取其人大肆咆哮將盌打碎因卽扭送捕房捕頭着照數賠償如無錢卽當解案 
[蘇省撫轅抄]  
　　二十七日新授松江府恩興正紅旗人禀到○二十八日候補縣胡裕燕禀知領咨赴都引見吳兆楣謝委署新陽縣事林　衡禀知奉委管解京餉差分發江蘇儘先補用縣丞曾錫璋四川人禀到○二十九日候補通判金兆熊銷解京餉差並騐放回省請補溧陽縣李超瓊禀知奉臬憲委赴江北公幹○五月初一日候補縣胡裕燕　辭赴都引見分發江蘇新班試用巡檢姚紫宇浙江人禀到 
[浙省撫轅抄]  
　　四月二十五日向人冠禀知塘工局委海鹽總辦禀安叩謝○廿六日候補縣侯康田禀銷開化公幹差回省禀到前署臨平務趙承恩交缷回省禀到○廿七日補用副將茒孔善禀知城內小河工竣隊伍撤回隨後開掘大河○廿八日署西安縣善廣專丁來省禀知藩司飭知題補浦江縣禀謝候補縣陸邦輝分發來省禀見巡檢梅啓煦由京驗看來省禀到從九龔斌服闋來省禀到 
[江督轅門抄]  
　　四月二十三日知縣姚德鈞禀知候補知縣於培澍於二十一日病故○二十四日南洋通商隨員內閣中書潘祖謙禀謝奉委南洋隨員巡檢周紹文禀到由京來宫保彭到會美國欽差田其叅贊大臣哲士總兵美拉上海總領事石米德水師醫官喜阿守俻官沈巴均到會○二十六日泰興釐捐李宗似禀到○廿七日舒朝冕禀知候補縣丞李道隆於本月二十八日病故探聞新授江南織造廣於二十八日卯時接篆○廿八日調補廣東藩臺高崇基山西來 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年四月二十五日京報全録]  
　　宫門抄○選單○大學士閻等奏爲查明八旗重支庫銀着落分賠摺○河督成奏爲時屆桃汛馳赴黄河督修摺○江督曾奏揀補知縣片○閩督楊等奏報横海輪船失事設法撈救摺○大臣古奏報解清經費片○○四月二十五日禮部宗人府欽天監正藍旗值日無引見○八額駙假滿請安○清安請假十日○內閣奏派騐放之大臣派出長善敬信紹祺恩棠○待衛處奏派保和殿監試之大臣派出頭班伯王德福都凌阿佛佑崇瀾○二班八額駙福森布玉理瑞啓德亨○又奏派管理恩榮宴之大臣派出恩中堂○掌儀司奏二十九日祭奉先殿慶王行禮○召見軍機○光緒十二年四月分選單道湖南糧儲傅慶賠直隷甲知府山東武定德椿正紅學生福建福甯嚴良勳江蘇監運同兩廣鹽運司李佐宸順天舉知州雲南趙州梁權智四川副知縣山東文登裘福諤直隸副陜西中部沈溥義順天監雲南麗江陳守溆浙江舉河陽劉幹翽安徽舉按　直隷載福庸直隷供巡檢浙江鎭海徐文煥　典史江西安仁郭人俊四川吏　○○大學士管理户部事務臣閣敬銘等謹奏爲查明八旗重支庫銀着落分賠並厘定章程以除積弊仰祈　聖鑒事竊臣部前因各旗支領庫銀查有浮支情獘當於上年十一月十二日兩次具奏奉諭旨飭查在案當經開具查出浮多名數分咨各旗令其據實登覆嗣據各旗陸續聲覆情形不一或稱筆畫訛錯或稱滿漢字音相類或稱缺已改補漏未更換花名或自認一二錯誤餘皆諉爲無從查考所叙情節叅差不同經臣部迭次駁詰始終未能聲覆明晰臣等查此案應查之項重在重支及花名不符之二端重支一節旣經臣部按册查出自應逐名追繳其花名不符一節現經各旗聲覆均未能一律清楚設再事煩查徒延時日臣等公同商酌擬就該旗所報情形斟酌定擬除聲覆明晰實因筆畫錯誤滿漢字音相類及改補漏未更名各情均係無關重支之獘應卽開除不究外其籠統聲叙並未逐名登覆甚有諉爲無從查考者均擬一併列入重支着賠歸欵其分賠成數應以造册舛錯之各旗叅佐領及經手辦事之領催爲最重此項員弁擬着落賠繳七成管旗營之都統大臣擬請分賠二成臣部堂官及俸餉處司員亦擬分賠一成以示區别均十限半年激齊謹繕浮支銀數清單恭呈御覽然此猶指欵項而言也臣等竊謂天下積弊皆起於簿書叢雜之中而胥吏之因緣爲奸有司之鈎稽不密皆能使良法美意盡變爲蠹政之資卽如此案各旗營所行印册種種訛謬臣等姑不必遇事吹求第就臣部倖餉處而論該司員稽核册檔是其專責不應熟視無睹至經手書吏勾通朋比上下其手尤難保其必無又安得以事無証佐概從寛宥除俸餉處掌印員外郎福諴因嗜好太深辦公弊混前已叅革外員外郎鍾英一員首先查出應予免議至臣部堂官與該處總辦管股各司員皆有失察之咎應請旨交部議處俸餉處各股書吏人數衆多除正紅一旗浮支銀五兩母庸置議外其餘各股經承均擬斥革杖六十徒一年俟奉旨後札交順天府照例辦理此係仰體朝廷法外之仁從寛發落後再有犯不得援此冀邀幸免至各旗管領催等應如何懲辦之處由各該旗自行定擬完結再八旗庫銀一項積弊日深現就一年之中查出如許鉅欵從前浮領之弊不問可知今雖懇恩免具旣往尤必須嚴定考核以杜將來謹厘定章程十條恭候 
欽定所有臣等議結各旗重支庫銀分别辦理緣由恭摺具陳伏乞皇太后皇上聖鑒訓示遵行謹奏奉旨已録○○頭品頂戴河東河道總督臣覺羅成孚跪奏爲黄河時屆桃汛先期馳赴兩岸督催料物布置修防事宜恭摺仰祈聖鑒事竊查黄河修守固重伏秋而桃汛期內春水發生則亦同關緊要必將應辦事宜預爲布置庶免臨事周章奴才先於二月二十八日出省查勘兩岸河勢或尚循順東趨或有圈刷埽壩情形吃重之處逐廳飭愼籌防惟北岸祥河廳祥上汎十五六堡上年秋間異常險要現仍河溜側注上提下坐未見輕鬆自交春令卽已不時廂作嚴飭該道廳等倍應加愼巡防認眞修守查歲料一項本於年前飭司籌撥銀兩　催南北七廳設廠分投採購截至目下止查騐已多半照額堆齊間有一二辦理未恊及尚未全完之處現飭勒限買補設法儹辦不日亦可報完磚石爲保險要需業經專委妥員赴山開採源源裝運各廳應辦春廂埽段應估另案土工先經該廳等繕具估册前來奴才携册赴工逐段復勘擇其必須辦理者飭卽照准興修集夫趕辦稍可從緩者概行剔减以歸撙節至祥河廳十五六堡工關緊要前經奏准提撥節省防險銀二萬兩隨卽行司籌撥一面遴委妥員帮同該廳添購磚石正雜各料現正分投赶辦責以大汛前另廠堅寔堆儲以裕工需而資備防計自三月初二日節交清明起至二十二日桃汎期過當兹春汛水長靡常惟有督率南北道廳等將一切應辦事件認眞經理悉心講求以兾工固瀾安仰紓宸厪所有黄河時屆桃汛先期馳赴兩岸督催料物布置修防事宜緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○曾國荃片再署上元縣知縣陸元鼎業經准補江甯縣知縣自應飭赴新任以專責成所遣上元縣員缺應行委員接署查有泰興縣知縣陳謨堪以調署據藩臬兩司會詳前來除檄飭遵照外謹會同江蘇巡撫臣衛榮光附片陳明伏乞聖鑒謹奏軍機大臣奉旨吏部知道欽此○○革職留任閩浙總督兼管編建巡撫臣楊昌睿二品銜署理船政大臣福建按察使臣裴蔭森跪奏爲横海輪船在澎湖洋面遇霧觸礁派員起重設法撈救恭摺會陳仰祈聖鑒事竊查光緒十二年二月初八日署臺灣道陳鳴志由閩口乘坐横海輪船解餉赴臺過厦是時臣昌濬出巡海口適將由厦渡臺先乘美富輪船進發因水師提督彭楚漢亦擬會勘海口情形與署臺灣道陳鳴志同坐横海輪船東渡於十一日早由厦展輪出口向澎進駛是時海霧迷濛竟越過澎湖口岸轉輪回駛十二日早船抵澎湖北磽吉貝目嶼地方仍大霧迷大莫辨行徑忽聞聲響船　觸礁擱淺人餉無差卽據該船管駕忻成發馳禀前情當由臣昌濬派令美富輪船前往拖帶不起僅將索纜等件搬連寄存其船身機器均關緊要誠恐被風飄散派令已革前任澎湖右營都司鄭漁會同該管駕忻成發妥爲看守保護並飭由興泉永道奎俊於十九日電逹到工派船援救適伏波萬年清兩船在工修理臣蔭森當飭修竣要工卽於二十二日馳赴澎湖相機設法起救旋據鄭漁等禀稱是船於十七八等日迭經風暴板片漂散無存惟機器半存礁上有仍竭力設法起救等語臣等查臺灣厦門澎湖各處風霧不時礁砂錯布均昔稱爲奇險同治十三年沈葆楨督師臺灣安瀾大雅兩　在安平旗後遭風同時沉没本年正月間洋商得忌利士輪船在厦門附近之南汕頭地方迷霧觸礁又本年二月十一十二等日洋商時和輪船亦右在浙江臺州洋面遇霧觸礁之事是其明証此次横海輪船觸礁擱淺雖因霧氣深重人力難施然該副將忻成發職司營駕未能預識於幾先補救于臨事實屬咎無可辭相應請旨將總兵銜副將忻成發卽行革職該船大副五品軍功容尚謙係學生出身在外洋肄業十年之久夙諳沙線羅經何以一逢濁霧遂至迷於所往應卽咨部斥革仍由臣等一併發交福州府會同船政局發審委員提集舵工水手人等確訊眞實情形分别辦理以示懲戒而警將來所有横海輪船在澎湖洋面擱沉委員設法護起機器並將管駕各員分别叅處緣由謹會同台詞恭摺由驛四白里馳陳伏乞皇太后皇上聖鑒訓示再此摺係臣蔭森主稿合併聲明謹奏軍機大臣奉旨覽奏均悉忻成發着卽行革職容尚謙着一併斥革仍着將觸礁寔在情形確切研訊分别辦理該部知道欽此○○古尼音布片再奴才承准軍機大臣字寄光緒十一年十一月二十八日奉上諭户部片奏光緒十二年內務府經費擬撥閩海關常稅銀十萬兩等因欽此欽遵嗣復奉到户部來文內關本部具奏前撥閩海關常稅銀十萬兩全數改解工程處應用附片一件光緒十一年十二月二十五日具奏本日奉旨依儀欽此抄奏咨行遵照前來奴才伏查閩海關奉提內務府光緒十二年分經費改解工程處應用銀兩業經奴才於常稅題銷案內聲明照數提出另行批解先於本年二月初十日提解銀五萬兩附片陳明在案現復接准奉宸苑咨催迅速委員報解以濟要工等因竊維內府工程需欵甚殷閩海關尚有應解銀五萬兩亟應儘數提出赶先匯解以應要需謹卽循案發商匯兌塡具文批給交號商恊同慶新泰厚承領定於三月十八日由省起程遵照部咨前赴工程處投納清欵並分咨內務府户部查照外合將解清光緒十二年分內務府經費改解工程處銀兩緣由謹附片具陳伏乞聖鑒謹奏軍機大臣奉旨該衙門知道欽此 
 
 

Page 10

 
 
[光緒十二年四月二十六日京報全録]  
　　宫門抄○教職單○疆撫劉奏請續發春賑摺○台撫劉奏請撤銷縣丞保案片○粤督張奏爲鹽務廢弛委府兼辦片○藩張奏報到任日期摺○皖臬阿奏報接印日期摺○粤督張等奏解鹽課銀兩摺○四月二十六日兵部太常寺太僕寺廂藍旗值日無引見○惇王等謝賞紗葛恩○奎公由西陵回京請安○銘公巴克坦布各假滿請安○卓凌阿預備召見○吏部奏派騐看月官之大臣派出錫珍徐桐文暉耀年薛允升徐用儀明桂李端棻三德鄔純嘏何崇光舒恩愛興阿王賡榮本貴熊景釗○召見軍機卓凌阿○光緒十二年四月分教職單教授甘肅挑州廳杜升瀛甘州舉廣東肇慶李崇忠高州甲雲南景東廳鄧有綸曲靖拔正諭江蘇武進何承霖揚州江西新城鄒瑞蘭瑞州湖南益陽陳鶴曾常德廣西歸順容德宇桂林雲南羅平林崧生東川晉甯張文端曲靖貴州天柱叚有猷貴陽俱舉訓導甘肅隴西郭銳嘉肅州歲浙江孝豐胡金式紹興舉四川越雋張世權成都舉江安彭鶴齡順慶優復諭浙江景甯沈翼清紹興副榜浙江武義傅汝賢紹興舉四川新津羅琛叙州廩復訓江蘇金匱吉榮桂揚州陜西蒲城林朝宗漢中某肅階州任羅宿慶陽四川巴州周允森叙州貴州思州楊德棻平越州俱廪山西大同武懷遠太原挨陜西韓城劉振鏞四安附浙江仁和沈鶴書紹興歲湖南永州羅家修衡州恩雲南鎭南牛贊元東川優○○欽差大臣督辦新疆事宜尚書銜降一級留任甘肅新疆巡撫二等男臣劉錦棠跪奏爲新疆奇台縣屬上年被旱成災各户擬懇續發餍賑以資接濟恭摺仰祈聖鑒事竊奇台縣屬上年被旱成災地畝應徵額糧業經臣奏懇天恩概予豁免並聲明極貧次貧分别給賑今春應否接濟屆時熟察情形斟酌核辦在案兹查該縣災民上冬所謂次貧者入春以來亦轉爲極貧其原係極貧各户至今尤無生計待哺嗷嗷情堪憫惻若不妥爲撫恤寔　陸續逃亡伏讀上年十月初三日上諭各省有無被灾地方應行調劑撫恤之處着該將軍督撫等一併查奏候旨施恩等因欽此仰見皇上軫念灾黎至意欽感莫名兹奇台縣被灾户民情形寔屬困苦自應仰體皇仁妥籌接濟擬自本年正月初一日起按大小丁口通賑三個月食粮飭由該縣督察監放嚴杜冒濫侵蝕等獘務期寔惠及民此項賑粮仍由倉儲項下動支事竣核實造報據藩司魏光燾詳請具奏前來臣覆核無異合無仰懇天恩俯念該災民困苦准予通賑三個月食粮俾資接濟出自逾格鴻慈所有查明奇台縣屬被災户民擬懇續發春賑緣由是否有當謹會同陜甘督臣譚鍾麟恭摺具陳伏乞皇太后 
皇上聖鑒訓示謹奏軍機大臣奉旨着照所請續發春賑該大臣務富督飭地方官核寔散給毋稍弊混欽此○○劉銘傳片再臣查得艋舺營守備羅勝標開場聚賭營伍廢弛嘉義縣斗六門縣丞方宗亮心地險詐聲名平常均應請旨卽行革職淡水雙溪口撫懇局委員已保巡檢黄恩溥品行卑污行同無賴應請飭部將保案撤銷以肅官方而示懲儆謹附片具陳伏乞聖鑒謹 
奏軍機大臣奉旨着照所請該部知道欽此○○張之洞片再兩廣鹽運分司運同錢晋糊塗濫用欠課甚鉅前經臣之洞奏奉諭旨暫行革職留任勒限運銷在案兹據署廣東布政使蕭韶署兩廣鹽運使蔣澤春詳稱潮橋運同一缺引地行銷廣東之潮州嘉應福建之汀州江西之贑州甯都地聨三省路隔千數百里額引八百二十一程塲課餉項二十三萬有奇自咸豐同治年間各省匪擾引地疲壤埠商倒歇每年奏銷約在七成以上其銷路有大河小河之分行潮嘉汀州者爲大河行贑甯者爲小河大河官代商辦小河商仍埠舊官辦者曬價運脚悉出於官無重資不能周轉商辦者運　舊商曬價由官亦非重資不能接濟每年旺銷全在於冬魚鹽菜鹽百倍口食全在資本充裕於春秋天氣朗晴之時將一年冬銷預爲晒儲官運商運源源往來若旣無餘資又貸重息不及冬季塲埠以少存鹽魚菜大宗半飽私販且船户不加鼓舞挑販無術招徠亦難一律疏暢流通往來鹽務盛時運同印票商號極爲珍貴以故借易息輕運速課足十數年來銷之七成有餘已形竭蹶至該運同錢晋不諳綜核又多耗累因其虧欠日鉅商號益復不肯通挪以致運到無費晒則無本雖有可銷之略亦無可售之鹽現查該運同自奏叅勒限以後僅將六年分奏銷正餉解足其七年課餉甫經破白未完尚多似此疲累日深必致虧帑無底應請將錢晋撤住勒限嚴追照例叅辦惟揀員接署實難其人各鹽員深知此時難於措手無不視爲畏途竊思此時欲籌神救之方惟有令潮州府知府兼署運同則晒價運脚尚能籌墊巡丁船户呼應亦靈必能自顧考成力清課項查潮州府知府朱丙壽公事穩練情形熟悉於上年八月委令恊同該運同籌運督銷尚能悉心考求陸續催解應卽委該府朱丙壽兼署潮州鹽運分司運同責令將以前滯引設法琉銷並飭查明錢晋任內有無徵課未解及存鹽未銷詳覆核辦應免潮橋課餉愈久愈誤等情詳請具奏前來臣等查潮橋分司爲粤鹽課餉之大校其官商兼運章程於通綱大例之外自爲風氣去省遙遠亦非運目之所能代課大率鹽之晒運皆責於官銷之旺歉惟視乎資本近年以來官本久未充裕加以錢晋之昏庸疲玩虧欠尤多若僅將該員叅追而不另籌一變通之策必致潮網大壞不可收拾雖任任叅追無益於課該司等議令潮州府兼辦實爲因時補救之宜除檄飭遵照分别撤任嚴追督飭籌銷外謹合詞附片具奏伏乞聖鑒謹奏軍大臣奉旨着照所請該部知道欽此○○二品銜安徽布政使臣張端卿跪奏爲恭報微臣到任日期叩謝天恩仰祈聖鑒事竊臣欽奉恩命調補安徽布政使上年十二月間遵旨入都仰蒙召見二次訓誨周詳殷殷以理財節用爲最跪聆之下惶恐寔深旋於光緒十二年正月二十四日陛辭出都二月二十九日行抵安徽省城奉督撫臣會札飭赴新任三月初三日准調任布政使盧士杰委員將印信文卷移交前來當卽恭設香案望闕叩頭謝恩祇領任事伏念院省黄水陸要冲藩司爲旬宣重寄舉凡整興吏治綜核度支開地利以重農功省冗員以節糜費事　胥關繁要如臣愚昧懼弗克勝惟有隨事禀商督撫臣力圖振作期答高厚生成於萬一所有微臣到任日期並感激下忱謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○布政使銜新授安徽按察使奴才阿克逹春跪奏爲恭報奴才接授臬篆日期叩謝天恩仰祈聖鑒事竊奴才於光緒十一年九月十五日循例引見蒙恩召對十月初六日欽奉諭旨補授安徽按察使復蒙召見二次懍天威之咫尺莫罄悚惶荷聖訓之周詳彌深欽感奴才於 
陛辭後裝就道三月初三日行抵安徽省城接奉督撫臣行知飭赴新任初四日准署察使安廬滁和道了峻委員將印信文卷移交前來當卽恭設香案望闕叩頭祇領任事伏念奴才滿州世僕知識庸愚由部曹而出任監司涓埃未報拜簡命而時陳臬事兢惕倍深查皖省居長江南北之中臬司爲通省刑名之匯舉凡安民察吏禁暴詰奸隨在均關緊要奴才自維燽昧深懼弗勝惟有勉竭誠益加勤愼遇事禀承督撫臣認眞經理固不敢意存操切亦不敢稍涉因循以期仰答高厚鴻慈於萬一所有奴才到任日期並感激下愧理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○兩廣總督臣張之洞廣東巡撫臣倪文蔚跪奏爲籌撥光緒十二年分京餉及內務府經費第一批鹽課銀兩匯兌解亦謹將匯兌商名銀數及委員職名起程日期恭摺奏報仰祈聖鑒事竊照承准軍機大臣字寄光緒十一年十一月二十八日奉上諭户部奏豫撥來年京餉擬在地丁鹽課等欵內指撥銀七百萬兩着於來年開印後分批起解另片奏光緒十二年內務府經費擬撥廣東鹽課銀五萬兩着於來年開印後陸續徑解內務府交納等因欽此並清單一紙內開擬撥光緒十二年分京餉廣東鹽課銀二十萬兩當經恭録轉行欽遵籌解又粤東運庫應解京餉難以現銀解部歴經臣等奏請仍行交商匯兌在案兹據署理兩廣鹽運使蔣澤春祥稱在於徵收光緒十一年分省河鹽課項內籌銀五萬兩並隨解一五加平飯食銀一千五百兩作爲本年奉撥第一批京餉又在鹽課項內籌銀二萬兩並隨解平餘抬費等銀六百六十兩作爲本年奉撥第一批內務府經費並加平飯食平餘擡費共銀七萬二千一百六十兩飭交殷寔銀號百川通蔚長厚日昇昌新泰厦承領匯兌入京遴委卸陽江同知輔良候補鹽大使王慶領齎匯單文批於本年二月十六日在省起程進京照章支取足色紋銀赴户部內務府投納合將籌解光緒十二年第一批京餉及內務府經費銀兩匯兌商名曁委員職名起程日期詳請 
奏報前來臣覆核無異除分咨户部內務府兌收其餘未解京餉等款仍飭陸續籌解外謹合詞恭摺具奏伏乞皇太后皇上聖鑒謹奏軍機大臣奉旨該衙門知道欽此 
 
 

Page 11

 
 
[金陵醫院記]  
　　盖我等今日會集於此乃因歡樂而起見此地之民最老最幼吾俱以朋友之情而相待吾之所欲爲者非設法以害人亦非取人之地以爲已有更非圖利而然昔羅馬人云我爲人也關於人者之事亦關於我也誠哉斯語是以我等效法主耶穌之愛人若已之心遠涉重洋特來此地以爲禆益於人然而人多以爲我西人與華人語言面色大相懸殊何可裨益殊不知身體性靈原屬一體何多怪乎如孔子　四海之內皆兄弟也則是若今之設造醫院者何因而遠别本鄉棄其快樂到此乎是因謀利貪娱思功圖益乎非也盖我等自美國東江吉利比西江米西細比南江利俄格蘭西地金山抛棄人所爲珍貴可愛之事來至中華爲宣傳主基督所諭之金言亦孔子之所中者曰爾欲人如何待爾爾亦必如何以待人也是以彼傳播福音者勇較水陸之戰士猶出力盡心者也夫世之善舉衆若星沙惟莫美於設醫以濟人俾患病者得愈殘疾者或痊受苦不堪者得以自安以及感熱瘤跛目疾手疾癰疽等症之人俱得醫生盡心診治服侍者盡心服侍焉彼等男婦願捨棄彼之寳貴之事遠涉重洋來此中國熱心以傳揚眞道吾不稱讚也盖我之稱贊乃屬虛渺彼自有獨一永生之主將來錫彼永生天堂之福在今彼無疾無憂爾華人若此興盛吾觀之甚爲怪異也盖與二十年前大不相同矣吾觀爾之輪船泊行於水面電綫繞跨於山崗機器製造等局以及絲羅絨縀鑿板雕牙等等造作俱滿於城市也吾又觀建立之禮拜堂乃令人得趨天堂之正路設造之醫院乃俾窮困者得以自安病痛者得以扶持吾又觀各屬開創之義學生徒如此操勤吾行於爾之市中又觀爾之督司道憲以及大小官紳如此尊榮吾雖今行觀於此然爾地之故制吾於幼時學院中曾已熟悉矣爾南泉乃最古之城邑也昔我國未曾開創之時爾已有矣吾今抵此與爾聨和與爾之有司者恭行握手之禮以相見盖吾自與爾通商立約以來吾命衆國與爾中國交往之洋面從未見有爭戰之事也吾亦願自今而後更無相背和約之端也且吾國億兆之民均深心感激爾襄助吾設立之醫院吾今於醫院之事深望將來愈久愈旺俾此地之民得以襄助吾亦願爾之賢有司者施惠以護扶也幸甚大美國北京欽差大臣四月二十五日序 
[泗源命案]  
　　泗源溝揚屬小市集也距縣城三四里濵臨大江四通八逹居民某甲鋤雲犁雨食力自甘家有破屋數椽上月初將後進租與某姓雖已訂明未經遷人甲一日因公他往甲妻以賃廡者之將至也將已物移至前楹祗餘一二零星留在後進令用人江某臥守其間至二更後甲妻聞江狂呼救命聲携燈往視瞥見黑暗中有三四人憧憧往來心知有變飛奔至前急令傭婦鳴鑼隣人疑爲火警紛紛擁入而後進已人跡全無及視江則斃臥屋內床上下血漬淋漓模糊一片衆大驚檢查各物祇失去錫器二件而已次日報縣邑尊卽往踏看騐得江身受刃傷七隨回署據情申詳一面懸賞緝凶想天網恢恢定不容其顯逃國法也 
[鄂渚官報]  
　　四月二十二日候補同知楊學源奉委解甘肅新餉禀辭新選荆門州吏目宋信寳由京來省禀到宜昌關委員候補同知聶元龍解京餉來省禀到並解出使經費赴申 
揚州官塲瑣紀新任曾叅戎擇於初二日由柳巷公舘進署○城內保甲總巡周明府請假所有差務委城外總巡萬司馬兼理○聞張屺堂都轉請假三月已由金陵携眷回里藉以省墓○前安定書院山長周子瑜先生仙逝後聞擇六七開吊終七扶柩回泰州 
[福州談藪]  
　　府前街倪姓世業儒詩書世澤代有聞人閨秀某幽嫺貞靜萱堂視之如掌上珍前年許字陳嘉銓爲繼室未幾陳以積勞成疾牀第纒綿時女尚未之知也繼而陳應召修文始稍稍聞于女每值晦明風雨往往淚濕羅衣母極意寛懷盡情相勸而女柏舟自矢匪石不移阿家翁鶴禧藩書也聞女事請于倪母願迎歸守節遂擇定上月十八日往迎至期女乘緑呢轎妝奩箱笥悉披縞素入門拜見翁姑後卽毁粧易服撫柩哀號見者咸嘉其志而傷其遇云○藩憲張方伯夢元愷悌慈祥老成練逹曩在廣西立功得邀頭品頂戴之賞方伯以積勞已久擬請假二月回籍調養刻已由上憲據情入告矣○閩邑封船埠頭向係黄某承充爲雜差中最優之缺去秋法事起大軍雲集船俱避匿無蹤黄亦臥病不起署差總恐誤要公另　張進接辦黄歴年短欠卯糧錢七十餘千歸張認理事閱九月黄姪名安者向張理論致被毆傷控經祁前令提集嚴鞫斷令歸安承當張則非但除名且遭笞責日前李大令莅任張復備詞呈控大令吊閱糧書簿據悉張上卯後共納糧錢八十千除當役九個月應納五十餘千外祗代黄墊錢二十餘千遂着安於二十日內照還至張被控六案堂諭煌煌不能翻轉矣張遂依遵具結而退○日前有口操湘音之四五人至東牙巷陳姓所開三升小客庽借宿尋又有一二人倉皇入寓詢之係長門凱軍遣散勇丁居二日有二人將朱勇包袱席捲而逃袱內有洋三十元衣服若干件朱四出追尋旋於郭外獲其一送縣請懲閩邑尊李大令提訊之餘其人堅不肯承喝令跑練滿口呼冤遂飭押候再行訊究○船政局工人程某被控拘案李大令接奉裴星使文函局內需工難任久押遂飭提出派勇送回當程被拘時身帶番銀二枚番票十餘元恐遭遺失當堂呈繳及送回仍照數發還站堂蠧役莫得私飽無不注目垂涎 
[金陸官塲雜紀]  
　　四月二十四日美國欽差率其叅賛提督上海總領事水師醫官等面謁曾宫保商辦要公○二十六日常鎭通海兵備道陳觀察由潤州來面襄一切聞日內卽須回署凡省中諸寅好折柬相招者紛至沓來如山陰道上應接不暇○新任江南織造廣尚衣抵甯曾宫保曁豐軍憲前任貴尚衣率領滿漢各屬於漢西門外接官廳迎迓恭請聖安畢尚衣卽入城答拜擇於二十八日接印瀛眷先期進署貴尚衣移讓於貢院街某宅大約端陽節後束裝赴都○曾宫保近因哲兄徵侯封君仙烲不勝傷悼停止衙叅 
[皖垣官報]  
　　藩轅牌示靈璧縣缺委卽用縣鄭葆清署理英山縣缺委試用知縣李蔚署理渦陽縣符兆鵬調署天長縣所遺渦陽縣篆務卽以天長縣蕭先鎬調署貴　樵大宗師按臨安慶六屬文童挨次試畢上月二十六日接試武童內場成寳岩太守派委候補巡檢成淙匯焦延禧蕭廷鵠張曙余光柱候補典史張振華盛樹棠聽候差遣熊鞠生大令調署懷甯已登前報當履任後卽派人前往青陽迎接瀛眷上月二十七日午前抵皖省舟泊東門外大令親率僕從迎入署中鄭大令葆清奉委押解第二批京餉赴都李與吾軍門由太平府起節巡閱沿江各師船於上月二十五日清曉抵皖水師各營咸列隊江于恭迓軍門船泊鹽河口靜候彭宫保上遊巡閱確音胡大令國棟奉委押解新餉赴甘肅某邑解送盜案久覊省獄日前准楚北大憲來咨該犯寔係湖北教匪請卽歸案辦理阿嘯山廉訪接閱之下卽委候補巡檢慶分司斌押解前往矣三月之杪皖撫吳子健中丞偶沾清恙依然力疾從公兩閱蟾圓未占勿藥因於秋審後拜摺請假一月任內一切公事俱由藩司代拆代行熊鞠生大令調署懷甯縣後任事精明不避嫌怨刊刻十禁分貼通衢賢令尹民瘼關心眞不數河陽佳話也所有禁約附列左方嚴拿盜匪奸宄嚴拿地棍青皮嚴拿唆使刁訟嚴拿拐匪窩盜禁開塲聚賭禁私宰耕牛禁流娼土妓禁剪綹爬匪禁婦女當街譽駡禁販賣人口官塲接得蕪湖來電言彭大司馬于月之十六日九點鐘由蕪起節憲舟用靖海官輪拖帶一時文武員弁及水陸各營咸整　江干恭迎憲節 
[高麗近事]  
　　華商由上洋所裝之米多赴元山釜山兩口者計之已有二萬餘石因此二道米價較昻故不到仁川港也○金相芸仰因事力諍王怒欲殺之經諸臣保奏始全首領已革職逐出城外居住矣言念老成爲之隕泣○元山商人劉某係原領事劉君子林之弟因賠果太多飲阿芙蓉膏而死何其輕生若是也○劉君子林已交御赴上海商憲傳電喚回以便質對恐乃弟之死有冤屈事如因生意折閱萬不至如此短見其中曲折實難懸揣○日船由烟臺折回裝載貨物甚多常川往來該船必能見利而商務亦可藉以生色矣○俄法之事現尚停止未議須俟德尼公使來方能講論聞德使昨已來臨寓在德國公館內彼國臣民企望殷之○四月六日王親閱海防營兵各營使皆隨班入侍鵝軍鸛卒約四五千人○從城外獲來劇賊十數名均梟首市曹示警而盜不少戢法雖嚴奚益耶○德總領事景君莅任往拜各國公使各公使亦往答拜以敦和好○初九日鋪户然燈忽然雨降遊人皆怱怱而歸衣履沾濡有滑跌於路者乘興而往興未盡而卽返莫有曰雨師太無情也○法人和約尚未議議正　蚌相持時也而俄又汲汲約盟迫切之中顯寓脅制之意非允其旱路通商開造鐵路斷不干休必興兵以决勝負一波未已又起一　藐　東邦何以堪此○聞俄人於邊界處集聚衆兵以觀消息一旦决裂勢將直入長驅矣纍卵之危於兹已見○刻卜謠言四起舉國沸騰雖禁止綦嚴無以關其口而奪其氣○法人設教欲從者實繁有徒而拘執之流亦復不少○衛宫之練軍終夕不許眠登高瞭望以備不虞○沿海之海營已下令嚴密防禦但兵不强壯器不精利一朝有警將不免束手待斃也○初九日下午南大街鋪户忽然失愼草棚連接勢若燎原西南風緊烟焰冲天婦稚號哭及水龍至已不可嚮邇幸將屋梁拉倒隔斷火路始行撲滅○是夜之半西門內民家又遭回禄隂雲四合紅光燭天約一點鐘始熄○袁觀察聞遭火災者不下五十餘户且燒斃數人按死者一人賞錢幾千被災之户每户賞錢若干仁慈在抱小民有感泣者○有飢餓貧民正趨趄間忽爾傾倒視之已氣絶矣適有逸馬至踐其腹腸出血流慘不忍覩 
[馬踐路人]  
　　潯陽官簰夾街後熟地經鄉民播種菜麥已艽艽勃勃可望豐收該處毗連龍開河後之荒洲向爲營馬放青之所倘牧馬 
 
 

Page 12

 
 
者不悉心照料馬必走入該熟地蹂踐禾苗日前有多馬在該處食麥鄉民以麥熟未經刈割而遽遭羣馬飽食銜恨入骨窺牧馬者不在其側以石亂擲馬頭馬乃疾趨而去適路上有過客避之有及竟被馬撞倒踐傷其足雖未致命恐不免于跛廢矣 
[犬噬店夥]  
　　九江新壩某蔑貨店素蓄母犬一頭與人相習性最馴上月某日忽生小犬四五頭母犬恐傷其子護視惟謹每聞跫然足音便努目作狺狺聲日前有鄰近豆腐店夥某甲見小犬已彌月向篾店言明伺母犬外出捉一小犬而去母犬忽回見少一子卽追蹤赶上齧甲足股當卽暈絶於地犬乃啣子以歸豆腐店人卽舁甲回店醫傷録此見愛子之心畜類猶然可以人而不如犬乎 
[蠻紀自盡]  
　　甯波自盡之事連出數起一係扒沙巷某甲之女早許某乙遠客天津久不歸家小姑居處未慣無郎遂與某丙通已有年餘無如丙失業無依一切日用無不取給於女近則境况更窘女所有衣物大半已被內寄存長生庫日前丙又何女支取女不肯內謂今日如不遵依我惟一死而已女以爲恫嚇堅不肯與亦不提防不意丙竟仰食生烟挺臥床上迨聞喉間咯咯之聲知必有異逼視之則面已變黑眼已翻白矣女恐受累避匿遠方以致丙屍乏人收殮後經該處地保查知死者家屬前來收殮令女家出洋數十元以了事一係西門外某茶棧夥某甲當未開棧之先有某乙囑甲向棧領取炒茶之籌甲以籌少人多却之乙恐被人奪去預付甲洋二枚以爲定嗣有丙丁二人又向甲處託領茶籌甲又收洋允諾迨開棧炒茶僅有茶籌一支三人爭奪籌被某丙奪去乙丁二人向甲追逼以致甲却無可却避無可避遂雉經而逝後聞甲之家屬向乙丙丁三家索命不知作何了結也兹二事咎由自取於人何尤一係寗城西門內某姓醫生之已嫁女近爲觀會回家失去珠花一對疑爲同胞兩昆季所竊昆季無可自明同時仰藥赶急灌救昆幸得蘇季已氣絶不可救藥矣時其壻同在岳家因見季舅爲妻而死難以爲情遂向箱籠內取長衫欲衣以歸不料珠花墮地始知誤夾衣中而季則已斃命矣傷哉 
[大振夫綱]  
　　上月有一褦襶子髮種種壓眉際目又眊矂與一八九齡童于趺坐於花牌樓之路隅相向而泣有問之者據稱係鎭江人家有少艾不安於室日隨俗例作葉子戱輙數夜不一歸旣歸又復爲人引去因此視家如傳舍視我父子如路人今春忽欲隨人來金陵我持不可繼卽不言而遁莫知所之頃有代寄語者謂已到金陵傭於某公舘主人相待厚且問兒無恙我聞信次日卽襆被挈兒行四日到通濟門問人無知某公舘者奈囊已罄兒啼飢不得食我思虛生一世不如死適有酩酊過者爲人狀粗暴覩鄉人父子窮途無可爲計遂奮然曰我若處此早以利刃相向斷不令野鴛鴦雙雙比翼也卽引手作屠勢掉臂逕去未浹旬忽哄傳上元縣堂上有提奸夫奸婦頭來擊登聞鼓者環堵可千人視之乃大言不慚之醉漢也問其何以下此毒手則稱死者游其魂於釜底非一日婦以其能代我謀饔飱也每相勸令其避道不料夜郎自大竟公然上我大床臥而臥我以下床我比欲爲崔杼之栻其淫於宫者而人言非斷此娟娟之脰則於法我當償因此躊躊者久之前日之夕飲於某所薄醉而寐已忽忽不知東方之旣白彳亍抵家門猶未啓心疑焉濳從後踰垣而覘之則床前果有男子履劓聲尚如雷一時忿火中燒顧廚刀新發於硎便握刀撬門入見奸夫寢於外乃按其項極力切之纔及半而婦已驚醒謀跳遁已卽踏婦身上斷其頸再割奸夫之首雙雙携詣縣縣中人多咄咄稱爲奇男子願　下風愧不及少頃官升座依法試騐沃以水果相比如雌雄珠當下賞錢十千謂此舉足令頑夫廉懦夫有立志又謂奸夫罪祇一刀今再割應責四十板以謝死者於是堂上下悉稱賢父母至公且允云 
[禁用私錢示]  
　　欽加道銜湖北武昌府正堂加十級紀録十次李欽加二品頂戴特用道補用府專辦湖北保甲局徐欽加四品銜署理江夏縣事　門州正堂嚴爲申明舉辦保中禁止鑄販私錢事照得本府縣舉辦江夏各鄉保甲禁條中申明私錢律例分别斬絞遣軍流徒告捕者官賞銀兩里長知而不首者滿杖早經示禁在案兩月以來訪聞有不法之徒仍以私錢行使攙和實屬故違示禁現值考試在邇各州縣士子雲集急應一律遵用制錢如有仍前攙和砂壳剪邊行使定卽拿案懲辦治以應得之罪除會同移飭城鋪委員紳隨時密查並取具各錢店甘結備查外爲此示仰城廂內外鋪户商民人等知悉爾等須知行使小錢大干例禁本府縣經已迭次示禁倘敢仍蹈前轍定干罪戾况當舉辦保甲之初禁止各條豈可徒託空言而私錢尤爲目擊者也本府縣實事求是務必禁止盡淨以挽積習其各凛遵毋違特示 
[棲電綺影]  
　　棲霞山之麓有靜慧禪院髮匪亂後紺宫琳宇無一椽一柱嗣有某生持僧就厓下繚爲垣兾復舊觀上年又來一僧自願任行脚之役持木魚乞諸檀越布金　大雄氏丈二金身本相住持信其說備芒鞋艸笠遣之行至荷葉洲忽遇某商自稱昔販鹽過燕子磯陡遇大風雨舟搖搖進退無所薄因向空默禱如邀神助當布帆無恙須臾果出險是夜夢有僧膜拜道左至今猶耿耿在念頃覩若恍惚如夢中所見者僧乃爲客述所從來客心益怦動亟解囊贈金二笏又舍僧於家爲乞同志者得金如已數僧曩金去竟不復歸或云已爲姚廣孝之蓄髮還俗矣故刻下該住持刋印報條揭之通衢稱本寺並無僧人在外募化云○去冬有僞託爲某貴公子者先下榻評事街携僕三人行李甚富後移寓大行宫告棧主曰我先住某虛以制府答拜恐爲捷足者所奔走因避囂來此毋納客棧主唯唯次日有翎頂輝煌來享多儀者稱宫保爲某少爺滌麇臨行又令棧主欵客無少懈棧主以爲此是一盤大財喜也未免利令智昏日伺客之喜怒去取凡生平可以當客意者無不爲客通靈犀一點客年少着衣畫夜必再易納履日以新者進着足不復納習爲常棧主睨其側乃乞排列於户外者數之得十翼心益惑一日客令代售綢綾計五百金之譜店夥送至棧客謂夥曰若持黄金十兩歸俟明旦再來結楚言次笑指棧主爲之質夥旣信棧主饒財又豔客之揮霍袖金逕去是夕客登棧主之　呼其小星爲嫂且命之行酒兩人俱喜出望外蓋是時棧主之藏悉入客眼中矣天欲曙客忽持悶香入其室括其所有結束爲包裹四人負之如負劍並撫棧主與話别棧中人多見之者俱被悶香悶住不能言不能動耳後棧主查知所失首飾并所賠店貨共千金有奇自悔豢盜在家無所歸咎只得認氣呑聲而已現聞此盜已被鄰郡破案矣○六合縣東西北三門俱旱道惟南門有一衣帶水厘金局卽在水次主厘政者以三門入城之貨必落行户因創爲便商之說私用小票課車馬而令行户代客持小票赴局塡換大票行之已久客但知有小票卽本局亦僅以小票從事而弊端起矣上月有人以小票呈子金陵之牙厘總局龔觀察惡其飽委員之私槖非朝廷抽厘之本意遂將原辦之邢大令撤差而以梁司馬代其任刻下梁司馬將上首之司事巡丁一律撤退而　以已之親信所有向用小票之三門同日改用大票並不見窒碍可見歴屆承辦之員必藉口于非小票不可者皆利令智昏之見也 
[客談二則]  
　　禮曰寡婦之子非有見焉弗與爲友言所以遠嫌疑明是非也客有自金陵來者云某日偶過妙相庵謀瀹茗寺僧以今日來無坐處對客怪其慢已詢之據稱寺內有一塾塾有十齡童子與同座生相撲戱童適病其母寡婦也自恃未亡人僅此一塊肉意在索同撲者牛則養其傷死則償其命以此小僧不得不現四大皆空本色願客毋嘖嘖客又間諸旁觀者始知婦在清節堂念其孤已十歲欲令出就鎀傅聞談塾係官設給膏火從游者皆循循雅飭多長進然側陋不得入婦乃援其戚某爲之關說始得列爲弟子行又以塾例非更十三寒暑者不納並僞增其歲如數三月二十五日童與同座相撲傷其指啼而訴諸師師罰同座生跽越四日童自歸策蹇喜甚四月初五日忽其母來稱童於初三夜作寒熱口中喃喃似有鬼物憑焉者聞城北多狐仙或者仙人好督過敢以脯果來醮禳初七日又來則言兒係毆傷小腹有青紫必死於是迫相撲者令具狀語殊狂悖其戚之顯者又脅塾師以瓴屋之勢老學究不更事佯爲樂正子之傷足避不敢出婦得顯者助益譁然當是時論者謂傷而死不出三日何况小腹青紫然婦人未可以情諭未可以理爭也娘子軍自號無敵而又得人爲之助不啻屋振崑陽宜乎過客不得覓一片乾凈土借蒲團作半日閒也後聞童竟無盖而寡婦仍嘵嘵不置想畏之者自必有以處之又云狀元境某寡婦茹冰蘖者將十年撫其孤一無象一舞勺皆成立以家貧割其所居之半賃與許姓者爲公館一日許宴客客这轎夫恃其主人勢居然坐臥於寡婦之堂上婦適從內搴簾出見之謂曰此　　輩偃息所言未已轎夫大聲叱曰租人由人爾呌我爾何處去坐婦曰堂並未租卽租若亦不宜如此轎夫見許姓無人出阻益不遜適婦之　　從塾歸覩狀乃援白木棍詣轎夫未繫而轎夫已以掌抵其面時廚下有吳氏子爲其母替工者抱不平欲奔轎夫而扭之詎轎夫卽趁勢擁之出先送南捕廳不爲理次送江防廳旁觀者聞吳言咸唾轎夫面吳得脫歸見轎尚在門乃碎其玻璃以洩忿當是時轎夫方畏罪及見玻璃碎始讙然藉是爲口實主人據其報不之審卽勒令照式賠補且怵以威婦以爲止此玻璃也允之未知其索及於轎帷之呢繼索又允之詎至是不惟釋憾且反招尤指轎中本無之綿胆與轎外已卸之油衣謂二者少其一卽借貴宅爲此轎之湯沐邑婦聞恫喝益懼立召司針者爲度轎內之廣狹以濮院綢爲之夾裏轎主又咎其非已長物且言焉而敢不信從是藐視我也佯皆許許又誑婦以轎在若室非若福婦見一再挽人代謝罪已甘爲鄭伯之左袒牽羊而仍不首肯乃痛哭呼天鄰里知其事咸謂婦失之弱否則以一未亡人罹旡妄之災縱强有力者能求之於黑 
 
 

Page 13

 
 
索乎抑甚之以赭衣乎是不如付之不答而使之無從下于爲愈也以上二事皆金陵友人所述照登之以見同一婦人而强弱之不同 
[宜昌近事]  
　　鄖施宜三府離省窵遠定例歲科並試今年又值學使按臨東湖縣遂於三月廿八日舉行縣試現已事竣按試武童矣○上年輪應湖北大閱未及舉行刻制軍已札諭襄陽鄖陽德安安陸四府預備中丞接印後卽富出轅上駛由荆州以迄襄陽次第補閱並咨行宜昌鎭挑選操防弁兵百餘人到荆以便屆時護衛制軍旋於上月二十二日赴荆前中左後營游府均往荆謁見○近日水勢又退二三尺農家日盼大雨時行俾得秧出沾足云○鼓樓培因二處三縣交界之區實爲逋逃淵藪近來宫憲巡察綦嚴盜遂改由水路剽掠开資購小漁船零箵網叉無一不備每晚灣泊寳塔河于人以爲漁船也不之異一至上燈時卽攏至郡城下肆行劫擄現聞此等船約人七人艘爲害閶閻可勝防哉 
[鄂撫新政]  
　　鄂省城內外所有舊開烟室經各憲歴次嚴查早已收歇撫憲近又嚴禁私鑄凡行使私錢有犯必懲前日曾親至各店稽查嚴飭不准攙和又至府街口某莊停輿進店察見略存毛錢卽喚該莊經手面諭以後當加意剔刷一律改用官板違者重懲諄囑而去復至大街察院坡義生恒莊查閱見並無私錢隨曉以示禁之意回署但楚北私鑄之所向以江夏之招賢一帶爲最撫憲業已察悉該處委員羅明府前日因公晋省序帥令其速回差次無任若輩故智復萌故省垣現已奉禁惟漢口五方雜處尚難禁絶邇經序帥面諭陳司馬嚴禁漢市私錢由是陳司馬卽發條示將通鎭店鋪行號前前各貼一條似此雷厲風行想市儈斷不敢以身試法也又聞上月二十五日課江漢書院諸生憲駕親臨點名扃門後並不出題惟令諸生將鄉俗民情不拘水利政教得失各抒所見所聞據實詳繕一通聽候評定甲乙發案此眞考試之創格較八股文獲益多多矣 
[英界公堂瑣案]  
　　昨日英界公堂各案仍由宋二尹升座獨判擇其要者綴列左方○包探顧阿六禀稱英刑司馬車寄存龍飛馬房卽由馬房代雇馬夫朱永清所有按季號衣則由刑司自備書有英按察司字樣平日亦存在馬房不料朱竟私自質去九件小的查得質在合順押鋪當卽往吊尚少拷綢號褲一條據押舖言已因期滿賣掉又少紫花布紅鑲邊號褲則該鋪並未受押問朱稱已失去今特送案請懲龍飛西人投案訴稱失衣共值銀二十兩現已吊得七件尚少二件值洋五元朱之工資業已付楚朱供偶因急需暫時典質原欲贖還詎有同事人挾嫌說破以致被捕拘案至所少之件情願認賠副推頭稱號衣上旣有西字押舖不應受押押鋪夥請追押本宋二尹飭將朱押令措賠號衣洋五元起案之衣先行給領押鋪擅押有字之衣已屬不是尚敢請追押本乎本應議罰姑念已經受虧格外從寛免究○包探土阿二禀稱李梅卿乘馬飛馳將近虹口公和祥碼頭與西洋領事馬車相撞砸碎玻璃燈一盞葉子板一塊當由巡街捕拘李送案西洋領事馬夫蘇阿榮訴稱伊等三人乘馬飛馳以致肇事號燈及葉子板各值銀十兩李供小的在水果行爲夥昨日欲至引翔港妻母家爲此乘馬而行葉子板等被别人之馬撞壞實與小的無于正質訊間有西捕上堂禀稱馬車燈實被李馬撞破葉子板尚無妨碍該包探又稱李之馬匹亦已帶案宋二尹飭將馬匹扣留着李繳銀十兩夫芳郊試馬豪情也亦樂事也乃因試馬而反以肇禍以致罰鍰樂事豪情果安在哉少年好馳馬者當以此爲龜鑑○巡捕解徐阿三徐舟寳稱目覩阿三與妻共毆舟寳阿三供稱小的素爲木匠姪子舟寳與之同業因向小的借錢以致口角遽將小的手臂毆傷舟寳供稱阿三確是小的族叔因有親戚來滬欲尋生理在小的家中勾留月餘親戚問及阿三住處小的從直告知親戚前去擾伊一飯阿三卽偕妻前來饒古向論就遭毆手足兩肩受傷幾處某甲卽所一親戚者供與舟寳相同宋二尹騐得舟寳受傷眞多且此事實係阿三不是理應責懲姑念同宗免傷族誼判罰阿三洋二元給償養傷○大埔人楊子山訴稱雇車裝土皮至鄉間交藥鋪合戒烟丸　售車夫乘間竊去一包報由捕房獲住送案請爲給領究懲張德奎認竊求恩宋二尹判管押五天贓交楊領○華捕禀稱丁雨梅柴阿根等在洋涇浜扛運木板三百餘塊堆滿街心有礙道路查工部局定章起運木板須領照會不許沿路堆存爲　拘案丁柴同供是板行出店人曾領照會因時晚未携致被拘案宋二尹以丁柴違犯章程本當議罰今姑從寛釋出嗣後不得任意妄行○昨日捕房又拘乞丐十六人請示宋二尹仍諭飭值日差恊捕驅之出境 
[奉和隸花詞長春日偶成原韻録寄霧裏看花客正刊]  
　　滬江風景近如何有客衙齋託嘯歌千里萍蹤勞跋涉一春花事悔蹉跎階前芳草隨人緑門外青山入畫多小築園林傍城郭果然補屋好牽蘿丙戌莫春飯顆山樵脫稿於龍游寓齋 
　　左紅玉校書以歌聲冠北里一時艶名鵲起今尤勝昔日來辱介紫陽子索詩爰書五十六字以贈之質諸天南遯叟縷馨仙史霧褁看花 
[客高昌寒食生夢畹瘦鶴以爲然否]  
　　歎息顔紅命不猶左家嬌女玉堪侔比紅詞曲人爭賦如玉丰姿孰與儔紫姹紅嫣輸笑壓珠圓玉潤逞歌喉紅樓夢好何時覺喜說懷曾玉燕投[  倉山舊主醉艸]  
　　上海四馬路高易公舘籌賑公所經收四月十九至五月初三等日賑欵清單十九日稽山鶴樵爲病愈還愿移助紋銀二十兩伸規元二十兩零七分四厘○二十日無名氏洋四元○廿三日同泰寳號交來粤督署內　秦卓當永頤堂二户各銀十四兩旌直堂銀一兩四錢五分襄六堂務本堂二户各銀一兩四錢四分孫荷生忍忍堂合浦軒張虎臣四户各銀七錢三分學忍堂松蔭堂思寡過軒三户各銀七錢二分河柳山房銀七錢一分楊占春銀六錢四分彭城四錢五分趙秀亭述古堂何輔臣朱輔臣孫海泉石玉山王海泉李福成八户各銀三錢六分孫立成三錢二分以上廿四户共助銀四十二兩四錢一分○廿四日永感于爲先嚴慈冥壽經資移賑洋十四元○廿六烏鎭總捕署瞿先生經募厚記周大賚蓮花外史一樹梅齋四户各洋一元慶餘子求安道人黽勉居士濤石山房不求人知力絀子勉力人無名氏何如人有心無力人十户各中元以上十四户共助洋九元○申園桶捐洋二元三角錢三千四百四十文○廿八日來日升翁爲先母李氏求冥福移助洋六元○五月初一日善昌榮募福字四千零四十二號册陳冠㶮洋四元黍弼賢栢軒懸楊易三金爵金田立元景雲以煇玉懷張姓龍姓吳姓陳姓曾姓無名氏十六户各洋二角五分以上十七户共助洋八元○森盛恆寳號募福字四千零四十三號册徐詠齋洋四元張寶芝洋二元以上二户助洋六元○常城劉鏞翁寄來經募求母永康人求妻易產人二户各洋二元共助洋四元○初二日九江寶記寄來福字三千七百六十一號册鄭觀瀚求驚風速愈洋六元○初三日泰和行募福字四千零零八號急册陳麗明洋五元黄景村陳張氏勞致祥三户各洋二元黄松齡洋一元以上五户共助洋十二元○以上統共收規元六十三兩一錢一分四厘洋七十一元三角錢三千四百四十文 
[補登上海三馬路與昌絲棧陳竹坪經募山東賑捐四月十七日第二百七十九次清單]  
　　寧波寶盛行經募寶盛瑞洋三元六角西園氏洋二元姚麗泉金錦榮錫範各洋一元劉紹周陳南君翁桂芳謝震山沈延祚賀至各洋五角廿八户各洋三角以上三十九户共洋廿元○公益泰同泰吳朴齋各洋一元侯潤清無名氏吳誠齋廣心居士安定氏公記奇雲山樵彭城氏各洋五角葛繼卿洋四角志記洋三角四户各洋二角刁夢周錢四百文四户各錢三百文七户錢一千四百文七户錢七百以上三十七户共洋十一元小洋十角錢四百十四文○春蕪山樵經募周午橋洋六元黄霞衫顧漱生周玉燕堂張增保各洋一元徐懷保周權保各錢四百文張吳記錢二百文無名氏二户錢一百文以上十一户共洋十一元○錦潤堂交來孫鴻壽錢五千文求病愈人涵素居吳茂金各洋一元劉泰興朱秋田宋石年錢家保隱名人邱玉祥各洋五角九户各錢五百文五户錢一千文黄秋馥錢三百文以上廿五户共洋十五元錢九百文○乍浦無名氏經募趙薛葉王李各洋一元義信錢一千文蘭記無名氏各錢五百文秋聲墨雲各錢三百文　生祥生各錢二百文讀易聽秋各銅洋一元三户錢三百文以上十七户共洋八元銅洋二元○怡泰洋貨號洋二元又募廿九户共洋四元錢一百文○寧波巽大周上倫楊月舫慕翰號各洋一元甡記洋一元六角讓宜堂洋四角六户共洋六元○萬順萬泰經募費榮梅錢五百文顧阿金錢三百文袁明福錢二百文十五户錢一千五百文十五户錢七百五十文以上三十三户共洋三元○元記元大不留名各洋五角不留名錢五百文鼎宇錢二百文二二户各錢一百文以上七户共洋一元五角錢九百文○移羲堂洋二元○芝　室經募十八户共洋一元二角虛對開一個錢一千一百六十文○無名氏洋二元○遂園經募十二户共洋三元錢一百文○嘉興費雲樵周朗齋經募三十八户共洋一元錢廿二文○慶大募來十户共洋一元二角半○壽康來三户共錢六百文以上均塔册○漢口盧恆茂昌經募賴盤三洋十二元本洋八元由森昌局寄來○無名氏求瘡卽愈洋五元項孫氏洋五元○瑞記禄記無名氏各洋一元○閬仙樓書茶　助洋三元廬對開一個松江來姓洋二元○杭州廣平程洋二元嘉興沈德秀錢一千三百五十文○張緑初先生書潤移助洋一元二角○本日共收英洋一百廿三元本洋八元小洋卅一角半銅洋二元虛對開二個錢五千五百四十六文合併申明 
[上海三馬路陳與昌收解賑欵總數第十二次清單]  
　　三月底止第十一次清單上結墊規銀三百八十六兩二錢八分五厘外存銅洋一千九百廿八元九角銅銀廿二兩二錢六分今自四月初一日起至四月底止共收規銀八百九十六兩三錢四分英洋五千一百十元小洋六十元另七角五分對洋三十六个折實洋十六元二角三項洋合規銀三千八百三十八兩三錢四分二厘錢二百四十五千一伯六十一文合規銀一百六十三兩四錢四分一厘花洋一百廿元烊見八十四兩三錢四分六厘金飾重一錢八分售見規銀三兩八錢四分洋二銀手鐲一雙售見規銀三兩七錢碎銅廿二兩售見規銀九分三厘上存銅洋銅銀烊見規銀五百另四兩二錢七分四厘以上本月共收進規銀五千四百九十四兩三錢七分七厘又收銅洋六百另八元九角銅銀八兩二錢小錢三千四百文銀銅飾五兩另九分寧綢馬甲票一紙○連前自上年六月初三日起至本年四月底止統共收合規銀五萬四千九百十一兩七錢六分四厘○本月廿一日解山東第十二批規銀二千七百廿五兩月底解山東第十三批規銀二千七百廿五兩自上年六月初三日起至四月底止共解出規銀五萬五千二百五十三兩六錢七分實借墊規銀三百四十一兩九錢另六厘外存銅洋六百另八元九角銅銀八兩二錢小錢三千四百文銀銅飾五兩另九分其餘物件按日登報茲不贅 
[上海文報局恊賑公所經收台灣海東恊賑公所第五次清單]  
　　五月初一日台灣道憲經募說册嘉義縣羅星伯番洋五十元羅罷氏番洋十元羅梁氏番洋五元羅梁氏六元嘉邑許義記四元無名氏四元靜俟軒四元古香齊四元伍蘭泉五角區蓉湘五角無名氏五角行素堂一元以德堂五角林順興一元原良號二元德合號一元德立號五角曾泉益興號五角林雅芳號五角廣源號五角廣昌號一元鳳山縣正堂張二十元京都順天陳國慶五元南淡恊鎭陳十元南路營中軍王五元南路營耑防汎潘二元鳳山縣右堂羅二元鳳邑令雅寮陳順和十元旂後洋藥局八元旂後謝榮記六元旂後慶記行六元署笨港分縣吳十元笨諸元號四元笨洋藥分局折子嘉四元福省王濟泉二元李雪香二元笨蔡捷發號四元笨港文口劉一元笨合盈號一元前笨文口廖一元笨傳益號二元笨德茂行王三元笨新恊益號一元笨武口鄭一元金恊發號一元笨涵記行黄二元答源興順號 
 
 

Page 14

 
 
一元笨陳成文一元笨震記號一元笨新元發行二元笨長益號二元笨裕順號一元笨南吳恊昌一元笨合順號二元笨南林春培一元笨資生號吳二元笨南何朝東一元新德　號二元笨義合行一元笨捷盛號二元樸街廩生黄星華蔡振勳兩户各六元職員吳承恩康茂順號兩户各四元蔡源茂號新恊順新順成黄承勝新德美新益茂金慶成新福裕金福昌新長興新恆美金源遠十二户各二元新連茂新洽興新存義金乾盛東寶興新德順六户各一元又催單經募恊德號一元金順發恊春號義利號復興號恊和號簡德敬連萬興連豐泰連光忠魏宗海施春錦金源發金復源十三户各五角謝龍安二元連啓祥五元連旭春柯連成簡元敬連滿霖吉興號源泰茂順昌號張文舉八户各一元吳寳卿周天蘭兩户各三角基隆通判梁純天十元莊桂芬銅洋五元登瀛祉銅洋一元蘇怡侯錢四百文嚼梅順王子成兩户各番四元內除兩次水脚保險費銀十兩另七錢七分實收爐胚洋曰百九十六元銅洋六元虛對開三个合併聲明 
[上海四馬路文報局內恊賑公所經收賑捐五月上旬清單] 　 
　　初一日厦門電報局葉亮翁交來台灣海東恊賑公所經手第五次台灣道憲經募爐胚洋二百九十六元銅洋陸元虛對開三个盛澤王新甫翁交來黄月亭先生二十元龔少莘先生交來力不足主人二元○急單善不辭四元泰亭源號交來盡代心齋三元鮑玉露翁交來都門全芸軒翁募仁昌號銀三兩天豐號銀二兩式訓堂仁昌號二户各京蚨十吊吳興郡京蚨八吊魯一洲宋夢麘二益興遜敏齋劉箎亭五户各京蚨陸吊瑞林祥義昌永黄善甫榮椿堂蔣心甫紀惠川魏子良吕星齋顧印折張可亭姚竹庵永成隆漆號十二户各京扶四吊寳收英洋三十元硤石恆康典募長安鎭鼎裕典二元○嘉定祥泰木行同字閣册一千六百五十號募嚴源順黄長興周德泰裕大潘漢金無名氏祥茂七户各一元無錫金匱縣人氏遷居羅溪樂履綏五角金華記陳雲記無名氏昌記無名氏令記綬記七户各五角實收英洋十一元○本日共收爐胚洋二百九十六元英洋七十二元銅洋七元虛對開三个 
 
 
