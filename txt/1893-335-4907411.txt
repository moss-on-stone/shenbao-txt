# 1893 - 335 - 4907411

 

Page 1

 
 
[赶印京報放大附張啓] [  申報舘主人謹白]  
臣工章奏薄海願聆偶一濡遲無不延頸跂足是以本舘特　妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭𢀼瑣聞佚事纖　靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[恭印大清會典告成] [  圖書集成局代啓]  
大清會典一書薈萃列聖之實錄博采本朝之堂故　分類别井然　然禮備築明超軼前代兹有友人覔得欽定本倩本局付諸手民刻己告成卽日出售計書一百卷分裝八本盛以　套釐定碼洋一元六角寰海　外欲知昭代鴻規者允宜家置一編以資攷核也售處在三馬路申報館及申昌書室或臨各書坊選購亦無不可 
[治河客談四]  
敢問所謂當豫計者則又何也藕船遊子曰給諫之言曰治水之利人所共見而所以滯礙難行者未合全局以籌之故治之不能盡得其要今將從事於此其要有五一曰籌經費亦知庫藏磬懸捐項弩末籌畫未易爲力然以意計之賑款爲皇上已放之恩隄工爲直督巳請之帑共計不下百十餘萬再復添措百萬以爲水利開基又復分年籌措限以十年費不見多而事亦易集至籌費之法卽照李鴻章所議再加推廣如謫籍起廢軍流贖罪等例權其輕重與海防捐並行似亦有益無礙盖此亦固本防邊之要務也一曰選賢才水利營建首在得人用人之道全在器使然人才非用不見非試不知請以直隸候補人員上自道府下逮丞倅令其自呈所能或諳測量之法或習疏瀹之方或辨種植之宜再用考試法擇其洞中機宜敷陳剴切者錄取四五十名以備差委而以直督河道總司其事視委員建有成績者優加保擢行不副言者黜換其藉端擾累者罪之一曰審地勢海口爲尾閭河淀爲胸腹港　溝渠水田爲腸胃血脉朱子云治水宜從低處下手下流爲衆水所歸通乃不壅則海口宜濬良醫視疾救標必先視本河塞之患在於沙泥淤墊此受病之源也則河淀宜疏禹平水土乃曰盡力溝洫而禹貢兾州田賦列之上上今欲除河患宜多籌消水之路欲興水利必實稽營田之制則溝渠宜建水田宜墾請飭委員令詣各府會同地方官相視地形水脉何處宜施疏鑿何處宜建閘壩何處可開渠瀆何處可營稻田詢之紳耆老農叅之衆論旁議因地制宜繪圖貼說再加親臨裁定自然行之有濟矣一曰持定見舉事之初固必集思廣益及利害審定便宜力持終始以竟全功昔徐貞明建水利議行之有效經王之棟一疏功敗垂成至今惜之盖事關國計民生大患所在譬如毒蛇螫手壯士斷腕不得以小有齟齬遂爾因噎廢食乃立異議者或曰北方無實土旱則易涸而水則易淤若設溝渠朝建卽虞夕塞而不知南方亦有沙疏之地不惜工力穿鑿加深而又時勤疏濬自能通行無滯觀於北方亦有荷池葦蕩曲澗小溪未聞盡成平陸也或又曰西北土鬆沙鹹不宜種稻而不知沙　固誠有之豈遂徧地皆然考諸史册漢張堪開狐奴稻田卽今之昌平也北齊裴延㑺修督亢陂灌田卽今之涿州也東西二淀爲宋何承矩塘濼之遺天津十字圍乃明汪應蛟屯田之舊徴之近事玉田豐潤怡賢親王所開稻田猶在石徑山莊頭修姓能引渾河灌田曾親至北塘見周盛傳率軍墾田種稻不下數十百頃此營田可資水利之明徴也由此漸推漸廣擇其低窪可田多開一頃之田卽多消一分之水不爲浮議阻撓其利可垂百世矣一曰策工作河道變遷古今異勢以今日之河計之病在淤塞二字海口淤塞則水無所歸河淀淤塞則水無所受故諸臣治河之方不一惟裘日修專主浚河一策證以今日河勢似屬可行近時河臣有以西洋機器濬黄河濬海口者施之永定各河似亦可用更於伏秋汛過之後露出淤灘勤加挑挖記明各叚以去淤多少爲河員殿最推之於東西二淀南北二泊一例行之而又於海口多開引河暢其去路如是則水之散於溝渠水田者十之二三水之消於淀泊海口者十之四五庶幾歲歲冲刷之患可以遞减但必行之有序由近而遠勿以鹵莽報功持之以恒原始要終勿以粉飾了事至於一切章程在乎臨時詳酌務求妥善無弊方可施行給諫之言如此是不可謂之老成碩畫乎哉余曰治河之書汗牛充棟而如此其詳且盡者則殊少概見以視余之所言則小巫見大巫矣以此見諸施行吾知纘禹之緒者其在斯乎其在斯乎 
[整頓錢業章程]  
江漢關惲觀察與漢陽府逢太尊議立章程整頓錢商兹將告示並章程備錄於左爲剴切曉諭事照得漢上生意之流通全在銀錢之周轉以故錢店一業所關尤鉅去年漢鎭錢店倒閉共計二十餘家其中固有因事歇業者然安心肥騙之戸亦屬不少卽俗所謂紥臺是也方其開巿之初資本無多而外面則恣意誇耀百方圖詐迨至騙錢到手遂囤他處輒卽託言虧折閉門逃走令人猝不及防卽使告官拿案亦無非藉連囤之資講和折扣而官以錢債細故旣經調處樂得聽從並不切實追問竭他人之血資供一已之囊槖以致有錢者相戒不敢放債銀根緊急生計日蹙而巿面遂岌岌可危矣本道府身任地方目擊情形不能不大加整頓而整頓之法則莫如遵照五家環保之例藉圖補救前年漢陽縣陳令有見於此曾經諭飭舉辦因錢帮各首士謂其窒礙難行遂一禀了事殊不愚環保之法至爲稳善何所用其懷疑况當此創鉅痛深之時豈能不爲懲前毖後之計業由府杜飭縣委飭據錢帮公所首士及該帮會首將漢陽漢鎭錢店牌名住址店東名籍開具清單公同禀保前來本道府逐加查核雖與環保原例稍有不符然係因時制宜俯從所請而原情於旣往亦當防患於未來因爲悉心參酌妥議八條不憚諄諄告誡庶使爾錢店等永遠有所遵守合行剴切出示仰漢陽漢鎭各錢店及該帮首士等須知此次本道府所定章程無非爲嚴防倒塌起見其事並非强人所難爾錢店及帮首等務各遵照後開章程辦理切勿稍涉違抗其已開者尤宜互相稽查不得貪財而受騙將開者自應覓取保結不准違禁而私設庶幾上下相維彼此牽制定可除惡習而挽頽風倘敢不遵則是爾等狃於積弊謂非安心誑騙其誰信之法律森嚴斷不能稍從寛貸也其各凛遵勿違特示計開章程於左一漢上各店鋪刁商猾賈圖吞塌騙爲害無窮而錢店紥臺流毒尤甚以其稍有資本便可張皇門面術詐欺人無所不至非若他項生意貨本尚易稽考故此次整頓巿面必從錢業託始　一環保若行弊端自絕京外各省舉辦歷數十年從無敢作僞害人者立法之善是其明證今春迭次諭飭各錢帮首士傳令各店遵辦以爲整頓之計鄂中事在創始該帮　竟謂不便 
 
 

Page 2

 
 
嗣經各會館紳首籲懇再三情愿聯名公保因念各店開設有年多半句靠姑允所請准其開具清單具禀道府縣在案是謂舊設其以後新開各店自必遵照定例取具同業五家連環保結赴府呈遞卽飭查　委員查明屬實由府齎道行縣並移漢同知衙門存案方准開張倘敢無保私開一經各衙門訪悉或查街委員報來均立卽將該店發封仍治以違律之罪並將該帮首議罰以期事在必行一保結須令赴府段遞者以本府時常接見紳商一經來署皆以禮相假不必堂兄可免需索惟必須該保戸畫押蓋章親身齎呈如不親到仍飭查街委員會同該帮首查明以防假揑一保戸務須查悉店主管事來歷有無資本及是否曾經關閉欠項未清改牌復開如有此等情弊切勿濫保無論後日代人受累若當塲查出卽屬通同蒙蔽輕者議罰重者治罪一舊設各店旣經公保該會館紳首自應隨時會同該帮首稽察如有實係虧本財産盡絕無力還債該紳首等具實禀明由官覆查再行核辦卽使原情亦須各債主均無異辭方准减賠若該紳首等扶同徇隠仍當究治其有心倒塌者不在此例一舊設新開凡有圖賴誑騙係屬有心均應一律懲治按例輕者軍流重者絞候一經到官本道府卽飭縣將該店東管事押比繼爲監追不容倖脫固不待言至該會館紳首平日於舊設各店查有生意虧折亦應早爲籌劑挽救挽救不行卽令收歇將所有銀貨帳簿俱同債主封存並查明家計有無禀官訊斷不得以未認賠償置身事外至新開保戸旣有代賠之例如欠欵不清自當照例遵辦不得推諉一查街委員日在街巿於新出之店將倒之戸必先有見聞務於其未開未倒之前報知各衙門請示遵辦各帮首士尤宜隨時查察預先告知委員或該管汛廳一體轉報如不舉發卽屬隠瞞委汛記過首土重罰但不得輕聽風影謡傳未經杳實率行妄報致干咎戾一本道府專爲爾等錢店悉心籌畫實以錢店關係闔巿商務錢店安則　巿舉安汝等如能實力奉行雖漢上五方雜處之區可使奸商無處插足從此陷阱可平巿廛勿擾有不日臻繁富者乎前之所謂不便者特不便於捲逃　詐耳爾紳首等其細思之至此外店鋪已經本道飭據漢同知及漢陽縣造冊清查並嚴加示諭在案亦應一體遵照不得有違切切 
[約束兵弁]  
　　津郡冬防於十月朔日開辦仍循舊例城外由五營練軍城内由三營兵丁分叚夜巡練軍由統領何軍門分飭營官主政
其三營兵丁則統轄於天津鎭也鎭憲吳掄峯軍門事事窮親不稍旁貸以開辦冬防業經旬日不知兵弁能否實事求是遂於初十夜三鼓時不動聲色策馬而出逐叚巡查以察弁兵之勤惰詎是日恭逢皇太后萬壽兵弁歡欣鼓舞及時行樂在各段巡邏者寥落如晨星軍門當將悮差兵弁一律查傳擬以斥革繼念皇太后萬壽普天同慶法外施恩大加申斥飭以後倘有前項情事定當革辦兵弁畏威懷德星夜到差不敢稍存怠玩軍門之辦事認眞卽此可見一斑 
[盜刼鞋店]  
粤垣西關楊巷惠芳鞋店十五日適有客交來貨銀五百兩存諸櫃中詎是晚初更時卽有匪類數人手携洋槍闖入鋪内向各夥恐嚇使之不敢聲張搜括一空呼嘯而去迨匪去後該店始鳴鑼喊追然已杳無蹤影矣翌日卽赴縣禀報未知可能緝獲否 
[敬頌軍門]  
統領安慶練軍馬步各營宋佩珍軍門自任統帥聲威卓著皖江士庶交口稱頌標下各武將受平日之惠感昔日之恩遂恭製萬民傘一頂德政牌四塊清道旗四桿爆竹數萬於月之初八日午後一點鐘飭人恭舁鼓樂前導齊送到防軍門聞報衣冠整肅出防迎接備極欵洽卽命巡捕官傳諭庖人設宴五桌藉伸主人之意至二更時分始各拜辭散歸 
[凶毆駭人]  
京師宣武門内横二條胡同於本月十四日午後有名單刀王五並宗室某乙及某丙某丁四人與某戊狹路相遇因素有嫌隙未及多言王五等卽將某戊拉倒各出棍捧盡力毆打頭顱擊破兩臂多傷兩腿血肉模糊骨成韲粉戊並不討饒打畢王五等大呼上廳首報及到官廳正值支放兵餉人多擁擠王五等乘間遁去迨看街兵呈報被傷見正凶已去廳官始面面相覷不得已先將被傷某戊舁至堆撥内遂赴王五家門口坐俟伊出詎王雖在家至晚未出官兵亦無可如何只得覓人與兩造調停以息訟端 
[鎭軍捉賭]  
京師正陽門内東交民巷曰家胡同内有某甲在彼開設寳局一座賭者如雲地方官莫爲之禁爲長石農鎭軍得悉乃於十月十七日午刻密標包封飭知右翼官兵密往抄拿該局正在呼么喝六之際步營弁兵二十有四人擁入局内立卽捉住賭犯八十五人一併鎖繫連賭具帳簿解赴右翼翼尉下處訊錄口供後詳解提署訊究云 
[都戎赴任]  
升調東海營都司特授鎭江營守府焦藎臣都戎前赴金陵謁見兩江總督劉峴帥旋於十九日下午四點鐘時乘怡和公司泰和輪船抵鎭至二十三日往文武各衙門辭行擇吉二十五日午刻挈同瀛養排齊全副執事出鎭江西門由怡和碼頭登舟是日上午自守署前以逹新河街設筵祖餞者約四十餘起皆燃放爆竹以伸敬意至三點鐘時鎭郡官紳曁城内外各叚保甲標下千百把總等均至碼頭恭送都戎降輿慰勞然後登舟解纜各官見布帆己遠始紛紛折回瀕行時城守營兵丁在江于排列隊伍旌旗日麗戈戟霜凝搶砲之聲震動遠近 
[儲憲過鎭]  
江安督糧道馬植軒觀察住天津南下行抵滬江及回衙　已登前報兹悉觀察於本月二十日下午時乘招商局江寛輪船溯江而上卽於二十一日傍晚駛抵鎭江在城文武各　齊集六吉園馬頭伺候迨輪船下椗各官登船呈遞手版觀察接見之下欵以茶點互叙寒暄直至鐘鳴六下始各興辭而出觀察並不登岸卽於是晚啓輪上駛赴金陵謁見劉峴帥　禀事宜瀕行時寳蓋山新兵各營因天色巳晚未及整隊出郊在山上連升三砲燃故排槍砰𥔀之聲山谷爲之震動 
[吊客遠來]  
蘇州府王可莊太守在任仙逝已紀前報兹悉鎭江府譚少柳太守聞計之下持於二十二日清晨排導出西門詣皇華亭馬頭乘坐　舫用小火輪拖帶由内河行駛赴蘇吊奠囊時握手共事一方此日傷心竟成千古太守於此當倍深子敬人琴之感矣 
[軍麾過鎭]  
統領督標忠信等營楊鏡崖軍門奉督憲調署金陸城守恊爲前報所巳紀兹悉軍門於本月二十日自滬起行乘坐江寛輪船卽於次日傍晚抵鎭其時道府廳縣各官均在躉船恭迓旋於是晚鼓輪上駛赴金陵履新臨行時新兵各營升旗放砲恭送如儀 
[學憲出轅]  
鄂中訪事人云湖北學政孔少霑宗師於本月初六日起節出轅由漢江往德安府舉行科考事宜臨行武漢兩岸營兵及江中砲艇咸升砲恭送如儀 
[文宗起節]  
江蘇學憲溥宗師按試蘇屬情形已詳前報聞宗師本定於廿四日起馬嗣因别有要公遲至廿六日午前由貢院乘坐大轎排導出胥門印委各官咸在接官廳鵠候宗師卽降輿而入與各官相見俄而三大憲呵殿而至宗師降階迎入坐談片刻卽行作别步至馬頭登大號官舫旋聞砲聲隆隆然汽聲烏烏然蓋拖帶之小火輪巳鼓動雙輪向太倉進發撫標水師營哨官帶領砲船沿途護送各官見雙輪已遠始呵殿而回 
[浙江武闈餘話]  
浙江武鄕試經撫憲崧振帥於十月初一日開考第一塲馬箭地球第二塲步箭第三塲技勇至廿二日考竣振帥於廿三日排列全副儀仗乘八人大轎至貢院廿四日卯刻應試武生衣冠齊集貢院天開文運大栅欄外聽候點名在至公堂檐下報名行禮畢射龍門箭一枝俗傳爲陰功箭復當堂給硃絲大卷一本卷面仍蓋坐號戳子各武生歸號後將號舍虚掩默寫武經一篇至辰末巳初繳卷者紹繹不絕午刻已净塲矣與考者約一百餘人富夜塡寫龍虎榜廿五日辰刻揭曉振帥俟發榜後卽呼殿回轅 
 
 

Page 3

 
 
[臺省官塲紀事]  
　　臺灣爲東南七省門戸廣袤二千里内綏番社外顧海防布置　　　　國解計自　　　平後十年之内建營纍　砲臺創火車開製局綢繆未雨亦云至矣前者邵大中丞接准海軍衙門保奬章程應以光緒十二年七月十四奏准之日起扣至十七年七月十四日五年限滿通飭各營局查明在事出力人員照章酌保業據各統將等先後彚開咨由營務處申請中丞繕摺具奏又前臺灣府恒春縣番社滋事在事出力員弁經中丞奏准彚入海防五年保奬案内一併請奬計此文早經逹部奏保各員　盼恩綸翹跂至今聲聞俱寂有知其顚末者謂此次單上所列各員允由部員嚴加查核必在差滿五年者方可列之薦剡其餘勞績稍次及從他處附保者概子删汰因是遲遲未發云○某日淡水縣獄中瘐斃一犯翁子文大令得報卽帶同件作親臨相騐騐得死者江傳仰臥外監委係患病身死遂飭棺殮暫厝隨具文申禀各大憲存案○日前藩轅牌示云雲林縣訓導黄如許病故遺缺以倪贊元委署新竹縣訓導蔡凌霄病故遺缺以宋及鋒委署臺北府知府吉昌告病　缺以現代斯缺之管元善奏請升補 
[潤州閱操記]  
　　京口副都統保　益統制自蒞任以來尚未閱視軍容日前諭八旗官員定於本月二十五日在小校塲蒐軍並飭辦差人等將校塲中掃除潔净搭蓋蓆棚結彩懸燈五光十色是日晨雞三唱曙色熹微蔭營總督率滿營兵丁列隊而出齊集山門口小校塲俄而八旗官員紛紛蒞止衣冠濟楚翎頂輝煌在演武廳鵠立迨鐘鳴九十統制排列全副儀仗鳴騶而至其時各兵分站兩旁肅靜無譁惟見旌旗飛揚戈矛鋒厲槍聲砲聲如雷之震各官趨至堦前迎迓統制直逹演武廳始降輿步入各官分東西序統制一一頷首卽入後廳小憇獻茶閱片時帥字旗下砲聲隆然鼓籥迭奏統制自内而出升坐公案滿營官員各行叅謁禮畢呈上陣圖一冊須臾帥字旗下大砲三響中軍官陞都尉請令開操統制發下令旗一面由陞都尉捧至廳前迎風招展斯時將臺上角聲鳴嗚滿營兵丁由布城門整隊而出蔭營總指揮隊伍依次操演馬隊在前步兵在後籐牌短刀木棍鋼义列在中權但見令旗一揮各兵已布成一字長蛇陣未幾而爲連環爲四方爲八卦爲對壘爲梅花倐忽變幻操縱自如馬隊則超躍騰驤雜技則矯健靈變極五花八門之觀作壁上觀者莫不目眩神駭陣圖演畢時已傍午統制入後廳用午餐小憇片時復出升座接閱馬步箭放洋槍射皮球各獻神通俱臻嫺熟統制顧而色喜嘆爲節制之師迨操畢中軍官上前繳令將臺上又連升三砲鳴金收軍時己鐘鳴四下矣統制卽命排導而回校場中槍砲齊鳴如雷奔電發震耳欲聾雜以鼓吹之音洋洋盈耳各兵弁跪送如禮是　天氣晴朗傾城士女相率來觀幾無插足之處當各兵走陣時有某姓女在校塲中被妙手空空兒竊去銀簪一枝迨女知覺己無從追查祗得啼哭　　顱血溢氏婦丰致嫣然蓮鈎纖小挈五齡男孩高立凳上正在目迷五色忽聞𥒐然一響左首看臺坍下一時人如廟湧致母子均跌於地其子頭　　　母亦受重傷當經家中人舁回延醫敷治其母尚可無虞子已因傷殞命矣此外墮帽失履者更不知凡幾何苦以性命相拚冀飽一時眼福哉 
[準備迎經]  
　　旗人某涉歷仕途曾任監司大員嗣以看破紅塵在普陀山後院披剃法名化聞蓮座扳依不復念黄粱夢境矣近在京師請得大藏經數十部由招商局之新豐輪船裝載南下天仙茶園優伶亦有願皈三寳者一聞是信無不踴躍歡欣業已備齊儀仗踵事增華俟藏經運到時迎至西門圓通庵安置想屆時善男子善女人當把臂偕來合十讚頌也 
[幾隨河伯]  
　　某姓嫗家在南倉街鶴髮飄蕭龍鐘衰邁昨日不知因何口角蹣跚至薛家浜畔且行且哭意欲投河有好善者見之奔告其家旋由其子到來將嫗扶回家内 
[示禁烟寮]  
　　欽加五品銜調署江蘇松江府上海水利廳正任震澤巡政廳林爲查案示禁事案准縣正堂移奉撫憲飭禁烟館移煩查禁押閉净盡等因一案准經節次飭查示禁並取具各地甲閉歇净盡切結在案兹查城廂内外仍有無知之徒私開烟館外藉　挑賣　子爲名内設櫃樹仍然設榻開燈賣烟徹夜燈火不息甚有窩藏匪類縱竊分肥情事實爲地方之害查在城二十五保係本廳專轄且　屆冬　巡防自應嚴密除飭差查禁外合行查案示禁爲此示仰保甲及開烟館人等知悉自示之後爾等　有私開烟館著卽閉歇切勿違犯至挑費烟　無論有無設榻開燈一至初更著卽關閉毋許深夜開張致生火燭等事該保甲如查有窩頓匪類之家許卽隨時指名禀廳以憑提究移辦决不寛貸各宜凛遵毋違特示 
[撞船賠銀]  
　　本埠蘇州河一帶木輪船密若魚鱗大都開往蘇州等處雇江北人爲水手日前有太昌洋行之彚源小火輪由蘇　滬停泊周太僕廟前適利濟船局之亨濟木輪自内河駛出撞壞小火輪之後梢小火輪之舵工陸春泉向之理論置諸不理及抵滬後　至北山西路美華樓茶館評理聲勢洶洶勢將用武旋有魯仲連其人出爲排解令木輪船上之舵工將撞壞之物照七折賠償始言歸於好 
[鄕間刦案]  
　　本邑西鄕離虹橋鎭三里許二十八保二圖文童王鳳崙向以教讀餬口前晚課畢就寢至三鼓時忽有盜匪數名明火執仗桀石毁門而入將王及家人傭婦一一綑　另派二匪在門外把守餘匪翻箱倒篋打成數包呼嘯一聲負之而去及王呼集衆人追赶則　　已去如黄鶴矣當行刦時鄰人欲入内與敵盜開放空槍禁嚇迨查點衣服首飾及洋銀三百六十元全行刼去約值數百金至昨午開明失單投上海縣禀報黄愛棠大令著帶候訊供 
[報騐被阻]  
　　寳山縣四圖張港巷鄕人范錦芳者以務農餬口其子某甲娶江灣鎭東嶽廟畔周虎全之女周氏爲室帷房鼓瑟靜好無猜適該廟年久失修今秋大興土木工匠如雲有木匠張田卿者法華産也喜作狎邪遊工作之餘每以撥柳撩花爲事其時范周氏歸寧兩情相洽遂於上月廿九日雙雙逃遁周虎全通知范姓四出訪尋十九日由捕夥阿炳等在英大馬路將張扭獲詢悉范周氏藏匿法華西鄕某尼　　同往尋獲一併送至江灣旋將氏交范收領張則經該鎭六圖地保金秋江等扣住其父張正方聞信馳至仍不能轉圜至廿三晚周氏因無顔立於人世羞忿交加遂以三尺白綾了却殘生翌晨范訴諸四圖地保劉錫榮投縣請騐途遇金秋江令范不必報騐願給洋銀十六元爲棺殮費劉錫榮以人命關天不肯草草以致延屍三日至廿六晚始行成殮小工頭目張九皋見而憫之給洋四十元適江灣汛沈千戎由松郡公畢言旋訪確情由立飭汛兵向該地保金秋江索張田卿　問該地保抗不交案千戎遂片請鎭董始將張交出欲送縣署請究而范亦以金秋江攔阻報騐心不甘服已具禀控吉矣 
[斷賠一半]  
　　南巿炳豐士棧主投十六鋪保甲北局控成順信局私拆包封掉換小士等情已詳前報兹悉祝翼雲二尹飭提局中經事人某甲研訊炳豐主訴稱有小土一包重三十八兩八錢合銀十八兩有奇託成順寄往杭州德裕查收及至啓看内是大頭菜一塊遂卽退回持回成順局理論置之不睬爲此來案控陳甲供稱信局定章不論大小包封局中不能私拆今炳豐以包封來寄局中照樣寄往不知如何退回二尹判令甲賠洋銀十三元兩造皆遵斷而退 
[局賭宜懲]  
　　英包探秦少卿禀稱王立逹報稱李添嘉騙去庫平銀六百兩洋銀三十元小的查得王住長春棧李初住佛照樓騙銀後移住某小客寓當查獲時搜出鈔票洋銀八十元金練一條金剛鑽約指一枚皮箱數口内儲全新綢縐皮棉衣服約值洋銀三百餘元又有王與陳輔臣及李義結之帖今特一併送案王　呈清供聲稱職員係湖北漢陽府黄陂縣人故父王崇菴曾於已未年簡放西川主考現任吳縣凌 
 
 

Page 4

 
 
大令是　　門生職員此次由原籍至蘇州蒙凌大令贈銀六百兩及洋銀三十元携之來滬暫住長春棧曾與林炳軒爲伴至靜安寺愚園原欲倩林　辦金飾旋與李萍水相逢　次約於次日在四海昇平樓茗話言及林之爲人甚不可靠職員因將銀及洋銀交李央其代辦金師旣而一再躭延後與陳遇言及銀已被李用去可至漢口措還職員無奈與李陳附安慶輪船赴漢及上船李言鋪蓋行李如何未到當登岸促棧主挑來久之消息杳然陳亦託詞登岸站在碼頭上翹　作探望狀及開船時大聲曰鋪蓋來矣無如船已啓輪不能再泊陳又大聲曰君可在漢　待我等另附他船到漢可也及職員到漢口守待幾日不見伊等到來只得附福和輪船復來滬上到佛照樓尋李已不在棧是以投報捕房包探拘李時有人來勸折還洋銀六百元職員急欲回鄕情願認虧了事今已解案惟求公祖作主李供稱原籍安徽係干總職銜曾與王陳及許姓賭博職員贏得寳銀六錠洋銀百餘元並非行騙今王己到案請質對可也蔡太守閱得包探所呈紅帖二副其一上書王立逹字幼崇及三代履歷父名崇菴等字其一上書陳輔臣字章順亦有履歷一張比較王所寫清供筆蹟相符問王是否爾寫答稱伊等情意殷勤致受其愚問爾初到上海乎答稱是太守謂滬上此等局賭受害者已不知凡幾爾豈未聞乎至勸償六百元者係何人是否李等同黨答稱勸者係獄員之同鄕並非李黨太守問李曰陳何在許是何名答稱陳已他去許與小的初次相逢不知其名亦不知何往包探又禀稱凡慣爲局賭者人數不多每以二三人侮弄一人必在客棧做成圈套太守問李在何處賭博答稱在佛照樓太守飭包探將李及衣箱金練鈔票約指等帶回捕房查拿陳等定於禮拜四覆調核辦 
[福壽無疆]  
吳君琴堂古歙人也自幼在通貿易今秋五十壽辰承諸友補賀本擬備筵申謝因觀報章見順直水災待賑孔亟特　筵資烊五十元交本館協振所解往災區爲諸友造福又萬永泰興惠儀四元萬洽濟典惠儀八元一併助振以宴客之資作振飢之舉吳君可　力顧大局不隨流俗矣又承埭溪分署繆山氏以紋銀廿七兩二錢助振由全泰盛信局交來分將清俸潤彼飢黎樂只君子壽考無疆請以此二語爲善士頌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禮神遇匪]  
前日俗傳三官紳誕侵晨本邑好事者在大南門外三官堂陳設香花雇清音奏樂　　人咸以竹木器排列廟門外待賈而沽村婦村姑緑襖紅裙野花亂揷携辦香寸楮膜拜神前者來往如梭幾難悉數午後有高昌廟附近　姓少婦挈其穉子乘薄笨車而徃行經斜橋畔突有匪入三四輩將車阻住摸乳探胸婦高聲詈之匪人仍圍繞成團略不退避婦欲棄車而步匪人乘勢攫取頭上金苿莉簪一枝飛步奔逃頃刻四散 
[上海縣署瑣案]  
去冬本邑西鄕人洪喬氏投縣呈控寡媳胡氏被隣村金如金糾同無賴何蘭國等夤夜槍去逼醮成親黄愛業大令飭提研訊判令將金何分别收所限交胡氏到案前日金將胡氏交到晚間大令倩帮審委員葉臨恭司馬提訊洪喬氏訴稱丈夫已故生有一子娶胡氏爲妻不幸兒子於去年物故遺下媳婦守寡在家金逼令再醮小婦人不允金竟糾人來搶不得已來案控告今日胡氏已到求准領回胡氏訴與略同金供稱小的係本邑人務農爲業娶醮婦胡氏爲妻由何作伐曾付茶禮洋銀五十元交洪喬氏收去不料忽來案誣控洪喬氏又竊金所供均是子虚小婦人並無收取洋銀之事司馬問金曰洋銀交何人之手供稱交何手司馬問何曰金所付洋銀有否供稱有問爾付與何人供稱小的先付與圖董丁谷華轉付任孝岩司馬判令將胡氏交洪喬氏領回管束金交人保出何押候提丁任核辦○張三保扭地保張逸齋　縣控其誘匿妻子前晚黄大令提訊之下供稱小的係本邑人前年娶邱張氏之女邱氏爲妻今正十八日忽失所在九月二十五日途遇逸齋　其代訪並給以洋銀一元十月初三日與逸齊又遇問其可有蹤跡伊稱十三日可送來小的信之屆期仍無着落反逼令小的出洋銀數元小的查得逸齋與妻母邱張氏串通將妻誘田與虹口和尚海林姘識因此扭案喊控逸齋供稱小的現在案下充當三十保六圖地保與三保爲友　妻走失之事小的毫不知情三保曾令小的代尋逐日用去之錢三保分文不給大令一再研詰各執如前遂將原被分别叱退候提海林及　張氏覆訊○某典股東何安祥控執事汪少愚虧空銀四萬餘兩黄大令疉經訊比將汪收所押繳前晚飭提復訊何投案求追汪供稱前堂奉訊後職員曾變産得銀四千兩呈案今日職員又措得四千兩先後共繳過八千兩矣餘求交保出外料理大令曰蘭所繳之銀爲數甚微本當不准交保因念一再苦求姑從寛恕著覓的實保人赶緊料理銀給原告具領○忠字營拿獲曾朱二竊賊由張軍門國林解送請辦前晚葉司馬升當　訊曾朱同供稱小的等皆湖南人向當營勇初次犯竊尚乞開恩司馬判令將曾笞責二百板與朱一併收所候備文遞解 
[英界公堂瑣案]  
寧人史小香控陳林氏卽陳沈氏偕史阿順强姦其妻俞氏聲喊被毆懷孕五月胎已受傷並令其子女爲見証蔡太守訊非强姦惟俞氏旣已傷胎姑飭將陳林氏暫發官媒收管再訊此已列諸前報昨日副捕頭禀稱曾送俞氏至西醫院騐得並未傷胎氏　稱有傷令其留院醫治伊又不肯史堅稱妻子有傷現巳舁至案下求騐陳林氏供稱小婦人並未重毆安有受傷之理阿順仍爯俞氏向小的之姊陳林氏借去洋銀十元向索被毆史又稱小的曾代陳林氏賒米錢尚未還安有反借洋銀之事太守謂史旣稱妻子有傷飭送上海縣請黄大老爺傳仵作騐明覆候核辦○包探何瑞福禀稱孩子施高明竊得郁笛梅家皮馬褂綢裙水烟袋等物經小的查獲人贓解送案下郁投案領贓施供稱小的係浙江鄞縣人年十五歲家有父母嫂氏在上海初次犯竊尚乞施恩蔡太守問爾嫂能送爾回籍否答稱能太守判令責手心一百下交其嫂送歸父母管束贓給郁領去○四百十八號華捕禀稱昨夜小的巡路時見野雞流娼王愛珠拖拉狎客是以拘送案下愛珠供稱小婦人原籍寧波現在治下　娼以後不敢拉客矣蔡太守飭押候遞解回籍○某號印度捕禀稱昨日巡至裏虹口見袁清泉金阿和二人似係賭徒卽行拘住在袁身畔搜出洋銀十七元及小洋銀數角今特送案請究袁供稱小的向操箋紙業有箋對售與法租界吉祥街錦順盛號收得洋銀十七元連帳目包好放在衣袋内並不諸錢昨日至虹口尋設館訓蒙兼習丹青之吳福祥路見印度捕追人悮將小的拘獲金供稱小的係銅匠家在法租界醬園弄昨往虹口訪友悮被印度捕所拘蔡太守閱得洋銀有三式圖章問袁曰如果查知並非錦盛順所付爾願受何罪答稱願大老爺重辦太守飭差偕包探唐寳榮帶往查問禀覆候示金查明是否銅匠及前往尋友如果屬實准行開釋○沙遜洋行收租西人利威偕華人張炳堂訴稱昨日向張周氏收租不付爭執間突有小流氓計鶴明張幼春周阿清等將西人兇毆當塲拘獲三人餘均逃脫往時向各租戸收租計時時在後胡言亂語又掄拳作勢欲擊西人西人見而向論卽有許多人蜂擁逞兇故知計爲首肇禍當獲計及張之際周奔來解勸自認亦是行兇人是以一併拘案蔡太守問爾已知計周係流氓然則張是何如人答稱張行兇時力猛過人張周氏供稱小婦人欠房租二月昨來收取先付一月餘再商緩豈知伊等不依卽欲釘門計等皆左鄰並非流氓不過出爲婉勸而已不料西人竟忿而毆繫伊等安敢毆西人計供稱小的小本營生回家午飯見張周氏因欠租釘門小孩在門口啼哭嘗閱日報往往欠租三月始有釘門之事故向收租人言甫欠二月何致釘門收租西人卽持捧毆小的小的安敢逞兇周張同供稱小的等皆小生意人與氏皆是隣居見計被毆因之相勸又有某氏遞禀聲稱小婦人目見收租人毆計張又稱計等向在此處玩耍仙人跳遇事生風太守判令將計等各管押一禮拜期滿交人保釋張稱房客時或遁逃房租無著故須釘門太守謂凡各洋行房屋均有管門人如果遁逃釘門亦屬無益張又稱伊等確是流氓恐再尋釁奈何太守謂已經管押交保無庸多瀆又商諸易副領事以收租釘門於理不合况欠租之案一經控告卽行照追何必多此一舉耶易君曰然 
[法廨停訊]  
昨禮拜二係法公堂訊案之期緣捕房一二瑣事早經克捕頭當時開釋不勞同轉訊問是以停訊一期 
[上海六馬路仁濟善堂籌賑公所施少欽經收順直山東賑捐八月十七至廿八日清單]  
皖北隠名大善士規銀二百兩隠名氏一百廿兩曾廣釣一百兩晉　毓　堂陳六十九兩韞玉堂紋銀十兩廬州義和衣莊銅洋兌銀二錢七分蒲上無名洋三百元應受齋二勿齊主陳杰人周景溪蒯荃生五戸各一百元心棉力溥子六十元徐筱斌　收浙東性存居士陳四小姐運辟齋吳心記五戸各五十　華陽釐局諸位四十八元求内外平布子滬南下士方質君各三十元汪小記廿四元黄恒興消災降福聚善堂陳陸氏各二十元蔭庭氏完愿祈免災臨滁陳舜雲妻病求愈各十五元恒泰號山東劉方增各十二元陸順慶張榮芝吳順昌生大號恒生號袁恒記壽春山人吳陶氏無名氏四明無名氏求祖母病愈隠名氏祈病愈嘉興無名氏十二戸各十元裕生號八元郝隠名祈平安揚曉記馬晴川各六十元永順和爲駁船罰欵吟梅舘主省試平安江邑勉力子藥資有心無力人女病求愈諸葛良佐子病求愈杜賚予膏奬移助求父母康健鄭秀雲鄭蔚生均佑道健陳黼卿王心如積腋堂老榮昌新榮昌知足氏朱隠名劉隠名十六戸各五元康　　徐不留名各四元銅一元虞州義和衣莊鎔化抵銀首飾移賑郝隠名完愿黄虞孫求病愈延陵求安子二子病求愈又續助爲子平安戴朱氏祈病愈施隠名楊隠名懷永堂九戸各四元揚州費安邦爲祖父病故承號内同事各友吊分移賑訃開常熟德泰豐號殷惠泉王李華陶貽孫蔡雲林戴斗南吳雲士高振卿孫省安徐純伯王乾聲范守清合四元八角捕曹氏祈病愈潘大珍湯餅移助蘇同源當宋興齋無名氏五月各三元無名氏二元銅二元吳仲甫爲妻完愿又助爲子完愿楊養秀堂祈平安陳雨記妻病求愈包大鍾孫媳祈平安水之　善書欵王隠名求病愈周隠名補前賑欵餐英舘主鄕試路寓平安倪金門歸誦德張金男孫伯臣張逹三方巨記存存子小和尚同仁公李奶奶獲福酬愿氏　氏隠名氏隠名氏無名氏無名氏無名氏萱蔭堂金記　潤指迷李隠名吳隠名三十二元童文彩蕭孔瑞堂各一元銅一元徽州程筱峰求病愈泰州無名求母　黄袁求災退又　求速退災壽記芝秀堂均求平安杜　予求病愈杜氏求子轉愚爲明陸翰記蕉蔭軒錩記嘉善遺氏江浦陳氏無名氏歸蘭芬歸君屏歸士希歸錫臣李逹臣陸士銘錢元　　　予吳小亭胡大有吕體仁李合泰宋雲衢宋俊氏詹雲擣水之　劉晋卿鄒家脩劉和羹胡大成謙大和程家燦夏復興余貴映徐聖寳祥興吉祥興隆徐積善堂三槐堂貽銘堂　善堂鄭挹香不留名四十七戸各一元李佐臣丁玉臣鄧一情陳寳章葉有餘陶富池龍裕昌天寳堂葛蘇湖堂無名氏隠名氏求病愈各五角陳茂甫陳炳元各三角平春記　　元各二角新同孚洋行銅洋廿五元三樹堂隠名氏各銅二元無名氏林不留名各銅一元産婦求平應紋銀五錢蔡文光錢二百千文陳不留名錢十千文泰州許義盛木捅　散　一千三百五十三文洪永茂木桶一千八十五文天寳昌桶九百十七文敦雅堂妻病求愈旌節堂名一千文敦雅堂女病求愈方子韶羅寳森孫汝記四戸各五百文儲冠　　錦權趙瑞甫各四百文戴源順三百二十文徐榮卿葉其珍蕭公南蕭蘇氏劉廣百忍堂徐不留名各二百文祁順一百文以上共收洋一千七百九十七元三角規銀四百八十九兩紋十兩七錢七分銅洋三十七元錢二百廿千二百七十五文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年十月二十一日京報全錄]  
宫門抄○諭旨一道錄前○缺單○大臣奎奏札什倫布商上呈進進貢品自藏起程日期摺○又奏廓爾　　　　　　　旨定奪片○福寗鎭總兵曹奏報署理提督印務日期摺○署柳慶鎭總兵巴奏報接篆日期摺○雲督王等奏　補知府摺○又奏調員校閱武闈騎射片○大臣興奏病痊銷假摺○粤督李等奏揀員調補知府摺○川督劉奏請准建坊片○粤撫　 
奏甄别知縣片○黔撫崧奏彚報委調署州縣各缺片○又奏收到各省恊餉銀兩數目片○福山鎭總兵韓奏恭報接篆日期　○江督　　奏保奬救護船隻出力人員片○粤督李等奏籌解地丁京餉摺○十月二十一日刑部都察院大理寺侍衛處值日翰林院引見三十一名○額中堂請假五日○滿公續假五日○召見軍機阿克丹汪鳴鑾○光緒十九年十月分缺單小京官禮部四譯舘大使李芳溪丁通判江蘇蘇州王振鏞故知縣山西太谷趙冠卿丁四川開縣唐廷鎭近縣丞江西德興王峻丁 
吏目甘肅河州李蓋調巡檢廣西象州王維周近湖南晃州查贊勲故典史福建福鼎王文琳故○○奴才奎煥跪奏爲班禪額爾德尼及札薩克喇嘛等呈進皇太后六旬萬壽貢品並班禪額爾德尼坐牀後應進例貢一併專差巴雅爾堪布由四川大　赴京自藏起程日期恭摺具陳仰祈聖鑒事竊奴才接據札什倫布札薩克喇嘛汪曲楚稱禀稱所有應進皇太后六旬萬壽貢品並班禪額爾德尼坐牀後應進貢品均已備齊差巳雅爾堪布噶青羅布藏榮貢品遵卽於甲午年八月内定行到京紙候呈進並遞到貢品清單懇請轉奏前來奴才當卽查照向章委派後藏糧務吳國皆都司周家漢會同札薩克喇嘛逐一監稱仍令復加包固並派回川外委馬榮陞隨帶兵丁五名妥爲照料護送至川交替由四川督臣另派弁兵接替護送以昭愼重該堪布等定於本年九月初九日自後臧起程由奴才發給執照口外台站妥爲應付惟此次貢品係專祝皇太后六旬萬壽並班禪額爾德尼坐牀後循例應進貢品仍援照成案官給騎䭾騾一百二十頭進口後例支盤費口糧騎䭾騾等項由各州縣地方照例付給倘騎馱騾不敷應用准其各地方官就地代雇仍令該堪布自行發給脚價用示限制以免騷擾除將班禪額爾德尼札薩克喇嘛等呈進貢品名色另繕清單恭呈 
御覽並由奴才咨理藩院及經過各省督撫查照辦理外所有札什倫布商上專差堪布呈遞貢品由四川大道赴京自藏起程日期緣由理合恭摺具陳伏乞皇上聖鑒謹奏奉硃批知道了欽此○○奎煥片再廓　喀國王每屆五年例應專差噶箕頭目赴京進貢一次查光緒八年例貢業經專差呈進扣至光緒十三年又屆年班例進貢期現據郭爾喀額爾德尼王畢熱提畢畢噶爾瑪生寫熱曾噶八哈都熱薩哈禀稱應進光緒十三年年班例貢係屬重件旣不敢再事久延亦不敢稍形冒昧應否呈進之處懇乞先行轉奏俟奉諭旨後再行欽遵辦理等情前來奴才查該國向進年班例貢原屬恭順抒誠應否准其呈進之處悉皆出自天恩奴才未敢擅專理合援情附片具陳伏乞聖鑒訓示謹奏奉硃批著准其呈進欽此○○署理福建陸路提督福甯鎭總兵奴才曹志思跪奏爲署理提督印務日期恭摺叩謝天恩仰祈聖鑒事竊奴才於光緒十九年九月初五日在福州厦門洋次承准閩浙總督臣譚鍾　照會内開爲照福建陸路提督孫開華因病出缺所遺陸路提督篆務應卽委員前往接署查有記名提督福建福甯鎭緫兵曹志忠堪以委令署理所遺該總兵篆務並查有閩浙記名簡放總兵廖得勝堪以委署除具奏外照會查照赴泉署事等因承准此卽交卸福寗鎭篆束裝起程於光緒十九年九月二十日抵泉州府城據提標中軍叅將張定泰將封存管庫之欽頒乾字三百一號提督福建陸路總兵銀印一顆齎送前來奴才富卽恭設香案望闕叩頭謝恩祗受卽於是日署理任事伏念福建爲濱海巖疆之區提督有統轄戎政之責一切操練巡防彈壓撫按在在均關緊要奴才樗櫟庸材謬權重任惟有勉竭駑駘認眞整飭務使軍容起色地方靖謐以期仰副聖主眷顧海疆修明武　至意除將署理提督印務日期恭疏題報外所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○署廣西柳慶鎭總兵奴才巴彦布跪奏爲恭報奴才接署柳慶鎭篆　期恭摺叩謝天恩仰祈聖鑒事竊奴才於光緒十九年七月十二日在廣西平藥恊　將任内接奉兩所督臣李瀚章文行署廣西柳慶鎭雷震雲現經廣西撫臣張聯桂委帶南寗防營所遺柳慶鎭總兵事務奏委奴才署理檄飭速赴署任等因遵卽交缷平樂副將事務起程於光緒十九年八月初十日行抵柳州府城隨准缷署廣西柳慶鎭總兵雷震雲將關防一顆及日行文卷委員齎送前來當卽恭設香案望闕叩頭祗領任事伏念奴才滿洲世僕知識庸愚由内火器營鳥槍藍翎翼長在神機營迭次當差勤勉歷奉諭旨賞給頭等侍衛補放副將員缺愧涓埃之未報正兢惕之方深兹復渥荷恩綸署理鎭篆覺寵　之逾分益欽感之莫名查柳慶毗連苗疆地接黔滇爲粤西門戸邊遠要區水陸通衢猺獞雜處巡緝彈壓均關緊要自維擣昧深懼弗勝惟有矢愼矢勤督率將備整頓營伍訓練兵丁遇事禀商督撫提臣認眞辦理以冀仰答高厚鴻慈於萬一除將接署柳慶鎭總兵篆務日期循例恭疏題報外所有奴才感激下忱理合繕摺叩謝天恩伏乞皇上聖鑒謹奏奉硃批知道了欽此○○雲貴總督臣王文韶雲南巡撫臣譚鈞培跪奏爲揀補極邊要缺知府以資治理恭摺仰祈聖鑒事竊准吏部咨光緒十九年五月分由外揀選扣留外補各缺單開烟瘴調最要缺雲南普洱府知府蕭鳳儀捐離任坐六月初五日等因按照行文日期照限减半計算扣至十九年七月二十九日五十五日限滿歸於七月底截缺係烟瘴三年俸滿撤回内地候升題調要缺毋庸掣簽查該府地處極邊界連緬甸暹羅南掌管轄三廳一縣及車里孟連各土司幅𢄙遼闊水土惡劣一切撫馭巡防在在均關緊要非在滇年久熟習夷疆情形能耐烟　之員不足以資治理臣等督飭藩臬兩司於通省應調應升人員内逐加遴選非現居要缺卽人地未宜實無合例堪以升調之員惟於應調人員内查有資格最深之曾任實缺同知候補班儘先補用知府陳宗海年六十四歲係甘肅蘭州府皋蘭縣人原籍浙江山陰縣由監生報捐典史咸豐七年選授西川渠縣典史十年捐升知縣並加同知銜是年九月掣簽陜西淳化縣知縣十一年十一月十五日經欽派王大臣騐　領憑到陜嗣丁父憂接丁母憂回籍守制服闋起復投供候選同治十一年十一月簽掣雲南　峨縣知縣十二月初十日經欽派王大臣騐放領憑赴滇十二年十月到任光緒元年四月初九日交缷因攻克開化府屬大窩子賊巢在事出力保奏是年十一月初五日奉上諭著賞戴花翎欽此考列二等飭回本任光緒三年大計保薦卓異升補永昌府騰越同知四年十月到任於攻克騰越廳所屬龍虎山夷匪在事出力保奏請以知府在任補用六年七月初十日奉旨着照所請奬勵該部知道欽此試用期滿甄别在案旋奉文調取引見九年三月交缷禀請併案將保薦卓異升補騰越同知並聲明保舉以知府在任補用給咨赴部於十年二月初十日經欽派王大臣騐放陳宗海堪以准其升補照例用其卓異之案准其於知縣任内卓異加一級等因十一日覆奏奉旨依議欽此領照到滇十一年七月初七日到任因先經撲滅永昌府蒲漂股一匪案内出力蒙保奏俟補知府後以道員用十三年閏四月十七日奉硃批著照所請該部知道欽此又於巢辦騰越盞逹夷匪案内出力保奏請開缺以知府儘先補用十四年三月十一日奉旨依議欽此十五年二月十三日交缷回省十八年十二月在上海鄂賑捐局捐加三品銜十九年委署麗江府知府四月十八日到任據雲南布政使史念按察使岑毓寳以該員熟習邊情並無叅罰罰案件堪以請補普洱府知府會詳請奏前來臣等查陳宗海資深才練心地慈祥能耐烟瘴合無仰祈天恩俯念極邊要缺准以陳宗海補授普洱府知府實於地方邊務均有裨益如蒙俞允該員係曾任實缺同知保准以知府在任補用業經併案引見復保開缺以知府儘先補用係屬曾任應升之階今請補知府銜缺相當毋庸送部引見其保舉補知府後以道員用照例帶於新任所有揀員請補極邊要缺知府緣由謹合詞恭摺具陳伏乞皇上聖鑒勅部核覆施行謹奏奉硃批吏部議奏欽此○○王文韶片再查武闈鄕試定例巡撫主考總督　臨如晉撫俱係漢員考試外塲時應咨調提鎭公同較閱車務以後亦有因提鎭木使離營改調副將襄事者本年滇省舉行癸巳恩　　　　試臣又韶　 
 
 

Page 14

 
 
撫　　鈞培均係漢員例應咨調提鎭較閱騎射惟現在邊防緊要各鎭俱帶有防軍提督則居中策應均　　調省較閱　布政使史念祖提調糧儲道英奎詳請覈辦前來臣查有陞用總兵現任臣標中軍副將屈洪泰籍　湖南熟習騎射堪以隨　較閱除檄飭遵照外謹會同雲南巡撫臣譚鈞培附片陳明伏乞聖鑒謹奏奉硃批知道了欽此○○奴才興　　奏爲奴才　恩賞假病體調理漸痊謹奏明銷假叩謝天恩恭摺仰祈聖鑒事竊奴才本年七月問因寒熱失調觸發舊疾　恩賞假一個　調理假滿醫治未　精神日見困憊誠恐病軀貽誤公事於八月二十日奏請開缺回旗調理九月十六日差弁齎回原扭欽奉硃批著賞假一個月毋庸開缺欽此跪讀之下感激涕零伏念奴才受恩深重未効涓埃渥荷聖主隆施不以孱商見棄寛子假期調理鴻慈曲逮彌切悚惶假期之内連日加意醫調所患頭暈骨痛等疾雖未十分全减而心悸失眠之症已就全愈現在假期屆滿調理漸痊何　稍耽安逸卽於九月二十八日銷假勉力辭公以冀上答高厚生成於萬一所有奴才感激下忱並病痊銷假日期謹恭摺異陳叩謝天恩伏乞皇上聖鑒謹奏奉硃批知道了欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲遵旨揀員調補海疆要缺知府恭摺具奏仰祈聖鑒事竊照潮州府知府　霽患病開缺回旗調理接准部咨欽奉上諭廣東潮州府知府員缺緊要著督撫於通省知府内揀選調補所遺員缺著周開銘補授欽此查潮州府係衝繁難要缺管轄九縣地處海疆非幹練之員不足以資治理臣等督同司道於通省現任知府内逐加遴選　有瓊州府知府劉名譽年三十四歲係廣西桂林府臨桂縣人由附生中式光緒五年巳卯科本省卿試第三名舉人六年庚辰科會試中式第三百十九名貢士殿試二甲進士改庶吉士九年四月散節授職編修十三年十二月充國史館協修官十国上年戊子科河南省鄕試副考官十五年充己丑恩科貴州鄕試副考官十六年正月充恊辦院事本衙門撰文功臣館纂修官十七年京察一等引見奉旨記名以道府用八月充奏辦院事功臣館提調官會典館圖上恊修官十二月初七日奉上諭廣東瓊州府知府員缺著劉名譽補授欽此十八年正月二十一日奉吏部給發文憑祇領起程於閏六月十八日到省十八年七月二十二日到任該員學優才裕辦事認眞以之調補潮州府知府實於海疆要缺有裨與例亦屬相符合無仰懇天恩俯念海疆員缺緊要准以瓊州府知府劉名譽調補潮州府知府俾資治理如蒙俞允該員由實任知府遵旨揀調知府毋庸送部引見並無庸核計叅罰所遺瓊州府知府員缺應遵旨卽以周開銘補授據藩臬兩司會詳前來臣等謹恭摺具陳伏乞皇上聖鑒訓示謹奏奉硃批吏部議奏欽此○○劉秉璋片再查定例士民人等捐助地方公欵至一千兩以上請旨建坊遵照欽定樂善好施字樣由地方官給銀三十兩聽本家自行建坊如係有力之家免給建坊銀兩各等因遵照在案兹據鄷都縣知縣蔣履泰詳據縣屬三品銜貴州候補知府曾溥遣丁曾福禀稱家主遵故父從一品封職曾嵩柏　母從一品命婦曾高氏遺命捐田地二分共計價銀一千四百六十兩捐作縣屬義學修火由縣詳請奏奬建坊前來臣覆查該紳曾溥遵其故父母遺命慨捐田業二分共值銀一千四百六十兩年收租榖作爲縣屬義學修火洵屬樂善好施核與建坊之例相符合無仰懇天恩准予該紳曾溥之故父從一品封職曾嵩柏故母曾高氏自行建立總坊遵刊樂善好施字樣以昭旌奬而示激勸理　附片具陳伏乞聖鑒訓示謹奏奉硃批著照所請禮部知道欽此○○剛毅片再勞績候補知縣到省一年期滿例應考　面試甄别具奏歷經遵辦在案兹查有候補知縣李汝璠才具明晰辦事勇往業經詳加考察照章考試堪以本班序補據藩臬兩司會詳前　除將該員詳細履歷開單咨明吏部查照外臣等謹附片具陳伏乞聖鑒謹奏奉硃批吏部知道欽此○○崧蕃片再查前准部咨凡調署實缺州縣佐雜不得逾十分之二並將因何調委緣由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署代理著每屆三月彚奏一次由吏部嚴行查核如有違例更調等弊卽將該督撫藩司分别叅奏欽此又准部咨候補委用試用人員除委署無人之缺及暫時代理無庸核計外如委署有人之缺擬請州縣與佐雜分計各不得逾十分之一以示限制又州縣佐雜實缺人員調署比照委署定章各不得逾十分之一以示區别各等因歷經遵辦在案兹查光緒十九年夏季分現任人員調署别缺者只有綏陽縣一缺其候補委用試用人員除另有差委所遺之缺不計外並無委署有員之缺據署藩司唐樹森造册具詳前來臣覆查無異除册分送部科外謹附片具奏伏乞聖鑒謹奏奉硃批吏部知道欽此○○崧蕃片再光緒十九年六月分收到各省關解黔軍餉銀數業經奴才奏報在案兹查七月分收到江蘇江海關恊餉銀三千七百五十兩又上江蘇省恊餉銀七百五十兩又收山東省恊餉銀七千兩又收四川省四月分鹽厘鹽稅恊餉抵捐等銀二萬八千兩又五月分恊餉銀一萬二千兩共銀四萬兩又收江蘇淮運司恊餉銀三千兩又收江蘇省恊餉鉅七百五十兩又收廣東省恊餉銀一萬兩共收銀六萬五千二百五十兩據署布政使唐樹森申報前來除咨部查照外謹附片具陳伏乞聖鑒謹奏奉硃批戸部知道欽此○○江南福山鎭總兵奴才韓晉昌跪奏爲恭報奴才接篆日期叩謝天恩仰祈聖鑒事竊奴才於光緒十九年正月　滿起復五月到京蒙恩補授湖南綏靖鎭總兵員缺旋奉簡命調補江南福山先後具摺叩謝天恩仰蒙召見三次聖訓　詳莫名欽感陛辭後遵卽取道南下行抵江寗省城接奉兩江總督臣劉坤一行知飭赴新任九月十二日准前署總兵黄本富委員將關防文卷等件齎送前來奴才當卽望關叩頭謝恩祇領任事伏念奴才一介武夫毫無知識溯戎旃之久列豹略未嫺媿專　之忝膺竊濡滋懷兹值三年服滿欽承九陛恩綸命作鎭于衡湘旋量移於吳署竊倖自天錫寵稍慰瞻雲就日之忱敢云遷地能良彌切履冰臨淵之懼鴻施疉沛鰲戴難勝查福山爲沿海要區總兵有督操專責舉凡整飭營伍簡練舟師在在均關緊要自維檮昧深懼弗克勝任惟有恪遵宸訓勉竭愚忱一切應辦事宜隨時禀承督臣提臣認眞經理以期仰答高厚鴻慈於萬一餘將接篆日期恭疏題報外所有奴才感激下忱謹繕摺叩謝天恩伏乞皇上聖鑒謹奏奉硃批知道了欽此○○劉坤一片再總理衙門續議救生章程嗣後外海水師管駕人等遇有中外船隻在洋面遭風觸礁瞬將沉沒者果能奮身冐險救出三十人以上准其比照異常勞績奏奬每次不得逾兩三員等因歷經遵辦在案現查威靖船自光緒十一年起至十五年分止覈計四次先後在浙江嵊山等處救起曹得春等共四十三名又登瀛洲船於十四年起至十五年分止覈計四次先後在上海等處救起甘紹棠等共三十五名又聲霆船於十四年起至十六年分止設計三次在寳山縣等處救起蔡應元等共三十五名以上各船所救人口均係身沒巨浸危在呼吸該管帶等於驚濤駭浪之中奮不顧身冒險援救實屬異常出力據江南籌防局查明擇尤詳請奏奬前來臣覆查無異謹將擬保各員弁繕具清單恭呈御覽合無仰懇天恩俯准照擬給奬以昭激勸除咨總理衙門吏部兵部查照外理合附片具陳伏乞聖鑒訓示謹奏奉硃批覽欽此○○頭品頂戴兩廣總督臣李瀚章廣東巡撫臣剛毅跪奏爲籌解光緒十九年部撥地丁京餉恭摺仰祈聖鑒事竊准部咨光緒十九年京餉廣東奉撥地丁銀十萬兩當於二月間先飭藩司籌銀五萬兩作爲第一批遴委候補知府聯興等領齎匯單赴京投納在案兹據布政使覺羅成允詳稱在於地丁項下再籌銀五萬兩作爲第二批仍交殷實商號日升昌百川通蔚泰厚蔚長厚新泰厚匯兌至京飭委試用同知趙從芾等領齎匯單於光緒十九年九月初三日起程由海道進京支取銀兩赴部投納等情具詳前來臣等覆核無異除咨明戸部查照外謹合詞恭摺具陳伏乞皇上聖鑒再光緒十九年京餉奉撥廣東地丁銀十萬兩現已如數解清合并陳明謹奏奉硃批戸部知道欽此 
 
