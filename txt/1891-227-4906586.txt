# 1891 - 227 - 4906586

 

Page 1

 
 
[五經無雙] [  點石齋謹啓]  
　　國家設科取士除正塲四書文外兼試經藝古學塲中詩賦而外更試經解經解貴考据援引精確疏解明通訓詁之學也經藝貴典赡取材宏富吐屬清華詞章之學也二者各有專家不可得兼文匯舘主人恩欲兼之以公同好爰有匯解經藝羣元之輯選五經文之沉博絕麗薰香摘艶者每經得文二千有奇復倩名手擬題補文以臻美備每遇一題匯摘諸解以御纂七經皇清經解十三經注疏爲主而每家專經之書復採入百有餘種逐句逐字删繁就簡弁之上層以資採用謂之詞章也可謂之考据也亦可今當大此之年秋風起兮槐花黄士子揣摩有日便便邊笥本不難取之于懷而是書則兼收並蓄無美不臻不獨經藝經解可當揣摩卽策學條對亦足以資考証五經無雙是書殆可當之矣閱旣竟因書其大略以質之海内諸同好 
[隂隲果報圖注續請印送] [  點石齋啓]  
　　昨前登報劉大善士隱名氏託本齋印送二千五百部托北申昌代發收回半價每本僅取五十六文迄經四天已售去二千部尚存五百部定本齋趕訂一俟訂成仍托北申昌代售只卜得滬上善士購取但外埠來函竟難應命仰望海内大善士續來定印敬送集成躉數應有章程再當登報俾得各省善士函取則本齋之所厚望焉此佈 
[答客問美艦來華詰問教案事]  
客有馳域外之觀喜爲不平之鳴者造廬而問曰中國今年閙教之案迭出亦旣盡法懲辦而近日外洋各國尚有不满於此事之意欲合從各出兵艦來華詰問美國首先允發兵船赴華貴報一論說固已詳哉言之而僕獨怪夫美國之首先發難何也豈美國新立自知非歐西各大國之敵故自此於附庸奉令承教惟恐或後耶抑豈美國教堂之被刼者多於他國耶豈美國與中國有齟齬之漸而外人不及覺耶殊有索解人而不得者先生其明以教我余曰鄙人譾陋烏足以知此然子謂美人自比於附庸甘於歐西各大國奉令承教之不暇此則未必然也美國自華盛頓開基以來與英人搆兵多年百折不回由此立國漸與各國通商前者雖追隨英法之後以擾中國迨和議旣成則美國自樹一幟自占一界卽民事併於英工部局而諸事由領事作主官與商之在中國者與他大國無以異中國之所以待之者亦與他大國無以異設或歐西各大國有事美人亦得出爲排解力爲襄助疇則視之蔑如者美人又何必頽然自儕於小國而輕聽人之嗾使也若以爲美國教堂遭劫者多則又不然此次閙教案起首自蕪湖繼而揚州和州武穴丹陽等處大抵所毁者天主教堂爲多非盡美國教堂也且教中初不分畛域凡有害及教中者皆得起而禦之則正不得謂美人之專顧其私也惟有後一說謂美國與中國有齟齬之漸則或者有之何則美國之禁華人往美風厲雷行不遺餘力論者謂多係出於美民而非美廷之意緣華人之被禁阻者多屬傭工食力之流此等人雖其先由美廷招致以去爲之開闢土地建成大業而華工價廉而工勤大碍美國土人之業因而大爲美人之所疾視漸以成仇繼而積怨已深一旦發洩則華人不能一刻安居矣美國爲民主之國民之所欲上必從之亦無怪美廷之不能拂衆情而顧大局惟是美國之人無論商民可以至中國通商各埠寓居執業中國爲之保護待以優禮華人若至美國通商各埠禮亦如之此固載在條约兩國事同一例今中國以美人顯違條約嚴逐華人未竞亦有詰問之語而美國政府無詞以對則不免因羞成怒亟欲尋中國之釁盖情理所不能解者祗有出之以勢力而已美國欲以勢力壓中國而自顧獨力難支又不能以此事告諸他大國以求其助乃忽值此閙教之事各國創此詰問之議商諸美人自然正中下懷而應之如響雖然今日之天下固爲勢力之天下而亦未嘗不講情理也中國之辦教案自謂盡心竭力官則撤任匪則正法煌煌綸綍通行各省堂堂憲諭遍貼通衢一時雖受虚驚至今仍歸安貼尚有何不足之處且閙教堂者多係匪徒會黨彼其意本欲借此令中西兩邊相仇而彼乃得以從中取利此中意思西人亦皆知之而顧輕於舉動適墮匪黨之計詎不大可異哉余嘗謂萬國公法必藉勢力而後行於此乃益信矣美人虐待華人中國未嘗出一兵發一艦以相威刧則又何怪美人之藐視中國而首先發兵艦來華哉獨恐各國旣來詰問中國中國必據情執理以對之各國亦必衡情酌理而議之究之仍各如其情理而止則美人假公濟私之志仍不得以一逞不更貽笑於列國也哉然而事不可以逆料也請吾子少安毋躁徐以待之靜以觀之何如客唯唯而退 
[本館接奉電音]  
　　昨由京友電傳上諭三道敬謹譯登○七月十六日奉上諭吏部奏遵議處分一摺理潘院尚書松森應得降三級調用處分着加恩改爲革職留任欽此同日奉上諭劉坤一奏特叅庸劣不職之道員州縣請分别革職降級一摺江蘇補用道來年亨人才猥鄙同列羞與爲伍着卽行革職勒令回籍按察使銜候補道馮邦棅辦理鹽務舉措乖方着革去按察使銜道員知府以同知歸部銓選通判直隸州知州裴大中劣跡多端致滋物義如皋縣知縣羅理章匿喪緩報貽悮公事均着卽行革職以肅官方餘着照所議辦理該部知道欽此同日奉上諭劉坤一奏特叅庸劣武職大員請分别降補一摺記名提督黄琬堂管帶勇丁毫無紀律着革去提督總兵以副將仍留江南補用候補游撃吳爲學恃符刁狡物議沸騰着革去游撃都司以守備仍留江南補用以觀後效餘着照所議辦理該部知道欽此 
[漢苑秋蟬]  
　　工部琉璃窰廠例派满漢監督各一人專司其事以便督理窰廠匠役按卯工作一年期满奏請更換兹届更換之期經工部開列满漢司員銜名清單於七月初七日具奏請旨更換本日奉硃筆圈出琉璃窰廠满監督著工部員外郎海康去漢監督着工部候補主事何乃瑩去欽此○調署直隸豐潤縣本任遷安縣知縣牛昶煦因上年順直被水災重需賑過鉅自行集資湊銀一千零五十兩捐助直賑解由賑局解往災區分放請爲故父原任河南河北鎭總兵牛浩然捐加一級请三代從一品封典查賑捐例章由從二品武職加一級請從一品封典應捐銀二千五百六十兩照四成新章折合計銀一千零二十四兩今該令所捐銀數尚屬有盈自應奏乞恩施准該令请爲故父原任河南河北鎭總兵牛浩然賞給從一品覃恩封典等情經李傳相據情入奏於七月初五日奉硃批着照所請吏部知道欽此○吏部示傳所有在部投供之坐補國史館漢謄錄張鵬翺一員限五日内取具六品以上同 
 
 

Page 2

 
 
鄕京官印結塡寫履歴親供親身赴部騐到有執照者呈騐執照以便咨送　國史館毋違特示○吏部開列尚書侍郎曁御史等銜名於初七日晨具奏請派考試漢廕生一摺本日奉硃　圈出閱卷大臣協辦大學户部尚書福錕户部右侍郎廖壽恒禮部右侍郎李文田監試御史聯　丁之栻去欽此宣旨後福大協揆等卽由西苑門進入大内至上諭館將應考漢廕生五人逐一點名給卷命題扃試至未刻繳齊試卷大協揆評定等第後封存館内以便詰朝拆封其姓氏等第俟拆封後再行登錄○内閣批本官逐日恭繕批旨頗形勤勞自應援案保薦以昭激勸本年適届京察之年經内閣具奏請將批本官准保一等請旨遵行一摺本日奉旨依議欽此○前藏逹賴喇嘛業經駐藏大臣將轉世掣定奏聞後例由理藩院咨請内閣撰擬勅書頒送本院以便頒給逹賴喇嘛領訖以昭信守兹經内閣典籍廳將應頒前藏逹賴喇嘛　勅書底稿撰擬　妥於七月初八日具奏呈覽本日奉硃筆知道了欽此○内恩豐倉監督倉逹人等於本月初六初七初八連日赴倉開放内廷各項首領内監蘇拉曁香燈媽媽辛者庫及各處應領夏秋兩季小米計共放小米二千七百數十石皆以大車自倉載運沿紫禁城經東華門出東大栅欄該處糧行之人百十成羣聚集是地攔車購取買定者卽將米袋卸堆路旁隙地以便彚總運回本鋪其所放小米率皆本届新到黄糧顆粒尚屬潔整色未霉變每石值松江銀一兩三錢有奇云○兵部三次示傳六月分在部投供之候補差官雅拉哈知悉限本月初十日親赴本部騐到如再不到卽行扣除毋得自悮特傳○福建福州船廠學堂係已故大學士左文襄公撫閩創設而吳沈諸公得賛其成現經廠員以文襄公等創立是廠頗費經營未便没其前功籲請於船廠附近購建故大學士左文襄公專祠賛成諸公一併附祀以隆報享而昭永久並请列入祀典每歲春秋由地方官致祭之處詳由制軍入奏昨經卞頌臣制軍據情入奏於七月初五日奉硃批着照所請禮部知道欽此○宣武門内大街英子胡同居住吳姓本自右安門外遷居於此而未久也吳之子名瑞兒年方四齡吳夫妻愛之不啻掌上明珠瑞兒又得祖母歡鍾愛甚摯詎本月初七日辰初瑞兒於門前購買食物於時未及二刻其祖母出門喚歸已不見其蹤影赶於附近各巷徧尋未見復偵騎四出仍未得梗槪家中人痛哭不已徧爲求籖問卜以冀珠還合浦然未知能如願否也 
[津水秋鱗]  
　　今届北闈鄕試粤東士子嚴定錄遺額數及識認章程業經先後列報兹查初次錄科到者一百餘人二次到二百餘人三次到三百餘人共計八百餘人原定取錄七百二十人嗣以溢額僅百餘人倘一槪麾之門外八千里往返徒勞非所以體恤寒畯也由是一榜盡賜及第彼觀望於始者恐不免貽悔於後矣○六月杪青縣監犯越獄脫逃已據傳聞列報兹悉實係盜匪明火執仗夤夜行刼從大堂直入上房綰青縣篆殷大令棲梅鶴於偏院中未罹凶鋒失贓無幾其時更鼓禾殘班房差役尚未散盡而街上又有露坐納凉者一聞喊捕聲齊出應之盜遂不敢久留稍得資財卽便逸去大令於事後嚴北甲捕務獲贓賊聞已拿獲兩人但不知是否案中眞盜耳夫以衙署森嚴之地竟敢公然刦奪盜眞愍不畏法哉○福建候補知縣陳篤軒大令邦烈係廣東嘉應州人率帶家丁劉海入都引見事畢南下道出津門於初九日附搭普濟輪船擬由滬上取道赴閩該船定於初十日十點鐘開行是日八點鐘大令在船睡醒令劉挈壺上岸購取熟水船距岸不過尺許且有跳板劉躡木屐不良於行一失足卽墮江中隨三閭大夫以去大令行色怱怱擬置諸不顧後被居停再四挽留始再登岸逗留一日設法撈屍旋得屍身於船輪之下爲之棺殮寄厝於下園閩粤山莊大令於翌日另附海晏輪船起程查劉年約四十餘歲家中尚有妻子望斷刀環魂招繐帳可勝歎哉○同豐厚錢鋪於五月二十日倒閉鋪東陳鎭一率子雲生盡室潛逃已列前報荒閉錢鋪爲津城習見之舉而陳氏父子處心積慮情實同於誑騙日昇昌錢鋪見其支絀情形不與往來陳又設法夤緣向某錢鋪借津錢數千吊購取物華樓金葉五十二兩質於長生庫而於遁逃之前一日傍晚開寫本號錢帖將金葉贖還旣騙錢鋪復騙質鋪可謂算無遺策前報謂其置辦車輛蓋爲搬運什物及逋逃地步也瀕行時自置車兩輛另雇京車一輛雲生之弟婦歸寍父母未及同逃捉將官裏去業由母屬取保近日天津縣高懸賞格如獲陳鎭一父子解案賞銀一百兩重賞之下必有勇夫聞已在河南道口將陳截獲但路隔千餘里不知是否屬實俟有續聞再錄 
[臺嶠賸語]  
　　沈李浮瓜南皮雅集臺北向鮮土産多從鹿港運來每一洋蚨可購瓜八九個至李實則由福州裝運而至亦爲果中之貴品云○今歲雨暘時若米榖豐登野四歡騰咸歌大有目下晚禾已種迎郊一望新綠如烟海外桃源幾不知人間已報秋汛也 
[鷺島新凉]  
　　中元令節各處皆有盂蘭盆會而泉漳厦門一帶此風尤甚謂之做普度自七月朔起大小各街巷居民鋪户無論貧賤富貴槪以牲宰酒醴擺設門前以祭無祀孤魂并召梨園子弟笙歌迭奏袍笏登塲以祀焦面鬼王卽以餕餘招親朋飲宴互相酬酢謂之飲普度酒一月之中舉國若狂但以厦門一隅計之耗費錢財已不下十餘萬金今年自源通報倒銀根掣動停閉錢庄十數家巿面爲之改觀節近中元大率關門閉户做普度者僅數家而已江湖日下此有心人所以有今昔之感也○初八日有人行過虎頭山麓闻有臭穢之氣四處尋視見有男子被人撃斃由是互相傳說爲地保所聞赴廳呈報正擬傳差詣騐旋據屍親呈稱死者姓張名糞掃在德國衣利蕯魏夾板船爲庖人因與同船水手王福來許阿水爭論於初五六日打架數次該船於初七日早開行出港往牛莊烟臺等處待其回厦時始可拘水手訊究也○廿四崎頂觴咏園酒館後面有邵姓居焉一夕銅壺漏轉忽聞有人在屋面抛擲磚石錚然有聲料係妙手空空兒所爲邵固有勢力者卽喚差保升屋看守迨東方欲曙差保甫下屋而瓦片卽隨之而下紛紛作蝴蝶舞不解其故禀請黄分府親詣勘視飭差嚴加防範日夜守候未幾見空中有破棉衣抛下火星亂迸又見墻壁窓牖火光隱約疑係山魈作崇擺設香案叩叩通誠始得稍安然有時仍抛磚擲石狐耶魈耶胠筐之詭計耶不得而知之矣○源通倒閉後票局匯放官欵亦被吞没經福州將軍閩督憲查提追訊緣號東葉大鏞係電報文報兩局委員兼充招商分局司事恃符狡展抗不到案地方官擬通詳上憲將葉差使裁撤始可拘傳到案本地紳商初時不敢呈控今見葉已摇動遂向廳署呈控尚有美國人之被吞欵項者亦請西官照會索逋矣葉住宅宏敞爲厦門巨擘值價數萬金有陳某被倒之欵最鉅欲以此作抵而葉則託詞推諉云○厦門出口入口各貨除子口分運外每年徵收厘金不下十數萬近來按月比較常不足額良由司巡人等良莠不齊難免串通奸商走漏舞弊也厦門華民寄籍英美法吕宋各國開設洋行者十數家貲本有限專以代報子口偷漏厘金爲生計所報入口暫存之貨每年數以萬計而轉運出口者曾無一件不知此種貨物消歸何處本地綢庄布疋還報厘金者十無一二而售貨則每年不止十萬金想有榷稅之責者必當設法整頓以除積蠧而裕利源也　　 
[東海郵聞]  
　　琉球國民往往私向中國販運貨物今春長崎稅關長官平川武柄曾經嚴查乃現悉又有一琉球船從中國满載而回直赴鹿兒島大島出售稅關長得報復往查究正未識若何辦理以善其後也○福岡縣夜須郡安川村大字隈江部落後面山内上月廿二號遭暴風摇撼異常山谷内卽噴水數日河水爲之混濁大有崩裂之勢本月三號又風勢更危險人民皆搬運衣糧雜物其東北隅有屋百餘間忽見旋轉或立或横如分割然其破裂處水聲更急村内防禦人夫七十多名見地已破裂思逐一彌縫導水他去嗣見左側又崩二處一時皆移農具而行由郡長請技師到來指示防禦良法一面上詳縣廳○某甲者不知何許人自稱是孝廉善刀筆爲某寡婦與某號涉訟請至長崎相助已逾三月矣本月初四日偕一小童在本籠町購買糕餅適有甲乙丙三人大醉言歸乙固日與麴蘖爲友每飲必醉醉必肇事時從花街下來一路東倒西　歪逢人輙欲尋釁其手舞足蹈之形實足令人生厭甲遇諸途操官話作申申之詈乙卽舍丙丁與甲爲難一轉瞬間甲已按在地下狼狽不堪 
 
 

Page 3

 
 
所帶小童已哭回由丙丁扶起丙挽醉漢丁伴孝廉同回租界甲旋投理事署以毆辱斯文請究理事卽飭捕拘拿詎乙力大無窮巡捕二人不能就擒乃倩剃髮匠某來帮捉丙見之不服與匠打架巡捕見勢不佳又請日捕帮捉丙又與日捕撑拒日捕吹暗號傳集同人始將乙丙拘住乙先收監丙則由日捕房轉送理事署人皆謂丁本無預此事也豈知晚上甲復入署出其捺傷之處以示諸官並禀被打時失落一金表番餅一枚皮夾袋一個等眼見丁竊去請追究重懲等語次日理事張子豫司馬坐花廳審問甲居然坐於左先問乙訊得因醉毆打屬實着笞責二百下繼問内司馬惡其毆打日捕顯有拒捕意着加笞三百下求問丁謂爾從實供來究竟表在何處丁供一片好心將甲扶伴回來如何作竊時甲在座卽作左手攙人右手竊物狀以證其實丁仍不認命笞一百五十下丁喊寃之聲不絕笞畢又問究竟藏在何處丁供實不竊卽斷吾頭亦無物繳呈甲見事難如願連聲喝打觀審者殊爲駭詫司馬不得已命再笞五十下仍無供甲又從旁改言曰他三人一氣相通必須重辦方招司馬不理命將犯收監而退此案出街談巷議咸憐丁这寃謂甲非實有金表之人丁亦實非行竊之輩然出諸泛泛悠悠之口亦何益哉○駐紥日本俄羅斯公使戲愛烏衣旣本月十五號任满俄國政府因後任尚未得人方在會議嗣議以公使館内一等書記官壳癩讀湘蘭希暫可代理數日前俄國政府已允准着駐紥東京按壳癩讀君通曉東洋事情自此由日本以迄中國朝鮮凡有交涉事件定易辦理也○朝鮮近信云仁川港近日來商况活潑入梅以來雨水調匀稻苗暢茂農夫亦有豐收之望到處村落頗有鼓腹撃壤狀今秋日本商人贸易之繁盛亦可預期矣惟自去年來新築家屋日多各國租界已無餘地現在租界會議員擬請韓政府增廣租界區域云○元山港商人待元山京城間陸路電綫之通久矣近日已架設竣工商人等各得利便將見商業日有起色矣聞該電綫造具皆從東京沖電機工塲輸送過來今電信價目已定遞信省出有告示○明治廿四年七月三十號示今設朝鮮政府於元山開設電局本年七月三十日以降開辦日本各埠與元山間電信其電報價每一字定金六角六分惟對馬與元山間往復减價收五角六分云○釜山港幾年來日人所設之共立學校内惟日課近今又添附夜學科置韓英語學兩途各請教授計入韓語科之生徒七十餘名英語科二十餘名教授惟增請韓人一名其裨益青年子弟不少他日釜山商業進步可于此卜之 
[命案定讞]  
　　金陵整容匠朱某之徒某甲被鞋店學徒某乙誤傷斃命所有相騐情形及所訊供辭早登前報兹悉越數日屍母由儀徵來寗痛子慘亡赴縣鳴寃趙明府當將兇手及一干人証秉公研訊據屍母供稱小婦人家住儀徵只此一子名喚孫小和子在姑父朱某處學習整容業頗知孝順今慘遭鞋店學徒吕悅齡毆斃從此小婦人無依無靠情何以堪務求大老爺昭雪供畢痛哭明府提悅齡之父到堂據稱小的在廣懋鞋店爲夥兒子吕悅齡同在一處學業满師後工價微薄因於上年辭出在枇杷巷朱剃頭店隔壁租屋半間自攬生意兒子悅齡與孫小和子素來交好六月廿四日兒子新做黑夏布褲子一條孫小和子看見便謂兒子是大老官穿得如此洋氣後又對旁人說吕悅齡近來大瘦想是吸上洋烟適被小的兒子聽見與之爭論忽又揮拳不知如何將孫小和子碰傷斃命小的並未在場不敢妄禀大老爺俯念小的年近花甲家無次丁兒子又年幼無知失手罹禍求恩减等訴畢叩頭如搗蒜明府叱令退出飭將兇手吕悅齡帶上吕供稱小的十七歲明府喝令用刑乃供今年實在二十二歲餘供與前堂符合踢傷致斃亦招認不諱明府乃飭令畫押訖再訊鄰右見証亦均無異說明府着將吕悅齡收禁諭令屍母靜候通詳各憲照例辦理其餘無辜之人盡行開釋此時雖未科罪而已鐵案如山矣乃悅齡之父邀同原差與孫小和大姑父某丙婉商情願將悅齡嗣與尸母爲義子終身奉養先給養膳貲數十串令尸親等具呈到縣云孫小和傷後發痧病重不起並非死於悅齡之毆屍母業已應允遂邀同案内人証面求趙明府當堂呈切結底稿一紙明府閱詢大怒謂此係人命重案非同兒戲何得起滅自由姑念爾等均係鄕愚寛恩免究如再饒舌定治以誣控之罪所具結底擲還飭站堂差役驅逐出縣原差某亦大加呵斥云 
[泊船口外]  
　　西例輪船上有人患疫其船卽泊口外不准入口以防疫氣傳染也聞有某輪船由天津開行來滬船中有三人沾染時疫相繼斃命昨日駛至吳淞口卽行下椗遵西例也 
[疑竊得白]  
　　謀得利洋行失竊黄魚膏初疑出店桑阿堂行竊因桑遹回鄞縣故也報案後由蔡太守備文關提旋由包探查明係張阿富行竊將贓售與法租界新大南貨鋪太守飭將張阿富押候移提新大鋪中之包祖紀到案再訊此已列諸前報者也昨由新大鋪中之胡品忠投案稱魚膏由小的經買並不由包祖紀手將收貨及滾存總清等帳簿呈閱該洋行遣傭人投案訴稱失去魚膏九十斤此膏由洋東囑木匠買來每觔洋七角半共洋七十餘元張阿富供行竊魚膏初次售與新大秤見二十三斤半第二次秤見三十餘斤每斤洋四角半共得價洋二十四元三角該鋪進貨秤與出貨秤不同恐不止五十四斤胡品忠稱鋪中之秤進出一律魚膏價值高者每斤五角次者四角半或四角又有乾濕之分此次買進者祗有五十四斤登明帳簿歴歴可查張阿富稱所竊之膏盡售與新大並未向别處另售太守問爾售膏在於何時答稱夜間又問論價後秤斤兩爾見否答稱先行論價每斤四角半及秤斤兩小的確未寓目胡品忠稱當在張面前秤見斤兩太守問爾在夜間收買豈不知來歴不明答稱魚膏皆向魚販收買魚販日間無暇須在晚間將膏兠售與各南貨店張來時自言以販魚爲業收買濕魚膏晒乾併成此數桑阿堂稱小的被洋東疑竊奉文關提鄞縣派差五名在小的家索人妻子驚慌逃避來滬現接地保來信知已用去差費洋十五元尚有不敷催小的前去料理然前項之洋已將衣物質盡勉力湊交若再索銀洋實在無力且小的往返寗滬费錢不少尚求原諒胡品忠稱照謀得利所言魚膏有九十斤照每斤七角半核算亦無七十餘元之多况魚膏價值斷不至七角半可見所指不實太守謂爾鋪收買竊贓咎屬難辭着胡品忠將魚膏九十斤繳案給還失主或照算繳洋六十七元半亦可張阿富屢次犯竊判笞一百板發捕房管押四月再繳所得價洋諭謀得利之傭人曰爾洋東疑桑阿堂行竊致累伊用去川資今旣破案爾主人理合酌給洋銀以示體恤一面備文至鄞縣止提 
[上海縣署瑣案]  
　　楊錫槎扭胞姪伯珍並李阿祥何福昌等至上海縣署控稱遭伊等硬搬什物牽去耕牛一頭請爲究辦前晚袁大令升堂提訊楊錫槎訴稱小的年三十二歲在引翔港開設磨坊本月十四日下午忽有二三十人蜂擁而來不問情由將所有物件並白花十包麫麥數百斤耕牛一頭盡行取去小的見伊等來勢兇横寡不敵衆不敢與較祗將李何二人獲住據稱姪兒伯珍使伊搬物爲此將伯珍一併拿獲叩求訊究地保姚旭生禀稱前日下午小的因事下鄕聞悉前情立時赶往衆人業已散去後由小的將麵麥查獲派人看守大令命提伯珍至案供稱祖及父先後逝世遺下家産契據被叔父覇吞小的家中有兄弟姊妹人口旣多費用甚鉅因此情急于前日往搬物件大令謂爾年紀尚輕諒有别人唆使况物件甚多非爾一人所能搬運爾須將誰人唆使誰人去搬物從直供明本縣令爾叔將産業契據交案當堂分派否則將爾重辦伯珍稱此係小的一人所爲開導至再堅執不移大令喝令重笞二百板令具供結釘鐐收所照例擬辦又提李阿祥何福昌至案研詰李何同供小的等向爲小本經紀是日至引翔港親戚家中飲時節酒午後聞對門磨坊中有爭閙聲前往看視忽被悮拘並遭各鄕人私刑吊打身受傷痕求恩騐視大令飭仵作騐得受有微傷遂着分别收所一面飭原差協保前往將麵麥等物吊還交楊錫槎收領楊稱姪兒實係受人之愚大令着退去再行核辦至夜半時大令又升堂命提伯珍至案再三開導伯珍始供係姚小園等唆使大令着還所並飭原差立刻下鄕拘拿姚等到案訊辦○張友仁控楊炳康老松誣竊兇毆袁大令訊供之下判將康枷號已見前報前日晚堂袁大令提康研詰康供稱小的業已改過身患寒熱 
 
 

Page 4

 
 
求恩開釋大令騐明康患病屬實卽着具改過結釋放○袁大令訪得本邑三林塘地方有葉蘭亭者私通鹽梟因於前日飭差拘到晚堂提訊葉供稱本邑人前在鹽捕營當差迄今安坐家中耕田度日實不犯事大令着收所候查明核辦 
[英界公堂瑣案]  
　　粤人楊杏山在洋行爲夥被車夫戴福林挾怨逞兇持鐵器打傷腰膀首面報捕拘戴禀請騐傷戴供並未打伊蔡太守騐得楊受傷屬實判戴管押十四天以示儆戒○西人米四海羅旺控被廚司吳恒光用玻璃劃傷吳亦稱被洋東用小刀割傷蔡太守飭將吳送往醫院騐明傷痕再行訊斷昨據捕頭稱騐明吳亦受玻璃傷蓋吳與洋東爭扭時撃碎玻璃窓吳將碎玻璃割傷洋東亦將自已帶傷洋東投案申詐前情並稱吳之工洋四元半業已繳案見証王阿榮仍執前詞坟守判吳恒光管押一月期满交保工洋照給○一百八十號華捕稱西人米四海姆倫報被王金才竊去檀香一根立卽將王拘拿王乘間躍入浦中撈起送案西人未到王供江北人經過碼頭忽被誣指爲竊是以忿不欲生蔡太守以原告西人未到飭將王金才開釋檀香給還失主○華捕稱王阿桂駕駛馬車沿途攬客拘案請罰王供並不攬客此車已有賈文卿雇定忽有人上堂稱小的係賈姓家丁主人係仁濟善堂已故董事賈裕高之子文卿雇定馬車是實主人年幼從未到堂故囑小的代質華捕稱王阿桂串出此人到堂妄認蔡太守飭將王阿桂交保着家丁知照賈文卿親自投案質証○羅阿素稱失竊衣服由捕阻獲人贓投案請領楊金全供蘇州人初犯行竊蔡太守判押十四天衣給領○包探江阿三稱王阿金竊洋貨店小洋刀等物交捕送案失主未到王供上虞縣人蔡太守判押十四天贓存捕房給還失主○二百三十四號華捕稱昨見蔣明德醉後在路胡鬧喝令歸家倔强不依反將小的扭打致碎號衣爲此拘案蔣供開酒店醉後闖禍尚求恩恕蔡太守判罰洋二元給償號褂○二百六十三號華捕稱昨奉捕頭命查馬車照會查至羅長裕則忽大聲言照會有無豈容嘵嘵瀆問遽揮老拳爲此拘案羅供華捕查問照會不敢不依因伊大聲喝問心有不甘與之口角蔡太守判押七天示懲○包探孔阿才稱昨見顧金和車上有川朴一紥重三斤七兩諒是坐客遺下爲此拘案顧供不知何人遺下蔡太守謂凡坐客遺下之物理應交至捕房以俟失主認領酬以奬賞顧金和旣不交捕房又不服查問判押兩天以示薄懲川朴待失主認領○韓小元稱在路行走被周掌榮馬車撞傷加以呵斥周反逞蠻由捕拘案周供駕車載客至廣肇山莊人多擁擠以致誤撞蔡太守判罰洋一元給韓小元養傷 
[法捕房瑣事]  
　　金利源棧房中堆裝工人某甲常將客貨私自取出前日又將某客所存之高麗參竊取適被管棧人識破立卽扣住人贓送至大自鳴鐘捕房管押昨晨經捕頭訊明犯竊屬實着押候解案請究○某氏婦性本悍潑喜效山膏之駡人前日不知何故在八仙橋西首與某甲爭鬧勢甚洶洶甲以堂堂男子不屑與娘子軍爭雄爲之退避三舍婦不肯罷休尾隨其後依舊吵閙巡街捕見之當將婦拉入捕房管押候解公堂訊辦 
[江督轅門抄]  
　　七月初十日陳其璟謝委轉辦火藥局並銷軍械所文案差華亭縣葛培義禀知交缷回並禀謝飭知赴崑山縣新任○十一日總辦沙漫洲　私鹽厘江蘇候補道楊鍾琛謝委江防營務處○十二日同知司徒繹銷丁堰厘捐差回阜寗縣武麟辭赴任知府羅章銷大勝關厘捐差吳淞驗補厘捐倪人凱辭赴局並銷鋃錢所差同知周昌鳳禀知謝委調辦善後局銀錢所差知縣萬中培禀謝奉委會辦銀錢所差崔作球奉委軍械所文案差○十三日崑山縣葛培義辭赴任○十四日縣丞華承緖巡檢武鳳孫均禀知今日到隨辦文闈供給所差 
[浙省撫轅抄]  
　　七月初四日趙慶祺禀知臬司委省城保甲提調讞局總辦差禀見叩謝○初五日嚴州府經歴尹開福禀辭赴任○初六日主嶔禀銷保甲提調並讞局總辦差嵊縣查蔭元禀見禀辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
