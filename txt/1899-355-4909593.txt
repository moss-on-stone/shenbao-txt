# 1899 - 355 - 4909593

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求㐲維德鑒 
[廣學會新譯李傳相歴聘歐美記每部三角五分○又出售新著富國眞理說教雪] [  圖書集成局代啓]  
　　前年李傳相奉使至俄旋歴聘歐美各與國衆皆以傳相本中國偉人充外洋貴使爭見顔色自幸光榮各報館更遣人日伺行臺記動記言歸登報簡廣學會林樂知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在棋盤街老巡捕房對門廣學會總局曁各省西士售賣處分别出售○富國眞理爲前任厦門英領事賈君所著中國今正患貧誠取是書而仿行之朝野上下間吾知其必有合也每部三角○說敎雪爲王君煜初所著盖惜彭君光譽說敎之誣而雪之也每部一角半○附售學古堂文集二角售處皆同前 
[恭讀本月十八日上諭謹註]  
　　嗚呼我今而知聖母仁慈天皇明聖兩宫嫌隙蓋皆出自謠傳而何嘗實有其事哉回溯去秋逆臣煽禍慈闈訓政反側以安然從逆之徒依然散布流言草野無知從而深信鐵房之建幾如目擊身親直至今歲仲秋猶有以廢立之謀公然登諸報牘者嗚呼同是聖清臣庶戴高履厚歴二百數十年何竟包藏禍心甘與康梁諸逆臣同惡相濟哉至本月十有八日欽奉上諭略謂翁同龢極薦康有爲並有其才勝臣百倍之語孰知康有爲密糾邪黨陰搆逆謀幾陷朕躬於不孝並有祗保中　不保大清之說遂有改君主爲民主之計經朕覺察諄請聖慈訓政乃得轉危爲安而康有爲及其死黨梁啓超先已逋逃稽誅海外猶復肆爲簧鼓刊布流言其意在蒙惑衆聽離間宫廷迨譚鍾麟查抄康逆等往來信函有譚嗣同堪備伯理璽之選是其種種逆迹殊堪髮指凡我中外臣民知其狂悖者固多而受其欺愚者千百中不無一二不但不察是非兼亦不明順逆所當相戒而明示者也自去秋訓政以來上下一心宫府一體勤求治理絶無異同而康逆等猶剏爲維新守舊之論煽惑狂躁喜事之徒殊不知我朝聖聖相承祖法昭垂永宜遵守且朕躬圖治之意但孜孜於强兵富國爲急今慈聖垂訓之言仍諄諄以修政交鄰爲急爰特明申誥誡披示朕心凡我臣民勿得輕聽流言妄爲揣測倘再搆煽邪說羣相附和去順效逆邦有常刑至康有爲梁啓超大逆不道漏網吞舟果竟稽誅是無天理近聞該逆狼心未改仍在沿海一帶倐來倐往著海疆各督撫懍遵前諭懸賞購綫無論紳商士民有能將康有爲梁啓超嚴密緝拿到案者定必加以破格之賞務使逆徒明正典刑以申國憲卽使實難生獲但能設法致死確有証據亦必從優給賞總之邪說雖煽而忠臣孝子必不忍聞憲典雖寛而亂臣賊子必不能貸將此通諭知之等因雒誦再三乃恍然於康梁諸逆之罪狀昭彰而此後終難逃顯戮矣乃有曲爲之解者謂泰西通例凡爲首事者皆以伯理璽天德稱之嘻是何言歟夫首事之以伯理璽天德稱者如部中堂官則曰某部伯理璽天德局中總辦則曰某局伯理璽夫德惟民主國之總統則直呼之曰伯理璽天德而冠以國名試問今者譚嗣同果首事乎否乎而胡爲甘心從逆者尚思開脫其罪名也或又曰康梁諸逆之爲此蓋不喜皇太后之訓政而欲使皇上獨攬大綱也是又不然攷康逆創立保國會聲言但保中國不保大清之時尚在去年春季卽梁逆亦同時在湘省大張改君主爲民主之說試問此時已逆知皇太后將出而訓政乎果使不保大清不特皇太后將遭杌隉卽皇上亦尚能端拱垂裳乎抑竟改君主爲民主之邦皇上將置身何地乎種種逆謀邪說在明理者當一見而卽知曲直自不被其所淆獨無奈明理者之世不多覯也邇者康逆在海外屢肆狂言幾同犬吠梁逆更作清議報戊戌變政記暗中出售以訕宫闈司馬昭之心早已路人如見彼黨逆之輩更何必强爲解說以致欲蓋彌彰哉我乃知此旨一下康梁之命將不得久延矣猶憶十餘年前高麗逆臣金玉均勾結外人將謀弑逆迨事發而遁歴八九載輾轉至滬上仍被洪鍾宇所剌以致畢命於東和旅邸中鄉者朝廷惟欲生致康梁致二逆得以海外潛蹤苟延殘喘今旣有設法致死之詔則堂堂中國豈無豪俠如洪鍾宇其人者我恐外人之保護難周逆犯之性命將絶矣至於清議報館雖已被火而戊戌變政記分售於滬上者仍復不少若竟任其狂噬勢必無識者被其蠱惑而謡言之起更無已時禁之燬之是所望於羣公袞袞已 
[本館接奉電音]  
　　昨日午前京師友人飛電傳來硃筆二道敬謹譯登○十一月二十三日奉硃筆孚琦補授大理寺少卿欽此同日奉硃筆溥長補授鴻臚寺卿欽此 
[刼埠考略]  
　　香港循環日報云南阿非利加洲分六部曰刼埠居民一百五十三萬地廣二十二萬咪曰必存蘭居民七萬三千地廣五萬一千咪曰巴蘇都蘭居民二十二萬地廣十萬三千咪曰蘇魯蘭居民二十萬地廣八萬九千咪曰搭浪施華列居民八十五萬地廣十一萬四千咪曰拿多路居民五十五萬地廣二萬五千咪刼埠分東西兩省東省分二十六邑西省分二十二邑其地均歸英屬疆域在緯線北極出地三十三度五十六分經線偏東十八度二十八分居民有黑白二種黑者曰渴顚都士曰加花士曰毛來由多係荷蘭人種類外人呼之曰阿非利加洲土人白種者曰荷蘭人德國人法國人凡各土民均積不相能互相輕視故地多爲英人所得英人滋生於此日盛一日比之土人得六分之一初一千四百八十六年此埠本爲葡國水師總兵官巴都魯戴覓得至一千四百九十七年有莆國水師名將法司哥得茄麥行抵拿多路登岸後得一帆風順直抵東印度此歐洲人航海徂東之始也旣而葡人得之不居英荷人反居之凡各艦往來藉此供給火食焉一千六百五十二年荷人設一公司在爹布路海灣名曰荷東印度公司就地建築砲臺以資鎭守並供給各船糧食一千七百九十五年荷人佔住刼埠一千八百零三年復爲八逹蛙人所奪一千八 
 
 

Page 2

 
 
百零六年卒爲英人所得延至一千八百一十四年方入英國版圖一千八百九十九年十月搭浪施華列因整頓選舉之事不從英國政府所請致啓兵端目下兩國相爭正不知鹿死誰手然以事勢論之小固不可以敵大寡固不可以敵衆弱固不可以敵强搭以蕞爾之區將寡兵微而敢與歐洲最强之英國抗覘國勢者甚爲之危也 
[法事談餘]  
　　香港循環日報登雷州友人來函言法人所索廣州灣租界現已勘畫妥恊遂溪縣境十分之六割畀法人日内勘界各員已次第回署惟雷瓊道周觀祭仍被扣留蓋法人因遭鄉團攻擊忿無可宣指觀察爲主謀之人故堅不肯釋也至於各鄉團練與法人鬨鬭四次法弁死二員法兵死逾百人鄉團則多係吳川土著應募入營者交戰之餘傷亡以數十計法官向大吏索取殲斃法弁之人大吏無可如何現方委員訪緝云 
[廣州灣近耗]  
　　廣州訪事友來函云本月初九日有法國砲船名加士地士者由廣州灣至省詢之船中人據云彼處劃界事宜刻已就緒有法國機器師二名前被土人殺斃旋由欽差大臣蘇子熙宫保將其屍交與法員土人屢與法人交戰死者約三百名法員聲言所有抗拒法兵及殺斃機器師兩欵須在京師開議云 
[東撫行期]  
　　天津訪事人云袁慰帥奉命署理山東巡撫篆務入京陛見本月初十日回至天津拜會直隸總督裕壽帥然後赴小站防次料理行裝十六日督帶馬步砲隊三營就道尚有馬步營工程隊四營仍留小站 
[密薦人才]  
　　京師友人致書本館云欽命查辦東三省事件大臣李鑑堂星使入覲天顔時造膝陳詞密保棟梁之選計一爲山東巡撫毓大中丞賢一爲湖南藩司錫方伯良一爲梁太史鼎芬一爲王侍御廷相按侍御直隸人以某科翰林洊擢御史去歲嚴劾革員張蔭桓奉旨飭回原衙門供職太史號星海籍隸廣東南海縣某科翰林曾因參劾李傳相獲咎文章經濟並世無雙侃直之聲聞於寰宇今歲已由卾督張香帥奏請擢用此次星使又登之薦剡我知帝心簡在不久當爲出山之雲矣 
[派兵彈壓]  
　　天津訪事人云山東有義合團者卽會匪之流亞也不特横行鄉曲且每與教會爲難前月初若輩連劫濟南某鄉教民十四家山東撫憲飭屬查拿並派兵嚴緝若輩遂逃至直隸之固城衛水深州景州等處焚燬教堂一所該管道府馳稟直督現已由裕壽帥札飭新授貴州提督梅軍門東益統率所部駐紥倉州之三營前往彈壓並派張觀察毓渠及淮軍右翼羅軍門督率二營相機辦理 
[太守閱團]  
　　揚州訪事友人云揚州府沈碧香太守以時事日亟各處團練宜與保甲相輔而行深恐各州縣視爲具文敷衍塞責因親往泰州東臺興化各邑詳加校閱事畢卽於本月十四日公旋 
[購線獲匪]  
　　廣州訪事友人云本月初六日午前河南保甲局勇丁十餘人行至十七鋪雙英齋酒樓前由眼線指獲匪徒一名解回研訊次日十一點鐘時又有匪徒十餘人登樓暢飮經大南門内信字營勇丁拘獲六人尚有六七人在隔座聞變飛步脫逃大約嚴密緝查不難拘獲也 
[緝獲匪黨]  
　　漢口訪事人云新堤紅燈會匪頭目易春亭就擒正法後羽黨仍未解散常向教民滋擾日前地方官又派出差役緝獲三名解入漢陽府收監以憑究辦 
[修換電竿]  
　　無湖訪事人云蕪湖上游相距九十里之荻港及十里塲一帶地勢低窪每當江湖上泛平蕪緑野盡成一片汪洋沿途電悍數十株連年被水所侵易於朽爛前經上海電報工程局委員履勘請蕪局委員從速修理是以日前黄别駕已親自帶領工匠巡丁前往修換矣 
[潔除道路]  
　　南昌訪事友來函云江西省城各處街道溝渠除東大街未修外其餘已一律疏通惟鋪户時在櫃前傾棄穢物保甲總局安子馨太守聞之出有六言簡明告示曰省垣官街大道理宜掃除清潔乃有無知愚民任意傾倒齪屑不但有污街路且虞溝渠淤塞現經按叚清查雇夫挑除淨絶特此剴切曉諭爾等各宜懍悉嗣後齪屑煤渣務勿櫃外堆積更夫打掃宜勤地保巡查是責倘敢怠惰因循差提分别究革越數日又出示曰城内官街大道豈容任意填塞爾等擺攤小民各宜靠牆貼壁屠户掛肉木桿不准店外突出木石小車糞桶務在僻處堆歇凡有養猪之家尤須圈禁屋側倘敢抗玩不遵立卽查拿究責 
[局員鹵莽]  
　　福州訪事友來函云南臺總巡局委員賴司馬來閩經歳卽得優差意氣之豪幾欲目空一世本月某日午後因事乘輿出城甫至茶亭左近適有鄭某者獨行踽踽迎面而來輿夫直撞横衝不肯稍爲避讓鄭忿甚順手將輿夫掌頰數下輿夫卽停輿互毆司馬詢問情形詭稱因鄭竊取輿後水焑袋上前拘拿反被毆擊司馬不加細察卽喝令將鄭帶至局中親自訊問鄭稱祖父鄭雲友官居主政前曾主講鳳池書院兄弟叔姪亦皆掇巍科登顯仕豈肯爲此下賤之事玷辱門楣司馬疑其謊言貿貿然喝令笞責二百板責畢發押海防廳署候再訊辦迨局差將鄭送至廳署時廳尊陳尺珊大令查悉鄭實係閥閱巨家且其叔現開長發糖行遂就近送回行内次日其兄鶴卿主政其叔克齋孝廉以司馬無端毆辱斯文卽具禀道府各轅堅求伸理 
[香港火警]  
　　西字報登香港電信云香港迤西某處於華歴本月二十二日忽遭大火有華商貨棧三所悉化劫灰約保火險洋銀十萬圓半由仁記及怡和承保半由外洋承保想須照數賠銀矣 
[潞水冰紋]  
　　北通州采訪友人云坐糧廳增李二部郎本擇於十一月初一日傳集漕曰糧經紀一百二十五家當堂點卯嗣因初二日爲倉塲侍郎長侍郎壽辰二部郎須於本月初一日進京祝嘏故點卯之期暫行從緩○本月初一日潞河書院輪應道課適沈子枚觀察政體違和委劉雲門司馬代試生題博我以文至如有所立卓爾童題爲肥甘不足於口與二句詩題賦得工夫深處獨心知得知字○通州南關王恕園粥廠已於十一月初一日開杓施放四方貧民每日持籌領粥者不下一千四百人○時屆冬令宵小濳生通協左右兩營奉道憲札飭自十一月初一日起在西街周公祠設立緝捕總局每日掌燈時張李葉劉四把戎各帶兵役十名分投巡緝直至天明始回其各街更夫練勇及直隸練軍副中營馬兵亦終夜四出巡邏槍聲柝聲彼此應答○有蔡姓者在河沿香兒胡同開設賭塲某日西關李姓携錢五千入局五木無靈頃刻輸罄遂將賭局中卓凳掀翻以圖洩恨賭徒忿甚肆意攅毆經人解勸而散事後李又糾約十餘人前往報復賭徒持械出迎被李毆傷三人旣而率衆力追遇李於閘橋李急登屋頂抛磚擲瓦密若雨點地保恐釀人命赴州署報知高剌史刺史隨帶八班差役前往彈壓當塲拘獲兩造首從各犯帶回訊明分别押候重辦○大清郵政局分設城内東大街每日黎明專差送信至京本月初七日清晨送信人某甲行經西門外八里橋西突有匪人從身後攔腰阻住道旁又有三人一躍而出持刀恐嚇致將信件行李及身上衣服盡行掠去甲不能行動蹲伏道旁後有行人解衣相贈始得回去聞已由郵政局總辦傳信至總署轉飭地方官將匪人迅速拿獲按例究懲矣○刻下北運河氷已堅結所有船隻均停泊河灣不敢駛入矣 
[丁沽寒鯉]  
　　天津訪事人云署天津縣典史某少尉於十月中旬被賊竊去衣服書畫等物勒緝未獲至本月初旬縣署中又被妙手空 
 
 

Page 3

 
 
空兒所算眞可謂賊膽如天矣○津郡今秋雨澤愆期入冬後祥霙未沛上憲飭屬於本月十二日起設壇求雪○河東車站附近村人每行竊火輪車貨物以煤斤爲尤甚蓋煤爲津榆鐵路貨物之大宗其運交京城之馬家堡車站者向係論車而不過磅是處村人在晚間俟煤車到站緩行之際卽由健捷者數人攀援上車揀煤之碩大者沿途抛擲或竟以麻包裝載棄於路隅村人麕集道旁取回分派巡丁看役不及知覺亦有知之而無可如何者日前有管車人役向前捕獲反被刃傷亦可見是處村人之强横矣 
[五羊仙蹟]  
　　廣州訪事友人云本月初六日城内清水濠何尚書第早炊失愼遺火積薪致兆焚如之禍經各水龍登時救熄只燬房屋一間○天時亢旱疫癘頻生尤津橋直街某横巷内止三四家旬日間因此斃命者多至十餘人某姓女郎年甫瓜破早餐時尚安然無恙至午刻起病不數刻卽魂赴泉臺衛生者可不愼哉 
[鳩江寒鯉]  
　　蕪湖訪事友人云二街水龍公所舊爲廣本兩帮土商所建門首横額題水龍公所四大字上又平列土業二小字近因屋宇湫隘經本帮土商黄泰和等改造專題土業公所四字又因工程未竣水龍許久未出廣帮舊董郭先甲謂其有意毁公營私廢棄善舉赴縣涉訟初頗不直後經同鄉公呈原委縣宰遂批仰六帮商董秉公調處兹據禀稱情詞兩執各有偏見云云縣宰批令用土業水龍公所六字横題門額仰候飭差傳諭黄泰和等曁郭先甲遵照舊章俟公所落成和衷共濟詎料本帮仍不服復赴道轅上控嘻何健訟乃爾耶○無賴匪徒冐充闊少勾引良家子弟或外來客商設局聚賭罄其腰纒滬上謂之牌九司務蕪諺則名　把生此輩近來日盛一日儘有官商子弟不務正業甘爲若輩作餌以誘懦良者其爲人也大抵初亦因誤吞其餌事後識破向之尋釁若輩卽授以五木訣令轉覓替身此輩有首領有徒黨有座主有偏師前經城守營胡千戎訪知個中斵輪老手若干人開單移縣查拿無如若輩神通廣大略使手眼卽浪息波平兹經邑宰密訪明查榜示通衢俾外來客商耳而目之不致再墮其術亦善政之一端也○入冬以來天氣融和宛若三春景象窮民負暄閒話挾纊騰驩惟是鄉間二麥初生未免稍露旱象至本月初四十五六等日迭得細雨灑遍郊原未幾卽又一簾曉日高挂樹頭屈指九九消寒文人雅士已料理韻鬥尖叉未識滕六君能屇時惠臨以助雅人逸興否也 
[邗江瑣錄]  
　　揚州訪事友來函云每屆冬令北省飢民卽紛紛南下就食今年彼處收成中稔餬口有資遂不欲抛却田園遠離桑梓刻已節交長至尚未見鳩形鵠面者結隊而來土著貧民方欣欣然謂領取粥籌或可人各一枝雙弓米不難飽啜矣詎料粥廠司事非唯不能加給反有較舊册减少者貧苦小民不免大失所望矣○揚城團練自開辦以來新舊城各要隘均設有分局星羅棋布嚴密異常某日左衛街分局團丁巡行街道迎面來一四人肩輿彼此不肯相讓致啓齟齬始而角口繼竟互毆嗣經路人排解輿夫始悻悻而去未及片時復率黨擁至局中肆行辱駡紛擾間悞將虎頭牌及局門外玻璃燈牌碰碎嗣悉輿夫係某紳宦所雇遂由管帶扭至甘泉縣署請示某紳聞信謂若輩不應在外滋事隨亦片送有司請　明重懲說者謂團丁恃勢逞兇固屬可惡而輿夫虎威狐假動輙於五逹之衢横衝直撞此風亦不可長想賢令尹必能秉公辦理也 
[敬惜字紙]  
　　日前上海縣主藍雲峯大令發出告示一道黏貼通衢其文曰爲出示嚴禁事案奉前道憲蔡札開照得近有不肖之徒專以搜羅字紙運售各埠鞋鋪配作鞋底褻瀆聖賢莫此爲甚除出示諭禁外合抄示稿札飭一體示禁等因新縣奉經前縣卷查此案先據職董沈嵩齡等禀請示禁等情據經各前縣分别示禁奉札前因又經出示禁止在案兹本縣蒞任誠恐日久玩生除再分别移會飭差查拿外合再查案出示嚴禁爲此示仰闔邑諸色人等一體知悉爾等須知蹧蹋字紙上干神怒卽使幸免法網亦必難逃陰譴果報之速捷於影嚮感應諸編所載甚詳所得幾何利害孰重何勿思之甚也嗣後務各洗心惜字别謀生業倘致陽奉陰違仍將字紙運售汚踐一經查出定卽提案從重嚴懲本縣言出法隨切勿以身嘗試其各凛遵母違特示 
[暫停讞政]  
　　昨日禮拜二爲本邑法界公廨訊案之期適值泰西耶穌誕節例應停辦公事是法總領事署何繙譯咨照捕房并飭丁禀請讞員朱森庭明府暫停讞政一期 
[求志書院已亥冬季課題]  
　　經學緇衣篇引書播刑之不迪說坊記篇引无妄六二爻義說左傳成十二年引公侯腹心說論衡問孔篇引論語使乎使乎說史學西漢文派論東漢文派論高齊財政考宇文周財政考掌故山東水利議山西水利議六部書吏積弊論刑錢幕友積弊論算學弧三角形三弧通弦所成之平三角形其角度恒大於對邊弧度之半故弧形三角相併不能大於平形三角和一百八十度之倍又記如大弧一百二十度中弧六十五度小弧六十度其中小兩角甚小而中小兩半弧大於中小兩角數倍可知然三通弦平形之中小兩角仍大於中小兩半弧也試詳解之弧三角形内容圓則古昔齋書中用三較之正切兩兩相加成外切平三角形止能御三弧略等之形若兩弧甚大一弧甚小則不能禦設如大弧一百五十茺中弧一百四十度小弧三十度内容切三弧之圓依三切點作三切線則成箕形自不可以平三角例之然亦有法變通試立法并論其理海鏡洞淵九容諸題圓徑同而句股形各爲大小今擬改爲句股同而圓徑各異設如股上容圓之徑三百十五句外容半圓之徑一千二百六十問句股弦各幾何又設如句外容圓徑四百二十股外容圓徑六百三十問如前輿地六國稱山東說唐諸道命名說宋諸路命名說黄山諸峯考詞章安得萬里耲賦以寛廣和煖如陽春爲韻顧亭林王船山毛西河朱竹垞四先生贊乾隆閒命於揚州設局修改曲劇曲雖小道亦詞章家一體也倣前人論詩絶句爲論曲絶句不拘首數冬蟲夏草歌 
[誣竊宜懲]  
　　前者英租界仙源客棧主還俗僧人陳蘭士失去金鋼鑽約指等物疑係傭婦陶施氏茶房曹雲卿串竊投控英美租界公堂移送上海縣署曹等堅不承認收押所中嗣曹患病沈重醫治無效因卽斃命陶施氏旋得保出近日此案正犯某甲由包探拘獲解經讞員翁笠漁直剌訉明判押捕房半年案已結矣曹雲卿之母朱氏痛子横被誣陷以致死於非命冤莫能伸央其弟朱桂華作抱投松江府署上控府尊濮紫泉太守批飭上海縣提陳訊究縣主藍雲峯大令移文公廨請派差恊探往　未獲昨日朱桂華等將陳扭至縣署值日差稟知大令大令著發交原差看管候訊 
[失火卽熄]  
　　前日英租界大馬路北首鳴珂里左近某姓家不戒於火延及牀帷幾肇燎原之禍幸經鄰人覺察邀集多人汲水救熄不致成災 
[馬逸傷人]  
　　前晚十二點鐘時英界石路中停有馬車一輛不知如何　忽驚逸致將圉人掀墮於地絶塵而奔迨後追至寳善街始得獲住雖未肇禍然圉人已頭破血流矣 
[法租界捕房紀事]  
　　某西人雇坐東洋車行至某處下車時失去金表一枚遂將車去扭入捕房捕頭略問情由命押候解送公堂禀請讞員朱森庭明府訉究○小偷某甲行竊某姓家烟槍一枝向某押店質錢某乙竊取東洋車上布篷均被包探拘獲送入捕房捕頭以事屬細微且係初犯禁押一宵翌晨卽釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[明體逹用]  
　　江西省垣采訪友人云省紳梅擷雲梅斐綺等諸孝廉擬就省垣建屋創立明逹公學以中學爲體西學爲用禮延楊昀谷比部程澄心孝廉沈叔美廣文教授中學至算學西學則另聘名師課之刻已草就章程分致同志其文曰學術所以御且變者也乾嘉以前震旦閉關自守不通外域海骨薦紳暖暖姝姝抱千百年相傳之舊學足以治内而有餘海禁旣開時局屢變輶軒之使極於九萬里以彼長駕遠馭之規遠交近攻之䇿連雞牽率塞馬倚伏一不得當則上隳國體下阽民生吁其艱哉識時之君子惄焉憂之相與建立學堂競以周知四國爲務然或僅識撑犁遽薄周孔傳束閣論語當薪數十年來鮮能匠成翹秀出任時艱守舊之夫據爲口實因噎廢食不其恫歟善夫邵陽魏氏之言曰執古以繩今是爲誣今執今以律古是爲誣古誣今不可以爲治誣古不可以語學哲人之見如蓍蔡哉比自海上倦游而歸諸君子方議創設學堂於省會以中學爲體西學爲用命曰明逹余聞而韙之嗟乎自三代以下君師道二天下之人才不盡出於公家之學校於是有道之在下者起而振之若漢之扶風隋之河汾類以宏才碩學爲時所重横舍暫啓著錄或至萬人其高第者抑且蔚成儒宗洊陟卿相逹足以佐翼治術窮足以扶樹世教何其盛也今諸君子憫中華之積弱而推本於御變之無術方且延天下方聞之士與鄉之後進聚而講焉庶幾窮古今之變通中外之郵鬱爲逹材以備國家緩急之任凡我神明之胄先聖之徒其諸樂聞是舉而玉成之歟本館按以上所云頭頭是道實足明體逹用蔚爲華國之才特其中不曰聖清而曰震旦似未免沿近時佻逹文人之習諸君子食毛踐土其亦思尊崇國體無忘　君親上之忱乎 
[潯陽試事]  
　　九江訪事友人云本月某日九江府孫景裴太守科試德安瑞昌彭澤三邑正塲德安已冠首題凡民也若夫豪傑之士未冠是聞也次題爵一瑞昌已冠首題爲可繼也若夫成功未冠是知也次題齒一彭澤已冠首題此其大略也若夫潤澤之未冠是道也次題德一通塲詩題賦得委懷在琴書得書字五言六韻某日科試德化湖口二邑正塲德化已冠首題言語宰我子貢政事冉有季　文學子游子夏子曰回也未冠如琢如磨次題則寡尤湖口已冠首題參也魯師也辟由也喭未冠如琢如磨次題　寡悔通塲詩題賦得且冋百花頭上開得開字五言六韻某日初覆德安瑞昌彭澤三邑德安四書題且格瑞昌且貴彭澤且吝五經題日就月將學有緝熙於光明詩題賦得詩成珠玉在揮毫得成字五言六韻某日初覆德化湖口二邑德化四書題然則師愈與湖口然則舜僞喜者與通塲經題動則左史書之言則右史書之詩題賦得冬嶺秀孤松得松字某日闔屬二覆文題德化今王鼓樂於此至何以能田獵也德安吾力足以舉百鈞至而不見輿薪瑞昌孟子居鄒一節湖口當在宋也兩節彭澤工師得大木至以爲不勝其任也通塲性理題師道立則善人多論賦題望雲思雪賦以題爲韻詩題賦得青燈有味似兒時得時字五言八韻 
[廠紗旺銷]  
　　漢口訪事人云邇者鄂省官設紡紗局加募工人夜以繼日每日出紗約三萬磅左右而銷路尚覺不敷亦可見利源之日盛矣 
[上海縣署瑣案]  
　　前者黄桂祥投上海縣署控楊志亷販賣地基被欠洋銀四百元時黄愛棠觀察方綰縣篆訊明後判令押追嗣是屢經提比未繳分文前日黄具稟求催至晚縣主藍大令倩帮審委員吳明府提訊楊供小的管押所中無從籌措請准交保出外方可料理明府飭仍還押展限五日先繳洋銀一百元違于血比○汪年昌控張徐氏霸收房租不認抵欵縣主藍大令倩吳明府提訊之下汪供小的籍隸安徽在茶葉公所司事前由張松雲倩徐玉堂介紹將坐落老北門内之房屋十五間向公所抵借錢四百千以租金抵利息及松雲逝世其母張徐氏意將此項房租擅自收去向索抵欵一味圖賴叩乞究追徐玉堂供此事確由小的介紹今被張徐霸收房租以致利息無著尚求公斷張徐氏供小婦人年已七十九歲生子三人均已不祿松雲將房契抵借之事小婦人並未知悉今小婦人撫養幼孫六人全恃此項房租度日尚乞矜全地保宋稼庭禀稱此事曾由小的會同中人勸張徐氏照四折還錢一百二十千文兩造皆不允從遂致涉訟求恩明鑒明府仍著宋稼庭徐玉堂秉公理處禀復核奪 
[上海巡局紀事]  
　　前者製造局工匠張妙生因與南馬頭周妙根有隙在義園小茶肆中滋閙適爲新馬路五號巡街華捕李炳文所見向之勒詐洋銀事後張心不甘服投二十三七鋪巡防局控訴局員邱友林二尹提訊屬實將李笞責候補提黨顧小毛到案訊究顧聞風潛逃邇經二尹查知其人素不安分限十二圖地保顧桂榮緝獲解案禀請訊懲○滬南王家馬頭榮姓鐵店失去四歲幼孩名喚小毛四處偵尋知被看守栅欄之趙和尚所誘因卽投十六鋪巡防南局控訴局員曾二尹著十六鋪地甲速行尋緝並將栅夫交案 
[南巿捕房紀事]  
　　昨日東洋車夫胡悅之在馬路中馳驅適有施秀生所拽載貨車迎面而來倉卒間互相碰撞傷及施之足踝某號巡　華捕將胡拘解捕房捕頭令押候解送馬路工程局稟請委員司徒貽芬司馬訊究○前日砌街匠某甲在南巿萬聚馬頭裏街工作悞將汚泥傾於馬路中適被巡街捕所見拘至捕房捕頭據情禀知工程局委員司徒司馬照章罰洋　　元○船户錢桂山任阿中因泊船起釁互相兇毆由水巡丁拘解捕房捕頭令各押半日 
[英美租界公廨紀事]  
　　前者李聨英投公廨控田長源漆作主田阿九樂世秀二人包攬髹飾房屋有意停工經讞員翁笠漁直剌提訊限半月内務將工程告竣不料至今仍未動工李無奈復具禀申訴前情并將田樂扭送至廨直剌著押候訊核○昨日周鴻福扭住楊阿龍沿途爭閙三百六十一號華捕見之向前盤詰周稱妻子陸氏被楊引誘成姦近忽藏匿故向理論捕遂一併拘入捕房捕頭令轉送公廨直剌著押候訊究 
[美租界捕房紀事]  
　　抱探洪阿寳查知西華德路儀園等各烟館往往深夜開燈罔知顧忌因卽告知捕頭以便今日將烟館主傳送公堂稟請讞員翁笠漁直剌判罰○昨日亭午時跑灘賊周小炳至外虹口老船塢左近竊取某貨棧所儲青鉛若干旋爲包探邵潤初查獲送入捕房捕頭令押候解送公堂稟請究辦 
[蘇省官報]  
　　十一月十五日同知高繼昌禀知奉府委赴吳江公幹卽辭通判吳光煜禀辭赴都引見並管解京餉進京知縣李祖壽禀謝飭知廿一年分海運案内蒙保交部從優議叙又俞世球禀謝恭錄行知蒙督撫憲甄别以才具明敏辦事精勤奏請以繁缺補用巡檢陳步青禀謝飭知廿四年分冬防案内蒙給予勞績班前先委署一次　功一次又李福鴻禀知江北回典史張廷墀禀謝奉委海運津局差縣承吳鸃基禀謝奉飭前辦北　三叚冬防蒙給予勞績班前先委署一次又記功三次府照磨梅祖培禀辭赴江陰縣帮理清丈沙洲差指分江蘇試用縣丞陳翼　湖南人由京騐看來省禀到五品藍翎分發江蘇試用未入流王兆章浙江人禀到○十六日候補道王澧由揚州保甲局來請補蘇總捕同知黄家珍禀知赴寗見制憲卽辭通判吳汝繹禀銷催提長洲無錫漕項差知縣張德迪由奔牛厘局來又林毓菁禀謝委調辦和界彈壓卽日到差又楊紹時禀謝委奉委鎭江保甲差又王邦鼒禀謝奉飭留蘇差委直隸州判俞錫疇禀知奉撫憲委辦文案差　問周紹凁典史薛觀均記功三次縣丞胡毓驊署長洲縣縣周紹棠均前先委署一次記功一次均禀謝二十四年分巡查案内蒙給予勞績奬勵縣丞白埏禀交　署寳山縣主簿任事回省巡檢鄭　周禀知到閶胥門外下叚水巡差○十七日提舉銜候選通判張傳芳浙江人由揚州來卽 
 
 

Page 10

 
 
辭知縣張明允汪壽年均禀銷押送京津商運米石差又沈翰禀謝守提江陰縣漕項差又孫寳穀禀謝飭知二十四年分冬夏防案内蒙給予記功九次府經歴張　　　　　雪鴈橋釐卡差縣丞李楙禀謝飭知二十四年分冬防案内蒙給予　功三次主薄葉驥從九高念慈均禀謝飭知廿四年分巡查案内蒙給予勞績班前先　署一次記功一次 
[邗江官報]  
　　十一月十五日朱分轉之柟由舊港差次來揚江　尉清駒禀奉保甲局委冬防差○十六七日總局戴分轉辭赴新城卡房工次○十八日龔鹺尹照琨由四浦來許鹺尹之璟由省公幹回 
 
 
 

Page 11

 
 
   
 
 

Page 12

 
 
   
 
