# 1882 - 197 - 4903313

 

Page 1

 
 
[蒐羅殿板書及各種初印書籍告白] [  點石齋啟]  
　　本齋歴印縮本圖籍頗荷識者許可今欲購求初印白棉紙殿　淵鑑類函子史精華并初印白棉紙皇清經解經籍纂詁等書如海内藏書君子不吝惠敎卽希寄至本齋議值果其紙張潔白點畫精湛無缺無悞者本齋不惜重值購閱也此佈 
[敦品行以崇鄕望論]  
　　古有鄕老鄕大夫之官隸於司徒漢時猶有此例開孝弟力田之科而取之以爲鄕官所以佐理郡守縣令之事而地方之風俗民間之教化醕戊澆薄　視其人之賢否其關係蓋非淺鮮也兩漢俗尚去三代不遠猶存古風以爲時代之值氣數之遭應有質樸純良之俗然亦未始非制度之善有以致之也蓋鄕官者吏治之本也自隣里族黨推舉爲官其德行品學自足取信於人持躬旣居於清正遇事悉秉以公平苟太守縣令之所爲有不孚乎民望者卽以鄕官糾察之是以各相砥礪爭此循良廉節之名朝廷考績或進其秩或增其祿或尊其資獨不遽遷其官而使久治其地此吏治所以爲古今冠也後世此法旣廢郡縣之名因土地漸闢而愈繁枚舉錯屬不得簡易之法於是就山川形勢畫分道路始而太守之上偶有監郡之官繼則一道之中特設行省之制迨督撫藩臬簡授常員則郡守專制縣令分治不能自逹於朝廷由是屬吏之舉罷半出於朝命半在於長官資格益紛章程益密而所最要者莫如回避之一條以爲武員僅資守禦也非熟於地方險要不能有功故雖同省而不同府亦可也校官僅司訓諭也卽與地方有往來初無大弊故僅隔府而不出省亦可也以此言之然則謂地方官之才卽初至其地亦能深知其利弊燭見其民情而政無不舉乎使其與服官地方素有交結卽至於弊端百出乎制愈變則愈繁法有備有不備相沿旣久成例可循誰起而更張之居今之世而欲府守縣令皆能熟悉地方難矣然則何所恃以爲治具哉曰有鄕紳在也今之鄕紳不如古之鄕官有决事之權也顧民卑而賤見官長之尊貴必且惕息悚聽不知可否如其任性妄爲殃民甚矣有鄕紳周旋其間則官府有所折衷而見聞不隘民情有由上逹而咨怨不興故鄕紳之賢否吏治之純雜所關也然以言今日之風氣則難得其人矣本報昨登湖南石門縣龔萬玖訴冤一節聞此案曾　京控發交南撫督臬親提勘訉兹閱龔姓冤狀乃知省中提案委員屢訊未結其間有無抑勒固未可知第就情節以觀則當時磺銷賤滯覃遠璡令其姪等商龔墊錢押磺期贖尚是生意通融之常例及限期已滿不能如約取贖反行催售致龔姓賣虧本錢理應公平結算贏則找歸絀則認補乃硬執原押之價乘除算結不認虧帳繼復圖賴長支架誣興訟至於拕累多年案情轇轕愈審愈棼在覃姓計術偏工原無虧苦而龔姓幾番入彀累及身家徒以覃爲道員鄕望所推龔姓不得直耳雖然覃父以磺厰起家璡固履厚席豐迨入仕途居然四品顯秩富而且貴已處人生極境居鄕行善種福田以貽子孫其財力固無不及卽其獲報亦且無窮若如是案之始末龔姓而外所能魚肉者不知若千人矣鄕紳如是地方復何所賴哉夫鄕紳非必讀書起家退居林下方能取重鄕里今之由商而官者不知凡幾所貴者經商以圖利爲本務雖左右望而罔市利不得謂之過當貨殖億中聖門尚不免焉若旣由商而紳宜有敦品礪行之心力之所逮勇敢有爲務造地方之福否則不與外事硜硜自守不爲鄕里造福亦當爲子孫種德不居鄕賢逹之名亦還我生意人之舊而已孳孳爲利以取怨貽害於人庸何益乎夫鄕僻小縣搢紳豪族不多良有司下車伊始雅意諮詢禮招而筵待之原以地方民情政事利弊居鄕旣久自必周知如有在所宜興在所宜革得鄕紳一言不啻周行之示甚有宜於紳辦而不宜官辦者湖南通省近來顯宦甚多然石門而有覃道應亦首屈一指官其地者或以鄕先生之故事事訪而後行不綦難乎然此亦今天下之通病也鄕舉不行而吏治日壞鄕官旣廢而民情不通所恃歸田休假諸君能郭品行以崇鄕望也而無如難其人也 
[諭旨恭錄]  
　　五月二十九日奉上諭正藍旗滿洲副都統雙印由鳥槍護軍洊升副都統咸豐同治年間在直隸山東河南安徽奉天等省軍營打仗出力前因患病賞假調理遽聞溘逝軫惜殊深加恩着照副都統例賜卹任内一切處分悉予開復應得卹典該衙門祭例具奏欽此同日奉旨此案着交任道鎔督同臬司親提人証卷宗秉公研訊確情按律定擬具奏抱告民人謝興該部照例解往備質欽此 
[減售煙土]  
　　印度地方售賣煙土每年本有定額今年售出小土計有五萬六千四百箱明年聞須减少擬售五萬三千四百箱未識以後再減否也 
[高麗近事]  
　　前報載高麗因欲將通商外務請教於日本駐高公使海納蒲石故日廷擬另簡使臣至高等語兹閱日本報據云聞高麗遣一大員至日欲請日皇准令海納公使爲高麗襄理外務蓋因高麗近與各國通商必須照萬國公法辦理而高人素所未諳故不得不求教於人也但聞高麗政府因此一節相聚商議或欲延請日本人或欲延請中國人至今尚未定見也又云高麗自與日本通商所有洋貨等物均由日人販買至高現在旣與各國通和則洋貨均由高麗自與西人交易不必由日人轉手矣 
[譯西報論日本事]  
　　前有人致信於英國新聞紙言及日本大局情形字林報從而論之其大略言日本自與各國通商力求富强事事皆步武西法而國中度支不給創用票銀而票銀用出多有折扣至目下而愈形短絀大有空虚之勢故與通商諸國商酌擬於進口稅項除原定稅額之外每百兩加銀五兩云云竊以爲此法究非正道如進口貨物其原定稅額本屬從廉則此時加增尚有可說設稅額本已不輕此番又復加增恐進口之貨必將日見減少矣且日本之所以度支不足者並非因稅厘過輕之故國中必另有漏巵如不能塞其漏巵而但議加進口厘稅則亦何足以臧耶按字林報此論頗切中日本時弊爰照錄之 
[茂苑賦秋生來書]  
　　霧裏看花客史席重午後一日展輪自之罘東指漢江初八日抵仁川埠進口時值大霧咫尺莫辨該處海口晨率霧晚率風水溜湍急島嶼林列不善駕駛動有觸礁之慮行海程者視爲畏途焉十六日德約告蕆兩國使臣舉爵相慶翌晨起椗西渡入夜疾風棬雨浪湧若山檣輪傾側嘔吐狼藉十八日午刻抵烟台小駐征輪 
 
 

Page 2

 
 
念三日抵津津門天氣炎熱殊異仁川仁川此時僅御單夾月夜風宵非半臂不能忍寒相距二千餘里而氣候不同若是彼都人士好弄文翰然卓然名家者益不數覲往有李虞裳者文名噪一時年二十七死彼國人稱爲長吉後身有松穆館詩集曲阜孔繡山先生爲題眉古詩有奇氣近體學王孟兹錄其山寺題壁詩云老衲幽居祗樹林石橋苔徑入春尋虚潭驟雨垂龍氣碧嶂游雲帶鶴心竹裏疎燈僧院靜花閒清磬佛樓深百靈來聽無生偈每夜松窗月色陰又稻根水暖多魚婢菰棄霜清下鴈奴直是劍南集中佳句他如李藕船李秋齋金少史輩往在京師與吳蘭雪黄樹齋張仲遠馮魯川孔繡山諸前輩以文讌酬接盛極一時江都符南樵各採其詩入國朝正雅集今其人半已凋謝所存者祇徐秋堂金小棠數子而已秋堂與李芋仙大令倪子九觀察沈絜齋郎中爲莫逆交臨别托寄書函惓惓不已小棠著有紅藥樓詩鈔若于卷和國竹枝詞二卷其中言日本風俗政教歴歴如繪合石幡貞朝鮮歸好錄閱之可知高日二國之孰優孰劣矣惜其國專重世家才智之士限於下位不克自拔所以李虞裳臨殁自焚其稿曰存亦何益世誰知李某者亦足傷矣按國中人分三等上者悉屬國王宗族姻戚世爲大官掌國政次者前朝王氏宗族姻戚雖許登仕而不居顯秩有官至二三品者遇上之人雖童子亦稱卑職也下者褊民世爲農工不登仕版婚嫁各從其等無敢混淆政俗如此國可知矣旅窓剪燭拉雜書此倘足驅睡魔破岑寂否秋闈九邇或當圖南良晤匪遥翹思曷已專此卽請纂安惟照不備 
[衆怒難犯]  
　　開設行號本宜公平豈可刻剥窮民致招衆怒甬江各水果行日有肩販交易其洋價向照鹹貨行傳單每元較市價多擡二十文由來已久兹聞各水果行自禁小錢之後每遇收帳將錢盤剔過甚洋銀須減價而收衆肩販不服於前日會集同業先至協順水果行　首大駡該行之秤手挺身毆逐被衆拖至靈橋門内經旁人勸解得釋然衆怒未已圍聚不散勒令各水果行不許開秤閙經兩日各行始挽出水果鋪說和洋價仍照傳單再願罰戲一臺南詞四本事始得寢而各行所費固鉅且存棧水果皆爛頗有折耗可知衆怒之難犯也 
[丈地近聞]  
　　蘇城内外荒地前奉左侯相札飭一律清查丈量分别界址子以年限爲興復市廛起見巨識鴻功聞者起舞節經由司札府飭縣舉董逐段丈量現已粗具規模不日卽可竣事其業主遠　或已身故未卽報縣者已由三首縣出示限本月底止一律入官一面分立界石造册申報惟建屋之說則尚待躊躇因蘇省官欵旣無可籌民力亦甚艱窘安得有大力者爲吳中一復舊觀耶 
[安徽趙渭泉等致蘇州脤捐公所書]  
　　賑捐先生閣下前年晉豫賑濟在尊處領到捐册代爲捐募接奉回信曾蒙奬勵敝省本月初至今處處發蛟大雨共十餘日宿松英山太湖望江懷寍潛山桐城舒城合肥盧江無爲巢縣均被水灾最重之地水漲二丈左右太湖西鄕傷人甚多石牌舖全行冲去傷人總在萬外江西接界之地亦然景德鎭受災亦重渭泉於初七日在太湖逃災路途不通從六安壽州定遠而行念四日始到蕪湖同逃念七人僅活五人現在内河浮出屍首屋木牲畜不計其數省城官紳赶辦大餅棺木日夜不停打撈屍身聞得已有數千浙江漢江亦發蛟水故災區水勢有增無減尚有一丈左右秋收斷然無望卽使赶緊水退房屋器具蕩然無存况現在水並不退逃灾者一無口糧天氣又凉衣衫無着大憲極力捐賑但恐人手不多賑捐不足尊處歴年辦賑中外馳名叨在隣省伏望飛速勸捐泒人來賑并須多辦麥餅灾區無物可買銀錢無用也更須棺木蘆席衣服藥料廣爲施發功德無量事勢急迫伏祈從速卽請善安五月念五日灾民趙渭泉趙敬亭趙芳之羅吉祥羅同安百拜謹啟○又五月初十日洪澤致胡君書云刻下皖地雨水太多本月初五六兩日太湖潜山石碑三處出蛟傷人數萬亦是在數難逃江水亦長數尺云 
　　此信於六月初三日接到所述灾狀較詳披閱之餘殊覺心傷謹登中報伏乞公鑒好善君子幸解囊以惠卹之嚴君佑之已於六月初四日從揚州起身前往助賑敝處收解賑款公啟已詳前函如蒙惠助功德無量蘇州電報局桃塢同人公啟 
[皖賑已行]  
　　前月杪作霖由新興返邗曹君實卿張君篠衫見示安慶沈雲閣太守來函備言皖北灾狀慘人心目囑爲設法協助竊思歴年辦賑東南已悉索殆盡本地義舉廢弛甚多以作霖經手揚城各事支絀情形推之概可想見至今日而復言募賑鮮不謂好仁不好學矣况作霖現奉左侯相諭認辦新興隄工勢難兼顧敬謝不敏乃數日間連接各處同人飛函謂何厚於遠而薄於近衆情勸勉義不容辭救灾如救火不得已冐暑遄征於本月初五日同靳春兄李梓兄附輪至安慶親赴潛山一帶察勘災區情形以效諸善士先路之驅而慰救災卹隣之意倘蒙惠交捐欵祈送上海蘇州鎭江揚州清江各電報局均各掣給收票代解並按旬登之申報以昭徵信至災區如何情形容到彼後再行馳書以聞[  丹徒嚴作霖佑之拜啟]  
[馬戲减價]  
　　車利尼馬戯在本埠開開演多日觀者莫不嘖嘖稱歎不置今日爲禮拜六該戲班於下午四點鐘晚間九點鐘開演兩次所演各戲悉更新式價亦略減其有毯板位前定每人價洋一元者今止收洋六角無毯板位前定價半元者今止收洋三角矣並聞該戲班將赴香港惟輪船尚未搭定故尚須稍遲數日欲廣眼界者盍及時往觀乎 
[店使溺斃]  
　　本埠大英醫院於前晚遣一店使將荷蘭水一桶信一函送上漢陽輪船久不見歸旋有人見碼頭遺有荷蘭水桶揣度其故當是該店使因碼頭黑暗不能察見船之所在爰置桶而尋船遂失足走入浦中以致淹斃也昨知屍身尚未撈獲然則各處碼頭均應點燈或設法以免墮落亦方便事也 
[寓客身死]  
　　英租界石路西二馬路蓬萊園弄内第五百六十六號門牌鳳泰祥小客寓中於本月初四晚十二點鐘時有一人前往投宿並無行李詢其姓名住址答稱名陳信嘉興人寓夥吳阿勝收資領入房間該房先有一客名李勝全因染瘡毒就寓醫治彼此晤談陳稱素作銅錫器生意今因覓生意至滬略談數語各自就寢至初五日晚李見陳神色有異詢之據稱身體不舒迨初六日午前起身陳向李借茶壺一把出外泡水回房復臥至午後面色更異寓中人恐其呑煙卽請陳君竹坪看治陳君轎役先到觀看稱己不及施救少頃卽斃當報善堂堂中不敢擅收卽由二圖地保謝小山報縣請騐昨晨十點鐘時莫邑尊帶同刑仵書役前往先傳吳阿勝李勝全詢問情由隨飭檢騐騐得係發痧身死並無别故隨由堂收殮加封發壇標記矣 
[盤車修竣]  
　　新閘橋之盤車損壞由卡員禀請撥欵修理并勘明興工各情節經列報兹悉巳經工竣禀請邵觀察於昨晨親往騐看工程云 
[機器傷人]  
　　火輪船上起貨機器需人撥動方可吊貨出艙但撥者須眼快手疾方可無碍昨早九點鐘時老船塢碼頭小工朱千千輪船上囑其旋撥機器偶一不愼致將右手食中兩指截下當卽暈倒經人舁至同仁醫舘敷治諒不致傷命也聞撥此機而受傷者前巳有數人矣 
[緝查盜犯]  
　　前報巡捕在虹口挪獲之張三李二經英公堂審訉後派　恊捕解送縣署究辦前日經莫邑尊研訉李張二人供仍如前并稱遍體受傷請騐邑　察得該犯均祇單袴蔽體受傷屬實隨飭管押并給原　錢八千文着爲置辦衣服醫傷再行訉究一面飭忤作往仁濟醫院騐傷據稱華捕張嘉寳骨雖被鎗擊碎然無性命之憂至木匠趙天喜卽徐天喜傷勢較重兼彈子無從檢看卽使傷愈亦恐帶有殘疾也旋由天津黄軍門前次　來滬上之兩武弁續到本埠以捉獲韓四解津正法尚有餘黨在逃復來訪緝偵知縣署有李張二人卽往辨認知李三實卽韓四之弟韓五故卽面見莫邑尊偹述緣由并稱在犯事地方捉獲之盜犯曾供出盜黨共有五六人復細訪查知共有五十餘名今特開單請爲飭捕邑尊隨飭將李張監禁該武弁又赴英界會審署拜晤陳太守深奬華捕與鄕民十分出力現雖醫治當再後優奬賞以示鼓勵並單開爲盜之兵丁姓名及由李三供出之許四請飭差捕恊拿又請代爲致謝捕頭云 
 
 

Page 3

 
 
[空屋留屍]  
　　昨報列潯釁判責一案當翁太守審畢後旋據房東妻馬張氏投訴稱所有朱廣羣租户情願免其前欠請爲押遷等語翁太守着其前往說明將屋收回馬張氏復訴稱前有四十八號屋内殷陸氏犯案送縣枷示其屋中尚有板壁等物今殷陸氏已從縣中放出於昨日卽來取物但旣有案自當禀明再給翁太守准其交收完案馬張氏叩謝退去昨晨太守臨捕房時復據馬張氏投訴稱朱廣羣家非但不肯卽遷兼屋中無人昨晚更有一推車人死在屋内爲此請斷幸有其同居人在請爲訉詰太守傳訉據供名張文開亦推車度　借住於朱廣羣家死者名姓不知等語翁太守著卽收殮并諭法包探帶同枷犯至彼押遷云 
[拆拚爭兒]  
　　前報列折拚轇轕一節慈悉其間言語尚屬一面之詞現已由陳太守庭訉因將訉供情形照録如左盖莊丁氏卽名銀珠與朱阿龍拚識已久朱因該氏現又有外遇時常爭執前幾日朱欲向該氏抱回四歲之孩該氏稱孩係前夫所生不允隨致扭到捕房卽送公廨由陳太守庭訉朱供與銀珠拚識巳伋六年生子四歲雖有前夫蔣姓曾給洋一百十元立有休據詎該氏現又私尤和尚將前據及衣服偷捲一空與之理說該氏反向我索洋百元我見其心變難回故欲抱歸我子伊尚不允致扭赴捕房云蔣丁氏供鄕間尚有結髮之夫受孕三月出來帮傭與朱相識今因我欲歸家朱竟不依反欲抱我前夫所生之子前夫並未休棄亦未另私尤姓陳太守得供飭將男女分别管押孩則暫交女領着邀到據稱之前夫投質尤和尚着朱指交到案訉究兩造均求交保朱卽將尤和尚扭到捕房搜出小刀一柄捕頭卽解尤歸案候訉矣 
[同室操戈]  
　　前晚裏虹橋相近之楊家灣地方有江北人楊開裕因其兄開友碎伊洋瓶一個致相爭論並有瞿阿大幫將開友頭面打破而開裕復用洋刀戳傷兄之右肩下血出如注當經巡街捕獲解捕房騐明先將開友送同仁醫舘調治一面飭將兇手押半月以儆 
[狂牛案結]  
　　前報列狂牛致禍一案兹悉事聞於陳竹坪善士憫唐關榮之窮苦面請陳太守酌减斷償并願代爲繳洋太守亦以是案可憫曾商之美繙繹哲君諭勸商人旋據龍飛馬房主人以馬雖被牛撞斃亦憐唐姓窮苦免賠是以太守於昨晨會同英司副領事酌斷給償驢價洋十元再償捕房養牛費洋二元牛仍給唐了事司君謂須商明哲君定斷太守然之按哲君巳知該鄕人情景想亦無不允也 
[失褲待認]  
　　華捕在路見顧阿根所拉之東洋車上有洋布褲三條二藍一白盤問支吾送案請究顧供嘏褲三條係拾自地上陳太守察得摺痕方正狀似洗浄决非遺物隨判押顧半月褲存堂囑登本報召認云 
[英界公堂瑣案]  
　　李阿大至英公堂稱在店作夥因有張金桂遂信與店主當給彼信力錢六十文彼欲爭添答以向章如此詎伊將傘柄相毆致右眼傍受傷交捕送究張供送信連句店主婦巳給我錢一百十文甫出外李赶來謂信錢多付要索還五十文因我不允伊就扭打被傘柄戳傷是實然伊尚有二人帮助傷我右腰請騐陳太守謂揆度情形係李不合旣均受微傷一併斥退○華捕至公堂稱陳阿得陸阿水王阿三等三人赶馬十餘匹在坭城外新閘馬路一帶往來溜放其間大半無籠頭易於擾禍干違租界章程一併拘案請罰陳陸王三人同供以後不敢再在馬路溜馬乞恩陳太守隨判各罰洋半元撥充醫院經費完結 
[徐古春耆舊詩存序]  
　　海鹽徐古春先生余三十年來老友也咸豐初祀余方客滬上君亦挾活人術懸壺於市恒階海寧李壬叔造君寓齋揮麈清談竟晷忘倦曾記出海上賣藥圖索題余時適攖足疾廢吟咏書二十八字歸之所徵陳節母詩巳脫稿未之寄也亂後久不聞間今年春閒余歸自東粤先生挾書數巨册訪余於委巷中再拜丐序言余閱之則先生歴年來所輯耆舊詩存也詩凡四十有四家其中或存或亡强半相識或未一面而久知其名君之輯此詩也意甚深而志彌苦矣蓋其人皆平日所交遊者也遠者相違千里近者散處四方前後所投縞贈紵者亦旣相越數十餘年而君獨歴久不忘或追錄之於吉光片羽或重集之於劫火滄桑窮索冥搜不遺餘力必欲輯而傳之使世間知其人自有不朽者在所謂敦古誼念交情者非耶蓋君待友之誠篤悱惻固有足多者而猶未足以盡君也吏斯世之友盡如古春則交游中所有箸述又何慮有投溷沈波之嘆哉一詩一文之佳輒可附之以傳已嗚呼此其人豈易遇之也哉果遇其人則身後知己之感蓋有銜之浹髓瀹肌而不能已者古人云拾人文字而存之比之掩骼埋胔爲更切陳思王云後世誰復相知定我文者此言最爲沈痛世有桓譚乃不憂寂寂先生可以當之矣然則如先生之古風厚道豈能求之於今人中也哉余深悔向者識先生之猶未盡也概自世衰道微平居酒食相徽逐謬託詩文以通聲氣及一旦勢位崇名譽盛疇昔知交貧賤潦倒伏處田里不足引援往往盡創其酬酢詩文不使一篇登之集中出雲入泥良可浩歎使如先生豈有是哉則先生斯舉爲足重已先生本浙人及壯則於九峯三泖間時作近游又嘗一之閩三之粤遍父其地之賢士大夫覽山川之詭俶探風士之幽奇登臨所至輒與友共故諸友集中亦時見先生名嗚呼此先生欲傳人而卽以自傳也夫先生於醫工針炙具有家傳名流海内其爲人忼爽端直非今之人也則其所友亦概可知也已余與先生重見於滬上幾不相識蓋别來巳二十有五六年矣人生能作幾回别哉展讀卷中姓氏益復棖觸前塵追念交好渺如隔世余爲此序又曷敢辭後日返櫂粤中倘得稍閒將作各人小傳以見大凡蓋不欲使先生獨爲古之人也光緒八年歲次壬午夏六月五日長洲愚弟天南逐叟王韜謹撰 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月二十七日京報全錄]  
　　宫門抄○旨兩道錄前○發抄旨四道○教職單○雲督劉等奏辦捐各員欠繳捐項請旨叅革監追摺子○閩將軍穆奏確查徵稅實情覆陳摺○閩督何等奏拿獲重犯仍請就地正法摺○東撫任奏調署知縣夾片○五月二十七日兵部太常寺太僕寺正白旗值日無引見○瑞聨等由東陵回京請安○那貝勒假滿回京凊安○前湖北巡撫潘霨服滿請安○福建按察使張夢元請訓○福建督糧道葉永元等謝恩○拴祿耆齡仍預備召見○掌儀司奏初一日祭奉先殿澂貝勒行禮○雙印請假十日○召見軍機潘霨張夢元拴祿耆齡○發抄林肇元奏黔省武職俸廉抵捐第三夘收捐名數奉旨户部核議具奏欽此○徐占彪奏謝授巴里坤總兵恩奉旨知道了欽此○劉錦棠奏遊擊黄維榮保案悞書維菜請飭更正並保案更正及知縣李作霖　奬花翎奉旨該部議奏欽此○任道鎔奏舊疾增劇懇恩賞假調理奉旨着賞假二十日欽此○○光緒八年五月分教職單正諭直隸寍晉徐龍雲順德臨榆王恩沛天津山東巢縣劉錦江東昌陜西隴州薛仰清同州福建邵武王繼釗泉州江西贛縣李伯熊吉安廣東連　沈培蘭羅定四川崇慶蓋洪璋嘉定雲南師宗湯增美曲靖貴州平遠章炳然安順俱舉河南固始劉秋祺衛輝廪訓導直隸雞澤李鳳池保定新河徐沖順天吉林伊通趙椿齡永平雙城錫綸正白漢安徽南陵陶寳森太平陜西岐山尚翊周漢中浙江孝豐譚廷獻杭州湖北鶴峰魏澤潤漢陽俱舉安徽合肥凌允煦泗州江西安遠史可彰饒州湖北通城苗碩田荆州湖南醴陵汪大昭辰州晃州張序賓永順四川越雋朱琳重慶俱挨山東泗水李五典濟南歲復諭直隸井陘耀曾廂黄漢舉安徽蒙城章金彝池州舉山東莘縣楊化多曹州歲山西河津張培代州舉河南伊陽武同謨光州恩河南輝縣王智溥開封廪考城沈汝南汝州恩嵩縣張銓懷慶廪福建政和王際會福州恩江西奉新賴炳文袁州舉湖北房縣張之傑安陸恩湖北枝江徐中孚漢陽廪湖南興寍李修焕常德歲湖南石門歐陽祖述郴州附廣西平南李其卓桂林副雲南易門王之綱大理副貴州修文李崇基石阡拔復訓安徽懷寍余維城徽州拔河南滑縣壬鯉孝歸德廪福建延平陳懷清台州挨廣西全州趙之楨潯州挨四川忠州黄紹卿成都廪雲南宜良何秉鈞雲南舉雲南龍陵楊茂熙大理舉雲南石屏陳其仁曲靖附○○雲貴總督臣劉長佑雲南巡撫臣社瑞聨跪奏爲勸辦滇捐各員欠繳捐項日久玩延請旨叅革監追以重公欵恭摺仰祈聖鑒事竊據署雲南布政使李德莪詳稱准湖北滇捐清查局候補道楊正儀咨開自停捐後清查各分局欠欵嚴札飛催並委員前往守提該局員稍知自愛者業已陸續完解其中狡玩各員自行立限逾期不繳屢行支屐任意遷延如候選道李光漢係湖南平江縣人欠繳捐項銀五千九百六兩四錢二分同知銜指分湖北試用知縣廖玉琳係湖南黔陽縣人欠繳捐項銀一千五百三十六兩三錢九分湖北候補道庫大使程邦興係江西南昌縣人欠繳捐項銀四百二十七兩七錢五分湖北候補巡檢馬士棨係山東臨邑縣人欠繳捐項銀二百四十五兩五錢三分同知銜湖北候補知縣方翰係湖南巴陵縣人欠繳捐項銀三百九十九兩三錢四分湖北武昌府經歴簫振芬係貴州平越州人欠繳捐項銀三百八十八兩六錢九分前經先後咨由滇省詳請咨明湖廣督撫臣飭　催繳清欵該員等均置　罔聞伏思此項□餉均關國帑豈容久任虚懸惟有具文詳請叅辦轉行各該員本籍地方官解鄂監追一俟繳清隨案詳請開復由司詳請奏叅前來臣等覆查無異相應請旨將候選道李光漢同知銜湖北試用知縣廖下琳湖北候補道庫大使程邦興湖北候補巡檢馬十棨同知銜湖北候補知縣方翰湖北武昌府經歴蕭振芬均行革職以儆玩泄除湖南湖北江西山東貴州各督撫行司轉飭勒追並將在籍各員解鄂監追加果依限完繳再行奏請開復外謹合詞恭摺　奏伏乞皇太后皇上聖鑒訓示遵行謹癸軍機大臣奉旨看　所　該部知道欽此○○福州將軍兼管閩海關稅務穆圖善跪奏爲確查閩海關徵稅實情並無侵創中飽現飭各口委員實力稽徵以期溢解而裕度支恭摺覆陳仰祈聖鑒事竊奴才於本年二月二十日　准户部咨雲南道監察御史鄧承修奏爲庫欵支絀請查關稅侵蝕以裕國用而杜漏巵一摺光緒八年正月十六日内閣奉上諭御史鄧承修奏請飭杳關稅侵蝕以裕國用一摺等因欽此欽遵抄錄原奏轉飭遵照確切查明據實覆奏等因咨行到閩奴才跪聆之下仰見朝廷愼重關徵籌備餉需之至意竊維設關徵稅爲國家維正之供奴才責在督徵常此餉需支絀苟可多徵一分卽多得一分之餉何敢不竭力徵解共濟時艱謹將閩海關徵稅情形敬爲我皇太后皇上縷晰陳之溯自道光二十三年閩海議准通商開徵洋稅以來常稅多被侵佔歴經各前任將軍督撫諸臣據實陳奏早在聖明洞鑒之中奴才先於光緒六年二月間履任後接准部咨議奏籌備餉需一摺通行各省關於徵解足額外仍按年量力溢解遵經確切查明瀝情奏覆並嚴飭各口設籌整頓實力奉行計六年分關滿據報徵收比照五年分多徵銀八千八百九十兩零七年分關滿比照五年分亦多徵銀八千六百三十餘兩此兩年中核之原定正額雖未足數然所短均　數百兩比較從前漸有起色從中實己竭澤而漁且查各前任於常稅絀額時歴援奏准成案由洋稅項下按年撥補銀二萬五千兩迨奴才任内所請撥補之款較前最少因之比往屆雖屬多徵而按照定額仍難溢解至閩關稅務向係責成六總口恊佐委員分駐督徵兹欽奉前因當經奴才轉餫各該口委員懍遵部章悉心稽查務期剔除弊竇免籌溢解上副宸厪旋據南台各口委員恊佐領等先後覆稱常稅不能溢額之故實由華商運貨交搭洋船且近年三聨單暢行洋稅之佔徵倍甚兼之招商局夾板輪船所載華貨歲計徵銀數萬兩由係另欵造報不歸常稅之列此盈彼絀勢所固然至前人設關立法至周且密如進口船隻必先由外點騐貨色件數起給清單封艙蓋戳轉送總口憑單　騐斤兩照貨徵稅單貨相符方准起卸若出口貨物先中稅行帶客報關按貨秤騐計重徵稅起給紅單船到外口照單覆騐並無夾帶方准放行一紙稅單皆經衆人耳目倘有侵蝕衆所周知如合百十人以分肥而職守者豈肯獨任其咎倘歸一二人以中飽而環指者必將立發其奸委員等具有天良敢不矢勤矢　涓滴歸公藉圖報稱等情前來奴才詳加體察並密派親信明詢暗訪所稟各節尚屬實情委無侵蝕中飽情弊伏　各省關稅事務中外疑義巳非一日而閩省口岸各係專員辦理與他省情形不同所有各該口按月送到徵收稅冊迭經奴才嚴加考核認眞比較如有多徵卽令　解稍有短絀亦必責令賠償且不時派遣委員　查尚不至徵多報少究竟常稅之溢解不前者非華貨之不充乃分投於夾板洋船之中報徽洋稅溯查光緒六年分洋稅較五年分多徵二十四萬餘兩七年分較六年分又多徵三十四萬餘兩益於此故損於彼徇爲侵佔常稅之明徵其常稅如同治五年間歲只徽銀七八萬餘兩前任將軍臣英桂臣文煜逐漸旺徵遞年由七八萬兩增至一十四五萬兩前署將軍督臣何璟曁前任内則徵至一十八萬五千餘兩較之往届巳属溢徵本年再得充盈便可敷足額而期溢解奴才世受殊恩深知籌餉艱難斷不敢自　　尤任聽吏胥侵蝕臣何璟臣岑毓英共事同城見聞切近倘果如該御中所指陳亦必破除情面立予糾叅不敢扶同隱匿奴才惟有恪遵嚴諭勉竭駑駘遇事認眞整剔並隨時切飭各口委員乘此常稅將次及額之會勉益加勉務使日新日異以兾歲計有餘其有侵入私囊者立予嚴叅庶幾涓滴歸公仰答高厚鴻慈於萬一合將確查閩海關徵稅實情並無侵蝕中飽現飭各口　力稽徵以期溢解而裕度支各緣中謹　同　浙督臣何璟福建撫臣岑毓英恭摺覆陳伏乞皇太后皇上聖鑒謹奏軍機大臣奉旨知道了欽此○○閩浙總督臣何璟福建巡臣岑毓英跪奏爲閩省　獲情重匪犯仍請從嚴就地正法以儆兇頑而安閭閻恭摺仰祈聖鑒事竊光緒七年十月十五日准刑部咨議覆御史胡隆洵奏仍照舊例分别首從辭理一摺行令各省體察地方情形將夥衆持械强刧案件仍照成例解辦不得先行正法妥議具奏等因抄摺咨會到閩遵卽行據署按察使葉永元核議具詳前來臣等查閩省山海交錯最昌藏奸如台灣孤懸海外民番雜處時有土匪乘隙倡亂聚衆圖逞内地下游如興泉漳三府民情獷悍游勇充斥夥衆持械搶劫頻仍其上游延建邵一帶五方雜處每逢茶市並有各省客民沓來紛至傭工操作良莠雜楺迨茶市收塲歇業之游民往往散處草藔潜匿山厰伺隙刧掠爲害閭閻甚有殺傷釀成重案是以同治八年曁十三年兩次接准部咨仍照舊例辦理經前督撫臣及臣何璟復奏欽奉諭旨仍准拿獲訉明後就地正法在案現在地方雖己肅清而盜風尚未止息游　十匪動輙竊發滋事若遽行改歸舊例解省審勘此等匪徒罪大惡極黨羽尤多誠恐距省冩遠州縣長途押解不特疎牛堪虞而顯戮久稽亦無以示懲儆臣等細心體察情　　請嗣後各属如有拿獲盜匪游男　會匪土匪等犯或夥衆搶刧殺斃事主或拒敵官兵情罪較重巨案仍欽遵前奉諭旨於訉明後就地正法敘兇頑知僃閭閻獲安一俟盜風稍息再　明照側辦理此外尋常搶刧等案仍遵定例解勘以重人命而免枉縱是否有常謹合嗣恭摺具陳伏乞皇太后皇上聖鑒訓示謹奏軍機大臣奉旨刑部知道欽此○○任道鎔片再泰安縣　縣曹鍾彝現丁母憂所遺員缺應先委員接署以資治理查有陽榖縣知縣陶錫　勤政愛民才識明練堪以調署任内並無欠解錢粮及以起四叅命盜案件有關降調展參處分據藩臬兩司會詳前來除批飭遵照外理合附片陳明伏乞聖鑒謹奏軍機大臣奉旨知道了欽此 
 
 
