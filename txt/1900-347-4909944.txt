# 1900 - 347 - 4909944

 

Page 1

 
 
[解欵聲明] [  申報館協振所謹啓]  
　　敝振所承海内諸善士源源佽助俾免一簣功虧刻骨銘心莫名感佩前日彚集銀一千兩交施子英觀察充濟急善局急需又以一千五百兩解往陝西歸入振捐項内今者京津遭亂官紳方顚沛流離而西望秦中又苦赤地千里籌捐接濟難免顧此失彼之虞惟冀義士仁人痌瘝在抱慨施駿惠以拯鳩氓則一瓣心香不禁臨風敬爇矣肅此布陳伏惟垂鑒 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[論英界查禁淫戲事]  
淫戯經官示禁由來久矣本報論之亦已舌敝唇焦墨乾筆秃矣然歴年來各戯園主陽奉陰違仍不能免其黠者擇示中查禁各劇逐一改易名目如海潮珠之改名碧玉釧送灰麫之改名二不知賣胭脂之改名月華緣諸如此類不勝枚舉官長之耳目有限優伶之變詐無窮試觀各戯園每夜所演之劇有不配搭淫戯一二齣者乎無有也夫梨園菊部爲徴歌選無之塲一曲氍毺魚龍曼衍何者不可以娛目騁懷乃必欲以浪熊淫聲爲蕩人心魄之計俾少年子弟與夫靑年婦女面赤耳熱心旌搖搖月下花前目挑眉語坐使風俗愈壞人心愈邪其居心尙可問哉猶憶十餘年前滬上某善士慨淫戯之日盛一日力遏狂瀾禀請官憲授以金匱余蓮村明經所譜庶幾堂今樂責令按日排演以爲觀感之資並令出具甘結不再演唱淫戯時天仙茶園卽演成魁星現一齣以爲之倡各園效之善戯疉出如德政坊金榜樂醒世良言之類雖於風俗未必遽能轉移而人心究不至日趨邪僻不意閱時未久禁令漸弛而紈絝中之不肖者或點演淫戲導之先聲於是若輩興益豪膽益肆雲情雨意極力描摹至今日而目染耳濡益無顧忌秋　桂仙茶園創演惡棍張桂卿强姦鄉婦一劇奸形惡狀靦然陳於大庭廣衆之前而如殺子報等淫惡之戯更如司空見慣無人焉敢議其非夫以滬上淫風之盛復導以淫戲之多久而久之勢將伊於胡底有心人興言及此方切杞憂乃桂仙園方演張桂卿强姦鄉婦卽由前讞員翁笠漁直刺傳園主應桂馨到案判罰洋銀二百元而寳仙髦兒戲館又唱演殺子報由今讞員張柄樞司馬判罰園主朱錫臣洋銀一百元竊意各園主卽利慾熏心亦當聞風知懼何居乎數日前春仙桂仙二園又以唱演淫戲經包探傳案司馬姑從寛典判各罰洋銀五十元覆轍相循一若不知禁令爲何物也者是豈以罰鍰爲不足畏耶抑非此不足以娛視聽故必爲此招徠之計耶蓋各園主但知若張桂卿强姦鄉婦若殺子報爲犯禁之戯而不知其餘淫戲之同爲犯禁也夫天道福善禍淫古訓昭垂報施不爽伶人執業下賤貪利忘害或不能見及於此故卽在上者嚴行禁止而若輩終置若罔聞各戲園特不幸而爲捕頭查知有此雷厲風行之舉耳若此外各園明目張膽恬不爲怪者豈少也哉僕嘗竊怪近人好淫而深歎魁星現等各善戯已如廣陵散之不可復聞今者桂仙寳仙春仙各園已因此一再科罰則凡倖免者當亦稍稍歛跡然利之所在人爭趨之前次各園明知淫戯之宜禁而甘冐不韙者豈眞樂於造孽哉利在則然耳今雖懾於官法安知異日不别啓狡謀是亦不可不有以防其漸竊以爲此事卽無善士禀請查禁亦宜傳集各園主勒令具結不再唱演如敢故犯立提嚴辦或卽將園門封閉庶若輩有所忌憚不復敢以淫戲禍人或謂邇來法租界各茶肆演唱花鼓戯日新月盛未聞禁令特頒今英界偶演淫戯卽遭究罰而子乃更欲推廣行之其謂之何不知法界花鼓戯之禁與不禁非英界所能越俎代謀英界中西官惟以正人心端風俗爲先故捕頭奉行維謹有犯必獲小懲大戒此中具有深心也或謂若此則英界某茶肆中演唱灘簧前經翁直刺查禁今何故態依然置之不問曰是殆未經發覺耳淫詞與淫戯同爲壞人心術之端豈有淫戯禁而淫詞不禁者且司馬與直刺均以除惡務盡爲心必能因類而及則今日之禁淫戯其嚆矢也謂予不信請拭目俟之 
[英相之言]  
　　英京倫孰來電云某日英國宰臣沙侯在上議院宣言曰目下辦理中國之事吾未克宣揚然各國會議機宜殊關緊要料必能如願而行也 
[留心鐵路]  
　　英京倫孰來電云英員祈蘭泮氏答大員和頓氏之問曰以吾所知中國山海關鐵路現由聨軍統帥主持不過權宜之計我英廷於此固宜隨在留心也 
[飢饉堪虞]  
　　西字報云今冬聨軍當無戰事惟北省迭告年饑此事殊爲可慮蓋飢寒最易迫人爲亂也所願聨軍事事戒備不存疏忽之心則或尙不致有他變乎 
[俄砲精長]  
　　香港循環日報譯登俄國那和廉也報云俄國惡華尼砲艦在中國牛莊保護滿洲鐵路工廠時曾與拳匪接戰共放砲彈五百三十八枚内有三十八彈由六寸口大砲放出其餘五百彈則由最小之砲放出六寸口砲尤極精良彈線直前無一枚不命中拳匪見之驚魂欲斷砲艦中人復由吊橋及桅上開放荷芝基士等機器快砲彈丸如雨匪遂亂奔當時有一六寸口砲彈墜於石築之土庫上登卽爆裂庫勢將傾街上行人之中彈者亦皆成虀粉噫慘哉 
[催運振米]  
　　武昌訪事友人云湖廣總督張香濤制軍接陝西巡撫岑雲階中丞來電内開陝省地瘠民貧疉遭荒歉近値聖駕西幸千乘萬騎供億浩繁軍民待哺嗷嗷情形窘迫現雖奉旨籌捐振撫無如荒歉之餘購米不易查湖北江蘇兩省采辦重米皆奏歸惲道祖祁承辦轉運目下轉運局已移設漢口應請貴部堂督飭該道迅將米糧設法轉運尅日到陝以濟要需等因隨卽行知轉運局總辦惲莘耘觀察遵照辦理刻已由觀察遴委幹員沿途催䟎矣 
[粤督過鄂]  
　　武昌訪事友人云前任陝甘總督調補兩廣總督陶子方制軍由西安行在請訓南下鄂省官塲先期接到電音在皇華館預備供張本月二十二日午刻憲舟戾止湖廣總督張香帥率同合城文武印委各 
 
 

Page 2

 
 
員齊詣舟次恭請聖安制軍爲香帥門下士隨卽排導入城詣督署晉謁香帥設筵欵之銜杯話舊歡洽異常大約須小駐襜帷然後乘軺赴粤 
[官錢暢銷]  
　　香港循環日報云月前廣東省垣大憲以錢價日昻民生受害擬創設官錢局鼓鑄當十大錢准民購換現已由南海番禺兩縣主擇定廣州府署前舊泰興銀號房屋重加修葺設局換錢本月十六日爲開局之期持銀往換者其門如市局中人應接不暇未及半日所鑄大錢卽已銷罄連日大憲飭局加工赶鑄以應民用或有謂城廂内外各賭館賭徒爭先購取以致小民兌換維艱者然使局中鼓鑄日增亦何憂不給乎 
[致祭忠良]  
　　松江采訪友人云郡紳宋養初侍御承庠於本年七月二十二日在京殉節嗣君筮期本月二十四日設靈開吊官紳往唁者素車白馬爛其如雲甚有名公巨卿不遠千里而來致生芻一束者噫忠義感人何如是之深且摯哉護理江蘇撫憲聶仲芳中丞撰就祭文委松江府余石蓀太守躬詣靈前致祭俯仰感喟一往情深其文曰維年月日護理江蘇巡撫聶緝槼謹遣屬官松江府知府余九榖以淸酒庶羞致祭於胡湖廣道監察御史養初宋公之靈曰嗚呼我公禀精日星勵操氷雪繄惟人豪炳此奇節昔公讀書抗懷前哲不磷始磨不緇始湼睠彼陳夏雲間之傑比蹤勝朝揚其芳烈公來繼之光照巖穴致身闕廷完我無缺事卽殊軌義乃齊轍千秋偉哉精氣不滅公之方達束身珪璋宣德重譯策名曹郎洎爲御史鳳鶱鸞翔寒蟬自恥驄馬時驤奈何京國逼此攙槍揚湯止沸不匡而攘妖神夙詭謀夫豈臧鯨髻未翦㺄牙且張公遘此危神明揚揚城墮而死曷變其常嗚呼我公人孰無死何善爲計生胡顯崇死胡佗傺城社狐憑伊川野祭魂兮歸來訴之上帝神州陸沈階孰爲厲橫濤湃渀流孰能制來軫方遒巨川思濟瑩瑩太阿茫茫斯世殷憂永厪艱步靡　吾獨何心能無霣涕昔朝京師與公一面今撫吳下聞公之變生非有懽歿始云羡職在陳紀其道易見缅維我公蔚矣東箭峯高企齊泖淸行擅鬱兹義聞幾社之殿生死皎然何畔何援奠醑告誠式彼邦彥庶幾有神歆此芳薦嗚呼哀哉尙饗 
[劫犯述聞]  
　　有客自景德鎭至九江告本館采訪友人云前者鎭上匪徒滋事拆毁教堂經地方官拿獲七人業已訊明正法旋又拿獲羽黨五人收禁候懲某日忽被匪人刼去 
[巡弁通梟]  
　　姑蘇訪事友人云邇來蘇州府屬各鄉鎭常有鹽梟開設賭塲呼么喝六鄉民之受其害者僂指難終雖有營兵無從彈壓本月十八日吳江縣境有地名棋塲者若輩方團聚賭博不知何故忽被鄉民將賭棚拆毁若輩起而抗拒鄉民愈聚愈衆若輩以未携火器勢不能支正在危急之時適飛划營領哨高弁有才巡查至此若輩卽躍上槍船避匿衆鄉民以槍船通梟欲拽至岸上縱火焚之營勇情急掣取後膛槍猛擊適中鄉人某甲要害宛轉而斃衆鄉民怒就船頭擒獲一勇解至吳江縣署禀請縣主宗大令究懲高弁見已釀禍端濳將在梟黨中供奔走之甲乙二人帶回省垣向營主徐游戎揑情朦禀游戎飭解赴吳江縣署請易回所獲勇丁大令恐干衆怒未經允准聞高及吳某兩領哨昔爲梟匪卽南翔鎭拒敵官軍之領袖後縛獻其黨金昆秀自願正反得派是差乃仍與梟黨通同是眞愍不畏法者歟 
[盜案駭聞]  
　　紹興訪事人云本月某日之夜上虞縣境梁湖鎭王姓富紳家被盜劫掠事後開單報縣請緝計被劫金銀衣飾共値十四萬金據云當諸盜行刼時皆身穿號褂上有提標字樣並高聲云我等僅到王家搜查普不株累别處比鄰正裕南貨店中孟姓學徒年甫成童見而驚懼遽呼其師曰强盜來矣快上牌門盜聞而大怒開槍猛擊彈穿其脅立時殞命於血泊中王姓堂中有銀箱兩枚内儲洋銀四千元方由某處送來尙未携入内室僕見盜入急以稻草掩之故未掠去臨行時有一年約三旬餘之盜魁頭裏白布身披白絨半篷盤踞大門口呼諸盜一一出汪計共一百零三人各竹籌籌令分負諸物迨盜去農民集衆追上盜放排槍擊之復被彈傷一人衆遂不敢再追任其向大阪山逸去翌日上虞縣大令督率差捕刑仵親臨勘騐允卽緝究嚴拿 
[七濠火警]  
　　鎭江訪事友人云鎭江對岸七濠口某姓家於本月二十二日鐘鳴一下時遺燼積薪中燃及板壁一時烈燄橫飛延及毗連茅屋勢等燎原幸各水龍風馳電掣而來吸水噴救祝融始命駕言旋是役也共焚去茅屋百餘家瓦屋十餘家某姓有一嬰孩生甫五月安眠榻上倉卒中不及抱出遂化劫灰亦慘矣哉 
[潯上官塲紀事]  
　　九江訪事友人云署理九江鎭總兵記名提督鋒勇巴圖魯王雲笙軍門國權於本月二十一日抵潯擇吉二十二日辰時接篆○前九江鎭總兵宋佩珍鎭軍交卸時各商感其保衛之功醵貲恭送匾額文曰江州保障媵以萬名傘一頂又德政牌四扇文曰譽播人龍澤留渡虎威鎭汝南望隆皖北 
[皖省官塲紀事]  
　　安慶訪事友人云徽州府屬婺源縣民教不和安徽撫憲王芍棠大中得禀卽札委許太守鼎霖及武備學堂文案委員朱君有寛馳往查辦二君奉委後卽料理行裝於本月二十二日趨詣撫轅禀辭就道○寗國縣學教諭某廣文因事開缺本月二十二日藩司湯小秋方伯牌示轅前委試用訓導趙廣文平鈞前往署理 
[羊城夕照]  
　　廣州訪事友人云前者紫來社左近某絲店被匪行劫店主當塲呼捕致受槍傷事後偵悉若輩匿跡之區責令更練交出更練畏匪如虎置之不理店主無奈邀集街鄰會議擬添設巡役自行保衛不料事未舉行匪已偵悉竟於某日糾同羽黨前往尋仇店主知是地不可久居將遷避他處噫匪類橫行至於此極是豈地方之福哉○黃協戎培松帶有緝捕勇丁三百名駐守番禺花縣交界之處日前線人偵悉番禺縣境夏茅鄉著名匪首劉某將於某日成親先是數日前劉曾　劫城西凉亭左近某姓家是日手下羽黨擬醵貲慶賀遂據情禀知協戎協戎卽督率勇丁二百餘名不動聲色前往兠拿行至離夏茅鄉三四十里之某鄉勇丁探知是處爲匪徒淵藪懼有準備且恐將來必報復尋仇爰言於協戎不敢前進協戎無奈怏怏整隊而回 
[鷺島寒雲]  
　　厦門訪事人云厦門禾山鄉後阪社李姓婦生有二子素工握算持籌貿易外洋積資頗富本月初七日之晚突來盜匪十餘人明火持械破扉而入計被劫去現洋銀二千餘元衣箱五口金珠首飾爲數甚多翌日開單投厦防廳署禀請緝盜追贓而海闊天空早已冥鴻遐舉矣○厦門橋巷街某轎行輿夫頭目某甲向以聚賭抽頭爲事本月某日厦防同知張司馬乘輿過此聞有呼盧喝雉聲飭差叩門而入拘獲甲及乙丙丁等人帶回署中審訊口供分别枷責人咸快之○本月某日漳州府南靖縣朱大令之棨因病出缺府尊孫太守卽委府經歴楊叅軍前往代理遞遺府經歴一缺委候補府經歴鄭叅軍代庖○厦門保商局所發往來小呂宋之護照前經提調駱小圃太守議定每紙收洋銀七元今年忽改由裕記經收除正欵九元五角外又加費用三元并另立塡照津貼等名目是以近來赴局領照者甚屬寥寥若不更張恐商賈勢將裹足矣○興泉永兵備道延少山觀察於本月某日赴省請假三月詣粤省親上憲允之所遺道篆隨由督憲許筠帥奏調福州府知府徐乃秋觀察署理 
[禹穴探奇]  
　　紹興訪事人云紹興府屬山陰會稽蕭山餘姚等縣應解本年地丁銀兩下忙卯期刻已將滿日前浙江藩司榮伯衡方伯札委候補同知王司馬念祖赴各縣嚴催限令從速解淸以重國課○刑部郎中兪夢丹部郎啓元籍隸會稽爲湘撫兪廙軒中丞廉三之公子 
 
 

Page 3

 
 
現由陝西行在奉旨南下催取浙江應解餉銀某日與當道會晤後回至珂里祭埽連日府協營縣各官及各親友皆設席洗塵聞部郎因受朝命未便久覊大約小作句留卽當赴省也○諸曁縣境有地名缸灶村者回於新榖登塲時卽有痞棍藉酬神賽社爲名演劇聚賭輸贏甚巨大有一擲千金之概實爲地方隱害自經前縣主沈邑宰嚴行禁止後賭風爲之一淸現任葉詠霓大令深恐死灰復然特於日前重申禁令派役往查 
[潤州雜誌]  
　　鎭江訪事友人云近日鎭江府向子振太守訪聞西門外薛家巷娼寮林立最易藏垢納汚爰札飭丹徒縣莫嶼香明府派差驅逐標封一時燕燕鶯鶯風流雲散問津漁父當不勝桃花人面之思矣○本月十七日七濠口某烟館忽來某營勇丁數名因事口角各揮老拳旋又回營糾聚數十人前往問罪事經管帶某君查知立卽督隊至烟館彈壓一面將爲首滋事之勇拘回嚴行懲治始不致别肇禍端○自本月初旬而後寒威料峭凍雨連朝魚塍鳩隴間二麥沾濡登時嫩緑如油大有欣欣向榮之意迨十七日夜半忽下雪珠自此大放晴光黃棉普被然早晚仍嚴霜凛冽滴水成氷街頭無袴公未免瑟縮如蝟也○近日駐紥瓜洲之防營統領某君訪聞管帶某弁操防不力習於宴安所部勇丁半多缺額擬卽撤去差使以儆其餘弁不服面請查點旋經營務處按名點騐人數相符乃知讒言之不足信隨飭加意防守一面據情告知統領請免置議 
[九峯寒雁]  
　　松江訪事友人云華亭縣林霨生大令前隨松江府余石蓀太守至南鄉漕涇一帶閱視海塘某日太守已公畢回松大令則順道赴北鄉莘莊新橋朱家行顓橋各鎭并折赴南鄉亭林後岡葉榭張澤等處拜會各董諄勸紳富輸捐助餉以濟時艱如大令者亦可謂勤於公事矣○楚人某甲幼時隸名細柳慷慨從戎近以年邁力衰照例裁汰其子年未及冠專伍下流習成袪篋探囊之技某日被某捕投拘入婁縣署縣主屈吉士大令苦口勸誡令其小本營生當堂賞給洋銀兩枚麾之使出○北門内某紳家所雇傭人性甚癡騃某日之晚遺火被窩中霎時烟霧彌漫從窓隙縷縷出隔河某姓見之大聲呼救某紳驚起令諸僕汲水圍澆而蚊帪枕衾已付之一炬矣 
[監司謁客]  
　　昨晨蘇松太兵備道兼江海關監督余晉珊觀察因有要公鳴騶出城赴法總領事署拜會白藻泰君晤談良久始辭别回轅 
[領事讌賓]  
　　昨日俄國駐滬總領事來覺福君柬請蘇松太兵備道兼江海關監督余晉珊觀察於晚間到署讌飲觀察如約赴席主賓酬酢中外聨歡直至漏盡鍾殘始興盡而散 
[姦拐宜懲]  
　　周阿寳投英美租界公廨控連如春姦拐伊妻鄭氏前晚經讞員張柄樞司馬研訊周訴稱小的係蘇州府屬吳縣人光緒十六年由葉元順爲媒娶鄭氏爲室至二十三年鄭氏來滬傭工被連姦佔小的遍尋無著今幸與連遇是以一併扭案叩乞究懲周鄭氏供詞與其夫略同連一味狡賴堅不肯承司馬大怒喝令從重笞醫八百板又掌頰二百下然後開釋周鄭氏用新製木凳重責手心一百下給周領回嚴加管束 
[傳給地價]  
　　本邑法租界迤西自顧家宅起至徐家匯天主教堂止由工部局新築馬路約長三里許占用界外民田若干畝本月某日由駐滬法總領事白藻泰君照會蘇松太兵備道兼江海關監督余晉珊觀察請轉飭各業主開明號數畝分呈送工部局核准以便照章發給價銀 
[英界火警]  
　　昨日四點鐘時萬籟無聲曉鐘未動忽報英界北海路松盛胡同外雙合成鞋店不戒於火以致禍兆焚如各救火會西人一聞報警鐘鳴立驅皮帶車馳往噴救得熄僅焚去樓面六七間 
[美界火警]  
　　前晚九點鐘逾三十分時美租界北河南路桃源坊第二百三十四號門牌某姓家悞將燈内火油潑翻霎時光燄熊熊冐穿屋頂經救火會各西人喝力噴救約歴一點鐘許火始漸衰然已燬去石庫門樓房七幢矣 
[英美租界公堂會訊案]  
　　德商地亞士洋行主控華商丁錦章定購柏林絨二十包延不出貨由德總領事照會讞員張柄樞司馬約期研訊兩造供詞各執司馬遂諭令邀同公正人訂於禮拜二覆訊前日午後三點鐘時德繙譯佛爾克君詣公廨會同司馬升座原告邀華商孫瑞康洋商愛禮司及律師哈華托到案聲稱本年三月某日丁定購柏林絨二十包計價銀一千八百兩已由外洋起運有單知照而丁竟延至兩月不來看貨迨市價屢貶丁卽以貨樣不符藉詞推諉前者奉諭邀同公正人質証今已邀到華洋二商請卽訊核孫供向例與洋商定貨必先看樣俟貨到後十日卽送交派司以便出貨今丁不往看貨地亞士行又因色拉夫某甲患病回蘇未及咨照兩造均不遵章辦理請爲公斷愛禮司供商人操此業已歴有年各行章程不一外洋既有單關照卽知貨於何時可到其是否與樣不符應往看明不應延至兩月丁邀萬興元豐各號主到案供稱定貨向章已由孫等陳明凡貨與樣不合例得退還丁供三月某日地亞士色拉夫某甲出示貨樣甚佳因卽購定至西歴十月一號前往探問未據交出樣絨迨二十九號貨到始將樣送來見與前樣甚不符合因無銷路故向退還求鑒原被所延律師互辯良久司馬商之佛君謂貨既購定碍難退還限一月内提出如不遵斷准其上控 
[法租界捕房瑣案]  
　　前者王寳和控張鳳鳴卽綽號銷地光者誘匿寡媳王錢氏經讞員杜枝園大令訊供押追迄今仍未交案昨日提案復訊張供王錢氏不知去向小的無從交出求恩寛宥大令著還押展限三日速將王錢氏交案延干嚴比○有陳某者控張春林欠洋銀一百元大令訊供押繳在案昨日飭提覆訊張求寛限一個月大令飭包探帶出覓人具保展限十日將洋銀如數繳案延干追比○張阿才前在江天輸船行竊對時表一枚經包探拘解公堂大令訊供之下判枷半個月昨已期滿令將枷開去重責三百板然後釋出○偷兒陳阿二行竊古畫兩幅售與舊貨攤主徐少山經包探拘案大令訊取口供將徐枷號一個月期滿責釋陳笞責二百板卽行釋出○賊犯王仁山王小湖張來生均經包探解案大令訊供之下著將王仁山枷號半個月期滿責釋王小湖張來生各責三百板卽行釋出○小竊王阿二王少卿前經大令訊供昨日判令各責一百板然後釋出 
[美租界捕房紀事]  
　　昨晨中國通商銀行顧姓馬夫王阿林駕轎式馬車至北蘇州路馬忽驚逸八十九號巡街印捕見之恐肇禍端因卽拘入捕房捕頭略詰數語姑念再四苦求從寛釋出○昨日午前三千零四十四號東洋車夫李雲祥行至乍浦路篷路轉角處忽一四輪馬車迎面而來不及避讓將車撞損馬車卽飛馳而逸李追之不獲無奈拉破車至捕房據情聲訴捕頭允派包探查拿以便解送公堂禀請讞員張柄樞司馬訊究○昨日黎明時偷兒陳阿三混入新記浜路某姓家竊取衣被携之而出適爲某號巡街捕所見拘入捕房捕頭令押候轉解公堂禀請訊辦 
[救濟電音]  
　　救濟善會總局致京局電云長城外聞有難民萬人遲救不及如可設法功德無量又電云祈借交南橫街嘉興會館許篆卿百兩轉託許交馮壽玉二百兩馮敬臣百兩卽電覆○陸純伯部郎發京電云北京賢良寺李中堂鈞鑒被難官商全數平安抵申藩叩又發津電云天津救濟會鑒純平安抵申十一月十一日洋人過年放假七日　少　　　上海救濟善會錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日鄉民襲阿全控族人龔阿華龔貴全霸阻造屋逞凶毆傷縣主汪瑤庭大令飭仵役騐明傷勢拘提阿華等人質訊龔阿全供小的起造房屋阿華等插身霸阻將垃圾堆積地上小的與之理論被毆受傷已蒙騐明叩求訊究龔阿華供阿全造屋佔及小的餘地故小的向之理論並無堆積垃圾及逞凶毆傷之事求鑒龔貴全所供相同大令飭將二龔交地保帶去向原告理處妥洽禀覆核奪○二十三七鋪巡防局員某君移送行竊大南門外順泰石作衣物之竊犯姚阿四到縣前晚經汪大令研訊姚供各贓由小的與爛泥渡人江湖阿三同竊事後由阿三變賣小的尙未分得大令諭令收押自新所候拘獲江湖阿三訊鞫追贓○縣署馬夫頭目周茂堂並不告假擅自回家前晚汪大令提案訊究周供小的母親患病急欲回家未經禀明自知不合大令喝令笞責二百板以儆○前者倪中立控逆孫大觀與其妻徐氏任情違忤汪大令著靜候飭差提究昨日公出回署時倪中立在大堂攔輿禀稱逆孫聞大老爺提究頗悔前非夬求族鄰再四解勸目願服禮受責小的䑛犢情深叩求銷案大令諭候核示 
[馬路工程局紀事]  
　　嚴阿牛携布一疋由十六鋪乘車往南市某處被張子高竊去適爲四十號巡街捕所見拘解捕房捕頭令轉解馬路工程局總辦程雨村大令研訊之下嚴供小的係浙江紹興府屬某邑人在龍德橋堍餘大米行執役其時至洋涇浜北全安客棧招接米客隨購得棉布一疋而回下車時不隄防被張竊去求卽訊追鑒張供小的係太倉州屬崇明縣人向業小工不敢行竊求賜恩寛大令判責三十板枷號半月贓給嚴具領○工程局桃水夫孫阿芳在某處馬頭上挑水與徐阿瑞口角爭毆由四十二號巡街捕拘至捕房轉解工程局程大令研訊之下孫供徐將橘桶堆滿街頭小的令其移開伊卽逞兇毆擊徐供小的係本邑人在十六鋪某水菓行爲夥不敢行兇求鑒大令判責二十板以示薄懲○日前某號東洋車夫盧之順控利川馬頭栅夫常大將所寄之車私出售去程大令向之詰訊常供盧之順囑小的將車代售得洋銀一元三角前晚提案覆訊斷令常將價交還買車之周子堯准盧覓保人到案領車○前晚二鼓時程大令督率差捕地甲勇丁詣所轄境内嚴密巡查盖以防宵小也 
[英美租界公堂瑣案]  
　　前者職員陳世藻控汪鳳生呑沒益泰金店股本銀兩讞員張柄樞司馬提汪研訊知因股　土行虧本所致應由土行各股東攤賠遂著汪出外邀同理楚中有股東黃柏生應派銀若干延不繳案屢經司馬飭傳置之不理昨晨始投案司馬研訊之下怒其供詞刁狡商之梅繙譯著押候追繳違干嚴比○西人鉛門控細崽談小毛行竊銀瓢談供小的在鉛門處服役已近兩月屢被辱駡心不能甘因於前日告辭被欠工資洋銀七元二角不肯付給反以竊瓢誣控求鑒司馬以疑竊無憑卽予開釋○沈阿香行竊西人佳而華士家毡毯一條經包探李佩之拘解請究司馬判責一百板贓給還失主○石雪根王梅林行竊西學堂西衣三件經包探張阿五拘解請究司馬判各責二百板贓給還失主○前日大馬路德安里應亦香家被火後捕頭查知屋内積薪三擔與租界定章不符因於昨晨派包探趙銀河傳應至案禀請究罰應供小的在戴生昌小輪船局執業所儲之薪不知如何起火次日細加查察見後門下被人挖去一磚遺有焦篾頗似外人種火求察司馬判罰洋銀五元諭令嗣後不准多積柴薪違干究辦○高易公司執事西人控姚阿有積欠房租洋銀十一元六角司馬飭傳至案交人保出諭令速將欠欵繳案違干比追○張德興行竊方阿來家布衣布被等物經包探張阿五拘解請究司馬判責三百板贓給失主具領○前夜虹口桃源坊某姓家被火時火匪沈三樵突至王小弟家搶得皮箱一口内儲衣服十件適被西包探拘獲解案請究司馬判責二百板遞解回籍衣箱給失主具領○跑攤賊余芝卿與同夥某甲竊得某輪船上衣服數件在路分贓經包探劉光震拘拿甲乘間逃逸僅將余解案請究司馬判責二百板贓存捕房候失主認領○陳金福行竊新沙遜行内玻璃十二方經包探竇如海拘解請究司馬判責二百板贓給還失主○王阿弟行竊馬松林家銅壼布被等物經包探陳根寳拘解請究司馬判責二百板贓給還失主○韓瑞堂向馬金二索欠小銀錢二枚致被毆傷頭顱經包探邊槐洲拘解請究司馬判馬出養傷洋銀五元從寛斥釋 
[法租界捕房紀事]  
　　洋涇浜南畔永泰銅器店小主人某甲前向蹈飛脚踏車行購得脚踏車一輛連電光燈象皮機器等物値洋銀六百零五元尙未付給潛運至漢口銷售擬轉販馬匹回滬以博什一之利不料抵漢後忽遇馬扁一流人將價銀悉數騙去甲窘急不能歸覊留客邸將情函告其父某乙事爲蹈飛行主某西人知悉投該管領事署控請訊追領事備文咨照讞員杜枝園大令大令立卽出票將乙拘入捕房交捕頭押候堂期訊究○東洋車夫張大糾集同類至新闢租界中某車寓聚賭前晚一點鐘後猶興高采烈嘈雜喧譁經某號巡街捕報知捕頭捕頭令將張與車寓主袁周氏一併拘入捕房略加研詰供出某號華捕有得賄情事遂暫准氏交人保出張押候堂期傳氏解請讞員杜枝園大令究辦 
[邗江官報]  
　　十月十八日張觀察肇熊公幹到揚南製金司馬禀辭陳鹺尹景蕃由十二圩抵揚公幹十九日泰壩惲分轉禀到二十日軍廳徐司馬由秦郵二次來程鹺尉初咸銷南京餉差祝鹺尹傳望由仇湖口差次到揚洪太史汝沅過揚二十一日泰壩惲分轉禀辭回署 
 
 
 

Page 10

 
 
   
 
