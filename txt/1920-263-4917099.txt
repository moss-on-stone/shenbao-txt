# 1920 - 263 - 4917099

 

Page 1

 
 
   
 
 

Page 2

 
 
   
 
 

Page 3

 
 
時評 
[政府除外之事業（冷）]  
　　今日中國政府之信用可謂掃地盡矣故中國人而欲眞爲中國有益之事業者非將政府除外不可中國而欲眞爲中國有益之事業希得外人之同情而贊助者更非將政府除外不可何也一有政府牽入其中凡百事業非至有名無實不止也今日北方賑災計劃其亦能知斯意者乎 
　　雖然中國人民之信用則須由是以建樹也苟能於此賑災之事實行而有效則自後因此推之於凡百事業自易成功事業之成功多則權力自大民權與官權之消長其或基於此乎 
　　嗚呼天之所以苦我民者天或即以是福我民也今之辦賑者其好自爲之 
命令 
　　九月二十四日大總統令督辦蘇皖魯豫四省交界剿匪事宜一差著卽裁撤所有四省剿匪事宜應責成各該省軍民長官妥爲辦理此令 
　　又令文官甄用合格簡任職存記之賀宗章著發往浙江交該省長酌量任用此令 
　　又令署司法總長董康呈請任命梁錦漢爲大理院書記官徐囊署大理院書記官均准此令 
　　又令署財政總長兼幣制局督辦周自齊幣制局總裁張弧呈請任命劉夢庚爲天津造幣廠廠長應照准此令 
　　又令兼署陸軍總長靳雲鵬呈准管理内火器營事務長官王懷慶咨請以印德陞補委護軍參領應照准此令 
 
 

Page 4

 
 
   
 
 

Page 5

 
 
   
 
 

Page 6

 
 
專電 
　　北京電熊希齡汪大燮函外交團述工振借欵五千萬由路郵航加稅一成可逹一千萬爲擔保組慈善委員會會員以有關係國代表充之會計由該借欵財政家擔任工司由籌辦處選任招工由青年會及各慈善會分任以上辦法希完全援助聞外團極贊成分電本國請示（二十四日下午八鐘） 
　　北京電（續昨曹張等電）至於中國國家實因列强均勢問題而存在國際關係與國家前途之興亡至爲密切前次滬會停滯實以外交問題爲主因卽北方内部之紛爭亦由愛國者與專恃奥援不知有國只知有黨之軍閥爲公理與强權之决戰差信公理戰勝違反民意之徒業經匿跡消聲嗣後中央外交之政策應以民意爲從違在南北分裂之際無論對於何國所訂契約皆應擧而訴諸輿論國本旣固庶政始成此應注意者二也若夫和議方式允宜以早日觀成爲旨歸軍事收束特設委員會尤爲施行所必要此皆中央屢徴同意期在必行毌庸過慮者也總之時局日艱民困巳亟排難解紛當得其道凡我袍澤能早覺悟不事私爭所謂護法救國之宗旨均經圓滿解决則同心禦侮共謀國是人同此心何敢自外兩公主持和議情眞語摯敬佩之餘用敢貢其一得希卽亮察佇候明敎等語特錄奉聞敬求賜敎爲幸曹錕張作霖李純齊耀琳王占元何佩瑢倪嗣冲聶憲藩陳光遠戚揚盧永祥沈金鑑李厚基田中玉齊耀珊趙倜張鳳台閻錫山陳樹藩劉鎭華鮑貴卿孫烈臣張廣建楊增新姜桂題蔡成勳王廷楨馬福祥何豐林吳佩孚張文生 
（二十四日下午九鐘） 
　　北京電靳再致滇唐等電果能委曲求全不難當機立斷所以拯國步於艱危挽人民之重困者惟在諸公贊導而巳夙諗匡時愛國同此襟抱務乞開誠相示速定統一之局（二十五日下午六鐘） 
　　北京電鄂人會議决將自治法大綱交付審查俟大會表决蘇贛軍長來電賀夏長鄂（二十四日下午十一鐘）　　北京電莊藴寬訪王瑚勸駕王巳决意到任蘇來四代表仍托莊向王接洽（二十五日下午六鐘） 
　　北京電十省督軍推李純領銜電中央述用人行政及裁兵善後事對曹張主張頗不滿時局又將發生變化（二十五日下午六鐘） 
　　北京電顧品珍趙又新通電主張調和川滇（二十五日下午六鐘） 
　　北京電劉存厚報告藍旅長巳復成都存厚現駐南鄭卽日赴省李烈鈞仍與滇黔協謀圖川川人現亟圖自保（二十五日下午六鐘） 
　　北京電西南代表得粤訊馬（二十一）日桂軍在平山大獲全勝陳炯明敗竄海豐（二十五日下午六鐘） 
　　北京電電政司通告惠州被粤軍佔領馬濟陣亡（二十五日下午六鐘） 
　　北京電奉張因災民入境特召黑吉兩督在使署開實邊會議决分辦法四項（一）首由東三省各機關曁商民捐資振撫（二）如欵項不敷呈請政府發帑接濟（三）至舊曆十月前按名發給川資遣赴蒙黑一帶明春撥給荒地令其開墾 
（二十四日下午十一鐘） 
　　北京電法部通令審檢監所各機關官吏薪俸均扣百分之五助振 
（二十五日下午六鐘） 
　　北京電吳光新改判死刑其罪狀爲擅調軍隊佔領鐵路勾通亂黨圖謀不軌縱兵擾民侵吞軍餉六欵（二十五日下午六鐘） 
　　北京電本日令彭楚克車林爲庫倫參贊任承阮署庫參贊扎密養多爾濟爲烏里雅蘇台參贊陳向第爲副參贊洪楨爲科布參贊李垣爲唐努烏梁海參贊路邦道爲恰克圖民政員索諾木多爾濟爲副民政員又令陳調元署徐海鎭守使劉道章免職程炎勳署皖警務處長兼警廳長（二十五日下午六鐘） 
　　北京電李純保齊燮元加陸軍上將銜交處核議（二十五日下午六鐘） 
　　北京電王廷楨電奉令調京遵卽交缷惟陸防各軍欠餉逹百餘萬懇迅撥五十萬以便結束 
（二十四日下午十一鐘） 
　　北京電蘇李養（二十二）電再辭巡閱 
（二十四日下午十一鐘） 
　　北京電京師憲兵司令有更易秦華繼任消息（二十五日下午六鐘） 
　　北京電奉軍二十八師開到一部分本日入駐南苑（二十五日下午六鐘） 
　　北京電外部分電新疆直豫奉吉各省卽日籌議接管該地俄領　及租界用地辦法居留各地俄僑統照無約國人民待遇不得歧視駐京俄使尚在運動抵抗希某某三國駐使出爲爭論（二十四日下午十一鐘） 
　　北京電日向我宣布原駐貝加爾湖日軍完全撤退伯力及廟街各軍亦擬分别撤回（二十五日下午六鐘） 
　　天津電旅津粤人今午集會議决（一）致中央電否認陸岑莫現職曁勿援桂（二）電各公使轉粤領團如陸莫以公産押欵槪否認（三）電粤軍曁官吏速覺悟勿被桂系利用（四）電陳曁將士猛進及軍隊所到務維秩序恢復自治又致粤電云桂系禍粤數載水深火熱倒懸待解頃粤人覺悟亟圖自决務逹粤人治粤實行民治（二十五日下午十一鐘）　　天津電張作霖調奉軍千五百人入關今午過津赴京（二十五日下午十一鐘）　　天津電張景惠今午過津赴蔡哈爾就職（二十五日下午十一鐘） 
　　漢口電漢口英法美各商會對我國收回俄界巳提抗議 
（二十五日下午四鐘） 
　　香港電西邊防軍陸軍第二師陸續抵省禡（二十二）漾（二十三）有六營取道石龍赴惠助戰又陳坤培所部第一師在東江戰死甚衆今由桂招新兵千餘補充赴惠 
（二十五日下午七鐘） 
　　香港電箇（二十一）禡（二十二）粤軍棄馬鞍横瀝轉戰博羅聞極劇 
（二十五日下午七鐘） 
　　香港電朱執信己因傷斃命 
（二十五日下午七鐘） 
公電 
　　臨海水災籌賑會來電旅滬台屬水災急賑會華洋義賑會中國濟生會仁濟善堂各慈善團並各報館均鑒敝邑不幸天災屢降自本年夏正四月至五月初旬揷禾之候亢旱四十餘日播種維艱至五月初七八始慶得雨旋以雨水太過五月十二十七二十一等日三次滿水秧苗被淹民心巳覺惶懼迨五月二十九日風災猛烈陡發洪潮沿江沿海一帶數乔里人民廬舍田地畜産漂没無算米價飛漲餓殍堪虞曾蒙浙省督長墊銀急賑並荷貴會貴團曁各慈善家救恤情殷慨解囊金惠送米石哀鴻漸集涸鮒稍蘇不料七月二十一日至二十四日狂風拔木瓦石皆飛大雨傾盆晝夜不息城鄕水高二三丈人棲屋脊船入巿中篋笥隨深垣墉塗炭觸目皆然甚至傢屋漂流合家淹斃哭聲振野臭腐盈衢災上加災慘難言狀水退之後田無一莖粒巿乏一菜葱貧者坐待塡壑富者盡絕來源披鄭俠之圖流離增感貸監河之粟呼籲頻聞伏望貴會團長大慈善家遠鑒阽危高援沈溺發棠再舉嗣食重來追自雍及絳之風普出水登衽之惠素仰孟嘗布義不厭三彈敢效包胥告哀遥伸九頓臨電無任企悚待命之至浙江臨海水災籌賑便何奏簧杜棣華李作霖郎慶祥馮銳王爰斯馮毓英馬鴻圖張駟羣周盎楊輝錦楊毓楨林鏡銘李醉蓮王欒照金肇振胡棠陳爽常魏杰等叩文 
　　旅滬皖人通電（一）安慶總商會轉全省各團體各報館公鑒軍閥禍皖至深且酷兹幸倪病去職津滬周余諸公首倡廢督登高一呼全省響應乃政府違反民意竟復任命張文生爲督軍吾皖自治前途何堪設想亟盻各界速起挽救堅持到底一髮千鈞同人等當聯絡各埠皖民誓以最後决心爲諸公後盾臨電憤激竚候敎言（二）北京北河沿銀閘胡同七號皖事改進會並轉周玉山先生京津同鄕諸先生鑒貴會與玉山先生首倡廢督無任慶幸乃政府違反民意竟復任命督軍事關吾皖自治前途詎能漠視卽希貫澈主旨就近向政府竭力交涉務必促令收回命同人等當聯絡本省及各埠皖民爲諸公後盾李迺璟袁家聲孫卓如吳忠仁等三十二人敬 
世界路透電 
[英國礦工罷工之危機]  
　　二十三日倫敦電三角聯盟大會今晨復開會議繼即延會以便各股分别考慮大會代表團昨夜謁見首相之報告兹悉礦工代表拒絕再行投票表决將礦工要求增加工資兩先令一事提交公斷之議據礦工幹事部發表之報告觀之斯密里氏曾通告礦工代表大會謂幹事部不主張接受政府之提議討論多時後衆皆主張無庸再事投票此項决議將通告今夜之三角聯盟大會三角聯盟大會今晚開會聞係討論路工與運輸工協助礦工行事問題礦工聲明首相之出馬並未使狀况有所變動卒乃展期明日繼續開會討論 
　　二十四日倫敦電礦工罷工風潮尚有臨時拘回之機今晨由路工領袖湯末斯氏建議礦工聯合會幹事員復往唐林街謁見首相政府恐罷工風潮難免發生决議延長夏令工作時期至十月二十五日夏令工作時期原爲本月二十七日滿期商部宣稱礦工幹事員允於今日午後礦工代表會議時勸令將罷工通告書展緩一星期發出以便與礦主開會討論首相所提出視出産之數額增加工資之計畫 
[意國工潮之未息]  
　　二十三日倫敦電意國實業現狀不明但顯然可見者星期日之解决仍不爲工人所承認非至廠主發給占據工廠時期内之工資則工人不願退出各廠而廠主方面對於首相所擬之共同管理法尚不以爲然 
[俄波和戰記]  
　　二十四日紐約電共同新聞倫敦訪員電稱據里加消息勞農政府議和總代表約菲氏巳允取銷前在明斯克提出爲波蘭人所反對之議和條件十五條此即等於俄國實行放棄在波蘭施行勞農制及占領加里西亞之企圖該訪員又稱議和希望故巳視前爲佳 
　　二十三日倫敦電近數日内過激軍似曾大受打擊一在加里西亞陣線爲波蘭軍所敗一爲藍格爾軍痛創藍軍現戰於烏克蘭廣闊之陣線聞兩處陣線之紅軍現紛紛逃亡被俘者近五千名波蘭軍與藍格爾之軍不日似將接合 
　　二十三日倫敦電泰晤士報得確實消息過激軍近暫時占據維爾拉鎭時曾殺害二千人以波蘭人居多過激黨今在維爾拉大施文字鼓吹聞莫斯科勞農政府曾撥金盧布五十萬枚以充在愛沙尼亞施行文字鼓吹經費據華沙路透訪員電稱波蘭因立陶宛先信與俄軍往來侵害波蘭故巳取銷休假之約普魯斯之斯巴逹黨人紛紛取道立陶宛助同過激軍作戰立陶宛政府則下動員令取侵迫之態度波蘭公報證實以上各節並紀對俄戰情謂波蘭軍俘敵數千名獲戰利品甚夥昨日波蘭軍陣線穿越羅夫諾哇斯特羅夫及維斯查格羅三地 
　　二十三日紐約電君士坦丁消息藍格爾巳占據亞力山特羅夫斯基鎭獲砲三十尊 
[美國物價之暴落]  
　　二十四日紐約電全國各處皆有一般物價暴落之報告但漢白希爾之孟鳩斯特鎭有一紡織公司向用工人萬名每星期出布四百萬碼現將其所出棉貨之賣價減去三分之一因定單紛紛取消棉貨巿面爲之不定故也該公司之毛織部前因巿面不佳被迫停歇今恐棉貨巿面竟發生同樣情形故不得不減價出售倭海窿州克里芬蘭有一羊羢公司亦宣布減價百分之十五至三十又該州土勒杜之木料現亦跌價十分之二華盛頓勞工局稱八月份物價低落百分之十四半食物跌價百分之十二衣着減價百分之五六芝加哥消息謂麥榖雜糧之價現亦大跌 
　　二十二日美國狄特羅伊電福德摩托車公司聲稱該公司不久將恢復戰前舊價格凡載貨摩托車減價百分之十四而小摩托車則減價百分之三十一其所以决定减價者因鑒於使國人生活恢復常狀及壓抑物價騰漲之必要也該公司所付工資不受此減價之影響 
[各國近事記]  
　　二十四日華盛頓電今日國務院發表正式宣言謂威爾遜决計不從國會之命以取銷美國與外國所定美國不得以特别入口稅則與運費優待美船所裝貨物之條約 
　　二十四日巴黎電共同新聞巴黎訪員電稱前海軍總長萊矩氏巳應米勒蘭氏之請組織新内閣兼任外交總長 
　　二十三日柏林電財政總長在内閣會議宣稱德國共負債二十四萬零七百兆馬克 
　　二十四日華盛頓電財政總長賀斯登氏宣稱將請國會續撥巨欵實行禁酒律 
太平洋路透電 
[取消俄使待遇之復牒]  
　　二十四日北京電俄使柯逹吉夫氏今日午後致牒外交部曰貴總長呈請總統所下之命令巳於今日公布其全文業巳收到余今將公布之命令通告駐華各俄領事俾布告居於彼等領事區域内之俄民旅華俄民此後將失其正式俄員保護余望總統命令中所述切實保護安分俄民及其生命財産一節中政府能鄭重貫澈履行之余今須聲明者此項保護必須依據中俄條約確切實施之現狀爲之蓋余嘗屢次警告中政府近三年來中國違背中俄之條約各節須俟中國承認之全俄正工政府允可後始能作爲合法兹將違背條約之主要各端開列於後（一）一九一八年中國取銷中俄關於邊界及 
松花江禁酒計畫之條約（見一九一八年五月二十一日外交部牒文）（二）一九一九年十一月二十二日總統命令取銷關於外蒙自治之諸條約（三）一九二○年總統命令取銷關於呼倫貝爾政治現局之條約（四）中政府近屢次違背一八九六年中東鐵路合同之精神與文字（五）一九二○年七月中政府拒紀續交庚子賠欵俄國應得之部分實背一九○一年和約（見本年七月二日及八月七日外交部牒文）（六）一九二○年夏季中政府在陸地邊界設關徴稅實背一八八一年條約（見本年八月二十八日俄使署牒文）（七）一九二○年九月二十三日總統命令遽行更改俄國僑民與彼等産業之現狀此項現狀皆依據中俄條約（一六八九年．一七二七年．一八五一年．一八五八年．一八八一年（及因以發生之各項政治契約合同所得者也上述牒文且致與外交團領袖 
[取消俄使待遇後之各國態度]  
　　二十五日北京電某數使署尚未接奉本國政府對於中國收回俄人在華利益一舉表示態度之訓令爰囑其在津領事於今晨天津領事團會議時主張中國暫緩接收俄租界之行政權以待各該國政府發表意見有人指稱供天津各租界需用之鐵路車站及由車站通至租界之各馬路適在俄租界内而跨越河流極有軍略上關係之橋梁其將來管理權亦屬國際重要事件蓋以地方難免不生變亂故也華字報所載柯使由中政府聘爲顧問之說現由官場否認但中政府或將另聘有聲望之俄人以爲行政顧問以應付俄人在華之利益此事當可得全體之贊成衆信中國此舉在外國視之不僅爲學理上之研究凡與歐戰有關之列强或將討論全部問題然後使署方可發表切實政策也 
　　二十五日天津電今日午時俄巿政所之俄旗巳被除下改懸中國旗外交員黄榮良巳接收公共案卷楊以德現率華警若干接管俄租界之行政事宜 
 
 

Page 7

 
 
[政府討論新銀團]  
　　二十五日北京電徐總統在公府召集政府各員及梁啓超汪大燮各政客等開會討論新銀團閣題 
[日本近事記]  
　　二十四日東京電聞近今所成立之中日商業會社志在增進兩國間密切經濟關係與友交者其會長澀澤子爵副會長和田氏昨曾謁見首相原敬氏促請畫一政府對華政策從速解决青島問題撤退駐魯軍隊 
　　二十四日東京電日政府擬請美政府派員協同調查開里福尼亞州排日運動之說巳由半官界否認聞外交省某員曾謂此項建議足生妨碍日政府仍願繼續進行目下之談判云 
　　二十五日東京電新辦之帝調絲業公司今晨開成立會 
　　二十五日東京電第十一師奉命開往西比利亞以瓜代歸國之軍隊師長齋藤巳與參謀出發 
國内要聞 
[取銷俄使領待遇之外論]  
　　字林報社論略謂中政府與俄使庫逹攝夫斷絕關係致造成前所未有之奇特事局自一九一七年九月俄過激黨政變以來俄官吏在中國遂處於反常之地位此在他國亦然但法律上之假定以爲俄國雖無列强所承認之政府然駐外俄員仍繼續爲俄人之代表雖地位反常庸何傷此種辦法並未發生問題迨柯爾恰克失敗而死俄使庫逹攝夫在中國之尊嚴乃漸爲西比利亞諸國在北京之黨晨所損毁而此諸國者固爲勞農政府所支配也數星期前上烏定斯克政府與海參崴政府議妥派優林代表團取道蒙古來華到京後欲直接見外交總長頗感困難但至九月十六日中政府發表文告聲稱優林國書業巳驗看似屬可恃並謂宜防過激黨鼓吹繼則謂俄國舊官員之反常地位應糾正之觀其全篇文字蓋巳顯然表示將有今日絕交之舉矣優林來京僅磋商西比利亞與中國間之通商事宜此說殊爲可疑西比利亞苟不得俄羅斯本部之助力與財政則斷不能經營對外商務蓋必要之對外商業機關並不存在於烏拉山之東也在時局承平而有政府之時代西比利亞猶不能獨自對外經商今於擾亂三年之後又何能爲之且聞優林歷史確係過激黨人使所聞果確則其所肆力者黨不僅通商巳也質言之優林來議通商之使命僅爲一種假幕幕後作用之範圍今僅能猜測之耳使果需商約而通商者僅爲西比利亞一處則中政府殊無與庫逹攝夫絕交之必要今中政府諷令庫氏自行辭職顯有深意蓋庫氏果自辭職則中政府立即宣佈在華俄人歸中政府保護以作取銷治外法權之初步矣勞農政府以取銷治外法權爲餌冀換得中國之承認此爲無可疑問之事治外法權俄國一旦取銷之則俄國將不易恢復之將與德奥捷克等國同不能享此權利此事結果將促使他國亦一律抛棄此權利焉目前就勞農政府觀察點而言俄人雜居内地則不難以中國爲極大門戸而傳佈其主義於世界也此外必尚有其他目的但卽此一端協約國亦具極力反對之理由今姑以上海俄人而言其數約及五千其未可無他領事所承認之代表以約束之也明甚中國官之不能入此租界而執行其代表之職務也亦明甚而過激黨領事當列强未承認勞農政府之時其不能來此也尤彰彰明甚查照一九一一年續定之俄京條約俄人所享之治外法權苟未預先取銷須至明年八月爲止過激黨旣未爲列强所承認則至少就上海及中國其他租界而言俄人治外法權之取銷亦當視爲列强所未承認之事也列强雖不承認俄勞農政府之權利然不疑間俄人之權利駐滬俄領事格羅斯氏如不奉庫氏封閉領署之訓令則當仍爲上海俄人之代表受列强之照常待遇並續得工部局捕房之扶助也吾人深望外使署抱此態度且願上海各商會明白表示反對以爲其代表之後援中國欲收回津漢俄租界巳引起正式之有力抗議但優林到京所施之謀其危險及於世界遠過於津漢租界問題吾人爲各國安甯計須以全力反抗其謀吾人爲俄人計尤當使過激黨權勢及早傾覆也 
　　字林報二十四日北京電云美使署今日奉到華盛頓之訓令囑與他國代表會商俾接收俄租界與俄鐵路之行政權與司法權至將來列强所承認之俄政府組成時而後止美使克蘭巳將此意口頭轉告外部矣聞法意日三國使署亦皆接到同樣訓令惟英政府尚無訓令到京英使署態度似以爲列强無權管轄俄人在俄政府被人承認以前中國實有優先權利以執行俄租界之司法權並保護俄人産業他使署個人亦有抱此態度者但多數意見以爲中國無抛棄中俄條約或永遠取銷治外法權之權想上烏定斯克代表必向俄國各政府請求予以代管在華俄人産業之權至外交關係恢復後爲止至於司法權則不涉及也據北京外人之推測華人今旣有機會無須與勞農政府訂交卽可收回俄租界並抛棄俄人條約權利則將不復注意於優林之使命矣外部遣刁部員挾總統命令赴俄使署通知而避去備文聲明撤銷承認之正式手續各使署現會商萬國共管俄租界之提議 
[軍閥均勢之變化說]  
　　北京益世報載某方面消息云皖系各督自定國軍失敗後感於切身利害關係咸皆觀望以籌結合之取捨至近日則全國兩大軍閥派確巳樹立雖其運命之久暫非可預計然目前確巳成爲一種勢力因之盧永祥李厚基陳樹藩閻錫三張廣建等紛紛派代表赴津保輸欵曲之意業巳完全逹到目的故浙閩陜晋甘五省督軍不僅未易摇動且益加鞏固至長江方面此次直皖戰後反比從前之結合疏散而李純於定國軍興原允資助直軍餉糈入後則未能照付故某某兩首領頗有違言自王占元拘捕吳光新張敬湯後並將張敬湯吳光新之勢力撲滅持爲獻功於直系之重大理由某某兩首領頗加稱許故長江三督之領袖有自然的轉移於王占元之身上矣李則轉逹和議而和議未效其所管區域僅以寗鎭淮楊蘇五屬而在滬徐海其勢力有所不及今雖以陳調元任徐州鎭使及撤銷四省勦匪督辦官制然李之勢力僅不過規復徐州一府而巳說者謂李氏經此政變蘇皖贛巡閱之印巳無希望乃自然之形勢至東三省原爲張作霖孟祿主義今張景惠取得察哈爾區域顯然伸其勢力於關内外間每慮張勢漸大恐不易收拾實則曹張方面巳有默契將來熱綏更動决定由曹保薦此所以趙玉珂之熱河都統呼聲突起也因曹張之望位漸大故反動之勢力因之而生於是前日依託曹張而得鞏固其位者至是則漸漸有自動的結合欲擺脫其勢力範圍矣近日喧傳十省同盟之說此乃其中一道暗流此係權勢結合之自然結果極尋常之事也 
[二十三日閣議紀聞]  
　　二十三日星期四閣議例會靳氏及各閣員均於上午十一時先後蒞院旋卽開議重要議案計有八起（一）外交部提出停止駐華俄使領待遇案結果通過由部正式通告並以明令公布（二）内務部提出北方旱災奇重應由政府籌欵二三百萬元辦理粥廠平糶此外爲籌以工代賑辦法各項工程俟另行指定專欵分别進行結果照原案通過（三）内務部提出擬訂各省區米糧弛禁辦法以資調劑結果通過（四）財政部提出擬將大宗稅欵加收一成以充賑災費用結果通過（五）財政部提出嗣後各省區財政廳長關監督鹽運使榷運局長等缺遇有更調應按照徴收官任用條例先儘部員中遴選補充結果通過（六）參陸部提出江蘇督軍請裁撤四省剿匪督辦應予照准案結果通過即日呈請明令發表（七）陸軍部提出請任陳調元爲徐海鎭守使結果照准（八）財政部提出吉林烟酒事務局局長黄藻奇調京任用遺缺請以董元亮繼任結果照准此外對於庫烏科唐等處設官辦法略加討論無結果時届十二時五十分散會由外長顔惠慶内長張志潭入府報告 
[京聞紀要]  
　　研究魯案之交諭外交界確息中央因聯盟會議開會在邇届時所提魯案之手續應早籌備一切以免臨時棘手聞東海巳交諭顔外長對於應當討論之要點分爲三層研究探其内容（一）拒絕直接辦理（二）凡中德條約在歐戰後當完全取消他國不得繼續承受（三）中日密約當視魯案附帶條件同時提出取消 
　　中俄通商之協議中國委員李家鏊新俄委員優林等巳商議中俄問應商條件兹聞其大略如下（一）中國與新俄通商問題及訂立通商各項條約（二）在上烏金海蘭泡海參崴等處之華僑由新俄政府得爲之完全保護（三）中國與新俄政府爲求保護之便易及商務之接洽各派外交官就適當地方設館辦事（此項容再研究）（四）過激報書文字不得流入中國内地（此項須新俄政府完全予以證據亦須再行研究）至將來結果如何探明再誌 
　　秋節前之財政部財政總長周自齊以秋節巳届軍政各費尚無着落而應得關餘業經擬撥殆盡日來頗形焦灼因特切商中國交通鹽業金城明華各銀行分别墊借共計現洋五百萬除撥行政各費八十萬元外其餘槪發軍費以濟眉急又由部中續行塡發國庫證劵六十萬元卽以印花稅作抵押由中國銀行代爲發售並另委託明華銀行將庫存之元年六釐公債提出二百萬元按照巿價出售藉資挹注 
　　操縱京鈔之内幕整理金融短期公債條例公布後頗引起巿面之注意各銀行巳有以中交京鈔定購公債者北京電話電報各局又定於十月十日起一律改收現洋不搭京票京鈔之用途日少則收回自易日前鈔價陡漲近忽又跌落據深知其内幕者所談謂鈔價低落雖因秋節之影響然有大力者爲之操縱此後决不見其價額之驟爲增高蓋鈔價日低則購買公債者必日形踴躍此實公債暢銷之先聲而爲發行公債之好現象將來京鈔收回後不再流用此種惡貨幣决可絕跡於巿面云 
　　南苑飛機之交涉近畿戰役以後南苑飛機悉落入奉軍掌握日前英使曾提出抗議認爲有妨英國契約上之權利如奉軍不肯交出則英國當於航空處派一會辦藉保英人一部之權利政府接此抗議後卽電告張使作霖聞張使有覆電到京謂英使抗議請卽婉覆至飛機如何處理巳與仲珊商有辦法當派員入京面陳云云 
　　禍首活動之消息據某外人消息稱現匿日使館内之安福禍首頗爲活動外蒙時思蠢動實爲彼等所煽惑青島方面尤爲彼等根據重地故久擬乘機兔脫因蟄處使館終覺無用武之地日來迭開密議擬於秋節熱閙時舍此别圖聞當局巳密令軍警機關特别注意並聞曹巡閱使有箇電到京向政府查詢確實情形並請飭部迅將應盡手續趕速備辦即日正式提出交涉要求日使悉數引渡 
[天津通信（若冰）]  
　　收回天津俄界之研究 
　　自歐戰開後内部分裂無負責任之政府駐外公使即無代表其政府之資格駐京俄使於俄舊政府失其勢力後我國凡接見外賓或宴會時仍隨各國公使覲見同一待遇及至勞農政府成立以停付庚子賠欵爲要求通商條件俄使表示反對擬向我外交部提出抗議政府因此事若不解决對俄外交將來即難進行乃將停止待遇俄使問題電致各駐外公使徴求各駐在國同意俄使得此消息因向我政府微露自請取消公使資格意政府得此遂不待各國覆電即擬與勞農政府方面提出交涉改派代表其提議之兩問題（一）爲停付賠欵（二）爲交回租界外部巳飭直隸交涉員着手查德奥租界收回成案并調查本埠俄界現狀及各國居民情形以憑核辦惟其中不同之點所應當研究者德奥租界係因宣戰後照敵國例收回俄國旣非敵國可比則收回手續自與德奥不同且與我通商各國交回租界又無前例可援刻下外部正從調查入手調查後再與駐京公使團協商惟此事能否實現殊未敢必也 
[豫境災荒之慘象]  
　　豫境目下雖得透雨中等以下之戸困苦仍未稍减且天氣漸冷啼飢之外加以號寒豫計秋末冬初必有不堪設想之慘劇兹有友人自安陽一帶來省言彼處自去年六月後至今十四閱月未聞雷聲未見雨雪寸草不生田地每畝價值百元者現僅值四五元濟源災情極慘樹皮草根均巳吃盡現在糧絕疫發死者巳近萬人村落爲墟瑼亘數十里不見人烟湯陰鶴璧鎭窄渠村某携全家赴晋逃荒路過太平村借宿武姓視武姓尚能度日並有未經娶媳之子某急中生計硬將其十三歲女兒交武家作媳武姓送錢一千作爲路費含淚而别林縣西接太行山有花園梯者爲由鄴入西孔道逃荒難民絡繹不絕該處有無食可覓將幼孩抛棄山谷中者安陽南鄕魏家營某甲夫婦擬將其女（十九歲）售去懼女不從詭言探親以驢乘其母女中途並驢與女售去得洋十餘元母女抱首大哭甲以杖繫妻曰此豈哭泣時耶不意誤中要害其妻立死甲大痛奔林中自縊東鄕某村有夫婦二人年約三十餘歲携兩兒赴城行乞長約六七歲次約三四歲乞食不得擬將長子賣去苦無售者嗣僅賣得錢二百文不足供三人一餐憤將次子投入井中妻痛子心切亦赴井而死其夫覩此情形大爲懊悔亦投入井中彰德東某村八日待哺盡取室中所有衣物赴巿典得洋十元糴米數斗負歸途中遇劫某倉皇無計回城以餘錢購麫與砒霜詭告家人以無米故購麫耳令速治餐一家食之盡斃陳留西關有封邱逃荒災民與老母及妻子六人現巳餓死子女各一口伊等巳不食者二日願將十三歲女孩鬻錢延命其他類此情形者不一而足 
[鄂省長問題之近訊]  
　　鄂省自省長問題發生鄂人以主張鄂人治鄂之故竭力反對孫振家今孫巳調京兆尹而來長鄂者又爲鄂人夏壽康氏似可告一段落矣然鄂人之反對孫振家者並非僅反對其爲人蓋以其與王督爲姻親恐不能舉軍民分治之實也故軍民分治之根基不立無論何人長鄂均難免爲何佩瑢之第二此次夏氏長鄂雖曰鄂人目的巳逹而實未盡逹故因此益激起鄂人力謀根本解决之觀念而鄂督王占元之意見則與鄂人大相背馳夏氏長鄂明令發表之翌日王氏卽有號電到京婉辭拒絕二十一日又由某師長領銜聯合軍界全體發出反對之長電斷斷以中央威信爲言詞頗激昻據政界秘訊當孫氏調京訊到鄂魯籍要人卽在某師長公館秘議决定加以反對以維持同鄕局面王本與夏氏向無宿怨見同鄕之聒噪不巳故有反對之號電發出但另派陸軍審判處長程定遠入京陳述其意見若有相當條件當無不可轉圜也惟某師長主張頗堅决結果尚難逆料耳鄂省各團體對於夏之長鄂除武漢兩商會素來依附官廳不表示態度外餘如省議會省農會敎職員聯合會律師公會等電京歡迎日以數十起並望其卽日蒞任以副鄂人治鄂之期許最後勝利未知究何屬也 
[秋節前之湘省財政觀]  
　　湘省財政之支絀由來久矣今則窘困情形較前尤甚計半月以來戰時各軍事機關紛紛收束開支之數不下十萬元軍隊旣巳實行分區必須開赴防地開拔費又及十萬元以窮困萬狀之湖南而臨時支出之數乃逹二十萬之多其不至潰敗决裂也幾希現在秋節巳届所亟需發放者一爲軍餉一爲政費一爲敎育常欵至少亦在四十萬元以外而預計節前收入充其量尚不及三十萬元除此數項外譚延闓以湖南銀行名義所發之新票亦極需巨欵維持維持之方首在籌欵收兌聞譚總司令巳向綢業鐵業合借現欵二十萬元以榷運局臝餘之欵分期歸還並巳商由湘中首富朱鞠尊以淮商公所名義擔負完全責任刻下正在磋商能否成功尚不可知至目前救濟方法則由省署飭令造幣廠將該廠每日所出銅元從九月二十日起至二十六日止除開支廠用外悉數解交新幣經理處儘數收兌收回之後即一律銷燬並飭由新幣經理處酌定票洋價格每元爲一千五百二十文對於錢商之操縱則一面電令警廳知事從嚴查禁一面由商會與新幣經理處商妥除每日與錢業公所作買賣外並在商會收買各行紙幣以免受受之掯勒仍通令各征收機關一體按照巿價收受惟每元得酌量加收銅元二枚以免巿價或有低落時藉資彌補 
[川軍到後之成都]  
　　川中自吕超出成都後情形爲之一變靖川各軍蒞省討伐滇黔兩軍之聲浪又復震於耳鼓近因熊劉兩長未到故尚未有大發動聞熊劉因避爭權利之名一時不願即來惟各方巳電催促大槪日内必將一來也 
川軍此次之捲土重來係因得同心一致之效各軍將領到省以後見滇軍尚據省城附近未去即一致出發以新任第九師師長楊子惠（即前滇軍二軍參謀長楊森）新任第五混成旅旅長何光烈（何前爲向傳義之團長因向附吕何卽宣布獨立經熊克武任爲第五混成旅長何最稱勇敢有活閻王之名）聞日昨巳將東大路上之要隘龍泉驛山頂佔領靖川各軍現又商議一致向前開動大槪日内即可進攻資簡兩縣 
　　劉存厚業巳由陜入川據前日報載巳到劍閣梓潼之間現在巳到綿州矣劉軍第一路司令官田頌堯巳於十日到成都熊克武早入潼川現巳到中江大槪今明兩日可到趙家渡距省不過數十里熊之前衛司令官張冲亦巳於前日到成都 
　　吕超出省以後附吕之軍官佐家屬早巳藏匿惟公館未遷日來均有軍隊前往查抄據靖川各軍將領出示宣布則謂并非正式令抄也 
[陜西敎員同盟罷工]  
　　西安通信云陜西敎育經費支絀巳久敎職員薪水積欠甚鉅生計幾難維持上星期西安各校敎職員開會於青年會議决於一星期内敎育廳如無滿意答覆卽行同盟停課以爲最後之對付今限期巳屆發薪之事仍無端倪乃於九月十二號宣布停課此爲本省敎育史中空前之悲劇也 
[尚有要聞二及地方通信轉入後頁]  
雜評一 
[赤子之心（默）]  
　　古人云大人者不失其赤子之心者也然吾謂今日必抛棄其赤子之心而後可爲大人犧牲無數赤子之生命以擴張其勢力而後可爲有勢力之大人唆削無數赤子之膏血以長養其身家而後可爲有身家之大人束縛無數赤子之手足使不能自由以顯其一人之威權而後可爲有威權之大人中國今日無無勢力無身家無威權之大人故無赤子之心之大人也然而今日北方無數無告赤子環繞哀呼於大人之前矣曰大人者終不失其赤子之心者也嗚呼赤子之心果有時發現否耶 
 
 

Page 8

 
 
國内要聞二 
[廣州通信平]  
　　官報獲勝消息之懷疑 
　　自二十號軍署派員檢查各報訪稿始准出版而後於是連日省軍報捷之電大書特書克水口克横瀝克淡水克雷公嶺幾乎無役不勝軍威頓壯某報且謂省軍進攻河源陳炯明巳退駐興寗所言尤爲奇特惠陽與興寗相距遠甚即使在惠陽失敗何至遽退至此所言殊不近理即就報捷官電而言方言攻克横瀝忽言進攻梁化相隔三十餘塘汛豈眞能飛渡耶又如沈鴻英十九亥電謂克横瀝適接劉逹慶離此三十里地方來函稱被敵困現准明晨猛攻救其出險矣而沈鴻英馬濟十九寅電則言盧劉江衝圍出抵横瀝與英晤面同是一人之電而所言劉逹慶忽云巳與晤面忽云將救出險何以自相矛盾又另載綏靖處郭文熙十九電謂確報劉盧江三人十九日子時巳到横瀝則又與十九亥電所云將救其出險衝突矣故綜觀前後報捷之電頗有令人難解之處而此數日由惠城逃難來省者益衆皆言惠城在圍困中水洩不通人民恐慌殊甚蓋惠城本屬天險不易攻下聞陳軍現擬絕其糧食使之自斃省軍知之故禁止居民出城不能逃遁欲人民知絕食可慮即當設法運糧入城也前時討龍之役龍將李嘉品守惠被圍三月其形狀亦如此但當時有義倉屯蓄舊榖甚多李嘉品與紳士商議盡行出榖以充軍民糧食故可以支持三月今則義倉蓄榖巳爲劉逹慶變賣殆盡無可倚賴刻下米價騰貴故城中人民甚憂之紛紛設法逃出亦爲此也省軍現時亦知困守孤城爲非策擬轉而用攻大抵取攻勢時略有小勝故捷報遂從而四出鋪張揚厲然觀省軍大本營三處仍設於東江下游林虎大本營在平湖站陳坤培大本營在博羅李根源大本營在石灘站知東江上游仍在陳軍範圍中也而近日響應陳軍最足令人注目者莫如虎門砲台獨立一事報載虎門兵變謂由於閙餉而起現巳調停了事此殊不確現時砲臺尚在獨立黨人手中司令邱渭南巳他往太平沙虎門要塞司令部業巳星散臺長亦巳離臺當局派往調查者未得要領而去而該砲臺所以敢於獨立者似恃有海軍爲援海圻軍艦及尚有數艘均泊在虎門其態度似略有表示故無軍艦起而攻之而虎門附近如東莞寳安香山諸縣聞亦將乘勢起事香山一縣小欖鎭巳爲民軍李安邦所據官軍與之搏戰歷七晝夜但省中絕不派兵援助故二十號官軍聞巳退出其前山一帶亦然今所餘者祇石歧耳故香山輪渡不開巳一星期矣 
[杭州快信]  
　　贛議員觀光團昨至省敎育會省議會參觀今日（二十五）下午五時本省議長周繼濚等公讌於西湖貝莊表示歡迎 
　　省敎育會全體會員定於明日中秋節假西湖葛嶺抱樸廬開新舊職員同樂會 
　　周鳳歧撤銷通緝於前日來杭後此間軍政兩界異常歡迎連日酬酢不絕本日（二十五）下午二師全體各軍官佐又公讌於城站協順興西餐館 
　　新任官産處長章夔一杭縣地檢廳長黄承霖俱定十月上旬來省接篆此間巳預備交替 
　　菸酒公賣局今日撥解四師軍餉十五萬八千元 
　　省城商巿因節軋現今日滬滙飛升至每百元四角 
　　茶業全體夥友現又仿米工辦法發起要求加薪 
[南京快信]  
　　江寗米業代表耿麗生等以新榖業巳登場米價依然奇貴公呈軍民兩長請嚴令禁阻以維民食 
　　李督明日誕辰拒絕受賀並不演劇及宴請來賓 
　　府派侍從武官李馨昨午後來甯祝李督壽 
　　齊省長昨委張汝琦兼諮議佐理董文耀兼辦一科二等股員張延兼辦二科二等股員楊潤霖兼辦禁烟處主任許翰藻充辦事員曹銘忠兼警備隊總稽查 
　　倪嗣冲派李玉麐駐寗代表辦理移交長江巡閱使手續聞巡署經費積欠至五月未發經李督二次辭電後昨巳出 
　　院昨復電李督允四省剿匪督辦一職裁撤 
　　顧鰲確巳開釋 
　　外長顔惠慶瀛眷昨由滬來即轉車北上李督派副官陳廷謨赴車站照料 
地方通信 
[蘇州]  
　　反對工巡捐局董事之大會議間胥盤門馬路全體納稅商民反對工巡捐局董事發表泣告書後即於舊曆八月十三日約同馬路四隅胥江各巿民公社職員在民興新劇社劇塲開聯合大會到者爲各公社社長職員蘇稼秋徐浩然劉正康許嘯九吳秋泉季小松及納稅商民等約有一千餘人會塲秩序非常整肅警區派巡長一人帶同巡士二人到塲照料下午二時摇鈴開會公推徐浩然主席即由徐君報告開會宗旨略謂開胥巿民前因吳縣知事召集不合法之行政會議組織工巡捐局共起反對並要求三公社等一同具呈省公署請求重行召集行政會議乃省公署批示則謂吳縣知事按照省議會議决案組織工巡捐局並無不合應毌庸職云云不知巿民所反對者並非王巡捐局本身乃組織手續之不合法耳特聞大會請公决辦法旋山納捐商人錢兩梅起言云六萬元之巿政雜捐馬路上居五萬元而此次組織工巡捐局馬路商民竟無一人居於董事地位實太不平繼山胥江巿民公社長季小松之代表王君表　意見謂吾儕巿民並不反對工巡捐局但對於温知事这不合法組織則完全不能承認後山四隅社長王明泉發表主張仿照閘北成案劃設馬路工巡捐局倘辦不到吾儕巿民惟有照不出代議士不納捐稅之公理上進行旋有山塘雲外飄香店主前任上海稅務所長韓雲駿提出意見書内分一節略謂温知事此次組織工巡局屏棄我閶胥盤商民或含有深意蓋工巡捐局上冠以穌州二字指蘇巿全部而言當然令全部巿民負擔此項重捐吾閶胥盤巿民應宴請吾省議員告以痛苦商酌援照閘北成案抑或重行組並須公宴城内士紳將從前馬路納捐之歷史及現在緩繳捐稅之主張詳細陳述和平解决萬一不諒各走極端激成危險當然不能歸罪於納捐公民而自有任其咎者在也最後經衆討論良久議决閭胥盤範圍内商民應納各種捐稅暫停繳納餘照韓君所提意見書各節分投進行議畢散會巳六鐘矣 
　　旅客染疫暴死駐防洞庭東山水擠隊長俞瑞生前日偕同其子寳洲來蘇假寓閶門馬路惠中旅館詎寳洲忽染時疫急症雖經俞君延請中西醫士診治終歸無效當晚即行殞命俞止此一子（年甫十七歲）一時痛不欲生因係疫症翌晨俞即趕備被棺忽忽收殮 
　　工巡捐局延聘稽察員吳縣公署昨准工巡捐局公函稱本局奉省令組織業己正式成立並經警廰將各項捐册移交接收惟查經徴各捐多與商會巿公所有關擬請就商會會長巿公所董事中各聘一人以資稽察云云聞温知事巳函聘龐延祚潘盛年二君承乏此舉蓋欲以緩和人心也 
[常州]  
　　知事更調武進縣知事姚俊調省後省派朱元樹代理一面飭缷任崑山縣知事藍光策調署武進一面飭朱元樹迅赴常熟本任邑人以藍在崑被控劣蹟甚多聞藍之來大爲恐慌由商會巿公所等公推代表向省署請願捐絕省署知輿情不宜過拂巳將藍調任泗陽而令朱知事改代爲署朱保前清進士人尚誠幞頗能與地方相見以誠云 
　　商會助賑縣商會會長錢以振等鑒於北方災情甚重廣勸各商號將中秋月餅筵宴之資節省助賑山會先墊銀一千元滙交北京同鄕莊思緘張筱松諸君轉解災區並將商團歷存棉夾舊操衣褲二百餘套解送災區爲災民禦寒之需業己通函江蘇各商會請其仿照提倡一則移緩就急一廢物利用誠善舉也 
[鎭江]  
　　八濠地陷紀聞二十三日東風大作江潮盛漲水勢奔騰午後四時八濠濱江地忽下陷岸上草房計有四間倒入水中時在白晝幸未傷人聞該岸崩坍長約十餘丈云 
　　北貨最近消息胡桃組黑棗等貨向産北方毫州等處每年運銷南方各省爲數甚鉅本年夏間北方一帶天氣亢旱各貨産額統扯祗有六七成預料入冬盛銷之際價格必漲故鎭埠各北貨莊紛派夥友携欵前往産地收買預備以待善價其現巿各貨較今春巳漲起一分有餘 
[南京]  
　　閻錫山之乞賑電李督齊省長昨接晋閻錫山來電云晋省本雨澤稀少夏麥歉收秋禾枮稿平定孟縣定褰崞縣垣曲安邑等約四十餘縣均因亢旱成災民間旣鮮蓋藏鄰境復同遭荒旱饑民麕集供不給求徧野鴻嗷流民滿目薦臻饑饉其何以堪今山旅晋中外人士曁軍政學商各界慈善各團體發起山西旱災救濟會籌集賑欵冀拯災黎惟是棉力無多未能有濟素諗大君子痌癏在抱饑溺爲懷川特馳電陳情爲民請命懇乞哀此災黎遠賁恩施義粟仁漿俾蘇涸鮒則不特數百萬窮黎感深再造即三晋人民亦同拜仁人之賜倘蒙惠助祈寄太原中國銀行代收迫切陳詞惟希垂念閻錫山等同叩號印 
[揚州]  
　　組設糧食維持會揚州自新榖登塲以來米價高漲其原因由於奸商販運出境所致現山邑人鍾味腴張少齋王紹鶴等特發起組織糧食維持會並在繁鎭設立发會派員專事調查禁止奸商囤積　運以維民食 
　　壽資捐作公益費汪都士紳金樹滋日昨七十壽誕收壽資二千八百餘元除撥助因利局數百元外其餘悉捐人苦兒院 
　　保釋被拘警區長江都警察第九區長婁子英前因事被拘於宜陵鎭現經該鎭董任大箴張爾謙等聯名請縣轉詳旅部保釋業山黄旅長核准令縣轉令現任宜陵管區長吳開御遵照辦理矣 
[嘉興]  
　　警察注意衛生嘉興自入秋以來天久不雨河水漸涸飮料污濁民間疫癘流行死亡相繼此種病症多係居民取汲污濁之飮料爲之媒介現警察所對於人民衛生事項異常注意遇茶寮酒肆菜館等店必檢查其所售食品是否清潔一面佈告城内居戸每日飮料宜雇人向城外取汲以重衛生而保康健云 
　　請勘蟲傷棉花平湖乍浦新倉牙前諸區鄕間多種植棉花歷年收成尚稱中稔今歲棉花於結鈴時遽遭颶風致棉葉忽受蟲災花鈴未綻因都脫落農民無法補救無不憂形於色此種災象以獨山坊等處爲最重他日收成勢必無望現就地人民己將受災狀况呈報官廳請求派員履勘設法救濟矣 
[杭州]  
　　省議員爲姘民請命電北京内務財政兩部總長鈞鑒舊台屬温臨黄寗四縣七月間慘遭水災官廳正放急振善後尚無頭緒乃九月江日至虞日風雨較前尤大水由城牆過人畜田廬漂没無算補種之晚禾又被水浸半月顆粒無望地方岌岌沈省長咨請續辦塘工義劵作台災急振百萬生靈直同望歲務迅賜核准以惠災黎無任感禱浙江省議員陳衛徐佩瑛金秉璠包溥金宗湘阮尚傳金詠章等叩嘯 
[海寧]  
　　呈准開駛觀潮專車盧督軍沈省長於前日通令警務處内河水警廳海寗縣知事云案據滬杭甬鐵路管理局局長趙慶華呈報開駛觀潮專車迅賜訓示祗遵等情據此查錢江觀潮之舉久成習慣鐵路局特開專車亦爲便利旅客發展營業起見前旣歷辦有案自應准予照辦惟值此戒嚴時期中外人驟集一處巡警保衛不容稍懈兹仍查照成案訂定軍警分任防衛辦法數條除分令外合亟檢同辦法隨文發仰該知事轉飭所屬届期遵辦毌忽 
 
 

Page 9

 
 
   
 
 

Page 10

 
 
本埠新聞 
[公推英總領事爲領袖領事]  
　　字林報云比總領事薛福德返國所遺上海領袖領事一席巳由領事團公推英總領事法磊斯接充以在滬服務年數而論丹麥總領事實有領袖領事之資格但丹麥總領事辭却故改推英總領事云 
[薛領袖領事回國紀]  
　　前任駐滬領袖比總領事薛福德君昨日下午三時半起程返國英捕房特派印騎巡二十四名武裝印巡四十六名先時馳赴比領署護送至新關碼頭下特别拖駁一黄浦﹂號開駛至吳淞口換乘亞細亞皇后號放洋同舟出洋者尚有懋業銀行協理徐恩元與美總領事克銀漢二君碼頭上派有中西探捕多人妥爲照料何護軍使亦派有軍樂隊全隊奏樂歡送租界當道送行者有駐滬各領事英工部局總辦英捕房總巡等吾國政界則有何護軍使代表孫占元以及楊小堂等亦皆到船歡送當﹁黄浦﹂號啓程時關上特鳴一砲以敬岸旁各小輪上（係薛君之送行諸西友所雇者）亦皆施放爆竹頗爲熱閙薛比領事與其女公子特雪發二君則皆站立船邊脫帽作答一時岸上觀者途爲之塞云 
[道勝銀行歸法政府保護]  
　　字林報云華俄道勝銀行因中政府停止俄使署待遇之結果巳於昨日歸法政府保護現巳懸掛法旗該銀行除在香港有支行外上海漢口天津烟臺滿洲皆有支行 
[華洋義賑會成立會紀]  
　　開會時情形華洋義賑會昨日下午四時在事務所黄浦灘前德國總會開成立大會一枝香特助茶點到者四百餘人盛莊夫人亦親蒞會公推王一亭君爲臨時主席首由朱葆三君推朱芑臣君報告籌備義賑會經過情形略謂同人等因各省遭災慘酷組織華洋義賑會承各界贊助今日獲覩成立本會籌欵定額五百萬元近有紗廠聯合會麵業鐵業錢業銀行業等聯合籌欵一百萬元以從事於工振又邱渭卿君擬出十萬元獨辦河南急賑惟本會以災民嗷嗷待哺工賑緩不濟急照目下情形急宜派員赴災區調查何項賑務首宜措辦即先辦何項現蒙英美烟公司及其他各業如麵粉業榮宗敬君等深明此意先後捐助巨資自今日起本會諸發起人職務宣告停止請諸君另選幹才積極進行以濟災黎云云次由唐少川君以英語作相同之報告次由主席報告簡章余日章君譯爲英語經衆通過又次公推馮夢華唐少川錢幹臣三君爲華人方面名譽會長盛莊夫人爲名譽女會長BISHOPFRGRAVESBISHOPPARISDRDMCGILLVARVBROOKSMITH四君爲外人方面名譽會長又次公定設幹事二十五人華人方面十九人外人方面十人公推朱葆三君爲幹事長余日章君爲總書記宋漢章傳筱庵兩君爲經濟董事（名譽會董無定額）又次孫仲　演說報告北方災情略謂據西人調查全國災民不下四千五百萬是爲數巳占全中國人民十分之一不加救濟能保其不擾及未被災之區如上海者乎彼時爲患恐益難收拾云云演說畢余日章君爲之譯成英語又次某君報告山西災情又次唐少川俞宗周諸君相繼演說大致皆爲饑民乞援之辭六時散會 
　　捐戸及認數華洋義賑會於昨日止共募得捐欵四十二萬六千元（連墊募在内）兹將捐欵較巨之捐戸錄下英美烟公司助十萬元傳筱庵認墊十萬元榮宗敬助一萬元仁濟善堂助振餘一萬元（内施）一本堂五千元）又認墊一萬元福新茂新申新三廠同人助一萬元中國濟生會助一萬五千元聯義善會助一萬元黄楚九自助及經募一萬元上海證劵物品交易所助一萬元紅十字會助一萬元振華洋布公所助一萬元唐少川認募五千元又助二千元孫仲英助五千元又認募四千元中國濟生會墊五千元陸伯鴻自助及經募三千元華商電氣公司同人月俸筵資助二千元宋德宜助二千元普善山莊助二千元王一亭自助及經募三千元錢新之自助及經募三千元何豐林朱葆三朱子堯慈善救濟會安徽義振會沈田莘孔庸之陸維鏞宋漢章吳文輝徐乾麟唐志鈞永亨銀行周宗良銀爐業各助一千元葉愼齋認募一千元（餘容續登） 
　　義振會雜訊義振會事務所係中國銀行免費賃用振品運放各省交通部允准免稅該部並發免費電報執照鐵路運費由滙通公司洪少圃君認墊查振放振人員往來火車費路局允五成收價運送振品四成收價振品經過南京下關由張瑞庭君擔任照料楊翼之夏聲如吳引之三君擔任親往河南專辦保要事宜辦振人員過隴海鐵路彺來費用全免各站均招待膳宿 
　　義振會簡章（一）宗旨專辦國内救濟災振（二）組織由上海中西慈善家合組而成（三）定名華洋義振會（四）地點本會辦事處在外灘二十二號洋房内（五）會務聯合國内外慈善團及各私法團辦理救濟直豫魯晉陜湘浙閩水旱風災事宜（六）會員發起人或　助本會者均爲會員不分國籍（七）職員本會會長由會員公推之（八）任務理事調查審計中西文牘經濟庶務交際振務勸募各股其職員任務由會長在會員中指定之（九）振欵委託中國銀行及外國銀行經收（十）進行本會所辦事項籌募振欵趕放急振平糶或以工代振及善後等事均由全體職員公共商定之（十一）附則辦事規則另訂之 
[各方面之籌賑聲]  
　　北方工振協會本埠華商紗廠聯合會銀行公會錢業公會等因此次直豫魯災情重大特於前日（二十四）下午四時假香港路十號開聯席會議到會者有宋漢章吳寄塵葉扶霄徐靜仁史良才錢新之黄任之沈信卿鄭培之穆藕初劉伯森秦潤卿陳光甫林康侯倪遠甫薛文泰等當公推徐靜仁君爲主席首由一主席報告三團體組織本會緣起公訂名稱爲北方工振協會并决定設辦事處於香港路銀行公會内由每團體推舉三人爲幹事委員以後加入團體再行續推惟須經三團通過錢業代表秦潤卿君報告錢業巳經開過會議認額無多似可不必加入主席稱各團體對於此事視力所能至儘量捐募惟並不負一定限額之責任次議振濟辦法山吳寄塵君發表張嗇老意見謂在中國辦振將無己時惟以工代振始可爲永遠免災之計現退嗇二公己自行籌資調撥河海工程學校有經騐學生前往北方調查以便開一正當河道爲辦振模範云云次議及紗廠聯合會前經議决以捐欵二成辦急振八成辦工振衆均贊同當將紗廠聯合會議决由臨時書記宣讀一過重付表决無異議旋復討論一切進行手續議俟各團體推定委員後再行開會詳細討論六時散會一附該會宣言及辦法﹂客有歸自直魯豫諸省者慨述各地旱災慘狀同人等惻然心動特聯合紗廠銀行錢業等公會共籌救濟僉以爲此次災情奇重災區廣被百萬方里災民多至數千萬人區區數團體之棉力何異以杯水濟事薪用是權衡利害冀得一當與其抱普濟之宏願而反不能實濟一人不如就一部分力所能盡者爲之或可使一二地方得受其實益此意當爲明逹者之所許也近頃以來我國各地水旱之災幾無歲無之雖曰天災詎非人謀不臧之所致不早圖之於災未實現之時坐待其災重而始濟之災無己時濟無己時弭災之術不講濟災之力將窮苟非至愚豈宜出此弭患之根本計畫無如以工代振惟當兹災情急迫勢不得不標本兼治因是屢經集議决定以所籌振欵八成辦工振二成辦急振工振治本也急振治標也同人等所見如此如或各振團贊同本會宗旨願加入本會遇事提挈互相維助者皆所歡迎若或别有嘉謨鴻猷則本會願與分工而事爰訂辦法數項於后（一）本會因念北省災情之重大與近歲偏災之疊見願竭棉力爲根本之救濟急振以外特重工振故名北方工振協會（一）本會議定所有振欵以二成辦急振治標八成辦工振治本（一）工振從調查入手其種類（甲）開河（乙）鑿井建閘浚陂（丙）種樹（丁）築路就本會所見所能者指定區域斟酌進行（一）捐欵槪不假手他人其因辦工振所需種種耗費務減至最低限度在振欵正項外另籌（一）本會除各團體自行集欵外如有贊回本會宗旨願加入本會者無論箇人捐欵或團體集欵皆所歡迎但以不背上列各條所定範圍爲限 
　　商界籌賑協會上海各路商界總聯合會所組織災賑委員會於昨日開會公推陸文中主席宋誠彰紀錄由主席告昨至南洋公司請求合助災賑承該公司主任慨允協同辦理嗣經議定籌欵之法凡該公司每銷紙烟一箱提出五元作爲賑欵以五個月爲限約計可得十萬元如有逾額照數提助次提議本會旣承南洋公司捐助巨欵應請該公司派員共同辦事而利進行吕靜齋附議主席付表决全體贊成宋誠彰提議（一）定規則（二）分職務周之璜附議付表决通過正會議間南洋公司派代表卽挺生路錫三二君蒞會接洽當即邀請二君共同討論鄔挺生陳述一切與主席所報告者無甚出入惟聲明每箱提欵五元原價並不加增次將辦事規則詳細討論並定名爲上海商界籌賑協會衆贊成當由雙方互推幹事數人並假愛多亞路十三號爲事務所每日下午四時至五時爲會議時間收欵處指定中國銀並由鄔路兩君請派公司查賑員以昭信實鄔志豪提議通告各路一致互助進行王才運附議衆贊成遂宣告散會 
　　華洋義賑會昨日聯義善曾因直魯豫等省被災事特開會議由張竟成君報告災情極爲沉痛陸維鏞助一千元隠名氏助三千元鄭君助一千元范悟健助五百元陸愼夫助五百元翁寅初助五百元粹孚號助二百元顧吉生助二百元張竟成一百元張賢清助一百元吳明德助一百元陳楣卿助一百元並各分頭勸募巳公推張竟成顧吉生兩君與華洋義賑會接洽矣 
　　中國濟生會中國濟生會昨接浙江會稽道尹黄涵之代電云頃誦大函具悉種端籌慮周詳曷勝仰注至冬賑一節弟亦早抱杞憂誠目前僅一飢字再過兩月則寒字尤近自是至計中央撥欵請則請矣何時始到著卜方殷省欵第二批二萬元　計温嶺六千五百元黄岩五千五百元臨寗各四千元而己到之欵不及三分之一己由弟設法籌墊如數撥去其第三批萬元分文未到弟亦無力挪借只好俟欵到再發查此次災情以臨海爲最重第三批一萬元弟爲支配松臨三千元黄一千五百元温二千五百元寗三千元以此次災情之重輕及前次分發之多寡通盤牽算似乎銖而相稱承囑行知各知事與貴會查賑員通力合作贊成之至惟查賑員是否各縣皆駐有人旣貴會現擬某縣撥欵若干最好請先見示俾卽轉行尤爲妥洽也 
　　山東旅滬同鄕山東旅滬同鄕爲籌募振捐前日在吕班路山東會館開同鄕大會除當塲各領袖認定捐數己逹一萬餘金外兹由該帮和聚棧助洋一千元并節省中秋過節筵資移助洋一百元長生利助洋二百元成生利助洋二百元義昌號助洋二百元和聚興助洋二百元元成永助洋二百元和聚湧助洋二百元源裕興助洋一百元泰成東助洋一百元恒祥同號助洋一千元并節省中秋過節筵資移助洋五十元益豐長號助洋一千元并節省中秋過節筵資洋六十元一律移助賑災踴躍輸將首先繳欵樂善之誠可見一斑矣 
　　各大醫院上海各大醫院如仁濟同仁廣慈廣仁婦孺普育堂紅十字會等醫院以節屆中秋特停門診一天北京路紅十字會醫院同人因災民待賑孔亟特將節宴折資作爲賑捐住院病人亦受感應多節其家庭宴飮將費助賑云 
　　銀行界中國及上海兩銀行各職員因北方災情浩大慘不忍聞特自前日起將膳品減縮計每月可節省三百元即以此數悉數充賑又聞該兩行今屆節酒革除將欵充賑想滬上商號林立不乏熱心之士諒能繼承斯舉嘉惠災黎也 
　　證劵物品交易所曁各部經紀人證劵物品交易所理事長曁棉紗棉花證劵雜糧各部經紀人於前日特開大會磋議籌欵賑災辦法到會者極爲踴躍經公衆决定於十月一日起至十月九日止於此九日内除星期外八月中擇其二日交易最多數之日將本所及各部經紀人應得佣金利益全部助爲賑欵衆皆贊成於是數萬金巨欵遂以决定矣 
　　上海銀爐公會上海銀爐公會昨開臨時會議由正會長姚明生副會長錢虎臣報告南北八省水旱兩災情狀以吾軰身居樂土瞻望災區實深憐憫云云該同業各具熱心當即分認洋一千元一俟彚集成數即當送入華洋義振會云 
　　甬商元昌號甬商元昌號主錢中卿君係寗波旅滬同鄕便永遠會董因見南北災狀惻然動念函致同鄕會略言節屆中秋商家例有節酒同人等丁斯□歲休忍旨酒獨享爰將酒席月餅等盡折洋二十元敢乞滙解災區以拯同胞等語該會曾經登報勸移筵資助賑今接該號束來函同聲稱歎除掣付收據外並專函嗚謝云 
　　坤範女子中學坤範女子中學全體學生前日發起捐助北方旱災頃己集得洋七十餘元由俞校長委託梅頌走君將該欵如數送交華洋義振會收領矣 
　　太倉縣紳報災函太倉縣紳董錢秦階等近呈省道財廳各署文云謹呈者太邑全境前因風雨交集連接至旬餘之久中間陣雨晴曦迭起更作繼以大雨傾盆一滴如注至今風潮蒸勢猶未全止伏查本邑農産以棉稻爲收入大宗當處暑白露之交正木棉結鈴稻花吐蕊之時天氣晴和始豐收可卜乃偏值吃緊時候陡遭風雨之災以致棉鈴腐脫稻花飛揚現雖未至秋勘時期而如此颶風淫雨以有司之勤恤民隠老於農事其傷害之隠中於棉稻者應無待紳等之贅陳矣去歲太倉災情雖蒙中央政府及各處善士撥欵賑濟究屬杯水車薪至今夏米糧奇荒區區平糶所濤幾何小民重困全侍今歲之收成春夏以來雨暘時若儘産正欣欣向榮不期事到垂成陡遭波折以致今年秋收成色大有不堪設想之處用敢呈請俯賜鑒核或應如何賑濟之處伏候轉呈裁奪云云 
[反對租界印花稅公函]  
　　法租界商業聯合會昨日爲租界行使印花稅事致總商會會長書云敬啓者日前爲租界行使印花稅事敝會迭函呈請懇予電致政府收回成命等因詎昨日報載江蘇省公署訓令滬道尹案准財政部據滬北六路商界聯合會來電略謂租界行使印花稅各商民如再任意延宕本部惟有按照協定四條實行檢查仰該道尹遵照辦理母延此令云云法租界商民聞悉之餘奔走駭告毌任惶恐第租界行使印花稅不但商民擔負巳重力所不逮且又失去主權諸多窒礙之處各團體早言之綦詳又若印花稅僅稅華人不及洋商而商民之狡點者掛用洋商牌號所稅者不過小本商店收獲甚微何必行此爲淵敺魚爲叢毆雀之絕技乃政府一意孤行若商民之有意反對威迫勢壓仍是專制面目且嘗聞裁釐加稅今釐金仍在强欲加稅不思商民財力有限何能擔此疊床架屋之重負耶今見各報該公文巳轉逹貴會萬望設法維護堅持到底務使早日打銷以順輿情而輕擔負不勝迫切待命之至云云 
[節關中之米巿]  
　　連日米價頻跌人心稍安探其原因實由節届中秋各産米區來貨踴到之故然各米店門巿之零售或原擔賣出者尚影戤最高機破之價十五元左右也蓋以此項高破礱本巳有價無貨也現悉昨日南北兩米巿新粳船隻雲集周浦新米高貨開售十元左右次者祗九元有奇客秈如長江湖南江西蕪湖靖江江邊等處火車輪船運到亦殊不少每日約有一萬四五千石故客币高貨開盤七元八角最次者跌至七元一角七分巿價頻跌尚無銷路一般奸商之餘欵者爭相購買故預料過節後尚須復漲旋經米業董事及各米行得悉勸告切勿多買意圖居奇故巿面更見呆滯云 
[一週間之金融調查]  
　　進出口銀數調查二十日至昨日止此一週間國外運來者祗有華比銀行大條銀四十七條現標金裝赴日本大阪去計一千四百十四條國内南京造幣局共來新國幣九十四萬元又裝去寳銀八十七萬兩杭州造幣局共來新幣八十萬元又裝去寳銀四十五萬兩又裝往漢口去現銀十萬兩又國幣裝赴厦門南通州南滙等埠新幣四十五萬元又裝赴蕪湖去寳銀五萬兩兹將逐日之細數如下（二十日）日本郵船進口載來華比銀行之大條銀四十七條中交兩銀行各從南京來新幣七萬元又大陸銀行兩萬元又裝去寳銀二萬兩又中交兩行亦裝去各銀五萬兩（二十一日）中交兩銀行巿南京造弊局各來洋七萬元又各裝去銀五萬兩本街某某等銀行錢莊亦去銀二十萬兩某銀行裝漢口去銀十萬兩又裝厦門去洋二十萬元又裝南通州去洋十萬元（二十二日）通商銀行從杭州來洋四十萬元中交兩行各由南京來洋七萬元又大陸銀行二萬元通商銀行裝杭州去銀三十萬兩中交兩行各裝南京去銀五萬兩本街花商裝南滙去洋萬元（二十三日）鹽業銀行由南京來洋二萬元又中交兩行各來洋七萬元又大陸銀行二萬元又中交鹽業大陸四行共裝去寳銀十四萬兩（二十四日）中交兩行又裝南京去銀各五萬兩又各來洋七萬元淮海銀行裝赴南通州去洋五萬元又棉花商亦去洋五萬元錢商裝赴蕪湖去銀五萬兩臺灣銀行裝赴大阪去現標金一千四百十四條（每條重十兩）（二十五日）中國銀行從杭州來洋二十萬元又南京來洋七萬元交通銀行亦由南京來洋七萬元通商銀行亦由杭州來洋二十萬元又裝去寳銀十五萬兩中交兩行各裝南京去銀五萬兩 
　　洋釐南京杭州等區造幣局之新幣此一星期問共來一百七八十萬元惟用途除花米外及厦門等處裝去四十萬元存底仍有二千六百餘萬元於是洋釐常在七錢二分五釐之内最小二十四日下午竟跌至七錢二分三釐半昨日稍奸因今明日各銀行均休息過節之故且出口土貨仍難轉機以是洋釐尚難升高也　　銀拆自十九號之後常在五錢左右緣華商之出口貨呆滯大半做活期押欵幸近月來華商新開之各銀行皆有餘存銀兩趁此時機紛紛出借於華商且取息尚廉故二十三日以來銀拆稍鬆最小二錢三分最大三錢然陽曆九月底庆即恐銀拆仍有復漲之勢 
　　國外滙兌二十號鎊價縮去半辦士爲五先令十辦士半二十二日仍改長半辦士爲五先令十一辦士紐約金洋由一百零四元現巳縮小一元束滙係四錢九二五昨改爲四錢九分新加坡三錢九分德國馬克仍須五千元俄國羅卜二萬二千元惟法郎略有不同二十日爲一千五百二十五個二十一日鎊價雖勿動法郎加至一千五百四十五個二十二日以來常在一千五百四十個大條銀二十一日近期五九五遠期五九二五之後略有升降一二五與二五之間昨日近期仍降至五九三七五遠期五九五觀此匯率銀價稍爲鬆動而金價因此反爲堅固昨日期貨標金開盤在二百三十兩零四錢至午刻收盤跌銀一兩五錢爲二百二十八兩九錢 
　　現烚金近日足赤金對内交易雖不甚大然南恒孚銀樓將屆開幕各銀樓勢必競爭於是各有籌辦所以烚金之價頗堅昨日售開二百三十五兩至沙金來源除中國銀行共到六七萬兩均爲泰亨源獨家購去美金洋到滬之消息約在西歷下月初旬有一二百萬云 
　　查倉數昨爲星期六調查中外各銀行所存銀三千四百九十七萬兩洋二千六百四十七萬元押欵銀四百五十六萬兩拆票銀一百五十一萬兩大條銀己熔完無存兹將各銀行所存細數如下麥加利存銀一百十四萬洋一百廿四萬押欵銀五十萬兩滙豐存銀一千一百十五萬洋二百四十萬押欵銀八十萬兩道勝存銀二百另三萬洋四十萬東方存銀二百十三萬洋四十二萬花旗存銀一百萬洋一百四十五萬押欵銀一百萬華比存銀一百二十萬洋三十五萬押欵銀十五萬和瞞存銀三十五萬洋八十五萬中法存銀七十五萬洋一百二十二萬通商存銀六十萬洋七十萬中國存銀一百三十萬洋六百八十萬押欵銀二百十一萬各錢莊存銀二百四十五萬洋三百五十萬交通存銀一百十五萬洋四百三十萬有利存銀四十七萬洋三十五萬菲律濱存銀三十五萬洋五萬友華存銀四十萬洋四十萬友逹存銀二十萬洋十萬拆票五十萬滙興存銀四十七萬洋十八萬懋業存銀四十萬洋二十萬押票六十萬總數較上届少存銀一百十四萬洋則多存一百二十五萬押欵少一百餘萬兩拆票多一百五十餘萬兩尚有華商大陸聚興誠淮海四明浙江興業等銀行二十餘家之存銀存洋均不在内某國銀行七家之細數向不刊 
[調查一週間之鎔銀數]  
　　查本星期間北巿泰亨源方記等各銀號共鑄出寳紋二萬六千七百八十只核計規元一百四十四萬二千七百六十四兩此種鎔銀係由上星期各銀行存銀以及大德昌票號從廣東裝申之銀餅一萬四千兩所烊化查各銀行巳無存條嗣後到銀尚難預料云 
[上海物價指數表（四十九）]  
　　財政部駐滬調查貨價處本月第二週（六日至十二日）上海物價指數云本週指數爲一○六．三適與前週相同但各類指數不無上落如糧食類由一○八四漲至一一三．三建築材料類由一一九四落至一一三．八此變動中之尤劇者也建築類指數暴食類中各種雜糧亦大致稳定無甚仲縮惟暴颼烈雨之後花米收成損害甚鉅加以各處到米略見停滯以致秈白各米於新米上巿之秋行盤飛漲頗爲社會所屬目他若疋頭五金等大宗貨物則進出口均極清淡北方奇災已成川粤兵釁未己未卜秋節以後巿而有無轉機也本週指數表列下 
（本表以八年九月物價作爲百分） 
期間九年九月前月 
類别第二週前週本週 
糧食一二三三一○八四一一二二其他食物一○三五一○五一一○四○疋頭及其原料九七一九六三九八七金屬一一四三一一六七一一六九雜貨燃料九七二九七○九七三建築材料一一三八一一九四一二○二工業用品九七七九八九九六三其他物品一○四七一○四八一○五九雜貨平均一○三三一○五○一○四九總平均一○六三一○六三一○七三 
[各機關今日節假]  
　　陽歷本月二十六日（即今日）爲古曆中秋龍華松滬護軍使署除陸軍監獄曁拘留所辦事人員並不給假照常服務外其餘各科辦事人員每科祗留科員錄事各一名值班如遇有緊要文件隨時赴辦其尋常公事照例放節假一天云 
　　今日中秋爲國定秋節適值星期故公共公廨秋節假期改於明日（卽二十七號禮拜一）補行届時停訊民刑訟案一天業由關正會審官除函咨二十七號輪應到廨陪審民刑各案之英美兩國副領事查照外並飭知檢察處條示頭門仰訴訟人民一體知悉 
　　滬南工巡捐局長姚石蓀以今日爲中秋節循例進辦公事一天昨日巳知照各科科長科員等一體查照所有馬路工程各項工匠亦停工休息 
[各輪船進出口消息]  
　　國内輪船 
　　寗波招商局之江天輪船昨日開往甯波該輪所裝之出口貨有紙烟二十餘箱以及洋靛青十餘桶火柴原料二十餘件蝦醬十餘簍水果一百餘件又安平公司之寳華輪船開往石浦穿山昨日該輪所裝之出口貨有機器麫粉三百餘包玻璃二十餘件紙烟十餘箱又越東公司開往舟山海門之永利輪船昨日該輪裝去之貨有黄白糖一百餘包麵粉三百餘包黄豆一百餘包海帶菜一百餘包火油一百餘箱鋼鐵四百餘擔紗二十餘包火柴一百餘箱並洋鉛皮洋釘等類 
　　長江太古公司之盛京輪船昨日帅長江開滬該輪所裝之進口貨共一萬三千零七十餘件有黄豆一千六百七十餘包白米七千三百八十餘包小麥一千一百三十餘包桐油三百五十件苧蔴八百三十四件烟葉四百八十件藥材九十四件鮮蛋三百件土酒四百件磁器六十件餘爲各項雜貨又該公司之吳淞輪船昨日裝往長江各埠之出口貨糖二千餘包以及大批鋼鐵及洋釘蔴袋等各種雜貨招商局之江孚輪船昨日裝往長江之貨有紙烟二百餘箱鉛皮五十餘件餘爲肥皂等類 
　　港粤太古公司開往汕頭廣東香港之綏陽輪船昨日該輪所裝之出口貨有黄豆一千餘包棉紗一百餘包花衣一百餘包機器麵粉五百餘包花生仁二千餘包油一百餘簍以及紙烟等各種雜貨 
　　烟津招商局之同華輪船開往天津該輪昨日所裝之出口貨爲大批機器麵粉一萬餘包以及白米包米等雜糧又該局從天津開來之泰順輪船該輪所裝之貨均係烟煤約一千餘噸云 
[國外輪船]  
　　中美昨日福來洋行之巧慶號由美國之新金山抵申該輪裝來之進口貨共有雜貨二千餘噸該輪在申缷去各貨之後本日即開往香港便即取道回新金山而東方商人號則須於本月之二十九號開美云又昌興輪船公司之亞細亞皇后號昨日從香港來滬停於吳淞由該公司之渡船亞力山大號在新關碼頭接送旅客行李等物該輪此次在上海裝赴溫哥武之貨祇有三百噸其中以茶葉與絲兩項爲最多至於該公司之貨船麥太淮號巳定本日開赴小吕宋香港在上海裝出者計有香煙等三百餘噸云又有公泰洋行之文尼泰ＶＩＮＩＴＡ從美國羅城來初定本月二十五日可至上海繼接來電以途中因運貨稽遲改定十月五號到申與西海克十登ＷＥＳＴＨＩＸＴＯＤ同日進口大約在申停留五天須即裝貨赴南洋小吕宋又中國郵船公司中國號星期一日即二十七日午前七時半可到滬二十八日午前十時開赴舊金山云 
[滬寗路轉運來滬貨物]  
　　昨日（二十五日）滬甯路運來之貨物如下華盛義由南京裝來新米五百二十五包由鎭江裝來小麥四百四十五包猪一百二十四頭到南星橋由奔牛裝來小麥一千六百五十包由無錫裝來新米二百二十五包茂新公司由無錫裝來兵船牌麵粉九千五百包由奔牛裝來小麥一百六十一包公益由南京裝來西瓜子一百八十三包新米四百六十五包由鎭江裝來猪一百八十一頭 
 
 

Page 11

 
 
到南星橋匯通由南京裝來新米七百七十五包協茂由南京裝來西瓜子三百八十二包新米四百○五包由鎭江裝來小麥一百八十五包恒大由南京裝來新米六百十二包生梨二百二十七件中華捷運公司由南京裝來新米三百二十八包瓜子三百九十九包恒泰由南京裝乘芝蔴三百五十四包由丹陽裝來小麥五百九十五包中國運輸公司由南京裝來雞蛋一百二十五件新米一百五十包永泰隆由南京裝來新米五百八十五包由無錫裝來九豐之山鹿牌麵粉六千餘包新米二百三十五包同興由南京裝來新米六百八十包瑞泰恒由南京裝來新米三百八十五包黄豆一百三十包翔茂由南京裝來新米四百餘包雞蛋七十八件瓜子二百包由無錫裝來新米二百三十五包協豐由南京裝來雞蛋六百件新米一百四十七包同泰由南京裝來新米一百九十六包清記由鎭江裝來小麥二百四十五包運繭處由南京裝來新米一百四十五包 
[海關定期焚烟土]  
　　松滬護軍使署昨淮江海關監督姚煜函略謂本年九月二十一日接賴稅務司來函本關自本年六月二十一日起至九月二十日止所有充公存棧之煙土等類計共積有五十擔七十三斤五兩又嗎啡戒烟丸及各禁品等項兹訂於本月二十八日上午九時將烟土等運至浦東窰内焚燬除俟清表繕就另送外函請轉知派員至場監視並派軍警守護等因除電請江蘇省長派員來滬監視一面分函松滬警廳及各機關外相應函請貴護軍使届期酌撥軍隊蒞塲彈壓並派員會同監燬仍將所派員名先行示悉以便轉知云 
[三新廠布機工人照常開工]  
　　楊樹浦三新紗廠布機房男女工人全體罷工後當日經該廠發給辛工一禮拜並經各工頭及捕房包探勸導本可即行開工旋因有人謊稱此次織布間罷工實係領班干某主使致該廠將干辭歇各工人不服因又决裂延至星期四晚尚未解决嗣經該廠司事偕同工頭向男女工人再三開導並允轉禀决不將干停歇該工人等始於星期五陸續到廠昨星期六巳一律開車照常工作矣 
[基督敎救國會選舉籌備會]  
　　昨日下午三時基督敎救國會假座麥家圈天安堂開選舉籌備會籌備委辦曁會員到者約六十餘人首由主席徐季龍君報告開會宗旨次述其自漢口歸來及在漢鼓吹救國主義情形略謂鄙人因應第十六混成旅長馮玉祥君之請馳赴漢口約兩星期共在該旅部演講救國主義五天（每天分上午七點至八點十點半至十一點半下午五點至六點）三次計共十餘次該旅長爲基督徒其兵額約有萬二千人信道者數年前尚祗五六百人今則巳逹三千七八百人不啻三與一之比例矣故該軍士對於基督救國主義類多能夠明白將來最有盼望云云次述長沙業由陳家鼐君回湘組織同此宗旨之會巳舉有某牧師爲會長陳被推爲副會長其餘各職員亦均推定現在約有會員二百餘人此外則廣州河南北京等處亦均有此項名義之會可見本會之應奮興做去急不可緩矣本届常年大會選舉職員尤爲重要云繼又解釋救國主義約數十分鐘旋推包世傑君報告籌備經過情形略云此次年會關係會務前途最鉅業經根據定章先推定籌備員從事籌備多時現亦仍舊例推薦被選人名單及會員名單分寄各會友矣該名單蓋免會員因不認識投票時困難起見别無他意又此次會期二月前决定後嗣因徐君去漢未返乃擬改期及徐君回謂會期不能遽爾更改遂趕將各事於三數日籌備妥貼故臨時頗爲局促至開會演講之人原擬函請者除王正廷君巳去浙江鈕鐵生君巳赴北京不能蒞會外現巳請有伍廷芳孫中山誠靜怡韓鏡湖等君届時來會演講開會時先儘各會員投選舉票臨時舉出監票員數人一面開櫃檢票一面演講故不致耗費時間及次序紊亂云最後討論會章上加入會費一層包世傑君歷述赴日所得之八海運動之敎義係無組織無薪水須做工須傳道的辦法主張不以會費限定會員之資格翁國勛君提議請定每人每年繳費一元鍾文川君提□定一元外再每人須擔任勸捐十元孫雪山牧師發揮基督旨趣主張不以金錢爲歸龐子賢君主張仍舊章不定會費最後表决定會費一元如不能納費者不得因之喪失資格多數通過巳而主席報告明日投票係入場時各自投入票櫃辦法如無異議請照此舉行云後由孫雪山牧師祝福衆歌詩散會 
[法文協會與華法敎育會]  
　　欲習法文者之好機會 
　　本埠法文協會即法國文學協會以精研法文傳佈敎授爲宗旨凡華人諳法文者均可入該會所設之圖書室爲會員又華法敎育會係他一機關以送華人赴法留學爲專職該兩會互相輔助名雖異而精神實同均設在霞飛路二四七號法國公立學校内其經費均受旅滬法國總商會之補助因之更設一法文專修夜館於校内華人欲學習法文者或在法商店服務之華人欲精研法文者及赴法留學生均可入館肄業兹將組織情形略述如下（一）開學十月四日（卽星期一）（二）授課時間除星期六星期外每日下午六時至七時半（三）入學手續可向旅滬法國總商會或華法敎育會請領入學證書（四）希望校長敎師等竭誠訓授學課切屬學生毌自曠課以阻學業之進步（五）男女同學 
[公共租界重定地價表（西段）（三續）]  
　　地籍號數每畝地價地籍號數每畝地價地籍號數每畝地價 
一一六五五○○○一一六六五○○○一一六七四五○○一一七一六三○○一一七三六五○○一一七四六○○○一一七五七五○○一一七九四五○○一一八○八○○○一一八一八○○○一一八二四五○○一一八五八○○○一二○一四五○○一二○五五○○○一二○七八○○○一二○八七五○○一二○九四五○○一二一○八五○○一二一一九○○○一二一四四五○○一二一五四五○○一二三○七○○○一二三一八五○○一二三二八五○○一二三三一○○○○一二三四九五○○一二三五八三○○一二四○九○○○一二四一九○○○一二四六八五○○一二五二七○○○一二五三七○○○一二五四七○○○一二六○九○○○一二六五一一○○○一二七○九○○○一二七四七○○○一二八七七○○○一二八九九五○○一二九一九○○○一二九七九○○○一二九八一一○○○一二九九一四○○○一三○○三○○○○一三○九一四○○○一三一○一二○○○一三二○一五○○○一三二五一四○○○一三三○一二○○○一三三一七五○○一三三三八五○○一三三四一一○○○一三三五一一○○○一三三六一○五○○一三三八一○○○○一三三九一一○○○一三四二一○五○○一三四四九○○○一三四五九○○○一三四六九○○○一三四九九○○○一三五○九○○○一三五五九○○○一三六五八○○○一三六六九○○○一三六七九○○○一三七○八○○○一三七一七○○○一三九○七○○○一三九二九○○○一三九三七○○○一三九四九○○○一三九五八○○○一三九六八○○○一三九八八○○○一三九九七○○○一四○○八○○○一四○五八○○○一四○六八○○○一四○七七○○○一四○八九○○○一四○九七○○○一四二○七五○○一四二五八五○○一四三五六五○○一四四二七○○○一四四三七○○○一四四四六五○○一四四五七○○○一四四六七○○○一四四八七○○○一国四九八○○○一四五○七○○○一四五一七○○○一四五二七○○○一四五三六○○○一四五四六○○○一四五五八○○○一四五六五三○○一四五七一二○○○一四五八九○○○一四七五一六○○○一四七八一二○○○一四七九六○○○一四八○一二○○○一四八一六○○○一四八二六○○○一四八三六○○○一四八四七五○○一四八五六○○○一四八六七五○○一四八七七五○○一四九○七五○○一四九五一○○○○一四九八一○○○○一四九九九○○○一五○○九○○○一五○一九○○○五五○二六五○○一五○四七五○○一五○五七五○○一五一六七○○○一五一七六○○○一五二七九○○○一五二八一○○○○一五二九九○○○一五三五八五○○一五四二六○○○一五四九九○○○一五五○九○○○一五七二七五○○一五七三五○○○一五八二五○○○一五八五九○○○一五八七七○○○一六○一五○○○一六○三五三○○一六○四五五○○一六○五七五○○一六一四七○○○一六一五四五○○一六二○七五○○一六二三四五○○一六二四四五○○一六二六四七○○一六二七四七○○一六二九四七○○一六三五六五○○一六三七七○○○一六三八七○○○一六四一七○○○一六四五四五○○○（未完） 
[中國公學開學紀]  
　　吳淞中國公學於九月二十五日舉行開學禮先期曾柬請上海各界來校觀禮是日上午十一時即舉行開學禮首由來賓水産學校校長張鏐君演說繼起者有尹亮易君及本校敎授楊端六君職員李宗綱君等最後復由校長登壇演講申明三愛主義第一愛己并言所愛之己乃永遠存在之眞己非穿衣吃飯上肉體之己必知眞己之所主而後有愛之價價第二愛本校本校一部慘史言之慘怛今日所演講之地方即死者張俊生先生之遺澤但愛之之法須培養學力在學術上放一線之光明使公學名譽因以發逹並須抬高人格在社會上造無窮之幸福使公學根基因以鞏固第三愛人類此處不言愛國家而言愛人類者因吾輩辦學宗旨不取狹義之國家主義并且我中華民族之先民遺訓處處以治天下爲念狹義之國家主義正如救時行病之藥一服原非我國人所尚今日政治腐敗武力薄弱在人視之或以爲恥然我中華民族固有精神原以大同爲主義不以武力相誇示深願吾青年學子發揮固有之學說研究精深之主義爲全世界人類造幾分幸福爲中華民族爭一分人格語畢鼓掌如雷隨後由朱織雲君演幻術奏音樂而散 
[友華銀行銀巿報告]  
　　中美新聞社譯友華銀行二十五日報告云昨日倫敦銀價近遠期各跌一先令二便士紐約價跌一分紐約倫敦滙價跌至三四八此間定價除金圓爲一○三外餘皆不動開巿時投機家傾向買進後因銀行願賣出遂停止要求一變而爲賣出收巿時賣出價金磅五先令十一便士金圓一○四元日金四八元 
[青年會今晚之演講]  
　　本埠青年會德育演講會今晚八時請該會學生科新幹事温萬慶君演說﹁人格之要素﹂温君畢業於美國耶魯大學曾任北美學生會總幹事思想高超學術宏富兹由美回華任該會學生科幹事届時演講定多精義發揮再本日上午十時半該會尚有國語講道主講者爲廣東中華基督敎會張英魂君云 
[少年宣講團任幹事之遺志可風]  
　　少年宣講團前總幹事任雪君今夏積勞成疾逝世聞者哀惜當其臨終時曾囑喪事應節省餘欵捐助該團同志等尤深痛感刻任君夫人丹麓女士遵將喪費節省餘欵一百元日前親送到團捐助建築經費並令任君文郎炎民入團贊助進行以期將來承繼父志任君造志可風而丹麓女士深明大義亦不可多得也 
[國語講道會星期演講]  
　　本月二十六日上午十時半本會特請廣東張英魂先生用國語講道會場在四川路青年會殉道堂歡迎各界士女到會云 
[上海學生會施米進行消息]  
　　上海學生會因遊藝會結束巳久未能即行舉辦善舉甚爲遺憾昨日該會業巳專人將洋三千四百元交與南洋兄弟烟草公司購米並請各馬路商界總聯合會即行籌備矣 
[雜糧業組織交易所續聞]  
　　上海雜糧同業發起組織交易所一事己誌昨報兹悉於昨報微有不符爲再詳錄於下該所發起人蔣國琴蔡裕錕顧士章陳壽生朱祥生等二十人原定五萬股每股五十元先交半數現又增添一萬股規模頗大云 
[錢能訓昨赴嘉興]  
　　前國務總理錢能訓於昨日（二十五日）乘滬杭路ＭＩ花車掛在由滬二點五十分開行特别快車赴嘉興矣 
[地檢廳看守所長之交替]  
　　前蘇州高等廳看守所長兼司法警長張祖斌文齋浙江吳興人業奉上官諭飭調辦上海地方審檢廳看守所所長差原任之汪維藩价如所長則調辦高等廳看守所所長等因張所長奉諭後巳於昨晨來滬當即到所接差汪所長將一切移交手續並在押所中之民刑訴訟案犯花名清册當面點交畢即行告辭赴蘇張所長於午刻復將所工分别點騐諭令照常服務至於男女押犯亦查點清楚云 
[定期公餞車務總管]  
　　滬杭甬鐵路轉運公會孫高二會長昨日分函各轉運公司略謂滬杭甬鐵路總管沈叔玉調充中華戀業銀行職務所有新任滬杭甬鐵路總管爲前總巡察楊先芬君二君之在滬杭鐵路任事多年政績夙著凡我同人咸道其德爰於本月初十日開會議决擇定本月二十一日即陽曆十月二號午刻借座半淞園公設祖餞以表敬意並請攝影全體以示永矢勿諼之誌除另贈紀念物品歸有約同業擔任外擬所需宴請費用每家各派洋三元請於本月十六日起至二十日止務祈照繳爲盼云云 
[應瑞艦長之交代]  
　　國務院前將没收之敵船議决准歸海軍部管收所有交通部前收之上海租船監督一職巳由海軍部委派駐厦之應瑞軍艦艦長楊敬修爲正監督海軍司令公署參謀吳光宗爲副監督等情巳誌前報前任租船監督薩桐蓀因租船事繁手續未齊尚未交缷而海軍界僉以此案繼經爭議始逹目的豈可任令耽延曾經電請藍總司令令知應瑞艦長楊敬修即速到滬接辦楊艦長因後任艦長尚未接事未便遽離現楊艦長因受各方催促巳於前日將艦務交與該艦林副長接代由厦乘輪到閩公幹一俟事畢不日即可到滬所有應瑞軍艦藍總司令前曾飭令開駛到滬以便調遣今因閩粤戰事厦門地方需艦弋巡由福建商會電請藍總司令核准暫免離厦以資鎭攝所有林副長代理艦務一事己呈報到署轉報海軍部備案矣 
[省委抽查戸口委員將來滬]  
　　江蘇齊省長近委各屬抽查戸口委員聞滬海道屬爲趙世薰有不日抵滬說云 
[蘇州銀行今日開幕]  
　　蘇州銀行滬行設於英大馬路盆湯衖東首定於今日午刻開幕該行總董洪小圃君協董鮑星槎君而滬行經理爲孫愼欽君云 
[天發祥號宴客紀]  
　　南京路抛球塲南首天發祥皮貨號將於本月（九月）三十號開幕昨晚七時該號蔣志剛經理等先在一品香宴客到者甚衆如秦潤卿張讓三張玉章樂振寳陳蓉館等亦均列席約九時許始盡歡而散 
[發明國貨砂皮]  
　　温州同鄕金蓂階等發起組織華豐國貨砂皮廠現發行所設在五馬路寳善街自由坊轉角發明製造鐵砂銅砂金砂銀砂木砂等各種砂皮貨較舶來品無異而價較廉云 
[木柴貨稀漲價]  
　　樹柴一荗以浙江温台等處最多長江次之近因該處來源稀少全賴長江各埠接濟故價亦繼長增高昨據業此者謂此一星期間天時漸涼銷塲驟見活動故其價較前又漲起十成之二且貨身尚不佳也 
[河南副劵開奬記]  
　　昨日爲第九次河南救濟有奬副劵開奬之期在西門外方板橋共和影戲園内舉行自上午九時至午刻十二時止兹將各大奬號碼及經銷票號錄下頭奬第二萬零五百六十七號（本埠廣萬元）二奬第二萬八千四百五十五號（本埠有利源）三奬第二萬三千九百五十七號（本埠大利元）四奬第八千八百二十三號（嘉興永最利）又八千八百六十四號（嘉興永最利）又一萬三千三百三十九號（天津鑫記）五奬第一千四百零六號（漢口分局）又二萬八千九百二十八號（蘇州快得利）又三萬五千一百六十號（蘇州快得利） 
[創辦長途汽車之函牘]  
　　邑紳李顯謨黄申錫兹擬創辦由滬至閱行長途汽車刻正籌議辦法並以派員測量路線兹將李黄二君分致各鄕董之原函錄下謹啓者路政爲自治基礎商務實業尤賴交通利便以資發展前江蘇民政長應曾規定省縣巿鄕道路規程交由省議會議决省路經費且巳列入預算前上海縣知事吳亦曾提出全縣縣路議案交由縣議會議决縣路經費亦巳列入預算均以事變迄未實行兹内務部規定國省縣巿鄕道路規程公布業經數月而我江蘇省區域内有瓜清長途汽車路我上海縣區域内有滬青及上南長途汽車路皆由商民組織公司着手開辦奉賢南滙二縣與上海縣境毘連之處亦於本年春間經該二縣紳士呈奉奉南二縣知事會銜出示從事測繪可見路政一項在官在民均認爲今日之急務查上海爲通商巨埠面閔行北橋塘灣顓橋曹行朱家行漕河涇諸鎭距離上海遠不過三四十里近或祗十餘里祗以交通未能利便以致各項事業在在停滯當此實業商務競爭時代自應急起直追藉謀鄕土之利益謨申有鑒於斯擬自閔行起經過北橋塘灣顓橋曹行朱家行漕河涇各鄕至新龍華止開築幹路一條以便行駛汽車抱此志願己非一日每與各鄕人士談論及此無不極端贊成諄囑發起然是項築路購車經費約略計之非三十萬元左右不可省縣二庫旣無餘欵存儲勢必無從籌撥若增加人民負擔又未敢必其樂從是以輾轉遲廻欲請願而中止者再竊念緣木固不可以救魚因噎又豈可以廢食旣有瓜清等商辦汽車路先例可援苟能不失主權於地方有益儘可由沿路商民合力自謀爰與沿路各鄕人士再三商榷以招集資本爲築路之藉手以行駛汽車爲投資之目的庶公益實業一舉兩得顧創辦是項事業應先呈由農商交通部核准備案而請求備案手續必須具備公司章程工程計畫營業槪算路線詳圖等各種圖表使非先行測繪則路線之長短資本之多寡俱難確定各種圖表豈能憑空臆造所以前次謨申面晤台端及各鄕經董討論進行順序决從測繪入手惟非由地方官先期出示曉諭則測繪員到鄕測繪恐啓居民誤會或生障碍除分函外爲特函請貴處會同沿路各鄕經董辦事處呈請縣署出示曉諭並飭沿路各警區隨時派警保護一面咨會松江縣署凡經過該縣轄境朱家行地方測繪時一體辦理俾昭鄭重而利進行云 
[公共工部局工務司通告二則]  
　　公共租界工部局工務司昨發通告二則（一）自十月一號起所有在禮拜日及封關日工作之外加工資一例免給在新年及端節之工作仍照舊章所有在新年及端節之封關日工作者一例照給雙工所有常日工作之外加工資須要在工單上另立一項所有日頭工錢之人而有外加工資須要工務員通告大寫按月并給所有工作之人過十月份者容易招集以上各項章程須由馬路監察員預先詳細通告本圖工作等人凡在禮拜日或封關日之工作等人須要輪流調派（二）爲自來水龍頭時常泄漏凡小工人等用自來水後須將龍頭關妥爲要屢次通告置若罔聞以後再有不關等情倘若查見定當重罰小工人等停工之後准可洗足但務將水放入桶内不可冲於路上特示 
[派隊巡察斗香會]  
　　今日中秋節本埠城廂内外各處道路例有斗香會由好事者舉行淞滬警察各區署所□正佐因恐行人擁擠滋生事端特爰各飭崗警注意巡邏並由警廳撥游巡保安偵緝隊等各隊士擔任按叚巡察實力保衛以助警察之不逮云 
[函請勿阻查燈人員]  
　　華商電氣公司查得自高昌廟兵工廠至龍華一帶沿途路燈向例分爲上下半夜上半夜由兵工廠自行開燃下半夜則歸電氣公司擔任接燃其駐防軍隊所内裝設之燈本由公司代爲裝置近因添多燈盞損耗電力不少當此清查整頓之際不得不加意密查故己由該公司分函各該營所長官查照以便由公司派員專司分赴各防所查看燈數幸勿阻止云云 
[糞夫强迫全體罷工之被控]  
　　公共租界清潔局糞夫丁裕卿陳福林因於本月十三號用强暴手段迫令全體熼夫罷工被頭目馬福祺具稟公共公廨刑事科請爲提究巳奉照准於前日簽票發交捕房昨晨由探將丁陳兩人提解公堂原告延律師上堂代表譯訴前情並請展期究訊云云經張襄讞得稟商之義副領事羅君判被告兩人各交五十元人洋並保候下禮拜六集訊 
[電車司機人與崗警齟齬]  
　　華商電車公司行駛小東門西門等處二十七號電車於昨日下午二時許由南往北行至中華路談家弄口將行路之老婦某氏撞倒受傷當經與該氏同行者另雇車將氏送回並不與該司機交涉事爲二百八十號崗警查見上前將車扣住以該氏受傷輕重現尚不知該司機人未便置身事外勒令將銅牌交出該司機人以該氏並不多言無勞貴巡警出而干涉不允將牌交出以致一時來往電車交通斷絕後有旁人解勸令將銅牌付交該警乃投一區三分所警署報告云 
[輪船上查獲被拐婦女]  
　　開平局之廣平輪船係來往秦皇島並大連等處船泊楊樹浦浦中定於昨晚啓行昨午經救濟婦孺會探員虞占順王緯文到輪調查見有婦女二口形跡可疑上前盤詰一稱王蘭英年二十歲家住無錫黄婆墩地方有夫在家一稱沈恒南即陳沈氏年亦二十歲家住浦東龍王廟地方亦有丈夫該探等詰其爾等爲何人拐來該婦稱有一劉姓有一王姓等二匪拐來該探等即在伊鞋籃内搜查抄出卡片二張一爲劉文炳江都人一爲王炳臣廣陵人即知爲拐匪之卡片守侯良久未見匪踪遂將□婦送入水巡捕房轉送救濟會命發江灣留養院着知照該婦家屬前來認領並令查緝逸匪務獲解究 
[公共公廨昨晨訊理刑事案記]  
　　昨日（星期六）公共公廨早堂訊理虹口一帶各捕房所解之刑事案輪應日本副領事林出賢次郎在第二刑庭陪審屆時林君因事未到故將所解各案人犯移至第一刑庭統歸張襄讞與義副領事羅斯訊理直至十二句餘鐘始行訊畢閉庭云 
[昨晨公共公廨審理民事案記]  
　　昨晨公共公廨民四庭由李襄讞會同英包副領事傳訊各案如次（一）孫波祥訴孫子常以合股開店爲由騙去股本銀四千兩案被告延許理律師到堂聲稱原告前請給諭發封被告住宅但被告眷屬均住在内且賬簿被封亦不能呈案要求將星啟封並准被告減輕交保云云原告之律師稱因被告所騙之欵以之置妾故請將其住宅發封此案以民事起訴尚屬保全被告面子云云結果該被告住宅旣據代表律師聲稱有眷屬在内應准啓封所有傢具仍着發封賬簿等據飭即提取到案查核被告改交二千兩舖保（二）曹貢庭訴和豐花行股東馬信和蔣松巖不理欠欵案結果馬信和抗不到案其律師所請減輕交保之處應不准（三）滙通電料行訴一品香旅館主徐懷霖不付電氣材料工價銀一千八百十五兩案兩造人證前經訊畢兹據原告之律師到堂稱現在雙方所派之電學專家己經查明所裝共有四總線餘皆支線原定總線費用歸業主邱渭卿擔任今邱竟否認而徐亦不肯付致原告欵歸無着要求將邱渭卿交入被告之列云云邱亦延律師到堂聲稱該處地皮邱向託英商泰利洋行保管邱不過問原告欲欵儘可控泰利於英公堂云云而被告徐懷霖之律師亦略述數語結果以原告律師請求將邱渭卿加入本案被告之列理由未充應即却下（四）顧耕堂訴吳德先不還房租洋三十元零五角案前巳判决被告償還兹原告到堂聲明前奉諭將被告生財拍賣得欵分給今聞生財早經賣盡而分文未得云云問官命檢卷查閱之下令原告退候再核 
[誌謝]  
　　昨承中華書局贈中華英文週報一册謝謝 
來函 
[賚美律師來函]  
　　主筆先生閣下啓者前閱本月二十二號貴報在公共公廨民庭案内載有高蔣氏訴高際堂一案查此案原告代表由本律師到堂請求飭令被告於本案未了之前按月津貼原告洋一百元今己七個月之久共計洋七百元迅予撥給等情乃貴訪事竟錄登有五十元及結果原告律師請求月費註銷等語閱之不勝詫異用特函請執事查照合亟更正爲荷此頌台祉賚美英法大律師事務所緘九月二十五號 
[滬北五區商業聯合會通告各公團書]  
　　謹啓者據聞近有不法之徒假借本會名義控告某區長警等情查敝會絕無其事事關敝會名譽爲此通告否認諸希注意乃幸 
上節情事敬乞登入來函欄内俾明虚實爲感滬北五區商業聯合會啓 
雜評二 
[救災之希望（訥）]  
　　愛羣心之表現於救災者一曰犧牲金錢一曰犧牲精神犧牲金錢者富厚之人能力獨大犧牲精神則各界之人皆能之也犧牲精神之法奈何一方贊助施賑事務一方卽鼓吹有力者犧牲金錢以喚起國人之愛羣心是也我國自五四以來鼓吹愛國之效力甚大今若用鼓吹愛國之法起而鼓吹愛羣使有金錢者出其金錢以供救災之用則犧牲精神之功用等於犧牲金錢故亦爲救災中之急務也 
　　今日之華洋義賑會一呼而集者四十餘萬此爲犧牲金錢踴躍之一證亦即國人愛羣之一證也然救災之有賴乎金錢多多益善則更不能不希望於犧牲精神者矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
[閒話愛月譚] [  雲昉]  
　　所愛乎今夜之月者愛其爲中秋之月中秋之月奚獨可愛愛其圓如鏡明如水皎如雪也是以世人愛月而倍愛今夜之月世有相親相愛之一在天涯一在地角萍蹤重聚正未有期清夜寂寥時仰瞻秋月能不生情是則由愛月之心移而爲愛人之心者也思彼深閩之婦獨於畫樓窈窕中開韓仰月愁絲撩亂淚洗紅妝則今宵之月適足以挑其悲情異鄕之客獨於客館凄凉中舉樽對月回首鄕關百念俱起則今宵之月適足以動其鄕思由最幽澹之光芒得最　醰之意味則月之可愛也亦宜矧中秋之月吐奇輝舒素彩分外光明分外圓滿此時或泛渚或登樓眞足以賞心悅目而予獨悲焉民國成立以還年年如在深秋中百卉萎黄動凄咽顯　　否　之氣瀰漫國中未能如秋月之明也割裂摇折之象充塞國中未能如秋月之圓也國家對於今宵之月不其有愧色邪雖然吾不願國人愛月甚於愛國 
[筆記妝樓記] [  鶯雛]  
　　凡人於中秋之夕過北里幾疑令節專爲倡家而設者暝色初闔比戸即起笙歌一片巷口鈿車驅馳時時擁塞而美人狎客奴厮乞丐憧憧集影若欲在一宵之間奔赴大事者吾不欲隨之而勞但叙其一家當窗射出柔媚之燈光粉霞之蟃曳於半邊酒人時出倚闌使侍兒駢肩恣其浪謔房中香酒氣若欲四浮而拇戰喧圖問以硃喉之唱伎人名楚雲當此全盛之宵驕矜萬狀而竟體炫裝極搔首弄姿之致烟香氤氲中楚雲膜拜禱天帝果有天帝者亦將聞而齒冷以楚雲所禱以色歛多金也禱罷復行酒宴客主人黄憶英先客而醉縱欲中誰念良夜之晷刻少頃時過夜午客散矣獨留房中楚雲尚應酬他客未至也明月沈沈下窺妝樓巷外電燈明滅而馬蹄所過若翻水憶英初以爲身處即蕊宫貝闕而月中之娥將與共夜迨望月旣久而寒瓊之光立浸人醒斗覺月色暎及家園家人設瓜菓一同往年而父母對景屢念出游之子尚有一人去歲樓頭同玩斯月謝天帝造爲銷魂之夜今夕者清寒獨倚抱涼月於空閩矣然吾今處此此何地耶吾父母吾妻且弗度吾有此狀嗟夫天下有罪惡之人而不自知其罪惡者宜使靜對明月一時萬欲俱歛心亦如浮雲之去太空月之力量同勝牧師僧侣多也憶英思時楚雲巳挾其色身而至牽其手曰入矣毌爲風露侵也憶英無言 
[雜錄中秋詞雋語] [  丁戊]  
　　等閒過了秋光一半 
陳元鼎芰裳清錢塘人有同夢樓詞此係中秋塡﹁玉漏遲﹂詞中句 
此時幾個在好欄干畔低低私祝歲歲今宵 
黄仲則景仁清武進人有兩當軒詩餘此係中秋夜傳館對月塡﹁春風嬛娜中句 
　　把清光比似元宵問姮娥肯放花燈輕換 
顧華峰員觀清無錫人有彈指詞此係﹁望梅﹂詞中句 
笑人生幾見當循只似此凄凉不如休也 
陳秋田聶烜清武進人有栩聞詞此係中秋塡﹁金明池﹂詞中句 
[劇談中秋劇譚] [  亶]  
　　除陽河一劇情節支離事又穢褻每届中秋梨園中蟲演之就戲論本花重頭而滬伶則注意於落店担水兩場於是生角與旦角並重賈碧雲王靈珠等演時率裝電鈕以自炫趙如泉麒麟童　　李茂生在落店時與酒保問答則爲刻板文字常春恒尤甚 
　　游月宫本隋唐羅公遠引開元天子偷度覓裳羽衣曲編演者以無數旦角扮爲月宫仙子滿而鉛粉胭脂俗不可耐設使月中人眞面目如此恐李三郎亦望而却步雖爲燈彩戲然情節簡單尚不若天河配略具離合悲歡之情也 
　　民國以還今日之應時戲自以梅畹華奔月一劇爲出色常行猶憶其二次　滬排演此劇時天蟾座無隙地盛况不在此次上元夫人下惟彼時停價二元此次則爲三元　主之實惠則上元夫人之恩賜較嫦娥爲甚苟就戲論戲似乎奔月之價值在上元夫人上因奔月之精彩雖在正文之外如採花釀酒名登仙籍兩塲爲全劇主體皆爲編劇所杜撰者而前兩塲之嫦娥竊藥后羿射月較有根據且合平情理若上元夫人之乘□跨鳳漢武帝拜月等因非特與理實不符且褻瀆古人也余於畹華所演之劇多不甚許可而於此類神怪戲苟偶然聽之似覺耳目一新今則白牡丹黄潤卿亦常演此種戲遂又味同嚼蠟矣 
[□著月府大會記] [  瞻廬]  
　　廣寒清虚之府中秋夜例開盛會府中之七寳樓台以及八萬三千門戸均出嵩山道人修理一新（酉陽雜俎）瓊樓玉宇處處洞開公推廣寒仙子姮娥主席月府諸仙如蘇摩（大孔雀經）結璘（大洞經）样無忌（封禪書注）娥影夫人等（太公金匱）莫不相率赴會望舒織阿二仙（淮南子）山二萬六千里控馭而至衆咸歎其神速旣而伐木吳剛亦來與會姮娥曰吳將軍伐木經年成效若何剛曰此一段枯木隨斫隨合伐之久無效逓至今日□能告一段落耳無何素娥十餘人一一乘白鸞至霓裳羽衣蹁躚而舞一而紫雲廻響遏行雲姬娥曰月府諸仙物若蟾蜍若擣藥玉兎若金背蝦蟆均通靈性今當令其獻技以佐諸君一笑何如衆仙皆曰諾於是蟾蜍至前奮其三足一獻跳躍之技作人言曰吾所以往來敏捷者因較諸君多一條腿耳然下界十大禍首比我更多一腿倘與賽跑則三脚蟾蜍定跑不上十大禍首 
衆仙大笑復次擣藥玉兔作人立狀舞其玉杵而前兔鬚翹翹染以赤色衆仙不禁失笑兔曰諸君勿笑鬍鬚愈紅官運愈通小兔不才忝居月府尋穴使之職語云狡兔有三窟吾己尋得三個窟穴倘不染紅鬍鬚則不成其爲尋穴使矣衆仙又大鼓掌復次金背蝦蟆至聳其金背作種種游戲運動旣畢笑語衆曰區區癩蝦蟆算得大運動家負此滿背黄金從事運動何往不操勝算姮娥笑曰相君之背富不可言宜乎作此自豪語矣大會旣罷姮娥率衆仙至桂院散步維時月中仙桂枝枯忽落姮娥問誰實戕之衆仙曰月桂彫落月桂自戕之也姮娥歎曰哀哉月桂自戕至此無怪下界粤桂二軍相爭相殺無己時也 
[歌謡最團圓夜是中秋] [  楓隠]  
　　最團圓夜是中秋殷文圭詩也雖然時至今日國中之能賞此團圓佳節者有幾人哉爰廣其語成歌六首亦以歌當哭之意云爾 
　　最團圓夜是中秋月自團圓人自愁國内幾時圓玉鏡外交誰與固金甌 
　　最團圓夜是中秋月自團圓人自愁政海潮隨弦上下人情輕逐絮沈浮 
　　最團圓夜是中秋月自團圓人自愁桂粟難爲籌賑榖霓裳怎作庇寒裘 
　　最團圓夜是中秋月自團圓人自愁未獲梯雲成統一徒聞伐桂快恩仇 
　　最團圓夜是中秋月自團圓人自愁玉兔重洋工販藥金蟾暮夜慣行　 
　　最團圓夜是中秋月自團圓人自愁 
青女（謂青島）東游何日返素娥請晳種諸國）西笑幾時休 
[綴言秋宵祝月記] [  邢琬]  
　　却說這天晚上我正在凉台上閒坐玉宇高寒羣聲闃寂祗有那一輪皓月從雲端排出晶瑩朗耀好似向著我微笑一般更夾著丹桂花香從雕欄外一陣陣飄到鼻觀我這時心中起了無限的感觸便望著月兒歎道咳月呵你是天上的明星假使没有你那茫茫長夜就永遠失了先彩魃魅魍魎也張牙舞爪的現了形容但是你歷盡了成敗興亡照遍了悲歡離合也應該發點兒慈悲心夜夜光明圓滿除去人間一切的煩惱爲什麽還有時任那舄壓壓的雲兒遮没使那狂風怪雨把世界上的人擾得一點不安爲什麽還有時添上了缺陷作人間不幸事伯範本引得那有志英雄多情兒女都含著一雙淚眼對你傷心年年到了團圞佳節你旣消受了滿城簫鼓香花供聲怎麽不使汪洋苦海變成極樂仙都大家都享受良辰美景呢咳月呵畢竟你的心還是清潔無塵你的面還是温和喜悅你現在的境遇更是高尚圓滿月呵我愛你是人間的福主我願世界上的人都和你今晚一樣說完這話□那月兒更添了無限光華似在那裏笑嘻的和我點頭一樣 
餘興 
[中秋應古錄] [  友贊]  
　　百尺臺百尺台者貴妃與明皇以觀月而築之者也今直不然咸以之作避債臺矣且也十魁之罪臺高築欲去無從欲免不得彷彿冒險高登百仞之□殊人過問下臺之難易矣 
　　奏紫雲曲梅伶畹華聲譽振中外而嫦娥奔月一劇尤屬其拿手此劇演之於中秋點綴風光必致令觀者色喜余處此蝸牛室中逆料畹華方現身京華舞台上演奔月也然則紫雲曲恐不能專美於前矣 
雲開月出安福之禍佈滿中國今幸有一二知禮知義之軍人滅此僉壬而中國亦可稍稍延其殘喘於東亞國民於今年之中秋日樂其亦廻思去年之中秋日苦耶余深願今而後烏雲不再幕月吾當謹掬心香一辦以禱祝之（原事見石林詩話） 
小說 
[月夜艶語] [  李涵秋]  
　　纖雲四捲冰輪螢然桂花叢中遥捧紅樓一角中有美人字曰梨雲方曳綃衫兩鬢堆茉莉如雪支頤遠闕若不勝其幽思者旁設一几几上設瓜果金貌餘香裊裊不絕小婢以金箸撥爐火顧梨雲曰何物中秋能使人棖觸舊境去年今夕主公與娘子憑欄賞月憶曾低語祝娘子與嫦娥同其福慧今則烽火餘生哀樂頓異日使館中風景更不知何似梨雲顰眉叱曰妮子囈語使人不歡試替儂細數蓮更劇場中閉幕也未彼人胡久不來少頃聞扶梯作細響有人碎步而上綺年玉貌美伶也梨雲笑靨承迎握手良久小語曰佳節難常胡忽作冷態向人使妾情興消矣伶曰不然吾兹得惡耗復辟罪魁聞於雙十節特赦由此類推汝家主公或亦在賜環之列我兩人併命鴛鴦倘竟作分飛勞燕奈何梨雲强笑曰汝亦太過計罪魁之罪豈容末減汝勿頽喪使廣寒宫人笑儂不韻伶聞言少悟於是擁頸偎肩備諸艶態夜旣逾午忽墻外有鳴咽聲隨風而至若斷若續悽人心腑婢曰此此殆東鄰孀媰其夫因皖直戰役暴骨沙塲少婦殆不忘舊好乃爲此哀猿之啼梨雲顧伶而笑曰人心如此天意可知吾主公寗有生理耶雖然歸亦憒憒此間多美男子何必是若吾伶心動亂以他語是夕遂同夢 
自由談之自由談[  瘦鵑]  
　　月圓如餅藕大似船中秋又至矣年來每當此日恒苦念孩提時彩衣跳地之樂一餅一果食之俱甘今則未到中年傷於哀樂歌離弔夢動增悲感雖月明如水亦以愁人淚痕視之矣 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
申報星期增刊 
紀載 
[一週間世界大事撮要] [  通一]  
　　俄波問題俄波問題仍在混沌中蓋和議雖己發動而戰事猶在進行也據此週所接電訊過激軍每戰俱北波軍巳佔柯凡爾ＫＯＶＯＬ俘虜三千獲械甚夥據齊瑪洛芳ＣＺＹＭＡＬＯＦＱ鎭後仍向柯比恩ＫＵＢＩＧＮ境進行而據最近消息謂萊姆堡ＬＣＭＢＥＲＧ東南兩境激軍遽行退走波軍巳乘勝追至加里西亞邊境白羅第ＢＲＯＤＹ與胡西亞汀ＨＵＳＩＡＴＩＮ兩地而巳佔得杜白諾砲臺ＤＵＢＮＯ矣是則各路戰事方殷絕無平和之可言也惟倫敦得里加消息謂俄代表巳抵該處其領袖約菲氏ＭＪＯＦＦＥ並曾有俄國仍將堅令波蘭裁減陸軍及其因國際時局關係不能縮減軍備之宣言且聞俄波代表曾會商兩小時雖無結果然不可謂和議毫無動機也和戰兩端雙管齊下眞令人難以捉摸矣 
關於立陶宛問題之消息則互相抵觸尤甚一說波蘭與立陶宛巳在加爾瓦爾茄KALWARJA開談判但據華沙公報謂立陶宛背休戰之約擊散波蘭在塞傑尼SEJNY村之成兵而向東南方面進攻惟據國際聯盟會之消息謂該會巳請兩國政府派代表至巴黎將其爭端提交於不日將集之聯盟會云新自紐約傳來之消息謂兩國巳允休戰以待聯盟會之公判則波立問題或將告一段落矣 
　　紐約炸彈案紐約之華爾街WALLSTREET美國之金融中心點也銀行林立極爲繁盛本月十六日忽有一大炸彈爆發於摩根銀行之前霹靂一聲全街震駭血肉横飛死傷枕藉美國昇平巳久遇此慘劇不啻臨近今法郊戰地矣遭事之翌日查得死屍三十六具傷者約二百人摩根之子受傷頗重實質上之損毁約值十萬元紛擾中街上行人所遺失之債劵約值八萬五千元初謂傷五百人損失約二百五十萬元者皆臆度也事變原因至今尚未證實檢察長巴爾麥氏巳委偵探長佛林着手調查據警察及研究炸藥者之意見謂此次爆發之炸藥性極猛烈且爲定時炸彈故决非偶然之事顯爲紅黨所爲云警察廳巳在一文具店中捕得一俄人名安海洛夫斯基渠自稱爲新聞家然文具店之後有一磨粉鋪爲新出激黨雜誌﹃俄人聲﹄之發行所故頗有嫌疑也所獲得之法人一名現亦在研訊中近尋得童屍一具謂係駕駛抛擲炸彈汽車者確實之兇犯或可由此屍上着手偵查也嗣又獲得汽車之主則此案之發覺巳稍有眉目矣當道巳懸賞萬元以徴求此案之消息云現在美國上下對於此案極爲注意卽世界人民亦亟欲知其究竟若此震驚全球之炸彈果爲紅黨所擲者則美國勞働界已有與金錢魔王實行宣戰之表示矣乎 
　　勞工問題英國鑛工罷工之趨勢大有山雨欲來風滿樓之情狀電業紗廠印刷業鐵路及運輸界等之工人爲之摇旗呐喚於是罷工問題爲英國目下惟一之大問題矣然勞働界之來勢雖湧湧而政府方面仍保持其固有之沉靜態度毫不爲之驚惶失措工部大臣賀恩氏與礦工幹事或在會場或在私室屢次接商俱無容納其要求之表示蓋非俟其要求减至最低程度逼近至最後之五分鐘時固無讓步之必要也不寧惟是賀恩氏對於礦工要求且加以評論曰工資問題與增加煤斤問題實爲兩事往昔每次增加工資而出産返見減少可知增加工資徒使其怠耳其意謂增加工資不能與予工人以奮興使其僧加出産以低煤價也可知政府方面猶持冷眼虚與委蛇而不願遽爲之調停也至於礦工方面雖巳發難實無必勝之把握蓋見人民都不直其所爲且萬一决裂他項工會之資助甚不可持故幹事會有可展緩關始罷工日期之宣言似仍冀得和平了結不使擾及大局而自陷於困苦之境此問題解决之希望其在政府之持冷靜態度與礦工之不敢冒險作難間乎 
意國工人之態度則較英國者大爲嚴重而純帶過激烈嗅味其佔據工廠爲勞工與資本實行宣戰之手續非若英之徒事虚張聲勢而祇以要求增加工資可與比擬者也首相喬里蒂氏現巳爲勞工所制而允爲其强迫廠主容納其與廠主共同管理工廠之要求廠主見無可挽回巳與工人商訂合同共規定三條（一）五金工人增加工資自百分之六十至百分之八十不等（自七月十七日起實行）（二）工人廠主共同管理工廠（三）工人退出所佔之工廠意國勞工可云巳獲勝利而爲其勞働界開一新紀元矣現數處仍有騷動不日諒可平息也 
　　法國河道交錯交道便捷駕一葉扁舟容與中流者可飽覽兩岸美景法人某某等近創製一種水面滑車HYDROGLISSENR行駛極便從此河渠中又多一點綴品矣是車結構甚爲奇特車之全身架於兩長圓形之浮標上座位極爲美麗適意發動機在坐艙之前一若汽車頭部然前置二燈黑夜水面滑車 
　　中照耀水面有似巨獸之眼此車最奇特之裝置爲裝於坐艙後面之空中推進輪是輪支撑於A字形之鐵桿上其旋轉之遲速則受制於艙内之機櫃並可退行而仍無礙於摩托之發動速率加增時二浮標全浮於水面幾有臨波上騰之勢車之全身甚爲悅目而輕使將來定可通行於世界各河道中也近有樣子三乘陳列於巴黎云 
海外通訊 
[南洋見聞錄] [  陳時梁紹文通信]  
　　第二檳榔嶼（PENANG） 
（一）歷史檳榔嶼又名庇能簡稱檳城以多産檳榔得名是美人在海峽殖民地首先取得的屬地一七六八年有一船長名賴德（FRANCISLIGHT）（在東印度公司辦事）從加德酋長（RAJAHOFKATUK）手裏用每年一萬元的歲費租來現今愛伯蘭忒（EIPLANADE）地方（就是島角砲臺CORNWALLFORT後面）就是賴氏當年登岸的紀念地檳城由賴氏建造他的功績也就可與是洲之禮佛麻剌□阿兒拔骨（ALBUQUARGUE）相伯仲這三處是英國東印度屬地的三顆明星後至一七七二年此島對岸加德（KADAH）國的一部現在稱他爲威斯理州（PROVINOEOFWELLOSLEY）的地方也割讓於英威斯理州和檳城遂成爲海峽北方的門戸地勢旣佔形勝所以佐治巿（GEORGETOWU）就一躍而爲商業重鎭麻剌甲亦爲之壓倒其時星嘉坡尚未出名所以檳榔嶼之名就高出全海峽之上現在雖不及從前的盛名但還是海峽北方一個頂大的商埠海上貿易的價值（指船隻的通過）但占三分之一因有半島北部（霹靂北島）的生産額所以地位依然不動摇除此以外他在蘇門答臘東岸和暹邏西岸爲貿易的中堅能壟斷權利將來加德和盤谷（BONKOK）鐵路成功後暹邏貿易又是檳城所獨占的 
　　檳城是供給商船和軍艦中煤與水的要站所以他的地位靠船舶鞏固他對岸柏賴（PARI）地方有很大的船塢（二五○呎長五○呎寛）一九○六年政府又造一個百呎長的起重機 
　　（二）地理檳城從英國管領後有人稱他爲威爾斯王島（PRINCEOFWALESTSLAND）他在半島西正對柏賴在北緯五度十五分至五度三十分之間長十五哩寛八哩面積一○七方哩巿之别名爲佐治巿但平常總稱他爲檳榔嶼巿是三角形東角爲士威頓堪碼頭（SWETTENHAMPIER）北與東南面海其餘是山西南海岸自士威頓堪碼頭起名維而骨尼（WELDEQUAY）是全巿運輸交通最便利的地方大不上船隻都在此抛錨環海岸間陸地卽是巿場有大鐘樓爲海陸觀瞻所繫 
　　本島離海峽殖民地之寛從二哩至十哩威爾斯州及丁丁（DINDINGS）州都是檳城殖民地的一部分寛度平均八哩海岸線四十五哩合克利安河南方十哩之地面積有二百七十方哩又離霹靂海岸有萌哥爾小島和對岸一帶地方都歸英領總稱丁丁島面積二百方哩 
　　（三）政治檳城最初爲海峽殖民地政府所在當一八二六年和新嘉坡麻剌甲聯合成一海峽殖民行政區域先是一八一六年即巳設駐在行政委員（RESIDENCY）處理行政軍務其行政區域除本島外包含半島兩州（威爾斯和丁丁）完全行政區域面積約有五八○方哩政府本部在佐治巿威爾斯和丁丁兩州都有一地方行政官管理各該地事務有巿政廳高等審判廳地方審判廳警察審判所工部局都在亮街（LIGHTST）并有下級的地方自治團體各國駐在領事館除中國丹麥均設專官外餘如比意法荷挪美葡瑞士等都是代理官中國領事官爲戴君培元人極和平厚道熱心公益連年捐出國内外公益欵項總數不下六十餘萬元其尊翁忻然公歷任英屬領事以慈善家爲華僑所稱頌焉（未完） 
譯錄 
[游德觀察談] [  通一譯]  
　　美人吉慶KARLKKITCHCN熟悉德事嫻習德語戰前戰時曾數度游德近又赴德考察戰後社會情形逗留柏林一月其他大都巿若干星期七月中旬回美以其記事册編纂成文投登紐約世界報頗爲彼中人士所傳誦因亟譯載報端 
　　休戰迄今巳一年又半於此一年半中柏林人民艱難備嘗回憶戰爭情狀不覺感慨繫之蓋戰爭時之柏林較諸今日繁盛萬倍也 
　　現在德國食料缺乏百物昻貴失業者不計其數其環境之悲慘實爲簽定凡爾賽和約以前所未有者也凡深悉戰前戰時之德國者居柏林半月後類能道德國敗後非惟不能恢復前狀且有每况愈下之勢煤鐵之缺乏於今爲尤甚其殘餘之工業幾巳不能維持故若不將凡爾賽條約加以修改或協約各國不予以援助則其未來之危機誠有不堪設想者矣 
　　羅登道夫將軍現頗瀟灑衣平民服時或出現於柏林街巿中休戰後渠嘗爲亞爾登飯店ADLONHCTEL庽公數閱月故至今猶時時枉顧之一日入飯店時忽爲余所見余遽高呼之曰﹃將軍先生其稍待余﹄將軍駐足而與余偕入余於是莊容語將軍曰記者之蒞栢林特來訪大戰中之常勝將軍也將軍曰君曾披覽余書乎曰讀之矣吾美國人未有不讀之者將軍於是轉身外出語余曰然則君不必來德以此叩余矣 
　　德意志共和國今總統愛伯脫及其夫人 
美之與德在名義上雖仍爲交戰國而美人未嘗因此而被擯於柏林之外也欲入德境者固不必取道於美軍在德司令部駐在地之科勃蘭司COBLENZ也卽在法國先索德國護照亦爲多事竟可逕自巴黎乘夜車直逹法蘭克府FRANKFORK或柯侖COLOGNE若有臥車即可於次晚抵柏林城矣自巴黎至柏林之通車不日可駛行云 
　　德國火車票價巳在過去之十二閱月中增高四倍有餘往還車輛現仍極有限臥車地位須於數星期前購定之惟政府機關人員巳失其廉潔之美德賂以二三百馬克票立可得優美座位昔日德國官員以誠實著今則急公自尊之流不易多覯矣良以所入不足償其所出迫於衣食而無暇顧及祖國固有之美德也 
　　現在德國流行之錢幣除紙幣外巳無他物五十及一百馬克之私票流行於巿面者爲數頗鉅政府每月所發官票約近一○○○．○○○．○○○馬克人民寗用私票蓋其準備金實較政府所發官票爲厚也 
　　現在之德意志實有二國一爲工業之德國奄奄一息毫無生機鐵産三分之二煤産三分之一巳被協約國取去而不復能有所發展矣一爲農業之德國則其蓬勃之象不亞於戰前之德國也今年收穫之豐爲近今所罕見農夫頗具獨立精神而不願受制於勢臨各巿之社會黨徒南部農民都奉舊教絕對拒絕以糧食接濟極端黨治下之區域彼輩苟能堅持到底若匈加利農民之所爲則過激黨斷難在德有所建樹也槪言之農民俱爲崇奉君權制度者南方巴威略爾邦於數月之内或將變爲君主國羅特維搿LVDWIG王黨業巳抵摩業樞MUNOCH該處處不久之將有變故直意中事也 
　　哈登HARDEN者德國有名之新聞家也記者嘗造其在柏林近郊之廬而謁晤之相見時彼適弄一犬渠見余至高聲謂其犬曰愛伯脫EBERT（德國總統名）來汝可將汝之政見告此美國記者繼復向余曰余犬愛伯脫之見解高出於總統愛伯脫者多矣所恨者不能使其思想演爲語言而公諸世界耳 
　　哈氏謂德國將有一新黨出現以收拾德國政局現有重要政黨七皆不足有爲渠反對愛伯脫政府之堅决與痛恨軍閥之怒氣直無差别也 
　　上月間（六月）過激黨擾亂名城杜塞爾特夫DUSSELDORF者閱兩星期之久勞働家受其唆使靡然嚮應相約罷工全城巿面爲之停頓其後激黨驅逐出境方見平息愛氏政府過爲懦弱對於此等事變住往不能先事防遏此其所以必倒也 
　　軍閥嘗殺死哈登氏之一姪哈氏痛恨軍閥特甚攻訐之不遺餘力故軍閥殺其姓以泄憤哈氏謂余曰吾爲猶太人或將繼其姪而被殺也 
　　柯侖COLOGNEL爲今日德國最繁盛最奢　侈之城巿英國佔領軍之司令部卽在是城故商業狀况大見進步萊因河西岸被佔各地商業日見發逹秩序日見鞏固與河東一帶比較實有天淵之别矣 
　　樸次丹POTSDAM滿布軍隊外國官員之駐其地者爲數亦不少大都住皇宫内以避鋒鏑而靜待太平時日云 
　　德之全國現在紛紜擾攘之中人咸引領以望其將有一驚人之舉以恢復原狀而重定國基惟余居德一月後深覺此種時期巳成往事而未必再逢矣 
　　余居某德人家中見主婦以三十馬克購得火腿一磅六十馬克得牛油一磅七十五馬克得糖一磅以現在德美滙兌計算德國牛油一磅當值美金一元半糖一磅值美金二元然德國之物價以馬克爲衡準苟以德美間平時之滙兌率計算則一磅牛油當值十五美金一磅白糖當值十九美金矣 
　　風傳麥克司萊赫特脫MAXREINHARDT敎授將作新大陸之游據記者探悉渠一時斷難成行哈登氏亦有赴美演講之說恐亦不能成爲事實渠嘗謂余彼深信其赴美演講之時期尚未成熟蓋在今日美人尚不能虚衷下氣以聽德人之議論也 
　　柏林人士對於德□之將來頗抱樂觀咸謂德國亂象巳逹極點必不能再加於此物極必返德國其有重興之望矣余所接觸之德人中未有一人謂德國之將付賠欵之一部份者以爲德國財窮力竭斷不能履行其諾言也 
　　德人深願美國將英國欠美之債務一筆鈎銷蓋如是則法國對英之債務亦可洗盡而德國對法之賠欵於是可以不付矣此種計劃重要德人皆主張之以爲解决大局之惟一妙策余党紧嚴重之態度忠告數德人謂美人恐未必狂熱若斯也 
　　現在全球都城以人口論柏林當居第四猶太人波蘭人之避難於柏林者爲數頗多德與猶太波蘭本有惡感今者多數猶太波蘭人民來臨是邦其將有銷解前仇之效矣乎然按諸事實民族間之仇怨未嘗因此稍減也 
　　軍閥與社會兩黨咸有待時面動之勢其預算計劃爲入秋之前可將政府推倒故道上行人皆以何時政變一語爲寒暄者 
　　德國大敗之後其人民窮困流連者固佔多數然因滙兌率之高下而得暴富者亦實繁有徒故對外滙兌之行巿爲今日德人日常最注意之問題稍有積蓄者皆思藉其消漲以經營投機事業 
　　維廉二世斷無復位之希望皇族之圖重興帝制者亦必無柏林大學校 
成德帝之威名漸見泯滅而不常爲人民所稱道矣 
德國啤酒現幾不能入口美國現在所用含有千分之五酒精之啤酒其味可謂劣矣然與現在之德國啤酒較則猶勝一籌也德國現惟富翁飮酒貧乏者以清水解渴而巳比爾森PILSEN與白特韋司BUDWEIS兩城之酒廠仍在製酒所出啤酒極佳惟捷克司拉夫政府不准其輸入德國耳（按兩城舊屬奥今歸捷克）德國未嘗無佳酒以價昻故飮者絕少二十馬克一瓶之酒巳可上口然須付百分之二十之稅 
　　一九一四年來紐約之生活程度增高二倍巴黎四倍柏林則增十倍亞特龍飯店之客餐平時每客祇爲三馬克五十法尋今則須三十五馬克矣而其品質則又大不若從前之豐美威廉廢帝之二子常顧臨亞特龍飯店一學銀行業一習農學新近自殺之太子堯慶JOOCBOM曾營摩託車事業數月未能得利云 
　　電車費巳自十法尋增至七十法尋 
公家所定食量俱不足以維持生活於是食料商人除按劵出賣外往往提高價格以牟私利肉類即在富家亦不能多 
 
 

Page 19

 
 
食野禽以不列入規定食類故得之頗易惟價甚昻耳牛肉則巳絕跡於巿其味祗得以憶想得之耳眞正咖啡巳不可得所用者爲一種代料極不堪上口雪茄則以漢堡所産之一種蔬菜所製成吸之幾可令人閉氣 
　　有名飯店與菜館之菜肴種類稀少而價格甚昻祗一般投機家暴發戸及行篋充實之旅客始可枉顧之耳 
　　余寓居亞特龍飯店時晨間所食之雞蛋每枚價五馬克照平時滙兌率計算每枚當值美金一元二角五分某日余宴二德友於該飯店共費三百六十二馬克若照現在滙兌率計算爲美金十元以戰前之率計算當爲九十元矣當時所食之菜極爲簡單若在紐約此等菜至多值十一二元耳菜賬中則有酒稅百分之二十食稅百分之十外加大小賬一成而須另付小小賬若干現在德國食堂之中對堂倌不能直呼之爲堂倌而須尊稱之曰HERROBER意即頭目先生也 
　　過激主義巳傳染於工廠店舖或飯店之傭工中每區皆有人主持指揮之其手段頗爲高壓而强硬若有人諜干涉其行爲則罷工風潮可立起故柏林小罷工之變故日必有數起也而其結果罷工者常佔優勝 
　　亞特龍旅館雇工戰前僅四百人巳可辦理一切今則增至五百五十人前日下午相約罷工歷二小時之久旅館主人竟無可如何終被迫而屈服焉 
　　亞特龍在戰前爲歐洲最有名之旅館其美麗奢華難有能與之京者今則所用之飯巾檯布皆以紙製從前之蔴紗者戰時皆爲政府取去矣 
　　現在柏林最佳之菜館爲白家德飯店BORCHARDT每餐二客之價爲三百馬克（酒亦在内）潘爾酬PELTZER飯店亦頗負盛名白家德爲德國舊派人物薈萃之所潘爾酬則暴發戸出没之地也柏林人民以飯店中飮食費昻貴異常故非有特别事故咸在家中進膳焉 
　　現因煤斤缺乏故每人每月熱水浴不得過二次巨厦多處之升降機亦因此而停止云 
　　街道巳不及戰前之清潔乞丐與掱手之踪跡隨處有之 
柏林大學學生祗有百分之四十每月堪勝三百馬克以上之出欵（現在匯價約爲美金七元五角）衣食住三者皆仰給於此七元五角矣現英國友誼會（SOCIETYOFFROENDS）特具飯膳以餉學子每客僅收費一馬克五十法尋否則柏林大學之學生當少一半矣 
　　戰前之德國大學生御外觀麗都之制服容貌魁梧舉止莊重此等學生今巳不可見矣現在之大學生則皆形容枯槁衣衫襤陋飢腸轆轆囊空如洗之流也 
　　德國高等敎育機關若柏林大學等素爲軍閥政治之藴藏所故對於過激主義竭力反對務欲驅盡德國之極端派而後快 
　　亞特龍旅館侍役領袖每月之進欵較柏林大學校長一年所得者爲多 
　　大學生現皆以全副精神研究體育運動會極爲盛行習練拳術之興致亦頗濃厚具營業性質之拳術會常足聳動柏林人士他國人民有體育比賽時德人亦多聯袂往觀 
　　影戲在德不甚普及美國影片價昻德人無力購買故不甚流通德國自製之片則皆十年前物陳舊而不合時宜矣 
戲院事業頗爲興旺新建之大戲院可推爲全球最大之劇場每日有莎士比亞之戲劇共有藝員五六百人觀客常有六千人每夜演三齣余嘗往觀演JULIUSCAESARL一劇中間停息之時間祇一次而極爲短促全本演四小時方畢然觀客六千人中無有未終劇而離座者英國劇本現正盛行於德也 
　　柏林交際場中晚間不見有御晚禮服者大宴會中偶一見之然大宴會則不多逢也私人酬應較前大少早睡早起之格言無論貧富皆遵守之矣 
　　最普通之消遣爲觀賽馬而以星期日下午爲尤甚余嘗見德國最佳之馬名尼伯NUBIER者得六萬馬克之錦標觀其賽跑者不下六萬人 
　　晚間十一時爲柏林全城停閉之時電車以此時停止駛行飯店舞塲等在名義上亦以斯時閉巿不守法令之夜總會亦有數處DEPALAISDEDANSE舞場爲全世界舞場中之最美麗者現猶存在然不若當年之繁盛矣 
柏林西效車站 
美人在德到處受優良之待遇現在德人最恨者爲法人以其佔據法郎克福而於斯巴大會中以苛刻之要求加諸德國也終余柏林之遊未聞有道及威爾遜之名者 
　　柏林巳幾無私有之摩托車乘摩托車兜風巳爲法律禁止現在祗能見運輸貨之摩托車耳搿司令每加倫值美金一元五角車輪都以木製而漆之使似橡皮 
　　舊式馬車重復出現於車站旅館大道之近旁車價仍以行程之短長計算惟照原價以八乘之耳 
　　柏林人士素豪於飮而以夜問爲尤甚今則此風巳絕各酒肆巳無人顧問蓋購置日用必須品巳形拮掘安能有餘資狂飮耶 
　　波羅的BALTIC軍隊現仍盤據柏林他項軍隊之在是都者頗多常游行街巿執普魯士軍旗軍樂洋洋狀至威武彼等時以軍用汽車與坦克砲車穿行各街人民恐懼巳成習慣咸有大難將作不可終日之勢故一聞軍車隆隆之聲莫不瞿然色變德國現在共有在伍軍人一百五十萬人 
柏林衣價極昻每襲自三千馬克至四千馬克不等（約合美金七十五元至百元）鞋子每雙賤者四百馬克貴者八百馬克賤者至不易得亦不耐穿戰前最佳之鞋每雙不過四十馬克耳 
　　德人現皆以美國爲樂土而有去德來美之願心余料開始發給赴美護照之日請領者必極擁擠也 
[新銀行團之原委（續前期）] [  銀行團美國代表拉門德原著（圓譯）] 　　 
　　誤會之銷除余在日本時確曾探見日人之於某某數點發生深切之誤會然未幾卽以吾人東京之談判而悉見銷除吾人明白表示美英法之銀行團並不欲在滿蒙有何慾望以危及日本之經濟地位及國家安寗非徒如是吾人并特行劃出南滿擬設之鐵道綫數條其他旣因日人之經營而獲得實質上之進步故按照巴黎原約自應劃出銀行團範圍之外者也 
　　日本之取銷滿蒙除外條件適足以見其眼光之遠大機智之過人彼能毅然認定除外條件未必有眞實之價值苟或堅持不屈則適足以爲其加入新銀行團與泰西諸國携手並進之障蓋日本加入銀行團後異日在商業上所獲之利益當百倍於他國所獲者也 
　　日本政府訓令其銀行家加入新銀行團余旣獲得其非正式之保障遂遄赴中國爲美國銀行團考察中國方面之經濟財政政治狀况余逗留中國一月有餘其趣味旣極濃厚而又發見非常重要之現象數端其尤顯著者中國亦有一派人物竭力阻止吾之進行之途徑設法挑撥華人對銀團之惡感以破壞銀團促使其失敗爲快華人自謂此派人物與日本方面阻滯其政府無條件加入銀團之一派同流合污者也有此原由故華人之對於美國以及美國銀行團信仰益深大非他國銀行團所可比擬矣蓋美國深自歛抑不願在中國境内攫取土地讓與權其竭力保全中國之土地主權維持凡百商業上之門戸開放主義也巳歷有年所並藉敎會之力以敎育中國之青年至在新式之醫術方面美人協助中國之功尤鉅云 
　　反對美國之鼓吹運動然當余之駐在中國也中國方面反對銀行團反對美國反對美國銀行團反對余爲美國銀團代表之鼓吹運動亦不稍已觀此鼓吹運動而益覺各國依照銀團擬定計晝在中國共同行動之不容或緩矣蓋苟反對說而能盛行於全國則僑華外人商民將起誤會即在華人間亦將發生疑慮其自然之結果則衝突而巳故外人在華之利益應依照互助之計畫表示誠實之狀態互相結合則反對鼓吹運動自無活動之餘地矣 
　　此項鼓吹運動之傳播或用傳單或用英文報紙或者謂此種英文報紙皆日人所辦理者也其尤顯著者則爲日人所經營之華人報紙此種報紙中國通都大邑所在有之其關於新銀團之叙述往往錯誤特甚於是中國之商會議會時或根據此項不確之紀載投書詰余是以余遂不得不用直接方法對待此種無根之攻擊矣當余抵華之始本巳打定主意見聞欲求其明切而接洽之際則常持緘默之態度其後鑒於華人士感受鼓吹運動之影響對於新銀團常起重大之誤解余遂不得不變更態度往往在大庭廣衆之中發爲演說或叙述眞相投書重要報紙華人士或以私人資格或代表有力團體之來謁見者余亦接見不遑矣余在上海時美國銀行家中美商會中國銀行公會更番宴余京滬華文報紙之代表亦常追踪余之所至慇懃宴余余遂不避勞苦即席演講務將新銀團之主義用意進行之方法詳細解釋以袪其疑又常以私人之資格對新聞記者敎育家商人及政府人員討論新銀團問題而不憚煩焉 
　　學生會之信仰悅服余抵滬之始聞學生聯合會誤信謡傳疑余之來華乃欲與北方政府磋商一種大借欵北方政府者學生所極端反對者也又聞余將延引日本加入新銀團日本者學生所極端排斥而方抵制其貨物者也迺决議對余舉行一種示威運動並欲以石投擲余寓邸之窗牖余聞此消息即寄語學生謂汝曹實行計畫之前何不先與余直接面談以明眞相之爲愈乎其後學生會明逹份子果佔優勢卽遣代表三十人謁余其中女子佔三之一余欵以茶點以誠懇之情意討論銀團問題歷二小時而别 
　　余從未見青年男女之懇切解事有若當日所接談之中國學生者若曹極端反對其政府權要評詆日人之行爲謂其竭力設法毁壞中國之政治故惴惴焉惟恐宗邦之或將受治於外人威權之下余因反覆申明新銀團之性質揭示其眞相及語畢而若曹始敢信服容許日本聯合他國銀行家以圖協力翊助中國之爲有百利而無一害也余并再三對學生表白謂新銀行團並無來華開殖土地之策略亦無以發展中國之大計畫欺諞此邦吾人之來華惟依中國人民之意願而與之携手協力進行苟或中國人民不信服新銀團之確有利益則銀團亦决不願爲爲活動之嘗試也 
　　事後人或語余謂當日與上海學生會之會談在北京政府方面竟至發生極大之驚恐政府一接會談之報告卽將前此禁錮獄中之學生多人盡行釋放云觀政府此項舉動即足以徴其毫無能力矣就中國全部而言其社會乃爲守法愛和平勤於其事之平民所組成直無需此行政機關也城巿村鎭皆能各自沿襲其本地或家族之政治以處理事務保持和平若用西方眼光觀察其國情雖若敎育幼穉漸生窳陋舉凡新式之地方自治制度俱告缺乏然除此而外則中國自有其適宜之自治政治也至論中央政府則其地位實有種種非常嚴重之現象北京之行政在目的與人員上言之實異常微弱至在權力上則尤受有限制中央政府之缺乏大有爲且愛國家之人物實有以促使西方人士懷抱一種過甚之見解誤以中國爲散漫無組織之國家也（待續） 
來件 
[說保壽公司之投資置産] [  郁賜]  
　　學術標準第一類（甲）項資本永遠可恃巿價與活動制限少受影響擇取較大利益 
　　資本永遠可恃此爲保壽公司投資置産所應注意最先最重要之一點蓋保壽公司所運用者非公司自有之資財乃大多數保壽人所儲之信託金其運用時罔論不能效投機家之任意冐險即較其他公司資財亦□加意審愼（以保壽公司之資財與銀行之資財相比則保壽公司代保壽壽管運而銀行對於存戸爲借其資本營運是以銀行較有自主之活動而保壽公司尤爲法律束縛）是以法律範圍所定各種投資考其性質俱有資本不滅之可恃如公債之有國庫或地方府庫爲之擔保者商業債劵證劵之有第一財産抵當權者優先股劵之有先占財産權者土地房屋之爲不動産者及保壽人押欵所抵之保單爲公司自身負有責任之契約等 
　　巿價及活動限制少受影響保壽公司當有大災大疫及經濟界一部□變及公司自身發風潮之時其□集而來之□欵借欵及估覓現欵等種種保戸要求斷非平時應存現金所數應付其救濟之方法係以資産劵據存於銀行爲信用往來則保壽公司所有資産當然不致因金融一時緊急而巿價暴落或呆滯停頓不能活動矣法律範圍中之各項除（卯）項不計外其餘諸項均不有資本不滅可恃之性質故逢有此種塲合俱可以措置裕如惟（寅）項之不動産精蠹然較之各種普通股票則殊優勝也 
擇利益之較大者保壽公司在保壽契約上負兩種重大之義務第一種係保壽人生命不測時之賠欵此點因與本文無關故不詳論第二種爲滿期付給何欵夫保戸年付保費俱爲零星而公司於滿期時所給乃爲整欵則公司之爲保壽人若何而能集腋成裘自必先有一種預算此預算中之最重要者爲預定一個利率就此利率按繁利推算欲若千年後積滿若干保欵則知逐年保費中應有若干爲充儲蓄部分之金額而此儲蓄部分金額之運用即投資置産是也其　當生利多少自預定利率爲之基本標準公司投資實得之利如僅與標準相合而無多則滿期給付僅有保欵而無利益故須比較法律範圍規定可爲之各項投資無論爲同類爲兩類同時遇有兩個以上之機會時則以多求保欵以外之利益爲目的而擇利益較大之投資爲之（保壽公司以保壽人爲收益主體投資置産所得純益應按定章盡以百分之若干歸保壽人分派與銀行之以限定若干利息給存戸其餘歸自享者不同故保壽公司投資置産若於利益有所遺失放棄不能確得按照情形實在應得之數亦爲不善運用） 
　　學術標準第一類（）乙期長利厚無轉瞬收回資本重行投放之壓迫者年期在上項所請集腋成裘之預算中自然亦爲一個標準保壽單之年期普通分十年十五年二十年及以上保欵給還之約滿期履行則投資期限之長當然求與相仿斯可一勞永逸不虞中同受何影響假令所有投資爲短期的則轉瞬即屆資本收回之期非但二次三次相當機會不可必得縱云得之亦牖變化孔多不若長期之把握稳固萬一因屢收屢放不能次次獲得標準利益以致滿期統扯保欵有虧則公司所負重大責任當若何履行耶抑且金融週轉無論銀行銀公司或何種資本團體於長期投資均不能如保壽公司之敵乎要求而善利用歐美巿塲投資之性質凡還本年期之長短與利益大小率爲反比例故期長利厚之投資不惟保壽公司多要求之且惟保壽公司能有絕大容量莫與比肩也 
　　學術標準第一類（丙）項手續費用省簡因而利益愈多者本項宗旨在於節省投資置産所需之費用時問與精神勞力之消耗於開源時并注意於節流使其所開之源倍增也例如兩項同類之投資假定所獲之利亦等但因費用消耗之多寡而其所得純益亦必有差更因精神時間勞力多耗之影響間接损及别項之進行者况保壽公司於料理保壽之事務其費用之最高額亦有預定若以收支相抵之比例爲標準能於定限以下力圖節省而得之費用亦爲利益之一紗來源是以省儉問題亦至重要（未完） 
 
 

Page 20

 
 
   
 
