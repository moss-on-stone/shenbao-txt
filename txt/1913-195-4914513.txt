# 1913 - 195 - 4914513

 

Page 1

 
 
外論 
[中國禁烟善後策（續）（英國季理斐）]  
（三）學校之善後各學校當有課本說明煙酒種種弊害俾輸入青年之腦筋是書應由格致家編輯之舉歷來自煙酒上發明之毒質實騐之病根一一著之於敎科書中以提撕而警覺之庶學童輩異日民人即不沾染此等嗜好凡屆投票演說與煙酒必極端反對提倡禁絶矣所慮中國以後或有以煙酒爲壟斷之資居奇之品而導令政府專賣國家專利則其害愈大而愈難除惟學校中旣養成多數仁人多數志士出而作中流之砥柱迴旣倒之狂瀾或可禁絶而已 
（四）家庭之善後改良家如欲圖遠大策久長者則其事必自家庭始如洋煙之害往往起於家庭宴安酖毒一迷不醒故在家庭中宜犧牲其假幸福而得其眞幸福打消其假安樂而求其眞安樂則莫若以戒煙爲最美（此問題當另列論）蓋貧者之在家庭大抵以吸煙爲破悶解愁之具廢時失事莫此爲甚而貧者將愈至於貧富者之在家庭則又以吸煙爲無事消閒之計耗財傷身莫此爲甚而富者將不保其富故必須改良其家庭俾各得滿足而不吸煙然欲改良其家庭必先改良其心一則使之知生計之匪易一則使之知經濟之用途可以輔助國家可以振興社會則富者亦可改矣或者謂吸煙亦衛生之必要可助消化可遠穢惡殊不知此非惟無益於衛生且亦有害於衛生今自醫學日進生理大明面後孰不知烟之有損無益哉總之改良殊不易易且此禁煙問題最爲寛廣所望愛國諸君共起而研究一善良之法則得矣 
按鴉片之害蔓延已逹極點小之旣爲個人生命之所關大之立召亡國滅種之奇禍政府屢議禁革不啻三令五申而迄未能淘汰淨盡者何哉則懲戒以法律不若提倡以道德禁錮其身體不若變化其性質也英儒季理斐先生文章德業爲當代泰斗旅華以來南北奔走凡著一書立一說莫不以扶持中國衰弱保障東亞平和爲已任而尤熱誠於社會上事近以本報總纂莫君安仁因事回國公推先生爲主幹先生開宗明義第一章即以中國禁煙善後策揭櫫報端洋洋千數百字處處爲禁烟一方面着想處處復爲吸煙一方面着想以期互相悔改互相戒絶婆心苦口洵藹然仁者之言也其善後策凡分爲四一曰人心蓋善後而不注重人心以宗敎爲律身之範圍則縱欲敗度出此必有入彼之危險也故曰善後在人心也一曰社會蓋善後而不改良社會以品類爲用人之限制則以蕕亂薰黑籍且與清流爭倖進也故曰善後在社會也一曰學校一曰家庭則以學校爲敎育所自出家庭爲人類所同有故欲善後又非從二者入手不可也蓋敎科果有禁煙善本則青年自必痛絶而成人可知家庭果有善後良法則貧人亦必滿足而富者可想是皆先生提倡道德變化性質之要法而不欲其徒懲戒以法律禁錮其身體也以此禁煙而煙有不能禁者哉以此善後而後有不能善者哉惜吾國當局者之尚未知之也遇有犯者輒以刑罰相糾繩而不知從根本上解决之法嗚呼難矣讀先生是文其盍一注意哉述者附識 
 
 

Page 2

 
 
時評 
[最簡之財政談（無名）]  
　　財政之談我取節流今日而言開源人無才識國無法紀愈開源而愈窮 
節流之法第一先除無官職之貼費第二再除不必設而設之官職第三再除設應之官職而暫可不設者此减政之說也 
警察之費出於地方以民團補助警察以警察減削軍隊內部旣有警察不必有軍隊邊界以能防蒙安藏鎭定東三省爲主不過十師此裁兵之說也 
省議會每縣出一議員國會每省出一議員此減少議員之說也 
一切之事暫置勿舉而祗注重於警察司法敎育三端實業先整頓其固有者可開創之事則主開放而與外人合資或竟輸入外資此休養國民經濟之說也 
苟能力行此四者十年以後中國上下决不再至言窮 
命令 
　　七月一日臨時大總統命令署綏遠城將軍張紹曾呈稱查明綏靖後套出力各員請予奬叙等語此次後套綏靖陸軍少將劉廷森督率有方身先士卒用能迅奏膚功應加陸軍中將銜並給予三等文虎章團長寗陳兄趙守鈺譚湧發男往可嘉應均授爲陸軍步兵上校並加陸軍少將銜團長口雪笠參軍魏祿荃應均授爲陸軍步兵中校並加陸軍步兵上校銜其餘出力弁兵仍由該將軍查明彚報從優給奬以昭激勸此令 
領參謀總長事黎元洪呈請任命李鳳樓爲江北護軍使署參謀長應照准此令 
陸軍總長段祺瑞呈核覆廂白旗蒙古都統擬以德勝補參領克什布補副參領福佑補印務章京增續補公中佐領請予准補等語應照准此令 
陸軍總長叚祺瑞呈核覆正藍旗漢軍都統擬以成年襲勳舊佐領請准其接襲等語應照准此令 
專電 
　　北京電聞黎電政府此次武漢亂黨查悉某國人曾暗爲援助並供給兵艦一艘爲該黨司令機關及事敗又保護亂黨魁首遠颺此種行爲實國際法所不容請與某使嚴重交涉 
北京電柏文蔚免官係柏所自請政府因令孫多森先往接洽昨柏督來電謂日內卽將交卸來京 
北京電參衆兩院憲法起草委員選舉國民黨均占勝利進步黨頗失敗 
北京電蔣方震病勢漸愈可保無恙 
杭州電今日憲兵又破暗殺機關獲匪六名女匪二名手槍九枝彈五百毒藥一包 
杭州電禮和借欵千二百萬馬克已簽字 
南京電蘇省漕糧問題省議會極力爭歸地方現經中央解决每糧一石征銀五元以二元歸入地方附加稅以三元充國家稅南京電沬陽匪勢猖獗佔據丁家莊昨經十七團攻破擊斃匪徒無數餘皆竄去 
南京電江蘇銀行與造幣廠交涉該行已向法庭提起訴訟日昨財政部電請省長迅飭該行將該廠存欵結算清楚照數發還 
南京電昨司法處長蔡寅由京來甯聞請撥司法經費部中仍未允許 
南京電蘇省警費問題應省長已電招蘇滬鎭等處警長來寗會議一切 
特約路透電 
　　武昌電北軍抵後卽於昨夜分守各城人心大定此次發覺之亂案其財力似頗豐厚聞曾籌集洋二百萬元實行此舉漢口各外國租界拘獲之犯遇待之法各異有交與華員者有因此係政治犯而送至上海者某數報仍指黄興主謀且謂曾抄出犯罪之電據然均經宣言更正 
武昌電黎都督昨日校閱北軍鄂軍計一萬八千名 
武昌電湖北舊軍已由當道遣散令卽回里逗遛者當視如匪徒武穴及沿鐵路一帶各處此軍馬砲步隊已於今日開抵此間 
北京電聞柏文蔚頗服政府遇待之公允擬於日內赴京 
北京電今日參議院開開會秘書長報告河南省公民一百五十人來電請調查河南都督違法各節繼乃作爲議案一讀通過指定議員九人調查電內臚列之罪狀 
北京電英國雖不允將通商口岸所存之印藥重行運出中國然亦未經拒絶故此事仍擱而未决此與私家消息適相反對 
北京電蔣方震傷勢漸愈袁總統已派專員訪蔣贈以物品及表示其慰祝痊可之意北京電上海大北電報公司總會計愛畢森君已由中政府聘爲交通部電政顧問今日就任 
武昌電財政司出示嗣後無論何省之銀圓價當一律 
武昌電政法學校已由民政敎育兩司批准設立地方自治會內袁總統近令各學校仍祀孔子基督敎各界多不滿意謂與信敎自由不合 
成都電據某報載稱胡都督已將印信交與秘書不知去向有欵三百萬元未經交出支用清單現信胡若離城必係往晤尹昌衡 
宜昌電此間所餘土店兩家今日均已停閉禁煙局現派人挨家搜查 
廣州電聞陳烱明定於七月四日接都督任宜昌電當道現禁止糧食出口川米來源已絶米價每担漲至十千文 
蕪湖電前月因各處發水損及收成米價奇昻民心滋恐商業疲滯財庫空虛兵餉兩月未發致起譁變安慶東門外曾槍斃下級軍官三員旋幸恢復治安省議員羅蘇二人曾赴京請欵及挽留柏文蔚均未有效 
北京電聞政府雖願於七月二十日前選舉正式總統現信國會將主張先定憲法後舉總統預料一月可以起草二月可以告竣三月可以通過現因國民黨已在參議院佔居多數故袁世凱獲選之機未能十分穩固惟衆議院贊助政府之多數黨人亦拒絶選舉他人 
張家口電中政府蒙事顧問拉生君已於昨日抵此因格蘭特君被掳事竭見某蒙人旣而即言格之性命恐已難保漢林生君今晨率隊北發以期尋覔格君或探其存亡消息庫倫當道接北京消息後已電飭灣江附近之蒙兵統領釋放格君及從行之華人軍今已佔據灣江及距該處七十英里之蘇里特宫 
北京電據灣江發來官電與張家口所述情形相同自格君被擄後所得消息皆係傳聞無人目覩或親聆格君擄後情形且目下自灣江至張家口須十二三日之久格即被釋今亦不能行抵故格或在途中亦未可知近數日新聞家游張家口者頗多 
譯電 
北京電甘肅省之北阿拉善蒙人近已宣布歸嚮庫倫活佛隣境陜西邊界之鄂爾多斯蒙人恐將效尤 
北京電據歸化城消息蒙兵已佔據土倫布倫（譯音）現向歸化城進發 
漢口電華人各界皆信近今武昌之亂案有日人從中暗助當道曾抄獲大批軍火軍衣內有若干乃向日商所購此間並有謠言謂黄興現匿居漢口日本租界字林報原按本報昨夜探悉黄興仍在上海 
柏林電德國國防議案及國防經費議案經政府與各政黨將所爭各問題疏通意見後已由國會最後通過會議旣畢議長出席演說極言頃所告竣之會議堪稱國會全史上最爲卓犖之一次國會對於艱鉅之立法事宜其盡責較之昔日尤現自助之精神且曰吾人今乃能於離會之際各具已盡責任撫心無愧之念今日爲國之犧牲已較往日益重此次巨功之成其結局必可增長吾人對於吾國兵力之智識且可鞏固全國對於國事之信任知吾德國國民凡遇發揚帝國國威維持和平應行諸事爲德國誠心嚮求者輒熱心扶助云繼由首相宣言表示對於聯邦政府及國會諸員協助以成鴻圖之謝忱且謂立法團以外之人對於分配擔負多覺有失當不公之處然以全局論之則所成之事業實有關國家之幸福夫國家必有堅固之壘壁則和平國威始可措於安全之地且可使國民對於維持和平戰勝敵人二端具堅固之信任以希望前途云 
柏林電塞維亞國會已承認俄皇之公斷故布軍已停止進攻寒軍駐布塞希京俄國公使現催三國首相速赴俄京開會倫敦電據泰晤士報薩洛里卡訪事電稱希軍於日塔置機關鎗兩架轟擊布軍布軍抵　兩小時後已繳出軍械 
薩洛里卡電布希軍隊曾以來福鎗麥肯泌大炮終夜激戰戰至晨間七時布軍乃豎白旗計兵一千二百零六人皆繳械降服逐至內地塞京電塞軍統領估計布軍此次與戰者共有十萬人戰情極爲激烈戰至晨間六時始行收軍 
倫敦電希政府昨晚致文布政府措辭異常激烈詆責布國於戰時及戰後屢行欺騙之舉全無信用並斥布軍行爲不法强暴絶倫 
塞京電塞國議會開會之際忽得邊界布軍齊起攻擊塞軍消息衆爲大忿卽時散會倫敦電希臘已來電證實布軍進攻消息希臘哨隊遵令退走希臘國民因布政府於內閣發生風潮之際一味以公文敷衍延宕日期部署進攻諸事故皆詆其失信惟陸軍專家之意布軍前進與戰略上無甚關係希布兩國政府目下互相抗議侵犯疆界塞布兩軍確在邊界大戰彼此嚴詞語責開釁之罪據布國宣稱此變發生係由塞國國會主戰派贊助之故 
布京電布政府已嚴諭布軍如希塞軍隊並不進攻則當停止戰務 
希京電希政府因布軍在一百四十英里一帶同時進攻事前並未宣戰故已命駐紮薩洛里卡之布軍繳出軍械 
羅京電現信巴爾幹問題必將以公斷解决羅馬尼亞之志願惟求保全巴爾幹之和平如難償願則自將設法開拓疆土以保巴爾幹之均勢 
倫敦電列强大使定於七月一日重開會議豫料近今各政府及各大使於會外之討論將令此次會議益有效果卽愛闢納斯界務似亦可望和平解决 
倫敦電羅馬尼亞聲言如巴爾幹各邦以兵戒相見則彼擬實行嚴厲之辦法一節其意旨何在傳說紛紜莫衷一是或謂該政府從俄國之忠告願以强硬對塞之危險儆戒布國藉挽救大局或謂羅馬尼亞欲示明不受三國聯盟之約束而對奥尤甚蓋奥國主張以布拒塞甚爲顯著故也又有一說謂羅馬尼亞惟注重本國之利益决意開拓疆土以抵制布國膨脹勢力大約此說最爲近情惟該政府無論存何意志若不慫恿塞國起抗布國或邊界逐日之衝突未成正式之戰爭則其影響似可有益和平云 
要聞一 
[有賀長雄之演說詞]  
　　二十七日下午六時總統府顧問有賀長雄先生蒞國民大學演說選舉大總統法校中職敎員到者十數人學生蹌躋一堂鼓掌歡迎拍照後演說其略云 
吾今日演說者爲選舉大總統法今民國對於憲法上有最大之三要問題一內閣問題二選舉總統問題三地方官制問題就第二問題言之（一）研究之先有關係密切不可不知者數事（一）世界最大共和國惟法與美就二國制度絜長補短以定方法論者甚多不必深究（二）中國革命與法美異法國推倒君主美國擊退敵人而共和國以是成立今民國政體不可謂推倒政府之結果而實爲滿政府所退讓至於比較美國尤不相類夫旣不相類則不能强而同之也（三）中國有中國之特有主義特有思想當表見於憲法不可爲無意思之盲從而忘却本來之面目也（二）總統之資格實難確定以國體言之總統亦民也以事勢言之統治全國任大責重當嚴定其資格美法總統之資格無甚規定不過年齡適合之男子卽有被選之資格若中國現勢則總統不可無資格其一道德道德者無形之物難下定義蓋一般人民所信仰選者無爲利之心被選者無植權之意一以國利民福爲前提則選出之總統必道德優美者也其二必爲固有之中國人民其三年在四十以上其四四海之內莫不讓其德者（三）總統之任期美四年法七年墨六年美總統權力最大故任期較短長則恐有攬權過甚之弊墨自四年任期改爲六年後一國政權悉爲所攬故墨每屆選期則有爭總統之事法國任期雖長而無實權故無弊害吾主張者爲長期其理由以內閣負責任庶總統不爲反對者之攻擊而政府得以鞏固夫總統任期太長則易啓一黨專擅之弊而他黨有策莫伸任期太短則計劃未睹實效而改組期近其所建設等於無有今民國總統任期鄙意訂爲七年或五年因衆議員任期三年參議院任期六年以二年改選三分之一而五年或七年之期不與改選兩院時期相衝突此時期之宜長者也其連任問題與不得連任問題皆所宜究蓋連任者接續相連漫無限制美之華盛頓法之拿破崙皆連任爲總統拿則由總統而連任而稱皇帝故連任不可也墨西哥得爲二次總統任期不能相連其法最善（四）選舉手續其法凡二（一）美國法由人民直接選舉（二）法國法由國會選舉美國選舉名雖直接實爲直接中之聞接蓋由各州選者多爲政黨之代表黨勢稍弱者任有材德不能當選及第二年行正式選舉時可預决總統爲誰不必國民合意美國有二大政黨一民主一共和共和黨金錢勢力皆占優勢民主黨遠不能及故自華盛頓以來美國民主黨爲總統者二人而已此美制有弊之處也法國由元老院下議院選出若干人又由若干人中選出總統其法自拿破崙行之其初與美國無異葢法國 
 
 

Page 3

 
 
歷史之特色也法之選舉手續有二缺點其一總統權輕民輕視之故總統當選時於人民無何等關係其二選舉由於國會一般國民不得過問此法國制有弊之處也然則中國於法美二國將何取乎曰中國不宜采法國亦不宜采美國以中國數千年來之特色習慣豈不能另造一種適用之法誓必犧牲自已以效他人則甚不可以我言之法國之制不適用於中國可不必論若以美國制絜長較短而改良之以適於新國家之用則策之善者余意應由人民直接選舉候補總統數人後由國會政府各選出十人組織選舉會（司法不在其數）於候補總統中選出大總統大總統有死亡辭職時以候補總統當之大約以七年爲任期則三年半間可由人民選候補總統一次人民選舉會名爲讓德會國會政府所組織之選舉會名爲戴德會選舉之日天下同一人人皆存歡欣善意以祈國家幸福此人民尊敬共和所共有之心理也况中國當根據歷史上之特色以自創一最精美之良法豈可事事蹈襲他人乎卽如外國美不同法墨不同美亦一例也要之遺傳之性質各有特點學者須從根本上解决不宜一味附和斯則鄙人今日演述之意也 
[衆議院互選憲法起草員]  
　　憲法起草委員互選規則於日前擬就旋由衆議院審查會審查報告其條文已載前報茲悉該項規則衆議院於前日開會議决對於原案頗有修改並定於明日開會選舉憲法起草委員今錄互選規則修正案如下 
第一條本院依國會組織法第二十條之規定選出憲法起草委員三十人 
第二條選舉憲法起草委員用限制連記有記名投票法每票連記不得超過被選名額三分之二 
第三條得票以比較多數者爲當選票數相同抽籖定之第四條依前條之選舉法選舉候補委員十五人 
第五條當選爲憲法起草委員者不得兼任常任委員 
第六條本規則自議决日施行 
中華民國二年六月二十七日議决 
[衆議員質問書一束]  
　　羅永紹等質問案正式國會開院以後對於政府措施别無聞見惟違法擅借外債違法捕殺平民與夫北軍南下奸擾之聲解散大學呼籲之聲軍校校長自殺之聲振動耳鼓令人有儳焉不能終日之勢五國借欵奥國借欵簽押均在四月八號開院以後一則成立之後咨院備案一則始終不得一聲俟院中提起質問乃欲以含糊答復了事頃聞工商　又有借欵之事額數五千萬折扣八九草約已由該總長簽押此欵用於何項實業不可得知但本年度預算案尚未提出而該部派陳琪往巴拿馬賽會呈領用欵竟至一百九十餘萬之多究竟社會之脂膏無多能供政府幾回之闊綽國民之負荷已重能勝債台幾級之增加國庫旣有負擔議會之贊否何以不問財政日言統一各部之債務何以紛歧應請政府明白答覆以釋羣疑 
楊大實等質問案閱本月十八日中央新聞載此次二千五百萬磅大借欵成立財政總長周學熙竟得回扣六百餘萬而周學熙得此鉅欵卽往青島直欲逍遙事外等語查此次大借欵本財政竭蹶萬分之時出此飲酖止渴之計縱使議會從權政府亦宜自愛應如何審計用途報我國民周學熙司財政之樞紐更宜如何潔白乃身黽勉將事乃竟忍於大借欵中食回扣六百餘萬稍有天良當不出此况回扣係在借欵原額中此等無名之私均由我國民之脂膏擔還何容巧立名目食民而肥然據報紙所載雖未必實有其事要亦不爲無因是否屬實特據約法第十九條第九項提出質問書請政府三日答覆提出者楊大實連署者湯松年劉峯一于洪起駱繼漢詹調元石瑛黄攻素羅永慶王葆眞吳汝澄郭寳慈秦廣禮董耕雲張琴陳景南孫潤宇質問案近聞司法總長呈請將大理院庭長汪　芝姚震分别調任新疆法官嗣又呈請免職夫司法獨立全由法官之獨立審判所致而法官之審判所以能獨立者實由於法官之地位得有法律上特别之保障故約法第五十二條有法官在任中不得減俸或轉職解職之規定法院編制法第一百二十五條亦有法部對於推事檢察官不得有勒令調任借補停職免職及減俸等事之明文是法官一經正式任命非犯法定條件或由自已意思司法行政長官卽不得任意動搖其地位今司法總長將大理院庭長始而呈請轉任繼而呈請免職根據何種法律出此違背約法之舉動本議員爲尊重司法獨立鞏固約法起見依據約法第十九條提出質問書請於三日內切實答覆提出者孫潤宇連署者高旭陳鴻鈞邵瑞彭駱繼漢劉奇瑤劉治洲楊銘源徐兆瑋翟啓甲茅祖權胡兆沂汪榮寶陶鎔蔣宗周寗繼恭屠寛彭允彝羅家衡 
張善南等質問案近閱報載中日兩國確於五月杪在安東訂結新約由安東關監督祝書元與日本領事簽押內容確係斷承中俄旅順條約但僅及稅務一部分範圍當不甚廓大其稅務上之規定一爲安東輸入減三分之一一爲義州一帶輸限若干年內免收前一項係根據俄約權利後一項則新取得之利益云云按臨時約法第三十五條與第二十八條凡與外國締結條約須得本院之同意今茲條約關係國權領土究竟政府確否有此事實謹依臨時約法第十九條九項與第二十八條提出質問書卽希明白答覆提出者張善南丁騫連署者康士鐸胡汝麟王廷弼耿春宴張協燦袁習聖郭桂芬郭光麟梁文淵劉鴻慶寧繼恭孫正宇張坤 
張嘉謀等質問案本月初間河南逆匪白狼由湖北隨縣折入豫境攻破唐縣越方城西園魯山折而東北掠郟密之郊遂襲陷禹縣旬日之間連破各城出入千里如入無人之境行蹤飄忽已成流寇燒殺姦虜慘目酸鼻此數日中當不知殘我若干鄉邑聞此次匪勢猖獗係有奸人從中煽惑復有他省退伍之兵逋逃其中唐縣破時亦有受愚兵士甘心從匪故其聲勢較去歲汝洛之匪爲尤大攻破城邑較去歲汝魯之禍爲尤烈設不及速撲滅正恐滋蔓難圖糜爛全豫貽害大局究竟在豫剿匪軍隊是否統受豫督節制剿滅期日有無嚴限失律區撓之將坐失城池之官吏究應如何從嚴處分事關民命謹據臨時約法第十九條國會組織法第十四條提出質問政府限二日內答覆提出者張嘉談連署者郭桂芬梁文淵王廷弼魏毅耿春宴張協燦張善南郭光麟張坤 
[總統府近事彚聞]  
（一）飭查三項要政總統府秘書廳日昨封交國務院密件一封探其內容係提出三項要件飭即詳查速辦茲將其飭查之件探誌於下（一）關於各省禁烟成績（一）關於各省行政官薪俸暫行辦法（一）關於各省裁撤軍隊之籌備事項云 
（一）交議軍事要案又前晚由秘書廳封交國務院軍事要案三件飭卽詳細討論茲將交議各案之大綱探誌於下（一）土謝圖汗部防兵駐守案（一）爲塔爾巴哈台籌防案（一）爲阿爾泰之增調防軍案並將秘密報告十餘件一併交院參核云日內該院當提出會議矣 
（一）致各省之密電又日昨拍發各省密電一道探其內容係提出兩項重要問題徵集各省意見茲將其大略探誌於下（一）五國團對於中央正項收入已作種種之質詢各督應條舉對待之法（一）續借大欵尚未接洽就緒此項借款是否當然訂借抑或另應别籌支持方法各督務卽妥爲議復云云 
（一）召開邊事茶話會日昨大總統於上午八時特開茶話會一次討論關於邊務事宜大總統卽提出問題二件（一）口北鎭守使增設案（一）蒙邊經略使增設案當經各顧問參議等員詳細討論聞兩案已决定暫行緩辦云 
雜評一（無名） 
　　蔣方震不死蔣方震所謂有天道焉非徼倖也蓋彼以赤誠待中國而中國乃竟死此赤誠之人中國尚有後望乎今竟不死非特中國不失蔣君蔣君諒亦不失其素志矣於中國前途豈不大有益哉 
蒙亂日亟蒙約置之不議而蒙亂日亟俄人之利用歟議員之無識歟軍隊之無用歟三者必居一於此也俄人之利用不訂蒙約必當另有法以對付之軍隊之無用改良之斷非一日所能議員之聽之而不爲之計誠非所以對中國也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[巴拿馬賽會事務局開局紀盛]  
　　　　巴拿馬賽會事務局經工商部指定西長安街舊翰林院作爲局址早經陳局長派員接收布置一切日昨舉行開局式午前八時工商部總長曁各部員司以及參衆兩院議員工商學各界代表陸續到局來賓百餘人十時搖鈴開會奏國樂畢首由工商總長劉楞生宣開局詞宣畢由局長陳蘭薰報告籌備概略略謂美洲巴拿馬開通運河爲　　絶大之工程現將告成美人特舉行萬國博覽會以爲紀念首言巴拿馬博覽會之歷史次言太平洋商業之變遷及中美兩國之關係次言賽會與商業之國係又次言吾國籌備賽會之必要（略分三項一對內一對外）又次言對於賽會種種之希望及國人所應注意之點（略分五項）（一）稅源（二）外交（三）敎育（四）企業（五）交通末復歸重於兩大攫手經濟同盟之勢力要求各界恊助一致進行語極沈摯酣暢聆者爲之鼓掌不置次伍秩庸先生演說巴拿馬運河　遷太平洋商務變遷之大勢甚詳并謂此次舉行萬國博覽會尤與中國有直接之關係中國籌備出品赴賽亟應多多輸出土產縱　擴張海外銷路以抵制歐貨之輸入此爲　人最須注意之一點又云中國物產向以絲茶爲出口大宗徒以業絲茶者不知改良遂致出口額日漸減少反讓日本人製造絲　輸出歐美攘奪我國固有之利吾人於此若不急起直追以圖補救其於國際貿易終恐處於失敗之地位（衆拍　）此次籌備出品赴賽卽爲我國挽回利權之一大好機會倘能徵集全國之土產多運送於美國會場除絲茶以外尚有無數之品物足以供外人需要而外人一一得而見之爲我之銷揚卽論絲茶亦因此比較研究改良以圖出口額之恢復此吾於今日開局而有無窮之希望於全國人之出品者伍公演說畢朱君德裳出席登臺宣讀參議院正副議長頌詞宣畢大衆鼓掌胡君瑞霖代表衆議院議長湯化龍演說略謂湯幾長今日因有要政未能到局特囑鄙人爲之代表鄙人不揣因有該語貢獻於諸君者略謂此次籌備赴美賽會實爲民國第一次與美人携手之事吾人亟宜注意自不待言惟自民國成立以來借債度日各省秩序未復適逢美國有此盛會者不與會無乃自喪其新造國之體面若云赴會而力又有所不及因是而受任籌備之責者困難之極可想見矣然吾人對於此次赴賽不可不竭力籌備以期出品之豐富者原以我國貧弱之故卽在土貨不能外銷而洋貨則滾滾而入盡吸其脂膏以去必欲藉此賽會以推廣土貨之輸出挽回利權云云言極沈痛演說畢農林部陶君昌善出席略謂國家經濟力之發展端賴農與工商爲之轉移今吾中華民國位乎太平洋北　與南北美合衆國東西對峙爲兩大共和國其各以農業立國亦堪相比擬此次籌備出品赴賽由工商部設局今日鄙人代表農林總長到局與會極表贊同前晤陳君錦濤詢及巴拿馬會場農業陳列館有三可知美人注重農業我國於農業上　分　播種製造肥料預防水旱種種手續多未講求故農業無起色此次通力合作以圖農業改良云云末有商界代表張君演說畢時已十二句鐘陳局長邀赴茶會并撮影誌盛軍樂大作頗極一時之盛 
[京中試演飛艇記]  
　　日前北京放演飛艇空中廻翔萬人屬目見者相語以爲趣事茲悉此項飛艇係我國由法國購來專供軍官練習之用此次放演係試驗性質操機者爲法人高德郎由我國聘爲飛艇敎演師者艇初升時約高一千米突於空中廻巡北京殆遍繼航至總統府歷時不去總統與近衛數人親登樓上觀之艇漸低下離地只一米突矣艇輪翼歷歷可辨旋見操機者手持一函由艇放下係致袁總統者適風起函不能作直線下吹墮南海中適有能泅者在側急泅往撈獲函雖濕而字尚可辨函中甚稱總統功德蓋西俗凡遇君主總統親臨觀演輒自空中擲函致頌表敬意也總統亟奬操機者之靈捷艇漸升高處向東行至出發處乃落前後飛演時間約數鐘爲北京第一次之大觀又據高德郎君自稱伊將於數日後乘飛艇由京航往天津云 
[俄人逮捕儉學會學生之警告]  
　　留法儉學會學生日昨行至阿米士克地方同行胡諤鈞以下車取水忽被俄兵逮捕囚禁該學生等當分電駐俄代表及外交部交涉並致民立報編輯先生及各報館鈞鑒同人等承貴報及本會發起諸公之提倡得以庇法留學於六十三號携帶護照及簡單正當之行李首途沿路託赴無他乃於十四號晨過阿米士克於停車時間同行胡諤鈞下車取水突被俄兵多人推挽而去錮之囚室禁與通訊復恣意搜索行李毫無别物同人下車交涉莫明理由彼惟强辭支吾奉有命令萬不釋放於午後移禁他所莫尋下落雖胡君自問無犯罪之因或不至有生命危險而强暴之下凌辱將復何堪同人憤不欲生急電駐俄劉代表及北京外交部嚴重交涉不知袞袞諸公能俯念小氓一爲交涉否又不知交涉能有效否謹延頸喘息待命而已顧俄人之所以敢恃强横暴者非欺我國威不振乎而我國威之所以不振者非內訌激烈乎伏願吾國在位諸賢政黨衆傑幸弭鬩牆之爭以一對外之力宣我神武免煌煌華胄儕於忘國奴之列則當世諸公一念之所賜也同人等受此大激剌後自當永誓弗亡作爲勵進鞭策倘稍得尺寸他年隨諸君子之後以宣力復恥則胡君之被囚其上天預告之警鐘乎同人雖耗去點汗湍滴血之金錢與夫尺璧寸珠之光陰於此日亦不悔矣胡君逮去後同人全體留待焦爛餘生時來揶揄偶語聚談復觸干涉慘淡認辱不忍告人然胡君不知下落吾輩死不能去非矯枉信義也誠以此事關係國恥吾等殉友即以殉國諸公諸公其勿視爲一人而忽之也貴報提倡民氣警策政府可否將此奇禍奇辱編綴成文誌諸報端以告國衆大敵愾同讎之義而籌保民禦侮之方同人等雖宛轉於俄人刀俎之下死猶生也臨頴愴痛不知所云卽候公安並轉吳稚暉李石曾張溥泉齊如山四先生及留法儉學會公鑒六月十四號留法儉學會第三班學生同人自阿米士克公叩 
[暗殺聲中之彥局長]  
　　京師學務局局長彥惠遇剌之日前第六區小學敎員榮桂於星期五上午卽赴學務局大肆咆哮當經某科長極力勸諭良久始去詎意下午五鐘餘彥局長取道回寓甫進堂子胡同突見榮桂上前將車截住卽用利椎連剌十餘處登時血流如注當由本段巡士鳴笛喚警士一面卽將該兇帶往警署一面護送彥局長回庽聞彥回庽後仍血流不止經西醫一一說出傷痕據說惟胸膛一處爲傷最重幸不過深不致有性命之虞云 
[川省會議决公債優先票]  
　　成都商務總會在四川省議會提議發行公債優先票以維軍用紙幣其原案成立情形已詳前報茲悉審查會已將原案修正付大會表决通過茲錄該條件如下（一）按月轉發優先票六萬張（二）公債優先票專以軍用票購之不以他項貨幣相易（三）公債優先票每張公爲十條全張易軍用票十元每條易軍用票一元按月由省政公署發行（四）公債優票之償還以抽簽法定之每月月終舉行籤發之標準如左第一籤得現銀六千元第二籖得現銀三千元第三籖得現銀一千五百元第四籖得現銀一千元第五籖得現銀五百元第六籖得現銀四百元第七籖得現銀三百元第八籖得現銀二百四十元第九籖得現銀一百六十元第十籖得現銀一百元第十一籖至二十籖各得現銀五十元第二十一籖至三十籖各得現銀四十元第三十一籖至四十籖各得現銀三十元第四十一籖至六十籖各得現銀二十五元第六十一籖至八十籖各得現銀二十元第八十一籖至一百籖各得現銀一十五元第一百零一籖至三百籖各得現銀一十二元以上三百籖作爲正籖其餘優先公債票號數之尾一字凡對第一籖之尾一字者分别奇數作爲得中副籖各得銅元一十一千文得正籖而復對尾者同例如第一籖尾一字爲偶數之二其他優先公債票號之尾一字爲偶數者卽得副籖是奇數亦同（五）政府發行公債票年息作九厘計算以三厘配籤六厘給公債票息（六）凡未得籖者皆給數目相當之六厘公債票（七）六厘公債票以抽籖之次日起算兩年後得合計本息由四川銀行兌換銀元並得抵納糧稅厘捐（八）每月收回之軍用票由省行政公署請省議會商務總會會同檢查眞僞數目復如數截爲兩斷半存行政公署半存省議會（九）發行公債優先票之細則由省行政公署擬定交省議會議决以上各條均逐一通過李文耕臨時提議加入二條爲（一）咨請省行政公署嚴飭各屬地方不准藉此彩仿行彩票抽頭漁利（一）公債票不得逾軍用票額之半云云大多數起立贊成 
[粤人尚在反對胡漢民提欵]  
　　反對一省議會議員陳樹榮致財政司公函云敬啓者昨閱中國日報登載林雲陔高州起義運動費四萬三千九百元註云此欵已支查此項運動費旣别爲一項則非在南洋統籌部一百四十五萬之內可知惟連日得接高州紳商各界來函咸謂辛亥九月駐紥高州陸軍自行反正確無須運動藉曰運動試問由統籌部領費乎則一欵兩支冐濫已極由雲陔拔囊或募集乎則雲陔家無擔石何術點金而彼時紛紛爭功并未聞有某某貸運動費若干者果有其事豈肯隱忍不言祇反正後在事各人或貸百千或數百千以爲軍府餉需不數日而城市商户之題捐各縣公欵之提出皆已取償焉此皆彰彰在人耳目而爲高州合郡所共知者查閱各報所載胡督違法支出各欵各界均有糾正惟此獨付闕如諒未悉實情姑無論此欵應支與否而如此浮冒殊爲我高州全體名譽直接有關等情請爲提議前來查報載林雲陔高州起義運動費四萬一千九百元註云此欵已支究竟是否確已支出現在林雲陔遊學西洋如果此欵已支出係何年月日期支出發交何人歸還何處及從前有無細數開列呈報統祈貴司長迅賜查明答覆登報宣布以釋羣疑是所企禱樹榮忝爲人民代表旣承高州各界委託不得不敬以奉詢尚祈鑒原是荷 
反對二省議員范洪疇電致大總統國務院云胡漢民提撥鉅欵未將追加預算交省會議决疇等提出質問財政司廖仲愷弗恤擅行交付違法瀆職懇卽將廖撤辦扣留令歸欵以重公帑粤省會議員范洪疇叩 
反對三僑民代表彭烈墀致大總統國務院電云胡漢民洗庫私逃有意禍粤請飭陳炯明查追并促陳昭常尅期蒞粤共扶危局廣州灣僑民代表彭烈墀陳惠羣潘寶宗等叩號 
反對四廉州林省庭致民治報編輯部函云逕啓者胡漢民初任都督時遣黄濟川率協軍駐廉軍餉不繼勢將譁潰黄濟川求紳商籌欵墊支時兵燹後十室九空因搜集舖契向廣商揭銀三萬餘元以濟軍食訂明省餉解到償還詎餉到無期適胡漢民再任協軍旋又解散廣商追償甚迫曾其藻金作鎕等乃赴省呈請給還胡批飭廉州綏靖處查覆覆到胡批不准且以大義責紳商謂宜盡籌餉養兵義務今胡繼任忽撥還辛亥革命捐欵一百餘萬元又撥還林雲陔高州運動費四萬餘元夫還則皆還盡義務則皆宜盡義務何薄彼厚此豈以廉人墊項在反正以後事關軍餉其數核實不須還耶若然則當日悔不巧揑其名曰革命運動費虛加其數曰二十萬貴報主持公論請爲登揭以持公論廉州林省庭上言 
[浙省借欵不成之窘况]  
　　浙省財政竭蹶萬狀前任各都督凡按月軍需行政諸費尚恃鹽稅爲尾閭自大借款告成鹺稅不能自由動支牽蘿補屋益無依傍上年禮和洋欵六百萬兩次逾期索逋紛至迭經朱都督電告中央請示救濟一面遴派運司張栩君入都陳請要求另借一千萬荏苒兩月迄無成議不得已商由浙江銀行經理人吕文起王湘泉先後赴滬會同禮和洋東磋議續約辦法詎該洋商提出條件異常酷刻除舊欠六百萬馬克如數扣除外另借一百萬元須以五十萬代購軍火材料另訂合同僅允劃付現欵五十萬致經手人非常爲難迭次電詢萬難認可聞此議業已打消本日爲陽曆月終凡各軍餉需及行政開支爲數甚巨昨經都督府召集師旅團營曁司局各長官協商維持辦法公决無論何種機關官長概發半薪兵警暫給半餉以資撑柱云 
地方通信 
[南京]  
許少將秘密招兵之辯誣談南京許少將以前月閱報載有取消旅長許天爵意圖破壞秘密招兵等語日昨電致北京大總統陸軍部云殿爵初以名雖疑似事非干已毫未介意乃近日以來直友貽責非之書局外有觀由之態一若卽以報載之天爵目爲殿爵者殿爵一介武夫未嘗學問共和目覩懋賞躬邀非分滋慚於願已足天良具在正砥礪之不遑大義稍明敢存亡之不顧雖個人之舉止如何早在長官洞察而衆口之紛傳奚自焉能緘默相安除就近呈明江蘇都督外用特專電陳明敬乞俯賜察核庶羣疑可釋撥雲霧於青天矢志靡他表光明之心跡不勝惶悚屏營之至許殿爵叩 
[松江]  
　　營兵毆打車站巡警松郡陸軍步隊兩營營各四連現併爲二連第一營排長唐慶奉裁回籍兵士與之感情較洽因醵資置酒爲唐餞别半酣十餘兵士送赴西車站行者送者徜徉月台車將至警察勸令買票不睬再勸三勸遽逢其怒扭三警攢毆致一警胸際受傷站長顧君立用電話請營長殷君至若輩始歛手竄去 
盜魁成擒嘉善某村朱瑞波著名劇盜也凡江浙接壤各處盜案均朱瑞波爲之首領疊獲盜夥供證確鑿前獲正法之張子良尚係朱之副手松軍沈統領以朱爲地方巨患屢次購線搜緝概被漏網前夜派哨弁抄入盜窩獲盜之子隨在左近水潭撈出快鎗多桿即用其子爲引押赴上海租界就窩匿處將朱擒獲照章解送公廨明日可携文索解回松大約需按軍法懲治也 
[鎭江]  
　　選舉訴訟丹徒縣議事會議員選舉仁讓鄉公所對於此項手續未能辦理如法前該公所雖將選出議員姓名呈報到縣茲聞該鄉公民吳守約等已具呈縣公署據實控告尚未知于知事若何核奪也 
市公所經濟困難丹徒城廂市公所經濟本異常支絀日前籌辦房捐以資補救刻又未能實行茲代理總董張漱蘭君以董會財政困難兼之議會開會期內亦乏欵支應不得已具函縣公署請其維持以濟眉急云 
[揚州]  
　　鹽城盜患江北鹽城興化兩縣均地處水濱港汊紛歧素爲盜匪出没之區聞數日前鹽屬王家溝地方忽來匪船二十餘艘匪黨二百餘人各持鎗炮舍舟登岸沿門擄掠連搶居民一百三十餘户損失衣飾等物約值五六萬金並殺傷事主十餘人揚長而去 
議發舊軍部屬官恩餉揚州第四師准於七月一日實行改編師制所有以前軍部屬官僅留四分之一徐師長以裁汰之後須謀善後之法特於二十九三十兩日疊在隱士街公寓會議當經徐參謀長海山提議發給各裁員恩餉三月或先給原俸俟其另有所就然後停給惟徐師長以需費過多殊不贊成最後乃定爲倍給薪餉不更有所津貼云 
籌辦柴米扶元局揚州民生國計會因城中小民粒食維艱現特由該會臨時主席王漢輔於本月二十九日邀集全體會員在舊城大舞台開會集議經職員劉子扶提議創議柴米扶元局辦法略同平糶局章程而剔除官辦種種氣習當由公共贊成一侯章程擬定呈請行政署立案卽於劉宅開辦本日並舉定桂蘭舟爲正會長（因該會正會長朱茀辭職）劉爲副會長王漢輔爲評議部長洪錦奎常樾村爲經濟部文牘部長所有以前開辦之織呢公司仍照常舉辦云 
商飭小輪停駛揚州行駛運河各小輪向因冲刷河岸經前清府縣禀承大吏批飭鎭江理船廳勘栽水樁定誌停班尺寸光復後各輪多未照行又經運河各議會呈請縣行政署令飭照章履行現當夏令江潮甚大洋子水樁原定一丈二尺五寸爲停輪之標誌刻已漲至一丈三尺有奇乃各輪局照常開駛並宋遵章停班茲善里市議會以本年入夏以來潮大異常險工迭出今水勢已逾誌樁再不飭令照章停輪將有不堪設想之患昨特具呈縣知事核示經代理縣知事之科長温志希據呈飛函鎭江關袁監督令飭各輪商遵章停止開班並令小輪委員萬鍾祥會商卽日停輪牟 
[廣州]  
　　省議會擬開特别會二十三日省議會議員開談話會當時卽擬開特别會解决粤事第查照章程應由行政長官召集並經咨請陳新督兼民政長去後唯陳現尚遲遲未允接任於召集進行大有阻碍昨特因此電致參衆兩院請其决定是否可用權宜辦法得過半數議員之提出由議長召集開會俟得電覆再定行止聞現時在省議員已足法定過半人數隨時皆可召集開會云粤商不願軍民合治省垣近有少數人主張軍民合治擬聯合總商會於日間召集近地各埠商人開特别大會討論此事徵集公意聯名電請中央實行惟省城各商僉以胡漢民治粤年餘實行軍民合治之制不能保公安適以長專制痛心疾首隱忍至今前事不忘可爲殷鑒故對於少數人所主張之說均不表同情開特别大會之議已作罷論云 
陳都督仍未接事陳都督致電梁燕孫詳陳粤省情形商議三事已見前報昨聞已接覆電詞頗活動一都督兼民政長十個月一節謂陳簡始現方有事告辭急切未能回粤二不設護軍使一節須俟國務院會議取决三撥欵二千萬維持紙幣一節現當財政支絀俟商財政總長斟酌情形陸續籌撥仍勉以先行接任整理軍政民政陳接電後以中央非允撥鉅欵粤事難望整理經已再發一電俟得覆電再行履新 
雜評二 
　　陳炯明何尚未接任耶粤省已十餘日無都督此十餘日中雖幸無意外之危險然而人心皇皇可知也陳炯明以安靖地方自任而要求三事其愛粤之切又可知也今中央已默允其請而陳督尚遲遲不肯接任坐視粤人之恐慌呼號而不應豈粤人不求之急則戴之不深歟不然何故爲濡滯至此 
巴拿馬賽會開始籌備矣近年之所謂萬國博覽會者比利時也義大利也今者巴拿馬又開萬國大賽會矣以新造之民國聯歐亞之交歡所以揚國徽而奬進實業者煌煌乎此一舉矣 
然記者猶憶昔年舊金山賽會時前清以黄開甲主持會務辦事簡陋貽笑環球中飽私囊累累鉅萬際此巴拿馬海峽開通歐亞海程縮地萬里臚列國之奇珍開莊嚴之盛會籌備開始式鑒前車尚其懲羹以吹齋愼無覆轍之重蹈也 
（萍） 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[都督府公布李華田罪狀]  
　　江蘇都督府昨日頒發公布文到滬云爲公布事案據淞滬警察廳長穆湘瑤將查獲私藏炸彈圖謀不軌之已撤騎巡隊長李華田一名並所藏炸彈一併呈解來府當經發交嚴密審訊該犯供詞閃爍情節支離復提其同黨祁性初當堂指證該犯私開香壇廣招黨徒藏匿炸彈意存叵測近因徐匪肇亂自稱被舉山東帮代表一俟南市成功卽將廳長炸死宣告獨立佔據閘北蓄謀破壞意欲乘機竊發情形確實無可抵賴似此倡亂首魁若不盡法懲處何以肅法紀而保治安應按照暫行刑律第一百零一條第一項之規定問擬死刑即於陸軍監獄立予處决以昭炯戒除命令執行並將祁性初一名另行按律懲處外爲此公布一體週知此布 
[地方廳定期續訊宋案]  
　　宋敎仁君被害案內之要犯應桂馨等前經上海地方審判廳於五月三十號開庭公判因原被律師均欲提起抗告是以中止經審判長張清樾君據情禀請高等廳核示業由高等審判廳長楊蔭杭君將兩造抗告據律駁回認爲無理由並令地方審判長從速繼續進行昨已由審判長張君發出開審牌示一道照錄於下前農林總長宋敎仁被害一案前曾開庭公判以原被律師聲明抗告未經終結現經高等審判廳認該抗告爲無理由先後决定駁回到廳本廳卽當繼續進行准於本月十六號九時二十分開庭公判除通知當事人外特此牌示 
[嫌疑犯仍難保釋]  
　　宋案要犯應桂馨所用之偵探朱蔭榛虞震槐二人前因涉及嫌疑經地方審檢廳預審收押迄未解决茲由虞等添請律師詣地方審判廳要求取保昨奉刑庭批示云該聲請人前請秦聯奎律師具狀請取保來廳未准現秦律師委任未經解除何以陳則民律師又來狀聲請究與該聲請人朱蔭榛有何關係何以代求釋放殊不可解現本案急議進行所請之處仰照前批辦理可也 
[辦理學生畢業之準繩]  
　　上海縣知事昨奉省長通令云敎育司案呈查前經訓令各該縣知事轉行所屬高等小學校及師範中學等校辦理學生畢業務須於畢業兩個月前依照部令編定簡明表先行呈報該管縣行政長官轉報本公署備查以昭核實等語業經刋登第一百四十二期江蘇省公報在案現據各縣呈報辦理學生畢業事項多未將各該生等入學年月以及補習時期逐項開明所開簡明表亦多籠統殊難証明其實在之學力茲經依據部令訂定辦理學生畢業要項五條合行訓令各該縣知事轉行所屬高等小學校及師範中學等校遵照 
辦理學生畢業要項 
一現在中學校僅及四學年在高等小學校僅及三學年者應展期補習不得藉口新章遽行畢業其補習時期務以適合新章畢業程度爲斷 
二在中學校四學年以下在高等小學校三學年以下者應按照新章將各科敎授時數分年排比其畢業程度亦以適合新章爲斷 
三呈報辦理畢業時應將各該生之入學年月開明其有轉學者並應開明該生等在轉學前已歷若干學期或由私塾考入者應開明其轉學時之程度 
四呈報辦理畢業時應將各該生等自奉新章公布後補習已歷若干時期各科敎授已逹若干時數現有程度能否適合新章分别開報 
五呈報辦理畢業時應將敎科書是否換用原用何種敎科書換用何種敎科書詳細開明 
[鄉議員之没趣]  
　　前日有議員周彝訓至上海縣公署禀稱鄉間有周兆蘭者專以販賣人口爲生邇來又將自已之妾售賣與人請爲查究等情吳知事以周兆蘭果有不法情事純係刑事性質應赴檢察廳起訴該原告旣稱議員何以不明法律且此案爲個人之事該原告不應以楊思鄉議員名戳擅蓋禀內足見其平日不安本分除嚴批申斥外昨日令飭該議員速將名戳銷燬母得違延 
[整頓議事機關之覆函]  
　　本縣議事會前因議員久不出席妨碍議事機關提議切實整頓經衆議决咨縣核辦在案茲將吳知事復函錄下敬啓者准貴議事長函送本年五月二十一日議决本會議員久不出席妨碍議事切實整頓一件到署准此查此案旣經貴議會具函分别質問久經缺席各議員究竟有無答復如何理由仍候貴議會查明分别報告可也 
[議决預算案執行方法]  
　　縣公署二年度正式預算及另編預算一案前由吳知事編定送經縣議事會議决移還遂卽報告縣參事會議定執行方法在案現聞吳知事已抄粘參事會議案函復議會查照矣所有參事會議决執行方法錄下按此件預算原案本係概算性質前經依限送請彚編分别咨送茲准移還各册歲出征收費列數較爲正確應存案備查爲臨時之依據仍候國會省會議决遵辦 
[鄉民聚衆滋事之報告]  
　　地方檢察廳長蔡季平君昨日午後接閘北第二初級廳電話報告謂分水廟附近有鄉民聚衆滋事等語蔡君立派法警侯鶴祺等馳往彈壓禀覆核辦 
[流氓擾害已久]  
　　滬南甯紹碼頭小工頭長脚阿根等因有已革巡警秦仲熙等攘奪生意糾同羽黨陳阿三任杏生等各執扁担等械毆傷徐雲山張阿六等多人由崗巡拘獲行兇之陳阿三等九名移解地方檢察廳訊辦在案茲經地方檢察長蔡季平君訪聞長脚阿根等爲三十六個黨着名流氓盤踞該碼頭勒索敲詐久爲行旅之害秦仲熙見其利厚故出而爭奪致肇此械鬥之禍亟應從嚴懲辦以儆兇横現已函請淞滬巡警廳將雙方各犯悉數拘送以便盡法懲治並擬將該小工頭革除由警廳另派妥人充當以衛行旅而杜流弊 
[崇明知事犯罪之原因]  
　　崇明縣知事王紹曾犯罪棄職潛避來滬由該縣地方檢察廳電請上海地方檢察廳派警截留等情已誌昨報茲悉王知事犯罪原因係在該縣任內與禁烟調查員施芳百民團總長黄仲芬縣參事會議員張宗華等狼狽爲奸藉禁烟問題任意敲詐經受害鄉民控奉蘇州高等審判廳調查案卷將王等四人援據刑律判决四等有期徒刑飭令崇明地方檢察廳提案收禁王等心不甘服聞已囑託張稼生陸賓谷到蘇擬延蔡翔時陸才甫兩律師提起上訴希圖翻案王因該縣檢廳派警拘捕故潛避來滬云 
又南市第一初級檢察廳吳檢察官前日派法警會同水巡隊至大逹碼頭守提去後旋據法警秦賡堯報稱查問崇明來申之朝陽輪船據稱王紹會已從崇明布鎭港中途雇船上岸逃避致未獲住現吳君已據情移復地方廳長查照矣 
[私用義賑會捐欵]  
　　住居泥城外之顧濟川因私用中華義賑會捐洋六十五元經該會查悉特遣代表程傑具禀法公堂於昨日派探報請新閘捕房協同中西包探將顧提至公共公堂經中西官略詰一過判顧押候法公堂備文來案移提歸案 
[抄獲盜窠續紀]  
　　新閘捕房拿獲男女盜匪八名已略紀昨報茲悉該盜等係夥刧楓涇鎭北栅居民高文州家盜犯潘德勝（卽白旗）方老五（卽老凡九）等之同黨內有陸新堂一名係前清已革地保吳德林一名自稱卽是嘉善水師艙長吳德成其餘六人爲朱瑞波陳春山吳炳文王林氏吳顔氏李三寶均匿居馬立師附近孟納拉路第一百零九號屋內此次被獲因盜匪朱瑞文令其子朱阿三至出事處探聽消息　警探拿獲詢知該盜等匿居地址由警署備文派探帶同朱阿三報請新閘捕房協同探目劉森堂包探劉阿三等協同西探前往將男女各盜一併拘獲分别收押昨晨解送公共公堂請究先由來探偕朱阿三上堂禀明前情並稱該盜等均係方老五供出業已獲案請予帶回旋經王襄讞會同英康副領事向該盜等逐一研訊以案經預審明白姑念王林氏等三婦均屬女流且未同往行刧從寛開釋其餘各盜以及起獲手槍連同贜物交來探帶回歸案訊辦 
[流氓冐充禁煙調查員續誌]  
　　流氓張根生（卽飯桶阿根）許錫春（卽金邊阿根）與周梅芳及在逃之唐某見無錫人過學培（卽顧煜培）帶有煙土張等卽冒充禁烟局調查員將顧誘入松江路許之家內及承業里鄭陳氏家內用刀恐嚇攫去煙土經顧控請老閘捕房將張許周三人拘獲昨解公堂經中西官訊供屬實判各押西牢二年以儆 
[重議取締過犯辦法]  
　　駐滬領事團曾以租界內匪徒充斥擬規復會審公堂刑訊嗣因各團體起而反對經中西官議定凡逐出租界之罪犯再來就獲除解公堂訊押外期滿解送地方檢察廳遞回原籍在案前因仍有潛回租界之犯復經中西官提議嗣後凡查獲過犯經公堂訊辦期滿後解送檢察廳須由該廳交保開釋並責令保人於一星期將該犯居址職業報廳以憑查考 
[王滌生憤不欲生]  
晋人王滌生庽居廣東路附近某小客棧內前日作感時憤言一篇遽欲服毒自盡卽經棧主察悉報明老閘捕房捕頭飭探將王帶入捕房留至昨晨解送公共公堂請示並將其所作憤言呈案卽經聶襄讞展視略云病者重矣殆矣彌留矣屬纊矣然苟遇良醫或有良方或操刀割尚可起死回生也今有人焉能立能行能耕能食能嗔能言能呻望之人也然而疽隱其背其面黑如墨其神沮已晦其動作若梏以罪扁鵲望之驚以退默默不診不剌不開方曰是謂不治之症今我中國外患內訌亂狀蓬蓬薰灼隆隆潰潰回遹延禍我邦剌之不可逹之不從坐待大亂以亡其躬亦可謂不治之症矣昔劉邦有言曰天下洶洶以我二人之故今爲少數人之私而投五千年金甌中國而碎坑我四萬萬之人民于長平而葬之嗚呼坐視死亡無以救之我心長悲心痛氣結腸斷哀咽惟有服毒自盡免爲奴隷之國民云云聶君鑒畢問王有無神經病王答並無疾病原籍山西遷居哈爾濱父親現在該處爲電報局總辦我初在東吳大學校讀書旋往日本某學校畢業於光復時返國曾在魯省帶過軍隊嗣因南北共和遣散近由胞兄給資來滬疑業途遇匪人川資被刦一空到滬後不能就學滬地並無親屬以致落魄不得已出此下策聶君惻然憫之遂商之陪審西官英領哲君判王留候函送山西會館資遣回籍 
[整頓契稅之文告]  
　　上海縣行政公署昨出第一百零二號布告云案奉江蘇省行政公署第二千七百十二號通令（通令已載六月三十日本報不復錄）等因到署奉此合行布告爲此佈告合邑業户人等一體知悉須知田房契稅本爲國稅之一民間買賣契據成立照章六個月限內投契納稅逾限查出卽應科罰自此次布告之後如有未稅各契赶緊一律投稅倘敢任意隱匿抗不完納一經察出或被告發卽照舊章分别懲罰母貽後悔其各遵照母違特此布告 
[演說雷鋌之特點]  
　　本星期四晚八時寰球中國學生會請蘇格蘭愛庭堡大學文藝科碩士王兼善君演說錢原質（一稱雷鋌）之特點及其與後科學進步上之關係按雷鋌一物爲新發明之原質關係科學原理者甚大王君精於格致之學近曾新編化學物理學兩書風行一時必有精理名言餉我同人無論是否會員凡研究新學者届時均可往聽並聞該會會所現已遷至靜安寺路五十一號卽在派克路西面十餘步處 
[學堂放假畢業預誌]  
　　南洋路礦學校定於本月五日暑假並舉行預科畢業禮又清心中學校定於十日循例休假舉行高等小學畢業禮並請人演說昨該兩校校長均已柬邀各界届時前往觀禮 
[醫籍賽會獲奬]  
　　英租界派克路昌壽里無錫丁君福保曾於上年羅馬舉行萬國衛生賽會時將刋行醫籍數十種送會陳賽獲最優等奬憑昨已由駐意代表吳挹清君遞到金奬牌一面值金一百五十佛郎交予丁君收領矣 
[天然除癮社之成績]  
　　北市裏虹口新記浜路寶華里六弄天然除癮社於陰曆五月十三十八等日開男女兩壇投戒者共計十人女爲新北門內福佑路朱志應小北門寶安里李氏法租界東新橋寳福里程氏新閘鄭家浜王氏打鐵浜廣平里顧氏男則新北門內錦華里扇店丁爕臣寶善街春江旅館劉恒春又新天福棧李元魁棋盤街鴻文書局張鴻恩顓橋鎭朱增福均已依期戒淨先後出社莫不精神煥發怡　色喜云 
[警務長實事求是]  
　　上海縣地方警務長景毓華君以各鄉區警察陸續開放其內部之布置崗巡之支配恐未合宜特於前日親赴各區查勘先至閔行閱視內外巡警規模頗稱整齊景君以該處爲水陸要衝較之他區尤形重要非軍警聯絡一氣不能收互相策應之效因會晤第一營營長師蘭亭君及水師營副官等商議一切彼此甚表同情次日又赴北橋馬橋顓橋各鄉率同區官周歷巡邏規畫線路並齊集各長警諄切誥誡似此切實辦理地方警務當可日臻完善矣 
[李旅長之留别紀念]  
　　陸軍混成第三旅李旅長昨開留别紀念會並頒給佩章午後一時各團營長官佐等站隊操場李旅長身穿水警制服佩刀蒞場開會演說略謂本旅現將取消前承各長官兵士人等防衛滬地得以鎭靜深爲銘感云云說畢卽分贈紀念章繼由胡作虞楊錦堂師德貴劉義華余夢熊各進頌詞散隊攝影後開宴會盡歡而散 
[謝贈]  
　　第二次研究華洋物品會定於七月四日開幕昨承惠贈入場劵十二紙書此誌謝 
[城內]  
　　縣知事批○（虞少棠等呈越界立案環陳鑒核批）據呈蔡光漢等以該民等開設水爐有違公所定章訴經第二初級審判廳判决限期遷移等情查此案本署無案可稽况現已搆成訴訟自應受司法處分不在行政範圍之內據稱案經上訴候控告審判衙門核辦可也所呈應母庸議黏件發還 
地方審判廳民庭批○（王惠生呈批）閱來狀殊堪詫異爾前次聲請限交邱鼎如早經本廳明白批示於六月二十五日揭示廳前爾豈熟視無睹耶仍着遵照前批探知該被告着落呈明來廳即予傳訊核奪（張趙氏呈訴續求爲子離婚批）前由爾子柏生及爾媳郭氏各執情詞呈請備案均經先後駁斥據稱爾媳潛逃年餘如果屬實亦未逹失蹤年限爾不難訪查下落未便准予立案至爾爲子請求離婚尤屬不合特斥 
地方審判廳刑庭批○（董光才請求具領批）查此案重要贓物業經該被告人具領在案所餘各贜物係零星物件仰候本廳判决後再行具領可也（李同春聲請緩刑批）狀悉仰候移請同級檢察廳執行時援照刑律第六十三條辦理可也 
誘姦婦女○王金祥控劉德標誘妻王氏出外犯姦等情昨已由淞滬警察廳司法科備文將原被解送地方檢察廳訊辦矣 
[南市]  
　　第一初級審判廳牌示○前奉地方審判廳函奉高等廳轉奉司法部核定職員勤務時間七月至八月以上午八時至十二時爲率等因轉行到廳合行牌示仰各當事人一體知悉七八兩月內訴訟事件遵照前定時間辦理逾時概不收受特此牌示 
南市第一區警察署牌示○據崗巡查獲迷路男孩李阿三一名詢據年祇八歲身穿黑花白夕法布短衫藍底白花布褲黑布鞋洋布白襪又第一分署查獲潘小孩年十一歲徐州人稱被不識之人領出迷路又小狗子年十一歲南京人稱在六十間地方學銅盆業又逃婢春雲年十一歲常州人稱在老北門內俞姓家爲婢被責逃出又周海青年十一歲江北人稱在西門織帶店習藝被師呵責逃出等語應卽牌示仰屬人分别認領 
未便減捐○經辦市政廳浦江船捐之連錦堂近以百貨俱改車運船運者誠屬寥寥僅賴沿浦各種雜船抽捐不多難以抵補認定捐數當此夏秋兩季船隻之修葺上塢者尤居多數收捐短絀祇可請求酌減惟總董以船捐列入預算碍難照准於昨日發出批示云來禀閱悉查船捐一項早經列入全年預算經議事會審定未便中途求減所禀應無庸議 
夫也不良○外郎家橋南首貢順興麫粉店主貢阿庚昨與伊妻方氏口角貢持菜刀劈傷氏之頭顱血流如注經氏扭至第一區警察署移送第一初級檢察廳預審核辦 
[閘北]  
　　工頭衝突○日前由三區警署解送小工頭劉玉成諸才金二名至司法科據稱劉諸因合包宋園路塡路工程致起衝突諸竟糾集多人將劉毆傷當奉凌科長諭送醫院療治昨已痊愈判將兩造移送檢察廳訊辦 
拐匿婦女○前日有龔秉銓扭孫春煥至四區第二分署控被拐匿伊媳龔金氏由該署一併解送警廳司法科經凌科長預審判移檢察廳訊明究辦 
吵閙法庭○前有韓廷富控錢李氏吕銘春陳俞氏周林氏董長春等拐賣其妻韓李氏經司法科移送檢察廳訊究當由許檢察官預訊韓委陸桂林爲代表投案候質因陸供訴不符判錢李氏還押餘人分别交保候查並着韓自行到案質訊在案昨經許君傳韓覆訊詎陸又到庭胡閙判韓陸及錢李氏暫行收押候解地方檢察廳核辦 
開庭時間○現届天氣炎熱閘北第二初級審檢兩廳董許二監督命令本廳辦公人員自本月一號起下月一號止所有尋常民刑訟案均於上午八時起開審至十二時止緊要案件仍隨時審理 
[公共租界]  
　　承認行竊○虹口小銀樓主陳協記等同控陳李氏與馬耀廷顧者源等以購飾爲由乘間行竊銀練等情昨由捕房將各人一併拘解公堂訊供不諱判陳李氏押女所一年馬押西牢六月顧押三月分别示儆 
汽車違章○前滬軍都督陳英士乘坐汽車在南京路違章疾馳被卜總巡與西人哈咪所見禀廨出單昨將汽車夫葉阿根傳案訊明判罰洋五元充公 
撞碎花瓶○人力車夫韓小羊陳阿三前日在棋盤街爭奪車資互扭將羅全恩所携值洋三十元之磁瓶撞碎由捕查見當將韓陳兩人拘入捕房昨解公堂經中西宣訊係民事判被告交保着原告另行正式起訴卽據羅供磁瓶係店主之物茲以韓等均係苦力情愿受虧中西官准將被告開釋 
屢戒不悛○夏和尚前日在四馬路河南路轉角摸竊韓玉章鈔票洋一百四十九元被探查獲昨解公堂經中西官訊知夏係八次過犯判押西牢八月期滿送地方檢察廳遞回蘇州原籍 
來歷不明○武昌路三百二號門牌押店主昨送成衣機器一架至捕房報稱有人以此機來質當向詰問來歷並令覔保其人即一去不回請爲查核 
車夫被毆○前晚有日本人雇李福壽之東洋車至西華得路李因爭加車資致被肆毆鳴捕併送捕房捕頭諭候查明核辦 
乘車跌傷○張永順昨搭十九號電車至北四川路跳下跌傷足骨由捕車送同仁醫院醫治候查 
彼此無着○瞿家炳昨在百老匯路拾得鈔票十元被張阿三瞥見强欲分肥扭控捕房分别斥釋洋存捕房候失主認領 
艦兵逞兇○前晚有美國艦兵兩名在斐倫路酗酒滋閙毆打行人被印捕拘送捕房押候酒醒再核 
法租界 
禽獸行爲○趙文奎前將外甥沈天喜送至黄載剛鞋底作習業晚間師生同宿一牀昨據趙投廨訴稱外甥被黄鷄姦是以報捕拘案求究沈供進作祗有四天已被鷄姦是實黄供因沈未帶舖蓋令其同宿諒因訓責挾嫌揑詞誣控聶讞員判黄管押着將沈天喜送往醫院騐明有無傷痕再行核辦 
欺侮醉漢○東洋車夫王阿福將酒醉洋人推往闢靜處强摸袋內洋銀數十元昨由捕房解廨訊究王供認不諱判押滿兩年以儆 
投浦遇救○沈言友昨晨奔至浦灘不知因何投浦自盡幸爲巡捕查見喊同船户撈起送廨請示沈供寗波人來申尋友覔就無着衣物典盡乏資回籍故出此下策判送四明公所轉遣回籍不認拐逃○沈榮華投廨控稱妻子沈顧氏於四月十一日私行逃逸今始訪知被徐步雲誘拐藏匿報捕拘案後妻子始行出面自投捕房今解到案仍求訊究徐供並無拐逃之事顧氏供因丈夫時向婦人索洋浪用無奈至親戚家暫避今聞丈夫將徐誣控故自行投案禀明實非徐步雲所拐求察判徐開釋顧氏交夫領回 
展限還清○王徐氏前控李秋庭托故夫代押田單計本利洋三百三十元除交過洋五十元奉判折還本利洋二百五十元交保限交在案昨徐氏投廨禀追李由保人代交洋一百元餘求寛限再交判展限十四天交清 
雜評三（我） 
　　宋敎仁案又將公判宋敎仁案地方廳又定十六日公判吾不知此次公判果能爲終局之判决否也 
洪述祖之引渡膠督始則要索証據及証據逹到又以中德向無移交罪犯條約而忽示變卦是此案關鍵人之能否到案尚未有把握然而定期公判矣 
專件 
[中華民國世界語會消息]  
　　紀元二年七月三日第四二號中央事務所在上海西門林蔭路本會特别通告二十二 
學校第二次招生 
各界曁各事務所公鑒本會自剏設高等世界語校以來遠道來學者甚衆嗣以本事務所宿舍有限致多向隅茲本校第一班學生已將畢業准卽變通章程續招第二班學生凡有志來學者無論以前曾否報名一律查照後開章程辦理本會各地方事務所欲繼續派人來校肄業者須由各該事務所切實考騐合格幸弗貿然保送致失本會立校之本意是爲至要謹告中央事務所啓七月一日 
[本會紀事]  
　　六月十七日 
營口太古行孫人璋君函請多寄函授章程 
（答）報名人多可另紙塡寫該章程現正第四次付印不日出版如欲多寄請查照本會通告第六條辦理 
海門尚平女學再索函授章程多份並詢該部分幾班暑假停寄講義否 
（答）函授報名以先後爲序不分班次暑假期內講義照常發寄 
本埠朱鴻君等來質疑書九件 
烏鎭李冠芬君答練習題計共四十四件 
巴黎世界語社寄贈第六十八號報紙一份 
[本會附設世界語高等專門學校簡章]  
　　一定名世界語高等專門學校 
一宗旨造就世界語專門人材冀普及世界語於全國 
一學額暫定三十人甯缺母濫 
一資格凡年在二十歲以上三十歲以下具左列資格之一者得入校肄習 
（甲）曾讀過世界語略有門徑者 
（乙）中學校畢業者 
（丙）與中學程度相當之學校畢業及有同等學力而習過歐文三年以上者 
一納費在畢業期內學費及書籍費共納銀三十元均於開學前繳楚中途退學概不給還 
一膳宿本校不備膳宿惟得代爲指定宿舍一切費用均由學生自理 
一畢業民國三年二月（陰曆癸丑年底） 
一開學八月十八日（陰曆七月十七日） 
一考騐開學前一日（八月十七日） 
一報名將后開報名單詳細塡明隨交保證金五元（不取退還取則扣算）並本入四寸相一張 
一校址上海西門外林蔭路本會中央事務所 
報名單 
姓名　住址 
年歲　履歷 
籍貫　納費 
備注 
 
 

Page 11

 
 
   
 
 

Page 12

 
 
   
 
 

Page 13

 
 
自由談 
游戲文章 
[家庭減政說] [  鈍根]  
　　某政客鑒於政府之減政因亦草擬說略實行家庭減政其說略謂老父一人坐食無事宜裁女備一人工食不資宜裁所遺職事卽以我妻兼理男侍一名宜裁所遺職事卽以長子兼理次女可典與人家爲養媳所得聘金百兩存儲蓄銀行生息待積至千金卽爲長子娶媳愛妾一個廣告召租所得租金貯爲他日運動作官之費小犬一頭宜裁所遺職事即以幼子兼理所居房屋三間可減爲一間餘二間出租生利長子十六歲幼子七歲可與父母同臥地板所餘牀榻一概售去臥前置泥竈竈下置溺器睡醒執炊炊熟而食食畢而遺至爲簡便食時不用碗七但以手向鍋中撈取衣服敝後勿再添置必不得已各製下等西裝一副惟皮靴以內不必穿襪硬領以下不必櫬衫長裙以內不必有褲再次則合製短衫褲一副男着之而出則女臥於被內女着之而出則男臥於被內總之凡可省錢無不厲行古人有畜一犬一雞者人糞犬食犬糞雞食雞蛋人食循環相食不費一錢誠爲減政之鼻祖我雖不能並美前賢亦必勉體其意而行之云 
[二兄記] [  是龍]  
　　我國有二兄焉一名孔方兄一名孔圓兄孔方兄爲世人所歡迎孔圓兄爲世人所畏懼孔方兄外圓而內方卽昔日市上流行之制錢無男女莫不依之爲命故敬之曰孔方兄孔圓兄外方而內圓適與孔方兄相反卽昔日衙署通用之木枷無男女莫不畏其致命故尊之曰孔圓兄自銅圓流行而孔方兄幾無遺類自專制推翻而孔圓兄亦銷行滅跡曾幾何時而有財有勢之孔方孔圓二兄同時銷滅數十年後苟有見之於博物院者將不復知爲我國大名鼎鼎之二兄矣因涉筆爲之記（三） 
自由談話會 
論專制復活昨省長轉內務部　電公佈各省二年度各縣行政經費正式預算表內分各縣爲三等設四科者爲一等月費一千元設三科者爲二等月費六百五十元設二科者爲三等月費五百元以二等論按照省長制定之組織法知事之外科長三人科員六人雇員二十人加以丁役門房合計之至少亦得四十人匀配之每人連膳得十六元有餘而一切茶水油燭薪炭筆墨紙張郵電雜費均分文無着如遇盜案須懸賞偵索則闔署人員非逐一實貼壁上不可至三等縣署公費幾不及國會一議員各縣知事於是大起恐慌函電交馳聯合鄰封竭力反對非曰電部力爭則日全體辭職勢甚激烈不知將如何解決夫今日政府之所出比之前清果已加鉅十倍蓋前清知縣之養廉金小者每年數百兩大者亦祇千餘兩光復之時急於收拾人心剔除叢弊各縣行政經費實報實銷大者年費二萬七千二百元小者年費一萬二千元地方人民果受其惠而政府之收入則較之前清不覺一落千丈今大局粗定羅掘俱空於是乃深悔始謀之不臧急急縮短各縣之經費以暗促其恢復舊制使知事能如昔日之胥吏不取工食概盡義務尤爲快意嗚呼掌櫃者尅扣司事之薪水以供揮霍而司事仍甘心盡職不取償於店主者中外所無也昔日之知縣其一年之盈餘恒三四十倍於養廉今即按照臨時省議會之規定全數撥給知事猶不足以抵三分之一乃欲以賤值雇良工苟非取償於我民曷以濟事我以是知一切陋規行將復起而專制之政體益躍躍欲活也彼各省知事之恐慌豈足抵吾儕萬一哉[  是龍]  
嗚呼世道衰微人情澆薄國勢削矣民生蹙矣目擊我中國之近狀專制旣已離矣共和亦蚤建矣而人心昏懞猶不振作豈能期其自强乎若長此因循視國家如敝屣時機坐失則禍端立肇四海困窮今日者誠國家興亡之關鍵願吾至愛之同胞以及報界熱心諸士思所以救濟之策挽狂瀾谥未倒母臨渴而掘并庶有幸焉 
母忘義取利縱貪蔽過母以虚爲實鼓惑人心 
母毁訾高才敗人功德母招搖作亂塗炭生靈 
母誤認自由致干法禁母捉影捕風推波助瀾 
母引狼入室養虎遺患母拍馬吹牛媚態百出 
母以貧妬富以富驕人母專嗜酒色敗俗傷身 
以上諸弊有患者亟改之則不負作者一片苦心也 
嗚呼我中國之人狃於晏安而不知禍之將及良可悲已卽有一二憂國之士以救國爲已任然獨木難支衆擎易舉期强而不得强期富而不能富人民不知愛國所知者福利而已福利之來猶未知也夫福者禍之先利者害之源治者亂之本存者亡之根徒知福利而不明禍害是猶不知本也故君子居安而思危執政洞利弊歸農明廉恥終身無禍害斯爲福利矣[  定雷投稿]  
劇談[  玄郎]  
　　關公月下斬貂蟬亦崑劇中正凈貼旦之戲滬上惟三麻子能與周鳳文一演之鳳文白口姿勢饒有崑派氣息三麻子莊穆嚴肅深得美髯公之神威但徒以工架白口見長不能如崑班凈角以沉雄之崑曲娛人耳鼓耳按是劇演義中並無其事不知編撰綴白裘者何所據而搆成是劇大致鑒於公之生平秉燭逹旦於色界檢束甚嚴忌嫉最深貂蟬又爲女色之尤董卓吕布寵惑之而家破身亡故拉雜附會編此劇以警世之好色之徒及一般煽禍之婦人耳然綜貂蟬一生其功亦有足多者漢獻帝時董卓擅權又得驍勇無敵之吕布爲之心腹朝野側目莫敢誰何而貂蟬獨以一孱弱之女子播弄其狐媚之術玩董吕於股掌之上離間其感情使之變起蕭牆自相殘殺卒之董卓被剌懸首國門吕布亦授首邳城反覆小人又不得令其善終漢室亦賴以延祀數載使無貂蟬吾知纂漢之舉不待曹丕之手矣由是觀之備之雙股劍羽之偃月刀飛之丈八矛諸侯之良將勁卒堅甲利兵俱不敵其如簧之口傾城之色也所以白門樓上曹操不忍加害而留養之非愛其色實以德其搆陷董吕之功也奸雄識見畢竟不凡以關公之英明而又親見董吕之矯横兇惡豈有見不及此而忍害一有功漢室之人每觀此劇常爲古人呼冤不置 
小說 
寫情小說 
[黄金祟（七）] [  天虛我生]  
　　予爲之悵然第思念筝兒之心至此復活蓋知凡爲姊妹終不免於離散之一日惟箏兒可以爲我終身之伴特惜當日不早爲之計徒以門第之見因循坐誤爲可恨耳然聞小曇言筝兒之身家固可妾而不可妻者予當日未嘗聘妻義不可以先有妾然則　日旣已聘妻果使筝兒復出則吾母必　我娶之爲妾可斷言也時予蓋猶不知妻與妾有如何之區别彼女子之身爲妻爲妾於名分上大有軒輊則予又未之前聞也心中但思吾母爲我所聘妻殆如吾塾中之先生不得不就之讀而心殊不屬若筝兒則猶吾閨中之仲姊也吾當日從吾仲姊讀於閨中先生亦弗禁仲姊亦弗以予有先生而不敎我則我之有先生與否無與仲姊事也以　思之則小曇謂筝兒或不願爲我小妻之說可無慮矣爲今之計要當以覓得筝兒其人爲第一義予乃每自塾中出必　從人挈我游於里巷之間竊冀或一遇之每見雙丫小女輙疑爲筝兒殊不知筝兒長予三年予今十二筝兒已盈盈十五矣豈復如當日之雙丫哉顧予心目中所留筝兒影子則明明爲雙丫之髻其瘦弱之軀不過一抱苗條之身不過三尺故予但於此一類人留心物色之豈可得哉豈可得哉 
光陰荏苒倐忽裘葛載更予從姊出閣矣而予從兄及予仲兄皆授室去一姊而來兩嫂家庭之樂轉覺融融惟時秉予家政者爲予伯兄伯兄者與予同曾祖而繼爲予伯氏之子其年齒最長故季父捐館後即委家政於伯兄比年以來婚嫁事繁伯兄之操勞乃愈甚嫂氏沈擅音律美而無子以伉儷之篤未置妾媵生丈夫女一釵而冠者也稱爲賽兒嘗與我兄長其讀我則年齡資格　弗足與並仰而望之若神仙我伯兄當季父在日其逍灑直類神仙居樓屋每當月夜即共予嫂吹長笛賽兒能歌西崑之曲柔聲曼韵輙終宵不斷脫一日予嫂婦寗者予兄必憔悴死雖嬌女盈盈侍其側亦曰弗歡蓋其高柔玩婦之情　淵谷莫喻其深也其長日操持於手中者非檀板即玉篴其平時日光所注者非曲譜即予嫂之面嘗顧婢媪而笑曰若主婦得母有駐容術結褵垂二十年何乃不見其老而轉增妍耶嗟夫吾兄之爲是言非媚吾嫂也彼龍鍾之媪嘗以乳哺賽兒者比賽兒已娉婷成人猶竊嘆於人曰我賽兒之楚楚固足以當衆口之交譽然而在我老眼觀之殊恨其不能似娘洵如媪言則無怪吾兄之玩婦矣吾兄之承乏家　旁人且謂吾兄增樂趣矣融金鑄屋以貯阿嬌昔人托之空言者果吾兄欲實行之在勢亦頗綽綽吾當時亦云然及今而知苦吾兄者正在此 
天下事之至難者莫如治家如爲小康之家一夫一婦温飽已足無他求者治之固易若吾家則食齒纍纍一門之內可六十餘人而主之者惟吾兄一人我初亦不知其治之之難第登吾兄之樓則往時曲譜盡庋高閣目所注者惟簿書手所持者惟籌算吾嫂則司筦鑰婢媪憧憧往來於阿堵中爲狀至猥鄙吾用是不願登其樓惟賽兒時來吾母之側吾母待遇之一如我故我與賽兒無殊手足自吾諸兄皆授室各有所歸弗復與我共朝夕我雖時復往來於諸兄嫂間特其言笑舉動每每因我而遏抑不歡狀雖親我而心實憎我我固不欲取憎於人者於是足跡遂疎其與我親者惟吾仲妹與賽兒至以下之弟妹則我憎之矣賽兒長我五歲本以我爲稚不與我親惟共諸兄游今茲則諸兄各有嫂氏鶼鶼鰈鰈行坐必雙遂視以外之人爲多賽兒　踽踽凉凉矣其與吾及吾妹親者勢迫之耳我因賽兒嗜音律乃從之學於是盡得其傳更惟面廣之舉凡絲竹之屬莫不得心應手吾母頗樂聞之由是南院笙歌殆無虛夕予家中人耳濡久之亦幾無人弗能當中秋之夜排當小晏列坐團　凡吾母及吾庶母吾嬸母吾伯兄嫂從兄嫂長兄嫂仲兄嫂曁吾妹三吾弟一吾姪女賽兒一并我計之凡十八人其一則已出閣之從姊時方歸寗語香花氣氤氲滿庭天倫之樂自以　占盡人間矣而不知世間事正　如天上月盈必昃滿必缺明年此夜則吾母及吾伯氏嫂已不復在人間矣寗不悲哉（二） 
 
[投稿者定耕] 自題小影 
又現昻藏一丈夫鬚眉慚與昔年殊江南多士如相問爲道新吾仍故吾 
醒世小說 
[婢復讎] [  了青]  
　　讀覺迷虐婢記小說因憶一事亟述於後俾慘無人理者或知所鑑戒焉 
前清直隷某縣丞夫婦性殘忍中歲乏嗣一女甫三齡有婢雪痕年十八矣貌頗美將以備小星而待之至酷日夕吹求百般凌虐同一事也今日爲之則責以多管明日不問則責以偷安喜怒無常顰笑皆罪每一鞭撻體無完膚哀號之聲耳不忍聽有勸阻之者則憤益甚打亦益毒婦有胞弟某諷之曰賢夫婦不欲妾雪痕則已旣欲妾雪痕則宜舒暢其心胸調和其氣體他日庶克生子今先旦旦而伐之使之內外損傷憂鬱驚懼至於求生不能求死不得而欲其結果難矣况彼亦父母之子女設賢夫婦所生不幸爲人婢復虐待至於極點試問能不痛心否夫已欲求子而視他人之子女甚於畜類我竊以爲不可 
某夫婦聞其說怫然不悅曰爾殆有私於雪痕乎吾雖窮何至生女爲人婢卽爲人婢亦决不愚蠢若彼至觸主人主婦怒况彼實賤骨不但鞭撻不知痛且必鞭撻而後愉快不然何其毫不悛改也某知不可以理喻托故去而婢之受辱乃更甚 
閱數月將納爲妾值拳匪亂全家遷徙中途婢抱三齡女乘機逸去四出偵尋杳無蹤影某夫婦心痛如割誓必獲婢待生食其肉而後甘心焉 
然因循數年禱地求天卒無朕兆不獲已撫一異姓幼女藉自慰情因取父女重圓意名曰圓姑久之亦漸忘前事矣 
後值歲歉有丐叟求鬻其女孫年約八九齡面麻多疱索值至賤某夫婦貪其廉又購爲婢自此相待之酷一如待雪痕而圓姑又性極捉狹每喜以兩指搯婢肉深入分許使之呼痛某夫婦聞之則曰小姑娘有多大力乃能痛爾爾旣愛痛我使爾痛遂鞭之有時圓呼婢同出不從則訴某夫婦曰彼違我命從之則某夫婦又曰爾敢引小姑娘出外乎復鞭之且有時婢方如厠圓姑故偎傍之而復聲喚其父母曰彼令我來聞臭也如是種種必使婢遍受痛苦以自娛樂故後婢之遭實倍慘於前婢魚鱗遍體蟣虱盈膚骨瘦如柴命輕於草不及數年已奄奄待斃矣 
一日某夫婦方起郵足投尺書入初不知來自何處者亟拆閱之書曰 
我慘無人理之舊主人收覽我以一貧弱小女子受爾輩茶毒久矣擢髮之冤安得不報是以將爾女携出毁其面貌使不辨認重鬻與爾等作婢待爾自試爾女福命果不至爲婢否爾女靈慧果不至觸主人主婦怒否鞭撻之餘亦復愉快否今爾女將死我心最慈不爲已甚故乘早告爾使知虐待他人子女卽虐待自已子女古人以直報怨如數相償我願足矣自茲以往永解惡緣鴻飛冥冥弋者何慕願爾醒悟書不盡言復讎者雪痕白 
某夫婦閱書竟猶疑爲人之戲已者將復遷怒於婢然心不能無動及驗婢髮際有小黑痣一始知果已女也乃相持而泣其後撫摩瘡　痛定思痛覺凡女所受之厄無一非圓姑所嫁禍於是而昔之愛逾已出者一轉移間又墮入無邊苦海矣嗟乎冤冤相報容有已時吾獨何心詎忍復記 
外史氏曰淵明有言彼亦人子然吾輩所奉爲至寶者彼狼心狗肺中固不能動其毫末也近時法律改良賣買人口禁令綦嚴惜習慣已深遵守者鮮安得廣廈億兆間遍設孤貧兒院備具金錢及時收養俾不令恒河沙數生入地獄門也（三） 
文字因緣 
[紀游詩三十首（三續）] [  雙璧]  
　　擬遊關外十四寒 
自由生小慕羅蘭擬踏環球擴眼看細語問郎心怯否驅車關外縱遊觀 
旅順大連十五删 
泱泱旅順大連灣竟借强鄰何日還恨不化身作男子請纓早出玉門關 
紀游詩到奉天一先 
汽車快似箭離弦一瞬居然到奉天長白峯殘王氣盡故宫惟有月來前 
到山海關二簫 
山海關頭縱目遙秦貛大字未全凋登高俯望長城外畫角如聞震九霄 
至吉林三肴 
烽烟飛到吉林梢營壘今嗟遍四郊北滿遭殘南滿躪流離轉徙泣同胞 
到黑龍江四豪 
嫩江沂上水奔號遙望興安嶺最高從此萬重沙漠地庫倫活佛自稱豪 
[題華吟梅女士悼詞] [  逸民]  
　　華女士安吟梅生何方松之隈海蚌慣結明珠胎侍仙其父人中魁砥節礪行光皚皚犬吠日雪招飛災緹縈上書天網開我華陋習殘嬌娃窅娘之步頻纒絯展厥驥足請自隗孟光德與梁鴻儕文明卜鳳雛鳴喈（鳳雛連讀女士與　錦如文明結婚）民軍倐起專制摧偏師飢疲松告哀籌餉分任蕭何差熱心自拔頭上釵馬騰士砲功交推內患甫定外患催藏蒙獨立聲喧　驅郎前敵掃氛埃英雄兒女情兼該而况奔走呼號我馬　生計專爲孤貧培不憂一身憂八垓如詩歌老君子偕功德於民豈有涯無端妖夢泣瓊瑰天胡此醉忽玉埋傷心苦病吟千回翁姑在堂女抱懷藁砧預託誰遣排轉念共和成立漸入佳自由花植蘇枯荄春蠶到死心不灰我酌椒酒奠金罍爲祝平權萬福來繼起都是英雌才千秋萬歲不忘土一杯華表轟立長崔巍 
拜花先生鑒玉照面部太暗希另照速寄前奉書寄小珠橋郵局彈還乞示詳細居址 
 
 

Page 14

 
 
   
 
