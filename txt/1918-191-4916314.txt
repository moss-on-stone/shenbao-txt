# 1918 - 191 - 4916314

 

Page 1

 
 
   
 
 

Page 2

 
 
   
 
 

Page 3

 
 
時評 
[曹張奇異之態度（冷）]  
　　曹張近日之態度誠使人難解也曹之屢言南下政府又屢促之南下而今日依然不南下者此何故耶此豈眞如外間所傳副總統之擔保未確定耶至於張則卽南下矣至漢而遲遲不進者此何故耶而今又有返京之請果以曹之態度爲態度曹不南故亦不得不北耶 
　　曹張之態度不可知則今後之戰事亦不可知以勢度之今之所謂戰事者其關鍵乃在吕事以外耳以戰事爲關鍵巳非今日中國大局之根本况乎其在戰事以外耶古人有言歧之又歧 
[命令]  
　　七月十六日大總統令陸軍總長段芝貴呈陸軍第一師砲兵第一團第二營營長趙堃紱懇請辭職應照准此令 
　　又令陸軍總長段芝貴呈請任命牛葆衡爲陸軍第一師砲兵第一團第二營營長應照准此令 
　　又令韓占元授爲陸軍步兵上校並給予四等文虎章此令 
[專電]  
　　北京電小段今日在閣議報告馮玉祥實有電聲明無獨立事曹汝霖以牙痛請假要案多未議（十六日下午七鐘） 
　　北京電處置敵僑事委蕭俊生管理北方地點在房山縣西域寺内次長及荷使均曾前往察勘（十六日下午七鐘） 
　　北京電昨林日使對我抗議鐡礦公司監督條例係因前次所頒礦務條例亦爲各國所不承認監督鐡礦公司條例日本不無影響故提出公文抗議農外兩部會商結果以此爲我國内部政令不容外人干涉决答覆以不能更改云（十七日下午三鐘） 
[外電]  
　　北京電拉薩中國辦事長官電稱自川省唐繼堯熊克武劉存厚爲鬩牆之鬭後川邊藩籬盡撤藏人乘機叛變日見猖獗今宜速行恢復川省治安並派大軍以平藏亂云云川邊鎭守使亦來電告急請速由陜甘派送援兵子彈（十五日） 
　　廣州電國會議員到粤者參院一百二十一人衆院二百五十六人聞尙有一百八十四人願不日來粤云（十五日） 
　　香港電茲悉香港大學校長愛里哇特爵士近曾赴北京謁見敎育總長會商在香港大學爲中政府敎練中國敎員辦法商定本期以二十人爲限（十六日）以上路透電 
　　北京電張懷芝有復回京之意昨日電告政府云若曹錕無南下之意予自赴天津敦勸政府接電後以張若來京又多困難故倉皇覆電答以無冋京之必要云云（十六日） 
　　北京電傳聞四川熊克武本日電陳政府云從前附會南軍深爲追悔請速派遣北軍來川相與攻擊雲南軍（十六日） 
　　北京電英國公使於今日下午三鐘訪曹汝霖爲交涉關於汽船賠償之問題（十六日） 
　　北京電因聯合國决議出兵海參崴之事此間法美兩國公使亦巳接共本國政府訓電法國方面於本星期内出發二百名之安南兵美國方面亦將於近日派兵矣（十六日） 
　　北京電日本齋藤少將於本日上午訪問中國參戰當局者說明日本關於出兵問題之現狀且就於中國方面出兵預備事宜有所質問聞中國於出兵事宜確已稍事預備矣（十七日） 
　　北京電香港來電云梁士詒於十二日抵香港擬於下月十五日北上（十七日） 
　　北京電英使朱爾典爲南潯鐡路延長問題於今日到交通部質問（十七日） 
　　北京電江蘇督軍李純對於中央派遣現駐山東臨城縣之奉軍一部討伐蘇省土匪之舉巳向政府提出抗議而段政府不聽决計欲貫澈初志巳將此意電復李純（十七日） 
　　廣東電據官場消息向福建前進之陳炯明部下一隊於十五日佔領龍溪（譯音在漳州之南厦門之西之一要　）（十七日） 
　　廣東電據某政客語吳佩孚及陳光遠近電致岑西林請商議停戰調停時局之方法岑巳覆電贊成（十七日） 
　　東京電派遣往義國之飛行將校等因時局急轉之結果而有停頓之說（十六日） 
　　東京電政友會於昨夜在衆議院議長官舍開最高幹部會密議至更深其内容極秘然形勢似不穩（十六日） 
　　東京電憲政會關於出兵問題持自重態度據朝日新聞所報貴族院亦漸傾向自重云（十六日） 
　　東京電據時事新報云昨日元老院會議之結果各元老承認政府急取之行動所餘僅外交調查會之協議也（十六日） 
　　東京電外交調查會今日午前十時特在宮内開會就中政友會原總裁之態度最惹起世人之注意聞原氏因政府將有超出美國提議範圍之行動恐外交調查會必有多少議論故抱有難色等說然一般人觀測者謂政府之决心巳實現也（十六日） 
　　東京電據時事新報所執關於出兵問題政友會之態度頗持强抗原總裁或於外交調查會脫會亦未可知但政府一方或亦將斷行其所信云（十六日） 
　　東京電伊爾庫次庫於十一日爲却克軍佔領該處勞兵會之行政部現移至烏愛爾夫奈烏奇斯庫（十六日） 
　　東京電曩有反對西比利亞出兵意見之駐俄内田大使巳於十五日提出辭表（十六日） 
　　東京電今日之外交調查會於下午五鐘散會擬定十七日上午在首相官邸開臨時閣議下午又在宮中决開外交調查會（十六日） 
　　東京電據此間接到之公報云英國對於現向海參崴方面前進之過激派軍爲保護聯合國貯藏物資援助却克軍巳由香港調遣援軍一營向海參崴矣（十六日）以上東方通信社電 
　　東京電昨日日本之元老會議由寺内首相及後藤外相報告關於出兵問題之經過及政府對此之决心而先退出獨三元老暫留協議又此會議乃便宜上之集會非由日皇所命之元老會議也（十六日） 
　　東京電日政府今日將開外交調查會政府巳預期有原總裁牧野男等之反對惟云雖遭如何反對亦將决行出兵（十六日） 
　　東京電美政府之提議共同出兵意在帮援齊克軍使之無後顧之患而英法對此提議亦巳通牒出兵援助齊克軍現兩國政準備出動其在東方之兵力日政府向此三國之提議亦巳於十二日急開臨時閣議决定出兵時局自是將急轉直下也（十六日）以上共同通信社電 
[戰電]  
　　華盛頓電德軍今由自夏陀蒂愛里至萊姆廣六十五英里之陣線取攻勢巳於數處渡瑪恩河美軍任守務者聞與敵戰頗得利（十五日） 
　　倫敦電海格將軍報稱星期日英軍在狄克布希河境里巨叢林附近廣二千碼之陣線突擊敵軍佔據雙方久爭之要點俘虜二百九十六人獲機關鎗多架及其他戰品英軍死傷甚少英軍在維萊爾白勒同勒南面擴張陣地俘虜數人英軍在亞葉特附近襲敵得利亞拉南面貝土勒北面洛克河及狄克布施河境敵砲彈殊爲活動（十五日） 
　　巴黎電今晚公報云柯爾細境有間斷之砲戰（十四日） 
　　華盛頓電法境美國各師今巳組成三軍團每軍團有二十二萬五千人至二十五萬人不等美國運兵赴法現仍進行無間（十五日） 
　　巴黎電巴爾幹法軍大本營公報云法軍續在阿爾巴尼亞獲勝巳將土摩里加河與台伏里河會流處小山村落之敵兵逐走佔據台伏里河右岸之格拉姆細（十四日） 
　　華盛頓電此間現知參與佔據俄國末滿海濱之美軍僅屬水兵與水手陸軍部官員聲稱如其他美兵出現於亞昌格爾或柯拉地方則必由福煦總司令由美軍大營中派出者羅馬官電謂意國各報皆贊成協約軍佔據末滿海賓謂可有助於俄（十五日） 
　　華盛頓電戰時工業部宣稱調查烟草之需用後知須加以範省或將下令由政府管理之一九一七年烟草收成共一千一百九十六兆磅其中八百五十兆磅本年可供美國製烟廠用之此中運往協約國者將有三百四十六兆磅英國每年發給陸軍之烟草爲一百七十五兆磅英法所銷烟草之總數其海陸軍佔百分之四十意國則准其陸軍用所銷總數百分之四十五英法意三國人民所需烟草每年共三百八十七兆磅較美國所能運出之數多四十一兆磅（十五日） 
　　海牙電英德交換戰俘大會巳訂定條約與法德在瑞士京城所訂者相同（十五日） 
　　海牙電荷女皇巳命下議院天主敎會黨議員洛蘭斯氏組組新内閣（十四日） 
要聞一 
[各國共同出兵西伯利亞之要聞]  
　　字林報十六日北京電云協約國决議就實際所能及依限定之範圍儘速會同出兵西比利亞英兵由香港派往法兵由北省及印度支那派往美兵大約由小呂宋派往日本以最近之故其兵大約將先臨戰地目下僅擬佔據海參威俾却克斯拉夫兵得入内地作戰聞照目下之計畫協約國出兵之總數不出一師 
　　路透電社十五日海參威電云西比利亞之大局目下可謂自過激黨治下過渡入於未可預知之地位今軍事現局如下却克斯拉夫兵佔守薩瑪拉至伊爾庫次克中間之西比利亞鐡路者共有四萬人其支隊分佔乞拉平斯克．烏穆斯克土穆斯克．洛伏尼古拉夫斯克．克拉斯洛雅斯克諸鎭此間却克斯拉夫族之國會現料以上各處之軍隊巳會同當地諸機關推翻過激黨惟因内地交通全斷不能得悉詳情却克斯拉夫兵之後路業已安固大約現在向伊爾庫次克前進今估計散布西比利亞全境之戰俘共有五十萬人中有三萬五千人左右投効紅旗軍或從事政治運動此數後或增多蓋過激黨嘗强募戰俘從役故也此舉或可有害於却克斯拉夫兵支隊之進攻開抵海參威之却克斯拉夫兵計一萬四千人中有一萬二千人從役於海參威．尼柯爾斯克．哈巴羅夫斯克之路線一帶今已進佔斯巴斯加亞敵軍現據險猛拒一面從事拆毁其退路之橋梁鐡路一面派人在沿路各村煽惑人民仇視却克斯拉夫兵故却克斯拉夫兵不易續進彼等目前之目的乃在佔據哈巴洛夫斯克以安其右翼然後擬沿鐡路假道滿洲里與由伊爾庫次克開出之同族軍隊會合其最後目的則在安輸其軍至海參威俾乘船赴法境陣線尼柯爾斯克與哈巴羅夫斯克間共有敵軍萬人尼柯爾斯克與伊爾庫次克間有德奥戰俘一萬二千人過激黨二萬五千人大約皆集於赤塔與貝加爾湖境政治現局如下設於海參崴之西比利亞臨時政府爲土穆斯克政府之一部分彼此互約俟境内肅淸交通恢復後召集西比利亞國會改編國軍與協約國一致行動海參崴政府目下之地位日漸鞏固且得市政局與議會等之贊助霍爾瓦特將軍發表之宣言書使大局爲之錯綜西比利亞政府已斥責霍之行動故難與握手却克斯拉夫兵對於西比利亞政府抱友好中立之態度惟零爾瓦特將軍如率兵進攻海參崴則彼等將加抗拒蓋令各自相水火則内地之却克斯拉夫兵將難出險也 
　　十五日東京電云元老院今日會集以聆政府關於出兵之報告現信尙無正式决議惟元老院將以全力贊助政府聞日本於出兵事宜準備巳畢衆意如於日兵之行動地點等事有所限制則必觸其怒云 
　　英文滬報十六日東京電昨夜政友會理事會在衆議院議長室開會至深夜始已會議情形嚴守秘密聞該黨之態度殊屬可畏元老院會議之結果對於政府之計畫一致以爲乃應付時局必要之舉今惟須候外交委員會贊許而巳今晨十時外交委員會在宮開會政友會領袖之態度殊可令人注意據謂彼對於出兵問題頗爲不安聞其所恐者日政府或將越過美國通牒中所定之程限而引起外交委員會之坪擊惟言論家皆謂政府不致違離其决定之政策此間接官電謂英國爲贊助却克斯拉夫兵保護海參崴軍需以拒過激黨起見已由香港派兵一營赴海參崴 
　　十六日北京電云協約國政府决定派軍赴海參崴後此間美法使署巳接訓令法使署將於一星期内遣派安南兵二百名美兵亦將於一二日内出發　　英文滬報探悉駐紥天津之法國殖民地步兵第十六聯隊巳接即行準備出發命令該旅分駐上海之兵巳奉命加入秦皇島主隊法國且將遣派現駐上海豫備開往歐洲陣線之塞維亞與波蘭兵支隊彼等亦與其軍隊會集秦皇島美國將派現駐天津之第十五步兵聯隊英國所派者爲巳魯乞斯丹印兵第十八聯隊綜計以上軍隊其數共約三千人聞日本現正竭力準備俾可隨時以大軍開至海參崴而爲前驅前所抱由滿洲攻入西比利亞藉以久佔滿洲之志今巳作罷至於協約國曾否請中國由哈爾濱派兵助戰以拊敵軍之背今尙未見明文 
[俄過激派失敗中之新政府]  
　　哈埠前有俄人組織之遼東護國衛法團本含有臨時政府意義惟以地屬中國境内未便明白宣布迨至謝米諾夫大佐率兵入入後貝加爾省後該軍亦曾在俄之邊界地方組有臨時政府全體不過數人上月杪俄報喧傳俄西伯利亞所屬之倭木同克業被護法軍佔領過激派全行竄逃於是該處亦設有臨時政府至日前海參崴過激派被赤賀斯拉曼種族之軍隊擊退崴埠亦宣布臨時政府成立此時除俄京列寗政府外俄之東方同時尙有臨時政府四處哈埠俄字報昨日曾有評論略謂崴埠臨時政府應即取消歸橊於哈埠組成之臨時政府未悉此等論調有效否也 
　　依爾古次克消息反對過激派即乞克種族近由西方襲攻過激派現將依爾古次克鐡路佔領依埠一帶商民均加挽留該派旗幟係白藍二色近將過激派首領勞動會會長拿獲甚多均處以極刑過激派聞之大爲寒膽 
　　謝米諾夫近因軍隊刻巳穩固而過激派被反對過激派在後方襲攻連日敗績卽乘過激派撤兵援後之際督隊進攻阿巴加都站聞巳大敗過激派矣又聞俄黑河過激派首領穆新及其副首領修特金業經携得巨欵潛逃 
　　附譯上海日日新聞云德國對於乞克軍在俄境之活動與土木司克組織新政府之消息向莫司科勞農政府之外交部要求將乞克軍解除武裝引渡於德軍經德俄委員磋商巳二三次據倫敦電俄委員業巳允諾殊爲可疑以勞農政府現在之實力果能實行耶即如米海爾阿列克山特大公有統率許多乞克斯拉夫軍向莫斯科進軍之報則上述情形之實行先不可能惟德國對於俄屬抱非常之野心且深畏乞克斯拉夫族之勢力若勞農政府不能應其所要求則必將以兵力從事果如所料則於莫斯科及彼得格拉將現過激黨反過激黨德軍混戰之狀態故對於要求引渡問題不可輕易看過也 
[西報之中政府近政談]  
　　字林報十三日北京通訊云一星期前北京導報載一新聞謂政府擬在國内發行金元鈔票計八千萬元此欵將借諸日本並存於日本云云銀行家未得關於此事之消息又不見此事可行之理由蓋以幣制不同而且在他國兌現之鈔票顯未能爲華人所歡迎也苟見實行則非大跌其價值即回至其可兌換之地而使如中日滙業銀行等機關大獲其利而巳今悉此事原委似如下述近來日洋借欵多未將全數繳付迄有一部份爲日本銀行所扣留因何理由未經釋明但事實確係如此中政府旣有某種原因未能將餘欵滙至中國遂有發行鈔票以日人未交之欵爲抵之議聞與中日借欵屢有關係之西原氏刻向財政部有所建議但殊無成局之象也江寛被撞一案政府雖有開審之說但迄未舉行招商局請在滬開審人證較易搜集政府以撞船地點不在上海却之北京雖與撞船地點殊無關係惟自在高位之有關係者觀之北京在比較上實爲開審此案之安穩地方也同時政府巳允招商局酌賠江寛損失云所得稅之條例成立已久但政府恐招民怨未敢實施今則悍然無所顧卹擬先從官吏議員等着手辦理然後再推及於商民但不知廣州國會議員亦須付所得稅否如須繳也則收稅之手續殊饒趣味想龍濟光如得其索取巳久之軍費五百萬元則必甚願在廣州向議員索收此稅也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[紀念前後之政局觀（留因）]  
　　順利之時代巳過 
　　荆棘之時代將來 
　　時局之醖釀變化至此袞袞諸公作如何感想我輩固無從測知但在表面上可以窺見者則前數日爲手舞足蹈之政府諸公今後則爲手忙脚亂之政府諸公而巳 
　　自迭次借欵進行順利所商無不如願槖中纍纍然號於各將領曰能戰者獲上賞軍費儘先撥於是曹　張懷芝輩變其向來灰色黨之態度俯首受命而攻粤之計劃以成有詢政府有無把握者則㣲笑答曰兩月後願與公憑軾以觀凱旋也一方又號於各政客曰旣有國會不可無政黨雖然政黨之作用何在公等知之乎儲欵以待汝其速組（此係某要人語）於是某某自告奮勇所謂某俱樂部者乘時而起第一事即包辦選舉而竟獲全勝以歸此兩事旣進行無碍意興益豪思不可不有以鼓勵羣衆更不可不表示我種種計劃皆爲民國求幸福非爲私人爭權利而其時時機又來矣蓋即一年前恢復共和之紀念日隨我意想而至也然此紀念日僅可使一般國民不忘以前擁護共和之功尙未能使一般國民深信政府必貫澈初志於後於是乃於此紀念日特下兩院議員於八月一號以前齊集京師之令藉以表示並非只圖恢復共和之虚名實欲逹尊重國會之本意而某報又著詞以明之曰將來新國會成立不久即當組織總統選舉會假使能足法定人數即可依法適用其選舉總統之職權至選出何人此時固不能預料惟國會議員旣爲全體人民代表必能舉出德望素著之人物也云云言外之意必能舉有功共和之人巳可槪見故以紀念日以前之情形言之可謂事事得手意興勃勃此即政府諸公手舞足蹈之時代也 
　　然而至紀念日以後事事發生障礙矣第一森林借欵卽陡起吉黑絶大風潮今巳有進退兩難之勢影響於以後之借欵甚鉅第二攻粤計劃失敗蓋曹錕張懷芝輩再三延宕巳漸露不願再戰之眞意而馮玉祥吳佩孚又相約停戰態度難測故攻粤希望已歸消滅第三選舉總統馮派尙不自認失敗而西南之進行又甚迅疾局勢恐不能無變此皆對内方面日見荆棘之象而外交方面情勢又日趨重要頃據某機關消息日本對於西伯利亞出兵問題與英法等協約國接洽巳妥美國亦巳表示贊成故即連開重要會議一致决定恐不日即將通告我當局我當局雖與日本有共同動作之協定然以全力對内故絶未有絲毫之籌備且亦無從籌備起戰費旣無着參戰借欵又難成主持參戰之人物如靳雲鵬早已消極不欲與聞此事外交當局之陸徵祥又託病請假近且急謀外使位置陸軍總長段芝貴亦以當局意見不合事事取旁觀態度今所有者僅一參戰處之空機關試問將如何着手籌備政一旦而欲實行出兵政府諸人如突聞靑天霹靂驚惶失措自在意中吾所謂手忙脚亂者將不僅在對内而尤在對外也 
[中交票與債劵消長觀]  
　　字林報十三日北京通訊云政府前擬淸償中文兩銀行債欵授以兩種債劵共爲九千三百萬元内有四千五百萬元債劵係以緩付之庚子賠欵爲抵餘爲國内公債劵除國家信用外别無擔保品前種債劵年利六釐有庚子賠欵爲抵誠爲可恃後種債劵則在市場上所值無幾蓋與此同式之債劵今僅值三成也兩種債劵同時發行於市以換中交兩銀行價值六成之北京鈔票滿擬此舉當可使中交鈔票漲價詎知不然推究此舉之弱點蓋在規定交換鈔票者須分取兩種債劵各居其半之辦法故執票來換者取回之債劵半爲佳品半爲不值多錢之物兩者相扯按諸市價仍值六成耳其結果衆皆不欲有之寗願留存尙可通用之鈔票而不願換得須俟若干年後始克兌換之債劵第債劵今巳居然銷出四千四百萬元爲數不爲不多其故何在大堪研究須知北京中交鈔票價雖低落然北方各鐡路曾照十足收用運費車票皆可付以鈔票積時旣久各鐡路所收入者不見現銀全爲低價之紙幣有時爲措集現資以應開支起見不得不將紙幣賤價售現後遂變通辦法運費須繳現銀稍減各路損失然不能兌現之鈔票仍日積日多迨債劵換回鈔票之議旣見實行各鐡路乃乘此機會紛紛兌換聞某路換去債劵不下八百萬元此即債劵所以銷出四千四百萬元之原因也今緩付之庚子賠欵第一批付欵業巳繳出凡持此債劵者巳取得什一之現資矣中交兩銀行旣以債劵收回數千萬元之紙幣則鈔票之流行於市者其數亦必大減惟票價迄未漲高故一般人士咸有疑念不知今巳收回之鈔票究竟如何處置其巳毁去否耶抑復流用於外否耶實則此項問題其要點已爲衆所共知無甚討論之價值第一政府並不眞欲置兩銀行於穩固之基礎蓋銀行基礎欲穩固之則政府將不能如袁世凱之濫用銀行存欵也第二價值不定之鈔票銷行太多固可爲鈔票本身之害但可啟投機操縱之端今不欲減少鈔票額數保全鈔票定值者固大有人在也 
[吉省公民大會續紀]  
　　自政府以吉黑兩省森林抵借外債之事發現後吉林各團體一致反對當由各團體組織聯合會合力請求政府將此約取消以保民命主權關於該會進行情形巳連誌本報茲將昨日（十一日）該會進行消息撮錄如左 
　　昨日下午十二鐘各國體聯合會大議場内開各界代表討論會各界代表到者一百餘人届時振鈴開會主席于君宣布開會大意謂昨日（即十日）開公民大會全體赴督軍省長兩署請求極力代爲爭議軍民兩長官當時允以再電中央務將合同取消究竟如何辦理尙須謁見兩長以明眞象經衆議决推舉主席于慕忱商會長馮芳幹工會協理王友三農會長劉甲三敎育會長王伯康及新選參議院議員祝華如紳士伊紀書張靜軒等十人赴督軍署探詢據督軍省長答云昨日巳拍萬急電於中央懇切代逹人民不承認此項借欵之激昻情形軍政兩長官及各廳各派代表一人赴京與中央磋商取消借欵辦法諸君靜以待之云云于君等由軍署辭出後於下午八鐘又開會當各界代表報告一切並决定今日（十二）下午十二鐘仍在省議會開會討論以後進行辦法鐘鳴九句始散會又聞是日由公民大會中公舉數人在省議會議長室中詳細檢查范胡兩氏之證據究竟如何探明續報 
　　昨日團體聯合會接滿洲鑲紅旗協領白家駒公函略云林　借欵實與吾吉江兩省人民生命有生死關頭亟應死力相爭以保民命主權本旗聚族吉省關係尤較痛切由本旗公舉祖繩武爲全旗代表一致進行 
　　公民吉士敏日昨上團體聯合會意見書云東省同胞及各團體各報館鑒正禍中　戰亂迭與兄弟鬩牆干戈莫釋元氣日益凋敝外債增加無巳長此以往則民疲於兵國窮於債易呈瓜分豆剖之象難免印度猶太之續言念及此不寒而慄我當道諸公手秉鈞衡身膺重任應作中流之砥柱挽旣　之狂瀾國家存亡之關係較吾人尤爲重大何竟以意氣用事自相殘殺高築債臺以重民累乎慨我國自共和以還年年借欵日日抵押路政借欵也運河借欵也幣制借欵怨軍械借欵也善後借欵也印花借欵也電氣借欵也七年長短兩期公債借欵也統計不下數千萬金試問所借之外債果作何項之支出何利於國何益於民今猶以爲未足又將我吉黑兩省林礦抵押外人貸欵三千萬元名曰林礦借欵實則土地借欵也竊念吉黑兩省地處東陲氣候寒冷出産稀少人民所賴以生活而依若性命者獨此林礦耳不借此也林林之中如人參鹿茸等天然産品可以供人之取求者計不下四百餘種是直吾人衣食之資而政府竟以此爲貸債之抵押品是又置民命於不顧喪心病狂莫此爲甚我吉黑兩省竟無形成爲第二朝鮮矣人之愛國誰不如我東省不乏明逹之士應大聲急呼喚醒同胞一致死力抵制誓不承認必逹到挽回之目的而後巳尤望全國有志之士咸與興起共圖挽救亡羊補牢計猶非晚衆志成城諸君勉旃此匪獨東省之福國家前途實利賴之迫切陳詞不勝鵠立切盼之至吉林縣公民季啟琳等呈請省署云前有范厚澤者請開吉屬歡喜嶺銅礦所有一切資本聞係外人合辦懇請迅予取消遺出礦産責由官銀號撥欵開採以挽利權 
　　昨日有一李姓村嫗年約五十餘歲見前日團體聯合會發出之白話傳單甚屬有益遂赴糧米行吉林印書館訂印白話傳單三百份預備携回本村遍散各戶以期喚醒鄉民一致反對此項借欵惟因手中乏錢遂赴當舖將衣服質洋一元八角充作印刷費該印書館見其熱心十分欽敬遂特别減收其費 
　　另一消息云吉林全體公司開大會抵制政府借欵一節各團體正積極進行以圖挽救前日（十號）全體公民要求軍政兩長協助辦理當允於晚間八時答復届時因籌議未熟不及答復代表遂向衆通告准於次日（十一號）上午十一時宣布答覆及昨（十一）十一時各團體代表均到會各界公民到會者又逹千餘人當時軍政兩長之答復仍尙未到各代表以無可討論略爲演說卽搖鈴散會宣布准十二號（今日）上午十時再開大會宣布軍政長官之答復並妥議抵制方法衆遂散去又聞各團體代表以茲事體大關於種種進行及各方面之對待辦法宜詳愼周密免致誤事故各代表又推舉數人在省議會專事討論評議進行辦法以便堅持到底 
　　孟督軍以全體公民反對林鑛借欵衆志成城堅持不怠恐釀出意外事端特與郭省長會同召集各高級軍官及警務處長並公民代表二人於昨（十一）下午一時在軍署大開會議籌畫辦法會議二小時餘方散其會議情形及籌畫辦法該公民代表定於今日開會時宣布日前全體公民散會後孟督軍郭省長以此時人心沸騰應行維持治安遂通知軍警均於夜間實行臨時戒嚴軍署派兵巡行市街警察加添崗位夜間十時後即盤查行人以防奸宄匿跡俟此事甯息再行解除 
[曹張之最近消息]  
　　曹錕四省經略使曹仲三遲遲南下外間之傳說不一茲得二方面消息（一）曹使遲不南下實爲軍械問題與奉軍司令有所磋商在曹經略使之意欲得奉軍前北借留之快鎗兩萬枝機關鎗六十架擬商分給直軍三份之一以爲援粤之用政府因未得奉軍允許故曹使曾迭次與徐又錚面商須俟此項問題解决方可南下云云（一）謂曹使暫時　　南下者係以奉軍招募新兵尙未編練就緖徐副司令一時尙不能與曹使同行而援粤前敵又須加入奉軍故不能不稍候徐之事務就緖一同南下俾諸事有所藉助也云云外間所傳如此而内幕中是否如是則未敢决也又聞步軍統領李長泰日前赴津與曹使接洽要政並邀其來京曹使擬遲日再行入都故李統領卽於十四日正午十二點十分車先行回京復命又聞赴津邀曹使來京之李長秦統領昨午回京一點赴段宅陳述一切㣲聞曹使尙無南下之準期據言必須來京一行故令李先回京復命也 
　　張懷芝援粤總司令張子志因有重要問題必須與院部直接商確且爲與奉軍要人接洽軍事起見特派參謀長宋玉峰來京茲聞宋氏於十四日巳行抵都門卸裝後即分赴各當道方面陳述一切如有暇晷尙須赴津一行又聞政府十四日接援粤總司令張子志拍來加急要電略謂據張護督樹元電稱魯省兵餉急需二百八十三萬請轉中央准以本省地丁作押借欵俾維危局等因特電奉聞可否照此辦理即希電知張護督爲感 
[關於軍事之各方所聞]  
　　懸賞金期克潮汕福建方面之援粤各軍注重先行攻下潮汕茲聞參陸處十四日曾電厦門李厚基總司令云政府刻巳籌備現欵三十萬元爲酬賞攻克潮汕之費請令前敵將士奮勇猛進以期一鼓而下 
　　徐樹錚保薦旅長安徽督軍署諮議李如璋自奉軍入關以來隨同徐樹錚司令孹畫甚多今由徐商請段總理擬任命李如璋爲奉軍補充第四旅旅長現聞巳奉核准又聞軍界消息徐樹錚現募補充第四旅巳經足額特向段總理保薦陸軍少將李如璋（現充奉軍司令部高等參議官）堪充旅長云云 
　　王鄂督重要軍電湖北督軍王占元十四日電政府據稱朱司令廷燦率所部全旅在界嶺涪石等處以威力封鎖夔萬王副司令都慶率張閻兩團長專任掃淸施南軍事尙稱得手特此馳陳云云 
　　熊炳琦由攸電陳熊炳琦參謀赴湘東一節茲聞熊氏抵湘東攸縣後曾來電中央略謂炳琦於十三日巳行抵攸縣刻正與第六旅張旅長（宗昌）會商軍務末謂如蒙採及芻蕘日内返京面陳等語 
　　陳贛督連來兩電聞中央十四日接到陳贛督秀峯自潯江發來要電二件一係呈報病已脫體即日由牯嶺回南昌一係呈報遵令派員赴湘西敦勸某旅長恪守中央命令以免外間浮言四起 
　　劉存厚近日來電四川督軍劉存厚十四日由神宣驛致電政府請轉囑張表方省長暫駐北京辦理川事以免隔閡電末並陳鍾師長體道軍餉應自七月爲始由中央擔任按月就近撥交張省長即可滙交存厚備用 
　　鄧瑤光奉派赴港隨龍濟光來京之鄧瑤光中將曾赴奉天一行後嗣以港電催龍氏南還龍因與政府接洽各事尙未解决先命鄧君回港十四日晤龍軍關係者言鄧此行以程計之日内約可抵港矣 
　　譚人鳳上台消息將軍府參軍李鍾岳中將由香港致電政府報告譚人鳳巳就粤軍副司令職現在汕頭籌劃軍事請爲注意等語 
　　張鈁在襄樊活動前陜南鎭守使張鈁南行之密謀各報屢有揭載近聞張在襄樊活動甚力十四日復有電來京大意謂行抵襄樊見民生困苦不勝焦慮倘政府不早變計鈁請從此逝云云據中華通信社消息謂張氏密謀益顯而易見矣 
[京華雜俎]  
　　新國會開會之籌備新國會召集令下後政府即從事籌備兩院開會事宜昨聞巳擬定派曾毓雋爲參議院開會籌備處處長王印川爲爲衆議院開會籌備處處長不日即當著手進行 
　　總執法處之取消殷鴻壽去冬簡爲前敵總執法官駐紥漢品監察軍紀近日參陸處因經略使署本有執法等缺無須再設駢枝機關提議撤消巳有電通知殷鴻壽趕辦結束即日回京另候差委 
　　林紹斐近無來電政界消息前赴兩廣疏通意見之林參軍紹斐無電來京頗有日矣近聞某當道曾囑其家屬去電詢問林氏近狀十二十三兩日其家連拍去兩電乃至十四日猶未接其覆電據知其彼方眞相者言林君確隨同陸榮廷之蹤跡爲轉動未知近在何處故此間去電難望即得其覆電也 
　　湘省糧賦之豁免政府以湘省被兵各縣人民流離困苦至堪憫惻近且霪雨成災農事益無希望擬將本年糧賦一律豁免以示體卹聞巳由財政内務兩部會議辦法日内當能發布 
　　安南輪船賠償問題上年英籍輪船安南號在四川忠縣地方被熊克武部下郭營截擊傷斃船主及管駕員二人當由英使向外交部提出交涉外部於上星期六閣議將全案提出議决結果照英使要求船主管駕員之親屬分别給予撫恤並賠償船身修飾費滬秤銀五萬二千餘兩惟關於懲辦截擊該船之熊部軍官一節英使意見以爲四川亂局未平懲辦係屬空話如何懲辦至四川亂事平定以後再爲交涉閣議所决定者則主張即時由政府加以懲辦因是此節尙待徵得英使同意方能照閣議議决辦法撥付撫卹賠償各金 
　　晉省禁防陜土入境陜西督軍陳樹藩前以要求地丁押欵不遂乃大開煙禁私種烟土曾經政府屢次電禁及内務部派員查辦而該督尙諉爲土匪所種非彼勢力之所能及故電駛空馳終歸無效近更私運各地充斥晋邊聞閻督軍恐此項煙土運晉省影響民間特於前日訂定禁烟條例十二條内容凡能拿獲煙土一兩者賞洋二十元携帶者處死刑 
　　電令陳文運赴黑講武堂堂長陳文運中將奉命赴吉茲計其行程當已抵吉昨聞政府曾密電陳中將囑其便中赴黑省察視黑河滿洲里邊防情形並與鮑貴卿督軍接洽招兵事件 
　　阿爾泰自開商埠聞外交部爲阿爾泰自開商埠案已咨商主管各部院一俟酌擬辦法就緖後再提出國務會議討論 
　　陸興祺來電告急西藏辦事長官陸興祺十四日致政府加急要電據稱藏番日來猖獗益甚觀察形勢確與辛亥時代相同幸目下尙未正式獨立近經詳查察木多乍丫貢覺等處今已駐滿藏番打箭爐東俄洛河等處均有藏軍蹤跡惟川邊鎭守使陳遐齡所部軍隊過少務請加派援軍電後且請中央派員速往調查按此電證之川邊日趨緊急决非虚傳矣 
　　陸外長銷假無期外長陸子欣自上月請假赴北戴河迄今逾半月矣陸臨行頗慮在外日久有曠職守曾在閣議上　舉賢自代之意並曾保舉劉式訓氏接替旣而當局慰留　 
 
 

Page 7

 
 
君體　儘可在海邊避署部中例行公事悉委次長主持重要問題方用電商不必請假亦無事派代云云陸深感當局之意安心赴北戴河養靜並無請假或開缺消息聞日内尙擬回京一理部務再行前往也 
[十四日之中央狀况]  
　　十四日星期爲大總統更改辦公時間之第一日因各行政機關循例休息故無重要公事早九時元首在内宅僅披閱要電二件並未至辦公室辦公午後亦無來賓請見以致府中情形極爲閒靜其各重要機關在職人員入府應值者較諸非星期日僅逹四分之一據某要人云聞十三日公府突然接到四川發來一密電署通密字樣政府以並無此項密本故無從知其内容且並發電人亦無從測知此電於是成爲疑案至國務院方面亦以是日星期停止辦公故無事可紀惟據某要人談及外交部情形則謂該部現在暑假期内外交上除重要案件外餘則暫停辦理總長陸徵祥刻在北戴河連峯山避暑擬暑假期滿再行回京 
[參員中央選舉會第一部訴訟始末紀]  
　　本案緣起本届參院議員中央選舉會弊端甚多不勝枚舉其發覺者實惟第一部第一部係於六月二十日開始投票六月二十一日第一部選舉監督通告投票時間自上午九時起至十二時止開票時間仍在下午二時以後云云迨是日下午三時選舉人張玉崑高翀漢等同往會場監視開票乃其時會場巳無一人而管理監察員等則稱投票人現只二百三十餘名尙未足額張等聞之大駭遂相與往謁選舉監督傅增湘當由李中一出而接見張等謂參選法第七條選舉須有選舉人總數三分二以上到會始准投票今日到會人是否已滿法定人數李答以監督係採用隨時投票主義故對於到會人數若干並未過問張等又謂此等投票實屬違法應請監督取消揭示（即延長投票時間至下午六時之揭示）更新依法辦理李乃復傳監督之意答以不能照辦張等旋即辭出旣而又晤六月二十日投票人傅君胡君等六月二十三日投票人郭君李君等均言伊等隨到隨投隨投隨去且均願具書證明不悮至六月二十五日張等迺始正式起訴於京師高審廳而本案亦遂完全成立（訴訟從略） 
　　言詞辯論七月二日上午十鐘開庭審判長推事張式彝君陪席推事吳以茀君劉憲仁君蒞庭旁聽席約有百餘人先傳原告張玉崑楊立奎高翀漢等問其姓名年歲籍貫住址及職業等事訖次問其陳訴要旨張遂將本案緣起及訴狀内所載各節始加說明並請法庭依據衆選法第八十四條辯理選舉違背法令其選舉無效之規定宣告選舉無效繼傳被告代理人胡家鳳馮濟忠等（被告代理人先未到庭故由書記官朗讀訴訟記錄使其答辯）問其姓名年歲籍貫及住址職業等事訖次問其有何答辯胡家鳳辯稱本屆選舉係照施行細則第十條第一項但書之規定選舉人數過多選舉場所不能容時選舉監督得酌量情形令選舉人隨時投票今衆院議場雖能容的下四百餘人又因爲照着細則第十七條須有種種設備要是等夠了法定人數纔准投票恐怕議場雖大也容不下了所以纔採用隨到隨投的辦法審判長又問原告張玉崑對於被告代理人之答辯有何意見張謂被告代理人對於隨到隨投之事實旣不反對其他事實本可毋庸置議但是就施行細則說被告代理人也是誤解並且事實上這等誤解也是講不通的因爲投票是一事到會又是一事投票所雖只限於一個地點到會則在於一個選舉會裏頭隨在可以駐足投票所容不下許多人投票所以外尙有種種地點如休息室接待室等不能說容不下許多人所以細則上的意思原是說到會夠了法定人數而投票所未免稍狹可以適用隨時投票的辦法要是偌大的一個選舉會的區域當眞容不下這到會的法定人數這是事實上不會有的就讓一步說選舉場所不能容也該有個能容的限度况且衆議院議場能容議員八百多人被告代理人也曾說過今選舉人總額只有四百餘人三分二的人數又只不到三百人較之原來的容景巳少了五分三而强說是容不下巳屬可怪請更讓一步說容不下三百人不能說容不了二百人再總不能說容不下一百人難道說因有種種設備只能來一個人就投一票來兩個人就投兩票麽恐怕細則上的但書也不肯任咎了並且六月二十日第一部有個布告同時第五部也有個布告第五部則稱到場之互選人不足法定人數依法不能投票第一部則稱到場選舉人之投票數未滿選舉人總數三分之二於次日來場接續投票兩個布告適相矛盾要是說第五部適法第一部便是違法要是說第一部適法第五部便是違法這是最顯然易見的請問是第五部違法第一部違法審判長又問被告代理人胡家鳳有何答辯胡又辯稱我們辯理選舉是根據的施行細則施行細則也是經大總統公布的也是一種法律如何　算是違法至於第五部也有一個布告誠然不錯不過第一部第五部各辦各的選舉第一部並不受第五部的拘束這個不能算是違法審判長又問原告楊立奎高翀漢有何意見均稱與張陳訴之意相同又問被告代理人馮濟忠有何意見亦稱與胡答辯之意相同審判長至此遂宣告辯論中止 
　　七月六日亦係上午十時開庭先有何竣業呈訴選舉違法兼舞弊之一案直至下午二時半始畢旋即傳喚原告張玉崑等被告代理人胡家鳳馮濟忠又被告代理人律師胡霖等到庭審判長首問原告張有何辨論張謂被告代理人上次主張適用施行細則並不違法所以這個施行細則與參選法相互之關係如何不能不略加說明參選法是臨時參院議决的乃是一種法律施行細則是政府制定的乃是一種命令命令不能變更法律在於現在各國實爲一種絶無例外之原則要是命令的肉容與法律的内容有抵觸時就立法說這種命令當然無效就適用法律說適用了這種命令以致推翻法律這種適用命令的行爲也當然無效試問被告代理人施行細則是不是一種命令參選法是不是一種法律施行細則要是一種命令參選法要是一種法律是否可以適用施行細則破壞了參選法被告代理人又稱第一部不受第五部之拘束也是大錯因爲第一部第五部全是中央選舉會的一部中央選舉會乃是參選法所産出就法律說第五部旣受參選法的支配第一部也就不能不受參選法的支配就實際上說第五部是内部總長兼任内務總長管轄全國的選舉故其布告亦爲辦理選舉的模範雖謂第一部應受第五部之拘束有何不可次由被告代理人胡家鳳發言講法律不能專在形式上講當在立法的精神上講參選法所注重的是到會的人數施行細則所注重的是投票的人數不但不是違反本法直是救濟本法至於第一部同第五部情形不同第五部是滿洲王公人數甚少第一部的人數甚多不能一槪而論又次由被告代理人胡律師霖發言適用法律有普通的情形有特别的情形這施行細則第十條但書乃是一種特别的情形選舉監督可以斟酌辨理的並且照着參選法第四十九條本法施行細則以敎令定之可見這施行細則是參選法所委任的其效力也合參選法差不多所以適用施行細則就不能算是違法（其餘多與胡家鳳所言者相同故不多贅）次又由原告張君發言這種法律論實在不必置辦原告只問該代理人施行細則就是一種特别的命令總不能不算命令旣是命令能不能變更法律該代理人要說命令能夠變更法律原告情願輸服該代理人又說施行細則是本法委任的這話是極了從法律上委任出來的命令不但不補助他反倒來破壞他豈有此理又次由被告代理人胡家鳳發言法律上的解釋有文理的解釋論理的解釋兩種我們辦理本届的選舉因爲到會的法定人數太覺困難所以照着細則上注重三分二的票數以救濟之實在是一種論理解釋並且現在參院的選舉不但中央選舉會是這個辦法地方選舉會也是這個辦法要是算說這種選舉違法則全國辦選舉的全是違法全當更新選舉這次的國會恐趕辦不成了又次由原告張君發言被告代理人的這種事實論政治論在法庭上原可不必置辨不過被告代理人他說這種辦法是一種論理解釋的結果就原告看起來要是一國的法律全用這種反對的解釋就算他呌作論理解釋可就危險極了請法庭格外注意又次由被告代理人胡律師霖忽言命令不能變更法律這是一種學者的主張辦理選舉的人並不懂得總之這全是法律的問題請法庭趕緊宣告辨論終結罷又次原告楊立奎高翀漢被告代理人馮濟忠皆略有辯論審判長至此遂宣告本案辯論終結定於本月八日上午十鐘宣告判决矣 
　　宣告判决本月八日上午十一鐘高級法院民一庭庭長兼審判長推事張式彝及陪審推事等蒞庭首先宣告判决主文爲請求駁回次宣告其駁回之理由一謂施行細則乃是參選法所委任的一種命令與别的命令不同所以這種命令的效力不但可以變更本法並可以取消本法停止本法一謂這種施行細則的效力與參選法相等所以那第十條的但書就可以作爲參選法第七條的但書本此理由應予駁回云云鳥乎此即吾國模範高級法院模範高級法院審判長之模範法律論也 
[陳樹藩之怱遽返省說]  
　　西安通信云近數月來陜中民軍在渭北一帶與陳軍屢戰迭獲勝利上月下旬陳忽由大荔率數百騎倉皇返省外間多以爲因指派議員而歸也其實（一）因在河北連戰皆北精銳損失殆盡南山羗白下郢興市焦袋諸役爲曹胡高郭盧岳諸軍所敗僅以身免若非張蜚生劉世瓏收其殘破之軍東行救駕則陳之出險恐亦非易觀其在渭北最後合張劉及　嵩諸　全力圍攻羗白一鎭亦不能克僅解同州之圍而去（羗白爲郭堅軍本營郭軍久圍同州聞羌白被圍遂解圍而歸）歸時僅帶剩卒一營餘（陳出省時共帶八營餘號稱十餘營）其不能支持之情形巳可見一班（二）因樊老二於上月中旬突佔潼關搶去子彈二十鎗萬　張寳麟在直隷姚村所招之新兵開到潼關一　其中兩營餘亦爲樊將械奪去徒手東歸而吊橋所駐之商團亦一部内變陳見陜兵盡變而抗己在外招集之兵又毫不足恃垓下不可久居遂　歸長安爲負　之計（三）因張鈁於二十號突然潛歸逕赴𨿅南招集舊部合謀逐陳張與陳爲同學辛亥之役張爲第二師長陳爲旅長陳素畏忌張特甚張今春遺舊部團長丁公甫回陜密謀起事事洩爲陳之心腹瞿某慘殺張亦啣陳剌骨且陳探知張與民黨近極連絡與河北各靖國軍亦互通聲氣樊老二又爲張舊部樊之獨立確受張指使張之歸𨿅又係樊敦促且樊閻（西民）姬（少峯）等據商𨿅之險擁四五千之衆又得大批軍裝倘大舉出山要擊於華渭之間恐欲歸亦行不得也况現省長劉鎭華亦張舊日之軍需官劉部亦多張舊人即陳部係張舊屬者亦不少張甫歸西安乾鳳即有兵變之謠陳聞之倉皇失措不得不急行回省（四）因川漢援陜軍直入漢南圍攻南鄭西安之營商於漢中者紛紛回家省城居民異常惶恐河北各省領得報軍心大振且南鄭距省垣軍行計程不過八日且聞石靑陽呂超及熊克武部下入陜者均巳數萬而管金聚鎭守漢南與陳素不相能前曾互相電訐幾開兵釁近與民黨亦時通消息且管係陸建章舊部陸被殺後管甚爲憤恨近且有中立之風說倘川滇軍長驅入陜當不堅拒而鳳寳一帶又防守空虚則西安旦夕可危此陳又不敢不急歸也總之陳之返省其窮促情形巳圖窮七見回顧出城時之告示所謂本督自信威力不難一鼓盪平者張貼通衢尙未剝落此時喪氣垂頭而歸未知對之作若何感想也 
[九江近事]  
　　據政界消息陳贛督又電中央辭職外間推測謂當此軍事傍午之時陳督置身廬山其說似屬可信 
　　援粤總司令張子志擬將所部現駐湘省軍隊由萍鄉轉輸贛南俟其完全開拔卽將總司令部由漢口移往贛南以期指揮便捷聞仍須經過九江 
　　兩廣巡閱使龍濟光擬循九江過南昌由贛南直赴韶關聞龍氏旌節將與張子志總司令借來 
　　前偕陳督旌節往遊廬山之督署軍需課長高蔭昌諮議譚毅實業廳長夏同和及赴廬商確要公之財政廳長楊慶鋆均於昨日晉省 
　　九江地方審判廳以廳内監獄窄小特在東門附近購就基地一塊建築模範監獄聞不日即行動工 
　　贛省第六師範規定設潯陽道屬之九江縣潯人曾要求敎育廳請委譚侃（日本師範畢業）充校長業得許廳長同意嗣因該廳某科長介紹敎員與譚意見不合遂改委黃昌樞任校長現黃巳來潯籌辦聞潯人擬質問敎育廳改委之故 
[南京快信]  
　　安武軍援粤總司令馬聯甲電軍署元日率隊抵九江寒日開赴南昌即赴前敵應援 
　　安武軍統領李傳業在贛西有不穩說 
　　參陸處電前敵總執法處取消另於四省經略使署設執法處以潘矩楹兼任處長 
　　聞倪嗣冲病尙未愈軍署日行公事由參謀長李玉麟代行 
　　曹錕遣張參議來寗謁李督接洽要公 
　　徐屬各縣匪勢仍熾李督飭各防軍逐日電省報告以便調軍包圍痛剿 
　　蕭縣地方公團紛電軍民兩署請派員來縣辦理善後聞新任張知事昨已馳赴新任 
　　土匪由蕭縣擄去之紳商十餘名聞現尙不知下落 
　　駐紥上新河之第一百四十七團奉調開赴徐州剿匪軍署調第二補充旅開往填駐 
　　李督昨又取銷本署顧問諮議十餘名薪水發至七月份止 
　　蘇新參衆議員在省者巳有十八人决定敬日領資北上 
　　省議會議員初選舉告竣者巳有四十餘縣惟各縣公民電省控告投票舞弊日有所聞齊省長均批令各覆選監督查復詳核 
　　省議會到省議員尚不足法定人數日内仍難開議省署以交復議七年度預算案急待大會表决咨請議會電催回籍各議員即日來省開議 
　　省署書記陸少丹在外狂嫖虧空公欵數千元逃匿齊省長恐本署各科員司仍有在外熱嫖狂賭情事特派親信二人逐日在秦淮河畔桃葉渡頭釣魚巷一帶密查 
　　國立南京高等師範學校英文科主任敎授周越然辭職郭校長（秉文）堅留無效 
地方通信 
[蘇州]  
　　敎育界干預選舉之訓誡蘇城有孔某者向在學界此次省議會議員改選意圖當選特集資遍邀學界各學務委員及學校敎員爲之運動事爲兼管學務機關所聞以若輩抛棄職務往辦選舉殊廢靑年學子之光隂巳飭學務科主任擬稿嚴爲訓誡 
　　警察敎練所招考葑門城内織造副堂蘇州警察敎練所現届第十三班學警修業期滿巳分門考試完畢呈奉崔廳長分給畢業證書派赴各區聽候補充該所現擬接開第十四班特廣貼布告招生按章入所報名聞近日報名者日有二十餘名云 
　　定期改選商會會長蘇州商務總會長蔡柏侯逝世後會長一席尙未經會友舉定會内職務無人專責聞巳遍發傳單邀請各業於七月二十一日赴會選舉 
[揚州]  
　　廳長侵蝕鹽引捐揚州南鹽廳向經收屯船鹽引捐（每引約十餘文）月總彙解場運局轉給各廟寺各善舉各公益之用相沿巳久尙無弊竇詎現廳長到差迄今三月此項捐欵雖按引徵收並不報解場運局總計約二千千文各受欵之機關　失此的欵勢將不支而場鹽會館以此捐欵原爲補助善舉而設旣無實益則令各屯船停止繳捐現城鄉慈善總董魏某向張運使要求令該委員如數繳出聞張氏對於此欵並未染指當不難秉公辦理也 
　　高郵省會初選揭曉高郵省會初選舉業經初選監督胡克之知事依遵省合辦理當選人六十人紀錄如下朱啓彤張才魯張才舉顧麟祥吳錫藩王鴻藻顧德釗王福德李漱蘭陳金文董增祥謝熙台王承宗高輔勳劉建三賈琮王謨宏吳繼珍張振綱秦家修翟海秋仲兆修高承弟錢兆鴻盧安祖姜景伯裴煥台秦子庠李桐叔陳錦春方懷蔭趙正興吳泰勳吳郁文張廷慶嚴慕陵臧星奎韓汝紳虞書王文逹柏正心李書城李紹虞景鉛甫葉蓁周芬秋楊序九林振雲宋棨楊定中吳湃曹鳳笙李廷楨宋克新吳克寛鄒鴻烈徐益齋居錫九居孝勤金玉堂候補當選八人爲閔法坤仲開光稽鳴琴王春波王汝庚戚秉耀李華春處家讓 
[鎭江]  
　　省會初選開票丹徒省會議員初選舉業於十五日午後一時起到縣開票十六日上午七時繼續開票初選監督倪和甫知事曁十區自治委員俱蒞場監察直至下午六時始告休息本日共開焦東仁讓高資寳埝龍潭等五區尙有大港等五區准十七日繼續開票云 
　　揚中之選舉訴訟鎭屬揚中縣省議會本定於十五日開票因城區公民吳周等巳向司法官廳提起選舉訴訟尙未解决未便開票各區亦因城區影響恐牽動全縣一致主張俟訴訟解决後再行開　云 
[淸江浦]  
　　開票現象淮隂省會初選票於十二日在城外慈雲寺開　計五市二鄉應選出初選人四十九名馬頭鄉因爭執甚烈所投之票不及十分之五故卒放棄不開其他各市鄉於唱票終結後票數不足者以多票之人抽補因之大起爭端現開票總算完畢人名尙水揭曉云 
　　師範招生省立第六師範暑假期間本科四年級生三十餘人巳一律畢業另招預科新生四十名惟該校以前收考學生須完全高等小學畢業者故淮隂乙種商業畢業之學生其有財力者固可投考甲種商業而貧寒者則無校可入現師校校長徐公美爲體恤寒畯起見所有乙種商業之畢業生亦一律准予投考商校校長王光祖已將此意轉知各生云 
　　歡迎會長淮隂商會王會長前因稅則苛虐曾開江北商會聯合會共籌抵制之策嗣議决向省議會請願一面赴寗向官廳交涉業已月餘現財廳巳將落地稅取消河工帶征二成停止轉河出口完全以各號發票爲憑可謂大佔勝利昨巳由省回浦各商董特於十四日午後在商會開一歡迎會以表謝忱云 
[杭州]  
　　參衆議員北上參衆兩院議員奉令召集浙省議員何企瞻王湘泉袁道冲等定於本月二十五日在滬取齊北上參議員吳璧華潘謀先於二十三日先行沈銘昌沈金鑑巳先由滬北去此外如杜持蘇公選及汪有齡本在京師云 
　　浙西水利工程之展限浙西水利工程列入第一期者爲嘉屬　河及湖屬北塘河原限兩個月竣事茲因開工以後雨水過多工作人少全部工程斷難如期告竣聞擬照原定期間展限一個月一面多募工人積極進行俟該兩河藏事即行從事疎浚嘉善華亭塘及崇桐嘉境内運河吳興北橫塘河至杭屬上塘河有秋季開工之說云 
　　部令召集專門學校會議敎育部咨行浙省長云本年十月召集專門以上學校校長會議應由各該校就本部所發問題及其他應行籌議事項按照本校性質預加研究以爲會議之準備特訂定專門以上學校校長會議規程十一條並酌定討論問題二十條咨請貴省長查照並令行上項學校如期赴會 
　　郵務局近事杭州郵務局郵務長阿林敦氏近因需用練習員擬招取五名以資佐理巳於十五日在官巷口本局命題考驗計試英算國文諸科是日投考者有六十餘人之多定二十日揭曉云又阿林敦查上城區郵信繁多照章應設立郵務支局一所以便人民寄遞現巳派員在按察院前地方設立城隍牌樓郵務支局業經組織就緖不日即可成立 
[寗波]  
　　革除劃單現水之定期省派中行代表吳晋卿來甬邀同錢業領袖磋商革除劃單現水辦法吳與甬行科長戚某於十四日宴請各莊經理席間宣布意見云現水之害於國計民生關係匪淺此番中行受官廳之督促革除現水事在必行况官廳方面由省議會議决而發動省議會爲民代表於民生上若非具有痛苦决弗有所動議譬如君等今日不在錢業之地位現水欲其有乎抑欲其平乎此固不問可知鄙人旣派來甬全爲代表蔡金兩行長聯絡各莊一致進行非一席空談就可了事今日邀請各位無非熟商妥善辦法可使錢業方面預爲部署至單子一節九月底之前錢業缺單之家一時未能將缺單驟補可向中行通融同業中多單之家亦無不可熟商至九月底之後應將外埠放欵收回量力行之現升之由來俱被缺單之家不守範圍所致中行之維持一言以蔽之曰爲甬江市面計願受一切虧耗非爲自家圖利置大局於不顧也若必欲源源而濟之是永無期限責望未免太過多單之家放與不放自有權衡非中行所能强制至於元價一層照申江洋釐核算另加滙費若干以作運費終以水脚數目爲限中行備有的欵規元滙兌無略多寡均歸中行收賣免致有所抬　一面再常備現洋數十萬以便市上通用如斯辦法當然過賬與現洋無所區别以鄙人論之錢業中營業仍可照常毫不爲難至進行日期巳電逹行長准於隂曆本月初九日陽曆十六號開辦請爲轉逹各莊云云 
[武昌]  
　　王督軍親拿賭博王子春督軍聞軍官中賭風甚熾特按日親赴各　營嚴密偵查迄未獲案九日正午風雨大作之際據某軍官報告大朝街某工作廠有多數軍官聚賭當着哈布外套帶同武承啓二員出署雇坐人力車逕往該廠内有雀戰兩場紅中白板聲逹月外王氏甫入房門各軍官瞥見手忙脚亂齊起敬禮王氏諭令一同返署未知作何處罰聞有團長一員營長二員副官一員 
　　黃花澇僞兵之恐慌黃陂縣屬黃花澇大鎭於本月初八日傍晚忽來武裝完全兵士三人聲言後隊大兵將到命該鎭各舖戶及住家速備牀舖及酒内以便大隊食宿並勒立籌餉一萬串否則即將全鎭蕩平於是人民大起恐慌以求救不及及　一面用酒欵待三兵士一面籌備一切以欵大隊直至夜深尙無大隊來鎭而三兵士意圖刼掠竄逃該鎭人民知爲詐僞乃將三兵捆送縣署訊辦聞已由縣知事派隊解省 
　　武昌衆議員初選之結果武昌縣榜示本縣初選區應出當選人三十六名茲於七月九日開票完畢檢查投票總數實有二十一萬八千零四十三票以本區應出當選人名額除投票人總數其得數三分之一應以二千零一十九票爲當選票額所有當選人候補當選人姓名票數分别開列俾衆周知計初選當選人三十六名候補十四名 
雜評一 
[奉軍來蘇剿匪（默）]  
　　嗚呼奉軍而果有能力耶則今日各國正在共同出兵之際揚威於國外可也即不然國内兵爭之省請援兵者紛紛淸湘攻川平粤隨地皆可施展其能力也乃皆不爲而必欲派令來蘇剿匪者何耶江蘇之匪誠屬猖獗然本省軍隊苟能盡力剿除之當無不可立平豈除奉軍外竟無有能平江蘇之匪者耶李督旣電拒奉軍則李督必能自負剿匪之責任而段尙不允其請必欲奉軍之來蘇者何耶 
　　嗚呼奉軍而僅能剿匪吾爲聲勢赫赫之奉軍羞江蘇而必待奉軍剿匪吾又爲江蘇之當局羞且更爲江蘇之民　 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[茶葉會館維持茶棧兩要函]  
　　致各洋行函敬啓者上年隂曆冬月間肅函請將購進之茶從速過磅付銀以濟敝業商人之急比蒙貴行俯念悃誠及時處理敝會館至深感激今届新茶登市之際又值滬上金融奇緊之時敝業各商因連年遭遇多艱大有今不如昨之艱蓋自戰事發生以來無若今日茶商之困頓者也素承貴行多年摯愛交易蟬聯用特重申前請務懇垂念敝業商人苦况凡蒙購進之茶切祈迅予過磅照章付銀俾商人藉以周轉靈通免受金融之窘急在貴行係屬惠而不費之施而敝同業無異受久旱逢甘之賜矣爰恃台愛用敢敬陳 
　　致各茶商函通啓者上年出口綠茶積貨未售計有八萬餘箱實爲滬瀆開埠以來所未有經由各茶棧充墊滙欵及水脚銀兩爲數甚鉅值此銀粮奇緊茶市疲滯之時各茶棧因墊欵不能及時收回嘗受債家偪索其艱難困苦情形蚤爲各寳號共知共喻若不　籌通變之方恐各茶棧因墊欵旣鉅殊有不勝擔負之苦本會館鑒於上年存茶市况日趨日下而棧租拆息日積日多如不從事淸釐勢必愈難結朿爰集同業公議辦法以歸劃一昨經開會議决凡客號上年所存箱茶其已經墊付滙欵水脚者第箱槪以規元六兩爲率除照規定每箱墊欵六兩外如有先經溢墊銀兩無論多寡均由各茶棧逕請客號儘於本年舊曆七月十五日以前照溢用銀兩數目備銀給還設至期之日不將溢用銀兩理淸惟有由承墊茶棧將該客號上年存茶隨市照估扣還所墊之欵倘因扣抵不敷仍向原號照補事旣經公議决相應一律履行特由本會館刋具議决事由書通請各寳號查核辦理希即按照規定每箱墊欵六兩計算如有上年箱茶溢用棧墊滙欵水脚銀兩請儘於本年舊曆七月十五日以前備銀歸還如或届期不理應由茶棧將上年所存箱茶隨市照估扣還墊欵設有不敷仍歸原號補償以符公議自經通知日起候至七月十五日止如無答復本會館即認爲默許一届期滿當照履行先此奉布伏希公鑒 
[棉業續開交易所認股大會]  
　　上海交易所棉花一業巳積極進行招集股份迭紀前報茲悉該業各商復於前日（十六日）在江西路棉業聯合會開第二次認股大會到者沈潤挹薛文泰許松春穆藕初王莖九吳季農王安卿等百餘人由會長沈潤挹主席報告開會宗旨並詢向各帮招股情形旋由經理部火機部曁南京寗紹等各部份報告已經認定三千股左右次崇通海花業代表王莖九吳季農北市花業代表王安卿太倉花業代表高繼昌程鳳鳴等相繼報告招股手續或巳經認有若干尙未招全或正在進行略須從緩繼由沈會長請穆藕初演說略謂日本取引所巳發現於上海認股非常踴躍吾人對之應生若何感想第吾人以國家權利之關係及商人命脉之關係創設交易所實刻不待緩棉業規定購認五千股似非難招即使五萬股亦不得不辦然我國人投資於外人所組織之公司較華人所組織之公司反爲踴躍其故何歟皆因崇拜外人之心太深而中國公司之信用亦太弱殊不知此種交易所有限公司與他種公司性質逈然不同祇須辦理得宜獲利自可操劵鄙人曩在美國紐約見棉花交易所刋有定章頗爲完善當一一　譯以供衆覽而資借鏡務望棉業七團體羣策羣力認定股份寗多毋少庶不致利權外溢云云詞極誠懇在座均爲心動穆君當場自認一百股以表贊成之意并聞棉業認股截止期限公議定於隂曆六月二十日云 
[濬浦局預料上海之將來]  
　　英文滬報云浚浦局發表報告書論及上海之將來謂上海將成世界商務之口岸主張籌經費銀四千萬至五千萬兩使黃浦成一深港並使沿江兩岸船廠林立碼頭相接以應付將來商務之所需云 
[鴉片設局專賣之消息]  
　　政府收買存土實行以後即由財政部籌訂蘇浙鄂贛四省通銷辦法設立專局委派督辦任令土商指地認包專賣所有蘇省督辦一席由某監督兼任等情已紀前報茲悉某監督近日正在覓屋設立機關并分投籌訂内地通銷辦法乃忽接到京電謂專銷問題因有某某數方面起而阻撓雖經設法疏通一時恐難解决所有前訂各項辦法恐有根本變更故特電知將前經籌議辦法暫緩進行俟交涉就緖再行電令遵辦等語某監督接電後業已暫停進行靜待後命而一般希望包銷者則莫不躊躇滿志云 
　　英文滬報云聞中政府不日將在上海設立專局以爲着手專賣鴉片之預備主持其事者爲海關監督馮國勳與北京派來之姚某二人 
[准運米糧出省之謠傳]  
　　本埠米業仁穀公所機器碾米公所南帮公所等前呈江蘇齊省長請爲准予疏通米糧轉運出口以免農商更困而利營業等情（原呈巳紀前報）茲聞總商會縣商會以此事雖據該業公函到會公决通過後據情轉呈當道請示施行惟迄今未有明令乃昨日市間忽發生一種謠傳謂有准運二十萬石先給護照二萬石等語當即詢問該公所等均以未有確實消息爲詞事關民食恐有奸商造謠希圖乘機私運是以探詢確音防止偷運云 
[預防火車出軌之檢視]  
　　滬寗滬杭甬鐡路管理局奉交通部令開查行車以安全爲第一要義邇來車輛每以輪軸折斷致有出軌之患危險孰甚茲爲預防起見特訂暫行規則四條抄發各路仰即飭令該管人員遵照辦理 
　　附檢驗車軸暫行規則一將來購置材料時凡屬輪軸須令得標行家向極可信靠之製造廠訂購不得向無名廠家訂購以免有次等材料充數一交貨時檢查務須嚴密凡應行各種試驗均須次第實施其檢騐成績應令試驗工程師繕具二份以一份存路一份送部以便稽核一凡快車内之客車貨車郵車行李車至少每半年送廠檢查一次其他車隊之客車郵車行李車至少每一年檢查一次貨車至少每三年檢查一次并須將日期情形詳細記載如遇有不測情事由於檢查不周密者須令該管人員負責一任何車輛遇有偶爾出軌等事表面雖無損傷仍應送廠詳細檢查後方能照常行駛 
[滬美間海電又通]  
　　太平洋商務電報公司宣稱上海與美國間之海底電線業已修竣復可通電 
[游美學生今日放洋]  
　　英文滬報云中國學生多人定於十八日附興洋丸赴美遊學内有由南京來之學生六人又有復旦公學學生五人擬附太平洋郵船公司之委内瑞拉號赴美云 
[給發携帶妻孥赴美護照之指示]  
　　大陸報云駐滬美總領事署昨接該國政府訓令謂嗣後携妻孥赴美呈請給發護照者可於一紙之内開列人名按舊章夫婦與年過九歲之孩童均須分别呈請 
[美副領事定期返國]  
　　文滙報云會審公廨陪審官美國副領事史拜愛克君定於星期六日起程回國其會審公廨之職務由賈柯白斯君代理 
[省會初選暫緩開票之原因]  
　　本邑省議會議員初選舉投票業巳竣事本定昨日開票嗣有蒲淞市法華鄉之第八區選民諸鴻儒等以第八區投票時管理員監察員等違背規則要求推翻另行選舉即以選舉舞弊爲詞至地方審判廳具詞起訴審判廳陸廳長據禀後即移知上海縣沈知事須俟訴訟解决後方可示期開票所以昨日（十七號）不能開票云 
[禁阻板戶曬鹽之反動]  
　　鹽務處顧問洋員丁恩氏以私鹽充斥係因沿海灘曬鹽板戶私將所曬之鹽售與梟匪私販所致鹽稅遂不能起色故特擬章呈由財政部請將蘇省所需食鹽令飭一律購用岱山官鹽沿海灘板戶槪行禁阻曬鹽私毫不准私曬以免走漏庶官銷得以暢旺業經由部轉令淮浙各運使核議具覆在案茲爲蘇省紳商得悉以此事議准實行以後官鹽價格每斤必在二三百文之外是以公同籌議抵制辦法以期打銷此議云 
[捕房門口大集日人]  
　　英文滬報云十六日夜九時許有日人二羣約五百人環集閔行路虹口捕房門口擬衝入捕房救出被拘之日本巡艦千代田水兵四人緣有某水兵日前以手表一枚託吳淞路某鐘表舖修理言明修費六角十六日該水兵前往取表不知如何遽起爭論該水兵招集同伴三人搗毁店中之玻璃櫃遂被捕房拘去未幾日人大集與捕房爲難雖由日艦軍官到場彈壓但日人至夜深時始各散盡日艦長諭令七十水兵悉數回艦彼等乃各星散有日人兩名亦被拘獲十七日午前解送日領署審辦有葡萄牙人與華人各一爲日人毆傷云 
[消釋美人家書中之疑點]  
　　英文滬報云旅滬美人麥考益氏因致其母之家書中有評論美國軍事之處致爲上海美員依照間牒法提起控案十七日由美公堂提訊經麥氏與禮明律師辯明一切後承審員佈告無罪取銷控案惟諭令此後當格外愼重勿輕發議論云 
[鐘表店被刦誌詳]  
　　前晚九句餘鐘南京路四百九十一號門牌史惟記鐘表店突來盜匪三人將石恢包向各店夥迎面抛擲並用石塊將大玻璃窗擊碎攫取金手表眼鏡現洋等分投逃逸當經事主飛報老閘捕房派探沈阿岳協同九十五號西探等馳往兜拿緝獲貴州人楊友龍一名當場搜出原贓眼鏡等件帶入捕房押至昨晨傳同事主史惟懷見證林阿六汪金壽將楊解送公共公堂由中西探禀明前情請究兪襄讞與英卓副領事判楊押候下禮拜三查明再訊 
　　又一訪員報告謂是夜該鐘表店門首來有身穿夏布長衫者一人又短衣者二人首由穿長衫者將持去拳大之石塊擊碎該舖上首玻璃窗伸手攫去金鐲表二只龍珠表一隻共值洋二百餘元時店夥等正在閑談驟聞擊碎玻璃聲出外察視突有二匪各擲石灰包一個向西飛逃其穿夏布長衫者則從山西路（即盆湯弄）狂奔店夥隨後喊追至時如春點心店門首此人失足仆地於是被獲見其手背似於攫取鐲表時爲碎玻璃劃破血出不止即經店夥扭交巡捕同至老閘捕房經捕頭略詰數語立派西探同華探阿岳至史惟記察視詢間逸匪面貌並將石塊石灰包令夥送存捕房昨日上午由捕房解送公廨訊供不認嗣經問官詰其手上並衣袖血跡何來始俯首無詞當在身畔搜出表匣三只表巳無着及小剪刀一柄中西官會商之下諭令押候復訊餘匪飭探趕緊跴緝聞所獲之人黑而且瘦年約四十左右似係貴州口音據稱前在某省充當哨官云云 
[續訊鄭洽記土棧刦案]  
　　法租界小東門外洋行街鄭洽記土棧於上月二十六號被華洋人五名以買土爲由搶去大小煙土計值洋二萬一千餘元後由事主報告捕房請爲查緝旋經法捕房西探長石維也華探目黃金榮沈德福等在虹口興隆西飯館内拘獲某國人白拉柴洛維克（譯音）一名解經法公堂判令押候傳齊人證再核在案昨又提訊先據薛濤濤稱民人在該土棧爲茶房替工是晨有華洋人五名來棧敲門當由民人啓戶即有三華人帶同兩洋人一擁入内該洋人（卽指白）立在門口不准他人出外尙有一洋人將我扭住索取鎖匙不遂即將民人毆打出門時並詢我姓名云云中西讞員詰其現在拘獲之洋人來搶是否戴有眼鏡所穿之衣是否白色薛答稱不戴眼鏡係穿黑大衣是實又據李阿洞胡阿長稱民人等在興隆西飯館爲侍者白拉柴洛維克係爲碼頭生意向戴眼鏡每於淸晨六時至輪船上營業上月二十六號是否前往搶土民人等不得而知詰之白拉柴洛維克供因有目疾素來戴有眼鏡至於搶刧土棧一事實不知悉求察中西讞員會商之下判白交保候覆訊核奪 
[毆斃婦人之株連]  
　　婦人老三（卽吳陳氏）被朱阿大毆傷倒斃法租界自來火行街經法公堂中西官會同地方廳賀檢察官驗明後已由探捕將兇犯朱阿大拿獲解送法公堂引渡檢察廳經賀檢察官預審一過判朱收押候死者之夫吳建福到案再審在案昨日朱阿大之妻王氏手抱週歲小孩到押所探望伊夫適吳建福亦到廳問信一見該氏當即扭至廳中喊控謀死伊妻一案該氏亦涉嫌疑請求訊究檢廳長諭着一併拘留候訊核辦 
[籌設雙宮繭繅絲廠]  
　　工商研究會副會長郭建侯得悉近由日本大學畢業返國之宋傑君具有專門實業學問並有繅紡雙宮繭成絲之經驗（我國雙宮繭均售於外人設法繅絲華人無法紡繅故均賤價出售）故特商請宋君擬具說明書刋印數十份致各界備閱一面邀集同志議决糾集鉅資創辦專繅雙宮繭絲廠一所以挽利權云 
[商會辨明糧食每石之重量]  
　　南市縣商會復稅務總公所陳所長函云逕復者昨准復示以敝會請將糯米稅率改定爲石惟其間誤石爲百斤尙有糯稻菜子芝麻等項亦復相同應聲明錯誤情形函所轉請財廳更正等因准此查石字之義有兩種解釋稅所章程以石作擔（每擔即百斤）而商界米糧交易以升斗斛計（五斗爲一斛兩斛爲一石海斛米糧每石司馬秤一百五十斤）前次會議草單誤爲百斤字樣應請更訂爲石並請於稅率内添註每石卽一百五十斤字樣庶爲明晰合將糯米糯稻菜子芝麻四項聲明更訂緣由商請查照轉呈財廳核示飭遵爲荷 
[造報新稅統計表册之催促]  
　　上海縣知事公署近奉江蘇財政廳令准財政部電令以近年所頒行之各項新稅如印花屠宰煙酒稅牙稅營業稅等曾經通令將所收稅欵按期列表詳報無如稅項多而手續繁報部一事難期一致爲此特行嚴催各稅統計表册限於八月底以前一律造報以便編製成册用備稽考等因奉此特令該縣知事遵限造具表册呈送來廳以憑彙呈部核 
[添派水警勦匪]  
　　水警第二廳趙廳長近以蘇州附近之沙市等鄉鎭有大帮光蛋糾合土匪持械搶刦商舖財物及警區鎗械情事曾派第三隊調派師船往剿該匪等竟敢拒捕水警兵力不足匪患驟難肅淸自應添兵前往援助爰特令由第一隊長沈葆義於前日調派所部第一區長沈子祥督帶水警官兵一營及師船兵艦配足機關鎗子彈出發會剿 
[李督軍派員領取軍械]  
　　江蘇李督軍現飭寗垣軍械局派委朱進德於前日來滬投文兵工廠請領快砲藥引二百五十三個碰火一千七百個當經謝總辦如數配給計裝三箱巳由朱委員於昨日交南站火車運送赴寗交納矣 
[浙省軍械過滬續誌]  
　　由杭運滬之毛瑟鎗五十桿手鎗十二桿及子彈等件預備解送海門巳誌昨報茲悉此項軍械抵滬後即由超武兵艦派令盧志安至站提取一併運裝超武兵艦於昨日由滬出口駛往海門駐防一面將由滬出發日期呈報楊督軍查照 
[軍署裁撤稽查處長]  
　　松滬護軍使署稽查處長廖守忠原職係屬副官兼任處長差事不另支薪茲盧護軍使以廖副官兼辦稽查不免顧此失彼且各稽查員本巳各負專責處長一席無異虚設當此整飭稽查之時務宜實事求是當經諭令廖副官仍回副官原職至處長名義暫不委派祗委某課長爲稽查處主任主持文牘及承上轉下各事業巳通飭遵照矣 
[偵緝隊士被盜供攀]  
　　淞滬警察廳偵緝隊士李金標供職有年近被搶刦北新涇某姓家案内之盜犯在護軍使署軍法課供攀李隊士有窩贓嫌疑盧護軍使昨特令行警察廳長徐國樑迅將李隊士送署以資質證聞徐廳長業已飭令偵緝隊長將李隊士解送軍署候訊矣 
[敵僑不至工部局報告類誌]  
　　僑居紅口之奥國人克萊姆拉於中國對於德奥宣戰以後即至公共工部局敵僑註册所領取（Ｋ）字九十九號執照茲因本月十四號（星期日）未經遵章投所報告經管理註册事宜之西人查悉以其違背一九一七年九月間所頒第二千四百六十六號及本年五月間所頒第二千五百十九號之通告禀請公共公廨出單昨由虹口捕房二十五號三道頭西捕將克萊姆拉傳至公堂即經工部局代表牛門律師上堂譯明前情並稱被告於星期日並不赴捕房報告在外酒醉胡鬧應請堂上從嚴科罰兪襄讞與英副領事卓君向被告略詰數語判令罰洋十元充公 
　　又工部局代表牛門律師在公共公廨刑事科控告僑居卡德路二十五號門牌之德國人史周史勿狄納喬其（譯音）因在香港僞造　國領事護照潛逃來滬不至工部局敵僑註册所報告等情由捕將被告拘解公堂判交五千元人洋並保候訊在案昨晨又經傳訊被告投案候示牛門律師陳明案情請爲究辦中西官判候展期訊核 
[請禁渡夫勒索之呈批]  
　　浦東農民陳世德唐志卿等昨日公呈滬南工巡捐局云呈爲渡夫勒索違背禁令擾害商民請求整頓布告嚴禁事竊民等世居浦東遠北市耕種花草菜植等物爲業按日運滬銷售經過八長 
 
 
 

Page 11

 
 
渡必要之道所出渡資向例每人五文所挑貨物約計百斤亦取五文迨至前淸光緖季年經該渡夫等朦請出示加增五文之動議鄉民得悉集衆反對拆毁創議紳董住屋貽害地方不堪言狀後有林董爲保全地方治安起見將情禀請兩江總督張出示永禁加增渡資始得完案迨去年四月間董家渡渡夫頭趙和尙等提議朦請鈞局出示加增渡資五文改爲十文布告之後渡夫收取渡資每人二十或三十或十文不等萬一不遂所欲動出兇駡兇毆或扣留所買之物將情訴知崗警置之不理因管理專職在於鈞局旋有浦東商民呈請上海縣知事並鈞局當奉杜前局長派員查復衆情實未允洽飭將布告撤銷另出布告渡資仍照舊章每人五文不准多索分文等因在案豈知渡夫等陽奉隂違依舊勒索每人十文或二十文三十文渡夫渡客口角爭毆失事落浦致死等事時有發現前日民等由申返里乘董家渡渡船搖至浦中勒收渡資每人五十文民等不得巳如數付給民等至浦東上岸時見碼頭上鈞局實貼之布告民等向論將布告指點伊看該渡夫大施用武之意隨將布告扯脫見此情狀萬難緘默若不呈請從嚴整頓深恐害於何底且上違禁令下害旅行爲此迫切具呈伏乞局長俯賜核准實行整頓布告嚴禁俾得破除詐風而保旅行地方幸甚謹此上呈 
　　附滬南工巡捐局批呈悉查渡夫深夜浮收渡資屢經本局布告嚴禁不啻三令五申該民所稱勒索各節是否屬實究係一面之詞未足憑信惟渡夫違章勒索無論虚實均應查禁已傳市舶所及該渡渡夫來局詳詢嚴諭並令各該渡夫親具遵章收取渡資違甘究罰切結備案仍由本局申明定章再行布告以資遵守仰即知照此批 
[國立武昌商業專校招生]  
　　上海縣知事接江蘇敎育廳訓令云案奉省長訓令内開案准湖北省長公署咨開據國立武昌商業專門學校呈稱查屬校章程規定每學年開始遞招預科兩班屬校旣爲國立性質又係商業專門招生之方自當以旁搜廣攬爲宜而試驗學生尤當以擇尤拔取爲要本届招生擬請由各省省長就近代爲出示招考按照初試科目分别試騐擇尤錄取咨送來鄂再由屬校復試遴取以昭愼重至各省咨送人數槪以三名爲率至多不過五名各省咨１ 
送學生均限於陽曆八月二十日在鄂齊集八月二十四日由屬校復試愼重錄取編定班次似此辦理旣可仰副國家敎育普及之至意亦可節省派人往返之經費所有本届添班懇請分咨各省就近代爲招考各緣由理合備文檢同招考簡章四百份呈請鑒核分咨等情並招考簡章到署據此查該校係國立性質應招全國學生以宏造就除指令照辦外相應檢同簡章咨請查照辦理並希見復爲荷等因並附招考簡章十九份到署准此除咨復外合行檢發原送招考簡章令仰該廳長卽便查照出示招考擇尤錄取合格學生三名或五名連同試卷分數呈報到署以憑核咨等因並發招考簡章奉此茲定於七月二十八日在南京門帘橋省立第四師範學校舉行試騐合將招考簡章令發該知事布告週知如有志願投考學生務飭於七月二十五日以前携帶相片及畢業證書到廳報名聽候考試逾期槪不收考毋得自誤此令 
　　國令武昌商業專門學校招生简章（一）學額預科學生兩班每班定額五十名共計一百名（一）入學資格以年在十八歲以上二十五歲以下曾在中學校畢業或有中學畢業同等之學力者爲合格（一）報名證書中學畢業者須繳存畢業證書無畢業證書者須請人出具印結（一）報名像片最近四寸半身像片須將姓名籍貫年齡出身校名填入（一）試驗費每人一元由各省咨送初試及格學生到鄂覆試時補繳（一）初試科目國文（歷史地理）數學（算術代數）英文（漢文英譯英文漢譯聽寫）物理化學均照中學畢業程度（一）覆試科目國文數學英文（一）齊集鄂省期限八月二十日（一）覆試期日八月二十四日起附本校簡章一宗旨本校以敎授高等學術養成商業專門人才爲宗旨一修業年限預科一年本科三年一學費每年學費計二十元講義費五元分兩期繳納第一期於九月入校時繳淸第二期於翌年一月繳淸其餘筆墨紙張書籍等費槪歸自備一制服費本校學生一律着用制服由本校代辦以歸劃一冬夏兩季制服共約計銀幣二十四元入校時一併繳淸但此係槪估之數如有不足或乘餘者須隨時按實核算以便補繳或退還一膳宿費本校特備寄宿舍並設置電燈寄宿者每年酌收雜費銀幣五元隨同學費分兩期繳納每期二元五角膳費每月約計三元五角分兩期計算繳納第一期於入校時繳納四個月分共計銀幣十四元第一期於翌年一月到校時繳納六個月分共計銀幣二十一元但鄂省習慣係以錢價計算（現每月計文四串八百文）此亦槪佑之數如有剩餘須於每期放假時按實核算照數退還一石經會會費此係本校校友會體育費用新生入校時繳入會金銀幣一元又常年會費銀幣二元隨同學費分期繳納每期銀幣一元 
[學校紀事一束]  
　　九畝地東市立旦華學校本月十七日上午八時三十分舉行休業式除謁國旗唱休業歌擇各學級中學行兼優足資模範者奬給物品用資鼓勵外并由校長趙靄吳致訓辭略謂本學期中各級不乏學行兼優堪爲全校模範者我心非常快樂各自努力人人以模範自期如人人堪爲模範學生即各級堪爲模範學級亦即我校堪爲模範學校其榮耀爲何如今日分給各生之報告單通告歸家即當呈之家長一學期中學行成績之如何俱詳列其中如得奬單奬物尤當呈之家長我知家長必笑逐顔開也此次假期内一二年級宜將國文温熟三四年級并宜將算題七十則文題四則如數做完待開學日繳主任敎師評閱彙訂成册作爲假期成績諸生當愼重將事也云云茲錄得奬物品之兒童姓氏如下（奬兒童小說者）禹國祥喬關福鄒于賓丁志明陳隆昇（奬團扇者）沈永康顧天寳王則陳湯新田樂俊臣孫思泉羅柏從談彩文諸根泉方炳生朱根良曹雲章 
　　法租界打鐡浜中華同義義務學校昨日（十七號）九時舉行第五次暑假休業式兼國民科二届畢業典禮中外政商學界到者如浙江楊督軍代表李君等首由校長陸胡雄飛偕同敎職員引導參觀成績畢入禮堂開會其秩序如下（一）校長報告（二）國文朗誦李白與韓荆州書（李春棠）（三）英文朗誦弗蘭克及華倫故事各一篇（葉兆池魏佩秋）（四）法文朗誦蜘與蠶（嚴寳書）（五）國文朗誦男女相需（徐文禮）（六）中外當道訓示（七）來賓演說（八）給授證書（九）拳術競獻（十）發給奬品此届畢業諸生姓名如下葉兆池嚴寳書錢家貴萬金桃李春棠薛慧武顧桂發朱嘉侯姚琴書魏佩秋白暲徐文禮魏佩貞陶利寳哈弼懋胡乃昌何書洪毛文道顧梅雲哈弼功沈少雲張錦儒孟良進王秀甲王克昌盛鍾英顧榮發陳文啓吳振華汪守仁侯楷陳宗海姚鎭卿聞是日秩序有有兵式體操一節適因天雨作罷而散會巳鐘鳴十二下矣 
　　江灣東江學校於前日行休業式上午展覽成績來賓到者百餘人由校長蔣文芳招待聞該校下半年添聘省立第二女子師範畢業生陸萼芬爲女部主任並得徐起之黃愼康葉子衡沈葆賢諸君籌集欵項添建校舍現已開工定暑假期内趕成以便開學應用 
　　閘北寳山路義品里廣智商業學校創辦至今巳届五載現定於夏曆本月十四日（即星期日）下午一時開第四次學藝會表演學生學藝外尙有幻術餘興以娱來賓該校校長已柬邀地方行政長官及各界巨子并學生家長蒞會參觀想届時定有一番熱鬧也 
　　大東門外老白渡街如意街口市立隆德學校原名東區兩等小學自改歸市立已届七載現有學生二百五十人本届畢業生二十餘人定於七月十八日舉行暑假休業式並給畢業證書八月十三開學聞下學期尙須改造敎室添設補習科云 
　　北四川路崇業里頴川速成英文講習所日昨舉行暑假休業下學期訂陽曆九月二日卽隂曆七月二十七日開課擬添加學科推廣學額並增設國技以重體育 
　　新北門内舊敎場前王醫馬衖商業打字專修學校於此暑假内特設一月畢業之速成班俾各校學生不致蹉跎光隂得學成一藝將來易入商界並聞又設有速記簿記速成班云 
　　城内蓬萊路愛羣女學於昨日上午九時舉行高等國民兩科畢業式首由校長袁希澔女士報告次請縣視學朱伯華君訓話道學務委員余芷江君給憑陳列各科成績燦然可觀計高等科畢業者十人國民科畢業者三十六人茲將高等科畢業諸生名列下李全眞凌其筠梁茝芬王鍾蘭顧宗瑛黃品蓮張松籟潘皥如王美芳李素蘭聞該校於下學期尙須添招新生云 
[慈善團董事好行其德]  
　　閘北慈善團董事趙灼臣熱心善舉前曾捐助義塜基地並獨建醫院近又因天時不正恐發生急痧等症貧苦小民無力醫治者惟有束手待斃殊爲可憫故特自製一種痧藥水送交慈善團代爲施送又以閘北境内江北客民遇有小孩夭亡往往不備棺木僅以蒲包蘆蓆捲裹抛棄空地之上任令野犬齦食以致骸骨狼籍穢氣冲天不獨有碍衛生亦且大乖人道故在宋園路旁建立水泥積骨塔一座收藏孩屍業巳開工築造矣 
[英副領事赴日避暑]  
　　駐滬英副領事兼公共公廨陪審官白爾君禀准英總領事法磊斯君請假三星期赴日本避暑業於昨日函致關會審官請爲查照聞巳乘坐日本郵船起程 
[四川同鄉會徵求會員之進行]  
　　四川旅滬同鄉會爲擴充實力整頓會務起見特組織徵求部徵求同鄉會會員並募集捐欵以爲建築會館購買義塜地籌備基金之用經過情形巳詳各報昨日徵求部人員陳作新段錫藩陳席珍熊卓然傅建亭王玉堂張堯衢王厚安張國樑王漢章復在望平街恒安里該事務所内齊集討論進行方法聞巳决定於陽曆七月二十日開始徵募矣 
[承發吏受窘]  
　　住居閘北之袁財記近在地方審判廳禀控巳經遷出之房客鄧立餘拖欠房租洋十餘元一案經陸廳長核准昨派承發吏孫益嘉會同原告袁財記前赴日暉港附近往傳該被告届期投案候審並着在傳票上簽字詎鄧不允該吏遂囑鄧一同到廳回復旋由該處附近某廠中飯司顧某出爲干預向該吏索閱廳票將票騙去反稱爾旣來傳人應有傳票該吏情知中計向之交涉詎顧某即召集六七十人將該吏乹至小茶肆内毆擊經該原告飛奔地審廳報告由值日承發吏據情禀明陸廳長立即片請檢察廳飭派法警四名會同該管警區加派長警前往將在場行兇之鄧魯芹並鄧立餘之妻張氏等二人拘獲其餘鄧立餘等均各脫逃該吏始得脫險遂與法警等將鄧魯芹與張氏押解到廳陸廳長諭送檢察廳訊辦 
[妻子私逃之追究]  
　　湖州人趙順德向在復錩絲廠爲出店住居長安路大成烟紙店樓上其妻湯氏於上月二十五日忽然失蹤趙以與伊妻同廠做工之梁袁氏有串逃嫌疑向梁盤詰始知由張玉海拐匿前日偕梁袁氏將張尋獲扭控四區警署判將梁袁氏與張玉海分别收押候辦 
[再醮婦不願隨夫回家]  
　　浦東船戶夏尙汀之妻吳氏於今年二月間私自逃逸夏向妻父吳關泉追問並至地審廳備案近由吳在無錫車站尋見挈領來申後不肯隨夏同師吳乃挈同伊子大連子邀夏在郎家橋某茶肆啜茗將氏交代收領詎吳氏堅執如前遂致口角由警帶至一區署轉送地審廳歸案訊究 
[孀婦呈請緝兇之批詞]  
　　江蘇特派交涉公署昨據孀婦夏丁氏呈以氏夫夏文元被捕踢斃叩求勒令緝兇等情當經陳交涉員批示云呈悉爾夫夏文元被華捕用足猛踢因之斃命殊爲可憫該華捕旣犯命案畏罪潛逃巳令行公共租界會審廨員嚴緝兇犯務獲究辦並巳函請領袖領事轉知工部局一體緝拿懲辦矣仰即知照此批 
[無賴調戲女工]  
　　浦東陸家嘴香烟廠女工金阿大陸沈蘭前日傍晚放工歸家行經氷廠附近被無賴朱順發攔路調戲互起衝突適三區巡邏長警張鴻儀經過將兩造併帶至署經解警正詰明前情判朱順發招告一日拘留三日以儆 
[再誌夫婦合辦學堂之糾葛]  
　　吳丁氏前至法公堂控稱丈夫吳某前因開辦學堂缺乏資本由婦人墊洋九百元由丈夫立有誓約以後如有盈餘夫婦各得一半至上年八月間盈餘洋四千零六十元存在中國銀行婦人應得二千零三十元不料有鄧氏來校帮辦後即視婦人如眼中釘經人相勸婦人另外居住每月貼還養贍費洋四十元現在巳有數月不貼一併請追訊之吳稱學堂開辦後始則盈餘終秘虧本所餘之洋墊用殆盡有賬可證如丁氏定欲追洋祗有破産離婚之一法判將用去存洋之細賬呈案候閱在案昨吳將細賬呈案經聶讞員察閱之下給予丁氏觀看問其是否相符丁氏稱學堂開至民國六年八月間餘洋四千零六十元存放銀行現被告所開之賬係於五月起開至十二月止所有八月以前之開支均巳除去淨餘洋四千零六十元豈能將除凈之開支牽涉在内婦人不能承認請堂上明察中西讞員會商之下判將八月以前之開支除去八月以後之開支究有若干着原被同至捕房核算明白禀覆候斷 
[雉妓違章罰洋]  
　　雉妓王阿三陳阿二前晚在南京路拉客被捕查見分别拘入捕房飭各存洋保出昨經公共公廨中西官傳訊明確以被告等不應違章判各罰洋三元充公 
[銅匠店藝徒偕逃]  
　　公共租界梅興街王家弄義興銅匠店藝徒馮阿福周根泰朱祥泰三人前日借逃出外由閘北水巡隊偵探沈友根查獲昨解司法科暫押候傳到該店主再行核奪 
[飲食不可不愼]  
　　入伏天氣涼爽如秋飲食起居最宜留意京江人李醉歐欵業西門某學校暑假中偶約朋好數人在某酒樓宴飲飽飫肥甘復食冷物歸家後微覺腹痛夜半吐瀉交作勢頗危殆一時不及延醫家人驚惶無措幸鄰居某姓贈以震寰藥廠至聖藥水一瓶服之始獲無事寄語衛生家幸勿健啖忘軀也 
[典夥不受欺騙續誌]  
　　蘇州人王阿三前日持僞質金戒至乍浦路一百三十三號門牌寳昌當内質洋被該當夥察破喚捕將王拘入捕房昨解公共公廨經中西官訊據王供此項金戒係在地上拾來持至該當察看眞僞并非混質中西官將王斥釋僞金戒着即銷燬 
[禁錮花會賭徒]  
　　賭徒王阿四因在元芳路五百三十八號屋内開設花會誘人賭博被探查獲將王拘入捕房昨解公共公廨經中西官訊實判王押西牢四個月以儆 
[否認串攫烟土]  
　　東棋盤街六百零一號門牌鴻泰土棧經理孟祖炳控陸文德吳餘卿葉緖培以購買烟土爲由乘間攫取值洋四百元之烟土等情曾經公共公廨訊判陸吳二人各交一千元人洋並保葉押候再訊在案昨晨復訊由原告代表律師上堂向原告孟祖炳詰據供明被告當時搶刦情形請究詰之陸吳兩人供不承認並延海德禮律師到堂辯護中西官判葉還押餘人各交原保原告孟祖炳仍存洋一百元保出候禮拜四再訊 
[傾倒汚水之干涉]  
　　住居英華街三十三號門牌之婦人徐周氏因將汚水從樓窗口傾倒至馬路上被巡街捕查見以其違章禀請公共公廨出單昨日將氏傳案經中西官訊供之下姑念女流無知從寛斥釋 
[茶壺擲傷頭部]  
　　某南貨店棧司倪阿毛前在原籍湖州娶一再醮婦某氏爲室被同業李來寳偵知欲向勒索經顧福寳勸令給洋五元了事詎李昨又向倪索詐倪仍邀同原勸人顧福寳在話雨樓茶館理論大起衝突被顧用茶壺擲去傷及李之後腦血出如注由警帶至一區署轉送地檢廳請爲驗訊 
[氷凉粉有碍衛生]  
　　甬人王阿生在海寗路售賣氷凉粉被工部局衛生處西人查見以該小販售賣食物未向工部局捐取執照有違定章且此種氷凉粉有碍衛生因卽喚令三百二十六號三道頭華捕將王拘入捕房禀明捕頭押候解廨請究 
[粥店深夜賣酒]  
　　西華德路二千七百四十二號門牌粥店主婦陳周氏因深夜容留食客在店飲酒被六百六十三號華捕查見回禀捕頭請廨出單將氏傳案訊究 
[深夜徘徊觀望之可疑]  
　　江北人趙洪深夜在北四川路弄内徘徊觀望被一千零十九號華捕查見上前詰問趙情虚圖遁該捕以其形跡可疑將趙拘入捕房押候解送公堂訊究 
[原告徒勞起訴]  
　　劉永慶前至法公堂控稱夏瑞仁孫德金兪大甫劉妙仔等曾雇民人工作被欠工洋四十餘元向索不付請求追繳當經中西官核准於昨日飭傳質訊詎原被均不到案中西官以原告不應臨訊不到遂即將案註銷 
[解鈴仍是繫鈴人]  
　　陸伯安前至法公堂控稱前有永昇昌交易貨物結欠洋三十七元向索延約等情當經飭傳去後被告不到茲由原告投稱商人具控後被告巳倩人前來相勸折還洋二十元餘則讓去商人業已應允請求銷案中西官准予註銷 
[店夥竊洋潛逃]  
　　楊家石橋聚興豆腐乾作主馬茂嘉前日被夥屠小五捲竊現洋六十八元而逸由馬追獲扭控四區警署轉解司法科核辦 
[船夥竊船變賣]  
　　船戶陳錫錫之碼頭船前日停泊浦東招商局華棧浦邊被船夥朱錫華竊去變賣昨爲陳錫錫得悉將朱扭控三區警署經解警正略詰之下判原被併解警廳司法科訊辦 
[過犯又來圖竊]  
　　過犯吳阿桂復入租界前晚在福建路弄内徘徊圖竊被七百四十三號華捕查獲昨解公共公廨經中西官訊供之下判吳押西牢四月期滿仍逐出租界 
[淞滬警察廳批示六則]  
　　楊慶凎禀批據呈已悉業於蔣鶴庭呈詞内明白批示矣毋庸多凟此批 
　　成正昌禀批呈悉案經移送法庭仰速逕往呈訴可也 
　　褚金海禀批據呈巳悉被累各節尙是實情仰候飭傳周壽壽到案諭令酌償川資可也此批 
　　周壽壽禀批據呈各節核與褚金海呈訴頗有異同究竟孰是孰非不難一鞫而白仰候傳訊核奪 
　　劉陸氏禀批據呈巳悉能否准予啓封候函詢江南造船所核復仰俟復到後再行飭遵 
　　通源等轉運公司禀批呈單均悉查竊犯王毛毛王小六仔前據二區警署呈解到廳業經發科訊明移送法庭嚴辦在案跴緝餘犯嚴追失贓本警察應盡之責任候再飭屬查拿務獲解辦可也此批 
[贈送醫生匾額]  
　　勸業場賡福小京班主人孫賡虞夙患濕症每發延醫診治少則半月多則一月始愈今次神昏壯熱來勢益劇延請白克路餘慶里三弄凌禹聲醫士前往診察投藥三劑即巳霍然孫病愈後特製金字匾額一方文曰仁心妙術業於前日送至凌君醫寓懸掛以表感謝 
[介紹新刋]  
　　商務印書館學生雜誌第五卷第七號業巳出版内容極爲豐富特誌之以爲介紹 
中華職業敎育社通訊 
[通告徵求新社員期限]  
　　敬啓者前奉徵求新社員通告並社章五册入社願書十紙計邀察入此次徵集社員原定本月杪作一小結束現在距期巳近想執事熱心毅力必已募到不少謹乞將巳填入社願書先行見寄以便將出版物早日分寄一面仍請分頭介紹多多益善不勝企盼之至印件不敷函索即寄專此布泐敬頌台安 
來函 
[郝門律師來函]  
　　啓者本律師代表溧水水爐公所因梅白克路義塜事在英按察使署控告掛號地主愛爾德洋行請諭禁止被告拆墳業巳奉判照章進行在案本月十五號馬斯德律師代表愛爾德洋行以案與被告無干到堂請求准予註銷研訊之下公堂却回被告之請求當晚文滙西報所載註銷請求者即指被告方面所提出之請求也本月十六日貴報本埠新聞中乃譯作按察使署未便管理字樣實與事實不符特此函請更正爲荷郝門大律師啓事 
[廣濟善堂致縣公署函]  
　　敬肅者虹口普濟善堂常年施醫給藥迄今巳閱七載矣前董徐鼐年高無力擔任今年始囑托文中等出爲襄助維持加添施材掩埋等善舉敝鄉地廣人多際此夏令必多厲疫竊恐途遠未能一律週知爲敢請求縣長飭知當地經董轉逹各圖董保傳知各村鄉民如有患病無力醫治者速即來堂就診給藥不取分文事關善舉相應函呈簡章一份卽希察核備案爲荷 
[又致會審公廨函]  
　　敬肅者敝堂常年施診給藥今年自八月七號起加添施材掩埋等善舉務祈貴會審員通咨工部局如有租界内路斃無人收領者可咨照敝堂代爲殮埋用亟函呈簡章一份即希察核備案爲荷 
雜評二 
[出兵與調和（訥）]  
　　前傳曹錕吳佩孚開始活動議和今又傳吳佩孚陳光遠電請岑西林調和時局而岑覆電贊成是又議和之一動機矣吾謂今日共同出兵之勢巳迫於眉睫非若從前之空言參戰尙有餘暇爲國内蠻觸之爭故以情勢論今日誠爲調和時局之一機會也雖然政府之失機會者已屢在國人視爲可以調和之機會而政府每不承認蓋其决心非至焦頭爛額時必不自休也今則巳陷於焦頭爛額之地而猶謂爲時機未至耶前次閣議决定先平内亂而後出兵今仍能如政府之意耶出兵自出兵平亂自平亂二者並舉而不稍示退讓者吾誠服政府之能矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬蟬告螳螂狀] [  嚼蠟]  
　　呈爲戕害同類累及無辜事竊蟬産自汙泥遷於喬木仰蔭靄之深仁一枝儘堪託足吸風露而自得何地不可容身羽翼雖微不無身家性命之慮和聲鳴盛儼有逹人君子之心乃有螳螂之者作作生芒自鳴得意翹翹舒臂發憤爲雄性非蚓廉固貪心之未戢情同螬食致同氣之相戕　咬金之巨斧三下難挨陸文龍之利槍雙方激戰非點水之蜻蜓尾巴自喫儼入肉之蛆子骨頭勿攢逞蝦兵蟹將之威滅此朝食若蠶食鯨呑之狀聚而殲諸螻蟻尙貪生况吾弱質蜉蝣嗟速死累及微軀演煑豆燃萁之慘劇相煎迺在同根興尺布斗粟之歌謠不容竟非異類吾曹之脂膏有限雖粉身碎骨而不辭若輩之慾壑無窮極食肉寢皮而勿恤遂令蟪蛄蜩螗之屬龜縮頭而不　蠖屈膝而不伸無可如何鷄肋不足當尊拳血流標杵忍而受之蠆尾居然肆毒燄臂奮當車爲此痛切剝膚情難噤舌延請蚱蜢律師向蜂衙而起訴投到蝟皮謀士望螢苑而禀陳效絡緯之哀咽蛣蜣奚事轉圜去蟊賊之驕橫蟻綃不能分謗窮鬼殺醮鬼不平則鳴大蟲喫小蟲有寃欲白但願蛀蟲知事母覓蠅利而留難耗蠧差胥毋索蚨欵而不理遣出蜈蚣衛隊四面兜拿會同蟋蟀營兵八方捕捉毋爲漏網之魚縶蛛絲何嫌太急酷肖入甕之鼈揮蝶板奚事稍寛倘科以鎗斃之罪何妨光照蚊燈即擬以擊殺之條亦可聲喧蛙鼓庶幾蚌埠肅淸如飛蛾之撲滅蝸廬乾淨毋鬼蜮之潛藏乎蟬不勝迫切待命之至謹具狀以聞（六） 
家庭常識 
　　 
[風筒袪暑] [  振回]  
　　滬地爲繁華之區人烟稠密小戶之家所借房屋大抵僅堪容膝故夏日熱氣薰蒸氣喘汗流如坐蒸籠居者苦之若向南房屋窗隙中尙有微風拂入而面北臥室則其熱更甚矣欲其袪暑納凉有裝風筒一法定製曲頸圓筒一個上口須大則迎風力强筒頂釘一竪立鉛皮板（或薄木板如風篷狀）板側與筒口取同一之方向撬去瓦片數張將此筒大半探出屋外筒之下部架一橫檔於中央釘一鐡釘另用橫檔一根釘於椽下（防筒下墜）中鑽一孔將筒下鐡釘穿入孔中須寛且活絡庶筒能四面旋轉兜迎凉風因其上端設有銅板故筒口可隨風而行冷氣由筒吹下減奪房中熱度則面北者亦不遜於向南房屋也 
　　 
[治栗子瘡] [  婷燕]  
　　栗子瘡一名瘰𤻤頗難治雖名醫有時束手如將璧虎（須不斷毛者）置磚瓦上炙灰和熬熟菜油塗患處靈驗異常是所謂以毒攻毒法也 
漁業須知 
[網及釣具之保存法（續）] [  雨云] 　　 
　　（丙）網之貯藏法網具於一漁期使用完後須至翌年之漁期方再使用此停止期中槪須整理貯藏然貯藏不得法往往將優良之網具全部腐敗不能使用一至漁期雖有堅牢之漁船熟練之漁夫亦無所施其技矣故漁業者之對於貯藏法宜注意之其法以網容積之大小而異容積小者可置於火爐之樑上或置於乾燥室中容積大者尤宜注意當貯藏之先須於海水或淡水中洗去汚物用上法乾燥之後方可貯藏之其貯網之處須擇空氣流通而乾燥之所又須避蛇鼠等之浸害故網庫之構造下部須高使良於空氣之流通内部上下四圍不可用土壁須用磚壁或二重三重之板遮斷空氣之流通若用土壁一重板則恐有有濕氣之浸入及蛇鼠等害物之襲入也然貯藏之日須擇天氣淸朗空氣乾燥之時不然則空氣中之濕氣於開庫時則充滿庫中矣且網亦帶有濕氣於貯藏上大有不利也 
　　釣具之保存不過防釣鈎之酸化作用因釣鈎由鐡製成者也故通常之防銹方法其法有二種 
　　（甲）一時的防腐法一將釣鈎浸入動物性油中煑沸數小時取出乾燥之二釣鈎以漆塗抺之三釣鈎與以高熱之蒸氣使其表皮發生黑色酸化鐡四釣鈎上塗以酸化鐡混合之染料或煤氣油及他之防腐劑等 
　　（乙）耐久的防腐法此法利用金屬鍍法其法本有錫鍍鉛鍍二種但錫鍍較良於鉛鍍故今日多用錫鍍（完） 
詩囊 
[和栩園四十感賦原韻] [  女士李漱石] 　 
　　正是東山擁鼻年自將哀樂話從前高懷遠映先賢傳歸計長虚下漢田事業驚人原有願文章造命本無權聲名海内今傳遍勝彼朱門擁萬錢 
　　淡盡名心意灑然頭銜應署地行仙袖餘京國三年剌眼惓齊州九點烟觸鬭蠻爭驚世變鳥啼花落悟詩禪橫流不盡王尼嘆隻手思量障百川 
　　咳唾珠璣散大千九州雲物盡來前難量時局翻新樣獨把文詞寫古妍過眼風花春易老照人心地月長圓雌聲元子深慚我也結天涯翰墨緣 
　　骨相淸癯顧影憐一鞭閒看祖生先朱門曾薄三千客蓮社詬交十八賢樓護自甘呼賤子（賤子上壽見漢書樓護傳）梁宏人已號詩顚（賈至贈梁宏詩云梁子工文四十年詩顚名過草書顚）南山曲好同歌罷正值風光　荽天 
集益錄 
[第一一○問] [  高鏡明]  
　　白晝夜間照相立刻取片能於一刻鐘手續完備此係何法何種藥水乃有如是迅速又移曬相於磁碗上宜行何種手術又象牙片照相如何製造望大工藝家不吝賜敎幸甚 
短篇小說 
[敎育短篇小室中事] [  莫釐秋白]  
　　啓者敝店願得一小兒襄理店中事務須具有商務上之智識願就者請於今日上午十下鐘來店試驗可也 
　　此告白發現於白垠先生所設立雜貨店玻璃窗内以及各種晨報中立刻引動萬千兒童之目躍躍欲試十時旣届白垠雜貨店門前人影幢幢聲如鼎沸數十兒童在焉有身長如柱者有矮小如蝟者有年略長者有年尙幼者有穿整潔之靴者狡者愚者雜出其中狀至不一狀千百其性蓋亦千百也數童立街中若有所盼望或則依箱側若泥孩狀其結果且欲仆地其　可見也少頃白垠先生起徐徐遍詰諸少年 
　　移時白垠先生已於其中得三童一爲湯姆白朗一爲約翰斯密司一則俾德魯濱遜此三人者固皆翩翩之少年也且皆熱心於求事以輔助其雙親 
　　旣而白垠先生謂白朗曰汝來前吾語汝汝能演算術乎湯姆白朗曰先生我能之巳有六學期之程度矣白垠先生曰佳汝當演此石版上之問題言此出石版一方授諸白朗即引之入店後一小室中閉其門而出 
　　白垠旣出約翰詢曰先生我何事白垠惟答曰毋庸多言且待之可耳 
　　數分鐘後演草已畢白朗仰視室中狀甚奇特心竊訝之蓋木箱聽筒等物雜陳無餘地而最引湯姆白朗之目者一罩紅幔之書橱白朗自語曰我當一探此橱之内容言次以足尖着地輕舉其步至橱側雙手啓其門 
　　紅幔輕撩白鴿倐出白朗之驚駭爲何如哉初白朗啓其門輕撩紅幔　聞拍拍之聲繼飛出一白鴿白朗大驚急捕之而不得捕之甚而其飛愈急正徬徨間門忽砑然白垠先生遽入室發其嚴厲之聲曰奇哉白朗回顧驚曰先生乞赦我此小鴿破幔而出謀遁去故我捕之也白垠笑曰事其若是乎小鴿何機巧乃爾竟能破　謀遁乎佳汝弗誑我言次移步詣門前且行且言曰我店中不願有此多事之少年也乃啓戶導之出通一黑暗之弄令白朗循此弄返家己則欷嘘而歸（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之囬頋 
[拿破侖論鎗（見癸酉年十二月初三日報）] 　　 
　　優者可以勝人劣者必爲人勝此不待智者而知矣當二十年前歐洲各國之鎗砲皆用前膛後以裝用彈藥頗形遲鈍始造爲後膛鎗砲其運用之迅捷雖巳著有成效然各圖猶未大用及普與奥兩國開戰普人巳用新造後膛而奥尙沿用舊制以此相爭奥必敗績自後各國均知鎗砲優劣之關係非淺遂爭奇鬭巧屏前膛而競造後膛矣法國前皇拿破侖曾與太子商論兵器皇曰今試令兩士各執一鎗一係前膛一爲後膛使之相隔遠處各迎面而走近又使各以鎗盡力連放至彼此迎到面前後膛者巳放五次而前膛者僅開二次如此則二人孰勝太子曰後膛者勝皇曰以小比大兩國相爭即可援此爲例蓋一人放十一人放二是以一人而當五人矣此言雖淺確有至理今泰西巳盡廢前膛之鎗砲而不用日本亦踵而效之中國雖巳購用後膛砲且效其法而自製矣但後膛鎗則尙未購買所購買於泰西者仍是舊式之鎗詎不可惜我當局何不急起直追也 
　　按四十年前各國所恃以戰勝之利器亦僅後膛鎗耳至於今日歐戰開始而後其進步之速發明之奇斷非前人所能夢見者而我國則依然步人後塵購人舊器也嗚呼 
筆記 
[紀西湖禁止賣酒事（見癸酉年四月初六日報）] 　　 
　　杭州西湖在宋南渡時樓臺絃管號稱極盛淸兩度翠華臨幸凉亭燠館點綴生新金碧之光爭勝山水自庚辛兵燹後盡成灰燼矣厥後建復名勝若平湖秋月蘇公祠照膽亭數處則在外湖之濱尤爲游人所聚故茶棚酒肆於此獨多至平湖秋月一處則亭榭旣曲折有致樓閣尤軒敞可愛文人墨士每沽飲其中以省畫樹之携行厨之挈亦取其便也而已前日忽有某衙門門役某者偕數友泛舟於湖止於平湖秋月亭呼酒家具饌設飲飲畢復令寫賬而此人者且已寫賬多次並未付過一錢者也酒家不之允遂大肆咆哮始而怒詈繼而揮拳遂碎其碗碟摔其瓶甕而去酒家懼不敢與較時彭宮保雪琴正寄跡湖上寓於詁經精舍之第一樓酒家因前往訴寃苦宮保怒飭勇弁往捕之某聞其走訴於宮保也遂倉皇遁宮保檢視其所書之姓名住址乃某衙門中之某役也怒益甚徑抵書楊中丞曰蠧役殃民罪在不赦如此强賒硬欠恃勢欺人駡塵揮拳逞兇打店其爲殃民大矣是何忍孰不可忍請即提辦以除兇暴云云中丞得書即馳使示某官某官不自咎用人之失察反暗怪宮保多事曰伊以爲可殺則我竟殺與伊看亦可幕友某阻之曰是罪不至死請杖責之而令荷校於平湖秋月亭中以示懲儆足矣某官遂枷杖之而心殊恨恨也遂囑錢塘令立禁西湖賣酒焉嗚呼湖山減色風月含愁豈不惜哉 
　　今日各省之名勝地往往爲武力軍人所佔有甚且摧殘而毁壞之煞風影事當不僅禁止賣酒而已也現在之西湖亦有彭雪琴其人以維持風雅者乎 
[僞桃花（見癸酉年正月二十一日報）] 　　 
　　時值隆冬之際城北草鞋浜忽喧傳一異事觀者駢集至則但見綠波漾紅流霞奪采無言而笑迎者伊何物凝眸視之居然一樹桃花也於是博相傳述或車馬而來或輪輿而至或因奇而作記或述異而高唫聞風而往者殷殷　　無不歎地土之使然物候之相淆者且有人比之於春秋書梅李之實以爲災異有人擬之於嶺上之早開藉釋謠惑殊不知此乃一二好事者所爲用通草紥成花藥以欺愚衆竟至哄動一時噫滬人之無識辨别眞僞以耳爲目如此亦可歎也 
[英國壽婦（見癸酉年正月九日報）] 　　 
　　英屬加拿大在北亞美利加洲其地有婦人年至百三十而卒婦籍蘇格蘭於一千七百四十二年生貧窶之家年三十以傭餬口凡二十載及八十七歲自蘇格蘭徙居於此自移籍之後至是巳有四十三年矣顧婦以感先天之厚質氣充血長及終内寢之日尙食眠無他不過喪其聲音僅一晝夜安然以逝按婦之壽考如此亦可謂爲人瑞也巳 
四十年後之新世界 
[譯叢]  
[紀美國之母日] 　　　　本年五月十二日爲美國之母日母日者何威爾遜總統下令布告國民建議同於是日致敬舍子從役之國母以答謝其愛國熱誠也並由政府通電告知僑寓外國之美民是日也國内外之美國敎堂皆撰文慰藉有子留營或在火線之國母且行祈福禮法境之美兵五十餘萬人各於胸前佩白花藉以表示美國遠征軍士卒心腔中皆以母爲念美國基督敎靑年會之戰務幹事部當日接有法境慶祝母日情形之電報多通中有一電紀美兵之行爲曰法境美兵凡有母在家者是日無一不作書寄母戰壕兵士雖處彈雨之中亦皆抽閒出鉛筆據地疾揮以成書故其字跡多甚潦草今日侵晨靑年會之辦理員以紙筆等品送入戰壕無何携第一批郵件歸來郵筒封面皆書母日二字檢查員儘先檢閱至夜半猶未蕆事今晨營中以母日二字爲口號靑年會辦理員齎物入戰壕者哨兵問曰「誰」會員某君匆遽僅以一母字爲答哨兵曰「母乎」「請行」母之心靈巳充溢乎戰壕矣匪特戰壕如是也即法蘭西全國亦皆敬重美國之母試舉一端可以爲徵巴黎有美兵一人入花肆向一老婦購白花予以法郎固讓不受且滔滔發言美兵不解法語糾纒久之始知老婦亦有數子供役軍中故願以其子之花致敬是兵之母云是日雖尋常行樂亦莫不含有敬母之意所演影戲皆係家庭故事前敵靑年會某休息室以留聲機娱兵士方作雄壯之歌聲有美兵一人入室止之窮檢唱片得一克浦林之吾母歌裝機歌之歌中有句曰「吾縱沉於至深之淵今吾母之恩光亦普照吾首吾母乎吾母乎」歌畢一坐黯然有泣下沾襟旁若無人者 
　　吾人第知歐美軍人之忠勇而不知更篤於天性之親至情之孝也人第知歐美政府以作戰相提倡而不知更以倫理相提倡也慈母手中線游子身上衣我國僅見於一二文人學士之歌詠而美則人人有劬勞之思讀此可以興矣 
[印度之傳信器] 　　 
　　美國地誌報載稱某旅行家於一八九八年七月在南美洲亞美崇河流域加土基那魯地方發見印度部落所部之傳信器頗異之而土人則視爲常物蓋於地掘穴以棕木圓樣揷入而高出地面穴之半實以粗砂上蓋細砂骨木碎屑一層近地面處鋪以雲母粉圓欄上層則合革木硬橡皮而成上下層之間有空隙傳信時以木棒狀如鼓桴叩橡皮聲鏗然其地每村相隔一英里許而南北成一直線村皆設此器叩器時雖戶外之人不能聞之而有北諸村之器皆發聲如被叩然其叩以長短緩促代語言土人皆能辨之不謂愚蠧之印人而亦解無線電報之理也 
 
 
 

Page 18

 
 
   
 
