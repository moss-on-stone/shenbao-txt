# 1886 - 160 - 4904730

 

Page 1

 
 
[丙戌科會墨出售] [  申報舘主人啓]  
　　本屆丙戌科會試揭曉後本舘除先後將電傳題名録登報外並託都中友人將官板題名録并會墨迅速騁審其官板題名錄已列入十九日報中所有會墨亦卽付工晝夜赶緊排印仍將題名録列於首幅訂作一本刻已將次工竣定於本月二十四日出售白紙每部收回工本洋八分正想諸君當無不爭先快覩矣售處仍照曩例先此布聞 
[分設鎭江經售書畫申報啓] [  申報舘主人啓]  
　　本舘現託友人在鎭江西門外大街開設申昌書畫室專售申報舘點石齋兩處所印之書畫碑帖如蒙賜顧可就近購取並出售申報閱者與之訂定當按日分送不誤此布 
[七十八號畵報出售] [  申報舘主人啓]  
　　車利尼馬戲至申開演已將半月中西人無不爭先覩以爲快顧未經寓目者仍不知凡幾本齋特倩名手按照班中所豢各獸若獅若虎若象若鳥蛇若巨猴牛首而身似駝鳥首而身似羊者凡人生不恆見不易見之物一一摹繒絲毫不爽不啻入其中而周覽之快何如也再此次淞隠漫録薦紀事實皆屬時下著名之詞史名曰申江十美亦屬畫手分繪小影傳神阿堵准於初六日出售此佈 
[辨邊卒相攻事]  
　　昨閱香港西報有邊卒相攻一則謂有人接到越南東京信息云守諒山之法兵不知何事與中國駐守邊關之兵兩相攻擊交鬨之下法兵有十餘人受傷此一說也該報僅據旁人來信録入確否固不可信然以意測之則竊以爲决無其事也夫法兵則在諒山斯時諒山初無一中國之兵在也中國旣無兵在彼則何由而與法兵相攻若以爲法兵遠至找中國邊關故中國之兵得而攻之然法兵旣守在諒山何故而又涉中國邊關此其啓釁之無由不特智者而後知之且兩國欽派大員申畫郊圻近來鄧鐡香星使業已入關聞畫界一事業經就緒觀於兩國通商條約現已刊印成書頒發各國欽差則是畫界之事其爲已經就緒顯有明証或者又云尙有數處未經定妥然大局則想必早已停當鴻溝旣劃中者歸中法者歸法各守疆圉各愼邊備爾無我詐我無爾虞方謂從此中法之交固於膠漆矣况外洋各國業里信義豈有新盟初定口血未乾而遽啓釁之理若我中國則自撤兵入關之後並無一人一騎遠吟出塞之篇又豈有直至諒山以與法兵相攻之事然則此信胡爲乎來哉或者曰前者法人亦曾與我中國議和津約粗成聞者方額手稱慶而忽焉諒山啓釁突攻華營華營不得已而爲應敵之師擊敗法兵法人遂以此藉口而又與中國爲難師船深入海防戒嚴至於閩浙兩海疆幾遭蹂躪由是推之法人之信義囿有不足深信者故識者當和約未見之時雖曰業已罷兵而猶不敢大放厥心惟恐法人偶因軍糧不繼爲此緩兵之計直至約已定而後心始安焉今者甫覺此心稍安而又傳此消息則或疑爲法人有意挑釁於我邊兵亦未可知然前者諒山之役中國之兵尙未撤回關内大隊營兵均在諒山駐紥法人不俟和約大定卽欲令我華兵退讓華兵不從故立卽互相攻擊其開釁之易易自有由來若目下之華軍則初無一人在諒山矣華兵旣不在諒山則孰與諒山之法兵爭者且前者諒山之役法兵藉口於令華兵退讓華兵不卽相從故突然啓釁今日華兵盡在關内自守邊疆法兵豈得又令華兵退讓此其事之必無者吾以爲西報所云中國邊疆之兵决决乎非中國邊疆之兵也雖然事固出於有因言則不無失實以意揣之或者西報之信卽前日報上所述之越南近聞乎越南來信謂本年二月間有法人進至保勝保勝則又非諒山之比矣該知州阮文光勾引法兵占踞昭晉州是去諒山又遠矣法人旣得昭晉州心猶未足復進攻萊州乃被該知州刁氏父子大舉義旗率三猛之衆曁黑旗餘黨痛擊法人旋將昭晉州克復法人死者六百餘人其在保勝之法兵往救又被刁氏父子殺敗奪去大開花砲五尊後膛槍數百桿是則法人之受大創乃越南之官與民與之作難而於中國絶無干涉也刻下刁氏父子尙欲大奮神威截斷文盤川大路使法人首尾不能相顧以至駐守保勝之法兵一夜數驚此則法兵遭挫之實信也又云艽葑地方亦被越南義　 
民約同黑旗餘黨計有衆萬餘擊破法兵殺死法兵數百教中人千餘搶獲開花大砲數尊後膛鎗數百枝輜重無算近日將有取諒山之勢此又法人受創之實情也揆厥情形兩處均係越南義民與夫黑旗餘黨羣起而與法人爲難於中國皆不相干涉本舘昨譯西報已附識數語以辯之第思西報之所以録此信者實有嫁禍於我中國之意亦如前者諒山之役兵端開自法人而兵禍乃貽之中國設或此時法人又萌故智因受創於土人與黑旗餘黨而又移禍中國卽以此日西報中語爲嚆矢雖曰曲直所在難逃公論然與其辯之於後而多費唇舌何如辯之於先而無煩辭費乎夫就兩國現在情形而論中國雖曰整頓邊防創設海軍購辦船隻添置軍火無一事不悉心講求然祗以爲有備無患之計聊固吾圉如謂無端而致死於法國則必無之事此固中外諸人所顯見者也若法人自去年諒山敗衂以來元氣亦尚未復馬江金排雖小得意而鐡甲戰船損傷不少近雖大籌餉項亦不過補其前失並以辦東京善後諸事之用若曰必欲借題發揮大舉入宼諒亦力有未逮故吾以爲西報此說大都卽因越南土人與夫黑旗餘黨擊敗法兵一事以訛傳訛遂誤以爲法兵與中國邊卒相攻耳畫界之事旣已垂成必不至又化玉帛爲干戈謂余不信請以此爲騐何如 
[本舘接奉電音]  
　　昨日清晨九點鐘時駐京諒事人由電飛傳本月十三日諭旨兩敬謹譁登○五月十三日奉旨忱純着以庶吉士用伊克坦着以庶吉士用成安看分部行走太常寺少卿員缺着鳳山補授欽天監左監副員缺照例將知恩禄轉補所遺右監副員缺着擬正之春緜補授曹廷杰着以知縣用仍發往吉林差遣委用欽此同日奉旨豐烈補授光禄寺卿欽此 
[皖撫出缺電音]  
　　昨日下午六點一刻時本舘派赴安慶省垣訪事人飛電報稱皖撫吳子健中丞於十三日戌時因病出缺按中丞以翰苑起家督兵轉戰功銘汗馬麟閣書勳承平後開府建牙威震遐邇前月政躬弗豫請假醫治方兾天佑吉人早占勿藥不意膏盲入夢邇賦仙游當不第八百孤寒同聲慟哭已 
[西員行程]  
　　法國欽差戈可當君於前日乘怡和洋行之高陞輪船業經抵滬聞定於禮拜五附法公司輪船 
 
 

Page 2

 
 
回國前任日斯巴尼亞欽差薩大臣亦附法公司輪船同日言旋云 
[國王自盡]  
　　昨日文匯報舘接到十三日外洋發來電報遂印發傳單内言有巴華里亞之國王忽然投水自盡按巴華里亞係日耳曼列國中之一國國王以西歴一千八百四十五年八月廿五號建生於一千八百六十四年踐位迄今在位已廿二年今乃忽萌短見殊不解其何故也 
[漢上茗談]  
　　漢口頭春茶業將收盤卽兩湖窩遠之處續來者亦不過數千箱而已若甯祁等處則前禮拜内早經告竣日内茶師已大半返申猶憶去年此時早有茶葉運赴申江今則罕有所聞惟每字抽提兩箱寄申作爲茶樣亦足見茶根之不充也茶客之受虧者難以枚舉甯祁兩湖虧耗不下一百五十餘萬金寗祁居其七兩湖居其三申漢兩處錢庄所放之款申庄放四月望四月底等期漢庄放四月底五月望等期極遲放至五月底期目前五月半期之欵祇隔數日勢尙平穏諒不致受累矣至茶客之因虧走避自盡等事幾於書不勝書近日交易寥寥價亦無甚軒輊好茶爲數不多自前月初六開盤以來共到兩湖茶一千零三十一字額計二五工六十一萬五千餘箱沽出九百六十三字額計二五工五十七萬三千餘箱甯祁共來一千零二十八字額計二五工三十二萬一千餘箱沽出九百七十三字額計二五工三十一萬有奇俄商茶行共只三家似乎俄遜於英然俄商大爲踴躍所辦箱數直過英商之半計五月初六日止英商共辦五十一萬四千七百餘箱較舊年少四萬三千九百餘箱俄商辦二十九萬七千有奇箱較舊年多七萬六千九百餘箱是祗就頭春而論已多於舊年二萬七八千箱二春茶寗祁等處約本月十四五可到兩湖約二十日左右可到今年花香價大起殊出意表甯祁花香之帶箱壳者價銀十兩至十二兩兩湖花香之滚包來者價銀八兩至九兩外刻計茶輪共放十五艘漢江尙存五艘本月十二日清晨英商又開一艘所有俄船一艘亦經滿載指日可開矣 
[金陵官場録要]  
　　新授湖北鹽法道江觀察於初八日過甯謁見曾沅圃宫保當卽禀辭乘坐測海輪船赴鄂○江甯府試業已示期於十八日開考計上年應試人數共千餘名聞今屆尙有增添云○陳輔廷軍門前此統領水師前營駐紥十二圩頗著恩威兵民同深感戴及期滿回省該鎭紳耆追念舊德永矢弗諼醵金公製萬民衣傘齎送來省以伸葵献○兩廣會舘莫筱雲觀察自邀某少尉以五雷法禳治後病勢未見輕减日昨聞已溘逝按觀察去歲甫經到省一官萬里遽賦遊仙洵可哀也 
[美使行程]  
　　美國駐華欽差田貝君於四月杪乘兵輪駛抵漢口次第拜謁各國領事官懸旗升砲送迎如禮迨五月初四日八點鐘等船上升砲十餘門西樂嗚嗚然中桅高懸旂幟江東砲臺放大砲答之盖致賀中國端陽佳節也初六日新任關道憲嚴觀察偕美領事至欽差坐船拜會欽差飭兵輪杉板伺候江邊觀察敘談半晌隨卽興辭斯時船上高扯龍旗并升砲十五門以示敬意初七晨美兵輪起椗欽差卽乘之返滬云 
[滇池火患]  
　　京友來函云傳聞雲南與越南邊疆毗連之小鎭安廳屬剥隘太平街等處爲祝融氏所稅駕房宇盡付焚如小民蕩析離居無衣無食地方官馳禀後中丞立派委員前往查勘令司道籌撥欵項分别撫恤 
[揚郡近聞]  
　　今年雨暘時若揚屬各鄉二麥收成甚好大麥久已登塲刻下正當刈割小麥萬疊黄雲遠連阡陌好風過處餅餌香聞材中婦孺各試新鐮笑語之聲若遠若近誠豐年景象也○石牌樓茶社主人某甲一日拾得銀票一紙計三百餘兩自知懦弱不敢往取遂託某錢鋪持票交兌如數付回異常歡喜詎事隔數日忽爲失主訪聞央人往索聲言此票係付某處新房押租之欵因在汝店啜茗遺失須見還也甲言我係拾諸道路者誓不肯還失主遂赴巡查局申訴局員將甲拘至再三勸諭令其歸還一半甲仍不肯尚不知如何了結然聞各項花銷甲所餘已無幾矣諺云横財不發命窮人其甲之謂歟○江都縣謝明府近出告示二張一係勸諭民間搜捕蝻子免傷禾稼一係曉諭鋪户居民將街道汀掃潔淨不許任意堆磚石及污穢等物以免穢氣薰蒸釀成疾病事雖瑣屑亦見其關心民瘼也 
[蠡城近信]  
　　近得紹興友人來信云蠡城近來火警頻仍城鄉均有被災情事一日之中警鑼數鳴甚有白日烟焰突起雖幸遇救息而後來終遭焚如故該處居民店鋪每多四散搬避頗不安堵前月初七日郡城兩處遭災而南城之大雲橋地方遭災最烈自晚十點鐘豆腐店失愼火勢猛迅立卽燒死工人六名其小店主年僅十一齡因在睡鄉同遭慘死延燒房屋數百幢山邑主曾星槎明府急欲爲民請命將冠珠投入火中火勢稍殺比及回禄神返纛時已天明矣其時水龍雲集爭相灌救内藥業水龍偶因細故與偏門外之米業水龍口角致起爭端緣藥業水龍每出並無司事督視僅止棧司護龍而米業龍之司事張君每出必躬親之見兩各齟齬出爲理勸反被藥業龍各棧司扭至藥王會舘幸該舘主素識張君卽優禮相待深抱歉忱聞張君字毅卿係越中巨族且素敦鄉誼往往爲人排難解紛米業龍一聞張君被報之信并聞傳說竟遭毆　 
傷當卽麕聚司友數百人擁至該會舘意圖報復張君大度出爲撫慰謂今日之事諸公無非爲予報復耳今予無恙諸公速退至若被執之辱明日自有公論衆人始各星散張君亦謙遜而出事遂寢息古云消患於無形其張公之謂乎 
[金陵火警彚紀]  
　　金陵來信云清溪之北張府園之西有卑田院一所卽上江兩縣之孤貧院也院内有東倒西歪屋數十間繚以土垣凡鰥寡孤獨之貧而無告者皆居之月有糧官于坐支項下按期支給粮不敷例准乞食於外金陵市面每月於初二十六兩日俵散丐者一次本月初二日院中人盡出纔卓午忽隆隆火起水龍搶先赴救立將江甯所屬之一邊救住當火起時有病者不得出火後僅於瓦礫中得枯骨兩具爲之掩埋兩邑尊在火場見托鉢爲生者身外别無長物而又寸樓不挂片瓦無存不禁惻然當下商議分别矜卹並卽日飭吏爲之鳩工庀材又清凉山迤北隨園陶谷一帶風月無主泉石都荒負表四方者多就其地鉏茅椂竹闢爲藝黍藝稷之塲有璩姓者種邵平之瓜樹懶殘之芋年年食力歲歲豐收自謂賢于二十四考中書令十餘年來子又生子孫又生孫楚茨連雲一望至巨宅月之朔以祀神焚楮於庭其幼孫忽以細竿挑其燼燼飛起絡於塵網間火卽熾璩老見火心急極力呼救無聞其聲者其媳在廚下炊未熟急鳴銅斗家人聞警畢集火已不可嚮邇時山澗水僅涓滴無從澆灌被燒草屋廿餘間積糧百餘石又石城橋下有李姓婦年纔三十己稱未亡人因蟭寄無以餬其口遂習爲口頭禪出入人家喜勸人斷血食禁房事墮其術者多傾心奉之有不欲持戒與持之不堅者則以皮幣酬其所事之神且轉禍爲福久之婦竟購地起園宅宅三重自以中一幢爲雲房禁人窺闥一夜大雷雨忽震其屋屋中器皿相觸有聲少頃其堂前之洋油燈炸裂火緣神幔而上幸天井中有缸儲水數石急與所私灌而滅之次甲有問者始以寔告始知非夫人之力不及此也越數日其門楣上忽大書火居二字蓋紀災也或曰未火前三日有爲太白星之竊織女侍兒者託香火緣抵婦處婦納而閉諸室後覺其槖中有異謀於所私將乘夜劫而奪之不料忙亂中彼二人竟啓後户而遁地甲於婦屋後拾得繡鞋一弓窮詰婦婦不知所答又以題門者筆下有微詞心益懼乃賂地甲以寢事云又上月二十一日晚上金陵大板巷火警前已一再録登兹悉大豐厚洋貨莊將底貨賤售後並不閉門握算持籌依舊利市三倍云 
[自來水公司清帳]  
　　上海自來水公司去年西歴年終爲止其一年之細帳業已繕成清單給衆公閱由倫敦議事後發出核計是年所 
 
 

Page 3

 
 
獲之利計英金二千三百七十四磅四先令十辨士該公司議分給各股友官利一分五厘據稱刻下所獲僅就租界賣水之利故尙未能大有所獲惟望英工部局倘能設法使將自來水通入華人居室如法工部局之所爲並望上海城内居民或亦盡用自來水則獲利當益見其厚也現因欲將公司開拓所用器具日益加多故擬招新股一千二百股每股英金二十磅先照原價儘派舊股友投股時先收英金五磅倘舊股派後尙有多餘則聽局外人投買至現在公司所有一切器具則均毫無損傷之處觀此則該公司漸有生色投買新股者定必踴躍爭先也 
[隨員回滬]  
　　出使英俄大臣曾襲侯之隨員賀君於上月初由英國倫敦京城起程坐法公司船回華於前日抵滬暫住英租界泰安棧擬回湖南原籍忽由曾欽差電致江海關道以賀虧短帳項銀四千兩囑俟登岸時扣留湯觀察卽派繙譯徐君蘭齋會商英廨帮審委員宋二尹至該棧徐君見賀君後將電語交閱賀君自言無虧短事且臨行將帳交明并書如有錯誤惟我是問字樣如果錯銀四千兩不妨措繳况無錯處何致如此徐繙譯以旣奉憲命卽請賀君同到英公廨其時宋二尹已到道轅請示及回署隨請賀君到縣莫邑尊好爲欵待因賀君行李尚有别人之物卽飭認明分别安放此前晚事也 
[英廨事宜]  
　　委辦英租界會審事宜蔡二源太守接篆有期會審署書役人等定於今晨至小南門滄橋公館謁見太守○英美兩界巡捕房除禮拜日停解公事外每晨十點鐘各捕房將案犯解送英公堂日有數起而昨晨祗有紙故一起宋二尹遂未升堂此亦平日所罕見也 
[假官省釋]  
　　假冒官親之李金波經英界讞員羅太守訊供送縣判令遞解回籍等情前已疊登於報前日莫邑尊提李至案訊供李稱安徽廬州府人確是李氏嫡派並非假冒此次偕某爵帥少君由臺南附輪舶到來購辦軍火某少君急欲回臺已於月前就道我暫勾留待某兵輪附之回里偶至英界遽被悞拘邑尊以李旣奉英廨提訊何以不早將衷曲陳明現旣供明免其遞解着卽自行回里毋得逗遛 
[挺撞受笞]  
　　曹錫昌控女婿陳維周勒女爲妾向論遭毆縣訊各情疊登前報昨日午刻莫邑尊提陳復訊陳供奉斷將該氏領歸後仍不安於室終日吵閙靡有巳時至前日忽將頭髮剪去該氏供稱小婦人遵斷從夫回去竟被百般毆辱且將頭髮割斷無遺叩請發交清節堂以全蟻命邑尊謂髮係爾自己剪去何得妄供現可從夫回家平安度日該氏嘵嘵置辯邑尊怒謂此等婦人全無廉恥遂着鞭背八十下該氏仍出言挺撞邑尊令暫發官媒看管再候研訊核辦 
[法界公堂瑣案]  
　　吉祥街衣攤主韓錦山訴稱昨日陳正山來買熟羅套褲許洋一元二角小的不允伊添一角洎成交伊仍給洋一元二角與之講理伊卽毒詈并將小的掌頰一下復持掛衣之鐡又向小的臉上戳傷因之鳴捕解案捕房包探將陳身畔搜出之洋十元小洋人角挌連袋一雙齎呈陳稱向來讀書現從江甯來滬欲往臺灣初時躭擱製造局中現住洋涇浜源來客棧昨買套褲論價不合伊卽怒馬爭論之間伊將鐡又柄毆擊誤傷自己臉面伊攤上共有兩人翁太守謂爾等設攤之人確有此種習氣如其交易不成爾等卽多方嘲笑詈駡奮毆本分府曾經目見今又無端將人送押捕房卽使得直已被管押一宵矣嗣後貿易切須和氣安分設或再有此等事情當予懲辦隨將兩造一併斥退○前日巡街捕見工部局小工許阿炳携自來水鐡板一塊裹以衣服明是偷來因送捕房管押昨日解案許初不認誑稱鐡板已壞故携到工頭處掉換太守謂若照所供何必以衣包裹在語塞太守着責六十板以儆○前報列陸允齋控萬安樓客棧梁仲云捺住歇夥秦得生嚴聿泉存洋各一百元翁太守傳訊之下着梁將帳結算前日梁又遞禀聲稱查得嚴將洋收帳不結在内共計八十餘元所有帳簿呈請查騐太守閱得果有其事因着陸去算帳昨日堂期梁將帳核算扣除應找洋一百三十二元四角七分如數繳案太守謂秦嚴兩人曰爾等年輕人斷不可如此作事今日陸不來案洋元暫存捕房俟陸到來再爲給領○包探嚴頌眉禀稱東洋兩婦人租住馬張氏屋内日前來報失竊捕頭飭往查看據云甲婦出外乙婦在家馬張氏雇有漆匠兩人粉刷房屋一匠在扶梯修理乙婦見匠時向樓上窺望心竊疑之後查看壁間所掛之時辰表一雙忽然失去因將漆匠曹福全拉進捕房嗣知在扶梯上做工者係梁洪濤復往拘梁梁已回店隨在店中拘押後經馬張氏偕漆作頭胡福壽將梁曹兩人保出胡稱兩人實是老夥計素來誠實决無此事馬張氏稱我與此店交易多年向無錯誤伊之夥計亦皆可靠諒被别人竊取太守謂胡曰伊家失物諒是實情决不爲此區區前來誣爾爾說夥計誠實然人心究難逆料今將兩人交爾帶回好好盤問限三日内將表查到胡稱寃枉太守謂並不押爾惟飭盤查有何寃枉之有爾若不遵當將兩人管押嚴比胡始遵諭帶梁曹而出○王桂生金阿金張小園沈和尙等前因犯竊管押捕房三月二十五日晚聚衆脫逃經包探先後獲到除將各人本案發落後判各笞二百板着回原籍不准逗遛詎前晚王金張沈四人又至洋涇橋堍竊取劉松山薙髮店銅面盆三隻行至新北門河浜被包探夥獲到昨解公堂劉投案候示太守研詰之下四人供稱沈和尙看明地方王桂生橋門金阿金進内竊物途遇縣署捕夥將贜攔去旋卽付質將票擲還太守着將四人暫押俟吊到贜物再行核奪 
[撙節膳資移助賑款]  
　　啓者接誦安徽甯國府宣城縣二尹來函家無儋石食指甚繁因東賑需欵孔亟特積口食所餘得本洋四元囑濟賑項河海不擇細流撝謙已著室家漸裁冗費慈惠可欽寓意良深日用皆堪撙節隠名不告風聲定卜流行謹刊報章祗希德鑒上海北市絲業會館籌賑公所教弟少欽施善昌頓首謹誌 
[鄰家失愼移謝親友筵資助賑]  
　　啓者本埠永安街寳和糖行於端陽節交到賑洋十元得悉四月廿八日隣家失愼蒙令親貴友惠莅照料得以平安無事理合備酒酬謝見東賑急迫卽以席資移助囑列報章申勸隣宇罹災胥警心於烈燄門庭邀福爲援手於洪波删讌會之繁文分緩急而同深感佩拯流離之窘况發仁慈而共識遵循祇列報章用伸謝睏上海北市絲業會館籌賑公所教弟少欽施善昌頓首謹誌 
[祝霧裏看花客五秩晋四壽辰步高昌寒食生首倡元韻録呈諸吟臺斧政]  
　　華堂日煖泛瓊巵名士皆歌白雪詩計算古希猶未至回思天命已先知南山上壽春常永東閣開筵月到遲我爲詞人勤禱祝金樽滿酌不須辭[  明州高乃勳翰卿拜稿]  
[昕伯先生寫作兼長耳名久矣今春五秩晉四大慶高昌寒食生以詩賀之謹步原韵祝呈卽請諸大吟壇郢政]  
　　霧裏花忻照壽巵弧懸人日合賡詩鴻才夙啓江東秀雞賈爭傳海外知預見鄉朝扶杖穏緬懷山斗識荆遲何時得遂論文願聽誦華堂祝嘏辭[  湖上詩賈蓉槎陳先濟拜稿]  
[恭呈高昌寒食生五律一章録請哂正]  
　　經習羅胸富功修自有先晚成推大器灼見得眞詮學養平生裕融通夙昔研春風皆引領翹企竹林賢 
[丙戌四月于役申江聞長子開裕入學桐鄉之信敬步先大夫集中聞姪錦游庠誌喜原韵成七律一首]  
　　萬里雲程發軔先搴來芹藻泮池鮮莫嗟賃廡居吳市兒婦吳氏蘇州舊族于歸後曾舉一子克盡婦職恰喜淵源接楚天余有舊句云半生知已在長沙今浙江學使瞿子玖先生亦籍隷湘中立志總期成大器登科或許有前緣兒生於滬城海防官舍時余夢玉杯滿地半生拙宦慚無補一脉芸香賴汝傳[  餐花室主人未定草]  
 
 

Page 4

 
 
[送春詞]  
　　尊酒旗亭願莫違無邊新緑又斜暉連宵杜宇聲何急似恐春皇緩緩歸夢回午枕日將沈猶聽鶯聲繞樹吟滿徑落紅收不盡感時空抱惜芳心隔年期遠暗逡巡過眼穠華迹易陳堤柳不知春綰住有絲空裊曲池濵誰家少婦獨沈吟粧倦深閨鏡罷臨忽見翩翩雙鳳子含情無語立花陰韶華回首易蹉跎漲煖申江尙緑波莫笑送春詞太早落花飛絮奈愁何[  東武惜紅生待定草]  
[浙省撫轅抄]  
　　五月初七日候補道鄒禀安謝委候補府陳璚衢州府傳斯懌湖州府俱禀知藩司委署禀見禀謝通判余肇龍服關來省禀到署紹興府經歴孫葆樅禀謝委卽辭赴任○初八日候補府彭家麟專丁來省禀知在微屬鹽局聞訃丁父憂府經歴詹大章禀知聞訃丁父憂○初九日順利輪船外委齊萬發禀知開往廬州 
[江督轅門抄]  
　　五月初八日測海輪船董全才禀辭送湖北鹽法道江人鏡赴任○初九日調補奇兵營遊擊劉鶴年見辭進京○初十日通判俞鳳琴奉委解徐州餉差丁仁澤奉調赴徐州差遣縣丞陳鏡河謝委雙甸騐補差○十一日户部主事程凝昇湖北來赴浙江路過 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
