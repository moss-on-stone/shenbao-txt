# 1918 - 143 - 4916266

 

Page 1

 
 
   
 
 

Page 2

 
 
時評 
[最後會議（冷）]  
　　自徐州武人最初會議以後至於今日時局之因以紛亂而不可收拾者人亦痛心而疾首矣今何幸而有此最後之會議也耶 
　　最後會議云者以後不再會議之謂也武人而不再會議則以後武人所生之風潮其殆稍息乎 
　　靜焉我思之武人何以而有此最後之會議耶蓋武人之武力幾及最後矣驅使此武力之財力幾及最後矣集合此武力之團結力幾及最後矣然則此武人之會議雖欲不爲最後其可得耶雖然中國人民之生機亦因此屢次武人之會議而僅留此最後之生機矣 
[命令]  
　　五月二十八日大總統令山東督軍兼署省長張懷芝呈試署東阿縣知事邢之襄經部調用請免本職應照准此令 
　　又令内務總長錢能訓呈准貴州省長劉顯世咨省會警察廳試署警正楊鴻藻趙本晉懇請辭職均照准此令 
　　又令陸軍總長段芝貴呈准正紅旗漢軍都統色楞額咨請以魁麟補參領英浩王恩榮補副參領簡松满福陞補印務章京恒德補佐領均照准此令 
　　又令張建功晋給二等嘉禾章李雨山孨口康張傳烜穆士珍石輝玉葉先華李敏孫積孚文漢楊以儉均給予三等嘉禾章左運奎陳大炳宋芝田朱鼎勳寇宗華程樹芬石紹明朱步蟾均給予四等嘉禾章此令 
　　又令方景春劉玉恒晉給四等文虎章此令 
專電 
[北京電]  
　　段以對内主張仍不能貫澈命小徐在漢召前敵將士乃各督代表開一取决時局最後會議（三十日上午十二鐘） 
[北京電]  
　　新約外交文書中日兩國商定本日下午在北京與東京同樣宣布條件内容仍守秘密（三十日上午十二鐘） 
[北京電]  
　　外交部宣布關於中日協定我國章駐使與日政府往來公文四件第一件即係三月二十五日章使致日外務大臣提議防敵者第二件係同日日本外務大臣答章使表同意者中有由兩國政府核定俟時機實行等語第三件係日外務大臣致章駐使係聲明兩國共同防敵業經互換公文帝國政府以爲該公文之有效期間應由兩國軍事當局商定再因共同防敵日本軍隊在中國境内者俟戰事終了後應一律由中國境内撤退帝國政府特此聲明第四件章駐使覆已閱悉上述之聲明（三十日下午三鐘） 
[北京電]  
　　陳毅電告庫倫活佛現被僨黨蠱惑發生秘密契約速示對付方法（三十日上午十二鐘） 
[北京電]  
　　日使照會外部此次西南亂事日本商民所受損失應請援案賠償部覆須俟軍務結束再行核辦（三十日上午十二鐘） 
[北京電]  
　　報載魯督有更動息或與察區都統對調但段甫電張懷芝决不去其地盤則此說殆未確（三十日上午十二鐘） 
[北京電]  
　　中東路一部人由俄讓日政府以關係路權已向雙方抗議（三十日上午十二鐘） 
[北京電]  
　　湘督電陳連日大雨已成水災請速頒急振批交閣議（三十日上午十二鐘） 
[北京電]  
　　江監督定六月十日前東渡（三十日上午十二鐘） 
外電 
[哈爾濱電]  
　　霍爾瓦特出示略謂刻在頒行戒嚴令之際公共集議苟未先經警長許可不得舉行違者監禁三月或罰三千盧布又出一示禁止鐵路人員煽惑謀亂及散發傳單違者處以如上述之刑（二十八日） 
　　字林報 
[哈爾演電]  
　　謝米諾夫前敵軍情未有變動聞過激黨距赤塔不遠處聚集重兵大半爲德奧俘兵擬攻謝米諾夫之軍近數日紅衛隊多向謝米諾夫投誠聞係敵營糧食全無之故哈埠輿情對於協約國出兵西比利亞一說頗大泩意據西比利亞可恃消息云過激黨因各處人民咸欲解散勞兵會故不得不駐兵於各城以資鎭壓古爾斯克電稱阿斯特拉堪之哥薩克决定加入反對過激黨之團體（二十八日） 
　　路透電 
[北京電]  
　　中日兩國當局互相協議决定兩國政府同於今日將關於中日軍事協約之大綱發表如左之文書三月二十五日中國駐日章公公使致日本野外務大臣書提議共同作戰之舉略謂因敵國之勢力日蔓延於俄國境内其結果將侵害遠東全局之和平及安寗故中日兩國爲實行此次參戰義務起見應當從速共同研究適當之處置俟中日兩國政府關於此舉共表同意後卽可由兩國當局者協議兩國海陸軍共同防敵戰略之方法及條件云云日本本野外務大臣答中國章公使書聲明日本贊成中國之提議同日本野外務大臣向章公使提議協約有效期限略謂關於共同防敵之公文之有效期限當由兩國軍事當局商議决定之日本之軍隊因共同防敵而在中國領土内者戰爭終結後當一律徹退云云章公使對於本野外務大臣之提議亦曾有表示同意之答覆書計共發表往復公文書四件（三十日） 
[東京電]  
　　日本外務省於今日午後四時發表關於中日軍事協約之說明書如左中日兩國鑒於敵國勢力將危害遠東全局之平和及安寗之情勢承認中日兩國共同研究應付之方法爲關係極緊要之事務經兩國間互以誠意交換意見後乃於本年三月二十五日由帝國外務大臣與駐在帝國之中國公使交換另紙錄出之公文帝國政府基於上述交換公文之趣旨由帝國海陸軍派遣委員前往北京與中國海陸軍當局會商交涉進行極爲順手關於陸軍之協約於五月十六日蓋印關於海軍之協約於五月十九日蓋印此次之協約乃基於三月二十五日之交換公文無非具體的决定中日兩國海陸軍就於共同防敵上共同致力之方法及條件因事屬軍機故不能公表其内容然除上述之目的以外並非再附有何等之條欵卽其性質亦非可更含有此種目的以外之條欵者也如外間所傳本協約中曾規定所有出征之中國軍隊歸日本軍隊指揮日本得在中國領土内任意於其所欲之地點建設要塞中國鐵路船廠兵工廠由日本管理等事甚至謂中國財政由日本管理中國警察機關由日本組織日本得自由採掘産出製造兵器所需之原料之中國鑛山之說皆係出自揑造本協約中全無此等條欵茲將兩國政府交換公文揭示如左 
　　外務大臣本野一郎復章公使書敬啓者貴國政府鑑於目下時局依左記綱領與帝國政府協同處置信爲貴我兩國之必要特向帝國政府提議之本日尊函業經閱悉（一）日本政府及支那國政府因敵國勢力之日見夢延於俄國境内其結果將使遠束全局之和平及安寗受侵迫之危險爲適應此項情勢及實行兩國參加此次戰爭之義務不能不及早協同攷量應行處置（一）依前項經兩國政府合意因實行决定之事凡兩國陸海軍對於此次共同防敵戰略之範圍應行協力之方法及其條件由兩國當局官憲對於相互利害問題互相愼重誠實隨時協定並由兩國政府核定俟時機實行帝國政府對於貴國政府所提議主旨全然同感依前列綱領與貴國政府協同處置爲帝國政府所欣快相應函覆茲本大臣對於閣下特表敬意敬具大正七年三月二十五日日本外務大臣法學博士子爵本野一郎印中華民國特令全權公使章宗祥閣下 
　　本野外務大臣　駐日章公使函敬啓者三月二十五日貴我兩國政府因共同防敵業經互換公文帝國政府以爲該公文之有效期間應由兩國軍事當局商定再因共同防敵日本軍隊在中國境内者俟戰事修了後應一律山中國境内撤遞帝國政府特此聲明相應函達茲木大臣　於閣下特表敬意敬具大正七年三月二十五日日本帝國外務大臣法學博士子爵本野一郎印中華民國特命全權公使章宗祥閣下 
[北京電]  
　　今日下午三時半日本林公使偕船津書記官至外交部訪外交總長陸氏交換兩國政府關於中日軍事協約正式承認之公文該協約於是完全成立（三十日） 
[北京電]  
　　新任留學生監督江庸之談謂伊預定於六月十日前後出發赴任伊此次之任命較從來之監督其權限擴大除國際關係外不受駐日公使之牽制且又至某程度不經敎育部商議得以自由處理欲到任後爲學生大圖便宜設一大俱樂部組織不關政治問題之會合又由各學校學生中選出代表以便常相接近力圖雙方意思之疎通云云（三十日） 
[北京電]  
　　最近中國政府對於銀行團以將來鹽税剩餘金之名義求先墊五百萬元 
（三十日） 
[北京電]  
　　曹錕張懷芝來電推薦徐樹錚爲援粤軍總司令今日參陸辦公處覆電略謂徐樹錚年歲尚輕資格人望較淺仍望貴司令等充分努力速謀平定湖南東部然後以大軍攻擊廣東爾時以奉天軍爲先鋒以徐樹錚爲其司令等語據觀測者謂中央對南政策似依然繼續積極方針云（三十日） 
[漢口電]  
　　曹錕之北上此間總司令部全體撤回偕同幕僚及重要武員五十餘人並本衞隊三中隊乘特别列車即向天津此次曹之北上實行前電請將前敵交代奉天軍休養直隸軍之要求又對於北京政府發如何前已電請北歸等語之電報亦不俟覆即行起程（二十九日） 
[漢口電]  
　　日本衆議院議員視察團濱田國松 
 
 
 

Page 3

 
 
氏以下本日（二十九日）由北京來漢口擬明日經大冶下江（二十九日） 
[漢口電]  
　　兩湖宣撫使曹銀本日（二十九日）突然北上聞赴天津（二十九日） 
[東京電]  
　　山本條太郎氏發起將爲在日本之中國留學生設立一會名曰日華學會該會專介紹中國留學生於日本中流以上之家庭努力以眞正日本人之厚意優待之並代爲選擇學校及辦理其他種種之設備務使便利中國留學生一切事宜該會推前任文部大臣小松原爲會長淸浦子爵岡部子爵澀澤男爵山川帝國大學總長及實業界中第一流人物爲顧問山本氏及白岩龍平氏等爲理事（三十日） 
　　以上東方通信社電 
[東京電]  
　　唐紹儀夫婦於昨二十九日赴熱海宿熱海旅館暫將勾留於此（三十日） 
[東京電]  
　　中國留學生之歸國者由火輪者約八百名由陸路經朝鮮及現在歸途者約二百名合計有一千名而尙留日者有二千名將待中日協約發表返校云（三十日） 
[東京電]  
　　暗殺段祺瑞未成犯人松下等之公判於昨二十九日在長崎地方裁判所開審被告等自供起意暗殺係受張勳副官某所托而供稱彼等以張勳之謀復辟可比日本楠正成之忠節云（三十日） 
　　以上共同通信社電 
戰電 
[倫敦電]  
　　今晨海格將軍報稱星期一日敵軍終日進逼愛恩河陣線之英軍英軍所守地段之全陣線戰事仍在劇烈進行右面第二十一師與法軍相接終日扼守戰地阻遏敵軍前進中央左面之第八第五十第二十五師堅拒敵軍固守第二道防線陣地至晩始退敵軍至日終時在英陣地西渡愛恩河逼令左翼英軍後退敵軍刻正於愛恩河全戰線發展大攻勢狄克布斯施湖東面里斯河陣線戰事復作協約軍於數處襲敵俘獲若干人（二十八日） 
[巴黎電]  
　　今日下午公報云敵軍得生力兵之助昨夜渡愛恩河而進法英軍一面抵拒優勢之敵軍一面陸續退走凡期勒河及愛恩河高原境大戰仍在進行甚爲劇烈協約軍之後備兵已抵高原之後香巴業末斯河右岸華愛佛數處雙方砲隊交轟甚烈敵軍突擊香白萊特境之法軍陣地於砲火下敗退（二十八日） 
[倫敦電]  
　　軍事專家雖皆謂愛恩河非敵軍衝擊之主要點惟敵軍戰略或將臨時更變如敵將以爲已於協約軍陣線覔得弱點則必利用愛恩河勝利至於極度而向維萊爾柯台萊村及通巴黎之大道擁進所幸協約軍於此交通便利故能迅速調援應敵（二十八日） 
[巴黎電]  
　　半官公報謂敵軍於愛恩河北岸已先得利目下雙方仍在鏖戰協約軍逐步與敵抗爭援軍亦陸續開抵故必能於最後之抵禦線扼制敵軍法内閣總理克勒满沙氏與議員數人談及戰局謂此次大戰僅屬牽制舉動敵軍之總攻擊尚未發作云（二十八日） 
[倫敦電]  
　　海格將軍報稱敵軍在蘇瓦松與萊姆問及洛克與扶爾末齊勒間猛攻戰地通信員皆不以此爲總攻擊之一部分（二十七日） 
[羅馬電]  
　　意國公報云意軍破加波西爾敵軍防線深入七百五十邁當敵軍雖猛力回攻而意軍仍固守陣地且重創敵軍意軍俘敵四百四十人獲戰利品甚夥意海軍亦助戰意軍死傷甚少（二十八日） 
[哈伐拉電]  
　　古巴國務部電告海外古巴外交家謂古巴與墨西哥並未斷絶外交關係墨政府已請古巴代使暫留墨京參與解决兩國爭論未决都問題（二十七日） 
[巴黎電]  
　　某報載有法外交總長與駐法暹邏公使簽定之條約全文規定法境暹邏遠征軍隊如有犯法者應由暹邏軍法裁判所定罪（二十八日） 
[巴黎電]  
　　今晨德人復以射遠砲向巴黎轟擊（二十八日） 
[倫敦電]  
　　波拉勞氏在一院答覆某議員詢問西歐陣線敵飛機以炸彈掷擊醫院事謂本月十九日敵飛機襲繫愛太泊萊一役毁及醫院多所死傷三百人已令軍官詳細報告薛西爾貴族今日在下院宣稱駐羅京之協約國公使已正式照會羅政府謂協約國政府以德奧强迫羅國所訂之和約其中條件有礙協約國之權利利益故皆視爲無效關於德國取銷萬國條約所定歐洲多瑙河委員會一節另行提出特殊抗議 
（二十八日） 
[倫敦電]  
　　路透訪員得悉英政府甫將交換俘虜事議决即接荷政府交來德國公文建議重開會議討論該問題英政府現正待德國聲明德國代表已承認英國所提出之討論基礎 
（二十八日） 
[華盛頓電]  
　　昨日美人所助紅十字會捐欵共有美金洋三百十萬元一星期所得總數已逾美金洋一萬四千四百萬元此足表徵美人對於戰爭熱誠之一斑（二十八日） 
[華盛頓電]  
　　威爾遜總統今日忽蒞國會演說請於本届會議期内定濟助戰費法制演說後復謂彼聞西歐德軍攻勢今又發作故全國更當努力盡責云（二十七日） 
[倫敦電]  
　　近來外間盛傳興登堡上將業已物故茲據德報載稱該將已患病數星期之久麥剛森上將現與魯登杜夫將軍於大本營中籌畫戰務（二十八日） 
[巴黎電]  
　　公報云昨晩十時三十分據報有敵飛機十架向巴黎進發敵飛機曾在郊外抛擲炸彈惟無一架越過巴黎防線十一時四十八分發肅清之信號（二十八日） 
[羅馬電]  
　　某報載稱蘇比亞柯鎭有小敎堂聚集多人之際忽有一瘋婦大呼『逃命』於是衆爲驚亂擠死七人傷一百五十人（二十八日） 
要聞一 
[東京通信（心危）]  
　　中日新交涉與英美之論調 
　　日本對於俄國態度至不明瞭當俄京危急之際即欲出兵於西伯利亞乃外交上復有所掣肘本野外相因之解職惟當時本野氏之主張一方面出兵於西伯利亞一方面卽進行中日交涉蓋彼以中日協商爲出兵問題之副産物也後藤氏繼任以還於出兵問題絶不提及而於副産物之中日交涉仍積極進行將來出兵實行與否固未計及且其對華方針亦漸改變所謂南北調停云云亦已久不聞故此次協約縱令單爲軍事之行動而似已抛棄其南北調和之方針朝日新聞云此次中國人民之反對與反對參戰同一法理蓋段氏壟斷軍事外交南方所不平絶不承認段氏之非法内閣故與段閣所訂條約一律不承亦當然之事况此次成立之協約限於軍事的行動發生之時苟不生效力亦與參戰問題同一有名無實之結果也云云日報之論調如此 
　　此次交涉成立尚秘而不宣即我國所發表者恐亦爲其一部分而已其對於聨合國僅聲明此次協約純爲軍事上之行動而並未示以眞相苟兩國政府能以責任之言宣明於聨合國是誠吾人所希望者也此次協約簽定後各國之態度如何尚未大明據此問方面所傳之消息大致如左十九華盛頓來電云極東防禦協約成立之報自巴黎傳來目下參加者爲中日兩國其主要目的在防衞满洲而得伸張其勢力於西伯利亞但對於西伯利亞之軍事行動美政府之態度尚不明瞭據聨合國二三政治家言似認此次軍事協商亦足以抵禦德勢東漸云並云言美國國務院已了解此次協約爲防衞之目的故美國政府不改變其遠東政策如將來中日兩國有要求美國或其他聨合國之時或將修改遠東政策而並無質問中日兩締約動機之意云云是可知日本對於美國之行動頗爲注意蓋日本西伯利亞出兵問題美國曾以毫無防衞之必要而表示一種反對態度以至日本抛棄其出兵之舉然美國旣對於日本出兵西伯利亞未與贊同而反於中日軍事協約不致一辭吾人殊不易解豈石井駐美大使對於此次協約已與美政府宣明故未遭反對苟此次果僅爲軍事行動致美國緘默不言誠爲萬幸耳 
　　英倫泰唔時報論調略謂日本爲聨合之一員其對於德國之遠東政策知防備其危險而與中國提携是日本努力之成功云云又曰德勢東漸擾及遠東是德國發展其野心之一種政策今之形勢漸明或有侵入東部亞細亞之虞美總統威爾遜氏固有先見之明約一年以前已有此觀念而今對於德國之活動反漠然置之者殊不可思議也云云此亦足見一部分之論調也 
[中日協定宣布之時機]  
　　據外交界消息中日此次協定條欵雖以軍事秘密爲理由雙方均未公布刻聞日本方面曾有公文致我國政府中有遇適當之時機始行宣布之語昨據東電日本後藤外相已於二十七日報告此事始末於外交調查會並由寺内首相報告於樞密院不日發表是日本已有發表之意也但與此說同時傳出者又有日人反對宣布这說謂日本方面以吾國當局將中日新協定條欵向各校學生及歸國留日學生宣示認爲違反其中互守秘密之條曾由日使館武官齋藤等於星期六向國務院質問吾國當局謂中日條欵並未公表外傳宣示之說不過擇其中無關重要者密示各學生以平息其風潮而已云日員亦首肯而去更聞此項條欵將來并不永遠祕密現時雙方正在磋商一種同樣宣布之手續焉 
　　政府接東京來電云日前右北京訂結中日軍事協約歸日之宇垣少將本莊中佐山田大尉等已於二十六日夜抵東京又云中日間懸案借欵大致在日内成立即可發表至中日軍事協約俟星期一在外交調查會星期二在樞密院報告後大約即可同時發表云云又據外交某當局云二十七日中央接駐日公使章宗祥來電報告此次來華辦理中日新約之日本軍事委員已全抵東京謁見日皇報告交涉經過情形極蒙嘉奬各界亦多開會歡迎云云 
[留日學生返國後之近訊]  
　　敎育部之布告二十八日敎育部復發布告云查留日學生因中日協定事件先後回國者數百人業經本部明白布告諭從速返校其在京諸生代表來部謁見亦旣反覆譬喻至再至三特就所懷疑慮之處詳加釋示期於幡然解悟此本部愛護青年學生之苦心當可共見且諸生自歸國以來除本部接見外更與當事者一再接晤當益瞭然於軍事協定之由來應不致再有懷疑之餘地本總長深願在京諸生經此次布告以後一律離京尅期東渡於六月十日以前各回原校繼續留學如有藉故延宕意在違抗者即難解干涉政治之嫌而非復有志於學業一經查明不能不予開除學籍以示懲儆除散回各省及現在留東諸生另行布告外特此布告 
[江監督之談話]  
　　　　此次留東學生因外交問題歸國耗費光陰原屬可惜但政府對此應有善後之辦法據江翊雲監督語某氏云余之允就期職其動機尚在此次風潮未起之前余未赴東而學生已因外交而歸國其來京之學生代表經政府方面屢次示以協定内容之大概雖仍請政府宣布恐以外交上軍事上之關係不能完全達其目的但是項協定之文余亦曾向政府索閱約與最近報紙所載相同敎育部方面又派沈彭年君赴滬（二十六日起程）疏解在滬之歸國學生至限期回校一節政府雖曾提及余意不如寛其時日勸學生自行回校方爲圓满云某氏復謂聞學生在東時關於集會討論等事日警署輒妄加以干涉且任意侵犯其身體之自由監督對此有何意見江君答學生集會只須不妨碍日本之治安余意亦應予以相當之自由且須尊重學生之面目以培養其軌道以内之行動關於此憎余到東後當盡力辦到若學生等肯　行回東就學余當一掃從來隔膜之弊爲學生諸君謀便利云云 
　　章公使之報告政府昨接東京章使報告言未歸國之留東學生在帝國大學者業經上課早稻田大學則三年級生已上課其餘各高等專門學校亦陸續前往上課 
云云就此電觀之以風潮已稍平靜然據某社所得報各有多數學生正在歸國途中上海方面日益增多其原因多爲學費斷絶不能生活故不得已從衆歸國故論留學生善後問題於此點須籌相當辦法也 
[西報之我國軍事談]  
　　字林報二十六日北京通訊云報載政府懸賞三十萬元鼓勵前敵兵士征服全湘以三星期爲限是以湘省戰事略見活動北軍漸逼永州按永州在湘南邊界爲南軍主要根據地想南軍必用全力以扼守之至湘東湘西之事勢近無所聞若北軍果欲於限期内肅清全湘則當有一番大活動也徐樹錚今已親赴湖南張懷芝所統之二路軍隊業已零落破碎當道乃謀以奉軍若干振作二路士氣張仍留湘非其所願張雖不欲就二路司令之職然實際上指揮行軍者必爲小徐徐之赴湘實將大出風頭前敵各司令遂愈爲不懌當張懷芝初請離湘之時曹錕張敬堯咸電請政府挽留今徐旣南下曹銀亦亟欲回里連電請假矣一場戰事如不演出許多慘劇誠爲絶妙之滑稽劇司令互相猜忌皆不满意於北京政策戰事之進行非爲厲行北京政策而作不過以掠搶民間之機會給予餉銀無着之兵士而免其鼓噪耳贛督今忽以贛省安寗爲慮力請政府增厚其兵力蓋因南軍大集將分五路攻贛也唐繼堯似已以重慶爲地盤聞滇黔軍隊紛紛沿河下行云又二十九日北京電云馮玉祥擬率兵奪復常德茲因黎天才襲攻其後故被逼撤兵退回日前官報方謂黎軍大敗退至巫山今忽出襲馮軍足見鄂北與湘省西北之北軍目前並無進步矣湘省中部及贛省邊疆近日未聞戰訊惟由閩攻粤之北軍則已敗於武平南軍且深入閩境佔據上杭而大埔縣之閩軍亦被逐走閩督電訴彈藥缺乏陜省電稱西安四面皆匪無異被圍居民惶恐華字報稱獨立艦隊司令擬按照下述條件歸附北方（一）北京籌付欠餉一百五十萬元（二）獨立艦隊不參與目前國内戰事但此種消息迄未徵實曹錕屢稱病乞假今晨已來京就醫 
[蘇省議會臨時會紀事（一）（醒民）]  
　　江蘇省議會第一屆第三年第三次臨時會業於二十一日行開會式昨日（二十九）爲臨時會開議之第一日到八十一人（續到四人）下午二時開議沈議長主席行政委員六人出席第一案省長交議民國七年度地方預算案由省署第二科長湯文鎭水利主任劉鍾麟敎育廳第一科長龔積楨等相繼上演台說明增加預算各案理由陶鍾箎請付審查多數起立第二案省長交議籌設下關電燈廠特别預算案無討論表决付審查第三案省長交議追加絲織手工傳習所經費案亦無討論付審查第四案省長交覆議自來水營業條例案陳大猷主付審查沈周主通過王撰曾請付審查多數贊同第五案本會五年度决算案第六案本會七年度預算案合併討論表决付審查第七案馬議員敬培提議忙漕滯納金請查照前案支配緊急動議案付審查第八案蔡議員寶善等提議江北改釐爲税辦法不善病商殃民案任桂森主張要求省署財廳緩改爲税回復釐金陳大猷主付審查徐商抵補方法朱紹文董永成約江北商會代表到審查會先商辦法再咨省署修改税則石鳴鏞朱鏡明亦主暫時回復釐金再商改税爭論一小時卒表决先付審查第九案吳議員輔動提議刑事判决宜添具送達副本以保民命案表决作爲建議案逕咨省長第十案李議員荃辭職書陳伯盟謂李議員現充中學校長應准其辭職主席以准其辭職付表决多數起立第十一案省長交議規定忙漕滯納罰金案沈周主否認陳大猷謂省長交議案須先付審查擬具否認理由再經大會通過咨復省署否認主席以交審查付表决多數贊成第十二案蔡議員璜提議戰禍延長狂借外債秘結協約至懼危亡切籌挽救動議案陶鍾箎屠宜厚狄迺健等均以此案以談話會議决致中央力爭新約電性質相同應世庸討論蔡議員謂本席提出此案非望發一電即了却心願實希望大家討論一挽方法以保國權而息戰禍王撰曾主由蔡議員擬一意見書俟省議會聨合會開會作爲請願案多數贊成時已五時遂宣告散會 
[南京快信]  
　　省議會昨日（二十九）第一次開議下午五時推舉各股審查長理事今日（三十）開預算審查會預算審查長王撰曾理事朱紹文陳大猷許蘇民任桂森財政審查長閔瓛理事吳輔勳 
　　省議會昨致中央電云中日條約嚴守秘密當軸縱有苦心羣情不勝疑懼懼喪國權懼失民意果可共白何用秘爲懇即日宣布以慰民望以釋羣疑 
　　軍署高等顧問阿達孫氏（美人）昨出京回寗即謁李督而達在京晤馮總統段理接洽情形 
　　藍公武業於昨日午車赴滬 
　　齊省長電解釋各縣參院初選投票總數計算法應照參選法第八條以投票人總數計算不以選舉人總數爲準 
　　倪嗣冲誕辰李督派參謀長何恩溥齊省長派政務廳長蔡寶善代表赴蚌慶祝 
　　軍法處昨在雨花台鎗斃匪犯三名 
　　省垣已解嚴輪埠盤查所已撤消惟車站尚須檢查 
 
 

Page 4

 
 
   
 
 

Page 5

 
 
　　　　　　　　 
 
 

Page 6

 
 
要聞二 
[兩日之中央政紀]  
　　二十七日之公府二十七日馮總統於下午一時　　臨辦公室氢閱緊要文電四五通二時延見日本衆議員視察團團長衆議院議員濱田國松團員衆議員秦豐助伊東重松浦五兵衛中村靜興森田茂大口喜六岡部次郎山田正年高見之通衆議院書記官土歧定應公使館二等漢文參贊西田耕一彼此茗談約一小時始興辭出府三時半傳見步軍統領李長泰四時見第四混成旅旅長張錫元至六時總統進内宅休息 
　　二十七日之參陸處參陸辦公處於二十七日上午九時召集重要會議一次靳翼卿將軍叚香岩廕午樓兩總長師嵐峯處長及參陸兩次長等十餘人均列席相繼討論贛軍攻粤及援川規湘各種計劃下午一時後復有第二次之集議聞係討論閩督所報告之某項問題二時以後曾致贛閩湘川各督密電多件二時以後各要人始完全散值又聞參陸處二十七日會議時對於某省邊防問題亦有最詳細討論並擬將討論之結果移交二十八日閣議核奪又聞參陸辦公處二十七日與攸縣張宗昌耒陽張學顔閻相文三旅長要電各一件囑其積極會派得力軍隊搜索茶陵餘匪務期早告肅清以便向南進攻 
　　二十八日之國務院二十八日閣議日程由方立之秘書長於二十七日上午九時到院發布列入日程中議案之稍爲重大者（一）爲中東鐵路之某項問題（一）爲鄂督請維持鄂省金融案（一）爲李閩督來電截留鹽税案（一）爲張宗昌二次電請速撥鉅欵賑濟醴陵等處災民案（一）爲龍巡閱使自向海南商民借欵案（一）爲張廣建來電擬再招募新兵五營案（一）爲續議西北邊防及閩浙海軍聨防案至曹錕電陳進攻郴州計劃及肅清湘鄂兩省敵軍立法亦均提出研究 
[天津商會聨合會之消息]  
　　全國商會聨合會會員提議取銷京師崇文門税關額外需索平餘建議案業由大會通過交股審查昨得審查員胡炳堃凌雲宗景鏞報告結果云爲報告事五月二十日大會交到京師代表石繼錦韓成立提議取消京師崇文門税關額外需索平餘建議一案僉謂税關需索積弊已深若不取締從嚴商業難期發展矧京師爲首善之區尤宜大加整頓以端表率應轉呈政府准由商民直接税行同經紀名目實行取消幣制旣改用銀元所謂高低零整之分大平小平之别當然不能適用三分加一之平餘亟宜裁撤以杜流弊而恤商艱仍請公决昨據某政客言商會聨合會重要分子對於中央不肯早日宣布中日新約頗不满意現因商務會議日内閉會刻已組織一評議會地點仍在天津擬於六月一日實行成立其會員均由商會主幹之人擔任該會宗旨以調和内亂力爭外交爲惟一之範圍云云 
[中央最近之財政消息]  
　　向日本所借之二千萬元電報借欵日前外傳有早經交欵之說茲聞此欵於二十七日開始交付二十八二十九兩日仍將續交兩次共八百萬元惟果續交與否在事前未敢預决而在中政府則以財窘已極甚希望全交據財政方面要人言自二十五日起至二十七日止某機關又收到湘鄂閩川奉各省催撥軍餉之萬急電十數通内中并又有請留鹽欵作軍費之電數件財政某當局披閱之後焦灼異常此項請餉急電已由財政機關彙交閣議核奪又據確息政府前因奉督張雨亭有扣留鹽欵之舉動即明令嚴禁各省不得再擅扣留鹽欵不料此項明令頒布尚未幾時而湘閩各督相繼來電請留鹽欵移充軍費雖經財政部覆電否認而一紙空文其奈各督軍置之不理何故即專就此項問題而論財政當局亦有應付爲難之苦矣 
　　聞二十七日一日之内所發出之欵計參陸辦公處電滙湖北第八第二十兩師五月份餉欵十二萬元又滙與曹錕克復寳慶奬欵三萬元克復祁陽奬欵一萬元政府滙給福建船政局四月份經費三萬元參陸辦公處滙與王鄂督第十七師四月份軍餉十萬元請其核發清皇室優待經費四月份三十萬元國務院滙給陳樹藩陜督特别軍費十五萬元財政撥給參陸辦公處外交籌備費十萬元其他特别密要欵項尚有七八十萬元均於是日悉數滙出欵之來源或者即爲所收之電信借欵乎 
　　第二次善後借欵墊欵二千萬元中未交付者尚有一千萬元曹總長再三要求交付惟四國團以茲際遽以交付此欵徒助北方延長内亂故决定在南北未統一以前决不交付近日某方面所接東京電謂該墊欵决定在六月中交付云云全係無根之說 
[北京政界瑣聞]  
　　選舉運動之劇烈此釋選舉除西南數省外多數在此一兩旬内初選即將辦理完竣此爲未來之議員運動最劇烈之時間現從各方面調查所有舊日議員除加入非常國會之一派或於該派有關係者均絶對不思活動此外如研究會討論會等等之分子多已於一星期以前携帶巨欵各歸本省分頭運動即直隸省之熱心選舉者亦均紛紛各赴本覆選設法活動據有人調查一京内各機關人員中之有政黨關係者十分之九均在假中卽非自身想當議員亦爲同黨帮忙去矣 
　　徐世昌將由津赴豫徐東海前月出京赴豫旋因乃弟在津病重即由豫省馳赴天津茲據某要人云菊老之弟病已全愈因項城祭期已近菊老仍擬日内由津馳回豫省以便親臨祭奠政府某當局極盻菊老由津回豫之時枉道北京勾留一二日以便接洽某項重要問題但聞至今尚未得菊老之同意焉 
　　張文生剿匪之成績徐州鎭守使張文生二十二日電政府報告剿匪詳情云北京大總統國務院參陸部鑒職部三路三營管帶司青山報稱本月二十日午前一時探悉史匪率黨竄入銅屬新河一帶焚刦搶掠當派帮帶率四五兩哨由板橋進剿管帶率三哨倍遣馳往會合五時餘開抵匪穴偵察匪蹤佔據河園毗連曹莊子等處寛約五里當即布置環繞前進匪見我軍死力抵抗幸兵士用命四面圍擊戰至四時匪勢不支向東北方面逃竄因值夜黑未便跟追當斃匪數名傷十餘名獲鎗三支等情除飭所屬跟蹤堵截外特此電陳張文生漾印另有一電報告徐屬土匪迭經痛擊已紛紛逃竄直豫魯邊境現在徐境已漸次肅清請奬剿匪出力官佐徐魁五殷家昌等一百二十餘人 
　　華新案之糾葛華新紡織公司創辦於民國四年最初計畫規模極爲宏大額定資本一千萬元商股佔四之三官股佔四之一辦廠五處（廠址原定天津德州石家莊）先集資本二百五十萬即將津廠開辦此項股本應官出一百萬商出一百五十萬並派定周學煇爲督辦此民國四年間事也迄今兩年有奇津廠尚未成立去年（在復辟以後段閣時代）國務院以該廠曠日持久毫無成效且有私借外欵情事特令財政部會同審計院派員查辦當時查辦情形官股除已領一百萬元外又於楊壽　爲財政次長時續撥二十萬而所招商股僅一萬四千元乃商股方面已設有董事監察員等名目借欵一事亦有實據且所擇廠址亦不適宜經查辦員據實陳覆適是時政局多故未及核理現在段閣再起此案重提經院咨由財部先將督辦撤銷另派陶湘袁祚廙前往接收清理現周學煇已將督辦交缷惟另由創辦人馬萍等出面推定周學熙爲正主任董事楊壽枬爲副主任董事不久交與陶袁二員接收並稱商股已集有五十餘萬元現正與政府爭執不知此案將來若何結束也 
　　法國贈陸夫人徽章歐戰以來法比兩國丁壯爲國捐軀孤兒寡婦艱苦流亡目覩耳聞均爲憫惻外交總長陸子欣之夫人曾於本年四月間本慈善惠施之心慨然以四萬佛郎分請法國總統夫人比國王后代爲周濟曾經法總統夫人及比后親電陸夫人達感謝忱茲聞法國駐北京柏公使通知外交部法國政府以陸夫人仁慈爲懷不分畛域特贈陸夫人以表示國民感激之第一等徽章此等徽章之名稱與法國總統閣員及駐外大使公使等所組織之會名相同自一九一四年九月二十六號成立該會以來計至今法國及其他協商諸國國人得此徽章者殊不多覯陸夫人竟得此第一等徽章固爲個人之無上名譽抑亦我國之光榮也 
　　派探回國學生留日學生因中日新協定紛紛罷學回國其來至京中者均經警察隨時注意近日政府慮及此等罷學歸來之學生或在南方有所鼓吹現又特派幹員密赴滬漢偵探情形以便隨時報告矣 
[近日之戰事京聞]  
　　張懷芝歸計已定政府對於張懷芝决意歸魯一事頗思設法運動俾得中止其事蓋恐張氏歸魯影響於前敵士氣甚鉅惟張近在漢口對於戰事毫不過問殆有優游歲月之慨又以魯省最近發生他種關係歸心益迫據某方面確訊張已收束行裝無論如何總須回魯又據某要人所得漢口電訊稱山東督軍張懷芝近在漢口亟欲回魯前日並接有護督張樹元師長加急密電報告魯省土匪目下益形猖獗軍民政務愈繁樹元綆短汲深時虞隕越務望督憲迅速回轅以資鎭攝云云張督接此電後已决計回省 
　　永州攻克說不確前日都中盛傳湖南永州已被水軍攻下消息但政府方面未得有此項捷電茲據某交通機關二十七晩所得長沙宥日（二十六）電訊稱永州方面南北兩軍尚在激戰之中并謂湘督張勛臣因譚浩明以全力援救永州恐前敵軍力薄弱勢難制勝特於有日（二十五日）加派奉軍一旅馳赴湘南以爲王閻兩旅後援等語探詢府秘書長張仲仁君答稱公府方面二十七日晩未接到此項捷報似此則永州攻克之說甚屬無稽也又據軍界消息云直軍第一混成旅旅長王承斌積極進攻永州後譚浩明在永城親身指揮部下迎戰譚氏並將永州東西北三城門各埋伏地雷僅留南門未設云 
　　湘西尚在激戰中據新由漢口來京之某軍官傳述馮玉祥之軍隊自攻克澧縣後當卽乘勢進逼常德之北部南軍因子彈缺乏幾有不能支持之勢嗣因鄂西王天縱黎天才王安瀾等之餘兵集合至五千人之衆由長樂進攻澧縣之西北部而馮軍勢不能不急於反顧常德方面之南軍因此勢復活動周則范比即親率本支軍隊反攻馮軍馮軍除分途迎擊外并曾電懇鄂督王子春飭吳光新司令迅令大兵攻擊黎王等之後路以爲救援之計云云又據某交通機關二十七日进所得之漢口消息謂常德北面東北面西北面三部分連日均在激戰之中並聞湘督是日亦有此類之報告到京 
　　鄂西已有激戰發生戰西建始利川將有激戰發生一節已誌前報茲據某交通機關所得漢口電訊謂李炳之旅長聞滇黔軍隊有犯建始利川消息後即率兵往援建始即爲李軍所得李軍旋又向利川方面追擊故南北兩軍在利川方面連日已有激戰發生云云 
　　閩省形勢又轉緊急閩省李厚基因閩粤方面形勢變更退出武平據某要人云李厚基二十七日午有一萬急電報到京内容係陳述變更攻粤計劃之詳情及閩粤方面之新形勢但據另一報告則謂閩省形勢近日又轉緊急參陸處前日之所以電催贛軍趕攻韶州者亦正爲此也 
　　龍濟光已逃歸瓊島政府二十七日接龍濟光寢日一電報告於警日回瓊州與商民磋商借欵事宜俟辦有端倪仍赴雷州再與敵軍决一勝負云似此則龍已由香港轉竄至瓊矣 
[湘省戰局之近况（長沙通信）]  
　　祁陽方面戰事聞北軍已進據烟竹市（距永州四十里）南軍正極力抵禦戰鬭甚爲激烈又據直軍第一混成旅旅長王承斌來電謂南軍由祁陽敗後死守冷水灘及毛嶺墟一帶兵力甚厚我軍已準備會攻 
寳慶於五月二十一日復爲南軍占領但次日即行退出北軍於是日仍舊入城但先期北軍退出之時曾在東門内外放火燒燬民房極多人民之慘遭殺戮者共有一千餘名其悽慘情形與醴陵株洲相等至該處戰事刻下仍在花橋市一帶接火第十四混成旅旅長吳新田已率所部加入戰線因田樹勳所部連次失利業已退至新化也又聞新化之南軍已向激浦退去日來新化方面已無戰事 
　　醴陵地方近日又有軍隊縱火時熄時發數日未休其縱火原因刻下尚未探悉有謂係反攻攸州之南軍已經得手駐醴北軍恐其追至或又改作民裝匿跡民房中使北軍不防又突出攻擊故預先縱火將前此未曾燒燬之房屋一併付之一炬者此說一時尚難徵實蓋以長醴交通忽然阻隔即長醴電線亦僅能傳達最簡軍情我輩局外人實難得其眞相敢 
　　張督昨得參陸處密電一通催其轉飭前敵各軍隊遵照前定計劃從速進攻零陵仍以衡陽正面進取爲中路寶慶爲右路耒陽爲左路當即電知前敵各司令一體遵照矣張督昨以左路要隘已經次第恢復特籌定防守計劃分各軍分别防守其所劃防線如下（一）耒陽至安仁由張福來陳清源董振國等防守此爲第一防線（一）祁陽一帶由王承斌等防守此爲第二防線（一）醴陵一帶由張宗昌賈國瑞張學顔殷本浩等防守此爲第三防線（一）瀏陽一帶由周蔭人魏惠田等防守此爲第四防線 
[鄂軍署之大會議]  
　　自中日新約簽字後鄂中軍界中人亦以未見宣布頗爲疑惑二十五日上午十時王督軍召集近畿第二師省防團二十一混成旅長孫逸馨衞戌司令南元超旅長以次軍事各機關重要職員至署開軍事會議列席者五十八員除各部隊例行報告及王督軍頒發訓令整飭軍伍各項條件外並由王氏登檯演說謂中日聨合出兵協約種種不可輕聽浮言滋生議論並令轉諭所屬一體遵守云云約三小時散會午後二時又召集財政廳長江漢道尹以次各行政官至署會議關於財政之一部並預備本月應需各機關行政費及各部隊薪餉令張廳長妥爲籌畫以重要需 
[贛省之戰事消息]  
　　此次贛粤戰事自贛軍攻入南雄而兩軍均在抄繞中故近半月以來戰事停滯且省垣與庾梅相距有一千三百里之遥道長信遠其督軍公署對於贛粤戰情則又秘不宣告以致一般市民疑鬼疑神大有一日數驚之勢日前（二十三）贛州之某政客來省記者訽及近日贛南戰狀答稱現在贛轓兩軍無甚激戰但聞李烈鈞李根源刻正設險扼守韶關分途窺贛並聞業分三路進兵（一）以林虎由惠韶逾小梅關進窺崇義大庾（一）以伍毓瑞由和平連平渡筠門嶺進窺會昌龍南信豐（一）以方聲濤由嘉應進窺某處其贛軍丁效蘭王慶餘所部之兩大混成旅完全已過梅嶺直抵南雄暫主守勢不敢貿然進攻韶關現陳光遠督軍添派張之傑之第二十三旅馳往崇義大庾應援高文貴砲團曁陳光逵之第三混成旅步兵第一團省防郝賢林之一團馳赴會昌龍南信豐援次子於十八日在贛州起程時市面業已震動所有居民紛紛遷徙走避於深山窮谷之問商店紛紛閉歇市面異常寂寞大約南北兩軍不日間即有激烈戰事云云至蘇軍楊春普所部之第十九師抵省後尚未開拔陳督軍與楊師長籌商以省城兵力單薄以蘇軍七十六團留省駐防其餘七十四團曁砲兵團機關鎗連一併定期開赴贛南助戰其七十六團已於二十五日移駐城内南營坊昭忠祠以資防範所有蘇軍炮兵第十九團團長楊立言率所部全團官佐兵士曁運輸隊二營於二十四日由潯專車抵省駐紥牛站兩旁聽命出發陳光遠督軍現以 
 
 
 

Page 7

 
 
贛南戰事緊急粤軍將有分途入贛之舉曾致電中央懇請參陸處轉令閩督李厚基速飭童葆喧進兵潮汕攻入粤軍之背又令曹錕飭吳佩孚進兵郴縣攻入粤軍之而牽制粤軍使不敢分途窺贛並以贛南崇山峻嶺鳥道羊腸請曹速撥飛機兩架來贛轉赴贛南應用所有前次委派赴京請鎗械彈藥參謀冉紹雍由京領解快鎗六千枝彈藥五百箱已於日前抵省奉陳督飭令各軍分配發給矣鄱陽函云此地船戶前聞南昌軍用民船承雇處擬來鄱陽雇封船隻均欲早爲躱避以免裝差嗣因紅茶已到生意發作不得已暫觀動靜詎至本月十一日午後突有封船兵士數十名來此各帮船戶聞兵士均屬北音皆呼爲北兵封船一時紛紛撑避封船兵士見其各懷畏懼於是分往高門黄龍廟兩處攔阻併知會兩處護卡砲船各巡官無論大小船隻均不准出卡遂得封就大小船數十號均飭停泊撫州會館一帶聽候開行内有已裝紅茶撫船數號亦被封去各船行亦無法處置河干未封船隻思避此差多將船底打洞一河兩岸沉下者甚多兵士見各船故意逞刁乃將所繫河岸繩纜刴斷任其沉下以致河邊一帶非常冷靜船夥概行匿避靠河小店亦均閉門不開且籮夫粗工以及鄉民聞要捉人駕船一時均不上街市面生意頓形寂寞較諸舊曆正月元旦有過無不及惟已裝茶各撫船現尚擬求情免封恐未能邀其允准也 
[陜省弛烟禁後之狀况與影響]  
　　陜自禁烟以來每年鎗决者不下數百人去歲烟苗已告肅清而陳樹藩倒行逆施因軍用無着勒捐苛索無所不至近以地丁作抵借日欵四百萬無效遂彰明較著勸民重烟誤陜誤國莫此爲甚茲將其勸種鴉片告示照錄如下陜西善後清查總布告云照得陜省烟苗上年業告肅清近因地方不靖謡言四處流行愚民乘間偷種罌苗聞已發生督軍省長專電呈請實行寓禁於徵聲明從重罰辦嚴飭印委查明每畝罰銀六兩加一經費隨徵分作兩期繳納初次先收二成如敢隱匿不報查出辦罪非輕鄉保知情賄縱一併照章重懲爲此切實曉諭仰即知照凛遵劉瞻漢佈告中之所謂春苗現已發生者即有烟苗而不禁之確證每畝罰銀六兩者即巧立名目每畝徵銀六兩也分作兩期繳納者即種時收二成收時徵八成也 
　　該省自設立善後清查局大開烟禁之後各報紛紛揭載陜民又有來京控訴之風說中央政府已密電飭查並密派委員前往查察且各縣官紳亦多有具呈抗議者該局辦事人員近日異常慚懼劉總辦連日在督軍公署密議情狀甚爲狼狽 
　　自陜省弛禁後影響及於隣省昨晋垣來信謂有自省南來者言路經沿黄河各縣一般鄉民聞陜省今春有種鴉片之事竟紛紛思渡河販士以獲厚利當局以禁煙事項關係外交乃該省竟有此種現象不獨貽害於吾晋實貽害於國家聞將嚴令沿河各縣之官吏實行查禁矣 
[满洲經濟界競爭之大勢]  
　　日本經營满洲之大要首在經濟的發展而銀行營業實居其進展之關鍵故年來日銀團屢隨經濟狀况改進其營業方針如關東州之施行金本位銀團之拓展營業皆是也日昨日文報載稱大連銀行團因满洲之經濟的發展不能仍守舊制之營業近益採取積極的方針若夫朝鮮正隆等之擁有大資本者已於满蒙各地拓展其活動之新世界而小資本者亦决計增資接踵繼起以期不失財界勢力之均衡甚至向主消極的營業之中國人之銀行亦受剌戟漸次醒覺而變其營業方針如大連中國銀行支　年前陷於一時的悲境幾於門可羅雀近自内部改革適合時宜首先與日本財界提携力求中日經濟之融洽曩雖專辦華人生意近則自數月以前增加金櫃辦理金票生意邇來亦漸著成續是爲極可注目之現象也加以交通銀行行將開業亦有斡旋於中日人之金融之意向要之此皆伴隨满洲經濟之發達而來以致此等助長機關之任務漸次瀰漫於中國人之銀行實財界將來最可注目之現象云云可見東三省金融界之大勢矣 
[皖省近事]  
　　　　此次援湘安武軍臨時軍費現由政府照撥三十萬元滙蚌當經倪嗣冲分撥十萬元交由馬聨甲司令携至前敵應用 
倪嗣冲現令李傳業將所部之軍隊悉數開拔萍鄉瀏陽等處與馬少甫軍隊集合一處以便進攻 
　　省敎育行政會議現已蕆事已於今日（三十八日）午後二時舉行閉會禮 
　　新調皖敎育廳長馬鄰翼昨由甘肅來電准下月中旬起節來皖蒞任 
　　皖省第一區懷寗縣衆參兩院初選刻已完竣已在縣署大堂當衆開題 
　　皖督現以省城兵力單薄擬由蚌分調兩營來省鎭懾並電令各縣招募警備隊藉補軍力 
[蘇議員挽救時局之提議]  
　　江蘇省議會昨日正式開議茲錄蔡議員璜之提議案如下 
　　内訌不已武力横肆勢成暴民政治不可收拾孫中山謂南北一邱之貉痛乎其言西南且勿論北方居政府地位佔國際名義不顧倒行逆施以國爲殉軍械借欵電信借欵累累無窮茲且簽定軍事秘約姑無論借欵之抵押利害若何秘約之主權喪失若何以爭私派權勢而刦持兵戈以兵費悖出而濫借外欵以借欵牽掣而徇結隊條約長此終古不至完全斷送國家永墜淪胥不止時勢至是夫復何言過往勢難挽救唯有要求政府將各種借欵明示確數及用途上項條約宣布正文及附欵以釋羣疑一面宣告各國外交團共和國家人民爲主體非經法定民意機關同意無論成立何種借欵結合何項條約國民斷不承認冀弭後患至南北根本解决問題在國民是否有眞實能力而國民能力之消長視是否有同命决心全國商會聨合會痛深切膚已呼號奔走力竭聲嘶省議會聨合會督促進行力圖振厲與商會聨合會浹誠聨絡以厚能力是否有當請交大會公决贊成人金天翮許蘇民陳大猷高瑩唐圻鎭楊道樞 
[蘇敎育行政會議紀事（五）]  
　　今日（二十八）爲江蘇省第三次敎育行政會議之第三日上午八時三十分開議符議長主席出席議員一百八首由審查長鄒楫報告審查江蘇敎育廳諮詢第二次省敎育行政會議議决各縣敎育經費分别整理擴張辦法是否均已實行案公議本案不在審查範圍之内應請敎育廳通令各縣知事分呈備核茲將提議各案分别審查報告如下 
　　（甲）關於整理者整理屠宰附税案（子）宿遷縣視學請議整理屠宰附税案（丑）淮陰縣第三科等請議屠宰附税宜劃一辦法案（寅）青浦縣第三科第請議屠宰税帶徵特捐案公議上列三案合併審查宿遷縣視學杜壽祺所提案内甲乙兩項除每學期三字改爲每月兩字外其餘悉照原文（淮陰青浦兩案與上案大意相同）討論終結付起立表决多數通過審查長又報告整理中資捐案（子）淮陰縣第三科等請議中資捐宜劃一辦法案（丑）南滙縣視學等請議規定中資捐劃一辦法案（寅）崇明縣敎育會會長請議整頓中資捐案公議上三列案各縣已行者務令切實整理涓滴歸公未辦者從速實行應由勸學所擬具抽收辦法呈準施行付討論從速實行句下修改爲此案公布後應由勸學所於文到二個月内擬具抽收及稽核辦法呈由縣知事轉呈敎育廳核准施行起立表决多數通過審查長又報告整理牙契附税案（子）東台縣視學請議整理牙帖附税案公議請敎育廳通令各縣知事照本省第二次敎育行政會議議决案實行又整理各縣縣市敎育欵産案（一）宿遷縣視學請議整理敎育費項下捐税及欵産案（二）松江縣公署敎育主任等請議清理縣市鄉敎育欵産案（三）江陰縣視學請議各市鄉學董收支細數責令每學年終公布一次案（四）泗陽縣視學請議整理固有欵産及廟産案（五）常熟縣視學請議回復固有學欵案（六）豐縣勸學所長請議敎育經費不得任意挪用案（七）金山縣公署敎育主任請議保固敎育欵産根本案（八）溧水縣敎育會會長請議規定附税項下敎育費之實數案公議上列八案依據性質分爲下列數項（一）清查縣市鄉敎育項下捐税欵産數額及其租金息金實在數（二）敎育項下有之田房産請廳長令行各縣勸學所知事督同迅即開明坐落畝數四址及間數并繪略圖分呈備案其有未經清丈者得略去四址及繪圖但須說明理由（三）將以上二項由勸學所分列圖表（照省定表式）除送各本縣修志局查核刻登外並刋印報告分送各機關（四）縣市鄉敎育經費收支數應由勸學所每學年終細析種類分别列表公布（五）凡各縣敎育欵産已被挪用或侵佔者應請敎育廳令縣知事分别查明責令歸還討論終局付起立表决多數通過 
　　（乙）關於擴張者審查長報告一宿遷縣視學請議抽收絲繭竹木紗布　糧等捐案二江陰縣視學請議寛籌敎育經費案三靖江縣視學請議設法擴充各縣敎育費案四漣水縣視學請議實行舉辦敎育特捐案五南滙縣　學等請議抽收棉捐案六宜興縣公署掾屬請議廣籌經費案七崇明縣勸學所長等請議實行帶征公賣酒捐案八江寗縣掾屬請議烟酒公賣擬照屠宰税帶徵敎育特捐案九無錫勸學所長等請議籌築地方經費案十溧水縣視學請議敎育經費責成勸學所切實籌劃分年擴張案十一銅山縣視學請議加收雜糧牲畜畝捐案十二豐縣縣視學請議抽收皮油捐案十三束台縣視學請議籌劃鹽場敎育經費案十四崇明縣勸學所長等請議帶徵房捐十分之二案十五淮揚徐海縣視學等請議加增畝捐作爲固定敎育經費案十六金山縣公署敎育主任請辦畝捐案十七吳江縣公署敎育主任請議逐年推廣地方敎育宜先廣籌經費案十八靖江縣敎育會長請議對於地方敎育經費籌捐方法案十九崇明縣敎育會請議寛籌敎育經費案二十江陰縣勸學所所長請議加占附税成數案二十一南滙縣掾屬請議寛籌經費案公議以上二十案依據性質分爲下列數項（一）徵收畝捐及增加忙漕附税案各縣已經實行者應照舊辦理其未行各縣應由縣知事體察地方情形呈請省長核辦（二）徵收房捐案應由各縣察酌辦理（三）烟酒公賣帶征敎育費案仍照本省第二次敎育行政會議議决案由廳呈請省長核准施行（四）征收各項特捐案所有各縣之大宗農工案出品均可酌量收捐應請敎育廳通令各縣察酌情形妥擬辦法呈准施行（五）原有附税增加敎育費數案應請敎育廳通令各縣編造七年度預算時於原有附税内酌加敎育費成數討論終局付起立表决多數通過又報告創設敎育林及承領學校附近官荒案（一）銅山縣視學請議各縣酌設敎育林案（二）江寧縣掾屬請議小學校得承領附近官荒山地案（三）江寧縣視學請議學校附近官荒山地應照章承領案公議應請敎育廳通令各縣查照歷届成案辦理并由縣轉令勸學所調查各區學校附近官山官地若干繪圖具說呈准施行付表决多數通過又報告增加勸學所經費案（一）嘉定縣公署第三科等請議酌加勸學所經費案（二）銅山縣視學等請議增加勸學所經費案（三）南滙縣公署掾屬等請增勸學所經費以備實行職務案公議勸學所職權較廣事務較繁現定經費各縣實係不敷支配應請酌量增加以利進行討論終局改爲建議案由敎育廳建議省長付起立表决多數通過又報告審查無結果各案（一）江陰縣勸學所長請議增加二釐徵收費案（二）儀徵縣視學請議忙漕税逾限加征罰欵留充敎育費案（三）泗陽縣視學請議追加湖灘營汛屯衛各地附税案（四）崑山吳縣縣視學等請議各縣敎育經費宜破除市鄉界限案表决存會備查毋庸作爲議案 
　　報告討論畢遂依照議事日程接議第一案敎育廳交議整理國民學校辦法案第二案敎育廳交議小學校宜酌設補修科案第三案核交上海縣敎育主任李宗鄴請議小學敎育務求平均發達以立普及敎育之基礎案第四案核交沛縣視學李昭軒請議高等小學校國民學校舉行週會式案第五案核交宿遷縣視學杜壽祺請議各縣宜設備修科爲升學之預備案第六案核交蕭縣視學孟昭潛請議學校宜利用開會時機以謀統一之進行案第七案核交碭山縣視學汪學顔請議提倡私立學校期易普及案第八案核交蕭縣視學孟昭潛請議推廣小學宜提倡私立以漸達普及之目的案第九案核交銅山縣視學張明新請議奬勵私立學校以謀推廣案第十案核交豐縣視學李慶恩請議設夜班學校以補助敎育案第十一案核交沛縣視學李昭軒請議推廣徐海道童子軍敎育案第十二案核交江浦縣視學王觀釗請議設立小學手工敎員補習所案第十三案核交碭山縣視學汪學顔請議小學手工宜取各地特産原料案第十四案核交碭山縣視學汪學顔請議小學校課程宜採用國樂案第十五案核交青浦縣敎育主任掾屬施恩霖視學陳龍章請議小學敎員實行研究參觀案第十六案核交嘉定縣敎育主任掾屬侯兆圭勸學所長顧瑞視學戴洪恒請議組織小學敎育函授學校案第十七案核交省立第一師範學校校長王朝陽請議師範生服務時之待遇應否規定一標準意見畫案第十八案核交上海縣敎育會請議規定國民學校應爲女子酌設專校以資提倡案第十九案核交揚中縣第三科員蔣慶堯等請議小學敎員薪金應從優規定以資安心於敎育事業案第二十案核交松江縣敎育會請議學生發達之各高小校國文敎員應酌加修金案第二十一案核交江寗縣視學孫濬源請議優待小學敎員案第二十二案核交江陰縣視學陳錫琨等請議各縣組織小學敎員恤金會案第二十三案核交江浦縣視學王觀釗請議提倡實行小學敎員年功加俸案第二十四案核交江寗縣敎育主任掾屬凌玉成請議優待小學敎員應請與奬勵案並行案第二十五案核交松江縣敎育會請議國民學校曁高等小學校當酌設貧額以普敎育案第二十六案核交松江縣敎育會請議兒童年逾六週家族不令入校宜若何處置案第二十七案核交江都縣敎育會會長丁寳榮請議高等小學校及國民學校均宜注重實用案第二十八案核交溧水縣敎育會會長錢桂馨請議整頓鄉立國民學校案第二十九案核交揚中縣第三科蔣慶堯等請議各項完美敎順要目表册圖式擬請敎育廳徵集考查編印分送各縣小校以資考鏡案第三十案核交上海縣視學朱　請議商埠敎育應請國家補助案主席宣告本日議事日程交議各案先付審查俟審查報告再提出大會討論當指定章慰高等十五人爲審查員十一時四十五分宣告散會 
地方通信 
[蘇州]  
　　康有爲到蘇日前康有爲偕同沈曾植及林某等四人由浙來蘇暫庽城内東美巷汪宅盤桓數日即赴常熟專謁前清師傳翁公墳墓經常熟縣張知事特派警察巡船護送已於二十八日到蘇暫假盛氏留園爲庽所官場不甚接見云 
　　兇犯執行死列吳縣地方分監内絞斃罪犯蔡孝藩一名蔡係河南人去年以主使殺人支解屍身案經句容縣緝獲訊明判處死刑蔡赴高等廳控訴復審仍照原判又提起上告經大理院駁回仍照原判執行由王檢廳長委派本廳檢察官於五月二十八日赴地方分監將該犯如法絞斃云 
[松江]  
　　奉賢學界電請改委勸學所長奉賢縣公署自奉省令飭組勸學所後學界中有屬意公欵總董汪瑞粟者曾函縣署要求轉廳加委詎此次省令揭曉所長一席爲縣視學朱聲鳳所得該邑學界陸文粹等於二十九號來松電敎育廳長云朱聲鳳蒙委爲奉賢勸學所長輿論一致反對因朱曾充視學五年旣無規畫亦無報告且高小聨合會藝於算術等科命題閱卷遞次差誤學識才能俱屬平庸縣署被選係内幕作用非地方公舉唯念所長一席責任匪輕爲敢電請廳長改委全縣敎育幸甚奉賢公民陸文粹等叩 
[無錫]  
　　請示當選人姓名錯誤之處置無錫衆院初選當選人中華山與蔡君植兩名與調查員呈報縣署之名册不符華於選名册上爲華鳳山蔡則爲蔡演存前已由楊知事電禀省署聲明錯誤茲已當選楊知事除將三十二名當選人姓名宣示外其華蔡二名則於昨日電禀省署請示辦法原電略謂衆院選民蔡演存前經據情電呈係蔡君植之誤當奉梗電應准入場投票茲該民以蔡君植姓名當選與原册姓名確有未符曾據聲准以蔡君植姓名入場投票應否認爲有效又選民華鳳山以宣示名册及原調查册均係華山並未錯誤無從更正而調查員呈縣名册及縣照造之抽票簿均多一鳳字前亦經據情電呈當奉徑電應毋庸議惟宣示名册及原調查册旣與調查員呈縣名册及縣照造之投票簿不符自係繕校錯誤應以原調查册及公布在外之宣示名册爲憑茲該民亦以華山姓名當選應請作爲有效除將初選當選人三十二名先行榜示外其蔡君植華山二名當選姓名不符究應作何辦理之處伏乞電示遵行 
[揚州]  
　　修志局近訊江都修志局自開纂迄今三月各區採訪員徵訪員按月領薪而送稿寥寥尤以四六九區爲最現該局主任鄭斗南函催各主任採訪員速即採訪云 
　　十二圩之請兵儀徵十二圩本駐有十九師軍隊嗣經楊師長調回援贛該處紳董以地方空虚赴省請兵李督軍飭令駐楊巡緝隊酌撥軍隊劉統領業令行三營營長丁笏卿派第十連開往駐防矣 
[杭州]  
　　省議會常會紀事浙江省議會昨日（二十九）下午一時開會秦副議長主席依照議事日程首議疏浚桐江上游航路修正案開二讀會逐條通過接開三讀衆無異議即咨請省長公布次議浙江省中華民國五年度省地方歲出入决算書議長云追認五年度决算案内不合預算各欵案與决算案有關係應提前付議當由何審查長報告審查結果各欵說明尚能言之成理應子追認至警備隊總司令部及省會工務處兩欵仍無充分理由應行否認陳鍾琪任鳳岡云應開二讀會討論衆贊成副長云先將内務費二讀除工程處經費否認外餘均追認接讀財務敎育各費亦一律通過 
[寗波]  
　　鎭海參院初選揭曉鎭海縣參議院初選舉於本月二十五日投票當日以投票人未足三分之二次日接續投票開票當選者爲余民進俞世昌陳居綸陳巨綱傅家銓張介臣盛在珩陳良楨鄭允中王正常爲候補當選人 
　　師校生往蘇參觀寗波省立第四師範學校本科四年級生行將於署假畢業近已修業完竣擬往江蘇無錫等處參觀敎育以廣見聞而資經驗咋星期二日（卽二十八號）下午已由監學陳君及張黄諸敎員率全級學生計二十餘名首途矣 
[嘉興]  
　　參院初選投票情形四誌二十八日爲本邑參議員初選投票之末一日所選舉者純係候補當選故投票者咸抱冷靜態度矣直至下午六時始行投足法定人數是日共到選民一千四百零三人（在總數三分之二以上）放棄選舉者六百七十六人遂於二十九上午在二堂當衆開票當選者爲張殿臣方於策潘保潤許源麟徐執勤吳适如陶嘉淑陳樹榮孫祖一鈕士芬周爵陳兆崙宋寶瑭沈孝慈張煥文于多釗顧如桂周訓姚肇基董德孚陸崇安閔壽康趙景章鮑肇培金兆爕楊清標沈金科吳文霓王曰榛張文漢顧元動湯式九沈宏魁張悅道嚴培德梅基金棐陳直安杜榖生陳世楨高甫平章葆根潘金相程兆鈞吳寶祺虞乃奎戚啓濤 
[安慶]  
　　懷寗參院初選懷寗縣參院初選經朱知事親自監督投票當依秩序投畢開匭檢票儲乙然得票七十五張當選其餘丁某何某蔡某等均得票二三十張不及法定票數須行續選云 
　　呈請軍隊保護繭廠當塗小丹陽鎭設有繭廠二所繭商前來採辦滙欵動以數十萬計特呈請水警派撥軍隊前往保護刻聞該處水警署已撥二十名前往保護云 
[武昌]  
　　商會故會長之請褒揚武昌商會會長殷友于逝世商會董事公推張副會長曁吳幹丞赴軍署呈請褒揚王督軍函覆殷會長奔走國事維持地方頻年以來勳勞卓著本督軍省長實嘉佩之所有殷會長在會成績尚希貴會詳細記載以聞於國俾彰不朽至會長事務旣係改選在即此時應暫由張副會長兼理以一事權而資熟手昨派副官赴殷府問唁想已察照云 
　　中華大學近况中華大學文科大學班曁中學四年級班刻已休課温習分報敎育部省長其畢業考試期指定以六月十號舉行並請派員監考又本月二十五日舉行春季旅行全體整隊赴漢口諶家磯並考查造紙廠全隊共七百餘人云 
[濟南]  
　　龍口商埠地租經收辦法龍口商埠興築公司因經收地租事與商埠局權限不清經公司擬具辦法請求省署咨部核復茲奉省署訓令云龍口商埠租地發照辦法係先由公司會同埠局照章將全埠地叚等級劃分清楚造册存局除洋商承租地畝由埠局經理其餘普通租戶由公司照章辦理倘有加價出租情事該局得隨時糾正至所發契據仍用埠局名義按月酌發公司隨時塡給各租戶月終由公司彙造清册函送埠局茲准部咨以如此規定尚屬妥協合行令仰該公司知照云 
[天津]  
　　截止平糶免税期直隸去年水災之後曹省長曾電商財政部交通各部凡直隸各縣平糶局赴各省販買糧食由省長公署發給護照經過關卡概免税釐以示體恤由部核准在案財政部以現届陰曆四月麥秋將熟民間不虞乏食所有前項辦法應即尅日取消以重税源當經曹省長電復以本月底爲截止日期昨已通令各縣一體遵照矣 
　　中學會議之訓令直隸敎育廳訓令云本年中學會議定於七月十日在津舉行各中等學校校長應即於開會之日前來廳報到並於開會二十日前將會員履歷連同提議事項繕摺呈送以便彙核其與會旅費仍照向例在本校學欵内支給仰即遵照辦理 
雜評一 
[曹錕回直（默）]  
　　曹錕之請休息久矣因中央一再慰留而遲遲不行今何以突然回直耶如爲病而就醫則何必併司令部而撤消之耶意者曹盖實行其以戰事責任讓之徐樹錚耳徐所抱據直練兵之奢望知已無成乃變計親曹冀藉曹以達其清湘之目的所謂不得已而思其次也然而曹豈不知此故徐一至漢而即毅然回直歟 
　　吾於曹之回直一以見徐樹錚個人之失敗一以見直派内爭疏通之無效更進言之則足以見段閣主戰策之窮矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[美人紀念陣亡兵士]  
　　昨爲美人紀念陣亡兵士之日旅滬美人於晨間集於靜安寺路公塋舉行追悼禮到者數百人他國人士亦有參與者秩序極爲整肅美人義勇兵列隊於門口美按察使登壇宣讀美總統威爾遜諭文繼由敎士誦祈禱文終由美義勇兵放鎗三排以示敬意 
[美童學校之升旗禮]  
　　美國大學俱樂部昨日午後三時以綢旗兩面及小旗三面贈與美童學校該校於舉行升旗禮以前由美按察使演說略謂此旗非徒壯觀或點綴風景乃是國家之大標識所以表示世界最大民政國之歷史與觀念並激動美人愛國之最大熱心也旋述美旗之歷史及其光榮詞極警動演說旣畢行升旗禮後由全校高唱國旗歌乃散會 
[萬國商團華隊舉行祝典]  
　　上海總商會致松滬盧護軍使函云上海萬國商團華隊成立至今已十二年與各國商團同負地方治发責任成績卓著中外稱揚茲於五月三十一日即星期五在敝總會舉行十二週年紀念禮依照各國商團章程凡遇慶祝紀念須請本國最高地方長官蒞場藉以提倡尚武激勵後起除已恭備請柬送呈鈞鑒外合再肅函奉迓届期敬乞節麾蒞會寵賜訓詞不勝榮幸之至並祈速示爲感 
　　護軍使復函云辱承承榮邀本應届時趨赴藉覘盛典奈以冗務覊絆恐難如願當派馬參謀長鴻烈代表前往即請查照是荷 
[滬寗鐵路脚夫之恐慌]  
　　五月三十日英文滬報云滬寗鐵路脚夫因聞路局行將解散若輩另以他班脚夫爲代突於昨日下午相約罷工今晨經婉勸後復照常工作惟今日若無和平調停之法明日將復罷工聞此種脚夫原由某人承攬招集該承攬人於脚夫所得之欵分取若干成所入頗豐近有某站長建議開除該承攬人而由政局自行招募脚夫故即引起此次風潮今日下午車務長等與原承攬人曾開會議大約可以議定解决方法路局並不認有解散原有之脚夫之意云 
[盧布跌價原因之大概]  
　　英文滬報云盧布兌價前曾稍漲近數日内則又下落本埠人士對於此事頗爲關心蓋以近來經營此種投機事業者實繁有徒也其俄報載有新聞一則讀之可知盧布跌價之原因爰錄於下日人前廣購盧布售諸美國獲利頗豐美國茲忽禁止俄幣入口故日人現於西比利亞中國各處銷售其存積之數據確實之統計俄國現每日所印紙幣就其幣面價值計之有一百四十兆之多俄政府委棄彼得格勒之前則有一百七十兆之多政府今雖已入過激黨之手而所印者仍爲克倫斯基氏主持内閣時舊版紙幣過激黨迄今尚未發行新版紙幣印刷廠内共用工人七千名云 
[滙豐銀行收到大批現銀]  
　　英文滬報云據滙豐銀行總理史丹芬君聲稱今晨該行收到哥倫比亞船運來大批現銀共值金洋七十五萬元此銀鑄成巨錠共有六百餘塊云 
[常關遷淞云未提議]  
　　江海關馮監督昨復南市縣商會函云逕復者准來函據各船號商聚源成等二十一家聨名蓋章來函以商號等皆以自置帆船營運貨物爲業因常關設在滬南故商號亦開設在此近聞滬南常關有遷移吳淞之說聞悉之下惶駭莫名懇請代呈關監督轉呈税務處將常關遷淞之議取銷以維市面而恤商艱等情到會查江海常關設在滬南歴年已久各商號均在南市於裝卸貨物及報關等事向稱便利若使當關遷設吳淞於各商號深形不便來函聲叙各節確係實情相應據情函達懇即轉達税務處俯賜察核將遷淞前議准予取銷惠恤商艱同深感戴等因查此案前據大達輪船公司等呈請前來當經本署據情函詢税務司查復旋准復稱查南市常關設立多年如果於商務税課有益而有遷移之必要在本税務司自當先行函致台端商辦蓋凡事如須更改舊法必將預爲布置妥當始可從事此一定不易之理今該公司等以傳聞無據之詞遽行呈請緩議未免過慮矣現在常關魏署副税務司接任未久一切關務正待詳細調查一俟情形熟悉將來如爲便益商務税課起見有須將南市常關併入淞關之處亦必先得本税務司同意方可届時當再函致尊處商量辦理等因業經批復在案是此事税務司處尚未提議以後如果議及本署自當體察税務商情呈請處示以定行止决不至輕易更張也相應函復即希貴商會查照轉知該號商等一體知照爲荷 
[華僑注意中日新約]  
　　本埠華橋聨合會得悉南洋新嘉坡荷屬泗水各處華僑邇因中日共同條約一事開會集議日必數起並函電紛馳迭向該會及祖國各要人探詢國内情形及條約内容乞即詳告俾釋遠懷云 
[學生干預中日協約之取締]  
　　上海縣知事昨日訓令各區學務委員曁各校校長云案奉江蘇敎育廳廳長符梗電開奉敎育部箇電開中日協議條件專屬防敵範圍以前報紙登載殊多誤會各校員生自不得任意干預如有在校生徒聚衆開會及刋布流言情事應由各校校長督率職員嚴加取締以維學風倘或軼出常軌應即嚴重處理不得寛縱即希轉令遵照等因奉此除分電外合亟電仰該知事轉行所屬各學校一體遵照等因到署奉此除分行外合行令仰該校長即便遵照此令 
[沿路講演之干涉]  
　　昨日午後三時許有形似學界中人三四人手持講求衛生之書籍在九畝地大境路講演衞生與愛國之關係聽者甚衆被該處守望崗警所見上前干涉將人驅散聲言若非學界中人定即拘辦該學生等即往租界而去 
[閩省又派員役北上招兵]  
　　福建李督軍派員招募之新兵先後過滬迭紀前報茲以攻粤軍隊屢次失利各處援兵未能到齊非再添招新兵難敷調遣因又電請中央核准續在北洋添募新兵三千名昨已派令副官曹斌臣帶同員役人等過滬前往直魯一帶招募矣 
[捕房代表請辦三十六個黨]  
　　虹口梧州路某肉莊主任全順偕證周阿章等指控三十六個黨流氓江北人陳記友（即陳六）糾合同類陸壽毛沈桂林鮑阿成徐財聚李洪發王阿五曹如來張洪生張金生等將伊軋入松柏樓茶館嚇詐洋二十元由捕將陳等與婦人陳王氏鮑朱氏一併拘解公共公廨迭次訊供判陳王氏鮑朱氏先行開釋餘人押候訊核在案昨晨又經復訊先由捕房代表牛門律師上堂詰據陳六供稱與陸壽毛等各人均不相識並仍堅稱因魚販鮑阿成之事由巡捕姚四金邀往松柏樓茶館内共同談判並不勒詐並延羅斯律師到堂辯稱本案係是原告一面之詞且原告見證亦做肉店生意據供在茶館内聽得有人要拆梢洋二十元伊即走出此語甚不可靠觀此則原告證據尚欠充分應請將案註銷復由牛門律師聲稱查被告陳六係是三十六個黨專在公共租界内向喜事喪事人家任情勒索且曾犯持刀行兇案經公堂笞責押辦有卷可查雖據供稱現在經放事輛然仍專管閑事實非安分之徒至陸壽毛亦曾犯過搶案經公堂訊辦有案其餘被告亦多係下流人物應請一併嚴究云云當經張襄讞商之英白副領事判陳壽毛押西牢三月陳記友罰洋四十元如無力認罰改押西牢二月其餘各罰洋十五元充公無洋各改押一月以儆 
[偵緝連刦數家之引導人]  
　　吳淞崇明北沙脚某姓家前晩被盜十餘人撞門入内各執器械向事主嚇禁聲張翻箱倒篋刦去金銀飾物現洋等約共一萬餘金（據云有紅土八包亦值千數百金）各盜得贓後復向鄰近村莊連刦數家獲贓不少旋向海灘駕舟逸去後經各事主開單投報水陸警區即由探警等查悉此事係由前在某公司輪船充當茶房之某甲爲線糾盜往刦昨特帶同眼線持文來滬至滬南十六舖一帶秘密查緝一面派人持文投報警廳請卽派探協緝務獲解究云 
[搶物行兇之辯論]  
　　滬城勸業場稽查人王官鼎控被周順寶在途搶刦衣包並用鐵器擊傷頭部等情曾經地方檢察廳將周迭次研訊釘鐐收押王之傷痕着令自醫候示在案茲悉此案因周順寶堅不供認業已傳到肇事地方之站崗巡警張鴻興與之證明由檢察廳提起公訴昨日下午一時審廳劉思誠推事官會同沈炳榮檢察官開第五庭研訊命提周順寳至案據供孟河人年二十一歲在馬姚弄姚順記紅木作内爲夥並不爲非是晩十一時許與友人在北市飲酒回作行至新北門内新街地方見有多人在彼爭毆民人駐足觀看詎被王官鼎用鐵尺向民人頭上猛擊一下民人當時因酒醉糢糊被擊後並不與彼交涉往法租界方面跑去即爲巡警拘案是實問官曰據檢察廳起訴到廳案情頗爲重要爾當據實供明尚可寛恕周堅稱實遭誤拘求察又傅張鴻興至案據稱直隸人年二十八歲在一區二分駐所充當巡警本月十三號夜九點至十二點一差站崗在新北門口十一點二十分鐘時忽聞有人呼捉盜之聲巡警即跟縱前往察看當在七星井見有一人狂奔而來瞥見巡警即將手中所持衣包抛棄在電杆木旁飛步奔逃巡警隨後追趕至民國路由游巡二隊巡邏警士帮同將被告拘獲至鐵尺一根係在地上拾起云云問官曰爾曾否認明面貌該警答稱並不認錯實是被告周順寶訊至此即由沈檢察官起言曰本案已據巡警張鴻興證明一切應請貴審判長公判當由選任義務律師出庭代被告辯護謂本律師查得肇事原因緣王官鼎先在勸業場爲稽查後在門首收票不肯通融無論何人入内游玩必須購票否則一律拒却因此結怨於人此次由仇人在要道守候見王乘黄包車經過即將手中所持穢物塗於王之頭面王見人衆卽呼捉拿强盜實則並非盜刦至周順寶確在姚順記紅木作内爲夥本律師取得該作内工賬簿子一本呈案請察且當時該處四十七號門牌奚順興招牌店内首地上穢物狼藉满地亦一證據乃該警張鴻興祗圖邀功虚搆事實檢察廳憑信該警之陳述未免失當請庭上宣告被告無罪等語又據沈檢察官起言謂證明被告犯罪事實有三點（一）被告旣不搶刦又遭原告擊傷頭頂理應向之交涉何反奔逃爲巡警拘獲（二）被告再稱見有多人在彼爭毆何以知原告係坐黄包車（三）足見被告因搶奪原告之物致遭原告擊傷頭頂即此種種確爲搶刦無疑應請貴廳擬辦問官會商之下遂諭辯論終結着該警張鴻興回所供職周順管還押聽候宣判於是閉庭 
[四誌華人購買英公債之踴躍]  
　　英國在滬發行戰事公債三日間認購者甚爲踴躍昨爲第四日購者更多計陳雪佳君又經募一千五百鎊黄季植高實之仁誠連發聚安陳衡記新記包荃蓀諸戶各二百鎊鄭介如榮盛郭應周周敬之德大尤森庭諸君各一百鎊陳洽盛君三百鎊綏之君五十鎊張籋雲君經募中國銀行五千鎊某君一百鎊吳繼宏君認購一萬鎊匡仲謀王季謀可熾諸戶各一千鎊徵昌恒康張秋園潘桂軒諸君各五百鎊顧梅記顧筠生沈子謙唐志良嚴賡甫盛連城劉敏齋元昌永同錫記楊錦濤蔡成生陳炳麒新順記諸戶各一百鎊陳秀記君六百鎊廣昌號九百五十鎊同昌業廣劉吉孫邱毓庭諸戶各二百鎊愼記中孚唐仲良陶秉鈞貿剛諸君各五十鎊潘明訓君一千一百鎊連前三日總數已達四萬九千二百五十鎊 
[刋布滬寗路最新運貨規則]  
　　滬寗鐵路車務處以本路運貨規則前於民國四年修改後迄今已歷多年其間貨物運價逐次增減均係隨時通告並未彙刋成書茲訂定本路最新運貨規則一書業經付印告竣以便客商購閱以資查攷該項運貨價目自本年六月一號起實行已通告各站遵照矣 
[勸學所用人行政之權限]  
　　江蘇敎育廳訓令六十縣知事云案查本省現經增設勸學所所有關於用人行政事宜亟宜明定權限以專責成前經電請敎育部核示在案茲奉電開銑電悉蘇省勸學所旣已成立學務委員以及縣屬高小國民學校校長體育場易通俗敎育館長圖書館長等自應一律由勸學所所長陳請縣知事委任此復等因奉此除分令外合行令仰該知事轉飭遵照 
[開辦僑工事務局之報告]  
　　江海關監督馮國勳前奉國務院電令略謂江蘇僑工事務局正局長命該監督兼理並命方更生爲副局長除通電外仰該監督即行任事云云馮監督奉令後業將僑工事務局組織完備開局辦事昨已將開辦情形呈報齊省長請轉各地方官查照矣 
[美紅會將在大世界開大會]  
　　禮拜六午後二時起美國紅十字會在大世界開大會除各種遊戲照常外並開演本禮拜二遊行大會之長片影戲（按片爲第一次開演）及在美國商務參贊安立德君花園所照之影片美國及各國之紅十字會影片結彩東洋東大會（乘車者爲名國大家閨秀及孩童）中美音樂美國幻術活人畫片等等 
　　東洋東遊行會報到與會者有數十輛英國花店中央汽車公司開平礦務公司英人柯爾德卜泰羅號華洋保險公司雪爾浮西人等均有花車與會此舉由黄楚九趙晉卿何興華等熱心贊助大世界願將劵資一半助入美紅會是日門劵仍售二角 
[籌築依周塘馬路之進行]  
　　興築上寶依周塘馬路工程經盧護軍使飭令閘北工巡捐局長曹履冰會同該處紳商設法籌欵擔任興建等情已紀前報茲悉曹局長現已將路工詳細核估並向各紳商措籌欵項議有頭緒决定於日内將該塘中段各橋樑橋墩先行建築一面派員向該塘就近寺廟中商借築路軍士駐宿之所聞過端陽節後即須開築云 
[開辦浦岸公司之阻力]  
　　滬南十六舖各碼頭扛挑貨件之苦力人數頗衆近由陳湘濤等發起組織浦岸公司擬發給號衣俾歸統轄業已禀奉警廳准予給示正擬開辦間詎爲大達寗紹等公司所悉以該公司創立之初未與接洽但設立肩運公司須先商之各公司俟得同意方可開辦故均不能承認浦岸公司因此頗多爲難恐將成爲畫餅云 
[縱火眞相之揭露]  
　　住居山海關路十二號門牌之甬人王全榮曾在某公司爲買辦因於去年陽曆正月十六號夜串同式老夫王樸生用火油遍地洗洒縱火圖賠保險銀兩經總巡捕房查悉飭探將兩王拘解公共公廨訊供明晰判各禁押西牢七年在案茲王全榮之眷屬不服判斷特延代表律師具禀公廨請求復訊前日午後由捕將兩王從西牢内提出解送到廨經原審官關讞員會同英卓副領事升座研訊先由捕房代表牛門律師上堂陳述案情繼由被告代表穆安素律師向被告王樸生詰據供稱去年放火之事係我所爲王全榮並不在場因彼與我合做羊皮絲貨我向外洋購定運滬被王全榮私自售去盈餘銀數千兩均被吞沒是以懷恨乘彼出外將火油澆洒地板上縱火焚燒希圖陷害實係一時之愚等詞供畢由牛門律師逐層盤詰之下又據王胡氏投稱被告王全榮係我之子我前幾天至英大馬路仝羽春茶館内尋友索討借欵忽有一人喚我出外附耳密告伊與我子同押西牢時據王樸生云放火之事是伊所爲與王全榮無關乃係挾嫌誣指等語我回家後即與媳婦商議延請律師到堂聲明請求復審云云中西官會商之下判兩被告交捕帶回候再訂期訊核 
[浦東組織敎育研究會]  
　　浦東第三區學務委員陸仲超發起集合各校人員組織敎育研究會業已推定顧聘珍王暉瞿慶鴻陶鴻翔四人爲主任員輪掌研究事項陸虎臣爲總統緝刋發會報昨已由陸君呈請沈知事分别委任矣 
[電車軋碎人力車之慘劇]  
　　昨日下午有年約三旬之婦人某氏因其夫嬸在北浙江路四百十三號日昇祥外國成衣店帮傭忽於前日急痧身死故特雇乘某甲之黄包車前往料理喪務詎行經北浙江路海寗路北首馬路中間適有七路電車由南往北五路電車由北往南致甲之黄包車被軋粉碎氏從車中跌出碾傷足骨甲亦被撞倒地碾去足趾兩隻均痛極暈去當經巡街捕聞警趕來抄錄兩電車號碼並司機人名姓旋將受傷人車送醫院療治一面據情回禀捕頭請爲核示 
[謀斃姪兒之控訴]  
　　紹興人胡子華向在閘北長安路協和絲廠爲司賬其兄子芳現任廣東某縣知事日前子華被兄在淞滬警廳控訴謀斃伊子移屍滅跡經警廳派探協同四區警署將子華拘解司法科聽候劉科長訊核 
[擄人勒贖准處死刑]  
　　本埠軍政各機關昨接李督軍齊省長會電略謂本略會電中央匪徒擄人勒贖請按照懲治盜匪法處以死刑茲准國務院七百五十八號函復照准合亟電知以後設遇此等案件發生一經獲案訊實應即依法辦理云云 
[破獲擄人勒贖案之奬賞]  
　　擄人勒贖之匪徒唐敦宣錢白卿鄭洪慶前因强刦奉化縣富戶王杏均來滬在南火車站爲京畿憲兵趙芝桂關學純等拿獲解經軍署訊實業於本月二十二號一併鎗斃在案茲悉盧護軍使以該憲兵等能將迭犯擄人勒贖之匪徒留心緝獲使王杏均骨肉完聚具見辦事勤能實堪嘉尚自應給予奬賞以資鼓勵業於前日籌洋二百元令發憲兵營張營長轉交第一連吳連長分别給賞矣 
[救濟劵行將開彩]  
　　本埠商界鉅子發起慈善救濟會發行有奬救濟劵以來購者非常踴躍現聞該會准於陰曆五月初二日在城内新舞台開彩凡中彩後應得彩金可向該會及本外各埠附近之中國銀行照數領兌並無折扣并募捐等事蓋該會主任朱葆三陸伯鴻徐乾麟等曾經邀集各董公同議决將所得劵價除給奬外其餘分配北方春賑及上海各慈善事業之用今該項奬劵五萬張號額倘能不日如數銷罄不特中彩增多卽北地災民與上海各慈善機關亦受惠不淺云 
[青年會徵求夏季會員]  
　　前日爲四川路青年會夏季徵求會員第一次揭曉之期與會者非常踴躍聞該會宗旨寓交誼於消暑之中是以徵求會員多多益善凡青年有志入會者莫不歡迎會費五足月十元四足月八元其所得利益爲游泳池泅水屋頂花園乘凉健身房湘雨浴等數十種欲閱詳細章程可往該會索取 
[寶隆醫院舉行博士考試續誌]  
　　同濟德文醫學校在寶隆醫院舉行博士考試業誌本報今探悉共考試主任爲福醫生陶爾德庫阼慈三博士考試科目爲解剖學比較解剖學藥物學醫化學衛生細菌學血清學等科口試結果甚佳當晩（二十九日）九時該校主任福醫生設筵私第歡迎陳驤博士并柬邀博羅彼得江逢治何理中等諸醫生作陪賓主暢談直至十二句鐘始散 
[中孚銀行創辦國外滙兌]  
　　本埠中孚銀行近與花旗銀行訂約託其代理倫敦紐約舊金山三處該行滙兌事宜又日本朝鮮銀行代理該行東京神戶大阪等處之滙兌台灣銀行代理該行横濱之滙兌廣東銀行代理該行香港之滙兌凡外國銀行之滙兌業務如信滙電滙票滙與夫支欵憑信世界各國旅行支票該行俱能承辦發行現已開辦生意甚佳云 
[美商食物公司之出品]  
 
 
 

Page 11

 
 
上海美商食物公司所出之凍鷄及鷄醬純照美國最新煑法味極佳美且補身體爲夏季有益衛生之品發行以來頗能膾炙人口云 
[派兵押運救濟奬劵]  
　　慈善團徐陸兩副會長以慈善救濟奬劵開彩之期已近而所剩奬劵尚有萬餘號深恐届期不能售馨爰特要求松滬盧護軍使分電蘇浙兩省督軍省長商請代爲勸導軍政各界官員量予購買昨已將劵五千張封固解浙又以二千張解送南京請楊李兩督軍代爲勸購以期一律售罄惟此項奬劵關係鄭重故又請由憲兵營各派憲兵四名分别押送云 
[貧兒院懇親會預誌]  
　　上海貧兒院總董周晉鑣施則敬等致南北商會各商董曁各團體函云敬啓者敝院成立以來諸賴贊助感佩無旣又以平時人少事繁未能招待周至實深歉仄茲於六月四日（舊曆四月二十六日）敝院成立紀念日期下午一時舉行第十六次懇親會表演成績並逢前創辦人曾公少卿周期謹行紀念儀式届期敢屈高軒指敎一是曷勝翹盼 
[宋統領謝絶舊屬員]  
　　兩浙蘇屬緝私統領宋明善自來滬接任以來已將三月對於所部屬員分别撤留業已定妥茲恐從前長蘆兩淮任内之舊員來滬要求差委故於昨日繕一佈告黏貼司令部前略謂以後凡有從前舊員來部要求差遣者一概屏絶切勿逗留自悮云云 
[開除陸軍學生之通知]  
　　松滬盧護軍使昨接李督軍咨開頃准陸軍部咨以陸軍第一預備學校學生唐邦楷（安徽合肥人）請假逾限已照章開除又陸軍軍官學校學生韓天恩（山東邑縣人）在野外測圖潛逃照章開除均請查照通令各軍事機關勿予錄用等情除通令外咨請查照一體遵辦 
[美副領事無暇陪審]  
　　昨爲星期四公共公廨受理各案輪應美領陪審因值該國於是日紀念陣亡兵士駐滬美國正副領事均在領署舉行紀念禮無暇蒞廨故先照會關會審員諭知檢察處轉告各捕房停訊早堂瑣案一天 
[祖餞税務所長預誌]  
　　上海税務總公所高子勳所長經江蘇胡財廳長飭令來省另候差委遺差委南京下關税所長陳竹甫接辦等情已紀前報茲聞新任陳所長准於六月一日將下關税所交卸後即可來滬接差而高所長亦已預備移交手續日來頗形忙碌南市縣商會正副會長顧蘇兩君訂於六月一日下午假滬北雅叙園設筵爲高所長祖餞花業代表沈潤挹與木業代表等則訂於二日（卽陰曆四月二十四日）下午亦假該園設筵祖餞云 
[山歌浜繭行之火警]  
　　楓涇蠶市本年出産頗豐全鎭及附近處所共有繭行二十七處自開秤以來已五六日鮮繭最高之價每擔開過六十元現湧朝已過價已跌至五十二三元該鎭之山歌浜地方有嘉興天凝莊倪商所設之某繭行於二十九日清晨因烘灶火力過猛忽然起火燬去所收鮮繭一千餘擔損失頗鉅幸向上海保有火險故經保各行均派員役前往察勘燼餘貨物並調查起火情形再議賠欵辦法據云該處去年所保水火盜兵險四項每萬保費一百七十五兩今年除去兵險每萬保費一百二十兩云 
[打兒子幾肇火災]  
　　英租界九江路又新街第二十九號門牌張潤興棉花店主張某因其子不務正業任意揮霍於昨日下午五時許加以責打由樓上追至樓下不料張某口中所含之香烟一時不愼落於稻草中旋卽着火濃烟满室幸由左鄰鐵絲店右鄰燒餅店及第一千一百九十號華捕與印捕西捕等瞥見竭力撲滅事後由華捕抄寫門牌號碼回報捕房請爲核辦 
[烟膏店與賭場之慌亂]  
　　法租界内私售烟土烟膏之處近又日見其多而以鄭家木橋一帶尤鱗次櫛比茲爲法捕房捕頭所知大爲震怒突於前晩親自出外巡查所有私售各烟膏店聞信之下即大起恐慌有將門燈除去者有將烟土運寄他處者有將所貼出售戒烟膏之條紙撕去者惟南誠信開張甫及二三日門首掛有紅緞金字軸　多幅一時不及遮掩乃將牌門立刻關閉計自上燈後紛擾至十一時始止賭場亦受影響於是夜偃旗息鼓云 
[皮箱内原來是土]  
　　閘北游巡隊士在北火車站查獲乘車人抛弃之皮箱一只已紀昨報茲悉該隊郝隊長已將皮箱解送司法科經段科員轉解淞滬警廳司法科開箱檢視内藏烟土遂飭偵緝隊查拿帶土人到案再行核辦 
[警察破獲烟窟]  
　　浦東塘橋鎭篾作阿松在家私設燈榻容人吸食鴉片昨經三區三分駐所宋警佐飭警前往拘獲烟客吳火生計阿弟山木生等三名抄獲烟鎗四根及烟燈烟灰等物連同篾作阿松一併帶所轉解警廳訊辦 
　　又松江婦人張吳氏在浦東爛泥賃屋私設燈塌容人吸烟過癮茲爲三區警署解警正本悉昨派長警前往將該氏拘獲並獲煙客王有生張恒奎周炳廷又抄獲烟膏九匣烟具數十件併解到區轉送地方廳午後經檢察官提案預審一過判令分别收押烟證存案候辦 
[呈請吊銷造屋執照之批示]  
　　滬南工巡捐局批徐桂記禀爲請銷照會以保屋産由禀悉此案前據明德公司雇匠俞昌記呈請拆造東青圜路房屋懇給執照核與本局定章尚無不合已於三月份發給營造執照嗣後該民禀請預防冒領業經批示在案查俞昌記領照建築之屋共有八十餘幢其中與該民有關涉者不過一小部分自無調銷全部執照之理旣據起訴法庭是非曲直應候法律解决本局已飭知該匠目將與該民有地址糾葛之屋從緩工作以符訴訟拘束仰即知照此批 
[船戶尋獲髮妻]  
　　船戶章富全之髮妻郭氏年三十一歲被金林發拐匿浦東陸家嘴地方昨經章訪悉鳴同三區崗警楊炳勳將金連同逃妻郭氏並嫌疑人王根生洪阿大等一併扭解三區警署經解警正訊明前情判一千人轉解地方檢察廳訊辦 
　　又函云網船戶章富泉之妻郭氏年三十一歲去年八月二十日背夫私逃章各處找尋無着直至前日始在下海浦浦中金林發船上見該氏在彼帮同駕駛章卽行追趕金即將船傍岸登陸逃逸祗將郭氏獲回昨日金林發糾同洪阿大王根生等多人在浦東陸家嘴將章富泉軋入小茶肆中向之拆梢正在爭論經巡警前往將金林發王根生洪阿大等一併拘獲連同章富泉章郭氏夫婦拘送三區警署昨日下午轉送地方檢察廳訊究 
[因何投浦自盡]  
　　前夜十二時半有年約四十餘歲之某甲不知何故躍入浦江自盡比划船往救業已不及其屍身始於昨日經水巡撈獲報告捕房諭將屍體舁入輔元堂候查有無屍屬再行核辦 
[人盡夫也]  
　　江北人宋四住居閘北永盛里其妻邰氏外遇頗多前日有姘夫冷老四丁某二人因妨姦起釁互相鬭毆經本夫宋四鳴警到來將冷拘獲丁乘間逸去乃將冷押解四區警署訊辦 
[汽車撞翻黄包車]  
　　昨日上午九時許某號空汽車由法大馬路自西而東將至鄭家木橋南街高生大烟紙店門首適有黄包車對面行來讓避不及被汽車撞翻磕傷車夫頭面膝蓋車亦折損坐客急即躍下幸未受傷即經崗捕將汽車號數抄記報告捕房黄包車夫因不願投行自雇他車而去 
[無賴攔路訛詐]  
　　彰日午後龍華鎭漆匠陸木生由北市往南至滬杭車站搭車回里有無賴張晋卿疑其身藏烟土意圖訛詐尾隨至生義碼頭僻靜處所將陸軋住任意搜索陸以未帶違禁品向之呵斥因而口角旋爲崗警所聞一併帶至一區一分駐所經張署員詰問一過以張不應攔路敲詐姑念一再苦求從寛罰洋兩元逐出不准逗留陸退去完案 
[聚賭衝突]  
　　無賴周連坤前晩糾集碼頭小工陸少卿周崐張金寶王坤在新街某號屋内聚賭牌九互起衝突周連坤將陸少卿頭部擊傷旋經崗警到來將周等五人併帶至署經解警正詰訊之下以陸少卿傷無大碍判周連坤罰洋三元周崐等三名各罰洋一元以儆 
[親戚干涉敗家子之辯論]  
　　王萬昌延請律師在公共廨控朱梅生揮霍遺産等情曾經公廨集訊被告延柯理瑟律師到堂聲辯以原告王萬昌無權管理朱姓産業遂判將案註銷嗣由原告繼續具禀復延律師投廨請求復審前日午後經俞襄讞會同英白副領事訊據原告代表律師譯稱被告朱梅生邇來專事游蕩日與不正當之人爲伍恐將祖産用盡貽誤終身原告因係近親尊長不忍坐視故請堂上給諭准予代爲執管並非私意圖吞云云被告代表柯理瑟律師起而譯稱原告律師請求復訊一層敝律師並不反對但原告前堂訴稱被告祖遺之産有三萬餘金今謂僅有一萬數千之譜前後矛盾不無可疑且於法律上實無管理之權應請仍照前晰將案註銷中西官會商之下判候原審官堂期解案復訊 
[貨欵如數追繳類誌]  
　　朱禮耕延朱斯芾律師控張子林不理繭欵銀五千六百二十一兩四錢二分曾經公共公廨集訊明晰判被告未出之繭先行拍賣備抵餘欠候再追繳在案前日午後又經提訊據原告代表朱斯芾律師上堂陳述案情並稱前奉公堂判决將被告存繭拍賣業已售見銀二千三百七十六兩尚少銀三千二百四十五兩四錢二分仍求嚴追云云俞襄讞商之英副領事白君判着被告張子林悉數償還違千未便 
　　又夁昌祥號經理黄連甫控江阿明不還貨欵一百三十餘元昨晨由公共公廨中西讞員傅訊原告延請律師到堂代表請追訊之被告供詞推諉中西官以證據確鑿無可諉卸判被告如數交還 
[不出定貨之辯論]  
　　美商美康洋行在公共公廨禀控新順泰鐵行主莊雲章定購火爐鐵皮延不出貨請追貨價及損失美金一萬一千六百八十元一案前日午後由廨復訊原告西人愛區納配延律師上堂譯訴前情並向見證王錦堂詰據答稱被告向原告定貨時我亦在場當時雙方訂有定貨單均經簽字云云莊亦延海德禮律師到堂辯稱被告向原告所定之貨因其不照合同交貨是以未出並向莊云章與見證徐芳洲樓善和鮑慶和等逐一盤詰良久堂上宣佈退庭判被告交保候禮拜五再訊 
[定購日本棉紗之糾葛]  
　　日商安部洋行在公共公廨呈控湯漢章不理定購三品棉紗貨欵請追損失銀六千八百五十餘兩昨日上午十時由李襄讞與日副領事林出君會開民庭研訊先由原告代表律師上堂譯訴前情並詰據見證金文波答稱商人在案部洋行爲跑街雙方訂立成單之時先由被告遣夥沈伯勤來行商明由湯親自蓋印代定三品棉紗一百包於去年六月二十六號書立成單後由經理鄔少華囑我至湯處催塡成單上數目令付保證金三千兩至二十七號據湯言成單在鄉間約七月一二三號在取而湯即於二十八號下鄉到期後屢次往催均未與湯會面如何有於七月二號收取莊票之理言至此復經被告代表律師向之盤詰一過中日問官會商之下判被告交保候再訂期復訊 
[老丈人向婿索債]  
　　沈硯農在公共公廨呈控伊婿方邗生不還借洋二千二百元昨晨由俞襄讞會同英卓副領事研訊據沈硯農投訴現年八十七歲被告係我之女婿於民國二年間三次向我借去洋二千二百元由謝信之擔保立有借劵三紙迨後屢索不還是以控究並延律師到堂代表請追訊之被告亦延朱斯芾等律師到堂代辯中西官判被告交保如無保人押候復訊再核 
[酒店深夜賣酒]  
　　虹口崇明路八十六號門牌某酒店主甬人張愷生因深夜賣酒被五百二十六號三道頭華捕查見以其違章據情回禀捕頭請廨出單將張傅案訊懲 
[索欠互毆]  
　　無錫人姚阿才與江北人王阿金劉祥鈞在虹口西華德路因索欠起釁互相扭毆被一千零七十八號華捕查見一併拘入捕房禀明捕頭飭各存洋保出候示 
[飯店夥已成殘廢]  
　　王小寳前因虧欠某飯店飯資由該店遣夥陳世英向之索取詎王非但不付反敢行兇致將陳之左臂毆斷後由巡捕到來將王及陳帶入捕房飭將受傷人送往醫院醫治並先將王解送法公堂請究判王交保出外候原告傷痊再核在案昨因傷勢已愈又經傳訊原告投訴前情並稱現在左臂雖經醫愈已成殘廢應請訊究詰之王小寶供民人祇將陳推跌於地並不毆打餘言支吾判王罰洋四十元充公以儆並貼償原告養傷費洋三十元 
[珠花尚須估價]  
　　顧阿金王桂林沈阿坤張裕堂前在法租界内攫取婦人郭葉氏之珠花一朶持至萃豐典當質洋三十元化用現爲包探楊振富陸海林李友生偵悉將顧等四人拘獲吊出原贓昨解法公堂請究原告投訴前情並稱被搶珠花值洋一百元請求訊究萃豐當則延賚美律師代表投笛此珠花祇值洋五十元當中以三十元質下並無不合中西官判將顧等帶回還押候着捕房將珠花確實估價覆候核奪 
[稽查員查獲贓花續誌]  
　　花衣聨合會稽查葉樹楨會同三區派出所任巡官在浦東十五問陳阿虎（前報悮爲阿福）家抄出贓花十九包解由三區轉解警廳訊辦已誌前報茲悉此案經司法科劉科長訊據葉樹楨稱有線人密報會長謂其昌棧十五間等處有陳錫華陳桂華陳阿金陳阿虎等四家在浦江駁船上收買大批贓花七十餘　奉飭前往查明屬實報告警局協同前往查抄僅獲十九包其餘被鎖在房間内故未抄出質之陳阿虎供稱此項花衣係堂兄弟陳有猷所買並不知係贓物求鑒劉君判令葉樹楨暫行回去陳阿虎押候交到陳有猷等到案再行核辦 
[供訴包車夫糾人行竊之情形]  
　　住居法新租界之陳順興曾於上月間至法捕房報告被賊竊去值洋一千六百元之狐嵌灰鼠等男女皮衣十餘件請爲查緝現經包探楊振富許福卿李友生偵悉此案竊賊匿跡之所當即前往將陸金榮王寶生及妻王陳氏汪順桂及妻汪王氏范阿龍周鴻明方如清嫌疑人夏阿興陳天福等十人一併拘獲抄出鐵棍鑰匙並在英租界鴻濟鳴盛新昌三典當吊出原贓帶入捕房昨解法公堂請究先由各包探禀明前情繼由原告延周連生到案陳訴被竊情形詰之陸金榮供稱此事係由原告所用之包車夫陳金生起意糾合民人等同往行竊先由陳在内開門引領民人等入内竊取後持往英租界各典當質洋陳金生分得一百四十三元民人分得一百三十一元是實王寶生供同往行竊後民人分得洋三十元王陳氏供丈夫將皮衣囑令婦人持往典當質洋不知係是竊來范阿龍供同往行竊是實注順桂供民人祗代彼等將皮衣質當分得洋三十元並未同竊汪王氏供詞與伊夫相同周鴻明供與陸金榮相識並未同往行竊方如清供雖與彼等相識至行竊之事實不知悉夏阿興供爲裁縫陸金榮曾至民人處囑令做衣餘不知情陳天福供民人亦在原告處爲包車夫至於堂弟陳金生串同外人前來行竊民人實不得知請求釋出俾將堂弟尋交到案中西讞員判陸金榮押西牢一年半王金生押九月范阿龍押六月期满一併永遠逐出租界汪順桂押三月汪王氏押十四天王陳氏罰洋二十元周鴻明驅逐出境一年方如清出境六月夏阿興無干開釋陳天福交保出外着尋交陳金生到案訊究吊案之贓給予原告領去 
[協吊竊贓]  
　　前日戈登路捕房一百八十九號西探偕同華探某帶領竊賊李林生至閘北偵緝隊報稱該犯行竊日商第五紗廠之銅質洋龍頭多件銷贓於閘北大統路聚興銅匠店請爲派探吊贓該隊遂派探協往該店吊到原贓龍頭五個店主沈金榮業已逃逸遂將該店夥金掌壽拘解司法科押候提到店主再行核辦 
[失竊報請查緝]  
　　法租界鄭家木橋大街一百五十號香水肥皂店主高步珍家於前夜三四時被賊撬門入内竊去大小銀洋衣服等約值三百三十餘元携贓而逸事後經事主報告捕房請爲查緝 
[禁押男女竊賊]  
　　某貨棧管理人王寶成至法公堂控稱婦人王董氏前來棧中竊取值洋十餘元之絲一包圖逸當被商人瞥見扭案請究訊之董氏供認行竊不諱又錢春揭竊取日商杉山清三郎包車上之橡皮等物而逸由該日商報經捕房飭探將錢拘獲解廨訊供屬實判董氏押三禮拜錢押兩月贓給兩原告分别領去 
[縣署批示四則]  
　　踏布業董王增梁等呈爲違章欠捐請提訊由呈悉該業各坊應繳公所中公益費如果同業一體繳納該羅寶寳三家何得以少數人違背公議抗不繳納如果並無别情仰該業董持批妥爲理勸可也着即各照此批 
　　菜蔬業舊司年沈梅生呈爲公舉司年請備案由呈悉該業改舉司年旣據稱一列贊成應由柱首及同業全體連署蓋章呈請備案方足以昭公允僅據該商一人具禀應無庸議此批 
　　朱達康呈送上海同善分社簡章請備案由呈悉簡章附件存查並仰補呈淞滬警察廳核示此批 
　　馬順明呈爲繼續辦理浙東露簟船公所再請給示由呈悉候給示布告可也前呈併批 
[誌謝]  
　　吳淞同濟醫工學校原定五月二十五日下午開運動會因雨未克舉行現改期六月一日下午一時開會（天雨順延）昨承函約屆時往觀書此誌謝 
來件 
[昨日美紅會徵求成績]  
　　會員二萬二千六百四十九人欵項三萬三千六百八十九元五角名譽會員盧永祥沈寳昌等三十人永久會員曾毓榮夫人等一百七十九人朱少屏隊仍是第一名 
　　南京金陵女子大學全體學生三十餘人捐助二十元零四角本埠務本女塾又由黄首民夫人介紹敎員學生十餘人入會松江東吳第四分校敎員學生全體加入蘇州東吳大學敎員學生四百餘人均加入爲會員蘇州中學桃花塢景海女塾全體加入本埠麥倫書院敎員學生全體加入南京高等師範敎員學生均加入本埠滬江大學亦全體加入南京金陵大學預科及神道書院學生均全體加入本埠格致書院聶中丞華童公學及愛而近路華童公學均全體加入 
[少年宣講團附辦童子負販團章程]  
　　積個人而成社會積社會而成國家個人之關係乎國家誠非淺鮮是故個人學業之興廢即爲國家强弱之左劵况乎幼稚時代作聖作狂相去一間尤爲個人涉世之初基苟任其廢學失業其弊有不忍言者滬地五方雜處無學無業之青年幾乎觸目皆是旣無普通之學識又乏自活之能力良爲痛惜敝團不揣棉力創辦童子負販團招收貧苦青年使之販賣各物日則營業晩則授課期學業之兩進謹擬簡章列後尚希愛國諸君贊同而擴充之庶社會少一游民即對於國家多盡一分義務焉 
　　宗旨專使貧苦子弟無力求學及未曾習業者灌輪學識補助生計 
　　額數暫定二十名俟後推廣再行續招 
　　資格凡年在十三歲以上十八歲以下身家清白情性和善及有相當之保證人者 
　　辦法每日按時出發按時歸團所售之欵交明會計員收納不得短少俟月終結算共獲盈餘若干以四成爲基本金以六成由該生家屬來團領取 
　　奬勵視成績之最佳者給以特殊之利益以示奬勵學業優良者亦酌給奬品 
　　敎育各生依時歸團晩上即授以日用之文字俾得實用　之智識 
　　假期本團與各種學校性質逈異故除年終休假三天外節日概不給假惟因事請假者不在此例 
　　服裝各生出發應服本團所製之服裝以爲徽幟 
　　保證各生進團時除具有志願書外應由該生父兄另覓保人塡寫保單方爲有效 
　　報名每日上午十時至十二時下午二時至四時至嵩山路本事務所可也 
　　附則本章程有不妥處隨時修正之至負販上課另有規則中華民國七年五月少年宣講團職員會謹訂 
雜評二 
[國旗（訥）]  
　　美按察使對於美童學校舉行升旗禮之演說曰此旗非徒以壯觀瞻或點綴風景乃爲國家大標幟所以表示最大民政國歷史性質於世界而激動最大之愛國心也斯言也願吾國人思之 
　　吾國之五色國旗非亦爲民政國國家之大標幟乎然而國人對此國家大標幟不過佳會紀念等日一用之除壯觀點綴外有略存尊重國家之心乎即前日紅十字會之大游行吾第見美國旗與他國旗之隨風招展而我之國旗寥寥是又何故與共和成立之初我五色國旗亦曾受一度之狂熱歡迎其後國事日擾攘而國民之歡迎國旗亦日淡此實我國民之大誤夫國事之擾攘正由不知其和之人害共和豈共和之有害我國家而并蔑視共和之國旗乎吾國人明乎此義而後愛國之念油然以生國旗亦自然寶貴之矣吾之所以急欲爲國人告者此也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[淮南食岸之弊] [  癡珠]  
　　兩淮鹽務甲於中國其弊亦然尤以淮南各食岸爲最面食岸之中又以臨江之上元江寗揚中泰興四岸爲尤甚吾揚中縣人也請先言吾邑食岸之弊 
　　欲言吾邑食岸之弊必先言吾邑歷史與形勢揚中縣之原名曰太平洲孤懸江心綿長百有餘里在前清未設廳治以前分隸丹徒丹陽武進秦興江都五邑管轄爲淮浙兼銷引地清光緒中葉經雙方運使派委勘定淮七浙三浙界應銷徒陽進三邑浙鹽淮界應銷江奈秦兩岸食鹽各岸均不得設店於洲境各就本境臨江地點設立子店招徠洲販（用小船駁運二三百包不等名曰洲販其後勢力日漸膨漲弊竇叢生往往偷運重税貶價隣岸洒賣秦岸因而利用之）自由購買以泯爭端自劃界後浙鹽固未銷顆粒於洲境即同隸淮界之江都亦無行銷片引餘地緣泰岸税率輕而售價賤他岸難與爲敵清宣統初年增設同知名曰太平廳全洲區域歸其管轄分隸五邑舊制根本打消彼時泰興食岸禀請兼認始有『興平食岸』名稱亟應仿照食岸普通規則於洲境適中地點設立子店以便民食毋庸洲販間接轉運乃該岸廿棄設店特權反藉口於成案禀請當道循舊辦理保存洲販名義冀便私圖迨民國二年改今名仍沿舊習綜核該岸致弊大綱不外乎病國病鄰病民三者 
　　曷言乎病國之弊也興平鹽税每擔僅納一元法定售價每斤祗三十六文五毫揚中縣四面環江與浙界之丹徒丹陽武進靖江江陰五縣淮界之江都一縣犬牙相錯浙界五邑鹽税每擔納二元七角售價每斤八十餘文江都鹽税每擔納一元五角售價每斤四十七文比之興平均相懸甚巨又有洲販從中媒介其弊何可勝言興平岸於（七坪港）（口岸鎭）兩江口各設巨大子店一府專供洲販購買該兩店每年約銷鹽十萬擔左右其眞正銷於揚中者約三萬擔其除浸銷於浙界各岸者約五萬數千擔每擔即短蝕　税一元七角全年合計約九萬數千元浸銷於江都者約一萬擔每擔即短蝕國税五角全年亦有五千元之譜綜計每年漏税幾達十萬元之巨至於該岸商巡（由商出資自募管帶亦自擇禀請運使加委而已）緝獲功鹽在前每年有三四千擔之多應於年終結算補繳税課自清末迄今逐年所報功鹽多則五七十擔少則三四十擔從未有满百擔者官廳亦無從查考此猶弊之小焉者也（未完） 
家庭常識 
[桃膠] [  乘英]  
桃樹之斷枝上常有黄褐色球狀之桃膠人恒以爲無用之物若將此物採下溶於温湯中其量爲水二分桃膠一分與市上所售之亞刺伯樹膠無異用以黏信封等甚爲便利若預加石炭酸或硼酸少許於其中可以久貯不壞 
[手巾] [  沈非我] 　　 
手巾汚穢已甚不易洗之使白可先用肥皂遍塗巾面弗必搓洗浸入碗中置飯鍋上蒸之迨黄粱旣熟取出更於冷清水中漂過則自顯潔白 
[煑海帶法] [  衣谷] 　　 
海帶一物雖經久煑一時終難使之柔軟費柴費時在在可惜若以酸醋少許入之則易柔軟而並可口 
[白漆用法] [  衣谷]  
加白漆於黑物時往往不能十分潔白若先將黑白調和漆於其上然後加以白漆則其色異常潔白 
[消除胎毒] [  衣谷] 　　 
婦人妊娠至三月後即以乾艾和甘草少許清水煎服一日三次則母體自能温和胎毒自能消除是法屢試屢驗均得良好之結果 
工業須知 
[製照相鋅版法（十三）] [  冠宇]  
　　（十七）鑄鋅板法將石　模十分曬乾（若用火烘熱度不可過强恐致迸裂）務使毫無濕氣（若有濕氣則鑄板時恐致炸裂或多生細孔爲害甚大不可不防鑄板時即手亦須乾燥爲要）乃用平滑之石板兩塊各糊織嫩層曬使極乾以石板一塊用磚墊其一端使成斜坡形然後以石膏模從於其上另以石板一塊紙而向内露出模口隙縫稍許（以使將鎔鉛灌入）壓置其上於是購現成之鉛條若干磅（印書館有購若自用鉛　鎔化配合則其成分每難得當以致成績多不佳故以購用現成得最爲便利）於鐵勺内熔化灌入石膏模内候冷取出字畫分明成爲陽文之反像之錊板矣（未完） 
集益錄 
[再答第一百問] [  冠宇]  
　　電石製法照吳君所述係用電爐在工業書上固如是云但非家庭中所能置備查電爐之製法係以耐火難鎔之物鋪於鎔罐之裹作爲内衣内鑲炭條兩枚相離若干遠略如弧燈電過則生大熱能得二三千度之熱度故以之燒灼電石可以節省燃料及時間法雖至美但欲購置此爐則價格奇昻欲自製之則無此能力且該爐需强大之電流非代那摩（即發電機）不足以供之尋常電池之力未足語此家庭中又安得代那摩乎故電爐之法祗適用於工場之大製而不適用於家庭中之小試僕有一法頗便於家庭法取廣口之淺缸一只砌爲風爐冉購風箱一具以管連於風爐之火門上將已混和之焦炭石灰盛於坩鍋内置於爐之中心四周圍以赤熱之煤炭拍動風箱送入空氣以强熱之經數時間燒灼至適當之度如法冷却而取出之如製造量少尋常家用之風爐即可供用不過備小風箱（價五角）一具足以其便利爲何如乎 
長篇小說 
[氷山奇俠傳] [  常覺小蝶合譯天虚我生潤文]  
（原名HANOFLCELAND）法國囂俄著 
第四章夜宿（三） 
　　叩門者非他乃雅谷也此時已渡港四顧荒原杳無人跡唯厝所中尚有燈光一點閃爍而明思此間或可托足遂循光而往初不料其中方演活劇也剥啄久之始見燈光暗而復明板門啓處一瘦削之老人躊躇而出餘驚满面狀類中癎雅谷不禁笑曰老人吾初以爲應門者乃陳死这人耳史芘格顫聲曰願客見恕吾實吾初以爲應門者乃陳死之人耳史芘格顫聲曰願客見恕吾實酣睡過熟遂未聞叩門之聲雅谷曰此則奇矣若汝果熟睡者適我所聞咄咄之聲殆鬼鳴歟史芘格曰噫吾語汝固聞之歟雅谷亦笑曰然則汝固未嘗睡也今且秉燭導我入室吾但有事詢汝初無惡意汝不必恐史芘格此時雅不願令人見室中陳屍之狀然史芘格生平所懼獨有二事一爲氷島中侏儒巨爪一則人家腰下之佩刀也今見此少年腰間鏗然有物不禁齒爲之擊遂返身肅客入門重上其鍵且曰客來將何求若爲科學吾固樂爲周旋若以我爲巫者則亦誤矣今請至化學室中小坐雅谷曰否吾當入厝室一視陳屍史芘格大駭曰此何可哉言何張手欲阻旣見其佩刀則復縮肩而退雅谷笑曰奇甚此尸非汝私有汝何得禁人參觀舉而燭吾欲面隊長尸也顧燭光殊不肯聽史芘格指揮竟照及琦尼無頭之尸雅谷一驚呼曰嗟此保故哉不謂汝乃凶殘至是此已死之尸猶復加以酷刑吾問汝守此厝所而作此暗無天日之舉由來有幾年矣史芘格汪然欲涕呼曰唯天鑒之小老何敢爲此雅谷曰然則其頭乃自墮耶史芘格曰天乎上帝鑒之吾生平苟曾殺一蟲豸者則吾甘受其罰也雅谷曰然則果誰殺之汝必舉其主名史芘格曰貴人恕我其名殊不敢言實則 
凶手祗有一人殺琦尼之頭者媸殺隊長之人雅谷駭然曰隊長之死即出一人手耶史芘格始悔其失言顧又不能遁飾乃應之曰然言時仰望屋頂惟恐侏儒之未去雅谷益逼之曰史芘格吾來正欲究隊長之死因汝旣知之豈宜隱匿趣言之彼凶手者爲汝同謀耶須知汝爲守屍之人而令死屍失其頭顱汝即有溺職之罪今復通同凶手匿情不報則汝罪益加甚言次撫其佩刀躍然欲舉史芘格不禁跽膝於地哭曰貴人恕我此事吾雖目覩然實未嘗預聞蓋其人者去來無跡殺人曾不貶眼其人乃雅谷大呼曰其人爲罕恩乎此語出史芘格驚悸至無人色但聞屋頂徽有唔聲起如虎吼雅谷一駭曰此屋頂有人乎史芘格亟曰無之蓋斜風過窗乃作聲耳而心則念曰得無罕恩未去若吾語竟所爲聞則無命矣（未完） 
　　王英之沈芝峯何錫藩君鑒請示地址以便通信編緝部啓 
 
 
 

Page 15

 
 
   
 
 

Page 16

 
 
   
 
