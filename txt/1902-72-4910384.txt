# 1902 - 72 - 4910384

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時曰至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[署直隸總督袁宮保覆陳熱河匪亂添兵剿撫情形摺]  
　　太子少保署理北洋大臣直隸總督臣袁世凱跪奏爲熱河朝陽縣革生鄧萊峯聚衆仇教抗官謹將歴次籌辦並派員查防商添兵隊情形恭摺覆陳仰祈聖鑒事竊臣承准軍機大臣字寄光緒二十八年正月初七日奉上諭色楞額奏朝陽縣屬民教不和聚衆相抗請派兵分别解散剿辦一摺直隸朝陽縣屬革生鄧萊峯藉口教堂欺凌平人輒敢聚衆負固擄禁教民逞忿滋事屢次派委營縣前往解散該革生不服開導勢燄愈張若不懾以兵威勢恐釀成巨釁總兵楊玉書所統數營誠恐不敷剿辦等語著袁世凱察酌情形迅速添派數營前往解散脅從嚴拿首要務令民教相安以弭後患仍不得鹵莽從事原摺著抄給閱看將此諭令知之欽此仰見朝廷軫念民教愼重周詳曷勝欽服臣查朝陽縣花子溝革生鄧萊峯聚衆仇教一案於光緒二十七年十一月二十五日據朝陽縣知縣王文翰禀稱縣屬松樹阻教堂增索賠欵致革生鄧萊峯借仇教爲名糾集鄕民奪犯抗官情勢可慮請添兵剿辦與熱河都統臣色楞額原奏大致無異當以熱河離省甚遠應否派兵必須格外愼重飛咨都統臣色楞額迅速查明確情就近札行各防營妥爲籌辦旋准該都統咨稱匪首鄧萊峯率領羽黨屢出滋事若不設法添兵剿辦誠恐後患無窮等因當查該處兵隊除駐防練軍楊玉書八營外尚有提臣馬玉崑所派武衛左軍四營兵力不爲不厚似已足敷布置咨覆去後而楊玉書來禀謂鄧萊峯藐法仇教花子溝良民甚衆深慮玉石俱焚擬會同邊防營務處沈大鰲等選派紳商前往開導如果鄧萊峯悔罪自首則溝内良民皆得保全所籌亦尚周妥經臣批准照辦此臣斟酌情勢暫緩添兵之實在情形也嗣於十二月二十日又據王文翰來禀以花子溝地勢險惡附逆較前更多楊玉書駐防各營均零星分布該匪首鄧萊峯形同叛逆裹脅漸衆一旦揭竿倡亂教士教堂固屬可慮卽城池亦不堪設想旋據楊玉書同日來禀以鄧萊峯不遵勸導溝口築有砲臺所駐馬步三營不敷進剿請另派大員帶隊剿辦各等情臣以相距甚遠未能遥度先後添派候補道劉焌副將楊慕時馳往朝陽確切查明如能弭患無形固爲上策倘必須兵力卽就近禀商都統飭知該鎭仍會合武衛左軍四營妥籌辦理並咨明馬玉崑轉飭左軍分統先事佈置二十五日又准都統臣咨據該鎭縣等禀請添派大員帶隊勦辦復經咨商馬玉崑以該處本有左軍四營自應仍由該軍增撥精練隊伍前往相機會剿以一事權而免諉誤此臣派員查辦密商剿捕之大槪情形也伏思鄧萊峯勾結夥黨負嵎抗拒奪獲要犯私築砲臺跡其勢燄日張誠慮滋生巨患惟該處駐防營隊實已不爲寡弱且聞附匪者頗多良懦若遽增兵堵剿稍一不愼卽難免荼毒生靈臣究因相隔太遥鞭長莫及軍情賊勢皆非懸揣所能洞知擬俟道員劉焌副將楊慕時查核明確再行商催馬玉崑添派勁旅前赴熱河聽候該都統調遣現經該都統請兵入告上煩聖慮而本年正月初十日又准該都統咨稱事機緊急勢難再延咨内並叙及曾與提臣馬玉崑商明開春後先由馬玉崑酌撥兵隊會同進剿自應遵旨飛咨提臣速派數營馳往熱河相機妥爲辦理除仍隨時咨商都統臣色楞額提臣馬玉崑外所有鄧萊峯聚衆仇教抗官曁臣屢次籌辦並派員查防商添兵隊各緣由謹先恭摺覆陳伏乞皇太后皇上聖鑒訓示謹奏奉硃批著嚴飭所派兵隊相機妥辦毋許孟浪仍將查探情形隨時據實具奏欽此 
[本館接奉電音]  
　　昨日清晨京師飛電傳來上諭一道敬謹譯登○二月初八日奉内閣抄奉上諭袁世凱奏懇請回籍營葬一摺覽奏情詞懇摯具見孝思惟値此時局多艱直隸地方緊要辦理交涉及善後一切事宜正賴該署督悉心籌畫宏濟艱難所請回籍營葬之處著俟秋間察看情形再行賞假該署督務當仰體朝廷倚畀之意移孝作忠力圖報稱用副委任欽此 
[行宮改建]  
　　天津直報云前者直隸大憲擬將保定蓮池書院改建行宮兹以書院對門造有教堂高至一十七丈未免諸多不便因擬將行宮改建於南大寺中按南大寺地位不甚寛宏恐尚須將左近民房酌量圈入也 
[  守兵裁額]  
　　聞之寓京友人云京師緑營制兵額設一萬其實數不過三千名近聞大司馬擬將兵額先裁三千名暫留七千名分三年内次第裁汰淨盡以節餉需 
[宮保舉襄]  
　　宋祝三宮保在京薨逝飾終懮渥已紀報章兹由京師友人函告云二月初旬某日爲宮保舉襄之期公子擬由通州扶柩回籍屇期文武官員齊往奠醊素車白馬自必相屬於途也　 
[蜀興鼓鑄]  
　　四川訪事人云鹿滋圃尚書總督四川時曾向外洋定購鑄錢機器寄存成都槍砲局内歴時已久頗多銹蝕邇者川督奎樂峯制軍擬開工鼓鑄牧派周大令赴湖北廣東兩省及印度各埠訪求修理機器之法以便 
 
 

Page 2

 
 
將來在省中就近修整一面札飭陳大令至重慶與各官商辦一切事宜 
[推廣郵政]  
　　重慶訪事人云渝城郵政局設已多年雁來魚往好音易逹近都局中總理者又派洋人鈕滿君赴城都一帶酌量推廣業經定妥不日即可寄遞信函矣 
[鄭重考政]  
　　欽加同知銜特授江西德化縣正堂呂爲出示曉諭事光緒二十八年正月十六日奉府憲孫札開光緒二十七年十二月　十一日奉提督學院吳札開欽定學政全書康煕三十九年議准府州縣考取童生不必限數如荒謬不通故意朦混准學臣核叅乾隆　年議准府試童生錄取之數向無定額惟就其文風之高下酌量錄送若不論文理優絀一槪申送恐頂冐代倩諸弊叢生十四年議准府州縣官錄送童生原無定額正考之外不准一人補考嘉慶五年議駁御史張鵬展奏童生槪行全送條奏云查童生取進責在學政而例必以縣府試先爲澄汰與生員鄕試必限以錄送之額同一意也若縣試不論文理之通否但身家清白無刑喪過犯等事者卽全數錄送是但取族鄰甘結卽明逕送學政何必更考文字又何必多一府考云云功令煌煌尤宜謹守乃沿龔旣久各州縣府考往往全數錄送不肯删汰一人甚至府縣考正榜無各待院試臨塲始行補考者多則一二百名少則數十名相習成風殊非愼重考試之道向來童生正塲試四書文二篇本院按試各屬其講解舛悞謬於書理與所在皆有今奉特詔改用四書五經義各一篇考童於五經大都未能卒業訓解荒謬者尤多若貿貿應試徒荒誦習之　無可僥倖之理于造就人才之本意大相刺謬爲此申明定例仰卽遵照凡文理未能通順者不得槪行錄送并不准一人補考以符舊制而杜冐濫轉諭所屬各縣實力曉諭遵行切切特札等因到府奉此除分行外合就轉行爲此札仰該縣卽便遵照憲札實力曉諭遵行是爲至要切切　札等因由府行縣奉此合亟出示曉諭爲此示仰闔邑應試童生一體遵照毋違特示 
[松郡縣試五誌]  
　　淞江訪事友人云本月初五日爲華婁兩縣縣試初覆之期華亭縣林大令婁縣屈大令鑒空衡平評定甲乙各招覆一百名兹將前列二十名姓氏照錄左方華亭沈傑周孝永吳葆誼杜衡王隆文宋樹屏顧永釗雷應運張葆華秦風宋登第李藩殷堯藩兪宗彝徐廷颺于慶曾顧褧陳朝器柳煕元袁林婁縣兪朝昌查曾禧沈蘭盛元音侯鎭圻陳煕皞湯史張永祜方懷瑾許文枬蔡邦石王承薰朱世瑾張永懷張道南李宗華吳鎭嵩顔鑄許應鑾陳邦杰 
[府試展期]  
　　松江訪事友人云本屇府試前經江蘇提督學政李大宗師示期三月初一日舉行兹者府尊余石蓀太守以縣試尚需時日恐太怱促未免有珠遺滄海之虞爰擬改遲十日至三月十一日開考行將札飭各縣學一體遵照矣 
[廉訪受篆]  
　　姑蘇采訪友人云新任江蘇臬司效述堂廉訪於本月初五日抵蘇涓吉初八日未時受篆是日午刻署臬司朱竹石廉訪飭監印官將印信恭置黄亭内用八人舁之導以鼓籥由牙釐局送至臬轅廉訪整肅衣冠降階迎入俄聞砲聲大作陰陽生報吉時已屆廉訪朝　朝服詣香案前三跪九叩謝恩旋易公服行拜印禮然後升坐堂皇受合署胥役叩謁時府尊向子振太守以次文武各員咸集大堂伺候旣成分班叩賀廉訪延入花廳茗談片刻而散 
[營口巿情]  
　　營口訪事人云此間油價日疲現在每擔僅値銀五兩二錢巿中積存老油邊油多至十二萬簍而各油坊續出者至少亦不下十二萬簍上海一埠本可行銷十五萬簍今忽銷數銳减廣東近雖增銷亦不過五六萬簍核算今年大約多餘六七萬簍豆餅價亦日貶豆子存積極多現在開盤每擔僅售東錢四十吊合銀四兩三錢南貨銷路亦滯惟匯銀至滬貼水較前略平銀巿每兩易東錢八吊九百文洋銀每元易東錢六吊二百文俄國鈔票每百元加十八元 
[之罘火警]  
　　烟臺訪事友人來函云上月二十二日十二點鐘時桃花街某水果行失火各處水龍馳往救滅共焚去仁大號仁記盛公估局洪麗昌等樓房五十餘間至二十四日河東崖附近某絲棧亦不戒於火幸卽救熄迨水龍到時祝融氏已返斾矣 
[明州火警]  
　　寗波訪事人云正月二十九日午前江東三眼橋畔某小木作中人不戒於火警鉦旣鳴江東江厦各善局水龍飛馳往救得卽熄滅僅焚去小屋三椽迨本月初一夜八點鐘時西門外張家塔左近又以火災報各洋龍以道遠未及往救約焚一點鐘許共燬去房屋十餘間 
[津郡官塲紀事]  
　　天津直報云京師電報局總辦黄觀察於月初某日偕其介弟由滬乘安平輪船抵津旋卽附火車北上○某日山海關副都統倭統制由京乘火車赴榆關 
[浙省官塲紀事]  
　　杭州訪事友人云去年臘杪浙江義烏縣蔡大令錫侯奉藩憲誠果泉方伯飭知回任至正月二十一日始禀辭起程○正任秀水縣陳大令永昌東陽縣李大令前泮均於正月二十二日奉飭回任○宣平縣缺現奉藩憲誠方伯札委候補縣楊古醖大令葆光署理○委署仙居縣鍾大令靈本充洋務局學習差現已禀亂赴任遺差由藩憲誠方伯委候補通判李别駕士彬接充已於上月二十二日到局交替矣○正任餘姚縣湯大令昭佶前奉藩憲誠方伯札委調署遂昌縣篆隨詣憲轅謝委定於二月初一日起程○新授嘉興府惠太守格由京領憑南下正月二十六日抵杭即赴撫藩臬道各轅呈遞履歴繳憑禀到○寗防各營需用軍火向由省城發給近經防軍局憲委嵇二尹金弧管解前往已於正月二十八日禀辭就道矣○岱山鹽局總辦某分轉現屇期滿由運憲黄幼農都轉札委候補運副蔡分轉德培接辦○正月二十八日藩署牌示定海廳岑港巡檢缺以新海防本班儘先補用巡檢吳望雲請署龍游縣湖鎭巡檢缺以新海防遇缺先補用巡檢章程昌請補蕭山縣河莊巡檢缺以新海防遇缺先補用巡檢楊光德更補黄巖縣長蒲巡檢缺以新海防班補用從九品蔡承訓更補○温州府東門釐局奉牙釐局憲常仲黼觀察札委温州同知吳健儀司馬中俊兼辦 
[鄂省官塲紀事]  
　　武昌訪事友人云日前署湖北提督鄧秀廷軍門宜昌鎭總兵傅弼卿鎭軍先後乘舟來省詣督撫轅賀年省中文武寅僚咸治筵欵接大約襜帷小駐卽須分道言旋也○前署漢口糧捕同知馮少竹司馬近奉藩憲瞿賡甫方伯委署夏口廳同知篆於正月二十日履任所遺糧捕同知事務由土藥局總辦曹别駕受詔前往接署前署夏口廳同知張堯臣司馬則仍接辦籌餉商務烟膏籖捐諸差○此次武漢開辦膏捐上憲札委王明府仁俊馳赴黄陂孝感麻城等處董理緝私事宜近已回省銷差矣 
 
 

Page 3

 
 
[京華紀麗]  
　　聞之京師友人云本月某日禮部行文知照各處大旨謂准祠祭司案呈本部具奏二月初七日孝淑睿皇后忌辰十一日孝康章皇后忌辰二十六日孝昭仁皇后忌辰以上三日照例穿素不報祭不還愿不作樂不宴會不理刑名照常辦事相應知照各衙門一體遵照○杭州織造某尚衣派員管解敬事房傳辦之御用黄綢金龍袱套及蟒袍蟒縀江綢宮綢等料共四千二百五十疋分盛黄色木箱六十四口於正月二十六日投内務府交納○年例五城練勇於燈節前後合操弓矢諸技現已一律改習洋槍旗幟號衣亦多所更易去冬經紳士會同司坊督令練習迨正月二十六日在琉璃窰合操請五城御史簡閱槍法敏捷頗有可觀○軍器最關緊要凡在隸名細柳者實不容須臾離現經管理旗營大臣嚴飭所轄兵丁毋許將軍器私行典質除派差不時查察外經順天府五城察院步軍統領衙門出示嚴切曉諭各地面當鋪如有違例收質者事經發覺一併治罪决不姑寛○每逢皇上祭祀壇廟例有樂舞生在御前排班舞蹈向由太常寺招募十五歲以下幼童一百二十口派赴各廟學習以兩月爲限限滿卽由太常寺考取錄用前經考取者今均年已及冠未便再令當差因復招募幼童若干人定於二月初旬考取並就前門外三里河都土地廟設有教習督令諸重專心習學不得懈怠 
[潯江雜佩]  
　　九江訪事友來函云江西九江鎭總兵王雲笙鎭軍因九江後營守備王惟軒守戎人地不宜咨請撫憲李勉林中丞與饒州營守備姜景山守戎互調○九江關道瑞莘儒觀察以署屋漸見傾頽特委府經歴劉琪仙叅軍督匠修葺已於本月初二日開工矣○本月某日督辦江西淮鹽總局江蘇候補道王季棠觀察因公赴江寗道出潯江拜會鎭道各官翌日各官答拜如儀○隔江天主教民與耶蘇教民因事齟齬幾以戎衣相見幸德化縣呂恪符明府急往彈壓得以彼此相安 
[上海官塲紀事]  
　　昨日蘇松太兵備道轅接奉袁海觀觀察電音知在金陵公畢將次回申執事各人因卽整備迎迓○新任江蘇織造榮尚衣銓於前日抵滬昨日卽起節赴蘇垣履新瀕行時縣主汪瑶庭大令前往舟次恭送 
[禁放風筝]  
　　前日蘇松太兵備道轅接電報滬局總辦朱子文太守函開時當春令頑童戲放風筝時有筝綫纒諸電綫之上以致傳遞不靈請飭南巿各巡捕嚴行禁止云云道憲袁海觀觀察當卽轉飭馬路工程局總辦翁子文太守傳諭捕頭王經年飭知沿途巡捕妥爲照料毋任疏虞 
[獲紀脫逃]  
　　前年本邑南巿著名流氓潘其祥紏衆至南匯縣境滋事傷斃十餘人兹者南匯縣主汪蘅舫大令移文上海縣署請縣主汪瑶庭大令恊緝昨日大令簽派縣差將潘弋獲正欲押解到署中途驀被脫逃縣差無奈將伊妻某氏拘獲解請大令訊追 
[譯員庖代]  
　　前者駐滬美總領事署繙譯官白保羅君因公赴天津擬將英美租界公廨讞務暫請海格斯君代理嗣以海格斯君有事赴漢口是以昨晨各案仍由英總領事署繙譯偉晉頌君會同讞員張柄樞司馬訊判 
[滬北火警]  
　　前晚十一點二刻時垃圾橋北首錫金公所迤西寶山上海交界處某姓家不戒於火霎時熊熊之燄上燭層霄幸經左右鄰人汲水救熄然已焚去平屋十餘椽矣 
[上海縣署瑣案]  
　　前日英美租界公廨讞員張柄樞司馬移送張沈氏偕其子榮桂控沈李氏賴婚一案到縣當晚縣主汪瑶庭大令升堂研訊張沈氏供小婦人係震澤縣人夫故多年兒子榮桂前於光緒十四年聘沈德昌之女阿二爲媳至十八年過門童養其時阿二年祇七歲迨十四歲被其母沈李氏領去帶至滬上另字與人小婦人於去臘初六日來滬尋見扭控公廨并將婚帖檢呈叩求究辦張榮桂所供與其母相同沈李氏供小婦人亦震澤縣人年三十八歲丈夫沈恒昌已故沈德昌係故夫之堂兄前欲强佔小婦人小婦人誓死不從並無將女兒阿二許字張姓之事阿二實已於去年領至上海許字姚樹聲涓吉臘月十二日完姻矣大令曰婚據鑿鑿豈容抵賴喝令掌頰二百下責畢供張姓婚事前由姑作主小婦人實未允從德昌確係夫兄大令傳德昌訊詰供小的年五十歲李氏確係小的之妻阿二是小的所生自幼許字張榮桂過門童養後由妻挈之來滬傭工歴五年不歸近始知女兒已另嫁姚樹聲供小的向業成衣由姚沈兩人爲媒聘定沈李氏之女去臘氏催令完姻故於十二日入贅伊家計送財禮洋銀四十元言定以後每月貼洋銀四元阿二供小婦人自幼隨母來此與德昌並未覿面後由母親作主嫁與姚姓大令謂阿二旣許張姓姚不便婚娶所出財禮著向沈李氏索還隨飭將沈李氏母女暫押官媒處候張榮桂雇備一船派差押送震澤成婚至德昌與李氏是否夫婦應由公親理處○南巿二十七鋪巡防局員某君獲送竊賊李阿三到縣大令向之詰訊李供小的係江北人前日在浦東爛泥渡遇同鄕划船戶邀往寗波運泥小的甫上船卽竊取鐵錨掮赴押店押錢被捕拘局移送案下叩乞施恩大令曰同卿船戶是何姓名李堅不供明大令飭押候再訊○浦東張江栅人梅林泉之妹阿雲許與徐榮榮家爲童養媳去年逃來滬上被胡潘氏王蔡氏誘得商同土棍張桂卿圖賣未成日前經梅尋獲控諸英美租界公廨由讞員張柄樞司馬送縣大令將張與兩氏責釋阿雲交官媒收管著梅往邀徐榮榮來案具領前日徐投案供稱小的家住張江栅聘梅阿雲爲媳童養在家旋於前年冬間逃出今蒙獲案求恩給領阿雲供徐榮榮確是未婚夫之父大令著徐具結領回管束 
[英美租界公堂瑣案]  
　　毛大林趙琴言趙坤根向陳春生索取所欠小銀錢五枚陳力不能付致被毆傷經包探徐榮珊拘獲解案請辦讞員張柄樞司馬商之偉繙譯判令各責二百板○前者蔣江海投寶山縣署控張阿方誘騙伊女等情縣主金大令飭公差沈炳往拘前日沈行經王家庫與張相遇扭至左近某茶肆正欲設法帶回忽被某包探所見以其越界拘人有違工部局章程一併解入捕房昨晨解案請辦司馬判責沈三百板然後移送寶山歸案核辦○蔡朝榮假刻工部局騐車鐵印事發由某包探拘解請辦司馬判罰洋銀二十五元○積竊周阿金屢因犯案遞解回籍兹又濳入租界經包探李星福拘案請辦司馬判責三百板仍遞解回籍○楊青甫周阿狗串竊沈小如家洋漆十八桶售與郭星記由包探張阿五拘解請辦司馬判令將楊責五百板押半年周責五百板押三月郭罰洋銀一百元○流氓趙阿四王有生攫取朱月清所携洋銀五元經包探陳金標顧阿六拘獲解案請究司馬判責五百板枷號一月○日前蕩子王寶芝向女郎沈桂芝恣情調戯桂芝申申怒詈王遂攫取首飾而逃旋由包探顧福其拘獲解請訊辦司馬判令責五百板枷號二月期滿遞解回籍 
[美租界醫院紀聞]  
　　嘉定縣人王松三年僅弱冠在本邑某姓烟紙店爲夥近日忽患癲狂驀持利刃將勢割去店中人見而大駭立卽雇舟送至虹口同仁醫院求治雖無性命之虞然不免已成殘疾矣○浦東人某甲在楊樹浦老公茂紡紗廠作工前晚偶不留心被機器軋傷左手經廠中司事送至同仁醫院醫治雖未至失其肩背然亦不免指不若人矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　汛捕唐坤行至董家渡見竊賊唐海坤在某押店求質衣服形跡可疑遂拘解二十三七鋪巡防局局員邱友林二尹研訊之下命函送上海縣署請汪瑶庭大令訊懲○南巿毛家弄榮興鐵錨廠夥曹建茂與同事江阿計因賭起釁肆行格鬥旋復扭至十六鋪巡防中局互相控訴局員黄二尹以其事起細微飭地甲爲之調處 
[南巿捕房紀事]  
　　舟人方關全方祥記承裝鹽滷若干　有呂增林者向查捐票二方不能應乃勒令報捐旋互扭至捕房聲訴捕頭令水巡捕查明再核○昨日午後有某甲者在指南白玉樓啜茗無端倒斃茶博士見之告知肆主投報捕房捕頭令十方鋪地甲往查如果家内無人則報請上海縣主汪瑶庭大令蒞騐 
[法租界公堂瑣案]  
　　日前啓昌洋行西人以細崽方金慶竊取皮鞋投報捕房捕頭令包探至方家搜出鐵棍一條洋鐵罐二口解送至案讞員杜枝園大令研訊之下方不認行竊因著押候查明復核昨日西人帶同式拉夫王文才細崽包順祥王榮全到堂質對方始叩首求恩大令判責四百板○前晚十一點鐘時同春樓左近益大烟紙店後進陳馮氏家邀同各賭徒入局賭博正在喝雉呼盧之際不虞被捕頭偵知遣包探破扉而入拘獲劉順祥蔡康石潘吉卿王晉和周巧鵬趙一新蔣益興江普清王德桂子清張裕生方新桂等賭徒十二人連賭具及金约指二枚洋銀十餘元解案請訊大令判罰陳馮氏劉順祥各洋銀二十元餘人各罰洋銀十元金約指及洋銀存候充公賭具銷毁○蟻媒劉錢氏誘得許姓婢女名冬梅者售與羅店人劉姓爲妻未幾卽逃回上海泣訴情由許因投報捕房捕頭令包探將劉錢氏拘案大令訊供之下飭押繳身價洋銀昨日包探將劉錢氏及所私浪子沈阿福解案請訊沈阿福供小的已向許商懇情願變賣房産歸還求恩寛限大令飭交的實人保出限三日内理楚劉錢氏還押○王德林由福州附海琛輪船來滬中途被賊竊去一竹籃内儲現洋銀一百五十元匯票洋銀三百元報捕後經包探查獲竊賊倪連發吊到原贓旣而彭連生楊金寶二人向王索酬洋銀三十元包探偵知一併拘案禀稱此案係倪連發等四人串竊其黨均已逃逸僅在倪身畔搜出洋銀七元大令飭將竹籃及洋銀七元先給王領去倪押候補提窩贓之某老虎灶主到案嚴究彭楊准予交保候核○朱阿美訴稱前晚泊舟洋涇浜被賊竊去棉被一條衣服二件旋由某包探拘獲竊賊胡阿高陳金生張明德吊到原贓解案請辦大令判責張三百板送改過所監禁三月胡陳各責四百板贓給還失主○包探禀稱偷兒陳阿根在某處竊得舊銅售與專收竊贓之瞿松濤是以拘案請辦大令判罰瞿洋銀五元陳責三百板驅逐出境○張木生訴稱前日手携錫箔十捆行經老北門外被流氓王阿二張阿四攫去報捕查獲解案請辦大令判各責二百板○王硯謨鄔仁山同訴稱小的等由某處附某輪船來滬被賊竊去小皮箱一口内儲衣物若干兹已報捕查獲竊賊方海廷李金山解案請辦大令將吊到之贓先行給領方李押候嚴比 
[美租界捕房紀事]  
　　前晚小竊張阿毛混入北四川路某姓小烟館内行竊烟槍一枝適爲包探錢榮堂所見連贓帶入捕房捕頭令押候轉解公堂禀請讞員張柄樞司馬訊辦○昨晨跑灘賊某乙闖入蘇州河畔某姓航船竊衣數件携之登岸適爲某號巡街捕所見拘入捕房捕頭令押候解送公堂禀請懲辦 
[張雪堂查放江靖等處辛丑冬振災民戶口並收支數目清單]  
　　收盛宮保撥助規銀銀一千兩嚴筱舫觀察撥助洋一千元電報總局撥助英洋一千元絲業會館撥助規銀一千兩仁濟善堂撥助規銀一百兩洋五千四百六十七元小洋四百九十八角對開洋三元内前署靖江縣葛蕃甫公祖經募規銀一百兩洋七百二十七元又雪記募陶善士等洋六百五十元另雪手洋一干六百五十元陳爕卿善士捐助英洋一百元錢五百十八文朱善士蔡鏡壹手捐助小洋五百角阮貫通善士捐助洋二十元楊子翁仁濟善堂新棉衣褲共四百八十五套○總共收規銀二千一百兩合洋二千八百三十五元又英洋九千二百三十七元小洋九百九十八角對開三元錢五百十八文合折實洋九十五元七角七分半○支靖江東西各沙五千三百零四戶大一萬一千四百五十口小八千二百四十一口每大口給洋四角小口減半共付小洋六萬二千二百八十二角隨振給發棉衣褲四百八十五套另散給各貧戶洋八十六元六角○如皋扁擔沙計大七百九十一口小六百十三口大口給洋五角小口减半共付小洋五千四百八十七角半另散給十二圩斷炊各貧戶小洋二百十角又張黄港東沿江坍區計大六百零一口小四百零五口大口給洋四角小口减半共付小洋三千二百十四角○江陰東西各沙洲十處共六千五百八十五戶計赤貧大八千零六十九口小五千九百三十二口每大口給洋四角小口减半次貧大六千六百五十三口小五千二百二十口每大口給洋三角小口減半共付小洋七萬一千九百二十九角○通州大成沙共二百八十四戶計大六百四十二口小四百七十九口每大口給洋四角小口减半共付小洋三千五百二十六角○掩埋欵方伯翁手洋二百元小洋三百九十角○總共支小洋十四萬七千零三十八角五分折實洋一萬三千八百三十一元八角又洋二百八十六元六角除收支外不敷洋一千九百五十元零六角二分五釐○共倩友帮同查戶散放往來舟車火食一切雜項費用自備資斧並不開支正欵合併聲明[  上海六馬路仁濟善堂施則敬等謹誌]  
[上海北巿絲業會館籌賑公所施子英經收各處水災賑捐辛丑年十二月初二至初七第一百十一次清單]  
　　初二日浙湖敦睦堂周銅洋二元○初三日延州來季予求病愈洋五元周仕沅子懋功懋照英洋四元龍洋六元○初四日蘇省徐開藩馬無名氏求病速愈由協餘莊來洋一百廿元双歸吳興氏求女病速愈十元婁縣杜應訓病愈先繳洋四十元新邑經正堂顧三十元○初五日鄭登賦司馬七十壽辰筵資移助洋一百元無錫逹源莊過示儉求母病全愈廿元周門沈氏求病速愈五元○初六日某杭莊求保火燭平安並免闔莊災晦洋一百元東亭寄居人紫陽氏由福康莊來廿元吳鄧氏由漢口招商局寄來十元金紫雲送鄭登賦司馬壽儀一元無名氏一元○東洋欽使李募横濱各商曾卓軒關厚祥進修堂袁三戶各洋一百元鮑次樓七十元羅偉堂孔雲生魏學勤盧榮彬東同泰順和棧興泰號七戶各五十元廣生和繆輝堂張能之福和號四戶各三十元新南盛廣誠泰大德堂捷裕號陳璟常永義和明安號廣萬泰德隆號昌記號曾星舫相記鄭岐川張勉之蔡清璇繆輝堂關厚祥十七戶各廿元容麟翹廣勝隆華生號吳寛疇同源泰張伯子德泰號鄭曉初張勉之人和號永興隆萬福號應可昇永興隆明安號廣萬泰萬福順和棧捷裕號十九戶各十元何兆長陳大焯吳永傑南興　　兆南黄煌民同義昌廣榮安無名氏温遇貴俊盛廣萬榮採芝堂昌和泰曾贊魁盧逸堂黄東賢協盛號劉發記鮑晴川蔡興瀛無名氏張檢齋李鴈亭廿四戶各五元均昌號同生號永泰隆無名氏新世常廣盛順隆號同昌洋衣店宜生鮑文昭新興泰十一戶各三元錦新館新泰盧兆翔駿發莊鄭蘭軒黎炳垣東安記和興號裕昌號同發號周順利成昌樓聘珍樓合興號雨益號日記號錦彰永藥樓和東昌部店廿二戶各二元廣順昌廣信和陳子英吳旋芳歐渭南陳啓恩陳棣煒陳廷珍陳柏昭九戶各一元共一百十五戶合洋一千五百七十二元内除上年十二月十九日來盧榮彬鮑次樓兩君墊洋四百元改出收條外今實收來洋一千一百七十二元○初七日新聞報館籌振所募十七批洋五百一十六元内木板廿八元次洋二元計除光洋二元半兌七三五計規元三百八十四兩七錢七分二釐規元四十兩龍洋廿四元小洋二百四十九角銅洋十二元五角孫君鏡湖送鄭登賦司馬燾儀移助洋二元安慶兪克柔募廣帮陳德培求病退身安二元不留名銅洋一元 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年正月二十七日京報前錄]  
　　宮門抄諭旨均錄前○福寗鎭曹奏爲回任接印日期並謝恩摺○續撫李奏爲擬設工藝廠片○疆撫饒奏爲展緩計典片○豫撫錫奏爲遴員請補要缺直隸州知州摺○越撫任奏爲申明已革總兵功多過少懇請開復原官片 
記名提督福建福寗鎭總兵官芬臣巴圖魯奴才曹志忠跪奏爲恭報奴才回任接印日期叩謝天恩仰祈聖鑒事竊奴才於上年七月率領福建入衛福强等營自閩啓行九月馳抵河南駐防彰德府城外本年五月遵旨率隊回閩遣散旋因孫道道仁赴日本觀操暫接統福强全軍嗣孫道觀操事竣回閩仍交卸福强軍統領奉閩浙督臣許應騤照會内開奏明飭回本任等因遵卽馳抵福寗光緒一十七年十二月初十日准署福寗鎮王三星將福寗鎭關防並王命旗牌移交前來奴才當卽恭設香案望闕叩頭祗領任事伏念奴才久沐恩施忝膺鎮寄率師北上駐紥中州只幸軍民相安深愧涓埃未報甫拜撤防之命卽邀回任之榮欽感莫名悚惶倍切查福寗鎭任兼水陸地處海疆當此改練新軍尤重振興武備奴才冐昧深懼弗勝惟有殫竭愚忱力加整頓嚴紀律以肅行伍勤訓練以熟洋操一切緝捕巡防彈壓保護各事宜隨時禀承督臣悉心妥辦庶幾綏靖地方上紓宸厪藉以仰答高厚鴻慈於萬一除恭疏題報外所有奴才回任接篆日期及感激下忱理合繕摺叩謝天恩伏乞皇太后皇上聖鑒謹奏奉硃批知道了欽此 
李興銳片再江省無業游民日見其衆此輩皆逸居無教專以游蕩爲事尤甚者流而爲匪無所不至近日議設巡警軍必須清查街道斷難容其游行巿面以致擾害閭閻泰西各國設有教工教正等院收教無業游民教以工藝其法甚善周禮民無常業者罰之盖所以儆游惰而塞盜源亦正此意臣與新任藩司兼署臬司柯逢時再四籌維擬於省城設立工藝院一所收諸游蕩及曾犯輕罪者雇派工師教以工藝院立三廠一曰粗工廠一曰細工廠一曰學工廠有衆人習藝之地有每人食息起居之舍粗工如蒲鞋麥扇草帽麻繩緒諸事教愚賤粗蠢之徒細工則刷書刻字織帶縫衣製履結網之屬凡質稍好者使入而習之學工廠則凡良家之不肖子弟父兄師友所不能約束者聽其送院教以淺近書算及精緻工藝禁錮不令外出以收其游心以儆其惰行並購致各種人力小機器分别教之各有課程所習工藝製成發售除酌量提還料本外仍酌給本人隨時察看已知悔過自新卽行資遣出院自謀生業凡院中早作晚息飯食醫藥以至避暑給扇禦寒頒衣均定有章程專派委員數人管理此事現已先籌集銀五千餘兩購地建廠卽日開辦此外一切長年經費均出外籌欵支銷惟草創之初苦於財用竭匱院落不能闊大約計以能容二三百人爲率俟學成者遣出又别行收補一面通飭各州縣就地籌欵各設一院次第興舉久之通省無業游民均有託業之所自可永息盜賊之患臣爲警游惰塞盜源起見是否有當理合附片陳叨伏乞聖鑒謹奏奉硃批收養游民教以工藝最爲良法美意著卽認眞辦理欽此 
甘肅新疆巡撫臣饒應祺跪奏爲新疆本屆計典仍難舉行懇恩緩至下屇再行辦理恭摺仰祈聖鑒事竊照新疆自設省以來歴屇計典均因俸滿人少奏准展緩在案兹光緒二十七年又已屆期經吏部具奏奉旨咨行遵照應卽欽遵辦理以副朝廷澄叙官方之至意惟新疆實缺道府同通州縣到任歴俸已滿三年者仍只數員其餘或委署他缺或歴偆未滿或因事調省核與十五員准洊一員之例不符至於佐雜教職人數尤少不敷一百三十員額數照例應毋庸議據布政使文光鎭迪道兼按察使銜李滋森會詳前來臣覆查無異合無仰懇天恩俯准緩至下屆再行舉辦如有干六法人員仍當隨時叅劾斷不敢稍事姑容致滋貽誤謹會同陜甘總督臣崧蕃恭摺具陳伏乞皇太后皇上聖鑒訓示謹奏奉硃批著照所請吏部知道欽此 
河東河道總督兼署河南巡撫奴才錫良跪奏爲揀員請補要缺直隸州知州以資治理遵章改題爲奏恭摺仰祈聖鑒事竊照光州直隸州知州孫叔謙於光緒二十七年十一月二十二日在任病故應以病故之日爲開缺日期業歸入二十七年十一月分截缺造報在案查例載直隸州知州題調要缺應無論何項出缺或調或補准山該督撫酌量具題至候補人員請補時該省如有截取記名分發人員應先儘酌量請補如果實係人地未宜始准聲叙以各項候補人員請補等因查光州係繁疲難兼三要缺地處邊隅民俗强悍界連皖楚爲豫南門戶兼轄四縣政務殷繁必須明幹練逹之員方足以資治理豫省雖有截取記名保送分發候補直隸州知州法良姚延祺唐彝藩潤芳四員查法良姚延祺均已病故唐彝藩現報丁憂潤芳於此缺人地未宜未便遷就督同藩臬兩司復在通省應升應補人員内詳加遴遷查有候補直隸州知州李汝澤現年五十五歲係雲南臨安府蒙自縣人由同治癸酉科拔貢中式光緒乙卯科並補行丁卯科本省鄕試舉人因越南案内出力經前雲貴督臣岑毓英奏保請以知縣歸部儘先選用光緒十二年十一月十四日奉旨依議欽此又因官軍剿平猓黑賊與剿滅木戞寨土匪案内出力復經奏保請以知縣歸部不論雙單月遇缺前先選用十五年四月初九日奉旨依議欽此又因蒙目中外接線電工案内尤爲出力經前直隸督臣李鴻章奏保請免選本班以知州不論雙單月儘先選用十七年十一月十七日奉旨著照所請該部知道欽此又因剿辦猛喇案内尤爲出力經前雲貴督臣王文韶奏請賞戴藍翎十八年八月二十七日奉旨著照所請吏部知道欽此又因蒙自創辦開關通商事務出力復經奏保請俟選缺後以直隸州知州補用十九年十一月初三日奉旨著照所請該部知道欽此遵新海防例報捐知州三班指分河南試用復捐免補本班離任以直隸州知州仍留河南歸候補班補用二十四年正月二十八日蒙欽派大臣騐看二月十六日經吏部帶領引見奉旨著照例發往欽此閏三月二十一日領照起程五月十六日繳照到省曾經期滿甄别並無署過缺分奴才到任未及三月例不註考據藩臬兩司會查得該員樸誠穩練辦事實心以之請補光州直隸州要缺實堪勝任與例亦屬相符相應遵照新章改題具奏再該員係候補直隸州知州請補直隸州知州銜缺相當毋庸送部引見亦毋庸查開叅罰爲此繕摺具陳伏乞皇太后皇上聖鑒訓示謹奏奉硃批吏部議奏欽此 
任道鎔片再統領浙西水師兼嘉防各營總兵費金組因案革職經前撫臣惲祖翼奏明留營効力奉旨允准在案臣查已革總兵費金組在浙多年熟悉嘉湖情形該處外海内湖向爲梟匪出没之所費金組整飭營伍實力巡防上年時局艱危浙東各郡疉出巨案而浙西晏然匪盜濳蹤鹽務賴以疏銷地方亦資其保障商民愛戴異口同聲臣抵任後見其辦事頗有條理治軍能得衆心當此營務積疲非有得力之員不足以資整頓如費金組之幹略精能在浙省將領中實不多覯其前次被議由於細行不矜留防以來倍加奮勉綜論前後實覺過少功多臣爲將才難得起見用敢據實上陳可否籲懇天恩將已革總兵費金組准予開復原官以資激勵之處出自鴻慈逾格謹附片具奏伏乞聖鑒訓示謹奏奉硃批著照所請該部知道欽此 
 
 

Page 14

 
 
[光緒二十八年正月二十八日京報全錄]  
　　宮門抄諭旨均錄前○豫撫錫奏爲請補知縣摺○署燕督袁奏爲揀員調補知縣摺○又奏爲臬司在籍丁憂摺○越撫任奏爲報銷蘇省各屬商鹽引課等項摺○又奏爲報銷每年應征崇明等廳縣包課銀兩摺 
河東河道總督兼署河南巡撫奴才錫良跪奏爲請補知縣遵章改題爲奏恭摺仰祈聖鑒事竊照長葛縣知縣王錫晉升補鄧州知州於光緒二十七年十月初一日奉硃批照例坐第五日行文按照限减半計算應扣至二十七年十月二十接到部文之日爲開缺日期業歸二十七年十月分截缺造報在案今長葛縣知縣一缺例應先儘廻避卽用人員請補查現任廻避卽用知縣班内僅有胡開元一員於光緒二十七年十一月初二日到省係在奉文開缺之後係部准補新選新補留省另補亦均無人按照新章應轉用舊海防先人員查舊海防先並鄭工遇缺先舊海防卽及舊例銀捐遇缺先舊例銀捐遇缺正途出身及曾任知縣曾任實缺應升知縣並各項出身亦均無人過班應用各項輪用班次輪應卽用正途到班應用進士卽用人員查有庚寅科進士卽用正班補用知縣延祺現年四十一歲係盛京正白旗漢軍寶升佐領下人由增生中式光緒十五年乙丑恩科順天鄕試舉人庚寅恩科會試中式第二十八名貢士殿試三甲第九十二名進士引見奉旨以知縣卽用欽此簽掣河南十六年六月初一日領照十五日在任請假回籍修墓領照起程八月二十方日到旗修墓事竣十七年正月十三日到省曾委代理郾城縣簾缺認内交代早已清楚現署商水縣知縣二十七年正月初六日到任尚未卸事並無交代據布政使延祉按察使鍾培會查得該員明白穩練辦事任眞比較科分甲第名次在前以之請補長葛縣知縣實堪勝任與例亦屬相符詳請具奏前來奴才到任未及三月例不註考查明該員係卽用正班補用知縣請補知縣銜缺相當毋庸送部引見亦毋庸查閱叅罰爲此繕摺具陳伏乞皇太后皇上聖鑒訓示謹奏奉硃批吏部議奏欽此 
太子少保署理北洋大臣直隸總督臣袁世凱跪奏爲揀員調補要缺知縣以資治理恭摺仰祈聖鑒事竊查准補獻縣知縣田鴻文於光緒二十七年十一月初三日在署懐來縣任内聞訃丁父憂業已咨部開缺照例以該員丁憂之日作爲開缺日期歸二十七年十一月分截缺所遺獻縣知縣一缺地當孔道兼管河道隄工係衝繁疲難最要調缺例應在外揀選調補查保題升調人員應將該員任内有無積案及欠解錢糧承緝未獲盜案詳細聲叙如審案緝盜徵解錢糧已起降調革職叅限者槪不准其升調其有缺係繁李人地實在相需爲地擇人者亦應據實陳明仍照定例辦理不得以空泛考語濫列保題歴經遵照在案兹據藩臬兩司查有蠡縣知縣章　堪以調補獻縣知縣具詳前來臣查章燾年四十三歲河南祥符縣舉人遵新海防例報捐知縣指分直隸分缺先補用免試用引見奉旨照例發往光緒二十一年閏五月到省加捐遇缺先補用題補蠡縣知縣二十五年正月到任遵例捐免試俸歴俸該員才識明通持躬端謹以之調補獻縣知縣洵堪勝要缺之任與例亦屬相符仰懇天恩俯念員缺緊要准以蠡縣知縣章　調補獻縣知縣實於吏治有裨如蒙兪允該員銜缺相當毋庸送部引見至該員係屬初調任内並無審案緝盜征解錢糧已起降調革職叅限處分亦無叅罰案件且題調要缺一切因公處分例免核計所遺蠡縣知縣缺直隸現有應補人員應請扣留外補除將履歴册咨部外理合恭摺具陳伏乞皇太后皇上聖鑒訓示謹奏奉硃批著照所請吏部知道欽此 
太子少保署理北洋大臣直隸總督臣袁世凱跪奏爲臬司大員在籍丁憂恭摺仰祈聖鑒事竊查直隸永年縣人前署山東布政使調補湖南按察使胡景桂奏明請假一月回籍省親嗣因假期已滿毋病未愈續假一月經前護督臣周馥代奏奉旨允准在案兹據該司胡景桂呈稱前在順德府恭迎鑾輿仰蒙召見賞假兩月並蒙恩賞丸藥恭齎回籍其母劉氏病已垂危延至光緖二十七年十一月二十三日病故該司例應丁憂開缺守制備具親供並族鄰甘結呈由永年縣加具印結轉由藩臬兩司詳奏前來臣查湖南按察使胡景桂在籍丁憂所遺員缺緊要應請旨迅賜簡放以重職守除將供結分咨外理合恭摺具陳伏乞皇太后皇上聖鑒訓示謹奏奉硃批另有旨欽此 
頭品頂戴浙江巡撫兼管鹽政臣任道鎔跪奏爲恭報蘇省各屬商鹽引課等項奏銷遵旨改奏仰祈聖鑒事竊查光緒二十五年分蘇省各屬商鹽引課曁新認帑引及上南租界食銷正帑引課等項例應於次年十二月間併案奏銷兹查接管卷内據前浙江鹽之使世杰詳稱查得光緒二十五年分江蘇各府州屬招商原認引課六萬六千引靖江縣三千引共六萬九千引該征正雜課銀九萬二千六百六兩零係屬商包如有短絀責令賠繳又認加新額三萬四千引該徵正雜課銀九千六百九十一兩零又試辦上南租界食銷正引一千七百五十五引該徵正雜課銀二千四百八十三兩零又加認帑引四千引該征正雜課銀一千二百四十兩零兹督銷鹽運使世杰自光緒二十五年正月初一日起至三月二十七卸事前日止接督銷署鹽運使事温處道署杭嘉湖道陳允頣自三月二十七日起至六月初八卸事前日止接督銷鹽運使世杰自六月初八日回任起至年底止均經分任催據該商等共完正帑認額計十萬八千七百五十五引計征正雜課銀十萬五千九百二十二兩零核計銀引均係照額全完所有征完前項銀兩分季報收存儲在庫應請儘數留存湊解京餉在於撥册内造報開除理合遵造是年分各商實完原認引數正雜課銀清册呈送核辦等情前署撫臣余聯沅因先准行在部咨不進本章暫行緩辦移交前來臣覆核無異兹屆應辦二十六年商課奏銷之期相應分案具奏除將清册分送部科查核外謹恭所具陳伏乞皇太后皇上聖鑒勅部核覆施行謹奏奉硃批戶部知道欽此 
頭品頂戴浙江巡撫兼管鹽政臣任道鎔跪奏爲恭報兩浙每年應征崇明等廳縣包課銀兩列擬報銷遵旨改奏仰祈聖鑒事竊查光緒二十五年分兩浙應徵崇明定海海門等廳縣包課等銀例應於次年十二月造報奏銷兹查接管卷内據前浙江鹽運使世杰詳稱查得光緒二十五年分應徵崇明縣包課銀六百七十七兩零滴珠銀六兩七錢零定海廳包課銀四十二兩零滴珠銀四錢零海門廳包課銀六十三兩零滴珠銀六錢零共應徵銀七百九十一兩三錢九分零催據崇明定海海門等廳縣共徵完包課滴珠銀七百七十九兩八錢七分零核計崇明定海海門二廳縣照數全完海門廳尚未完包課銀十一兩四錢一分零滴珠銀一錢一分零又據崇明縣續完光緒二十四年分包課銀三百三十八兩七錢零滴珠銀三兩三錢查核該縣二十四年分銀兩均已全完其海門廳光緒二十五年並節年全完銀兩現已嚴催完解容俟報解到日另再詳辦至前項催完包課滴珠銀一千一百二十二兩二分零業經分季列册造報詳請核察具題等情前署撫臣余聨沅因先准行在部咨不進本章暫行緩辦移交前來臣覆核無異除鈔摺分咨查核外謹改題具奏伏乞皇太后皇上聖鑒飭部核覆施行謹奏奉硃批戶部知道欽此 
 
