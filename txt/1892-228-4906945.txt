# 1892 - 228 - 4906945

 

Page 1

 
 
[代售解救吞烟藥得貲助振] [  申報館協振所啓]  
　　嘉定徐君聞韶久客金陵力行善事其於懈救吞服生烟之法尤爲詳盡靡遺數年以來活人何止以數千計邇有湘中李君國棟贈以洋銀五十文徐君力却再三謂向來從不受分文之謝李君堅求笑納徐君乃以其資製成解救吞烟之藥送交本館囑變價以助小清河振捐此其善意充周　非他人所可及者如有仁人君子憫洋烟流毒頃刻有性命之虞者請移玉購存以便隨時拯救計每瓶價洋五角用法詳載徐君所撰仿單細繹自能明悉也 
[新印永慶昇平告成] [  圖書集成局啓]  
　　是書爲京師某名士所著歴記我朝勦滅會匪故事其中寫名將之　毅狂寇之披猖妖道之淫邪畸人之高潔雖不脫章回小說窠臼然要皆　妙惟肖曲曲傳神眞化工之筆也外省向無刋本兹本局用新式活字板排就印以賽連紙分釘六本裝潢古雅讎校精詳核定每部碼洋四角卽日出售諸君子欲於酒後茶餘藉資消遣者請臨三馬路申報館帳房及各處申昌或經售申報處購取可也 
[釋金星]  
　　前昨兩日滬上忽傳白晝現一星偶過通衢惟見鶴跂鷺翹互相指點一若驚爲奇事且有妄議災祥者夢畹生偶與西友述之西友曰此金星也運行有度顯晦有時詫爲異焉不誠類於井蛙之見乎友去乃窮搜天文家諸載藉從而釋之曰周天皆星也自西國天文師以遠鏡測之乃知有行星有恒星恒星伏而不動行星多至十餘皆繞軌道圜日而行而地毬亦在行星之列其中以水星爲距日最近金星次之地毬又次之由是而火星威士打思厘士卑拉士那珠衆小星以及木星土星聶叚星則距日漸遠矣約其大概假如地毬離日十分水星四分金星七分火星十六分木星五十二分土星一百分計日大於地毬一百三十萬倍地毬則大於水星十四倍大於金星少許大於火星三倍土星則大於地毬一千倍木星則大於地毬一千四百倍今但就金星而論之其爲色也最嬌嫩光可照及地毬離日二百三十八兆里體徑二萬七千三百里軌道在水星與地毬之中隨圓一千五百十九兆里與水星相陳一千八十五萬里離地毬最近時約九百四十五萬里除月輪外與地毬最近窺以大遠鏡見星體有痕每十一日四刻二十一分行一周在星上歴一晝夜約短於地毬上三十五分每一時能行二萬八千里每二百二十四日八時環日行一周其像頗似月輪亦有上弦下弦光滿光半之形其位約離日生十度之内疑有生氣包羅星體之外在星上望日當較地毬上望日大兩倍以上皆英人合信氏之說至侯失勒則更推闡詳盡其言曰諸行星繞日一周在地毬上望之則各有不同金水兩星若偕日而行離日之度有定界或在日東或在日西水星離日二十九度金星則離日四十七度其行曰與日同速旣而留旣而逆行始遲繼速與日漸近而伏伏時或見其過日面如小黑圓斑此必行星過交綫而地毬亦在交綫乃有此象與日月食之理相同伏若干日而復現在日西仍逆行始速繼遲遲極復留然後順行復離日最遠與日同速及追及於日而又伏伏數日又見乃在日東焉又以金水二星地毬三道之半徑推得三道里數各以一周之時約之一小時中水星約行三十一萬六千二百三十里金星約行二十三萬一千三百三十里地毬約行十九萬六千七百五十里且金星過日有一定之時而二次相距之時不等曰八年次一百廿二年又次八年又次一百五年周而復始其時恒近冬夏二至當西國紀元前二十九年十二月初九晨始見金星透日而過有黑子顯綴日中天文帥算其將來已知再會之日至本朝乾隆三十四年金星過日面測得就太陽之地平視差爲八秒五七七六同治十三年又過日面光緒八年又過日面人見日中有黑子未有不駭爲奇異甚且妄造謡言者而不知西士已預期算定則兹之金星晝現亦爲理所應然異說紛紛果胡爲者蓋星無光耀必借日之光以爲光及其行近日輪借光更易故能現於日畔如綴晶毬也或謂行星與地毬無異故疑星上亦有一世界山河草木人物鳥獸與地毬上無殊或謂行星之道自西而東除榖女武女天后諸小星外其餘俱近黃道在地望之不能正見各道之面僅能見其側邊其各面相面相交角及遠近俱不甚了了惟星距黃道面之度能明見之此則凡行星皆然非專指金星不必細釋惟是中國向皆泥災祥之說五行之志紀載良多自西儒推算日精著述日富知五星七政皆有一定不易之理並不關乎吉凶近且譯作華文俾華人皆可觀覽而從前迂何之見可以一掃而空然則白晝之見金星亦爲躔度之常何必多所疑惑因作此以告閱者釋之云者旣已釋其理亦所以釋人之疑也 
[鹿耳秋濤]  
　　臺地現當舉行大計藩憲唐薇卿方伯出有關防告示實帖轅前略云今屆適逢計典舉劾各員賢否理宜嚴密關防以杜請託各弊一面諭知門吏把衙人等凡有來往各官非因要公不得禀見封口書信亦不得擅自投遞方伯此舉所以勵官方而崇國典彼以請託爲事者自當相戒屏跡矣○例載地方營伍凡遇校閱之時必以移會同城道府廳縣親臨會閱察其營伍是否整頓兵丁曾否操演有無游惰鬥狠包娼窩賭收受一切規費以及擅離汛守苛派尅扣各情弊按月由又員呈報一次以憑稽核而免含混無如日久玩生從前所定爲功令者迄今直啻弁髦視之臺省近接署督憲希將軍來又申明舊章通飭各營一律遵辦按月呈報如有曠悮廢馳作奸犯科者立卽據實禀揭切勿扶同徇隱并干未便想見大憲整頓營伍洵屬無薇不至也○中路營務處兼統棟隘各軍林蔭堂觀察　以大嵙崁一帶番務底定籌辦善後事宜在在須資　畫日前命駕晉省謁見邵筱村中丞禀商諸務旋在西門外府第小住數日旋卽赴院禀辭仍由大稻埕乘坐火車前往鴨子坪防營部署一切○署理臺北宜蘭縣蕭輔臣大令在任日久於民間利弊洞悉靡遺凡所施行同聲稱頌日前大令接到家報驚悉太封翁在籍仙逝當卽循例禀報丁憂藩憲唐薇卿方伯在候補各員内查有現辦艋舺鹽館之余東生司馬秉焜堪以委署業已懸牌曉示矣○上月曰十日臺北文廟大成殿東廡五間大樑忽然折斷經府學王廣文藍玉具文申請府憲陳仲英太守派員勘估重新修葺又臺北府屬宜蘭縣前因城門損壞經蕭輔臣大令禀請撫憲批准籌修刻由大令飭匠估勘此項工料銀九百四十一兩四錢五分三厘九毫九絲九忽擇於六月二十日動工連日督率工匠畚鍤齊施業於上月初旬一律告竣大令現又具又禀明各大憲此項工料銀兩係從鹽務欵内暫行挪用云○有棟字左營什長戴某具禀邵中丞請領存餉中丞批云存餉應日 
 
 

Page 2

 
 
發給自有定章該什長何得越分妄凟所禀姑准候飭善後局果核辦理○閏月十九日藩憲轅抄電局總辦林清漪候選州判卞乃謨均傳見三角湧撫墾委員汪准禀見辭機器局提調蘇紹良縣丞鄭廷勲靖海輪船管駕吳永宗均禀見○臺灣自改行省以來劉宫保創之於前邵中丞繼之於後於是百廢具興五金畢露斷髮文身之種咸效子來獸蹄鳥跡之鄉盡成樂土數年來化行俗美固已駸駸乎海濱鄒魯矣欲揚前烈而示後來非紀載不爲或邵中丞爰擬纂修全臺省志使此邦山川民物學校農桑兵刑禮樂莫不旁搜搏訪筆之於書使當世見者有所攷証惟是志乘之作幾與國史同功主持大綱者非碩彦鴻儒恐不足以勝任中丞乃聘定江寍蔣孝廉師轍曁本地邱貢士逢甲爲總纂此外帮稿及校對各席要皆一時知名之士堂哉皇哉誠一時盛事也局設城内番學堂聞於月内擇吉開辦云○駐紥彰化之定海後右兩營日前不知何故擁至臺灣府署恃蠻滋閙吉雲舫太守以統帶邢某向來約束不嚴縱勇行兇致有今日立發通禀至臺北撫藩兩院呈訴一切想上游正在整頓營務之際必當澈底根究冀有以懲一而儆百也○統帶鎭海中軍朱友勛軍門日前奉到邵中丞札諭另候差委所遺營務卽委現帶棟字左營之賴君前往接帶遞遺棟字左營聞須分别資遣然尚未見明文也○前辦鹿港鹽館之胡石逸别駕因經手未完事件奉文須津貼後手洋數千元刻已一律繳清由彰化至臺北赴撫藩兩院禀到别駕係江西候補人員聞此次意欲請咨仍回原省聽鼓也 
[戲塲聚賭]  
　　杭垣下皮市巷温元帥廟向例於夏間酬神演戲上月二十一二二十二兩日傳某梨園子弟搭臺開演一聲檀板游屢紛來臺之左右擺設賭攤五花八門引入人勝又有以兩錢擲地上覆以碎瓦仍有青龍白虎進出四門俗呼爲顚顚俏者十居八九說者謂戲塲聚賭在鄉間或有行之者若省城重地此輩見敢明目張膽肆無忌憚此風又烏可長耶所望高坐堂皇者嚴密查拿毋使漏網是則地方之幸也 
[委署塲篆]  
　　前報紀泰屬草埝廟灣等塲官因捕蝗不力撤任暫委丁溪塲洪鹾尹伍祐塲顧鹺尹分注兼理一面詳謂上憲派員接署云云兹由運憲江都轉以草埝塲缺輪應挨委照章以到班之汪大使廷楨署理廟灣輪應酌委查有鄭大使清瑞堪以接署均已詳奉督鹽憲批准於上月廿一日牌示分别飭赴新任以專責成 
[痞棍就擒]  
　　嚴得龍者爲邦上著名痞楫無惡不作人皆側目久經地方官曁保甲總局飭役訪拿迄未弋獲兹聞由駐紥邵伯鎭巡緝五岸之吳哨官設法擒獲於上月某日星夜押解來揚送甘泉縣署覊禁適甘邑尊捕蝗未回卽由保甲總局趙觀察提至局中研訊想當按律懲辦以伸萬民之公憤也 
[失孩彚誌]  
　　邇日邦上幼孩往往無端失去拐風之盛抑亦地方之憂也上月二十日晌午彌勒菴橋某姓家五歳女名臘狗欲隨阿母上街購物甫至門外母以其纏擾可厭大聲喝阻孩遂在門前嬉戲家中人不知也洎母購物回孩忽失所在母悔恨交加鳴鉦遍覓迄無影響又廿一日黃家園殷姓亦失去六歳女孩名小英子是時午刻萬壽寺旁某薙髮店失去一徒名才保年已十五遍尋無著海角天涯徒深悵望而已 
[江州客述]  
　　九江爠水亭素推名勝嶷然傑捕在水中央曲檻迎風長廊偃月又有浸月亭以廬山爲屏障以甘棠湖爲鏡天然一幅畫圖也每逢盛夏都人士每泛一葉扁舟載酒偕來徜徉示夕德化縣羅少垣明府乘簿書餘暇管領湖山見畫棟雕欄漸就剥落特捐廉俸鳩工庀材缺者補之廢者修之不日可以告成登斯亭者留連景色盪滌心胸必將慨然曰此賢令尹提倡風雅之所致也豈不美哉○九江府教授黃覺夫廣文先鐸司訓江州十八年於兹矣平日循循善誘啓迪良多詎科二豎爲災見於上月廿一日赴修文之召身後蕭條僅存藏書數擔而已凡具生芻一束者瞻望遺型無不愴焉欲絶○二伏以後天氣酷熱近來疫癘流行甚有未逾數刻而卽斃者官醫局每日送診至一百數十號之多施藥亦復不少殷實之家則另延醫生診治凡業歧黃者爲之應接不暇藥店亦利市三倍上月二十日晡有一人倒在西門洞奄奄一息旋經家人擡回不知以後如何○上月廿一日午刻城内小校廠巷口有一婦手携破竹藍盛一未彌月之嬰孩且行且哭或問之則云將送往育嬰堂因丈夫患病姑又年老家中已有三子無力養贍專賴針黹以佐饔飱今又添此一塊肉大是累人不得不割愛送往堂中聞者爲之酸鼻 
[九江米市]  
　　九江一郡米榖一郡米榖出産甚少居人食用皆仰給於隣郡船戶販米來潯停泊龍開河碼頭轉由行戶出售上白米每擔不過二千三四百文自前年湖口釐局抽收米捐行戶有所藉口每石陡漲三百文今春有廣商携鉅貲來潯收買米榖裝輪運粤頗獲厚利約計輪船每月裝米出口不下六七百擔未免喧賓奪主前經紳士禀請羅明府出示禁止米石出口然禁者自禁販者自販目下米價增至三千左右數米而炊者不免眉山蹙損矣 
[四明雁字]  
　　更夫某甲於某夜四更時鳴鑼擊柝路過醋務橋見有二人坐於橋堍旁有衣箱麻袋等物知爲竊賊上前盤詰賊恐僨事許以瓜分更夫意將扭送官署無如孤掌難鳴未可冐昧從事又慮其乘機兎脫乃以計誘至橋下臻和當鋪對面坑厠内謂之曰汝等許分贓物我於深夜無處藏放又不能持以歸家我且召同伴到此託付有人兎致進退維谷汝等在此稍待片刻何如二賊信以爲眞遂如其言不料已中其計更夫卽至附近水仙廟保甲分局通報局員卽派局勇數人跟蹤而至將二賊及贓物解送局中局員略問口供押送鄞縣聽候楊大令訊辦有更夫之智愈形該賊之笨不然何以延頸侍縳如執犬豕也○前報寍波通記醫園取巧舞弊被朱黃二委員查出封閉突有某劣紳出首冐犯官長云云兹聞通記已挽大力者說情願罰該委員已准啓封回省銷差矣○前報紀寍郡果封戒杳等庵其中白雲誤爲接待庵當時楊大令本飭各庵尼自尋住處勒限遷移因戒杳庵尼無處女身再四懇求大令允爲設法安頓其餘觀音等尼遵諭自覓善地不料縣署頭役陸鎬輒敢擅令觀音庵尼遷住戒珠庵難保無藉端需索情大令以其辦事專擅政近招摇立將陸鎬斥革以示懲儆 
[擒獲海盜]  
　　甫東信云日前紅單船在外岐港洋面擒獲海盗戴仕木鄔金水周甲萬周守策尤培土張利勝陳能茂王能福等八名奪獲盗船一艘内有被擄難民董依順等四名當卽解至寍先送提署後送道署由道憲發交鄞縣當經楊大令提案錄取口供飭將盗首戴仕木等五名釘鐐收禁又將張利勝等三名發自新所收押聽候道府兩憲勘問而難民董依順等四名則已先行釋放云 
[圑捐大定]  
　　蕪湖保中圑捐自粤商認捐後各帮商賈聞風興起以糖帮爲最先自詣縣署請捐銀五百兩由是土藥帮亦捐銀三百兩米行帮捐銀一千二百兩米帮捐銀六百兩惟洋油帮尚在踟蹰經邑宰大加激勸遂亦認捐銀四百兩五帮總計共捐銀五千二百兩各具認捐稟帖呈縣捐遂太定按此舉創始於去冬十月因保中圑防經費不敷督辦袁觀察創爲按貨抽捐章程詳准照辦商家以爲從此貨物出入稽查必多擾累堅不願輸後經省憲改委無湖道楊子通觀察變通辦理俯准衆商躉捐一次之請由是民樂其便令行如水不一月已成千腋之裘省委楊惠風太守張玉甫大令遂於上月廿一日束裝乘輪回省銷一在事各員如王邑尊吳司馬及姚熊曾傅錢各佐雜俱蒙觀察登諸薦剡優加奬卽蓋各員自有此事竭蹶圖維賛襄勸導辛苦幾及半載並無薪水供張一旦幸觀厥成宜乎觀察之樂於奬勵善善從長也所有各捐聞已定有限期從此按期呈繳由道移父保甲局辦理圑防於地方洵有裨益矣 
[會匪起解]  
　　前月蕪湖保甲線捕由鎭江江隂等處拘獲會匪許老五張金標俞甫庭趙玉蘭卽趙教師等四犯解回蕪湖研鞫覊諸縣監近奉大憲提省辦理袁觀察卽飭弁兵將四犯從出舁至江十押乘澄清小火輪於上月十七日傍晚起椗上駛 
 
 

Page 3

 
 
[密拿要犯]  
　　日前江西巡撫派弁兵多人至蕪湖查拿要犯會同保甲線捕四處協緝果於上月十九日晚間在河南岸某小烟館拿獲一名聞匪黨共有五名其四乘間兎脫祗獲其一將該犯暫收縣監俟緝獲餘黨一併起解未知驚弓之鳥尚肯入我網羅否 
[查案言旋]  
　　開缺山西巡撫阿嘯山中丞前在安徽藩司任内偶掛彈章奉旨交兩江總督查明覆奏早見邸抄日前劉峴帥特委候補道程雨生觀察密查案中關鍵維舟小住於上月十九解纜回江寗道出　兹時已斜日銜山矣 
[鳩江秋汛]  
　　前月二十七日江心木簰碰撞怡和躉船毆傷水手一案後經洋務局查明簰係段姓木棚所運傳叚質訊不認誤碰反稱水手索詐逞兇致簰邊障船五人翻落江中救起四人尚有一人迄無蹤影又稱被躉船搶去仔木一把請令償還吳司馬以簰碰躉船衆目共覩所云障船　墜五人時當白晝隣舟櫛比何竟無一人目覩且障船自爲障船與躉船何涉至云搶去仔木一把果如所云躉船决不致扣留至於估賠修費理所當然豈容事後以空言抵前日前已將此意批示頭門飭叚靜候勘實修費再令措交又上月初二日長安輪船因避讓木簰致船梢碰於怡和躉船各有損傷查悉係李同順木號之牌現亦批飭賠償修費該商尚未首肯也○入秋以來炎熱更甚居民佩六癸符以却驕陽猶覺汗如雨下疫痢因此而多以急痧爲尤甚路角角墻時有倒斃者北鄉某農家父子因事上街同呼腹痛未幾斃於道旁江北某船戶載客來蕪舟中熱斃三人諸如此類日有數起安得蘋末風生秋凉薦至使疫鬼退避三舍哉○某日午後大雨傾盆電光繞樹數十匝銀鞭一閃雷聲遽震少頃雨止街坊喧傳金馬門外某老媪被雷從室中攝出長跪道旁古樹下巨霆一聲兩煩洞穿一孔耳目口鼻俱灼焦尚能言語回視古樹亦被雷擊傷其爲電氣觸發耶抑係天道示儆耶在明理之君子自能辨之固不必斷斷然固執一解也○鈔關查船房委員戴東樵徐少樵二少尹現屆差滿之期經關道楊觀察查有巡檢張晴波婁午峯二少尹堪以接辦詳院批准已於前日接差視事矣又便商房委員亦屆差滿詳委從九歸西園少尹接辦 
[星隕]  
　　金陵訪事人云上月中中旬天氣炎熱汗下如雨更闌夜靜仍覺好夢難圓居人往往露宿於外十九日夜見有白光由東北而至西南匹練一條疾於飛矢將落時儼似隋侯徑寸珠光照遠近次日喧傳門西梧桐樹相近地方於夜間墜一星立化爲石大如磨盤中有一孔光彩不可逼視歴一晝夜始漸漸消滅 
[老奴昏瞶]  
　　貨郎某甲年逾不惑琴絃中斷旣有范叔之貧復抱于思之陋而鰥魚岑寂每思重諧魚水以慰殘年有舂米某翁雖如伯道無兒尚類伯喈有女年纔瓜破貌比花妍椿萱鍾愛之不啻掌上珠也擇婿甚苟不肯輕於一擲翁寓琵琶巷米業公所適中以事過其地見女倚門小立姿態嫣然心羡之詢於某嫗知尚待字閨中因倩嫗爲月老嫗代致其意掉三寸不爛之舌說得天花亂墜翁曰惜郎君老矣若復翩翩年少當招爲東牀快婿蓋惡其多髭耳中聞之亟割其鬚示以未老翁又曰奈貧何甲有故人某乙富於貲甲乃膝行求乙得白金二百兩開設京貨店於翁之左近隱以素有儲樻相告而翁卒不許甲遂因羞成怒欲報之而久未得其閒適米業人作會於翁家甲俟賓朋咸集時衣冠登堂執子婿禮責翁曰我已射中雀屏爾何乞還鴛牒豈憎惡黔婁而欲琵琵别抱耶言畢怱怱逕去知其事者多爲翁不平且詈甲無行酒闌後一二好事者假麴生餘勇率少年十餘人與甲評論曲直舌戰未終揮拳如雨轉盼間已將甲店打成韲粉姻婭旣已成空家居復被搗毁遂扭禀於江寍縣署藍大令廉得其情令翁賠償京貨以爲用武者戒而以竹笋三百板贈甲懲其輕薄之罪有好事者以兩語嘲之曰兩行花燭成虛語贏得琴堂鼓吹聲甲聞之當亦啞然失笑矣 
[賢令聽屍]  
　　金陵某甲在大功坊開設浴堂歴有年所獲貲頗厚用江北人某乙爲夥乙惡勞而喜逸屢戒不悛遂於閏月望後辭　乙無啖飯處懷恨甚深遂於上月廿二日吞阿芙蓉膏一盒奔至甲處詭言尋覔夾襖久坐不去時顰眉呼腹痛甲知有異亟請人用藥灌救面色青紫挽回無術乙之家屬遠在江北中遂協同地甲報縣請驗廿三日午後藍大令鳴騶戾止仵作當塲報明生前服毒是實並無别様傷痕大令離座親視無訛飭甲備棺成殮一面通知家屬來寍領棺以免拖累並諭甲曰屍塲開銷均由本縣自備不令爾等破費一文言畢升輿而去體恤小民可謂無微不至矣 
[佗城秋籟]  
　　輪船拖渡暢行已久有謂駛行迅速有碍釐務者辦理遂形棘手兹聞有高明縣屬三洲墟渡夫謝某欲用小輪拖帶禀請善後總局給發示諭當經善後局憲移由釐務總局札飭河口釐廠查覆旋據覆禀謂窒碍難行業已照情移覆善後局批斥不准矣○城西萬善里許胡二姓望衡而居各蓄一婢均屆破瓜之年而主婦性情苛刻鞭鳳笞鸞不肯少貸附近有某婦長齋繡佛人皆稱爲齋姑與二婢稔婢薄言往愬謂有能使脫樊籠帶回三水蘆苞原籍者當有重謝齋姑爲之心動於六月二十九早約同蘭誼之親某乙及某夫婦將婢帶至泥城附渡旋鄉至晚二姓尋婢不獲遍出偵騎並懸賞六十金旋由草塲汛勇訪知詳細至齋姑室内查搜杳無蹤影查拘甲乙皆已逃遁遂將甲婦及齋姑縶交四廟公局盤詰至再和盤托出卽由局紳知照三水公局起人惟是花紅無出遂責令齋姑繳交齋姑冀免罪戾將其堂妹典銀交與旣而局紳以事非經官訊辦無以儆效尤而戢拐風惟甲婦蚌胎已兆生育在卽勢難起解遂將齋姑解縣翌日其堂妹父母由鄉馳至向事主理論蓋以花紅旣繳不應將人解辦連夜集議太保廟街隣各爲左右袒以致聚訟紛如至今猶未妥協也○洋貨綾綢繡巾行坐釐向例凡在省賣與洋商者每價銀一兩抽銀一分由本行抽繳儘徵儘解歴辦以來相安無異日前該行美綸堂具禀釐務總局欲變向章改歸本行承辦每歳額繳銀八百圓局憲以向章具在辦理有年從無貽悮何可妄議更張遂批斥不准並札飭省河補抽釐局將洋商販運綾綢繡巾出口數目每月開列清摺具報以憑查核而杜侵漏○河南大塘鄉有某姓久居於此小康家也上月初五晚夜已過半突有賊匪執仗攻門厥聲甚厲宅人驚覺呌喊賊恐爲鄉中練舅所捕呼哨逃走未幾果有練勇追蹤而至鼠輩攘臂迎適槍聲隆隆各勇雖不至被傷然以賊去漸遥相率復返該處之涌道適泊有石灰艇一艘陡聞艇中人呼號不住練勇趨問何故始知艇内有工人某甲是時聞人聲洶湧忙出船首審視不料賊徒所發鎗彈中其要脈當塲倒斃次日由鄉中人赴訴南洲公局曁纜路尾汛轉禀番禺縣憲詣塲騐屍填格存案該賊能否緝獲迄今尚無消息云 
[浙省官報]  
　　閏六月二十日牌示仰新選甘肅碾伯縣典史嚴鳳藻想補典史陳壽奎知悉卽於本月廿一日來轅聽候本護院騐看毋違特示西防廳趙篤恩禀知遵新海防例在本省捐局上兌報捐離同知任歸知府班候補奉到實收禀安候補同知程煜禀知順直賑捐案内蒙保補缺後以知府用奉到飭知禀見叩謝通判梅振宗由寍專丁禀謝順直賑捐案内保奬補缺後以同知用候補縣秦覲榮禀奉部覆核准起復禀見胡元溥由京引見回首禀到湖南人署桐廬縣典史徐瑞清禀見叩辭赴任二十一日牌示仰杭州協林副將知悉照得今屆舉行軍政該將咨請由浙就近考騐定於本月二十五日卯刻備帶馬步射赴本署箭道聽候本護院考騐核咨事關大典毋稍違悮切切特示又示仰標下中軍叅將曁守備千總各員弁知悉照得今届舉行軍政定於本月二十五日卯刻備帶馬步射赴本署箭道聽候本護院考騐核咨事關大典毋稍違悮切切特示卽用縣紀驤禀奉憲臺飭知海運案内保准同知銜禀見叩謝園下文巡捕蔣俟得知縣後加同知銜龍補缺後以縣丞用俱禀奉憲臺飭知海運案内保准叩謝新選甘肅碾伯縣典史嚴鳳藻禀候騐看叩見卽辭候補府稅課大使吳慶雲禀見销海運差典史陳壽 
 
 

Page 4

 
 
奎禀候騐看叩見二十二日准補太平叅將唐光耀稟謂嘉湖措資假杭府陳候補府許星箕俱禀見同知胡福保由京解餉回省禀到禀見銷差陳文璣禀知防軍局委直隸探硝磺差叩辭分水縣楊家賢專丁來省稟奉飭知准署永康縣缺叩謝新選上虞縣丞王志鴻由山東籍騐看領　來省禀到二十三日牌示仰提標中營周啓僑提後營樓雲清紹左營蔣翺石浦營張承恩各期滿雲騎尉知悉於本月二十五日卯刻備帶馬步弓箭鳥鎗赴本署箭道聽候本護院考騐給咨毋違特示又示仰試用縣丞吳繼彪吳書燾主簿黃運清從九品吳明楷巡檢崇熙典史阮希咸知悉於本月二十四日辰刻備帶筆硯來轅當堂開寫履歴毋違特示候補道李由海塘勘工回省禀到進見中協白禀見遺缺府趙候補運副程汝鏡卜文杓司徒坷胡汝翼俱禀見卽用縣左宜之黃大華朶如正何士循朱德澤大挑縣陳宗器王啓文候補縣吳鴻賓張炤鍾上珍過鑄歐景芬俱禀見錢增勲禀知奉委催前浦江陶故令家屬欠解銀兩於二十三日掃數解清禀見學海堂監院孫樹禮高保康俱禀見委署永仙縣丞周錫康禀知藩司委署叩謝二十四日運司惠進見候補同知楊崇欽起復過班奉湖南撫憲給咨到省禀到補武康縣蔡秉澄禀見主簿黃運清禀候開冩履歴 
[行轅紀事]  
　　新　簡安徽藩憲德方伯乘輪來滬在英會審署後面房屋暫駐襜帷已見昨報兹悉方伯尚須小作勾留然後起程履新本邑印委各員擬於日内請方伯赴宴觀劇以盡地主之誼關道憲聶觀察等於昨日至方伯行轅晉謁 
[七夕良會]  
　　今年七夕恰値星期徐園主人設乞巧之會於園中以初六日爲始並爲瓜戰之戲以手繪七扇助其雅興戰勝者以次贈扇一柄座中陳設皆以七爲數穿七孔針織七襄錦二五爲偶三四成行晚間七點鐘起至十一點鐘止燃放奇巧烟火初七日并招七賢於竹林按七絃於花下想屆期靈鵲爭填玉蟾微吐非特一時之良會實爲千載之奇逢雅人深致可以傳矣 
[遞解有期]  
　　揚州人鐘某卽宗德先自稱武官挈眷住英租界佛照樓客棧用朱桂廷爲家丁鍾在外行竊衣物囑朱質贓被包探何瑞福查獲解案蔡太守判答四百板押候俻文遞籍朱桂廷管押十四日此已列報兹悉冐官作賊者實姓鍾名子良其妻鍾湯氏已由太守備文不日遞回揚州府甘泉縣原籍　　　 
[滬南瑣語]  
　　有某氏婦者在南市萃豐弄中開設小烟館籍權子母生有一女年方二八每日坐於櫃上藉以招致主顧游蜂浪蝶趨之若驚邇來積存銀餅數百枚藏於籍内前晚忽被賊竊取至次晨始行知覺查檢之下已失洋三百十元及衣服等物該氏不得已投報巡防局請爲查緝不知能珠還合浦否○前日下午有一鄉人至滬南外鹹瓜街吳茂春鞋店購買布鞋一雙言定價洋四角五分其人忽不欲買掉頭欲去店夥謂買賣物件不應視同兒戲爭論之餘互相毆打旁人解勸不能爲力兩造扭至保甲局控訴局員以釁起細微喝退不理後不知其究竟 
[縣案彚錄]  
　　上海縣捕頭柴樛緝獲竊賊陳阿會盤詰之下供認行竊張修卿家銀錢衣飾捕搜其身畔有洋銀六元及質票等當時起出原贓衣服八件銀飾五件一併解案請訊前晚黃愛棠大令在敬業書院公館升堂研訊該捕將贓洋呈案失主張修卿訴稱係本邑人家住廿五保十三圖地方向以務農爲業被竊衣服首傭外尚被竊去大錢八百文小洋數角現求將贓給領陳阿會供稱係寍波人向作小本生理初次犯竊求請開恩大令得供卽將衣飾交張具領並在洋銀六元中提出二元給張領去以償所失錢洋陳犯窮可惡喝笞三百板押候備文遞籍○受傷請騐已紀前報前晚黃愛棠大令在敬業書院公館研訊受傷人許金坤投案訴稱係本邑人向習成衣業早年有楊氏因丈夫逝世失所依賴招小的爲夫當時有龔海泉介紹迨小的成婚後龔與其弟海寳屢向小的纒擾上月間又向小的索詐不遂致被毆傷並將妻楊氏藏匿不知去向當經小的來案喊控蒙前任縣憲騐明屬實前晚小的自外歸家行至中途復遭毆擊小的不得已來案控告求恩明鑒大令卽飭仵作騐明許受有微傷惟所供恐有不實著退去聽候提人集訊 
[英廨瑣紀]  
　　張曾榮之妻顧氏被俞鎭福誘領由張尋見爭擾之餘由一百九十七號巡捕將一千人帶至捕房捕頭飭送英公廨蔡太守飭候訊供核辦○包探孔阿才見施沈氏在烟館吸烟有違禁令遂將該氏及烟館夥帶至捕房捕頭飭將該氏先送英公廨蔡太守命發官媒俟捕房將烟館夥解案訊供發落○寍波人陳岳氏與挑自來水之寍波人某甲爭毆由二百八十三號華捕一併拘至捕房先將該氏解送英公廨蔡太守飭將該氏交保俟捕房將某甲解案再行質訊○包探孔阿才在石路某客棧見有形跡可疑之趙錫三帶至捕房由捕頭盤詰趙錫三補係山西人來歴甚清並未犯法平空被拘心實不甘捕頭囑其出外趙不肯去捕頭命送英公廨請爲發落 
[法捕房瑣事]  
　　蟻媒許奶奶前因犯案逃匿經法公堂屢派探捕查拿迄未就獲昨由會問局探勇嚴頌眉查悉該蟻媒現已來滬匿跡於虹口地方遂禀明葛蕃甫同轉密赴虹口將許奶奶緝獲送入大自鳴鐘捕房著押候解公堂請究○金陵人孔華小專造東洋車假照會現經法捕房查出弊竇將事車主陸續拘獲孔聞風避匿此已詳錄前報兹悉孔已於昨日自投法捕房捕頭著管押候訊○某甲癖嗜紫霞膏前日至公館馬路西首小烟館内横吹短笛乘人不備竊取帳桌上所放銀練條一根被堂倌所見人贓並獲送押捕房○某乙因行路口渴出錢六文向西瓜攤上購買西瓜因爭多論少與擺攤人口角繼以毆打適巡捕至將乙拘入捕房管押○丙丁丙人赴壇頭沽飲爛醉如泥在法租界大肆咆哮巡街捕以其有違租界定章將兩人拘入捕房管押一宵昨晨酒醒始得釋放 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[卾垣官報]  
　　閏六月初十日准補安陸縣陳寳樹見辭赴任候補縣劉春生奉藩憲委赴公安會同賑災禀見知湖南正江縣使永巡檢曾時霖禀辭赴湘卸辦天門釐局候補從九管敷回省赴兩院禀到管帶知津輪船補用千總王恩平赴兩院禀辭赴湖南潘憲牌示均州知州印務詳委教習本班儘先補用知縣何錦琮興山縣知縣印務詳委海防候補班儘先補用知縣馬士慶俱署理十一日候補府扎勒哈理唐樹滋赴撫署謝步俱奉兩院會委赴湖南常德澧州華容安鄉一帶勘明水勢情形禀謝候補守備札拉棻繙譯官筆帖式依克坦俱禀辭解米折銀兩赴荆州新選荆州府通判張模見辭十二日管帶楚金輪船候補副將馬鴻圖禀知赴馬鞍山管帶楚强輪船儘先補用把總張其銓自上海回省禀到候補從九涂經緯奉委牙釐總局監發聯票核對公文林春昉奉兩院憲札委接帮辦鸚鵡洲竹木釐局進局俱禀謝赴兩院禀知十三日簽分卽用知縣馬永圖卸代理隨州吏目潘遵枋回省俱赴兩院禀到候補縣李澍霖奉藩憲委解五批京餉王奎照奉鹽憲委盤量豐備倉積榖裘憲璟奉鐵政局委赴大冶勘丈運道騐收路隄各赴兩院禀知揀選知縣徐苞奉赴鐵政局帮辦文案禀謝候補按司獄趙良輔禀見奉委漢鎭查騐下厘局 
[熱賑清單]  
　　收欵項下○一收陳道憲家逑捐京平足銀一萬兩上海恊賑公所第一批申公砝化寳銀一萬五千兩第二批津公砝化寳銀五千兩第三批錦平足銀三千兩朱翼甫觀察捐津公砝化寳銀一百四十八兩釣罏居善士捐京平足銀三百六十五兩則敬另募津公砝化寳銀二千兩以上共收賑銀三萬五千五百十三兩正○支欵項下○一支京平足銀一萬兩每兩在平泉兌中錢三千一百七十八文計兌入中錢三萬一千七百八十千文又支津公砝化寳銀一百四十八兩每兩兌中錢三千三百四文計兌入中錢四百八十八千九百九十二文又支津公砝化寳銀七千兩每兩在朝陽兌東錢十千計兌入東錢七萬千文又支申公砝化寳銀六千七百十七兩一錢一分八厘每兩兌東錢十千四百八十六文計兌入東錢七萬四百三十五千七百文又支錦平足錢一千九百三十七兩七錢一分每兩兌東錢十千一百十文計兌入東錢一萬九千五百九十千二百五十文又支申公砝化寳銀八千二百八十二兩八錢八分二厘每兩在建昌兌中錢三千一百六十四文計兌入中錢二萬六千二百七千三十八文又支京平足銀三百六十五兩每兩兌中錢三千一百文計凭入中錢一千一百三十一千五百文又支錦平足銀一千六十二兩二錢九分每兩兌中錢三千二百六十二文計兌入中錢三千四百六十五千一百九十文以上收支京平足銀一萬三百六十五兩申公砝化寳銀一萬五千兩津公砝化寳銀七千一百四十八兩錦平足銀三千兩共兌入中錢六萬三千七十二千七百二十文東錢一十六萬二十五千九百五十文折合中錢五萬三千三百四十一千九百八十六文統共兌入中錢一十一萬六千四百十四千七百六文○一放平泉被災蒙古六千五十戶大二萬四千四百五十四口小九千口漢民一百四十七戶大五百八十二口小三百一十一口每大口給錢一千文小口减半計放中錢二萬九千六百九十一千五百文○一放朝陽被災蒙古七千三百九十九戶大三萬六千二百一十二口小一萬六千六百四十口漢民一千五百五十八戶大四千七百六十九口小三千五百六十七口每大口給中錢一千文小口减半計放中錢五萬一千八十四千五百文○一放建昌被災蒙古三千一百二十五戶大一萬四千三百二十五口小五千三百三口漢民一萬七百一十二戶大三萬一千一百三十口小一萬九千五百二十二口每大口給中錢一千文小口减半計放中錢五萬七千八百六十七千五百文○以上共放中錢一十三萬八千六百四十三千五百文除將兌入錢文儘數動支外計不敷中錢二萬二千二百二十八千七百九十四文卽在官賑項下提支湊放合併聲明光緒十八年閏六月廿八日施則敬子英甫謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
