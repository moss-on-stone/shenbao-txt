# 1893 - 153 - 4907229

 

Page 1

 
 
[今日附送捐册]  
[申報館主人啓]  
　　本埠興　里立大錢莊　同人憫山右寄災小民困苦特製成小啓印爲捐册數千扣倩本館附於今日本報分呈樂善諸君惟本報日售一萬數千張此　不敷其數回先就本埠分致以當庚癸之呼所望憫彼　連慨分腰槖則非特本館及立大諸同人之報抑亦千萬嗷灣哀雁所没齒不　者爾肅此布陳伏維德鑒 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官書局刋以行世然取値過巨非　士所能購致本局以新鑄聚珍活字板排印眉目淸楚精雅絶倫亥豕辛羊一掃而盡　用雪白連史分釘六十本卽日出售僅取實洋四元諸君子有欲爲柔日之　者請認明本局所印與蠅頭　字者有天壤之别售處在申報館帳房及各處申昌書室 
[畫可感人說]  
　　古人有言善弈者多不壽善畫者得長生何則謂弈者滿腔皆殺機畫者腕底有生氣也顧此說固不爲無稽而究其所以致修短之判者則非專因其擇術之殊也畫家原具生機苟其描繪詭異之景物淫褻之神情大有傷於天地之和則雖如仇十洲之名重當時而後人亦有譏之者謂其漢宮春曉一圖已足鑿人情竇下此更有不堪言者矣故擅畫者往往聽人之指揮命意而其間亦頗有稜稜傲骨巖巖正氣命之畫春意等件而力拒不允者誠以繪事之足以感人正無異乎書籍畫之惡者旣足以引人於惡則畫之善者安在不可以動人之善如辦賑諸君屬畫師繪成鐵涙圖與夫一切災情苦境見之者往往怦怦然心爲之動鼻爲之酸因而慨解仁囊者頗不乏人則知畫之感人實深此鄭監門流民之圖所以上動天聽也有心世道者乃卽借圖畫以發人之觀感畫成二十四悌圖與女二十四孝並傳畫者固屬名手附之以說亦殊簡括乃取以付之石印可以裱爲屏幅或裱爲册頁因圖證說而孝悌之心油然生矣蓋孝弟者爲人之本孔子一啓口卽曰弟子入則孝出則弟孟子亦曰入孝出悌守先王之道以待後之學者孝弟之足重亦疇不知之然近來世風日下悌之一字領會者絶少平常茶坊酒肆酒酣耳熱之時鄉人亦頗有議論風生者所談亦未嘗無忠孝節議之事而獨於悌道不甚言及以故兄弟爭產鬩牆肇禍同室操戈者時有所聞彼蓋不知悌之義云何也夫悌道實由孝道而推苟能盡悌道决决乎無虧於孝道彼其與兄弟爲仇者正其視欠母如陌路者也又有一說或因妯娌之間不能輯睦以至禍延於兄弟古人有詩曰只因花底鶯聲巧遂使天邊雁影分誠有慨乎其言之故婦女之間亦不可無所以感之此圖以女二十四孝與二十四悌並列正此意也其言悌者如舜之於象至不仁而封之有庳無非以大孝之念所推而曁司馬温公之敬其兄牛尚書之不怪其弟若此類者計共二十有四皆從正史中摘出者按古今來盡悌道者豈止此數其所以止此數者則仿古二十四孝之目也是以女孝之圖亦以二十四爲限前者有編成二百四十孝圖說者則十倍其數然挂一者終不免於漏萬則不若率由舊章援二十四孝之例以推之於二十四悌之爲得也朱文公注論語曰善事父母爲孝善事兄長爲悌竊嘗不能無疑夫兄愛弟恭皆悌道也若專注爲善事兄長則側重在弟一邊一若弟不可不善事其兄兄或可不善事其弟也者此中不無語病也如宋之周文燦不聽離間元之朱顯焚劵同居鄭氏之義門田家之荆樹其所以名重當時訓垂後世者皆以公之一字有以維持之若側重在弟一邊則是責在弟而不在兄不免有所偏重有所偏重而悌道乖矣昆弟在五倫之中而言五倫者則但云父子有親君臣有義夫婦有别長幼有序朋友有信長幼卽指昆弟而言其曰有序者則弟兄不可躐等之謂也宋祁廷對第一人宋仁宗曰弟不可以先兄乃以其兄郊爲第一而以祁爲第十大哉王言斯眞合乎長幼有序之訓然以序定其禮則可以序别其情則不可故弟而敬兄如趙孝趙禮之鼎鑊爭趨王祥王覽之酖酒奪飲兄而愛弟如岑文本之爲弟乞恩漢許武之教弟成名皆不愧於悌道者也於悌道而無所愧則必於孝道亦無所愧孝弟兩字均無所愧則推而之於事君以忠交友以信當可一以貫之而五倫中稱完人矣乃今之人則於悌字不復有識之者不亦大可哀哉得有人焉竭力提唱之則譬之久未到來之客忽焉而來當必有異常欵洽者倘使童蒙之子習見此字之義時閱此字之圖則必有更易於感發者然則此圖之所以爲功於名教綱常中殊非淺鮮而畫之所以感人者益信其易易也今天下之作畫者多矣有以此餬口者竊願其推此意而廣之昔唐子畏有詩曰閒來寫幅丹靑賣不使人間造孽錢若能推此意而廣之又豈特不造孽而已哉 
[諭旨恭錄]  
　　四月十六日奉旨湖北宜昌鎭標左營守備員缺著許壽昌補授欽此 
[本館接奉電音]  
　　昨由京友電傳上諭一道敬謹譯登○四月二十二日奉上諭京師入春以來雨澤應時農田普被甘霖業經深透惟近日雨勢旋作旋止尚未入晴正値麥熟之時恐於收成有碍允宜虔申祈禱謹擇於本月二十四日朕親詣大高殿拈香以迓時暘欽此 
[御寳恭攷]  
　　聖朝奉天承運於萬斯年凡用御寳者均於泰交殿乾淸宮而所用御寳各有所宜總而計之共璽二十五如章皇序者則用白玉璽文曰大淸受命之寳方四寸四分厚二寸盤龍鈕高二寸章繼繩者則用金璽文曰大淸嗣天子寳方二寸四分厚八分交龍鈕高一寸一分肅法駕者則用梅檀香木璽文曰皇帝之寳方四寸八分厚一寸八分盤龍鈕高三寸五分薦徽號者文曰皇帝尊親之寳白玉爲之方二寸一分厚七寸盤龍紐高一寸三分頒錫賚者文曰皇帝行寳碧玉爲之方四寸八分厚六分交龍鈕高一寸六分册外藩者文曰天子行寳碧玉爲之方四寸八分厚一寸九分蹲龍紐高二寸三分飭朝覲者文曰敬天勤民之寳白玉爲之方三寸一分厚一寸五分交龍鈕高一寸七分鈐誥勑者文曰勅命之寳碧玉爲之方三寸五分厚一寸三分交龍鈕高一寸八分奬忠良者文曰命德之寳靑玉爲之方四寸厚一寸四分交龍紐高二寸一分章奉若者文曰皇帝奉天之寳碧玉爲之方四寸四分厚一寸一分盤龍紐高三寸五分布詔赦者文曰皇帝之寳靑玉爲之方三寸九分厚一寸交龍紐高二寸一分祀百神者文曰天子之寳白玉爲之方二寸四分厚八分交龍鈕高一寸三分展宗盟者文曰皇帝親親之寳白玉爲之方二寸二分厚一寸二分交龍鈕高一寸二分徴戎伍者文曰皇帝信寳曰玉爲之方三寸三分厚六分交龍鈕高一寸六分命殊方者文曰天子信寳靑玉爲之方三寸八分厚一寸三分交龍鈕高一寸八分諭臣僚者文曰 
 
 

Page 2

 
 
制誥之寳靑玉爲之方四寸厚二寸交龍鈕高二寸四分揚國憲者文曰垂訓之寳碧玉爲之方四寸厚一寸五分交龍鈕高二寸重文教者文曰欽文之璽黑玉爲之方三寸六分厚一寸五分交龍鈕高一寸六分崇古訓者文曰表章經史之寳碧玉爲之方四寸七分厚三寸一分交龍鈕高二寸二分從省方者文曰巡狩天下之寳靑玉爲之方四寸八分厚二寸交龍鈕高二寸五分張　伐者文曰討罪安民之寳靑玉爲之方四寸八分厚二寸交龍鈕高二寸五分整戎行者文曰制馭六師之寳黑玉爲之方五寸三分厚一寸四分交龍鈕高二寸二分誥外國者文曰勅正萬邦之寳靑玉爲之方四寸一分厚一寸五分交龍鈕高二寸謹封識者文曰廣運之寳黑玉爲之方六寸厚二寸二分交龍鈕高二寸計二十五寳夫王言如絲其出如綸况龍章秘寳尤制誥所關雖我儕伏處草茅亦宜攷其製度至於隆庭周召均思定命訐謨丹詔躬承而赤文目眩皇章所用各有不司夫非彰彰可考者哉錄香港報 
[鉅行疉倒]  
　　漢口來電云有華人所開之三大行同時倒閉約虧欠銀三十七萬兩之譜亦云鉅矣 
[兵船擱淺]  
　　漢口來信云有美國兵船名曰瑪瑙格西某日由漢口駛往宜昌中途擱淺來信所言止此其中情節容俟偵探眞確然後錄登 
[暹法近事]  
　　英京來電云法京各日報因暹羅之事紛紛議論謂法人於此事宜認眞辦理勿稍示怯於人又云暹羅之事所以遷延如是者實緣英國有所阻撓云此法人之論也然耶否耶乂暹京來信云英國駐暹總領事官然士發電至英京理藩院報稱現有兵士一隊係法國所轄之越南人而以法弁統之者於上月二十七日在高空地方與暹兵交戰竟遭覆没法國把總四員均死於是役今暹京已一律戒嚴民南河口之北南砲臺前經暹王親臨勘視務令一體鞏固現在河中駐有法暹砲船各一艘英國砲船則泊於暹羅王宮外與法艦相望緣是暹京人心始覺稍安惟貿易之塲已覺大爲减色更有穆拉油人多投暹營以充兵卒現已晝夜勤加操演以備從事疆塲矣又東京法報云西上月二十九號有法兵直踞暹屬之河上地方當法兵至時是處守兵竟拱手讓之並不爭論云殆亦自知卵石之勢非可相持故不如隠忍乎暹國美江上游今已爲法人所據兹閱海防法報謂近有越官多人奉有法員之命前往此處長其人民撫其土地云 
[記犯官李顯謀戮屍并匡匪正法事]  
　　哥老會匪首匡是明李顯謀一案前報已迭紀情由本月十九日兩江督署接奉廷寄著將匡是明正法李顯謀戮屍二十日淸晨劉峴帥立傳營務處曾仰階觀察督標中營劉協戎城守營李守戎右營金游戎江寍府李太守上元江寍兩縣宰陶藍二明府齊赴督轅聽令隨往上元縣獄提出匡匪當堂綑綁傳齊各營勇排隊押赴督轅西首箭道行刑匡匪哀稱小的有七旬老母無人奉養求各位大人施恩撫卹觀察允以妥爲安置匡匪屈膝稱謝然後延頸受戮時正鐘鳴十下觀察以下諸員面見峴帥繳令旋復請令至小營戮李顯謀之屍先令土工將棺前横木擊開曳出屍身騐明沿未全腐喝令劊子解某持刀刴之堅硬異常脰不能斷急換利刃力㓾始得身首異處當卽裝入木籠懸竿示衆當辦差時監刑官令預備三木籠以便裝李顯謀妻妾之頭顱後幸渥荷寛恩並未剉戮故只用其一餘則棄之郊原及繳令回署時已鐘鳴十二點矣 
[蒙疆大雪]  
　　上月二十七八日到本月初三四日張家口外蒙古地方連得大雪數次平地高積二三尺許往來駝馬行步維艱天氣嚴寒朔風砭骨游牧之地靑草俱被凍傷恐牧務難望生色矣 
[松江火警]  
　　本月十八夜四鼓時松江西門外冠子弄某姓蒙突竈下忽然火起家中人從黑甜鄉驚起立卽鳴鑼號救各水龍風馳電制恐後爭先噴救移時得以撲滅僅焚去披屋柴房各一高堂大廈未付焚如當火識時家人搬運財物匪徒乘間攘奪所失亦頗不貲云 
[松試紀略]  
　　本月十九日松江府恩詩農太守三覆闔屬文童文題設爲庠三字詩題賦得苔面蝸延學篆文得文字二十一日淸晨出案華亭案元宣光第奉賢爲王鰲婁縣爲張聨芳金山爲朱祖修上海爲吳馨南匯爲張嘉澤靑浦爲徐彭齡 
[臺茶近汛]  
　　臺北大稻埕一帶茶棧林立其中廣帮居多泉漳一帶次之每屆春季各商紛紛進山採茶今屆天時和煦晴雨得宜茗園春嫩色香味三者較往年爲尤佳各商以去年所收之茶上中下三等經洋人購買凈盡今屆莫不爭先採辦以冀獲利三倍但臺茶向來裝箱後由輪船運赴厦門然後擇期開盤今就臺地價値言之上等茶須洋六十元左右中等三十餘元再次則二十五六七八不等每擔較去歲約增四五元但不知赴厦以後價値如何耳又據個中人云内地各省之茶售與英德諸國而臺茶但銷與美國是以所定價値較他省容有低昂耳 
[生番蠢動]  
　　臺北大嵙嵌一帶生番前經邵筱村中丞檄飭中路營務處兼統棟字名軍林蔭堂觀察悉心招撫無如此輩狼子野心反覆無常幾不可以情遣理諭近聞三角湧一帶生番又有聚衆出草之事其啓釁之由因離三角湧不遠有名九彥社者番衆兇悍無匹向推諸社之巨擘社主某番一日與其子持鹿葺一副赴大嵙嵌某通事處求售通事以其孱弱可欺故抑其價番不願售仍與其子持回三角湧地方另求善價中途經過某社適該社有婚嫁事賓朋雲集宴飲雷轟番亦順道往賀爲衆欵留叩其至此之由番告以故旦示以將往某處另售衆方以途次崎嶇密語叮嚀而别及番行至三角湧相近正在彳亍山間忽遇本處熬腦灶丁二人近前與語見其手持鹿葺以爲可以計取遂取火鎗攻其無備火光電激子彈星飛番卽應聲而倒其子方上前救護又聞轟然一聲彈中臂腕番子知勢不敵負創逃回向家人哭訴家人忿甚糾約同社千餘人揚言於十日内代番尋仇分四路出草一爲合脗坪一爲加九岸一爲水流東一爲一角湧其時風聲鹤唳草木皆兵聞者咸有戒心事爲大嵙嵌撫墾總局謝掞庭司馬稽查後山腦務徐心田大令所悉又據各腦户紛紛具禀請派防營護衛司馬等遂轉禀府城各大憲請示遵行近聞該處一帶歸化番衆已有出爲排解者未知如何結束容俟訪明續錄 
[懸賞緝匪]  
　　甘泉縣槐子橋鹽店被刼已列前報縣宰李明府恐盜犯遠颺因卽懸賞勒緝略云案據地保朱淦禀報槐子橋鎭官鹽分店於三月廿六日二更時分被匪持械衝門入内搶去錢洋衣物等件携贓逃逸追赶無蹤禀叩勘辦等情並據江甘五岸商人公鼎豐開單具報又准籌銷局移同前由各到縣據經會勘禀報選捕嚴緝在案兹恐該匪遠颺除比捕勒緝外合亟懸賞緝拿爲此格仰諸色人等知悉有能拿獲此案正盜眞贓者每名賞洋一百元聞風送信因而緝獲者賞洋六十元本縣捐廉以待一經審實卽行照給决不食言須至格者 
[重慶近聞]  
　　渝城官設施種牛痘局人咸稱便今歲天花傳染比户皆然是以襁負入局求種者頗多聞之西醫云川中尋覓痘苗不易各善堂如能向東洋購種則造福無涯矣○書爲六藝之一學者所不可廢重慶關監督黎蒓齋觀察特令東川書院添設字課倣製殿試卷格仰舉貢生童按月應課優給奬銀異日翰墨林中爭能角勝未始不於此基之也○焚膏繼晷向必賴夫菜油自煤油入川每斤値錢七十餘較菜油賤十之三四且光明璀璨能令一室生輝是以羣喜用之近因貨少價昂市儈竟有和以火酒者居家購用殊不宜也○天主教會中人度地愛德堂之後建修洋房牓其門曰若瑟殿翬飛鳥革倍覺崇隆○黎觀察訪得保甲委員有收受民詞居然刑訊者遂札飭府縣示禁以免騷擾小民 
[蓬島靑鸞]  
　　東歴五月十九號午前日本福島縣吾妻山忽然　裂噴出火星山麓居民倉皇逃避按吾妻山屬磐城羽前國境在磐梯山之東五里許○今春長崎瘋狗噬人日有數起捕房奉地方官諭撲殺無主野犬如家犬之有人豢養者騐無瘋態則給牌繫其頸以别之迄今 
 
 

Page 3

 
 
撲殺至數百頭而犬患仍未凈絶一日有某姓被噬送經醫院療治後回家復發見人卽作犬聲且睜目欲噬家人無法可施綑縛而閉之空室至晚忽狺狺大作倒地而亡又西彼長與村丸田人中山豐八所　之馬於本月十六號載物至長崎中途忽被犬噬其足當夜回家与卽性情攺變見他馬及見人皆作欲噬之勢乃攺閉小屋嚴以防之次日嚙斷木柱觸破竹籬跳躍逾時倒地而斃噫何犬之爲害竟若是其甚歟○山階伏見村雲三親王目頒摩於某日至西京約小松親王自岡山來歸商定建造安德天皇祠事○英京倫敦某女學校生徒二人芳齡二九不特貌若西子抑且才媲大姑與同塾日本女子聨爲姊妹行遂得略通日語某日由倫敦附法國郵船取道日本欲往美國芝加高觀博覽會船至神户相約登岸隨身惟帶革囊及蝙蝠傘遊覽一過卽乘火輪車赴大坂然後進西京遍遊東京横濵諸處候舊金山公司輪船到來向美國進發○皇太后久駐神奈川縣鐮倉毛利公爵别墅養疴林下優游頗饒淸諠本月十一號自顧慈躬康健特降懿旨卽日還靑山别宮皇后急更禮服出迎禮也 
[東報紀俄法兵船事]  
　　俄國太平洋艦隊中巨艦名烏衣退耶司者於東歴上月十號行至高麗元山港品觸於暗礁不能展動徑彼國義勇艦隊巨艦魯西亞爲之援救至十五號淸晨乘漲潮時開足汽力得以漸漸離礁不料潮水汨汨而來淹入艦腹損處立時沈没蹤影杳然飛電至長崎倩三菱造船所設法三菱經理人謂事須恊議未敢立卽允從也○法兵船德利用芳及恩空司湯托前由上海開至長崎寄椗三禮拜水師提督本擬遊歴鹿兒島然後折而至横濵華歴三月二十五日在鹿兒島接奉本國電諭著速往香港偕他船赴暹羅乃卽折回長崎裝足煤糧们三十日南指按昨報曾記法兵船他利暗芬地往暹羅海面意者卽指此事而譯者互異其文歟 
[西事譯要]  
　　近有德國某武員深究英俄兩國時務據言亞細亞洲俄羅斯兵額共七萬七千名遇有戰事祗可增至十三萬六千名大小砲祗一百六十二尊西伯利亞一路祗有兵四萬四千六百名砲九十尊尚須分防六千里之地若欲調兵往印度共合兵十一萬人祗有鐵路一條殊非易事若英國保衛印度之兵雖僅有六萬人大小砲一百五十尊究之鐵路頗多猝焉號召卽可飛馳而至兵力不虞單弱此俄之所以遜英一籌也○某西人曾將歐洲各國近年註册人民綜核其數計各國共有老幼男女三垓六京零二億名口其中男丁一垓六京七兆六億名婦女一垓九京二兆六億口○歐洲俄屬各地饑饉洊臻道殣相望饑餘而死者有數百人各鄉民貧不能葬將屍骸排疉瓦面約計需糧米五百餘兆磅始能苟延殘喘以待晚稻收成云○近來中朝與五洲列國立約通商彼此互遣使臣駐紥已有合天下爲一家之勢惟巴西及墨西哥兩國雖彼此商民亦來而朝廷之上尚未見有聘問明文惟近來兩國均欲招徠華工勢不得不向中朝請立和約現聞二國朝廷均已將招徠之事照會中國總理衙門至總署能卽議准與否刻尚未得而知但聞中朝與此兩國交涉之端擬由駐紥美日秘大臣兼辦云○英京來信云法國屬地亢旱日久田疇龜坼下花城及寳度士兩處於上月初八日甘霖下沛田中禾稻雜糧皆慶其蘇此外無不望切雲霓異常焦燥又聞意大利各屬亦天久不雨祗施斯利一島損壞禾稼樹株已約値銀一百萬磅俄國南境則雪霜大至加路地方所植木棉因峭寒過甚大半萎落奥斯馬勒國則慘遭大火爲向來所罕見云 
[滬上官塲紀事]  
　　廣西巡撫張丹叔中丞由上海遄回珂里已見報章昨日官塲探悉中丞將次由籍來申上海縣辦差人等急往碼頭伺候午後中丞乘輪抵埠旋坐緑呢大轎至洋涇浜長發棧暫駐襜帷道憲聶觀察提右營廖叅戎松海防劉司馬上海縣黃大令及印委各員恭迎如禮聞中丞小住一二日卽當起程赴任○出使美日秘大臣楊子通星使由上海赴江寍謁見兩江總督劉峴帥然後命駕往蕪湖日内將次回申縣署辦差人遂於昨日在金利源碼頭伺候　 
[潭水情深]  
　　前任水利廰鄢少尹啓行日期已列前報兹聞少尹一切事宜面交新任林紹衣少尉卽挈同眷族遄回江西原籍廿三七鋪巡防局委員王邱李三二尹曁十六鋪南中北三局委員鍾李祝三二尹上海縣黃大令均至大碼頭登舟話别大有依依不舍之意少尹卽於當晚解維向江西進發 
[法員回任]  
　　前任法總領事署繙譯官祁君理恒因事請假承其乏者爲魯君鼐安兹者祁君已回本任偕葛同轉至法公堂判事魯君仍回京邸共職 
[照會照登]  
　　欽加運同銜補用直隸州調補上海縣正堂黃爲照會事案照德國公司輪船水手蜚舍爾等在上海刃傷華人楊阿林身死並戳傷車夫潘倌吉復至寳山縣境戳傷車夫林阿三等一案本縣於四月初八日會同英會審委員蔡分府前赴同仁醫院騐明楊阿林合面脊背左有刃傷一處　斜長一寸九分寛二分深透内有血汚委係因傷身死又騐潘倌吉右臂膊有刃傷一處又騐張阿三右額角左臂膊左手背右後肋各有刃傷一處初九日又同蔡分府會同貴副領事並貴國醫生赴該醫院眼同分别復騐無異飭屬將阿林屍身收殮旋至貴署觀審水手等犯初十日觀審車夫等証十四日復會轴寳山縣馬明府英會審委員蔡分府仍赴貴署觀審上寳兩縣見証歴由貴副領事將水手及受傷車夫並見証人等分别訊供現經繙譯張將供詞譯送前來查此案貴副領事共訊三堂本縣俱屬觀審未贊一詞因蜚舍爾稱所供與車夫見証所供大相逕庭曾於十四日請問此案如何定辦貴副領事答以祗有問供之責並無定罪之權擬錄供於禮拜六將犯解回本國定案本縣當以案情重大供詞各執必先將供訊明方能核斷未便起解再三商請承貴副領事允俟七八日後再行復訊等語復查兩國交涉之案應照通商條約辦理咸豐十一年所議布路斯德意志和約章程其第三十八欵内載明德意志民人有與中國人欺凌擾害致干法紀者由本國領事官嚴拿照例治罪並無解回本國辦罪之語今蜚舍爾等膽敢於大路之上用刀戳傷三人致釀命案兇惡情形較之欺凌　害者尤甚正合和約嚴拿治罪之條乃貴副領事初擬解回定罪與約不符假使供詞確鑿貴國刑官猶可據供定案今核所譯供詞實屬支離扭揑全是避重就輕如水手等所供到一東洋車停聚之處車夫不肯拉至吳淞該水手等不給車價步行直前不足五十步車夫及他人約共聚衆百人自後衝來等語查鐵馬路一帶地漸偏僻本非東洋車聚處以該水手等行走五十步之頃時在昏夜片刻之間焉能聚至百人之多車夫大都籍隸江北與本地人素不相習又焉能一呼百諾此不足信者一也至謂華人迭用竹木磗石擲打屢却屢進伊等顧命不得不用刀自衛尤屬離奇使華人果有如許之衆迭用竹木磗石攻打該水手等應各身受多傷何以七人之中僅三人受有微傷且有極微之傷而楊阿林反受傷身故潘館吉等亦被重傷此不足信者二也又謂華人聚衆欲致伊等於死因而拔刀查見証郁金華羅永福等供楊阿林潘館吉及張阿三先後被戳時並未見有華人且華人旣被戳以後何以當時並無一人尋仇報復猶必轉報總甲金秋江及汛官王杏堂可見華人未被戳以前更無欲殺洋人之心此不足信者三也又謂欲圖救命故用刀直擊該水手等果欲自救不過用刀自衛使人畏避何能直擊明知傷人卽是臨時有心故殺此不足信者四也據車夫供自坐車起一路被毆被詈不願再推但車夫皆貧苦小民卽不願推至吳淞而洋涇橋至鐵馬路路亦非近自應酌給車價乃該水手等不給一錢猶敢用刀戳傷車夫潘倌吉已屬逞兇復將路遇無辜之楊阿林戳傷其背傷痕深重立時倒地越日身死更至寳山縣境江灣地方復將另雇不允之車夫張阿三戮傷右肋等處至今未平似此各持利刃沿途亂戮尤爲兇横而乃藉口自救相率串供希圖從輕定罪此尤不足信者五也查閱供詞驗之傷痕恕而次供認用刀傷一華人將刀從上擊下傷其肩背之間照此供情斫傷者卽爲楊阿林又蜚舍爾供認將刀直擊中華人 
 
 

Page 4

 
 
之旁邊所傷者卽張阿三披甫尅供認將刀傷一華人上臂所傷者卽潘倌吉又施耐爾等四人所供各情正兇帮兇確有主名其爲酗酒行兇毫無疑義何能聽其狡辯兩國辦案律例雖有不同而起釁情節輕重必有一定不易之理審供辦罪必先究明虚實方能斟酌判斷俾免枉縱本絲職司鞫獄舉凡斬絞軍流等罪無不先行審實定擬再行解勘此案迭經貴副領事審訊本縣尚未會審蜚舍爾等現在上海傷証確有可憑猶欲强詞狡賴若遞解回國則遠隔大洋屍親及案証人等均係貧苦食力之人勢難偕往旁無質証該犯等更得肆其刁狡而貴國刑官難保不因該犯等一面之詞爲其所朦致被兎脫不獨死者含寃莫伸且恐相率效尤將何以上服國憲下協輿情况屍親自十四日聽審以後因未奉如何究辦明諭日夜來縣哭訴　口呼寃此案一日不定衆情一日不服貴領事蒞任滬上中外觀瞻本縣旣與共事一方均有保護商民之責人命至重若辦理稍涉草率實不足折服人心維持大局不得不加意審愼和衷商辦以示至公除具禀道憲外合亟備文照會爲此照請貴領事迅賜訂期示復以便本縣會同蔡分府馬明府帶同人証再赴貴署提犯會審確切供情秉公定罪俾成信讞是爲至要再查所譯讞詞有蜚舍爾等係犯德律第二百廿三欵首條並二百廿六欵之罪恕討爾等四名是此案帮兇係犯德律第二百廿七欵之罪究竟是何罪名未經明言並請照復合併聲明盼切禱切須至照會者 
[浦東紀事]  
　　日前浦東唐橋鎭人金某氏與隣人沈錫奎口角經旁人爲之勸散氏氣忿不平投柘林營分汛局中控沈强姦汛官夏君飭勇將沈提到訊問之下沈力辯其非夏君判令笞責數百板又鞭竹梢數百下罰出洋銀二十元始得了案○前報紀唐橋著名土棍小掌華卽陸掌華持刀至十六鋪向人借錢行兇攢剌經保甲中局局員訪拿未獲兹悉陸於是日持刀逃返浦東又向張掌生借錢張堅詞却之陵不問情由用刀亂剌以致張受傷三處當時倒地血流陸見事不諧乘間逃逸旋經張母單氏將子舁回昨日下午舁赴上海縣控告 
[欣遇臂助]  
　　本埠立大莊同人樂善好施慈祥在抱憫山右奇災洊告民困難蘇特印成册啓募捐藉資接濟昨日第一次卽募得隠名氏洋銀十元源和莊各友十元正金銀行四元惠通銀行五元甬江信源莊四元又新莊一元咸和莊二元蘇州鎰元莊二元厚生莊二元茂生洋行二元計共洋銀四十二元又墊出一百五十八元合成二百元擲交本館恊振所彚解山西核實散放夫籌賑至目前已成弩末之勢矣求賑者盡情呼籲而而施賑者屢應發堂之請未免力絀堪虞本館從事於斯正在時虞蚊負得此同心臂助不禁雀躍良深矣謹叙緣由并鳴謝悃 
[利澤及人]  
　　此次山西被災之慘爲亘古所罕聞披流民之圖凄凉滿目誦乞振之牘惻怛傷心此正仁人樹德之秋義士解囊之會也本館恊振所昨承姚大善長助洋五十元數適符乎大衍澤已逮乎飢黎拜登之下惟有代三晉嗷鴻敬爇心香以謝 
[鉅欵助賑]  
　　凡人孜孜行善皆冀其延年延壽也有時陰行其德不曰延年延壽而曰延暉揆其行善之忱有與日　延而無時或弛者延暉齋主人大善士俯憫山西奇災助鎭平二七寳銀五百兩合規元五百三十七兩七錢五分委解拯濟救世爲懐詎任駒陰之虚駛回天有力定徴鹤算之屢綿不署姓名毅然種福彼形容枯槁者當感愷澤之涵濡焉矧助賑亦非一次其識見洵超卓云上海北市絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[濵瑣綴]  
　　蕩婦麻子阿大在滬南董家渡開設小烟館有製造局畫圖房工匠某甲與之相識曾有洋銀數元借與阿大屢索不還遂於昨日紏同業乙内　至該烟館索取阿大以昔年雖有瓜葛今則伯勞飛燕各自東西何尚嘵嘵不已甲以其言語倔强遂扭至天鳳樓茶肆評理此處居人以阿大闢館以來詬誶之聲終朝徹户遂喚地甲勸令遷移他處如敢不依當赴巡防局控告未知阿大尚敢夜即自大否○皮匠鄧某住居滬南大碼頭小有積畜居然如齊人之一妻一妾左擁右抱睥睨一時惟待妾甚苛一言不合輒以老拳從事日前竟欲剚刃於其胸隣里不服欲送巡防局究辦後經人轉圜向衆服禮始得相安未幾命又蹈故轍箠鳳鞭鸞習爲常事日前因稍拂其意拳打足踢竟持切皮刀進房欲置妾於死地妾大聲呼救鄰里卽至叚董處訴明欲送巡防局究辦未知果否 
[解犯過站]  
　　南匯縣女犯龔繆氏乘間自縊縣宰吳子佩明府以刑書宋朝英禁卒張春伴婆陳康氏疎於防範一并押候擬辦旋卽備文解府府尊恩太守發回訊理昨日午後解經上海解差赴縣投文黃大令飭將宋收入自新所張收入内監陳康氏交官媒收管 
[英界公堂瑣案]  
　　某號華捕巡路時見一女郎年可二八身穿元色土絲綢馬甲靑布夾襖藍布褲外罩土絲綢單褲足穿紅花鞋口操寍波音哭聲甚哀悽動行路異而詢之則泫然曰前日母舅附某輪船來此登岸時忽然走散今無歸路是以悲耳當卽帶至捕房捕頭命移送公廨蔡太守飭差問其姓氏里居俯首不語太守飭發棲流女所留養俟查明母舅下落再行傳案領回○本報記美租界裏虹口賭徒拒捕由探捕先後拿獲傅雙壽鍾福南等人蔡太守訊供之下均不承認行兇遂飭探帶回查明再訊昨日包探王阿二江阿三及一百十一二百五十五二百七十一等號華捕又將傅鍾等犯解案禀稱小的等所獲各人皆賭徒之行兇拒捕者傅鍾及陳阿生陳阿德李阿大梁阿廣胡阿恒皆言語支吾不能備錄太守問誰願直供尚可從寛辦理阿大供稱傅鍾皆設小賭攤誘人賭博阿生阿德皆拒捕之人阿廣阿恒則爲賭客尚有某某人等未經拘獲傅等同供稱阿大亦曾犯賭太守判令將傅鍾各管押一月期滿交保阿生阿德各管押一月期滿開釋阿大管押三禮拜阿廣阿恒各管押兩禮拜再著包探緝拿在逃各人以便究辦○二百零四號華捕禀稱梁阿靑報稱曾被張榮甫擊損頭顱小的是以拘張送案梁訴稱張係銅匠小的有洋傘一頂囑爲修整今向索取不肯交還理論之餘突被毆傷求恩究辦張供稱小的在治下開銅作梁忽然來取洋傘小的告以爾並未交下或者在比鄰銅作内亦未可知伊竟堅指交小的店内以致互相口角小的藉手藝以餬口安敢行兇蔡太守騐得梁確曾受傷飭將張暫行管押查明究竟如何再行訊核○包探黃四福禀稱隆茂洋行某西人報失打包機器一架機器上銅物二件銅鐘一口經小的查知出店人陸阿炳所竊將銅物售賣與李廷昌早已入爐鎔化餘贓亦一無著落是以將陸李解送案下西人訴稱銅物値洋銀三十五元陸供稱小的行竊得贓售與李處尚有銅鐘則爲路人買去無可指交矣至打包機器並未竊取李供稱小的不知銅係竊贓是以照廢銅價收買蔡太守判令將陸笞責一百板發捕房管押六個月李罰洋銀三十五元賠償失主○包探秦少卿禀稱崑山積竊陳阿全近又竊取路人金鈕扣及珊瑚鑲金之鈕扣各一粒經小的拿獲人贓解案請究陳供認行竊泥首求恩蔡太守判令笞責二百板押候備文遞解回籍贓存捕房以待失主認領○包探江阿三禀稱西人勒帝羅報失大鐵鎖二具經小的查明積竊蔡阿秋所竊今將人贓送案勒帝羅投案領贓蔡供稱小的偶然犯竊求免施刑蔡太守判令管押一月贓給勒帝羅領去○潘陸氏訴稱小婦人有東洋車捐照被薛和尚竊去由包探黃四福將薛拘獲吊出捐照送案請懲薛供稱捐照在地下拾得小的不敢犯竊務乞施恩蔡太守判令管押一禮拜捐照給氏領去○三百五十一號華捕禀稱王阿夏竊取楊東林家長凳二條挾之奔逃經小的追獲今特解送案下請卽訊懲楊投案領贓王供稱小的原係好人家子弟初次犯竊求大老爺筆下超生蔡太守判令管押一禮拜贓給楊領去 
[法界公堂瑣案]  
　　錦名洋行收租人某甲訴稱房客金月卿積欠四個月租屋洋銀十一元夏張氏積欠三月租屋洋銀十元五角張錢氏亦欠三月計洋銀十二元求准追給夏張氏先付一月屋租三元五角葛同轉問尚有八元如何措置夏張氏哀求寛限張錢氏供稱小婦人因兒子有病入不敷出兹願按月拔付一元金供稱求限十日内付淸同轉諭令張錢氏夏張氏按月拔付洋銀兩元各具限狀存案備查○烟鴇沈王氏卽大屁股阿三凌虐烟娼前已兩登於報昨日葛同轉先提烟娼閔王氏到案同轉見面黃股瘦病骨支離不禁惻然憐憫某包探禀稱此娼兩足膝蓋骨均腐爛不堪同轉諭令起立細加訊問閔王氏供稱小婦人家住姑蘇鄉下本藉耕田度日昔年被人誘出致墮火坑問誘爾之人是何名姓供稱昔年十月初被周阿隆誘至治下今年二月售入花烟館賣娼問周可有同黨供稱同黨石角門人朱姓不知其名問二人俱在上海否供稱在城内問二人送爾至花烟館是押是賣供稱二人將小婦人賣與鴇子得洋銀一百五十元由朱出面問丈夫可知此事供稱丈夫尋至石角門二人賄以洋銀七十元問爾至花烟館如何被虐爾須直訴本委當爲超豁决不使爾復至彼處致受非刑供稱小婦人屢被鴇子毒毆以致鱗傷遍體且時以烟籖剌入頸項并罰跪樹柴以致膝蓋受傷不能行走問爾被毆時何不呼救供稱恐遭毒手不敢聲張伊家尚有一女郎較小婦人先到亦常常受虐現已藏匿無蹤矣同轉卽命提鴇子沈王氏到案喝問爾爲何肆虐若此供稱小婦人不敢肆虐閔王氏實患爛脚可訪可查同轉命與閔王氏質對閔王氏稱小婦人實被凌虐苦楚不堪同轉問沈王氏曰爾買閔王氏時由何人介紹供稱閔王氏在玉露春當扛夫之朱秀作中小婦人出身價洋銀一百元立有筆據甫入門卽患病小婦人並不作踐尚乞施恩同轉怒謂爾已良心喪盡尚敢限瞞乎着包探帶回管押候再核示○包探王榮培禀稱昨日江文利在江裕輪船竊取棉被經失主交捕解案請追江供稱小的不敢犯竊求恩鑒察葛同轉謂失主當塲拿獲尚敢抵賴不承乎供稱小的實被誣指問爾旣不行竊質票何來供稱所質者係自己之物同轉命王探吊到各贓再行核辦○前報紀昇元錢莊代出期票屆期不付經義豐莊控諸捕房葛同轉飭提人証到來再行核示昨原告陳裕仁訴有販羊毛王殷正榮央陳楚卿請昇元代出四月十八日期之規元一百五十兩票據當時持往對過至期不付求卽訊追昇元執事人范正元供稱票係代人出立陳供當時向范言明允卽照付張明山供稱陸永祥本姓金並非姓陸專爲人包賴債欵兹又代其主硬賴票銀其主本是好人受伊愚弄此項期票計共六張合洋三百二十元九八元一百五十兩葛同轉問陸曰帳可對否答稱確是此數同轉曰爾等現有往來必有帪目飭將簿據檢呈現存洋銀一百四十二元着將一百五十兩先行了結其餘出外淸理陳張暫准交保陸范押候覆訊○陳益章偕夥徐耀川訴稱徐正樹强借不遂恣意行兇葛同轉詰訊之餘陳供稱光緒五年曾與正樹同事迨停歇後屢次借錢屢經應許前日又來强借不滿其欲大肆咆哮並舉足踢耀川一下聲言欲借洋銀一百元正樹供稱小的並不强借實有徃來陳前曾向小的借過洋銀二百元同轉謂旣借洋銀必有憑據爾不應擅自闖入閨闥顯見有心滋優正樹自知不能遁飾叩首求恩同轉飭押候交的實人保去○昨報甲乙二人籍隸寍波前在某信局同事存押櫃洋銀一百元等情昨日永和信局夥丁春山投案訴稱昨日行至陸家石橋董仁章糾合流氓五六人將身畔洋銀五元並信袋眼鏡紡綢長衫一并攫去兹將董扭案請追董供稱永和局主盛大本係小的之甥小的前曾存押櫃洋銀一百元今因失業向措回籍川資盛卽糾同其夥簇擁小的至某茶肆肆毆丁稱董並非局主之親戚實係謊供董稱小的前在十六鋪巡防北局祝老爺案下控告諭令自行淸理同轉問丁曰爾是否永和局夥押櫃洋銀究竟有否候傳局主到案再核丁交人保出董押候覆訊○吳阿生訴稱小的失去水烟袋一枚查知王云州所竊扭案請追葛同轉問如何被竊訴稱贓在某押店查獲根究而知轉詰之王供稱小的在十六鋪某攤上買得水烟袋計洋銀五角八分因患病無錢遣妻付質且久染烟霞之癖求恩免押永戴鴻慈同轉飭某包探帶二人至十六鋪查詢情由禀候核斷○包探孫錦榮禀稱昨在途中拿獲撬竊東洋車上銅皮之田阿狗解案請究葛同轉謂爾已犯竊多次尚怙惡不悛耶此銅皮從何處竊得供稱小的在胡家宅等處竊來問售於何處供稱售與護城河畔某姓冷攤得錢五十六文同轉飭笞責一百板枷號一月候提到收贓人再核○陳殿卿控王大林欠銀一案前已屢記報章昨日陳偕保人朱曉初投案由朱訴稱小的在治下振豐恒洋貨店爲夥願保王出外淸理葛同轉謂陳曰爾知王所欠舅子之欵是否以三折料理如果屬實爾亦可向祥豐莊說明現在旣有保人限一禮拜内赶緊淸理不得逾期陳朱均遵諭而退 
[議建平江公所啓]  
　　謹啓者於光緒七年三邑同鄉集資一千五百金置上海西門外基地九畝有零今於夏初會同蘇府諸君議定興建房屋名曰平江九邑公所起造殿宇廳事丙舍爲生聚者遊蹤可託物化者旅櫬堪依雖非故土而免異鄉飄泊兹蒙諸同人各領捐册並附續啓所有　　蒙允捐助之資公議於四月杪先行收取交與信昌珠號暫存妥莊卽當雇匠起造然經費爲數甚鉅惟望諸同鄉早日捐助以成義舉兼　　　回籍以及代賒推廣善事幸甚禱甚同人公啓○再啓者分派諸同鄉捐册一時未能周遍容陸續輾轉分送望諸君子原諒所有前　　　　地同鄉姓名附此陳芝山捐銀二百兩嚴春旋一百五十兩高少霞一百五十兩陳儀泉一百兩王念劬一百兩董馥棠一百兩徐菊 
 
 

Page 10

 
 
有一百兩錢念萱一百兩鮑近三一百兩陳養泉一百兩陳礪卿洋五十元陳竺卿洋五十元嚴春旋錢念萱公墊洋一百元徐菊有鮑近三陳養泉公墊銀一百兩以上均是七年分置地所捐合併聲明 
[金陵官報]  
　　四月十九日欽差出使美日秘國大臣楊到會准補揚州營叅將袁大升叩謝部文常州營遊擊李永陞謝委赴常州營遊擊本任新選督左營施府金國治謝委赴督左營遊擊新任安徽候補同知衡珊辭回安慶同知鄧賡元謝委善後局差遣江蘇試用縣龍賛新由蘇解藩司餉來江西南昌城守營守備潘玉桂投文候示甄劉縣丞吳聲晉奉委赴高湻撲捕蝻子卽辭 
[卾省官報]  
　　四月十一日候補州張茂時自孝感查案回省並奉委讞局承審差候補府經歴唐鯤奉委調查右零前鋪銷前後所帮查差候補州判凌夢松奉藩憲委解白蠟赴京回省新任湖北糧憲岑擇於本月十三日申時上任○十二日署隨州合河店巡檢劉名良禀到課委並銷武穴洋卡差准補羅田縣典史郭維城禀謝飭知候補縣黎培質禀見赴萬福閘會同天沔二州縣丈勘田畝候補縣黃廷松禀見解恊餉赴甘肅試用府經歴吳績凝分發來省○十四日卸辦安陸船釐局候補同知玉肇祥禀知候補縣陳鳴珂禀辭赴荆州聽差○十六日候補道錢禀見赴京署徐州合河店巡檢劉名良禀辭 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年四月十六日京報全錄]  
　　宮門抄○諭旨二道錄前○江督劉奏蘇浙賑捐辦理出力各員請准照擬給奬摺○又奏委署揚州府員缺片○川督　　　　帖式六年期滿循例出考摺○雲督王奏叅革副將都司歸案訊辦片○又奏總兵因病出缺請旨簡放摺○又奏委　　　片○又奏請革土司審辦摺○澮督松奏報湖河水勢情形摺○又奏請將知縣原叅處分飭部减議片○川督劉奏籌解第二批甘肅新餉摺○又奏辦理第四五兩案善後報銷摺○四月十六日刑部都察院大理寺正紅旗値日無引見○懐塔布謝賞壽物恩○前任廣東總兵姜桂題服滿請安○大額駙請假十日○閱卷大臣派出福中堂崑岡孫毓汶阿克丹洪鈞汪鳴蠻志銳陳學棻李端棻王文錦○召見軍機懐塔布裕德楊頤皇上明日辦事召見大臣後還海○○頭品頂戴兩江總督臣劉坤一跪奏爲蘇浙賑捐案内辦理捐賑出力各員籲懇天恩俯准照擬給奬以昭激勸恭摺仰祈聖鑒事竊臣於上年九月問會同撫臣查明蘇浙賑捐案内出力各官紳援案保奬欽奉硃批交部議奏嗣經部臣咨以臣保奬出力各省官紳一百十員查與前次奏奉硃批未符且並未詳細分晰若干省分礙難比照蘇皖賑捐議准請旨飭下遵照前奉硃批切實删减再行奏明辦理等因欽此當經飭據賑捐局司道删减詳覆前來伏查光緒十五年江蘇浙江同被水災前督臣曾國荃奏開賑捐咨請山西河東四川河南安徽江西福建廣東廣西直隸湖北湖南雲南山東陜西等省委員勸辦並本省江寍江蘇兩淮及浙江等處均經委員分投籌勸當此捐輸勢成弩末之時各該員竟能開誠布公募成鉅欵裨益荒政實非淺鮮且時閱兩年分勸至十六省之廣集捐至二百七十餘萬之多勸善較蘇皖賑捐爲尤難捐數較蘇皖賑捐爲尤鉅各委員或遠道籌捐或分投散賑或辦理工撫以及覈奬等事經年累月勞瘁不辭實屬異常出力臣等前次請奬各省官紳一百十員實已一再删减合計殊覺其多分計則見其少以請奬之一百十員人數按十六省分晰計之每省所保不過數員覈與前次欽奉硃批酌保數員尚屬相符始行具奏在部臣愼重名器考核自貴於精嚴而各該員著有微勞奬叙卽以資鼓勵况現在開辦江蘇賑捐收數寥寥正藉各委員竭力觀辦原冀以朝廷之奬勵激勸於將來今再督飭司道於無可删减之中酌删四員共計保奬一百六員委實無可再减謹繕淸單恭呈御覽合無仰懇天恩俯如所請勅部照擬給奬俾昭激勸理合會同江蘇巡撫臣奎俊恭摺具陳伏乞皇上聖鑒訓示謹奏奉硃批該部議奏單併發欽此○謹將蘇浙賑捐案内尤爲出力　攺奬各員銜各繕具淸單恭呈御覽計開在任候補道山西太原府知府毓銘廣東試用鹽運同吳惇蔭均仍擬請加三品銜知府用在任候補直隸州山西汾西縣知縣俞恒仍擬請俟歸知府班後加三品銜道員用山西候補知府徐炑仍擬　加鹽運便銜二品頂戴江蘇淮揚海道謝元福仍擬請賞給正二品封典江蘇候補道馬先松仍擬請加二品銜三品銜安徽候補道陳善原請加二品頂戴查該員現已在海軍奬案内保加二品頂戴擬攺請賞給正二品封典三品銜候選道韓錫咸在任候選道兩淮泰州分司運判沈桂均仍擬請加二品頂戴道員用江蘇候補知府松麟周紹斌道員用安徽候補知府孫廷林三品銜道員用候選知府徐應鏘均仍擬請俟歸道班後加二品頂戴江蘇候補班前補用知府羅章原請俟補知府後以道員用查該員現已在海軍奬案内保俟補知府後以道員用擬攺請俟歸道班後加二品銜三品銜江蘇候補知府唐光照江蘇試用知府朱宜振三品銜儘先選用知府曾紀曾候選知府馮念祖均仍擬請俟得缺後以道員用三品銜在任候補知府山西歸化廰同知方龍光在任候補知府前山西絳州直隸州知州錫良均仍擬請俟補知府後以道員用在任候選道江蘇江寗縣知縣陸元鼎均仍擬請開缺歸道員候選知府用北河試用同知顧諟明仍擬請俟離同知任補知府缺以道員用同知銜在任候補直隸州調署江蘇上元縣正任高湻縣知縣陶在銘四品銜在任候補直隸州河南信陽州知州饒拜颺同知銜直隸州用江西分缺簡用知縣王祖彝均仍擬請俟補直隸州後以知府用在任候補同知直隸州江蘇上海縣知縣黃承暄仍擬請俟補同知直隸州後以知府用五品頂戴升缺升用江西補用知縣何其坦原請俟補升缺後以知府用查該員現已在直隸賑捐案内捐銀一萬兩於光緒十九年二月初五日奉硃批著俟補缺後以道員在任卽選欽此擬攺請俟離知縣任得道員後加二品頂戴廣西試用同知周繼仁知府銜江蘇試用同知徐炳倬兩淮候補監掣同知林鍾崍知府銜候選同知何良棟候選同知史揚善胡念修均仍擬請俟得缺後以知府用鹽提舉銜補用同知直隸州山東試用通判潘文超仍擬請俟離通判任補同知直隸州後以知府用知府用補用直隸州江蘇候補知縣現署句容縣知縣舒霖仍擬請俟離知州任歸知府班後加鹽運使銜鹽提舉銜江蘇候補通判羅繼琛江蘇候補同知劉卓栻均仍擬請加四品銜五品銜知縣用兩淮補用鹽大使張紹棠仍擬請俟歸知縣班後加四品頂戴同知銜直隸州用山西候補知縣黃縉榮仍擬請俟歸直隸州班後加知府銜鹽提舉銜浙江候補知縣林志仁仍擬請俟補缺後以同知用知縣用江蘇試用縣丞黃樹臣知縣用候選縣丞崔鳳昌均擬請俟歸知縣班後加同知銜廣西大挑補用知縣白玉書江蘇卽用知縣章紹曾江蘇補用通判鄭鏞江西試用知縣馮學澧均仍擬請加同知銜同知銜廣東候補知縣盛宙懐五品銜廣西候補知縣王仁鍾均乃擬請俟補缺後以同知直隸州用廣西補用知縣慶遠府宜山縣理苗縣丞黃慶譽仍擬請俟補知縣後以同知直隸州用在任候選知縣江西南昌縣縣丞左秉鈞仍擬請俟選知縣後以直隸州用指分廣西試用知縣張義樹五品銜江蘇候補知縣方鑾五品銜江蘇試用知縣項兆驤江蘇試用知縣袁運恒均仍擬請俟補缺後以直隸州用同知銜山西試用知縣趙爾頤同知銜江蘇補用知縣梅長元江蘇試用通判徐士英鹽提舉銜兩淮試用運判任杰江蘇試用布理問章邦直候選州同黃以權吳惇謹分省補用布經歴謝承忠候選布經歷吳惇禮周文藻均仍擬請俟得缺後以知州用鹽提舉銜請補廣西南丹土州同周天材原請俟得缺後以知州用查該員已奉文准補於光緒十八年到任擬攺請以知州在任候補兩淮候補運判李以牧仍擬請以本班儘先前補用　五品頂戴江蘇試用縣丞俞明謙江蘇試用縣丞王祖蔭指分江蘇試用縣丞胡智澄周祖同理問銜江西補用縣丞洪家衍六品銜四川試用縣丞陳謨福建試用縣丞子國璋候選縣丞唐錫慶舒繼芬張信瓛江蘇試用府經歴劉畨四川試用府經歴祝崧安徽候補府經歴徐銘新分省試用府經歴金昆江蘇候補布庫大使吳善塡均仍擬請以俟得缺後以知縣用　鹽提舉銜分省補用直隸州州判朱瑗生仍擬請俟補州判後以知縣儘先補用鹽提舉銜河南汝寍府信陽州州判張瑜仍擬請以知縣在任候選鹽提舉銜候選布經歴徐家寳仍擬請俟得缺後以通判用候選鹽大使吳書城仍擬請以鹽大使歸部儘先卽選鹽大使銜許觀保吳裕昆王家鏞郭文鈞均仍擬請以鹽大使歸部選用江蘇碭山縣教諭楊志濂仍擬請以知縣在任候選五品銜升缺用准補江蘇江寍府龍江關宣課大使吳啓堃仍擬請以縣丞在任候補廪生劉能瑗李壽楏均仍擬請以訓導不論雙單月遇缺儘先選用候選布庫大使顧忠翰仍擬請以布庫大使歸部儘先卽選布庫大使銜舒士倬仍擬請以布庫大使歸部選用府經一職銜邵文耀附生金心存均仍擬請以府經歴不論雙單月歸部選用附監生任錫祉監生潘維屏均仍擬請以府經歴選用六品頂戴文童黃勤善仍擬請以巡檢歸部選用廣西試用典史何璠仍擬請加六品頂戴四川未入流吳德詠仍擬請俟補缺後以按司獄用江蘇試用從九品廖慶榮仍擬請俟補缺後以主簿用文童鄧達瀛周金淼陳芳葆均仍擬請以從九品不論雙單月歸部選用以上各員勸捐則多方勸導竭力招徠辦賑則涓滴歸公不辭榮瘁俾得集成鉅欵實惠及民洵屬尤爲出力登明呈覽○○劉坤一片再揚州府知州陳卿雲開缺另補所遣員缺查有即用知府許寳書堪以署理據藩臬兩司會詳請奏前來除批飭遵照外謹會同漕運總督臣松椿江蘇巡撫臣奎俊附片陳明伏乞聖鑒謹奏奉硃批吏部知道欽此○○頭品頂戴四川總督臣劉秉璋跪奏爲筆帖式六年期滿循例出考恭摺具奏仰祈聖鑒事竊照定例督撫衙門筆帖式六年期滿如有才具優長堪膺地方之選者出具考語奏請送部引見候 
 
 

Page 14

 
 
旨錄用等語兹查有四川總督衙門蒙古筆帖式奎元年四十二歲係正曰旗蒙古恩常佐領下人由官學生考中實錄館謄錄官議叙以筆帖式用同治五年分發理藩院効力當差九年考中繙譯生員光緒四年補授理藩院柔遠司筆帖式八年京察一等由部帶領吏見奉旨准其一等加一級欽此是年揀選主事擬陪十一年京察一等由部帶領引見准其一等加一級欽此是年四月經欽派大臣揀選知縣奉旨交吏部以知縣選用七月由理藩院揀選四川總督衙門筆帖式擬正八月十一日奉旨著奎元補授欽此十一月十四日到省光緒十一年十二月二十三日蛭任連閏扣至十七年十月二十三日六年期滿例應更換除員缺前已咨部另行揀員請補外臣查該員奎元年力富强堪膺地方之選理合循例出具考語可否仰懇天恩俯准留川以知縣攺補如蒙俞允即當給咨送部引見恭候欽定除咨部外理合恭摺具奏伏乞皇上聖鑒訓示謹奏奉硃批著照所請吏部知道欽此○○王文韶片再據雲南廣南府知府興祿會同寳寗縣知縣盧咸頊禀稱訪聞在籍儘先補用副將李朝相性情獷猂有在廣西西林縣交界之龍潭寨地方謀殺寳寗縣民楊柳堂父子二命棄屍巖洞屍屬畏勢匿報情事應請先行革職以便拿辦等情當經批司查明該職歴次保案詳請斥革並轉飭該府縣查取屍身相騐詳報一面嚴拿務獲訊辦又據署雲南姚州知州周應方禀軍功徐德盛串同鄉約劉康助墊掃錢糧索償重利並有將張徐氏拴打游村情事禀請叅革訊辦等情亦經批司查明詳辦去後兹據雲南布政司史念祖按察司岑毓寳等稱查李朝相係於迭次克復澂江晉寗呈貢及力解省圍並克復富民嵩明昌門安寗昆陽等州縣城池出力歴保花翎副將銜儘先補用游擊嗣於克復順寗府城並錫臘猛郎賊巢案内出力保奏同治十二年三月二十九日内閣奉上諭游擊李朝相著免升叅將以副將儘先補用欽此又軍功徐德盛係由勇丁投効軍營歴保守備復於攻克騰越廰屬烏索賊巢殲除首要各逆並搜捕各處餘匪案内出力保請免補守備以都司儘先補用並加副將銜分案詳請奏叅革職以便訊辦前來臣覆查無異相應請旨將花翎儘先補用副將李朝相先行革職並拔去翎枝副將銜儘先補用都司徐德盛一併革職分别歸案審辦除咨部查照外理合會同雲南巡撫臣譚鈞培附片具陳伏乞聖鑒訓示謹奏奉硃批著照所請該部知道欽此○○雲貴總督臣王文韶跪奏爲總兵因病出缺請旨迅賜簡放以重職守恭摺仰祈聖鑒事竊臣接准署雲南提督臣蔡標咨稱雲南鹤麗鎭總兵吳永安染患痰疾醫治罔效於光緒十九年二月二十八日因病出缺並據署該鎭標中營遊擊彭振綱禀報前來除查取部頒該總兵劄付另行咨銷外所遺鹤麗鎭總兵員缺地處邊陲界連川藏整軍經武責任非輕應請旨迅賜簡放以重職守所有總兵出缺緣由理合恭摺具奏伏乞皇上聖鑒訓示謹奏奉硃批另有旨欽此○○王文韶片再雲南鹤麗鎭總兵吳永安因病出缺所遺篆務查有奉旨發往雲南差委之記名提督前廣西右江鎭總兵李維述老成樸實資望最深堪以署理除檄委並咨部查照外謹附片具奏伏乞聖鑒謹奏奉硃批兵部知道欽此○○雲貴總督臣王文韶跪奏爲土司淫亂暴虐族民憤怨請旨革職審辦恭摺仰祈聖鑒事竊臣接據署雲南龍陵同知董始禀稱廳屬潞江安撫司線永福蔑理亂倫控案迭出復在民間姦淫敲磕種種不法列欵禀請革職以便勒提歸案審辦等情當經批飭藩臬兩司查明該土司襲職原案先行詳請斥革一面嚴密勒提到案並查傳應訊人證切實審究從重懲辦兹據雲南布政使史念谊按祭使岑毓寳會詳查明線永福於光緒四年請襲潞江安撫司士職五年奉部覆准頒發號紙詳請奏革前來臣查線永福身爲土司恃符貪婪苛虐殘暴蔑倫内亂殆無人理以致族衆土民無不憤怨相應請旨將潞江安撫司線永福卽　革職歸案審辦所遺土職應由該廳諭飭土司於應襲族人中公同結保一人暫行代辦如果稱職再請接襲除咨部查照外謹會同雲南巡撫臣譚鈞培恭摺具奏伏乞皇上聖鑒訓示謹奏奉硃批著照所請該部知道欽此○○頭品頂戴漕運總督奴才松椿跪奏爲謹將湖河水勢情形恭摺具陳仰祈聖鑒事竊照光緒十九年正月初一日至二十九日止旺澤湖長水九寸現存水六尺六寸商陲玉馬頭落水四寸仍存水一尺三寸淮揚裏運河各汛甘江汛以下水勢平定永安以上各汛因天氣久晴缺雨均落水數寸至二尺數寸不等邳州宿遷一帶運河亦落水一尺餘寸上下游隄掃土程一律平穏現在江安江蘇漕船已陸續開行河水漸落必須設法擡蓄方足以資浮送奴才謹當督率道廰汛弁隨時相挑辦理不任疏懈遲誤所有湖河水勢情形理合繕摺具陳伏乞皇上聖鑒訓示謹奏奉硃批知道了欽此○○松椿片再據湖北糧道惲祖翼詳稱光緒十七年分漕項奏銷案内署嘉魚縣知縣候補知縣王金城未完四分隨漕正耗銀二百二十二兩於光緒十八年十二月十九日續完正銀一百兩耗銀十一兩解儲道庫仍未完正銀一百兩耗銀十一兩計續完二分仍未完二分已於十九年春撥新收項下開浩並俟入於十八年漕項奏銷册内報部查核詳請具奏前來奴才覆核無異理合仰懇天恩俯准將署嘉魚縣知縣候補知縣王金城原叅未完四分處分飭部减議以符定章謹附片陳明伏乞聖鑒訓示謹奏奉硃批覽欽此○○頭品頂戴四川總督臣劉秉璋跪奏爲籌解光緒十九年二批甘肅新餉發商匯兌以濟要需恭摺仰祈聖鑒事竊臣准户部咨四川指撥十九年甘肅新餉九十八萬兩飭於十八年年内解三成十九年四月解三成統限九月底掃數解淸當卽轉行隨據該藩司籌解過頭批餉銀二十萬兩發商匯兌甘肅藩庫交收詳經奏咨在案兹據布政使龔照瑗詳稱現於鹽茶道春撥案内籌得茶課稅銀三萬九千七百兩官運局徴存辛卯綱稅羡截厘尾數銀一萬三百一十七兩三錢七分六厘折放官票核减銀九千九百八十二兩六錢二分四厘十九年捐輸銀十萬兩共銀一十六萬兩作爲十九年捐輸銀十萬兩共銀一十六萬兩作爲十九年二批甘肅新餉内扣前駐藏大臣長庚長支藏庫銀五千一百四十四兩七錢七分二厘八毫七絲一忽奉准部咨在於十八九兩年甘肅新餉内每批扣回銀八百兩以淸公欵除前五次扣過銀四千兩今於十九年二批甘肅新餉銀内又扣回銀八百兩外實解銀一十五萬九千二百兩仍援成案並按照新頒法碼逐平兌足於十九年二月十八二十八等日發交該商天成亨等號承領飭令赶緊匯解甘肅藩庫兌收限於本年四月底依限如數上納所需匯費銀兩仍請查照成案在於厘金項下支銷等　詳請奏咨前來臣覆查無異除分咨月部曁陜甘督臣查照外理合恭摺且　奏伏乞皇上聖鑒謹奏奉硃批户部知道欽此○○頭品頂戴四川總督臣劉秉璋跪奏爲光緒十二十三等年辦理第四第五兩案善後收支軍餉細數淸册分别送部核銷恭摺仰祈聖鑒事竊查川省辦理防剿動用一切軍需前已截至光緒元年十二月底止循例造册報銷嗣准部咨飭將光緒八年十二月底以前之欵作爲軍需報銷九年正月以後作爲善後報銷究係一年一報逾限次年奏銷不准彚案造報等因川省尚有光緒二年以後報銷必須次第辦理勢難依限造報復經咨部核覆飭將八年以後應銷之欵依限造銷光緒二年至八年報銷分作三次補報等因業將光緒二三兩年動用軍需分案補報並將光緒九十十一三年分第一二三三案善後報銷挨年按起先後分晰造報各在案兹據籌賑局司道督同局員將光緒十二年正月初一日起至十二月底止又自十三年正月初一日起至是年十二月底止兩年分支各該兵勇鹽折口糧製造軍裝器械及一切雜支分别逐欵核算按例勾稽造册詳請奏咨前來臣按册復加查　計光緒十二年分舊管初收共銀九十九萬二千三十五兩零開除共銀八十五萬一千九百二十二兩零存賸銀一十四萬一百一十三兩零自應入於第五案善後報銷案内接收造報又按册查核光緒十三年分舊管新收共銀一百五萬五百四十六兩零開除共銀九十一萬六千一百二十八兩零存賸銀一十三萬四千四百一十八兩零自應入於第六案善张報銷案内接收造報再各營兵勇帳棚歴係四名一頂先因光緒四年更換東勇章程攺爲每兵五名發給一頂又光緒十一年具奏籌擬開源節流各條摺内議定加倍撙節又攺爲每兵十名發給帳棚一頂各在案現在自應據實造報以昭核實合併陳明其册開動支銀兩均係實支實銷並無浮冐除將第四第五兩案淸册分别咨部外所有川省第四第五兩案善後報銷各緣由理合恭摺具奏伏乞皇上聖鑒謹奏奉硃批該部議奏欽此 
 
