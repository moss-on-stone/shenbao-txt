# 1905 - 312 - 4911705

 

Page 1

 
 
[宫門抄]  
　　十九日召見軍機聯芳唐紹儀 
[論米禁續十九日稿]  
　　故今日百物皆昻而米價獨賤農之困苦情形較之工商之苦米貴者尤甚蓋工商遇米貴之時可增昻其工價物價以抵制雖一時暫覺其不便而終有取償之一途若農遇米賤之時當歲暮債迫勢不能囤積以待善價米既罄矣與商賈之折閱無殊無所取償無貲本者惟有歇業之一法耳故自去年以來各處鄕人有田而抛荒者不少佃種者紛紛退租蓋不願擲此貲本以取虧折之害也設常此封禁内地存米無洩出之途米永不能得善價則各縣之荒田必日以加多馴至耕田之數銳減出米之數日少而後米價始能增長以合於循環之公例然民之受病者己不少矣多數農民其利害之關係於米價者如是此豈高坐堂皇之大官與身居租界之士工商三等之人所能熟知其情狀而體恤及此乎 
　　夫農民既占全省民數三分之二則弛禁之利害就於農民之利害而斷之固已合於公理而不必以一部分人之不便爲嫌况米賤之害直接則及於農民而其間接之及於士工商者亦正不少彼夫有田之家以米賤爲病固不待言矣卽就工商言之我聞内地城鎭之商去年之市面遠不如昔年銷貨既少收帳亦難問其故則曰生計蕭條而物力艱難也夫江蘇生計物力之盈虚恒視米爲轉移米不得善價則自有田者以至耕田者咸少餘財以爲購物之資商業之衰而間接受其影響者固不足怪商之來源在於工商之銷場疲滯卽所以窒工之來源故商病而工亦病特其害非直接而及故淺見者不覺耳今試以五都之市肆移而置於荒僻之山村則其閉歇可立而待此亦可以證生計物力之盈虚與工商之關係至爲密切未可專以食米之賤爲工商幸見近利而忘遠害也設令米價而賤如泥沙乎在工商之謀食者豈不益見其便利試問當此之時有餘財以購工所製造商所販運之貨物者有幾人乎故專爲工商計亦不當以禁米爲便民之良策其理蓋至明也然則就四民生計之現狀而統籌之米賤之害既彰彰可見而議者猶以弛禁病民爲疑者何歟蓋 
 
 
 

Page 2

 
 
農民受困之情形以其遠隔於鄕村而爲人所不及察彼氓之蚩蚩又無力以自通其情意陳其困苦之情形以報告於衆故論者每多忽之若士工商三者處於都會租界之中一有不便卽爲人所共覺而其浮言之煽動易足以惑官吏之聽聞卽商工所受間接之影響亦非一時卽見此其所以民困於弊政而昧昧者猶以此爲恤民之善政歟記者於此雅不願以斯密亞丹之理論斷此重要之問題尤不願拘拘於海上一隅之情形以概内地多數民人之利害而贊成其所謂病民之善政也幸當局者留意焉 
[外部堅拒商約索款]  
　　十八日北京電云中德議訂之商約因德國要求外人在内地通商之自由及揚子江通行船隻之權利故遲遲未决外務部以第一則恐增中外交涉事件第二則將减少釐金之收入竭力反對譯字林報 
[京漢鐵路開車]  
　　十九日漢口電云京漢鐵路告成之大會已於十七日舉行京漢鐵路第一次經行黄河橋時中外之搭車者頗形擁擠黄河橋邊皆懸掛燈綵旗幟異常顯耀汽車經行時觀者皆歡呼稱賀隨後各官員卽在黄河南岸之帳幕中午膳此路經過中央支那之處計長八百英里於中國前途之發逹大有成效且可增進各國在華之商務也譯文匯報 
[中日東三省約將次開議]  
　　十八日北京電云小村男爵定於本月二十日覲見両宫將憑證呈閱後卽當開議東三省事譯字林報 
[中日商訂滿洲約之開議所京師]  
　　東三省議約全權大臣慶瞿袁三大臣會商派本部唐紹儀鄒嘉禾雷補同朱家寳陶大均等爲議約隨員擬在大高殿東南軍務處舊地錫或拉胡同擇一處爲開議之所（閏） 
[商部覆寓滬紳商電]  
　　爲滬寕鐵路事商學公會轉馬紳等嘯電悉滬寕鐵路事迭據京内外官紳公呈浮濫各情本部卽日據情代奏該紳商等應靜候旨意商部嘯（望） 
[盛督辦與江督密商滬甯鐵路事江寗]  
　　甯滬路權久落外人之手邇者蘇省人士因鑒於浙粤等省皆能將路權爭回籌欵自辦此間鐵路亦擬仿行祇以財力不充倉猝難籌巨款爰經蘇甯人士公禀署督周玉帥函致路政盛督辦核減此路浮費將分年籌還洋欵縮短贖路限期盛督辦覆函殊未足饜此邦士紳之意上書爭論者不一其人日前盛督辦因驗收黄河橋工順道過寕暫駐畱賓館連日與玉帥往還商酌甚爲秘密蓋卽謀措置甯滬鐵路事宜也（坐） 
　　按十六日本報專電紀盛督辦請簡南洋大臣督辦寗滬鐵路觀此可知其意之所在矣 
[粤漢鐵路緩定辦法湖北]  
　　鄂督自借英欵爲衆抗議後專候湘粤紳士來鄂商定所有各國招攬借欵一概擱置不議其往上海接收合與公司圖册委員亦暫不起程聞鄂督之意仍主官辦如湘粤士紳意見相同然後再議辦法現在外人之承攬借欵者聞以法商爲最力並有不索抵押只取利息四釐之說鄂督不爲所動（寒） 
[廣西留學生致外部電]  
　　（爲路礦事） 
外務部王大臣鑒法人復索廣西路礦事關全局請始終堅拒現籌自辦詳章續上廣西留學日本全體學生叩（寒） 
[連州教案震動商民廣州]  
　　連州閙敎殺斃美人五名一事已迭志本報兹悉初六晚美國特派兵船駕利好一艘駛往以防後患而岑督亦再派兵輪左翼邱志范赴連會同委員崔祥奎莊尤懿恊力辦理并電逹南韶道馳往竭力保護敎士解散亂民並嚴查該地文武員弁有無玩縱情事詳細速報以憑核辦又聞政府亦論粤督著其保護傳敎人士并允連州所毁産物業一律賠足刻下該處商民甚爲震動咸慮波及均已紛紛走避云（列） 
[紀融齋師範學堂鬨學情形松江]  
　　松郡融齋師範學堂本年秋間改辦府尊田太守請楊孝廉爲經理開學之日楊冠帶升堂諸生卽哄然而退蓋楊素不滿意於學生者也近日省垣學務處派委員蔣君至松地各學堂調查一切十六至融齋謁晤敎員董事蔣深讚算學進步之速程度之高楊據實謂程度雖高終不免躐等諸生中儘有未解加减乘除者時算學敎員張君倩吾在座以楊於算學素爲門外漢乃信口譏評若此遂立起辭出十七日不肯上課諸生大譁請楊代課辯論良久委員婉詞勸止謂不妨代以别課而暫停算學俟請張先生到再行上課諸生誤會委員飭令停課散學遂羣至府署面訴太守慰諭數語卽親往請張上課時諸生又復齊赴電局發電學務處詳告一切聞蔣委員亦卽發電學務處請示辦法隨後張君到堂忽有門下士致公信促張辭退張謂進止兩難不容不暫退諸生復遍發傳單至各學堂請十八晨停課會議屏退楊董事楊亦早已遞禀自辭惟諸生中老成者則咸以此次鬨學爲非云目下風潮尚未息也（鳳） 
[紀武陽興學紳士反對情形常州]  
　　常州紳士某某兩君擬在本城創辦武陽學務公所及常州師範學堂一擔任經濟一擔任敎育并擬隨派二人東遊考察學務日前集議此事粗有端倪乃常人大起反對謂所擬派東遊之人一爲蘇州顧某非常州土著一爲許某雖常州人而不由常州人公認遂於昨日邀集諸人大開議會名曰武陽學會以爲學務公所之基礎紿發起人某紳士入座卽由反對之某君首先演說謂東遊之人不應擅派語過激烈某紳士不能耐拂袖而去誓言不再與聞常州學事而會塲内照舊宣布章程投票公舉潘君爲會長邱某爲幹事員翌日各紳士聞此謂如此開會似太草率有經濟權始能辦事今經濟在兩紳士之手而先與彼爲敵將何以成立然會名已宣布又不能卽作罷論惟有重行組織以冀改良完備云（奭） 
 
 

Page 3

 
 
[紀潮州師範學堂衝突事廣東]  
　　潮州韓山師範學堂某敎習平時上堂講授頗與學生意見不合嘖有煩言近日有某學生請於監督令某敎習自行告退監督以敎習係觀察所聘非某能主裁事爲某敎習所聞大爲不悅將某生上月之積分减少其數計不上十分之一至發榜某生名列榜末某生不服向監督爭論監督謂積分係敎習所定非出某意某生再向敎習爭論敎習語塞遂商之監督將該生革退於是全堂學生謂不應以此小故革退學生俱爲不服不肯上堂聽講現聞堂中已電禀道憲井專人至鎭平請查學員邱工部來堂辦理（列） 
[三江師範學堂招考學生江寗]  
　　三江師範學堂額收寗蘇皖贑學生九百人去年已陸續考取六百人入堂肄業因齋舍僅敷住宿未卽續收嗣經周督飭將校舍擴充再將學額補足委人監造行將落成適值科舉己停各處士子呈請地方官咨送及自行赴堂報考者趾錯踵接總辦李瑞清觀察擬卽訂期考選學生三百人以附定額並慮蘇皖贛各屬人士及寕省人之遠游於外者未能如期齊集凡咨送投考有在試期以後者准其隨到隨考以免虚延時日多耗川資（問） 
[續考江南陸軍小學江寗]  
　　江南陸軍小學堂專收江蘇省學生額設三百名本省二百七十人旗藉三十人已經總辦陶渠林觀察於月前考選學生一次未能滿額而續報投考者頗多故又於月之十三日招集報名在後之各學生到堂考試聞此次選取足額卽須開學云（道） 
[考取預備游學科人數廣東]  
　　粤省學務處近日考試游學預備科館學生頭二塲及覆試業已按期陸續考竣現經取定甲乙姓名榜示計正取孔昭棟等一百七十二名（此外再有八名以去歲速成師範畢業優等生傳補）卽聽候牌示定期入館備取杜著等二十名應候正額有闕再行依次傳補（來） 
[江督派員調查徐州學務江寗]  
　　署督周玉帥因江北徐州一帶風氣固閉特派江甯四區小學堂監督任令憲吉馳赴徐屬調查學務俾未善者自今改良已善者益求進步其餘各府屬亦將以次派員云（道） 
[客民聚衆焚掠鄕村鎭江]  
　　漂水各鄕近日到有大帮客民約千數百人扶老挈幼按戸求乞始以借米爲詞各鄕民以來勢汹湧允給米糧若干石准留一宿詎至十五夜間該難民突將某村中徐王兩姓家房屋焚燒當由闔村人民集衆救息捉獲客民數名解經漂水縣訊辦刻下均已竄往他處矣（此） 
[粤督改良巡警論說廣東]  
　　聞岑督近著論說三章一曰警察總論一曰警察原理三曰警察權限洋洋數千方嘱令各局巡官每日三句鐘逐一演說使警兵知所遵守云（寒） 
[鄂督委查各局帳目漢口]  
　　鄂督張香帥因整頓局務起見特札委幹員數人調查漢口籌餉土膏緝私官錢牙釐各局帳目有無短欠等各種流弊（伐） 
[樊藩司批詞失體陝西]  
　　沔縣李令壽昌其詳各憲稱民人金來娃因姦謀同姦婦苟氏之父致死本夫李檢娃經陝西藩司樊增祥批云苟馬仁僅生一女特招李檢娃入贅兒壻兩當自應愼選於先乃能和睦於後及檢娃不孝則又縱令伊女與金來娃苟合並欲殺李而贅金及被檢娃看破有要殺兩人之語彼老龜者遂商同來娃將其壻綑打致死此亦丈人行中所僅見者也夫女既適人則其身己在本夫勢力範圍之内此非可隨時改良者也乃爲之岳者竟欲開爲公共馬頭許其迭相占領姦其女老亦遂視爲長江流域可以彼此通商彼本夫自有之權利一旦姦婦欲自由姦夫欲平權不惟損其名譽亦復大違公法是以得其影響立形衡突憤然有革命流血之思想而其岳與姦夫本有密切之關係不甘以身爲犧牲聞此風潮立成反對逞其野蠻手叚必欲逹其目的而止而本夫李檢娃遂立斃杖下矣姦婦李苟氏供稱通姦屬實謀殺不預猶恐狡供避就仰再研訊確情按擬招解仍候督憲曁臬司陝安道批示繳（容） 
　　按地方有司往往於風流案牘出其文人綺習判以儷青妃白之詞然亦須纎而不佻方爲得體若如樊藩司此批滿紙新學名詞而譬喻尤爲失當不徒以頑固之舊態有意褻瀆新名詞而已外間傳言曹撫頗不悅於樊藩司殆非無故 
[奏請八旗兵丁竊盜免議叅佐處分京師]  
　　日前修訂法律大臣附片奏云例載八旗兵丁遇有竊盜案件定案後查取該旗叅佐職名交部嚴議失察處分等語查八旗閒散兵丁人數甚衆良莠不齊亦非本旗參佐所能周察且有竟因被議後失職破家者推情未免屈抑現當減輕刑律自應一視同仁懇恩准將此條改訂嗣後八旗兵丁竊盜命案毋庸查取本旗佐領參領議處以示體恤如有知情故縱隱諱不報情事仍請照例嚴議云云聞己奉旨允准矣（師） 
[報界紀聞漢口]  
　　漢口嚗報館自被焚機器鉛模後停止發刋日人小川愛日郎因擬開設新漢報館與張督一再電爭至懌言日報則已准於下月初一日出版併聞楚報館主筆張漢傑有不日開釋之信（周） 
[報律内容述聞廣東]  
　　粤省學界人士曾函致京中詢問現時訂定報律情形嗣得部中某員覆信略謂此次擬仿各國成法編訂報律組織極爲文明决無一毫專制義接雜其中惟對於虚傳誣揑等罰懲難輕然必予各個人以自由言論權昌言國家社會之得失可無煩諸君過慮云云（列） 
[海州開埠之原因江寗]  
　　江督奏請將海州開作商埠已奉旨允准其原因實由於德艦前在海州勘量水道而 
 
 

Page 4

 
 
德之勘量水道以德商捷成洋行要求由青島駛至海州之行輪現該洋行己定於每星期往來海州青島問行輪一次以興商利是海州之開放皆因捷成洋行欲行輪之故而許九香觀察等爲之具禀江督故江督卽據以入奏也（閏） 
[鄂督擬築馬路漢口]  
　　鄂督張香帥因此次漢口大火延燒甚衆爰飭梁星海廉訪蒞漢調查火場地勢情形擬築馬路両條前通新碼頭後通循禮門城邊併擬於此設立學堂一所菜市場一所不日當卽實行（民） 
[商品陳列館將次開辦江寗]  
　　江南商務局兼商部議員劉聚卿觀察前奉署督周玉帥飭令振興商務設立商品陳列館以供商界研究之資料時商務局方在復成倉購地建造觀察卽就旁地另闢一區建造商品陳列館一如日本形式旋派人分投各商埠内地採辦一切商品刻下館工已竣購品亦齊昨特檄委李司馬宣龔管理館中庶務尅日陳列任人入内縱觀（道） 
[泗涇鎭集議拒約松江]  
　　泗涇鎭拒約社日前就養正學堂重行開會集議拒約先由蕭冠臣君宣布宗旨次由孫竹賢張柏延宋子石顧曉舟諸君先後演說末由楊守一君將刋印苛約一日不廢美貨永矢不用各條分給大衆並遍發傳單改良辦法到者四五百人莫不鼓掌並謂此番抵制事若不成恐我數千年神明種族將無噍類聞者皆發義憤歷數小時之久始散會（容） 
[續商部外務部戸部議覆江督奏三省查礦事宜請簡大臣督查招商試採摺]  
　　伏查中國固有之利源要在振興礦政各省急起自辦自以首先設局調查爲權輿商部前准兩江督臣來咨擬合江皖三省之財力派員查礦並設三省查礦公所等語當於本年八月間具奏擬仿照兩江督臣等所擬辦法請旨通飭各直省將軍督撫迅卽籌設礦政調查局專選諳練廉正之員咨由商部加札作爲礦務議員令其酌帶礦師詳爲探勘除己開之礦仍按前頒礦務總表塡註外未開之礦卽遵此次刋定表式隨時塡明具報如有切實探勘確着成效者准由商部擇尤奬勵等因業奉諭旨允准通飭各省一律欽遵辦理在案此項礦務議員甄選之始既由各省督撫覈其材能委用之時又由商部謀其殿最所有該省礦政自不難責成經理以竟厥功兹兩江總督周馥請照四川辦礦全案督以大昌轉慮體制較崇未必躬親履勘仍須派員前往禀復核轉會同奏咨徒增耗費轉多周折擬請仍照商部前奏各節妥籌辦理該督等前設查礦公所卽改爲礦政調查局並將該省派往查礦之員開具履歷咨由商部酌量加札作爲礦務議員以符奏案所請特簡大員督查之處應毋庸議原奏又稱三年内陸續試辦無論官股商股概照公司章程辦理自屬可行仍應查照商部奏定礦務章程隨時咨報以憑查覆原奏又稱議提鉛元餘利早開銅礦一節戸部查現在整頓圜法需銅孔亟故洋銅進口日益加多若能早開銅礦自擴利源誠屬扼要之論該省擬提銅元餘利附充股本亦係正辦惟各局所認練兵經費及部需各欵均關緊要務先照數解足所餘餘利自應由該省酌量提用以充股本其餘嚴禁私賣礦産先飭官紳購買近礦山塲田地各節均與商部迭次奏咨各案相符至稱詳細章程届時察看情形再行會奏一節查此項章程自應由商部訂定奏明咨行遵照並通行各省照辦以歸劃一如蒙俞允即由臣等咨行該省督撫欽遵辦理所有臣等會議緣由理合恭摺復陳伏乞皇太后皇上聖鑒再此摺係商部主稿會同外務部戸部辦理合併聲明謹奏光緒三十一年九月二十七日奉旨依議欽此（光） 
[日皇拜謁太廟]  
　　十八日東京電云日皇己於今晨由東京起程前往阿愛斯定於二十二十一兩日拜謁太廟謝和約之告成 
[俄俘虜願入日籍]  
　　十八日東京電云近聞有俄俘虜一萬二千名頗有歸化日本之希望 
[頒行戒嚴令後波蘭之情狀]  
　　十八日倫敦電云波蘭頒行戒嚴令後波人異常驚慌握騷地方尤表恐懼居民房屋皆嚴加防範猶太人亦皆軍裝以備罷工爲禍非淺民黨皆拆毁籬牆以代柴火且將鄕人刦入城中 
[美國派艦保護僑俄美人]  
　　十八日倫敦電云美國現泊力斯邦之兵艦墨尼卜立斯號已奉急電派往克倫斯逹保護美國商民且令該艦之海軍登陸 
[革廢總督]  
　　十八日倫敦路透電云俄國德撤意蘇尼亞盾斯革喀散等處之總督均以不能遏亂革去職位 
[升擢公使]  
　　十八日倫敦路透電云日報載稱據日本之意見德日兩使已於數日前定議升擢兩國公使爲頭等欽使譯字林報 
[美工黨開會]  
　　十九日倫敦路透電云美國聯盟之工黨曾在畢兹堡開一大會提議禁止蒙古及日本工人來美之約 
[法國擬升駐日公使]  
　　十九日倫敦路透電云巴黎忒姆撥斯報載法國預備升擢駐日公使爲頭等欽使惟須視俄國之意向若何始行定議譯文匯報 
[挪威國政]  
　　十八日栢林電云挪威舉行選舉國王之典禮時表同情於君主政體者佔全數分之四 
[定期舉行海軍大會]  
　　十八日栢林電云駐土各國公使曾在君士担丁會議已將各國最後之要求議决各國軍艦已定期本月廿四日聚集於撥愛尼斯卽在該處舉行海軍大會 
[粤罷工事已止]  
　　十八日栢林電云奥國鐵路罷工之事已經停止譯德文報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[平糶委員到差吳淞]  
　　上海淞口平糶義捐局新委總辦何觀察已於本月十六日到差（右） 
[水師員弁失禮吳淞]  
　　江南海外六營水師艇皆歸江南提督蘇松狼山福山三鎭督率爲外海巡洋捕盜之用現在各營員兵弁大都衰朽本届萬壽並不懸旗開炮以申慶祝而各國兵艦均懸掛賀旗開放禮砲相形之下文野自别（右） 
[局釐短少之原因吳淞]  
　　吳淞口沙釣船局近年以來捐數短少推其故因該局所恃惟閩浙釣船所載各貨均有來無往兼之今秋風潮大發釣船損壞者約計一百餘號故七月至今捐釐約虧巨萬是局總辦吳鏡沆司馬到差半載有餘捐數不敷現在已將短收情形詳禀各上憲（右） 
[滬江官事]  
　　電政大臣吳仲譯侍郎昨日命駕入城分詣道縣各署謝步○前南匯縣知縣陳苕民大令保頤昨日由松公回到道禀知任内交代一切○新委三林塘巡局委員潘仲泉二尹昨日因病到縣請假三天○候補知縣朱明府振翔昨日由粤公回到申○又河南直隸州知州郭喬生刺史人凱昨日亦由廣東至申○稽查九江輪船委員劉德勝千戎昨由九江來滬住北市全安棧午後到道禀見○候補知縣莊仁卿明府復恩留防十一隊隊官袁廷華副戎昨均因公到道禀見（近） 
[關道由寕回滬]  
　　上海道袁觀察昨日由寕公畢乘瑞和輪船回申准於今日午後抵岸（近） 
[製造局記事]  
　　製造局浦東軍火機防護委員李萬青千戎前者被盜搶刦拒傷所有軍火幸未損失故由總辦魏觀察特賞千戎洋二百元於前日給領○製造局總辦魏觀察前日札委候補知縣劉笠笙明府原道爲帮辦稽查差於前日謝委視事（欣） 
[擬另添設警察學堂]  
　　滬南總工程局各董察得新招巡捕送至城内警察學學習道途來往不便殊多故有擬借江蘇海運局地方另設警察學堂一所之說不知果否（欣） 
[邑紳禀請塡塞楊家浜廢河]  
　　上海道袁觀察據本邑紳士禀稱二十七保南十八圖楊家浜河道年久未開已成廢河請爲塡塞撥充學費等情觀察以所禀是否可行札由本縣汪大令率帶丈量人等前往勘明復核（近） 
[查究冒充西探]  
　　江北人某甲在某捕房充當巡捕邇因閘北草棚失愼甲家燒斃一孩屢向起火之某乙理論經人勸乙貼給棺殮費若干始了因有冒充西探情事爲新閘捕房所聞昨飭中西探至過付洋元之閘北某烟館詳查澈究（見） 
[誘拐案送縣澈究]  
　　崇明人王加榮之妻宋氏及七歲女阿英被越人汪錦堂卽黄愛堂誘拐來滬匿居閘北由王投控該處巡局判將宋氏及阿英由王領回在案詎氏近又携女逃出仍匿汪處王亦跟蹤尋至向汪領妻不放反糾流氓逼王立據賣妻其身價洋復被索酬詐去致王忿極復投巡局控訴局員章二尹震怒立飭勇保將汪及宋氏母女拘局備文送縣澈究（見） 
[派捕查看押犯]  
　　朱海郎王毛毛誣控錢毛毛拆梢案内牽涉之應桂馨陸頌和二人奉中西官訊飭改押公廨候禮拜四復訊在案兹悉捕房以廨中恐有疎虞特派西捕時至押所查看防範殊爲嚴密（見） 
[美兵潜逃被獲]  
　　有美艦兵一名前因私行登岸不歸由艦主報知美領事署出票遍提未獲昨經美捕房三十一號西捕在途撞見拘入捕房押至美領事署送回該兵艦核辦（古） 
[路斃報殮]  
　　前日有一形似小工之男屍倒斃於派克路南敎堂附近空地之上年約三十左右身穿藍布棉襖元布褲由一百三十四號捕巡見回禀捕房捕頭飭傳十圖地保查明有無屍屬報堂棺殮（見） 
[上海縣案]  
　　米業董事控顧永注將棺抛厝公所地上前晚經汪大令提訊顧供住新北門内福佑橋左近是房祖傳已歷六世毗連之空地一方由米董姚姓前向小的價買不遂私串圖甲揑造僞契適有堂弟將伊父棺柩暫厝地上姚卽乘勢誣控乞鑒大令以城中雖有空地不容厝棺判令趕緊遷理顧着交保候查明虚實澈究○宋陳氏扭控夫弟宋昌齡滋擾等情亦奉質訊氏供夫已去世遺有兩子一女八月初三日將女許字成衣王姓之子祇得聘洋二十元夫弟昌齡責氏未經知照知家滋擾勒加聘洋爲此扭請究奪昌齡供向業吹手上有老母寡嫂將姪女許婚並不告知母親及小的知曉故向詢問大令判掌頰二十下交保不准干預（近） 
[總工程局議定審案時刻]  
　　總工程局正裁判官孫耳山大令現與總董議定每日審判時刻係上午十點鐘至十二點鐘下午二點至五點鐘隨解隨判惟發落案犯遵照新章不用刑責故將紅禁班裁去（欣） 
[總工程局案由]  
　　薛子清前日至大東門外九鳳銀樓將鉛餅充作銀洋混兌金戒被夥裘榮成察破扭交四十九號捕拘入捕房解送裁判所經孫大令判押改過局再核○趙阿發前日在集水碼頭富貴輪船向水手購買私鹽九包雇朱友根徐鳳幼挑送被徐等呑没七包以致口角將趙毆傷由華捕拘入捕房解訊孫大令以趙不應販私本欲究辦姑念受傷從寛交保朱徐各押三天（欣） 
[英美公廨早堂案]  
　　捕送在路打架之張吳氏張王氏楊春和潘吉生等請訊張王氏供夫名張福清住江灣白揚河楊係表兄小婦人至滬爲傭被張吳氏誘賣與松江宋家浜看風水之風姓爲媳得洋一百四十元經小婦人告明有夫由周退回上海昨在馬路見張吳氏理論詎被潘吉生出覇請究訊之張吳氏供該氏被姘夫賣去與小婦人不涉楊春和供與表妹尋張吳氏理論是實潘吉生供在旁解勸不敢蠻覇讞員關司馬商之英寳繙譯判分别押候移傳周張兩姓到案訊奪○水販李德山同妻嚴氏卽李四阿姐均湖北人專以買良逼娼爲事邇又出洋一百四十元押得良女桂連逼娼不願兇肆毆打經人報濟良所飭探張寳成拘獲解究桂連供湖南人求請超豁司馬判李發押西牢一年氏押半年女交濟良所留養候示○沈小長掩入沈子周號内竊藥水電鈴售賣與金洪春得洋兩元由包探竇如海獲案解辦司馬判沈押捕房半年金罰洋四十元充公贓給失主○周云卿與胡掌法之父毛林爭地自縊昨由包探劉申堂將地保陸春庭傳究供稱周實與胡爭地自縊並無他故周沈氏供公公因與陸姓爭地於初十夜自縊斃命地有方單未曾帶案求鑒司馬判還押候訊○惡鴇陳劉氏劉謝寓因買良逼娼案發著交女子桂林小寳在案昨由包探王長桂解請復訊氏求展限五天將女交案訊奪○同春祥號主俞錫章在某保險行保有鉅欵照章不能多儲火油昨日包探石金榮禀查得俞號内存油數十箱違章請罰司馬以俞一再求恩從寛判罰洋六十元充公後再多儲定干押辦○李阿秋之白馬被郁珍福借去以入會爲由寄在錢唐氏家經失主與吳木觀等報由包探石金榮送究錢供因江灣賽 
 
 

Page 10

 
 
會由郁將馬暫寄是實郁求恩宥司馬以氏無干開釋郁押候復訊究辦○陳生卿在湖北路某里自尋短見爲三百九十三號捕解救送廨請訊陳供住二馬路長泰棧因棧中失去烟袋被誣作竊取去衣服行李是以自縊司馬判卽開釋自投捕房控告（見） 
[法租界公堂案]  
　　著名賭棍吳雲山卽小徽迭經英法兩廨懲辦有案本年八月間又誘南碼頭某柴行主婦韓周氏及伊女阿七至泰安棧賭博騙去金鐲一對金戒八隻前日在法界恊泰烟間尋獲扭訴捕房解經讞員陳大令訊供吳稱金飾已經交還由韓夫出立收據在案昨日大令復訊吳將收據呈電韓周氏供丈夫素有瘋病不能行動收據顯見揑造大令判吳押候嚴辦因吳一再求恩改罰洋二百元交保其改過結存案備查○趙寳善禀稱由吳子卿介紹與王步洲合做怡和連陞輪船買辦各出押櫃洋六百七十五元另又借洋二百二十五元及至牛莊前買辦不將船務交下向論不理扭案求究王供由鄭鳳祥糾同與趙合做買辦大令判姑交保著邀鄭鳳祥到案趙邀吳子卿至案復訊核奪○陸榮春禀光緒二十三年林阿高爲招商局小工頭目向小的借洋二百元延宕不還扭案求追質之林供曾以會欵作抵付過息洋一百六十餘元大令判著交保限十日内理明禀復○談士卿控王杏三王錫三以田單托管鶴占張桂香等作中抵借洋一百五十元不還控奉大令提訊因田單並非王産飭傳管張二人清理在案昨日管順卿投稱祖父鶴占年逾七旬臥床不起故遣小的代質張根桃供父親桂香有病因命小的到堂大令著一併交保下期邀同顧少英到案候核○蕩婦王小妹卽王吳氏偕姘夫王品鶴誘拐朱姓婢女爲失主扭控昨日捕房傳同原告解訊朱連生偕見証陳阿生顧海林投案伸訴大令判王吳氏顧海林交保王品鶴陳阿生押候復訊○史錦文控趙孔氏誘領伊妻出外與飯店值堂徐杏橋陳阿東等姘識領至客棧藏匿牽涉七十二號華捕姚金林由捕頭斥革送案請究迄今日久未結昨日姚母王氏徐母陳氏同求交保出外招尋大令准之（居） 
[美租界捕房事]  
　　小車夫潘友慶推車至狄思威路一號洋房門首被洋房内西孩將石擊碎足骨報由捕房查辦潘送醫院求治○東洋車夫唐阿大拖車至百老匯路被某西人馬車撞壞而逸由捕將唐帶入捕房捕頭以自不小心斥出○二百九十五號捕巡至百老匯路見有男屍一具馳報捕房飭傳地保報堂棺殮（古） 
[戲資助賑]  
　　頃承春仙茶園熊文通善士將至日戲金移助沙洲水災計交到洋一百五十三元六百六十三角錢十文急公好義之資至集於妙舞清歌之地所謂人之欲善誰不如我拜領之下併此祇謝上海六馬路仁濟善堂董事嚴信厚陳霖曾鑄朱佩珍焦發昱施則敬張韋承等謹誌 
[壽筵移賑]  
　　頃由李心齋參戎李時泉太守函開敬啓者本月九日爲家慈八旬誕辰渥荷友戚諸寵鍚屏幛隆儀輝生蓬蓽歡溢萱堂高誼雲天寅感無既理應另設筵席恭報盛情因念今秋沙災奇重待哺孔殷時近嚴寒棉衣尤亟用體大君子飢溺之壞敢將筵資五百洋移作災民棉衣之費爲友戚諸公祝無量福敬乞貴社大善長察收登報佈聞以　謝悃云云敝會祇領之下當即掣付收條抄登報章趕辦棉衣散放外謹代災民叩謝焉急籌崇沙協濟棉衣社會謹白 
[十月初一日至十五日崇賓沙水災棉衣捐清單]  
　　常州欲解脫人代募各善士洋一百七十五元無錫恆豫典洋四元潤通典允濟典洪源棧省心居高義泰行寳大行六戸各洋五元潤詒棧洋四元銅洋二元銅小洋十角源義行長裕泰行二戸各洋三元永泰興行洋二元以上十二戸共捐英洋二百廿一元銅洋二元銅小洋十角統係無錫吳玉君善士經募當將此欵代購原棉衣五百零四件尚餘剩洋十四元九角銅洋二元銅小洋十角當交本堂如數收訖矣另有願奢力薄子原大小棉衣一札關靜之原棉衣十件無名氏原棉衣十四件程陳氏原棉衣四件莫釐氏原棉衣七件關令仙裔洋十元趙子翁小洋廿角張啓賢堂洋十元潘燿棠洋五元李蓮生原棉衣十一件慶元號原棉衣廿二件無名氏原棉衣五件王宅原棉衣十件沈福生洋一元可熾洋二元張步瀛洋五角求免子洋十元孫公館原棉衣七件集益居士新棉衣三十六套武棣森代募諸友新棉衣廿五套以上共收洋五十五元四角銅洋三元原棉衣五百九十四件新棉衣六十一套滬北天后宫前廣益善堂司董嚴信厚等謹誌 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
