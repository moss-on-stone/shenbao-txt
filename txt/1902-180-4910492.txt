# 1902 - 180 - 4910492

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[報紀親藩游日因推論之]  
　　自各國通商以來時局一變凡我華人斷不能囿於見聞仍以管窺蠡測之見發爲議論見諸施行五洲政事風俗旣各有不同苟非目見耳聞安能一一洞悉未能洞悉則彼此交涉安能悉協機宜然耳聞究不如目見卽考之書籍猶不若身歴其境之親且切也惟地隔重洋勢不能使華人盡歴其境非但華人不能盡歴其境卽商賈之往來官紳之游歴學士之負笈亦無不畏涉風濤措資匪易卽有往者不過萬中之一歸而述諸鄉里信疑參半安望風氣之能開乎古稱上有爲者下必尤甚欲開風氣必位高望重者出洋游歴則將來回華後上可佐聖明下可服黎庶風氣之開端由於此夫位高望重者若簡重臣内而閣部外而疆吏固無不可惟各有職守不能久離且尚非極親極貴之臣恐不足饜人民之望執筆人前曾屢著擬遣親藩游歴之說列之報端芻蕘之一得冀爲土壤細流之助而究未聞有金枝玉葉遠歴重洋直至去歳朝廷以拳匪肇禍德使被戕特簡醇親王赴德專道歉忱今年又簡振貝子赴英致賀英王加冕此爲親藩出使之權輿然一則道歉一則慶賀爲邦交起見尚非專使游歴也乃閱昨報紀親藩游日云中朝特遺宗室鎭國將軍毓公游歴東瀛采風問俗征驂旣蒞喬寓東京帝國化鐵羅　化鐵羅譯言東京旅館之最著者也隨帶海寍州陸茂才爲譯員客有懷刺入謁者毓公皆以禮欵待辭氣頗極謙和言此來係考求建置工藝警察學校諸事宜大約匝月句留卽須遄返朝廷旣遣毓公赴日親藩游歴風氣從此可開鄙人前言亦幸而中不禁爲之舞蹈不止惟念日本舉行新政以來事事倣行西法較之中國固有上下牀之别中日同文取法較易中國固宜以日本爲識途之驥然聞之遊學日本歸者以爲日本之學非不可師然欲窮源竟委則非赴西洋不可現在留日學業者中國學生多至五百餘人其中寒素者居十之七八雖有志向學皆因資斧艱難不能逕赴西洋爲憾其富室子弟貴介王孫資斧易籌則又不肯勞苦畏涉重洋故中國子弟赴日雖多較之日本從前之赴各國學業者尚覺瞠乎在後以此觀之中國風氣雖開安能遽臻上理按之西國無論貴賤皆以遊學爲要務且貴顯居多亦易於措資故也有儲貳而至兵輪爲水手則其他可知故曰風氣必自上開之易於收效也中國現在簡使親藩已開其漸鄙意朝廷無論天潢遠近之支選聰穎者分赴各國遊學廣簡親藩赴各國遊歴僕從宜簡之又簡則費用自節寛以時日俾得從容考察苟能如此則中國之子弟無力者固不必言其有力者咸知貴胄之尊尚孜孜向學當無不爭自磨濯共向瀛西研求學問鼓勵人材之法固莫善於此矣且親藩游歴者一多中外消息更靈皇上端坐深宫亦自不難燭照於萬里一得之見不知有補於高深萬一否也 
[本館接奉電音]  
　　昨日午前京師飛電傳來上諭二道敬謹譯登○五月二十八日奉上諭外務部奏西人傳教分天主耶穌兩門現在總理耶穌教會事務李提摩太學識優長宅心公正深堪嘉尚著外務部卽將現擬民教相安規條一併與之商議以期中外輯和百姓親睦有厚望焉欽此同日奉上諭兩廣總督著德夀署理岑春煊著調補廣東巡撫山西巡撫著丁振鐸調補王之春著補授廣西巡撫欽此 
[英皇漸愈]  
　　日前英皇患病致加冕大典不能如期舉行此已縷紀前報者昨日接外洋來電云日來英皇之症漸次痊可所割之處亦無甚痛苦可以眠食如常惟據醫生言此病欲期全愈尚須再歴三四月也 
[星軺抵比]  
　　倫敦來電云英皇因患外症加冕大典須攺期舉行以是各國使臣之銜命往賀者均相率回國中國特派之振貝子亦已離英行抵比利時國矣 
[蒙古順俄]  
　　叻報云辦理中西墾務貽侍郎榖近致外務部聨侍郎函略謂現當墾荒處時有俄人游歴如託爾克斯山離黄河甚近水草俱佳俄人前曾出資雇蒙古人在此設牧廠取牛乳兼墾種附近各處自庚子亂後俄人相率歸國近因亂已敉平復來此處蒙古人皆樂爲之用將來恐與墾務有碍也 
[英日交情]  
　　日本長崎訪事友人云日前英國東洋艦隊七艘駛抵横濱後日本各將校自角田總統以下各員咸往迎接杯酒酬酢親睦異常迨抵東京復設宴於芝紅葉館是日所到兩國將校多至一百四十餘員聞小作勾留卽須由佐世保長崎等各港開赴威海衛屯駐 
[韓國憂貧]  
　　朝鮮友人來信云韓國政府前以圜法日疲擬鑄造銅錢以利民用嗣以需欵甚巨籌措維艱事遂中止且歳入不敷所出各項經費類皆無從開支君臣相顧欷歔苦乏點金之術度支部大臣沈相薰蒿目時艱無力搘拄因此辭職歸田蓋斯缺主持韓國度支無米難炊故屈指告退者本年中已三易其人矣 
 
 

Page 2

 
 
[僅才異地]  
　　日本訪事人云湖廣總督張香帥來文照會日本政府擬招聘工學士一員林學士一員日政府接文之下已於各員中選擇特尚未知派定何人也 
[法爭船利]  
　　漢口訪事友人云此間往來上海各埠之輪船向推怡和太古招商三公司頗擅權利近日傳聞法國已購備輪船數艘將次來華專駛滬漢二埠冀與三公司並駕齊驅亦可見法人之振興商務矣 
[日船互撞]  
　　日本訪事人云大阪商船會社輪船名球摩川丸於上月五號在大阪開行至十二號夜半在青島洋面忽與該會社之木曾川丸互撞球摩川丸卽時沈没船上搭客十八名並船中執事八名均占滅頂信包貨物悉入洪流木曾川丸之船首亦受傷頗巨内有韓客一名日本人一名隨伍大夫而去至十三號駛至仁川發電通知會社中前往騐看聞是日適值大霧故遭此无妄也 
[扼要駐紥]  
　　九江訪事人云總統江安全軍王良臣總戎心忠近奉督撫憲檄飭將所部攺爲續備軍分紥各要隘總戎自領中營駐紥湖口縣前營管帶譚君駐紥彭澤後營管帶宋駐紥饒州左營管帶周駐紥馬當右營管帶魏駐紥金雞坡所有砲隊營亦歸總戎統屬 
[撫軍講武]  
　　安慶訪事人云前月安徽巡撫聶仲芳大中丞校閱皖南營伍旣畢卽馳回安慶節署隨示期五月十一日校閱安慶長江水師及澄清營水操十二日赴東關外大教塲校閱楚淮兩軍曁城守防江練軍馬步各隊十三日校閱武弁洋槍打靶第其優劣奬賚有差 
[卡丁不法]  
　　九江訪事人云德化縣自設立旱卡司巡人等任情苛索雖斗米尺帛亦勒令完釐且並不給予釐票以致羣情不服某日有紳商三百餘人具衣冠執香跪求於道府縣各衙門道憲瑞莘儒觀察立升大堂用好言撫慰人心始定 
[行銷錢票]  
　　九江訪事人云前者候補縣丞馮植之二尹條陳設立官錢事宜撫憲李勉林中丞以其議可採特飭藩司柯遜菴方伯委南昌府江訒吾太守總理其事太守擬請公欵集商股各二十萬一面由丁少蘭觀察在上海印就票紙一百萬張每張制錢一千現將分給各屬行銷矣 
[盜犯成擒]  
　　漢口訪事友人云上月某日之夜夏口廳屬柏泉宋家嘴地方農民某姓家被盜行劫一案廳尊馮少竹司馬臨塲勘騐後卽飭武弁徐升督同線勇嚴密查拿旋在武昌皇殿左近緝獲魏厚廷陳裁縫卽陳央子二名連搜獲之原贓若干件解送廳署聽候訊懲至前者行劫劉家廟附近之盜犯胡四逃至蔡甸經差役跟蹤跴緝亦已拿獲國法具在當不能爲若輩寛也 
[盜案續聞]  
　　上月十一日午前蘇州婁門内某禪院被盜行劫當塲拘獲甲乙丙三犯解至元和縣署請辦曾錄前報兹又接蘇州訪事友人續函云此案實出於婁門内花橋巷文珠寺是日住持某僧具詞禀報後縣主王緯辰大令適蒙上憲調署寳山縣缺本擬初七日交卸旋因兼署縣篆之長洲縣主蘇靜菴大令别有要公攺至十二日交替王大令以交卸在卽不肯照例懲辦爰於升堂研訊之下以該僧揑詞謊報喝令掌頰二十下逐出不理所獲甲乙丙三盜當堂開釋聞者爲之駭然是日午後又譁傳駐泊葑門某河畔之珠寳船二艘亦遭盜刼所失不貲果若此誠非地方之福也 
[揚州府試三志]  
　　揚州訪事友人云府尊石穎生太守自將江都甘泉興化東臺四縣文童正塲分期考試後五月十八日爲考試高郵寳應文童正塲之期高郵首題高明配天義寳應首題博厚配地義通塲次題則可以贊天地之化育義 
[蘇省官塲紀事]  
　　姑蘇訪事友人云署理松江府柘林通判郭刺史廷沛現屇瓜期由藩憲陸春江方伯委候補同知熊司馬良瑞前往署理○奉賢縣王大令寀近因政體違和飭丁來省詣憲轅請假調理上憲准之所遺篆務委試用通判許通刺之珏暫行代理 
[邗江放櫂]  
　　揚州訪事人云此間爲南北通衢富賈巨商於焉薈萃鄂省籖捐總局特委湖北候補縣劉大令設局分銷大令抵郡後卽拜會地方紳宦與江甘兩邑宰聯銜出示俾衆周知似此竭力招徠生涯當愈形暢旺矣○揚城彌陀巷北首某尼菴積儲頗裕上月初一夜突有緑林豪客擁入行劫是地本甚偏僻住持尼雖極聲呼救苦無應者至天明乃倩人開具失單赴官衙呈報○月前兩淮運商某甲領運西鹽至江西銷售行經某處驀觸於礁淹消鹽三百數十包當經禀由江西督銷局某觀察循例具報旋奉督鹽憲劉峴帥批示運商公和信承運西鹽雇船駁運遭風觸礁汰消鹽四十五引旣據勘騐屬實具結呈送准其免完原運半釐毋庸補運仰候檄飭淮運司遵照繳結存上月某日運憲程雨亭都轉奉到行知立飭淮南總局傳諭該商知悉 
[札諭平糶]  
　　米價昻貴民不聊生前由商税大臣盛杏蓀宫保會同兩江總督劉宫太保江蘇巡撫恩中丞電奏借漕平糶奉旨兪允兹由盛宫保札知蘇松太兵備道袁海觀觀察並商務公所嚴筱舫觀察飭卽遵辦爰將札文照錄如下札飭事光緒二十八年五月初十日本大臣會同兩江總督部堂江蘇巡撫部院電奏借撥漕糧平糶以濟民食緣由五月十三日准外務部文雷内開奉旨劉坤一等電奏悉該省米價騰漲准動借漕米十五萬石减價平糶用示體恤新米上市著卽如數買還起運交倉以重根本不准延誤欽此寄電前來查本大臣遇電據上海官紳面商平糶擬定價每石六元買補之時如年歉虧折必須有人認賠上海留米五萬石官紳預認捐賠洋五萬如州縣領米亦須該州縣官紳認繳每石一元屇時如可不賠仍卽發還云云接准兩江督部堂劉佳電借漕濟糶已籌定賠章必可無誤運解具徵藎籌周密滬上米價袁道來電已漲至九元有奇事在至急自應仍照尊處歌電奏請撥借以資接濟卽請挈銜譯發惟各屬雖均需米緩急不同應飭願領者認繳賠欵不願者聽請多撥少事亦無碍又准江蘇撫部院恩眞電傳旨希速示知各等因所有上海撥借漕米五萬石應由蘇松太道袁道督商務公所紳商嚴信厚等陸續前赴招商局原包具領每包過磅按一百七十七磅合漕平秤一百四十斤爲一石該公所每次領米一萬石應付繳米價洋五萬五千元一俟新米上市卽照會奏責成招商局會司商務公所如數買還屇時無論如何價值均不准延誤起運倘年歉價高虧短應照原議由袁道及各紳商捐資認賠照數補繳如米價有盈由局所禀明儘數歸公以備撥振惟此項漕米本大臣係據該道會同商務公所嚴道再三面禀並原議分叚設局平糶據情電商會奏旣奉諭旨减價平糶自應欽遵辦理以期實惠及民由道分叚照會紳董並札派委員各專責成卽日開辦租界之内如前所擬元濟堂仁濟堂錢江公所平江公所大王廟華盛廠裕源廠等處應由租界内紳商各認一處設局辦理城内城外製造局十六鋪二十三七鋪浦東等處由該道分派委員設局辦理租界即函致工部局派捕照料内地派勇差彈壓所有平糶章程前已面擬數條該道應即迅速會商妥訂分飭遵辦勿得畏難疑阻有妨善政至平糶米價似應照市酌量隨時遞减不必拘定每石六元之數一恐碾白虧 
 
 

Page 3

 
 
折過多捐賠不易一恐價目驟减外米聞風不來無以接濟大約平糶應以五升爲限米店零售向比米行躉售每石價必提高數角平糶定價比較米店零售每斗减價一角似係酌中之道一切仍望妥細通籌事關民瘼勿厭求詳除咨行外合亟札飭札到該道卽便欽遵辦理具復再前擬租界内各分局似可會同施道則敬陳道作霖楊道廷杲朱道疇盛守宙懷陳丞淦等一體商辦以期羣策羣力免致徒託空言切切此札 
[示保民食]  
　　欽命二品頂戴監督江南海關分巡蘇松太兵備道袁爲奉憲借撥漕米設局平糶並申禁令漏海囤積以濟民食而靖人心事照得上年收成雖薄尚未十分奇歉若無奸商偷運市儈居奇何至入春以來逐步飛漲市面震動本道憂之先於二月申明厲禁函商駐滬各國領事無論華商洋商一概限期禁止出海三月面禀兩院憲奏留漕米十萬石爲暗中補益之計迨至米禁限期屇滿而米價仍未少平刻又重申前禁一面飭縣會紳籌購暹米以資接濟五月據商務公所諸紳函請借撥公欵已電禀兩院憲准動支積榖本息並由道庫借撥官帑分途設法購運陸續到滬隨到隨銷川流轉輸辦至米價平適爲止復荷大臣盛咨商兩院憲借撥漕米十五萬石以五萬石留涙由本道移請商務公所會縣分設平糶局十二處悉遵商憲大臣盛核定章程飭委妥爲籌辦然本道猶念漕數有限待食者方多新榖登塲爲期尚遠前次撥帑採運亦未能計日源源而來是以查聞安徽之三河口江北之高寳鎭七濠口各路餘米尚多電禀南洋大臣通飭各屬一律開禁任商全省轉運流通庶有米者可獲償而售無米者亦可借資挹注至於囤積之罪律有明條忍見他人之殍餓自率一已之私利心術尤不可問王法或有倖逃鬼神必予冥戳殃不及身亦及後人各商將本求利何事不可爲爲此示仰所屬諸色人等知悉本道禀承各憲俯恤貧民之至意督率商委先後運濟以免青黄不接之虞如有嗜利忘義敢於化名囤積居奇一經偵緝破獲或指告得實所有米石米船全數充公並當儘法痛懲以爲愍不畏法者儆切切特示 
[推廣文言]  
　　南市馬路工程局總辦翁子文太守禀准蘇松太兵備道袁海觀觀察將捕務推廣至十六鋪裏街北叚以期振興商務巡緝匪徒兹又經觀察將保甲局歸併工程局辦理昨日發出告示一道照錄於左欽命二品頂戴江南分巡蘇松太兵備道袁爲出示曉諭事照將十六鋪外灘馬頭林立爲商務上下之所前奉南洋大臣奏准開築馬路由道派員設局仿照租界章程安置電燈酌用中西巡捕按叚巡緝就近籌捐辦理歴任經營慘淡創造於先本道斟酌情形整頓於後無非固南市之基礎保華民之利源旣有成效可觀亟應推廣盡善查十六鋪裏街行棧店鋪鱗次櫛比尤爲繁盛擴充本不容緩况已禀蒙南洋大臣批飭次第舉行目下馬路縱難遽行接通自宜先將電燈酌量添設巡捕加派梭巡庶幾内街外灘商民共得保護之益至於該處地方保甲事宜應併歸工程局就近統轄經理以期事權歸一呼應靈通除分行上海縣保甲總巡外合行出示曉諭爲此示仰諸色人等一體知悉爾等須知電燈所以便行人巡捕所以防宵小現在裏街擬就此二者先行推廣辦理一面相度情形再行籌欵接通内街馬路從此市面日盛商務日興利益所在一體均沾當亦爾商民等所樂聞也倘有無知棍徒藉端阻擾定行提究不貸其各遵照切切特示 
[西節申慶]  
　　昨日爲美國華盛頓立國之期寓滬各美商咸就門首懸掛國徽浦江中所泊各兵船亦高懸五色旗以申慶賀 
[上海格致書院六月分課題]  
　　策論中國礦産頗多乃各處開礦屢被風水之說所阻應如何闢風水而開礦産議人臣之行有六王六邪說算學設有帶縱木箱一口内容四寸徑之圓軸一枚但知木箱之長與高比如十二比五又長寛較爲高二十分之九倍而高寛較之四倍較長寛和多六寸問圓軸之長幾何試演細草求之寍波府城在北緯二十九度四十二分東經一百二十一度二十一分當地經度偏西四度五十二分之處於夏至日見日出於東東南偏南一點又多五十四分十五秒設於該地築臺幾何高始可以遠鏡窺見寍波試繪圖詳之是課算學題與前月同因作者寥寥其已繳數卷俟本期併發特此附聞 
[設局平糶]  
　　蘇松太兵備道袁海觀觀察前以滬上米價驟昻民食不繼爰禀商商税大臣盛杏蓀宫保等奏留漕米數萬石在城廂内外設局平糶一面札飭南市十六鋪二十三七鋪巡防各局委員隨時派勇照料以免滋生事端昨日各局員接奉札文已遵照辦理矣 
[法界火警]  
　　法界大馬路宏順昌新衣店樓上前晚三點鐘時不戒於火霎時烈燄飛騰延燒左鄰長生堂藥店及某姓湯糰店瞭望臺鳴鐘報警法捕房皮帶車首先馳至竭力灌澆繼而救火會各洋龍亦風馳電掣而來帮同救熄計焚去樓房五幢宏順昌店主某甲經包探傳至捕房略詰准予交保俟堂期解請訊問 
[迎神逐疫]  
　　邇來滬上時疫流行居民調攝偶疎最易傳染上海縣署書差特于昨日由署中王地祠舁永寗侯神像出巡藉驅疫色是眞愚不可及矣 
[馬路工程局瑣案]  
　　日前東洋車夫林寳林吞没坐客高彭之所遺烟土迨高報捕後經包探黄量海緝獲人贓解至馬路工程局經襄讞委員黄衡堂二尹研訊明確判責二百板荷校一月前日林遞禀聲稱家有老母近爲豎所崇務求開釋俾遂烏私總辦翁太守准如所請昨由二尹帶案疏枷令人保去○偷兒張金生潛至浦濱德興小輪船上竊取衣服數件爲事主王建山當塲追獲人贓交某號巡街捕帶至捕房捕頭移解工程局經黄二尹升坐研訊王建山供小的昨晚因事登岸迨回船見張手携衣服形狀慌張因卽拘住求請究辦張供無錫人昨晚因事至船並非竊物求鑒二尹察得張係初犯從寛免究贓給王具領 
[救疫三法]  
　　日來霍亂轉筋流行成疫不及救治者固多亦有誤服桂附毒烈之品以致不可救治者目擊情形殊堪憫惻爰擬避疫擇方備藥簡便三法於後亦思患預防之意也一曰避疫無病之人每日宜服資生丸二三錢另以六一散三錢冲湯送吞或前服皆可按霍亂之來多由餐衛失宜勞逸過度捐傷脾胃所致資生丸大能調和脾胃運化飮食常服此丸俾得中氣升降不愆周流無滯以杜霍亂之患六一散尤能清暑解毒二方俱爲鬱蒸天氣必不可少之藥衛生者幸勿以價廉忽之一曰擇方霍亂一症至險至急病家往往急不　醫卽求挑痧者開方所開之方類多熱藥誤投而死者不可勝計蓋急痧宣泄毒血固莫妙於挑而挑痧者所開之方則萬不可服此事病家最易誤犯不可不愼一曰備藥居家宜備各種藥品若臥龍丹可以通竅若玉樞丹紫金丹可以開豁中宫若紅靈丹行軍散飛龍奪命丹俱有斬關奪隘之功惟病人口淡不渴大小便澄清者係屬寒痧萬勿以行軍散奪命丹二種誤投若治寒痧則以霹靂散辟瘟丹爲最倘便穢洩赤之熱症又不可以霹靂散辟瘟丹兩種誤投之至於外灸之法尤莫過於靈寳妙應丹灸法詳載仿單無事再贅[  寓滬余伯陶識]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　馬月舟控堂兄雲舟吞没田價等情前晚縣主汪瑶庭大令提訊月舟供小的有祖遺田九畝計方單兩紙與雲舟各執一半光緒二十一年由雲舟併售與地販蕭根餘議定每畝洋銀五百元除已收外尚欠一千元小的向雲舟索取諉　尚未與蕭結算以致延欠七年之久顯被吞没叩求究追雲舟供此田係售與招商局倩蕭介紹每畝價銀一百兩當日付清並無蒂欠大令著兩造邀同地保到招商局查閱賣契實價若干禀復核辦○塘灣鎭董事　椒以圖内民人董少弟等四名被縣差余慶私押客棧投縣禀控汪大令提訊之下董供小的有胞姪名炳和者今春在台差余慶同居之陳姓家竊得小覲音一尊事發由余追問兩和因贓已失去允俟尋獲立卽繳還無如此件竟不可得上月又來催索小的懼被株累允出洋銀四元另購一尊以備賠償余拒不肯納當時曾由地保李秋堂勒賠洋銀八十元小的苦無此力未敢允從十四日李保託稱代爲理處誘令小的與姪同來滬上不料被余私押同泰客棧旣而外甥王福生劉木生前來探望亦遭幽閉不肯放歸叩求明察李秋堂供董炳和自稱竊得觀音一尊旋卽遺失找尋無著小的曾勸伊叔姪賠銀了事伊等不允餘不知情余供此觀音係用瑪瑙雕成同居陳姓嫗愛如拱璧當失去之日憶及室中惟炳和來過别無他人是以小的前往查問彼亦直認不諱允卽送還迨至月餘不見送來小的復往催取伊叔小弟代購石觀音一尊希圖塞責小的見其有意吞没原物故囑令與姪同來向陳嫗對明伊等盤桓棧中遲遲不往返愬諸圖董來案控告叩乞恩施炳和供小的竊得觀音後卽至松江爲人舂米觀音本藏在包袱内被賊連包竊去不知所之致難返璧求鑒王福生劉木生供小的等到客棧探望母舅被台差覊押不放大令謂余膽大妄爲至此已極喝責八百板柄和不務正業敢於行竊笞責四百板李身充地保膽敢藉端勒賠巨價亦應笞責姑念苦求從寛豁免與董等一并叱退余與炳和押候再核○攺過局移送覊押期滿之小南京徐增福兩犯到縣汪大令提訊之下小南京供小的向在周浦鎭織縀爲業家屬尚在江寗上元縣求恩開釋以便自行回籍徐供小的係本邑人現願痛攺前非尚求恩典大令著將徐交人保出如再犯事加等治罪小南京押候備文遞解回籍 
[上海巡局紀事]  
　　日前徐包氏投保甲總巡局控夫妾徐吳氏霸吞遺物求恩訊斷總巡朱森庭明府准詞提集研訊徐包氏供丈夫徐逸卿於去年春間娶吳氏爲側室另賃屋而居邇日丈夫忽因病逝世所遺衣物均被吳氏吞没未亡人屢向索取非但不肯交還反被糾約流氓多人與未亡人爲難不得已投案求恩將吳氏發堂擇配詰之吳氏供年二十有二去年嫁徐爲妾不料夫主忽患急痧身故所遺雜物應得匀分求恩公斷明府得供判將徐吳氏發往普育善堂留養擇良婚配○周慶洪扭周王氏至案控被滋擾不休總巡朱明府飭傳研訊周供兒子正榮與王氏私識多年已生一子邇因兒子夭亡王氏膽敢來家滋擾求恩究辦王氏供年三十有一丈夫於五月十四日患急痧症身故現願隨翁姑回家求請恩斷明府得供飭掌頰二百下交周夫婦領回管束 
[英美租界公堂瑣案]  
　　包探沈阿岳禀稱遊船篙工王愛林行竊洋人金表金鍊等物值洋銀二百五十元質於十六鋪某押店報由小的拘獲吊到原贓解請究辦讞員張柄樞司馬商之代理英繙譯之美海副領事判王責五百板贓給原主○包探倪順泉孫阿星同禀已故鄭子明之黨顧松泉身藏手槍在租界形蹤詭秘拿案請究手槍呈騐顧供槍乃香烟阿順瞿龍龍之物司馬以顧身藏軍械决非善良之輩判責五百板押捕房一年期滿交保管束槍充公○包探劉阿炳禀稱吳阿三竊取紫銅奉飭吊贓兹將收贓之周少卿吳阿三解案請究周吳同供實不知係竊物求鑒司馬以人贓並獲未便姑容判吳責五百板押捕房一年周從寛交保開釋○包探竇如海禀稱紥珠花匠薛阿光畢阿炳串將汪蔚文囑紥之珠花以假珠攙入奉訊照賠兹薛等照賠眞珠一串解請復訊汪投案訴稱賠珠與原珠大小懸殊仍請追究薛等同供實與原珠無異求鑒司馬判還押照在薛身上搜出之原珠式樣買賠否則賠值價四百八十元如不照賠各押捕房一年○包探陳金標禀稱楊柳福控陳六夫騙取伊女銀鐲一對由小的拘解請究楊訴稱女兒與陳同逃求辦陳供詞支吾司馬判陳責三百板押捕房三月○某包探禀積賊王阿六行竊蔡北堂等五家衣物吊贓請究司馬判責三百板押捕房三月○包探張才寳解駁船户林阿二行竊三泰行黄豆兩袋請究司馬判責一百板枷號十天發犯事地方示衆○包探李四春禀稱鄭阿隆被朱錫圭摸竊袋内洋銀三元四角報由小的拘解請究司馬以原告未到從寛開釋 
[法租界捕房瑣案]  
　　公興煤炭店主葉長林前控店夥王舜卿私收客帳洋銀一百四十餘元經讞員杜枝園大令訊供交保出外限日理楚昨日原告投案禀稱業已有人調處折還洋銀七十元求請銷案大令准之○鄉女康阿秀在某絲廠工作回來行至長浜地方突遭流氓方阿興等任情調戱攫去金戒指一枚控奉大令訊供押候嚴比昨日命提到案復訊方矢口不承大令命重責三百板還押捕房再比○偷兒王小才行竊銀表一枚失主報捕拘獲弔到原贓解經大令訊供著先行枷號一個月期滿責放○流氓宋金生攫取金炳春牙柄摺扇奉大令訊供著重責三百板釋出○小偷陳阿毛姚長林王海山均經大令命提到案著各笞一百板釋出 
[美租界捕房紀事]  
　　前晚小竊張阿寳混入吳淞路甬人某姓家行竊布被等物携之而逸被事主追獲連贓送入捕房捕頭令押候解送公堂禀請讞員張柄樞司馬訊辦○昨晨甬人趙阿福醉態酕醄在西華德路手舞足蹈胡閙不休某號巡街捕見之恐其滋事拘入捕房捕頭令押至酒醒時從寛釋出 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
