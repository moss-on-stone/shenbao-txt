# 1912 - 99 - 4914064

 

Page 1

 
 
評論 
[揚州徐軍統自請取銷軍政分府感言]  
　　嗚呼今日之最難統一而整理者惟兵今日之最不可不統一而整理者亦惟兵人人以擁兵爲雄圖卽人人以養兵自衛爲得計擄人勒贖矣慘殺故友矣非治兵以相攻即恃兵以相傾意者統一方之兵即足以橫行一世而無所於忌無論其爲都督府爲軍政分府各自雄長各不相下鮮有肯自請解甲歸農以昭統一之休風者不圖今日吾於揚州徐軍統見之 
　　大哉徐軍統之言曰今日所爭之點或爲權利或爲私仇雖軍圑各有不同今貽害地方塗炭生靈則前後如出一轍然推原禍始未始非一省有數軍政府或軍政分府有以致之旨哉斯言洵可謂洞見今日擁兵自衛之癥結大抵中央軍部之命今置如弁髦甲軍與乙軍不相聞問軍政府與軍政分府不相隸屬此亦一軍隊彼亦一軍隊以之塗炭則有餘以之保衛則不足一省之中政令歧出即有一二提議統一建言取銷者亦復百端抵抗而不肯就範非執地方保衛以爲名即藉人民固留以爲請然要而言之則所謂司馬昭之心路人皆見者耳 
　　溯自武昌起義以來東南響應矢志共和廣設軍政府及軍政分府以爲地方保衛之計用意非不善也旣而清帝退位南北統一各行省之兵驟難一時遣撤而各地方之號爲軍政府軍政分府者亦幾幾習以爲常而顓權自恣政令不秉於中央而地方各自爲其風氣馴至今日遂成餉絀兵多之現象竭全國之力以養兵而當局猶日虞其不足兵變之聲疊聞於四境其幸而未變者亦無不疾首痛心而頻驚風鶴市虎杯蛇人人視若至爲可危之質點各軍一日不撤銷人心一日不安枕然而遲之又久其所爲軍政府及軍政分府者或則僅去其名或且并其名而不克去難哉軍隊之統一蓋未有甚於今日者 
　　幸也滬都督行將北上而滬軍政府不日取銷今者徐軍統又有自請撤銷分府之動議吾知此後之所謂軍政府軍政分府云者必將共敦禮讓之高風而紛紛聽命於中央以率其屬解甲而罷兵我江蘇人民之幸福行見于今日矣雖然此豈獨江蘇人之幸福也耶統一之機關或將自此而大定矣易曰不遠復無祗悔元吉其即此之謂乎 
大總統命令 
　　四月十六日 
　　臨時大總統命令現在國體確定組織新邦百務所先莫急於培元氣興實業東南各省自上年重罹水患又迫軍興農商之業損失已多困苦流離言之淚下現届奉令耕作旣貴得時絲茶又將上市而警耗時告人心未安設誤農功荒商市則收穫無望圜闠大傷富者化爲窮民貧者流爲餓殍民不聊生何以爲國此本大總統所最痛心者也應責成各省都督勸諭農民及時耕種嚴飭兵警鎭懾地方保護市面使農勤於野商悦於途庶秋稔可期商市漸復民皆有以瞻其生而殖其産以克迓幸福於無旣凡有軍民地方之責者其共體此意焉此令 
　　任命陳宦爲叅謀次長此令 
　　任命张善義爲山東曹州鎭總兵此令 
　　河南南陽鎭總兵郭殿邦飭張鎭芳調省另行差委任命馬繼增署理南陽鎭總兵此令 
專電 
　　聞蒙古王公派往勸告活佛取消獨立之專使現被活佛監禁定以死罪 
　　袁總統因蒙古活佛執迷不悟决用兵力對付已與某國公使交涉請其嚴守中立 
　　總統府預算大借欵六萬萬尙不敷各項新政之用將募集大批國内公債以補其缺 
　　大借欵合同中將訂明該六國有供給中國用欵之特權并可監督中國入欵 
　　聞比公司因華比借欵諸多窒碍且無切實之抵押物故已停止付欵 
　　升允承認共和後要求撥欵二百萬元現袁總統擬給以一百萬元命將所部軍隊加給恩餉一律遣散 
　　袁總統得南京黃留守電謂變亂之贛軍已正法二百名餘兵悉數押回本藉遣散（以上北京） 
　　粤軍捕獲煽動贛軍叛亂之首領羅英才昨已解交留守府訊實正法 
　　城北紳董謁見黃留守籲請速將商民損失財産調查清晰優給償欵俾得謀生（以上南京） 
　　贛都督派蔡鋭霆率帶兵隊攜洋萬元於十六日前赴湖口遣散由甯解回之亂兵（南昌） 
公電 
　　袁總統致温宗堯電上海温交涉使接唐總理電陳該交涉使力請辭職等情軍興以來交涉困難以積弱之國當變革之時周旋列强剛柔皆足召侮該交涉使因應得宜煞費苦心現 
 
 

Page 2

 
 
値政府新立亟盼贊佐乃迭次催請辭職慰留再四而乞去益堅不得不允如所請良用惘然頃己任命陳貽範來代希將各事交替後卽行來京要政萬端多待借箸大總統印 
　　揚州徐寶山電袁大總統陸軍部段總長内務部趙總長黎副總統黄留守莊都督省議會唐總理各報館公鑒查軍政府與軍政分府之設本爲光復之初保衛地方一時權宜辦法若循此日久不圖變計則一省之中或數軍政府或數分府各自雄長相持不下爭端迭見更僕難數其所爭之點或爲權利或爲私仇原因各有不同而貽害地方塗炭生靈則前後如出一轍然推原禍始未始非一省有數軍政府或數分府有以致之寶山蘇人乞姑就蘇論江蘇一省有軍政府三蘇州上海清江是也有分府二揚州常州是也有留守府一南京是也論階級則以留守爲至尊然號令行於軍隊而不及省外行政範圍論名分則以江蘇都督爲最正然權限且不能及於分府所轄之各屬遑問清江與上海與故數月之間統係不明政令歧出下級官吏既覺無所適從各屬人民亦復淆於觀聽由是蘇省内治雖不必有魯奉皖粤之爭而亦不可復問矣噫一省如此他省可知各省如此全國可知而猶日望統一豈易易耶寶山懷時局憂心如擣謹先自請取銷揚州分府以爲中央統一先從省治統一之倡溯揚州軍政分府於上年九月間經商會自治會公舉寶山擔任嗣以預備北伐復由商民公推寶山之弟寶珍接充及和議告成而兩師一旅需食甚亟騰挪接濟端賴分府□□是以遽難裁撤現値大局漸定全國統一已將此意明白曉諭内外均無間言自應電請取消以資劃一此後一切行政事宜應如何分交掌辦統俟寶山與蘇都督協商妥籌辦理是否有當伏乞大總統命令俾便遵行第二軍軍長徐寶山叩銑 
　　大通商會自治會電各報館轉旅外大通紳商鑒大通自黎宗嶽盤踞後同人受其擾害紛紛遷避鹽茶絲商亦皆裹足現黎已逃去由栢軍長奉政府命令親率大隊來通鎭攝與孫都督委派各員籌辦善後擘畵周詳人心悦服地方安堵如常凡我旅外紳商務早來歸恢復舊業爲盼大通商會自治會叩 
　　廣西臨時議會電袁大總統廣西聨合中央政治會黎副總統參議院各省都督臨時議會各報館陸都督分送各府縣長自治會商會各報飯館均鑒遷省事議員等豈不謂然惟自到省後調查近日財政現象始知非今日所能驟辦請將實在情形詳爲陳之吾省收支向屬不敷所恃以爲彌補者惟受協及部撥各欵光復以後均歸無著現收入之欵不過田賦統税鹽税雜欵等項二百三十餘萬比以匪風不靖各欵均受影響田賦僅收一成雜欵不過二成統税鹽税稍旺亦只四成支出之欵極力節减每月亦須四十二萬餘元軍餉已月占二十二萬餘元收支比較相懸甚鉅惟恃銀行收回放出各債以爲撑持現各埠商務未復已不可恃必至動用庫儲庫欵不過數十萬僅敷兩月支持且總銀行放出桂林市面之債共八十餘萬近以遷省風潮各商停辦貨物異常恐慌商務損失已屬不少如再遶邕必至相率倒閉公家債權必歸泡影且各商總行在桂林其支店分設各埠者伊負分銀行債務總行□業支□隨之□家所損奚止八十餘萬况商塲變動税收必至鋭减暗中銷耗更屬不少凡此所陳均係實情軍政府各司經聨各電告在邕議會矣此就事實言之也讀南寗遷省集議所成立議會灰日通電所引約法未免誤會查廣西臨時約法第四十七條載議會於每年法定時期自行集合云云係指議會旣成立之後每年届法定時期由議會自行集合非隨時隨地可以自行集合之謂法義原自明白今機關在省而集合在邕且遷省要政不議决於議會而議决於非法定機關之集議所尤屬不合此就法理言之也現都督出省巡閲心力交瘁已請病假而省局危迫如此不籌善後率爲輕動萬一省會根本動摇糜爛即在目前桂省固先受其災影響所及東廿□□無寗日矣議員等係爲地方謀幸福求治安起見覩此危狀不敢不言尚乞各大君子俯念桂省顚危主持公論普請大總统陸都督仍始終維持廣西幸甚民國幸甚無任迫切待命之至到省廣西臨時議會議員全體同叩 
　　安慶都督電各省都督鑒本月十三日南京第一軍第一支在安省拿獲宗社黨一各张達即張鵬該黨人潜來軍中散布謠言揑造减餉裁兵等語以冀煽惑軍心謂須圖謀第二次革命云云幸該軍兵深知大義不爲所動執送前來當據訊供係宗社黨同行有二三十人潜來南京浦口沿江一帶並帶有危險軍用品意圖鼓惑軍人擾亂治安當卽宣告死刑立予槍斃並獎勵該軍目兵各在案深恐此等無知黨人廣布羽黨到處勾结潜謀不軌用敢電陳此案始末即祈轉飭所屬嚴加防範毌令狡焉乘隙以保治安而奠邦基是所禱切皖都督孫毓筠鹽 
　　南京黃留守電武昌黎副總統天津濟南太原開封西安盛京吉林黑龍江蘭州迪化成都雲南貴陽桂林廣東長沙福州杭州蘇州南昌安慶清江煙臺各省都督上海陳都督鑒頃興上袁大總统電云興於初九夜赴滬與唐總理商議要事十一夜附車回寗至已天明始知匪徒勾結江西軍隊暴動之事隨卽入城巡視幸頼各軍隊竭力彈壓免致蔓延然實由興德薄能鮮鎭撫無方致有此亂留守任重决非所勝務乞另簡賢能俾免覆餗並嚴加處罰以謝國民無任感禱至於此次出力人員第三軍長王芝祥第四軍長姚雨平第五軍長朱瑞第七師長洪承點第二十二師長林震第三師長陳懋修第二十六師長杜淮川第八師長陳之驥第五師長劉毅第二師長朱先志獨立旅長四應詔警備隊司令長何元山陳煦亮要塞總司令長官成鲲巡警總監吳忠信守衛隊長林虎吳浩憲兵司令長茅迺封憲兵營長成國屏等或親巡市街或躬往捕緝均能處置適當力保治安其餘各將士亦皆奮勇用命恪守軍紀對於駐甯各國領事館及教堂商民尤能竭力保護幸皆無恙足以告慰王芝祥年高望重勞瘁不辭熱心毅力深堪欽佩洪承點接統二十七八兩圑未久已知該兵氣習甚壞定於十六日撤回贛省此次擾亂雖亦防範未固然能單騎馳入亂兵之中曉以大義俄頃間卒令繳械回營以弭後患臨機應變實爲難得之才本府總參謀李書城軍務處長張孝準副長楊廷傅參謀處長耿覲文總務處長何成濬副宫長徐少秋等均稱奉職無狀自請議處該員等當興未在寗變生倉卒竟能調度迅速布置周詳究應如何處置之處仍候鈞裁興自慚駑劣無補時艱旣知該員等出力情形未便緘默合併呈明伏惟垂鑒特此奉聞黄興叩寒印 
　　四川都督電各報館均鑒敝處覆季君雨霖文如左武昌都督府轉季雨霖先生鑒二十六號電悉來示各節具見關垂大局不分畛域對於蜀事痛不砭針熱心苦口均極感佩惟敝處實在情形與尊處所聞少有出入以告者過想或不免今得厚愛川人如我公者敢不剖晰陳之川中自十月初七反正以後未逾十日旋遭兵變致此之繇以趙爾豐及其黨羽暗中主使其咎不在州人衡爵見推當危難之際收拾潰散重整卒伍支撑危局幸而復安一面設置各部分科辦事並設總政處爲總攬機關每遇重要事件均□□召集各部職員會議經多數議决始行公布所有行政大界及各種法令章程俱係叅合中外成規及本省情形組織而定與來電所謂别開生面聚兵一堂者得毋大異□於用人初無界限現任各部局重要職員同盟會中人固多而昔日老成碩德富有經騐素負資望者亦復不少不分新黨舊黨本籍外籍但其才有可用并未妄加擇别惟每人而悦日亦不足廣厦千萬何處覔得凡未經錄用及有求不遂者自不免調鞅觖望指某也爲朋黨某也爲私人古今中外大都如是此種議論誠所難免十八變後人民懼禍心切間有假託公古名義以爲自保計者然自軍鎭成立以後卽行嚴禁一律取銷又以成渝兩府並峙行政不能統一彼此各求退讓以謀合併現在培爵已到成都就副都督之職成渝一宣全川一致來電所謂逞强鬥勢拔趙幟而樹異幟者揆諸事實殊覺未合至謂傳説最慘無人理者莫過於首先發難之人竟不免於難一節查川省反正以來除嚴辦匪徒而外由政府明正典形者惟趙爾豐路廣鐘沈兆麟三人趙路均爲漢賊罪狀昭著無待贅述即沈亦擅違軍律强擄婦女棄市之日同聲稱快謂楊嘉紳耶嘉紳雖與反正之議而盗竊庫欵二十餘萬夥同葉荃潛圖煽亂係由旅寗川人呈明孫大總統拿交衞戌謂梁棟耶係在夔不服盤查致遭槍斃敝處聞信當卽電飭重慶派員查辦並飭該處司令厚殮屍身保護眷屬反覆思之來電所指究係何人尚希明示以釋疑懷且恐固訛傳訛益重川人罪戾當此時局艱危稍具常識無不激發天良共謀國利民福豈敢不顧大局徒逞意氣自蹈覆亡公非川人争接□□况對桑梓能勿聳然藥石之言自當銘肝用布區區尚希諒察昌衡培爵佳印特此奉聞川都督衡爵佳 
　　杭州土商電交涉使温欽甫先生申報及各報鑒浙省禁煙議案限期勒閉土商三千餘家虧耗億萬曾呈孫前總統批俟叅議院議决統一辦理迨蔣都督交民政司併議商等各案褚司長語多籠統藉口限制迄難開市商等非敢反對身家性命全此一擲况洋商催運定貨甚迫商本旣竭雙方受困乞速電省議會妥議以弭外患而恤商艱全商均感浙洋土藥全體叩　 
　　亞東大陸武人會致贛督電贛省李都督鑒自武漢起義吾省響應獨先大義昭炳咸深欣佩乃一出師助皖即搶掠貨財擾亂秩序再出師援鄂望風戰慄中途半潰今又暴動寗垣行同在皖幾釀外交此等情形誠令人痛心疾首豈兵士程度果較低於他省歟抑亦官長統御無法歟望極力整頓以保治安而全名譽不勝盻禱之至亞東大陸武人會員黃以銘胡駿齡劉楨賀鑫常王裕書張弛叩 
譯電 
　　法政府聲稱中國將來如向六國銀行圑之外商訂借欵法政府擬禁法國境内不許發行此項債票（柏林） 
　　美國女士克萊其乘坐飛艇由杜佛地方飛至哈特洛脱降下此爲女子飛越海峽之第一人（倫敦） 
　　有黑人五伯名由蘇丹開抵屈里帕里土耳其營内以增兵力（柏林） 
要聞一 
[姜桂題將赴𤍽防邊]  
　　姜桂題軍門自任命爲熱河都統後屢次辭職不願前往刻經袁總統再三慰勉己有就任之意昨日袁大總統因聞巴爾喀圖部落有加入庫倫獨立政府消息故特邀請姜都統至府面議對付辦法並催促其料理一切從速前往𤍽河籌畫預防之策一面並� 
飭馬金叙赶卽來京接任以便交代 
　　另函云巴爾喀圖部落係内外蒙毗連之地外蒙新政府屢派人赴該部落煽惑該部落喇嘛多受其愚勢甚可危大總統擬於今日召集蒙古各王公會商此事此即催姜赴熱之原因也 
[藩部歸併内部之手續] 　 
　　前紀袁總統擬以理藩部歸佛民部趙總長請改隸内閣一節茲悉袁總統以内閣事務過繁不暇兼理故仍照前次之主張决議將理藩部一切應辦事宜歸併於内務部辦理又因蒙藏各事非得熟悉邊事情形者難以勝任愉快故特命榮勳爲内務次長以資熟手并依照趙總長前議日内即設接收所接收理藩部事宜將來或須設立邊務專局即以榮勳爲局長 
　　又文部郎哲琿所上整理蒙藏條陳袁總統頗爲嘉許故已面諭勞次長舉薦文哲琿入内務部辦理蒙藏事宜且謂如果人才不敷調遣儘可與趙總長和衷商辦酌調理藩部舊人若干員襄辦一切總期選擇得人於邊事有益爲要 
[程都督就職之要電]  
　　北京袁大總統湖北黎副總統孫中山先生南京黄克强先生北京參議院各部總次長各省都督臨時省議會江蘇各軍司令均鑒德全因病辭職將有歐美之遊行李戒途忽奉任命不勝悚惕民國肇建已歷半祺建設之艱難因應之困苦匪惟當局知之抑亦人所共喻總統及當事諸君子旣諄諄責望又聞莊都督積憂成疢求去至迫德全若復逡巡卻顧或務申已意而先以遜謝爲要求之地亦非開誠見心之道無已則有一言以當息壤吾總統暨江蘇人民之屬望於德全將以求有濟於事也德全扶疾受命舉一切死生禍福之觀念而犧牲之亦將求有濟於事也旣求有濟即不容諱疾而忌醫吾民知專制之痛苦矣抑知官與民謬託於共和發言盈庭多方牽制釀成一事不能辦一人不能用之狀况其痛苦乃倍烈於專制夫革命而建共和將欲致幸福於吾民也江蘇自光復以來人民未嘗享一日之樂利而先受無窮之疾苦追溯其源皆由德全始事之時謀畫不臧貽此重戾今日重蒞斯邦獲補過之餘地首宜以恢復秩序爲惟一之方針一面求敎育普及養成人民自治資格以期臻乎共和國民之程度今日共和程度幼穉毋庸諱言若徒慕虚名或以美國成績爲準繩或以法國政風相督責舉凡不急之務一一促以見諸施行方之財力已苦不勝人民之知識相距更遠况又際此恐慌紛擾之時代有不僨踣立見者乎德全衰孱無能時自競懼然用一人行一政斷不敢稍越乎法律之外所願江蘇父老子弟鑒其求濟於事之微忱寛其責備俾一切用人行政得有從容藉手之地其有謬誤則執法以隨其後庶幾無負我大總統委任之重及江蘇人士屬望之殷區區愚忱尙希諒鑒德全 
[裁兵改充警察之動議] 　 
　　卸任衞戌總督徐固卿君日前上書陸軍總長略謂今之議裁兵者厥有二端甲曰給餉遣散乙曰移兵實邊然遣散之舉僅恃三數月恩餉以資生計恩餉旣罄生計卽絶此策斷不可行至移兵開屯西北各邊法亦良得但實邊之後難免不滋生事端即外人亦未必不引爲口實且以東南各省之人而移置於西北各地土風不甚相宜恐兵士未必視爲樂土此時遣兵赴屯旣須巨貲將來流離逃亡勢所必至徒有虚名而無實效不如於遣散之前先期調查各地警士需用从數即以此項裁兵改作地方警士而各軍隊長官則一律酌改警區長官保衞地方化無用爲有用一舉數善無逾於此云云一時軍界中人聞之咸韙其説惟尙未奉陸軍總長批示想必能邀允准也 
[南京兵變善後紀]  
　　光復時贛軍入城兩營駐紥公園一營駐紮清凉山自焚掠後其不法者已分别正法惟恪守軍紀者亦不乏人約有數百名之夥已由黃留守命其繳出槍械於十五日下午五時給予恩餉隨即押登快利輪船遣回原籍瀕行時旅長鄧文輝君演説謂此次贛軍喪失名譽且無論並使外人笑我軍界毫無紀律全體蒙羞豈不可歎此次各兵返贛有何面目云云言畢繼以痛哭旋因鄧旅長有事未了改於十六早開輪返贛 
　　北城設有投誠繳械局前後繳出槍械共有八百餘枝聞遺漏在外者尙不少云 
　　贛軍變亂城北一帶商民受損最甚黃留守以此次商民受累實屬出於無辜若不查明撫卹不足以安人心當飭巡警總局府知事會同前往搶刦地方調查損失茲據呈報實數被劫居民八百餘家商店五百餘家惟財産數目一時尙難調查清晰 
　　十六日紳董代表魏家驊蘇錫岱張汝芹金鼎等謁見黃留守旋北城紳董劉炳南常經文葉少亭等十餘人亦來均爲各商店被搶要求體恤商艱給予賠償黃留守允之各紳乃申謝而出 
　　近日拿獲焚搶匪徒除槍斃二百三十九名外梟首者亦有百數十名今因拿獲匪犯甚夥行刑者用特别手段將兩人對捆一處以擘蘆柴刀砍之一刀可以砍去兩個頭顱亦新發明之殺人機器也 
[英國大商船遇災詳記]  
　　英國白星公司之汽船鐵台里克號在大西洋觸浮冰山沉没洵爲海上罕見之巨災據路透電謂該船乃世界最大之商船於四月十號由梢斯阿姆登初次啓椗赴美載搭客二千餘人内有頭等客三百二十人皆屬著名人員鈕約豫備歡迎供張較之一千九百十一年歡迎哇萊姆闢克汽船猶爲增勝船身保險英金一百萬磅然此船營造費實需英金一百十七萬五千磅因英國及歐洲之保險公司不能負此巨數且其所付保費甚輕尙不滿百分之一故未保足全數也船上所載之貨有橡皮茶葉及遠東所來頭等材料等値價甚巨此外尙有金鋼石一批約値英金一百萬磅且有美國女子一人所帶之珍珠亦値英金十二萬磅據該公司之恊理拂蘭克林聲稱金錢之損失不能定其確 
 
 
 

Page 3

 
 
數當以數百萬金磅計 
　　十五日晚九時該公司宣布謂該船傷人甚衆據卡配西亞汽船報告彼船駛抵遇災之處僅見小艇及該船碎木漂流水面逆料船中搭客二千二百人獲救者不過六百七十五人以婦孺居多此船於十五日晨間二點二十分鐘即行沉没晚間九時鈕約白星公司事務所前羣人圍立如堵及聞辦事人聲稱除頭二等搭客外餘人安危均未得悉於是婦女莫不嚶嚶啜泣而男子亦大呼若狂 
　　據白星公司最後宣布謂接哇華姆汽船確實消息獲救者共有八百六十八人英國各口岸輪船聞鐵台里克沉没之信均下半旗誌哀英首相亦在下議院宣言吊慰死者親屬 
　　聞巴里興忾船曾出入浮冰之中搜覔小船及搭客之屍身毫無所得惟見該船碎木漂浮極廣而已 
　　法國輪船里亞茄乃十六日駛抵鈕約謂彼船於星期三夜駛過鐵台里克遇灾附近之地常聞抵觸之聲時適有霧緩駛而進旣而忽受巨震大餐室内之客均仆於地大約亦爲冰山所撞也 
據坎拿大及美國諸汽船報告鈕芬蘭海　　上之冰亘約一百英里之廣附近並有極多之浮冰山與行船大爲有礙 
　　按鐵台里克忾船載重四萬五千三百二十四噸排水量六萬六千噸長八百八十二英尺闊九十英尺半自龍骨至船長室之頂高一百零二英尺於一千九百十一年五月間下水至本年始開行云 
[京華短柬]  
　　此次北京兵變以當舗首飾樓被損最鉅政府所許賠償久無著落前日當業代表高君首飾業代表安君擬約同議事會桂聯甫存履信兩君親赴總統府質問謂大總統幕府有人被搶均得撫卹銀兩商人損失何以置之不問理由安在未知總統府如何答覆 
　　新敎育總長蔡元培近發表對於敎育行政之意見擬裁撤各省所設之學務處並將各校之總辦提調敎務長齋務長等種種名目一律删除而代以敎長及各科主任以核名實而節虚糜 
　　各省在京供職人員自去秋南北分爭以來薪桂米珠異常支絀加以今年京津保之變亂艱險備嘗益難自給現在統一政府業經成立舊目人員自應一律解散聞一般老八股先生自知在天演淘汰之列互相聯合擬面謁袁總統要求發給數月津貼以作歸資 
　　日前黎副總統因湖北軍事善後問題特派孫發緒趙均騰二君爲代表來京與袁總統協商一切辦法 
　　袁總統前委徐紹楨爲倉場總督本覺不倫聞徐辭職電中有某雖不才亦不願受此不甚愛惜之官等語 
　　陳其美之任工商總長南北與論不甚融洽茲聞總統府己接到陳之來電謂已摒擋一切擬日内即行北上就職論者皆服陳之大度云 
　　東都趙爾巽屢次辭職大總統欲委任齊耀琳繼其任而趙又運動奉天各界電致大總統反對據此以觀則前日趙之辭職果眞心否耶 
要件 
[蘇城錢業公會籲請都督仍駐蘇州呈商會文（續）]  
　　以慣例言今時都督卽昔時之巡撫今時留守卽昔時之總制豈巡撫駐蘇統其管轄區而能治都督駐蘇統其管轄區即不能治又豈總制駐於南洋清廷尙知固其疆圉留守駐於南洋民族不知守其雄都蓋南京爲南洋根本之區非永駐留守不足以資控制蘇州爲江蘇精華之地非永駐都督不足以保完全凡此皆數百年之成規爲億萬人所公認奈何國本未堅更張輕議其利害之顯著者七以實産言野有田産市有房産必置田者多而田之價率漲置房者衆而房之價率增苟都督不留則富有田産者將以無所庇護而思去鄕里旣思去其鄕里則必無所顧戀而謀售産業旣謀售其産業則必無所維持而不保價率貶落果重虧損遂溧佇見富者失其財産之信用貧者失其依附之生機是謀去都督之主義起直陷累蘇人之主義且此後抗租之風潮誰指令州長而立平之空關之門誰扈從都督而租賃之其利害之顯著者八以商務言有都督卽有官幕有官幕卽有眷属舉凡其人有所衣衣之蘇州有所食食之蘇州無論其爲需用品奢費品美術品装飾品果有鶩趨麕集之人烟卽有霧集雲屯之商務倘都督不駐於蘇州則從人減從人減則户籍減户籍減則供求減不獨專属於商行爲者失其業兼使附属於商行爲者同失其業蘇商何辜忽遭滅絶彼泰西以商戰爲命脈於甌脱之域且力致其經營今民國於商戰爲萌芽以興盛之場轉力求其破壞實有大惑不解其利害之顯著者九以金融言上海金融之操縱以長江與北路爲大宗所灌注蘇州金融之操縱以蘇松常鎭太三十餘州縣爲大宗所灌注其能具有此回旋之魄力吸取之雄資皆由都督在蘇故大小官界之匯欵匯於蘇大　富室之存欵存於蘇如都督一變則蘇州之金融必變蘇州之金融旣變則各府州縣之金融必變各府州縣之金融旣變則各府州縣之商民如嬰兒之失乳如游魚之失水不得不相胥而變今縱不爲蘇人謀安全何更不爲各府州縣謀安全其利害之顯著者十綜核以上所述十大利害或爲一日計不能無都督或爲百年計不能無都督或爲蘇州計不能無都督或爲各府州縣計不能無都督今省議會所提各節全從理論上着想不於事實上着想理論乃徵引之空詞事實有經驗之效果凡我蘇州公民與各府州縣公民果其不知而不言是爲無人知之而不言是爲無心無人者謂之虚生無心者謂之已死虚生之辱可忍已死之辱不可忍爲特急迫具呈伏乞總協理先生電鑒准予開特别大會决議進行並邀集各團體徵求意見聯合力爭以便分别備正式公文聲明利害籲請大總統副總統曁唐總理參議院黄留守莊都督俯採與論將都督移寧之省議案速交覆議取消迅賜明白宣佈都督永遠駐蘇俾安民心而奠大局不勝涕泣徬徨之至（已完） 
清談（東吳） 
　　新政府旣立政務漸有端緖將來行政區域在勢必有變更此時但求能維現狀以保全地方之治安而已 
　　南京之設留守都督之駐蘇州皆爲維持現狀計有識之士似不必爲齗齗之爭執也 
　　方茲干戈甫定人心皇皇小有更張謡言即起謡言起而亂機随之矣則何如少容忍焉俟人心大定之後省制應若何變更官缺應若何設置一一議决於國會而後再爲適當之配置不其可乎 
小説 
[俄王之偵探（五十二）]  
　　余急問道那是甚麽事體密烏蘭爾道這事甚是奇怪離那被殺的屍首約有三碼地方又有一處血跡那血跡近邊所有的草均已被人蹂躪似有兩人爭鬥之跡可知謀殺的外還不止這一件余道大概便是一件那血跡所在是兩人爭鬥時被殺之處被刺之後然後跌至屍首倒處也未可知密烏蘭爾道我怕未必如此我聽人家説凡人被刺在心立時倒地决不能再離這三碼多遠然後倒地的那些警察們全不留意及此也和你的意思相同説是一件事情我卻不以爲然余又分辯道或者起初爭鬥時受了小傷因此地上遺有血跡後來到了屍首倒下之處然後被刺在心上的密烏蘭爾道我想决不是這樣這是另一個人余佯作警駭狀道什麽是另一個人│那麽你相信有兩件謀殺的案子在那裏麽密烏蘭爾道我斷定那屍首如在血跡所在之處被刺决不能再到屍首倒下之處的余道你想他是這樣麽密烏蘭爾道正是如此所以我特地來尋你的尋你的時所以不敎一個人知道的這事於我極有關係假使被人知道我爲這件事來尋你那我的不幸比死尤甚余便走近密烏蘭爾身旁低聲沉着的向他説道你説的話我不明白又道你若相信我時你可詳細語我我决不外洩密烏蘭爾道這個我知道我知道我於此事十分信你所以特來尋你其中更有多少緣故 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[烟台遣散關外軍隊之通告]  
　　日前烟台胡都督示諭云案准關外都督藍函開本都督奉委關外督師駐烟經營已將數月軍隊所到之處尙幸市廛不驚我商民對待融洽殊覺可敬可感現在共和宣布世界已日進於文明凡我人民自當各安本業耕歌於太平景象之内本都督不日南旋特將此地組織之關外軍政府及關外機關部等項義一律先行取銷凡經委任之各項辦事人員業經資遣解散至所有軍隊亦僅餘商君震所部之二千餘人現尙駐紮北島己成正式軍隊逕受中央節制他加大通砲隊均經遣回各地散兵胥歸遣散至於義勇軍先鋒隊等刻下盡數資遣十字軍及游擊隊等亦擬仍送回滬交還商圑誠恐各界未及週知此函請出示曉諭以免冐充招搖等因准此相應照録宣布藉免造謠肇亂爲此曉諭一體知悉 
　　又聞駐烟關外都督藍君天蔚業經取銷己於四月十二晚間乘南琛兵艦赴滬海容艦亦同日開駛其十字軍遊撃隊亦於十三午後三時拔隊隨招商局廣濟輸船南旋矣 
[張勳駐兗近狀]  
　　張勳前駐徐州自共和政體成立袁大總統屢電勸其移駐他處現聞張業己遵電移駐兗州日昨電告陸軍部聲稱所部二十七營半屬新募未經訓練現擬整頓操演請發給槍械軍藥等物聞陸軍部已覆電允准矣 
　　前山東都督張廣建自開缺後項城即調伊赴京擬另予相當之位置近又有電致伊令其前赴兗州考查張勳之行動及其宗旨俟查明後再行赴京 
　　又山東统一會日前在古歴亭開會亦以張勳在膠兗二處招集土匪自名爲岳武穆并以欽差大臣自居未知其如何宗旨當致電詢問袁總統又有王寳田者以會文正公自居家資巨萬願散家財以恢復滿清爲目的南方資本家頗甚歡迎恐將來黨羽已成蔓延不可收拾必爲山東心腹之患宜急籌對待之法等語是則張勳在兗魯人深以爲憂也 
[資州除一巨匪]  
　　四川陸軍部長周君駿前經軍政府委充總司令官馳赴資州一帶解散民軍二萬餘人並擒斬無惡不作之巨匪石佐臣一名（該匪混號元保元帥）人心因之大定如周君者亦可於軍界中放一異彩矣 
[粤議會决議解散駐瓊黃軍]  
　　四月九號粤省臨時省會開議出席代議士一百二十九人書記長宣佈函電内有瓊崖學會全體王尉士等來函大致謂黃明堂去瓊後遺民軍二百餘人並陸續招來二三百人屢出行刦雖人贓俱獲而畏其兇悍莫敢誰何三月三十一號該軍復在海甸勒索被拿兩名旋即釋放詎該軍竟拔隊將向三亞坡開礮屠海甸而鄉團亦鳴鑼持械勢將與之决死商埸大爲恐慌盡行罷市該軍始暫不渡河刻下雖無暴動然巡防營及土人與黄民軍已極端仇視終必釀成大禍乞憐憫民命調去黃軍以全兩屬等語又據瓊崖議會電開瓊崖餉絀不可安撫無煩黃統制帶兵前來云云衆謂黃明堂治軍不嚴前到瓊州時部下軍士擾害地方怨聲載道迭經該處商民函電呼籲惡感已深遂表决知會都督令其勿再到瓊至遺留在瓊民軍並請轉飭一律調省解散以免隠患 
[汕頭尙未安請]  
　　粤報載汕頭來函云吳祥達到後未嘗用武而林激眞雖不如前之無狀惟觀厥情形仍未臻安謐故雖經吳傳諭商民安居復業並竭力保護外人然與情仍不能無恐聞林激眞仍不肯相下雖將後到之兵八百名調府城惟現在留駐汕頭之林軍尙有一千五百之衆吳雖迭次與林晤商撤散所部兵弁乃林要索六萬元方肯將兵遣散職是之故遂無成議且恐難免再以戎衣相見據旁觀言二軍若再有决裂戰事必異常劇烈蓋林所部惠軍驍勇善戰不可轾敵平之實難所幸廣海兵輸泊於近岸一有警報能以鉅礮助吳軍則吳仍可操勝算然居民將受累不堪矣 
　　又云英人前因潮汕軍閧派出兵艦保護自吳祥達兵到後商請英艦駛回現已駛去二艘尙有四艘灣泊昨吳督辦已電請都督照會英領事商請全數駛囘云 
[湘路最近調查録]  
　　湘路自余肇康任總理耗費至五百萬兩僅成長洙一叚計程九十八里余則謂有一百另五里茲據去年八月以後余報告綜計人欵五百五十二萬餘兩出款五百九十餘萬兩尙該銀四十萬六千餘兩内除還合興公司欵二百九十萬餘兩官錢局九萬九千四百餘兩各商店存欵五萬四千四百餘兩其他産業並車輛在内共値銀五十四萬餘兩外共费去銀二百四十萬兩約合洋銀三百五十餘萬元按照該報告書成例計算以全路里數平均計之每里 
[計費洋三萬六千餘元而余報告書]  
　　則稱每里只費洋二萬四五千元况長洙一叚地勢平坦除猴子石一處工程較鉅外餘皆易於修築乃至費如此鉅款其路之險惡車之粗糙路人皆知茲湘省士紳以余貽誤路政今乃僅籍没其房屋一棟而令其逍遙法外何以謝全體股東擬俟將來開股東大會時一併提議對付余之方法至原有路股恐一時難於籌措决擬呈請都督就税契項下撥抽契股以期及早觀成云 
　　湘路總理余肇康旣弊端百出去歲經都督改委陳文瑋接充茲調查其内容余移交虧累銀約五十餘萬兩去歲至今補修長洙一叚未完橋梁添設車站發給股息曁償還合興公司金元小票等欵共約銀五十萬兩其已成之長洙九十里每月約可收八運費洋二千元僅能敷總公司及各叚薪水工食局用等欵現在長岳長郴兩段約計尙有一千二百八十里平均以每里二萬元計之尙需修築費二千五百六十萬元約銀二千萬兩以内自反正以來銀根緊急入股者已寥寥無幾刻下妙手空空一籌莫展現經湘路促進會日夜籌畫提出議案定期五月十五號開全體股東大會届時交衆公議維持方法以便尅日進行 
[醴泉縣令之强項]  
　　醴泉縣知事姚令材波當甘軍入醴時被執該令神色不動亦不僞詞求免但厲聲言曰我乃復漢之官今旣被執請即正法我能盡節雖死猶榮敵軍壯之仍令權知縣事該令寗死不二敵怒欲斬己幚縛剥衣當有無數百姓扶老携幼環　　 
泣哀求敵軍以甫得城池恐失民心始釋之以順與情及醴泉克復而姚令已杳無踨跡矣現陜西軍政府嘉其忠直派人尋訪擬仍令該令權醴泉縣事以惠醴民云 
[蘇人派員歡迎程都督]  
　　蘇州商務總會以程都督奉令蒞蘇己先聯合各界馳電歡迎復又公推議董蘇紹柄君鄒宗淇君赴滬晉謁程都督以代表商會全體歡迎之意聞蘇鄒二君准於四月十七號早車赴滬茲將其歡 
迎公電錄左 
　　上海卡德路程都督鑒商民盼公如望雲霓今公奉令蒞蘇不勝歡忭馳電奉迎蘇州商務總會農務總會商團公會錢業公會同叩咸 
[金閶兵劫後現狀]  
　　宗民政長以近來米價飛漲固由上年收成歉薄而亦未始非奸商囤米居奇販米出洋所致刻擬集資採辦洋米以資接濟并函請商會開會公議取締奸商辦法 
　　蘇州商團公會向有一二三四支部均皆報明都督有案現因防務日嚴又有胥鬥外劉君正康等組織第五支部而高師巷許品南君亦以原有志願團改編爲第六支部附入商團公會擬具章程资請商會轉報都督備案聞尙有郡廟前自衞團曁山塘保安團亦擬改編商團支部刻正在組織中 
　　蘇州巡警總局原駐盤門舊銅元局茲以地勢偏僻且銅元局現在開鑄銀元亟應遷讓爰於四月六號遷入舊蘇府署辦公日來該府署飭匠興修己煥然一新矣 
　　閶門外被搶後搜出贜物均繳政廳存儲業由商會派員將各贜物料理并約略估價刻聞都督已定處置辦法定於四月十七號起（即舊曆三月初一日）至十二號止如有願認購買者請於此五日内到商會接洽以便届期往拍 
　　蘇城市公所議員現届期滿照章應即改選定於四月十六日爲乙級投票期其投票所仍公股五處照録於下中區元妙觀方丈内本公所東區平江路豐備義倉南區相王弄水仙廟西區朱家園糾蔡司廟北區泰伯廟橋泰伯廟聞此次投票較諸上兩届實到人數約多出四五倍云 
[寗蘇爭駐都督之異議]  
　　蘇省臨時省議會議决都督駐寗一案係由寗屬議員提議蘇屬士民聞信惶駭以莊都督前日離蘇己肇閶門外之兵變萬一移駐南京蘇局險狀立見業經州議會發電力爭刻聞蘇商會以都督所在地點於商業亦有關係定期於四月二十三號召集全體開會公議云 
[取銷揚州軍政分府之先聲]  
　　日前張宣慰使紹曾來揚時曾與徐君寳山商酌欲將軍政分府取消並由中央政府發給恩餉三十萬將各營酌留入營餘均遣散回籍并將軍政分府改爲衛戍留守司令長由省簡放徐寳山君則調充長江水師以資熟手聞不日即可見明文矣 
[松人會議取銷軍政府問題]  
　　松江人士以鈕司令旣經辭職遵章應將軍政府取銷另請趙厚生君爲旅團司令長四月十五日全體職員特開談話會其結果以趙君係南京重要人物能否來松尙難預卜而松地組織混成恊手續繁複未便即聽鈕君解職軍府取銷議畢乃缮禀陸軍部暨蘇都督請示辦法 
[趙樂羣運動失敗]  
　　常州司令趙樂羣自槍斃陳大復後與諭大譁業經中央政府電飭蘇都督辦理茲悉趙籍隷九江目前妙想天開迭電江西李都督設法電調回贛辦理軍務以冀脱卸罪戾現聞李都督恐干物議已電覆不准矣 
[陸軍第二十二師林師長告誡將士文]  
　　金陵形勝白下名城此非自光復以來莊嚴神聖之臨時政府初建立地耶胡爲乎忽生焚刦擾亂之事作人民保障爲國家干城此非我尊貴軍人獨一無二之天職耶胡爲乎忽有贛兵倡變之澩噫吁悲哉吾憂軍人吾敬軍人吾因贛兵之亂事不能不忠告我軍人茲將本月十一晚之變爲諸將士言之是晚十時小營忽見火起探報知有異留守府當卽電傅各軍戒嚴不一時三牌樓旱西門北門橋一帶火光又起槍聲隆隆據報知係贛兵生變大肆刦掠留守府復卽電傳各軍派隊剿防當由第三軍及本軍派兵馳往兜剿而浙軍蘇軍與第七歸衞戌兵等亦先後前往合力團捕由北門橋逐至三牌樓匪兵知力不敵四散分竄當場撃斃數十人復擒獲無數立置重典現正通電各處糾緝逃匪必使無一漏網乃止噫吁悲哉吾因贛兵之自取刑戮用憤其奸而哀其愚也夫贛兵遠道來寗標題大義効力民國堂堂之陣正正之旗想出徵就道時贛父老昆弟莫不額手歡迎曰吾至愛之军人將爲國民造福爲贛省增光也即東南各省對於該軍亦莫不引領頌祝曰鐵血健兒奮袂而起建國衞民寶嘉賴之設令贛兵顧惜名譽谨遵法律則當此大局统一班師有期他日築凱旋門而受國人歡迎者其榮譽何如也今乃不知自愛甘蹈罪戾卒至被捕就誅幾無礁類生爲亂兵死爲匪鬼暴戾於一時流臭於萬世其罪可殺其遇亦可悲矣雖然吾因贛兵之亂吾爲吾民團哭吾益不能不爲我諸將士誠也方今民國初成磐石未固列强耽耽未遽承認戰艦巨砲環伺海隅一有動搖干涉立至京津之 
變其見端矣今蘇州兵變於前贛軍又變於後京都如此邊省可虞軍人如此土寇更可虞又况滿夷雖退死灰尙燃宗社黨人隂謀伺隙當此存亡絶續之交方維持呵護之不暇倘若不知大義輕起事端則内憂外患交迫而來豆剖瓜分同歸于盡前顧茫茫後顧岌岌我可愛可敬之將士乎當如何鼎力維持以盡一已之天職而副國民之希望乎勉之哉毋作奸而犯禁毋結黨而營私毋誤解自由抵抗法律毋恃功驕縱敗壤聲名庶幾桓桓武士蔚成無敵之師嶄嶄新邦永恃干城之選矣諸將士勉乎哉 
杭垣兵警又起衝突 
　　四月十六日午前八時駐紮杭垣南星橋大營之二標新軍有某隊目兵十餘人因是日給假無事 
入城閒玩路過鳳山門直街太廟巷口偶因購物論價起釁被崗警上前干涉致激衆憤羣起扭毆崗警號召鄰崗協助乃因衆寡不敵微有夷傷幸憲兵到塲始將兩造解散事後各巡警回區聲訴引爲大辱聯合鳳山門至鎭海樓一帶大街分區派出所一律罷崗報告總署電致該標嚴詞詰問該標統立派敎練官葉君朋西到場查辦親赴各局區道歉檢查巡士僅受微傷電請本營軍醫速來敷治一面赴鳳山門伏虎廟第二派出所力請照常上崗滋事兵丁自當照例嚴懲如上崗後再有衝突自當以身家担保等語乃各該區警官以事已上聞不能作主直至下午五時尙未解决餘俟探詳 
[台處兩屬之恐慌]  
　　台州浙江新軍第七標出鎭台州迄因籌備未完尙留省垣現聞台州士民深恐重兵久駐不堪供給要求收回成命兹將其原電錄下杭州都督鈞鑒匪風頗熾榖食奇荒聞大兵臨境米價　漲人心惶惶乞收成命臨海縣紳商秦風陳源等公叩 
　　處州處屬人民近因禁烟問題大爲切齒發生一種锄頭黨勢頗猖獗日前宣平縣知事電禀都督謂鋤頭會匪鄭壽寶抵抗烟賭聚衆千餘持槍執棍却獄毁警所有禁煙自治等局均被搶掠一空目下人心惶惶請速電飭處州府添兵保護維持大局等語蔣都督接電後已電飭該府防營梅統領等迅派大兵痛勦矣 
[吉安風潮未靖]  
　　廬陵吉安巡防隊代統陳家富因民團巡防隊閙餉風潮畏懼辭職後李都督當委留日學生余邦憲接充並委陸軍學生彭學游陳泰源充當副統率隊赴吉該巡防官兵自知情虧聞風恐懼幾有綑載潛逃之勢府知事朱念祖深恐互相攻撃糜爛地方親臨三曲灘苦求來軍緩進一面請彭副統赴營代表來意彭君言詞懇切巡防官兵隨轉憂而爲喜當派代表數人乘舟歡迎次日巡勇與赴吉衛隊特開連合大會要求長給雙餉并要求不得更動人员時有人大言曰吉安乃我洪家兄弟所佔之地他們學堂裹的牲口務必推去適是日余統領對該官長言及槍械一事據云新官接任理應點驗槍械一次稍暇即當派人去各營點騐仰各營先行預備乃該官長遂用其煽惑之手段僞稱余統領有勒繳槍械之命逼兵士鼓譟事爲余統領所聞乃於四月初四日親臨該營演説欲解釋此言以安其心並勸以大義勿分門别户須和衷共濟等語言未畢而各士已咸上刺刀装子彈喊打之聲震人耳嗼矣余統領見勢不佳祗得聽其所爲該巡勇乘勢要挾數事「要發長久雙餉」不准更動官長「要委任孔祥雲爲副統」不不准電告都督」插血入洪江會以上數事聞余君業已認可矣嗚呼吉安大局尙堪設想乎 
　　永寗吉安府屬永寗前次大亂時余管帶國欽由郡隨帶防兵前往自到永寗以來余管帶勦撫兼拖辦理頗善無如該縣全係山境高峯峻嶺崎嶇異常匪待伏聚竄散均極利便自如而余所帶又袛半哨兵力太單不敷公布故匪徒聞兵至則散而爲農知兵去又聚而爲匪旬月以來雖屢經勦撃不惟不能平静反猖獗日甚其槍刧焚戮之慘眞有耳不忍聞目不忍睹者每一放火燒村即將全村燬滅動辄以二三百家計如永寗之攏頭永薪之觀背屢遭斯厄受禍尤烈查此次禍亂之由實因地方紳士與平民平日妬忌太深今者結黨成羣挾嫌報怨以致互相尋釁仇殺不已繼以焚掠旣無消弭之策遂成莫禦之勢日昨龍泉又有大股匪徒擾亂地方縣知事已飛禀來府請兵已有巡防一營拔隊前往勦辦 
 
 

Page 7

 
 
[本埠新聞]  
實業聯合會歡迎孫中山記事 
　　昨日中華實業聯合會假張園安塏第歡迎孫中山先生上海各實業圑及華僑資本家各省實業家並本埠工商勇進黨商會諸團體次第到場約五百餘人至十一鐘時中山先生曁英士都督前財政部總長陳錦濤總統府秘書長胡漢民君先後蒞臨當由主席程定夷君延入座次軍樂齊奏由代表張叔和宣讀歡迎詞大致謂先生提倡民生主義輔助實業造成富强之國家而完共和之政體是以本會歡迎等語讀舉復由會場全體公推孫中山先生爲實業聯合會正會長又由全體公推楊杏城程定夷二君爲副會長一致贊成歡聲若雷孫先生起立演説大致謂中國乃極貧之國非振興實業不能救貧僕抱三民主義以民生爲歸宿卽是注重實業顧推倒滿清政府民族主義已達改良專制政治民權主義已伸至於民生主義非以社會主義行之不能完全然此義人多未明以致有從而反對者謂社會主義係反對資本家又謂社會主義係均貧富中國萬做不到不知資本家應維持如何反對特資本家之流弊則不能不防備譬如美國大資本家如煤油大王鐵路大王全國財政幾操此數人之手任其專利以致其國雖强其民仍復苦楚中國有鑒於此旣求國利更應求民福至貧富相均之謂乃謂富者不能以專制剥削民財貧者乃能以競爭分沾利益彼謂奪富者之財以濟貧如是謂之均乃誤會也至於致富之法中國最富者莫如煤鐵歐美富强之國無不重在煤鐡中國漢冶萍爲富國基礎倘全國有數百漢冶萍安得不富論資本一層外債非不可借但合辦則流弊甚大僕之意最好行開放主義將條約修正將治外法權收回中國有主權則無論何國之債皆可惜卽外人之投資亦所不禁歐美各國無限制投資之事蓋一國之財力有限合各國之財力則力量甚大矣僕旣承貴會舉爲會長敢不勉盡義務但僕之宗旨在提倡實業實行民生主義而以社會主義爲歸宿俾全國之人無一貧者同享安樂之幸福則僕之素志也云云語畢會場鼓掌次由陳英士都督演説工商之發達必須鼓吹實業而鼓吹實業必須加重進口税減輕出口税以期土貨暢銷僕此次謬膺工商之職義不獲辭進京後當與外交財政兩長商榷將條約修改至中山先生提倡社會主義係謂貧者可以競爭富者方不能把持如是謂之均非謂貧者奮富者之財而謂之均也僕所期望者在工商發達現在上海已有工商勇進黨勇進二字卽是社會之注解願諸君勉之語畢衆皆鼓掌復奏軍樂由程定夷君讀頌辭舉盞二呼中山先生萬歳中華實業聯合會萬歳中華民國萬歳筵畢摄影紀念奏樂歡送中山先生一一握手辭别時已三鐘矣（歡迎詞續刊） 
[孫中山赴粤]  
　　昨日四時孫中山先生駕臨法界尙賢堂由各團體會员開大會歡迎頗形熱閙法捕房當派中西捕在彼照料晚上八時許孫君偕同隨員乘招商局泰順輪船啟程赴粤滬軍都督陳英士君特派衛隊二十名至金利源碼頭護送陳都督亦率同各科長至輪船歡送如禮 
[曾振卿情願認罰]  
　　閘北混成第一旅第一營營長曾振卿因擅禁前清浙江鹽運使陳仲瑀及郭仲明印人波生等被控違律越職奉華洋裁有所長许翥屏君迭次開訊斷援照刑律第三百二十八條處三等以下有期徒刑再按第十三條第一項減本刑二等處五等有期徒刑監禁六個月准予罰鍰按第四十三條得以一日折第一圓等情已誌昨報兹悉曾振卿由華洋裁判所解送滬軍都督府之後曾情願照律認罰贖罪聞陳都督已准如所請矣 
[反對赦免姚榮澤]  
　　姚樂澤擅殺周阮一案已奉袁大總統命令赦免死罪兹大同民黨公濟總會章水天等發布印刷品略謂讀十五號總統令關援照臨時約法第四十條特赦姚榮澤死罪一案不勝驚駭查總統受任時曾宣布大赦條文内有人命搶刦罪在不赦姚榮澤槍斃阮周二命是否與平民所犯有别至臨時約法乃總統受任後暫時權宜所定姚案旣經該長官依據法律而定何能由總統以已意徇縱出入民國初定所以維持秩序者全賴法律二字今旣可由總統隨時變更則人民何所依賴姚榮澤一死事猶小破壞法律事甚大阮周罪如應死則姚本無罪阮周如不應死則姚罪不赦如此方成信讞本黨專爲伸張民權尊重人道起見應請収回前令仍從該管長宫原擬罪案辦理中國幸甚同胞幸甚 
[上訴期限改章]  
　　駐滬外交團以會審公廨向章民刑訟案一經定斷兩造如不甘服准於兩禮拜内上控似覺期限太遲業經提議凡上控案件限於一禮拜内准赴上級官廳起訴如逾期限作爲無効茲悉此項新章已咨移公共公廨查照宣布實行矣 
[十字軍回滬]  
　　十字軍隊長陳安甫參謀許奇松去年上海光復時曾會同商團公會前往南匯奉賢青浦平湖等處勦除土匪旋奉陳都督及藍君天蔚命令調往東三省曾在山東黄縣與官軍連戰八次七次護勝實屬異常功績刻爾君已偕會友返滬仍附屬商團公會前日排隊遊行街市並詣市政廳謁見市長會晤聞商團會將開會歡迎云 
[函催市選舉公民册]  
　　滬南市政廳長黃錫綸君刻因市區域選舉事宜業奉民政長核定期限交下遵行所有調查及捕查公民資格至陽暦四月十五日（卽陰暦二月廿八日）卽應截止今限期已逾而調查名册各區未經交下者頗多已分函催造趕即交下以便彚編云 
[招募海軍練勇]  
　　海軍練營正長謝爲出示招募事照得案奉海軍部令開海軍練營亟應籌設當就原有烟台練營招充添募勇　以資練習而備調用等因奉此當卽委派張戴姜卓各隊官同帆纜敎習林高升等分赴榮城吳淞寗波馬江各處招募挑選應用爲此示仰該處人民知悉如有臨行應募者按照下列各節方爲合格卽到吳淞海军醫院報名聽候查驗挑選之後須具甘保結各一紙呈交吳淞戴隊官處備查一面聽候定期前赴烟台練習各給口糧銀五百兩四錢按月由本營給發毋違一年齡十八以上至二十二歲以下一身高約五英尺半一身體強壯素無隱疾一目無近視一能知水性一組織文字 
[閘北商團添敎夜操]  
　　閘北總商圑會事務所現設自治所舊址卽從前之同善粥廠内會長兪宗周君因各會員均有職業往往無暇上　故於前日起添敎夜操二小時又因王家宅操場距離太遠晚間往返殊覺不便特就該粥廠義塜地將棺柩遷移他處改爲操場聞近來各會員到操者均極踴躍云 
[滬南盜警餘聞]  
　　滬南十二團陳家宅周永康雜貨店被盜一案刻由南區區員報告警務長略謂當晚盗警在兩時半隣近滬軍營北角崗巡聞信卽發電話通電機有　乃吹警笛盗已逸去未及追拿等情現警務長已函請電話局迅速查明修竣並令夜間均須值班接線傳遞免誤事機 
[共和建設討論會紀事]  
　　四月十五號午前十一時到會職員三十餘人照章互選主任總司事務所事務投票結果湯化龍君當選主任湯君就職發言今日爲第一次職員會應先議决職員辦事規則由湯君將草案逐條朗讀取决原草稿係九條衆議增入二條共十一條全部通過至各部辦事時間及分配責任等之細則另推林長民劉崇佑劉柏森三君起草下次開會再决湯君報告本會與各團體合併問題今日開始談判應共推代表前往衆推定湯化龍林長民孫洪伊三君遂散會 
[製造局巡警不能兼顧龍華]  
　　龍華鎭董事胡文達等以該鎭近來頗上安靖於日前投禀製造局巡警處請派巡士前赴該鎭設立警局籍資保護兹奉該局長警務長批示云本月十三日禀奉總長批開查龍華鎭應設巡警當由地方巡警派設本局巡警但能巡查廠内不能兼顧該鎭應候移知上海縣警務長設法添設以清權限等因合亟轉行飭知 
[浦江中之軍艦]  
　　海容巡洋艦南琛運船艦前日由烟台駛抵上海而聨鯨兵輪建安炮　湖鷄魚雷艦亦於前日隨孫中山先生由鄂開來現泊製造局浦前並奉孫先生給洋一千元分賞聨鲸建安二艦各四百元其餘二百元以作湖鷄魚雷艦水手弁勇犒賞以示奘勵兹　查本埠十六浦以南浦江計泊有湖隼湖鷄張字三魚雷又飛鷹飛蠶二驅艦又楚泰楚有楚觀甘泉四砲艦及登瀘洲運艦一艦又鏡清練船一艘以上共計十五艘均爲保護製造局之用惟保民運艦將於日内開往象山防守矣 
[旅滬滇人歡迎参議員]  
　　四月十六日午后二時旅滬滇人開歡迎會於四馬路麥家圈以南旅滬同鄕會事務所歡迎滇參議員張耀曾席上珍顧視高段宇清何畏諸君公推王人文先生爲主席是日留東留寗同志及旅滬各前辈到者甚衆頗極一時之盛先由會長明少貞君報告開會大旨繼由陳時銓君述歡迎詞並代各會員申明希望参議諸君同心努力各完責任爲民國造福之意參議諸君均有答辯並提議滇省重要事項數件至午后六時始散會 
[浦東紳士請留章管帶]  
　　浦東塘工善後局謝朱二董及高陸行所董曁鄉佐並寶山高橋市公所市長等禀呈滬都督文云竊浦東地方遼闊上川南寶四境毗連沿浦一帶洋商廠棧林立客民蠶聚梟匪出没搶刦時即從前各處抽調蘇防營滬軍營奇兵留防營分紮駐防後更添設各區巡警以杜外人雖伺前清光緖三十一年秋潮爲災土塘冲决經董籌欵興築規畫善後前清汪令時准設局清理公地興關馬路以及各項工程學務慈善事業　不整理旋於光緖三十三年購也建局適江督改編營制將留防隊改淞滬巡防步隊以第五營派章豹文管帶時因上南二境河工滋事匪徒毁屋十餘處奉派第五營全營駐紮浦東以資鎭懾惟浦東向無營房暫假　宇樓止會晤章管帶豹文議商一切言次靡不以保護地方熱　公益爲已任時正在東溝口鳩工興造局所章管帶察看地勢以是處爲扼要兼可控制各分防而於沿浦修葺塘工尤形聯絡　請前清滬道札縣會同籌勘就局旁建造營房董等素稔地方重要刻不容緩且塘工禀准由營修葺自應先其所急爰議籌款借墊興造營房四十餘間置辦一切器具並籌備餘　種植園蔬所有毗連各境交界處所佈置分防共十一所無不完備數年以來文武官紳聯絡一氣各專職務消息靈通章管帶治兵紀律嚴明於民間秋毫無犯而於捕務尤爲認眞如宣統元年二月間拿獲屢緝未獲之匪犯二名四月間拿獲鄰汎劫搶得贓拒捕斃命之盗犯四名七月問追捕大帮梟匪鹽船十二只二年五月間盤查海洋劇盗雇船追蹤至吳淞海口三夾水起獲贓物甚多大小洋槍二十餘枝子彈數千顆並奪獲釣船一艘此案共獲匪十五名十月間夜巡查獲由寶山縣附近竄過搶劫得職戮斃事主盗四九名均經詳報解辦有案可稽卽上年川沙閘事上境幸未波及交界處天主耶穌各敎堂亦賴布置有方始克安謐此則章管　駐防年久熟悉情形之效果也上年武漢民軍起義各地梟匪咸思乘間竊發浦東巡緝嚴密得以安寗泊至九月十三日章管　督隊乘董局公務輪船渡浦開赴南市力攻製造局光復上海维持浦東莠民浮動居户驚惶方幸都督暴定秩序可冀恢復旋卽而請章管帶從速拔隊回營分駐原汛以資鎭壓復悉該營編列滬軍第一師衞隊營又奉陸軍部電調開赴前敵事關民國大局何敢挽留乃拔隊未及兼旬盗案卽聞層出嗣以政體解決毋庸開赴祗得商請暫由兩隊仍駐浦東巡緝復得安靖現悉滬軍第一師復改編爲陸軍第十師竊恐日後有事調遣則浦東伏　伺隙　動而於腹地敎堂沿浦洋棧設有損害難保不擾及浦西　界致貽外人口寔牽動大局後患何堪設想况更新移舊抽　　常非徒無益而且有害董等誼關桑梓意在維持地方籌劃公安仰懇都督電核轉陳東南留守黃准將章豹文管帶一營改編浦東駐防從前所駐之處仍須一律派駐免再他調以衞地方而免交涉 
瑣聞 
[城内]  
　　難民聞署○昨日上海縣署來有難民一百餘人曰荷羅担什物盤踞頭門内外當由民政長吳君發給銅元五千文該難民等要求船票不肯領錢紛關不休吳君遂飭在署防衞之警備隊兵士小心彈壓並知會警務長派警前來押逐該難民等始領錢而去 
　　開辦房捐○昨日爲開辦房捐之期上海縣民政署特傳集城鎭鄕各保甲到署由民政長吳君升座花廳給發捐票並而諭各保甲赶緊催繳勿任延欠云云各保甲皆離　而退 
　　　審判廳批示○杜宗預訴葉永順欠租霸仍案批此案業經本廳判决執行將該房屋發封因葉永順之妻葉李氏擅從後門入内　　已將該氏拘案詢催當經該氏聲稱丈夫出外未歸且該房内層住已二十餘年所有家具什物一時收檢不清請求展限於舊　三月底遷出查其所請尙有理由業已照准勒限具保在案倘届期仍敢抗延卽由本廳照律强制執行仰卽知照丁承謨訴丁三餘逼償父債案批該民如果向住城内自係本廳管轄範園之内惟該氏於就審時何不聲請管轄錯悞而必俟南市裁判分所判爾敗訴方至本廳呈訴其中保無别情茲據前情姑候　明南市裁判分所後再行核辦可也 
　　檢察廳批示○王楊氏呈訴子媳行兇請求提究由批訴悉查此案前經王帥氏來廳呈訴伊子順祖行兇當卽傳順祖到案正在開始豫審忽據王帥氏投訴聲稱眼角受傷實因仆地並非被毆請求撤銷告訴將子領回本廳當卽照准旋該氏又來訴請究辦本廳以起滅自由實屬無此辦法當據刑訴第二百六十六條第二項批示駁示今爾又以嗣母之名訴請將嗣子順祖及媳陳氏傳案懲辦其爲受人唆使情節顯然何能准理惟似此蠲淞不休其中必有别情姑候傳案訊明以憑核辦此批 
　　民政長批示○朱世昌禀批此事前據長橋鎭地保報明有案該處商團會營兜拿盗匪至十餘名之多勇往之風深堪嘉尙所請從嚴懲究之處應候李統領移會到日再行酌核可也此批　　滬軍都督批示靖江縣公民瞿樹德等呈批呈悉本都督交卸在即不及派員查飭已將原呈咨送蘇都督核辦矣仰卽遵照朱龔氏呈批呈悉爾子朱杏生悞姜氏以致斃命查閲呈詞實以姦拐人婦之兪福全爲此案之罪首惟已由檢察廳分别判决自應靜候期滿照章釋放何得呈請本都督令飭滅輕致違背法律之行爲所請之處碍難照准至兪福全揑名登報一節仰逕該廳呈訴可也 
[南市]  
　　山羊行吞欵西區境隆興山羊行股東朱貴友自去冬逝世被該行股東執事陳雪山欺朱妻戴氏孤寡吞没餘利前日氏偕朱前妻之弟盛菊生同妻奚氏由甬來申調查賬目反被陳紏合店伙唐洪園朱阿悌任意兇毆致盛受傷並失去洋銀鈔票等物奚氏亦因懷孕受驚當卽扭控西區移經陳裁判訊得戴氏供股本及餘利各四百元現陳每月祗肯給洋三元一味覊吞陳供詞抵頼判朱陳一併收押俟盛送仁濟醫院及奚妻傷痊再核唐交保候示 
　　羊毛店失火前晚夜半十二時一刻滬南太平弄口元豐恒羊毛店樓上被學徒遣火床帳頃刻火光熊熊勢將燎原幸卽撲滅不致成災昨由東區傅店伙陸順隆昨由裁判訊明判令罰洋兩元充公 
[閘北]  
　　拐案重疊拐匪陳金山（卽陳三又名漢卿）與宋春林邢大珠子邢小二子及婦人李倪氏等均經屢次懲辦詎釋出未久復又串拐錢維綸之養媳小寳子欲携往他處價賣被二區巡警查獲一併轉解裁判所昨奉孫所長訊明判陳押三年倪氏押一年朱及二邢押候查明有無别案再辦又陳錦臣因將伊妻周氏託由拐匪陳金山轉由楊耀廷帶往外埠押娼當上輪船時被冒充探聽之龔扣子在途撞見希圖索詐故由二區巡警查獲轉暨裁判所昨奉孫所長訊明前情以該拐匪已因另案押辦免究　以不應拆梢押二月楊從寛斥退氏交本夫領回不准押娼 
　　嫌疑暫押水巡區昨解搶米案内之嫌疑犯吳阿弟一名至裁判所奉孫所長訊供不認判押候許桂堂到案質証再核 
　　並非販賣嚴恒喜熊銀林王三沈王氏等四人昨日午後帶領妓女王寶珠陳寶玉備坐小船擬登聯州輪船前往奉天賣娼因舉動慌張山洋水捕頭梅羅解訊當經華洋裁判所徐紫峰君區别提訊妓女王寶珠陳寶玉均供曾在湖北鎭江賣娼嗣因生意不好欲去奉天均出自願並無他人逼勒等語熊銀林沈王氏等供稱因有借墊帶當欲隨往奉天王三供係用人餘不知情徐君以全案供詞並無逼勒及販賣情形告知捕頭判將全案註銷捕頭領之 
[英租界]  
　　担保被累英商威麟洋行控李孟章不理担保唐桐生欠銀三千兩昨奉公堂復訊原告代表博易律師上堂聲請究追訊之李延穆安素律師代爲辯護王襄讞會商英康副領事判李仍交原保候禮拜五早堂會訊 
　　定貨紏葛英商興利洋行控周羣芳不出定購紙貨（案迭經公廨訊供判周押理在案昨晨原告代表羅鋭律師上堂聲請飭追周亦延穆安素律師辯稱被告在押已久應准交保清理堂上核供判周交保出外趕速理楚或因貨價不合兩造如有意見准各具禀聲明再行酌核 
　　過犯入網匪徒吳明春前日身懐利器在松江路行走被老閘捕房包探錢壽生查見以其形跡可疑向之盤詰支吾卽將吳拘入捕房昨解公堂訊知吳係過犯着押候查明所犯各案再行解究 
　　賭徒處分朱榮發王阿大陳福與婦人朱趙氏前日因在揚子碼頭聚賭當由碼頭包探常照才見阻不服反敢行兇當將各人拘入捕房昨解公堂訊明奉判朱陳各罰洋五元無力改押五天王罰洋二元無力改押趙氏從寛斥釋賭具銷燬 
　　串竊衣飾單阿榮葉阿三馮梅林單沈氏因串竊天津路十九號方雪卿家値洋八千五百九十四元之衣飾各物於昨由探將各人拘解公堂訊供一過判分别押候查明再行訊核 
　　誘拐女兒李馬氏因誘拐陳羊子之十五歲女兒大蓮子由廨訊押在案昨經中西讞員復訊屬實判氏押女所三月女交陳領回完案 
　　罪上加罪羅少廷因竊老介福綢總縐由廨訊實判押兩月在案茲經捕房查得羅尙有騙取丁家聲値洋四十元之花緞一疋昨復將羅解案請示奉判加押一月示儆 
　　軍人違章軍人陳貴因帶刀經過租界違章被捕帶入捕房存刀保出昨奉公堂傅訊不到判罰洋二元充公刀存捕房如七天内不來領取將刀充公 
　　女生無恥女學生徐兆珍因與無賴王天生在三馬路某客棧内奸宿由捕獲解公堂訊明判王押兩禮拜徐女暫留棲流所候認在案昨由其胞妹徐阿二投案求領堂上核供情眞判女隨某妹回去 
　　姘夫關害四川路三十四號洋棧近因失竊値洋三千餘元之之小土一百九十二只報捕請緝在案詎前日該棧接有匿名信函一封内稱此項小土係住居虹口天潼路新舆里婦人姚張氏之夫姚榮生與氏之姘夫夏麻子串竊已由裕青小輪船運往朱家角售與該處義茂土行陸續消去等語當卽報知捕房派探沈阿炳將姚張氏查獲昨解公堂請究訊據氏供伊夫姚榮生已死五年先與莊子良姘識近與莊拆開後與裕青輪船上執業之方壽生姘識此事想係莊子良暗謀圖害求察堂上核供以匿名信函不足爲憑遂判氏交保候補提人証並函請青浦司法署查明實在復到再核 
　　竊徒逞兇著名巨竊劉虎英因與長江積竊陳阿四（卽陳錫山）在公共租界貴州路開槍撃傷探夥唐阿二並在九江路興申里内用斧砍傷徐春山陳已由探拘解公堂押究在案昨晨由探邵和鈞等在火車站附近將劉拿獲旋解公堂請究經聶襄讞會同英翰副領事略訊一過判劉押候原告傷愈下禮拜二美領堂期解究 
　　誘奸兩禮拜戴生昌船局夥施玉芬因與保險擔客李庭安之妾錢氏通奸被李捉獲交捕解奉公堂訊供押查在案昨晨由廨復訊原告延羅鋭律師上堂聲明施誘奸各節請究訊之施延律師愛理司辯護堂上以施誘奸情實着押兩禮拜錢氏旣原告不愿領回着發押棲流所二月期滿另行擇配並着李具結存查完案 
　　交界小糾葛閘北四區巡士蔡桂堂陳金標前日因帶　刀在北四川路寳樂安路附近站崗爲北四川路新設捕房二十四號西捕曁九百四十號華捕查見以陳蔡越界站崗當被帶入捕房存刀保出昨奉公堂傳訊捕房代表侃克律師與西華兩捕上堂聲明蔡陳帶刀越界站崗侵越主權各節並繪成界線圖呈案請察訊之陳蔡兩巡士供稱是日午後兩時上差行經交界處致被捕房指爲越界請鍳並據該區區員韓家渠投訴去秋光復後廣學會曾於該處請派警察兩名前往照料自工部局開築馬路中間隔有竹芭界限分明彼此均無侵越干預查陳蔡兩巡士是日所經之處並非租界王襄讞核供商之英康副領事判蔡陳兩巡士交韓區員帶回刀發還並諭兩方而嗣後各分明界限如有事故亦宜和衷共濟免起交涉 
[美租界]  
　　難民前晚虹鎭地方忽來淮徐難民男女老幼約四百餘人　取附近田内菜蔬雜糧爲食衆鄕民立卽報告廿三保十五圖圖重禀請民政廳核奪 
　　蕩婦崇明人李少卿之妻吕氏逃來上海匿居天潼路青雲里某　婦家昨被本夫尋見鳴拘解捕房捕頭諭李領回管東 
[法租界]  
　　乔匿道契王春涵前有田單一紙託已革十圖地保葉伯欽轉换道契當付費洋二百元立有收條詎葉將單轉出後竟吞匿不還遽卽盗抵與人王覺察後控由公堂提訊狡龔後又傳到原賣地主譚姓母子質証並對明字跡始無辭可辨判交保限交迄又逾限不理復又提迫供稱道契抵押與人須緩時日方可料理聶裁判以葉刁狡判令押交 
　　供詞各執萬亨通鉅康魏春源各號主投廨控稱商等前被福建號客虧欠貨銀數千兩公舉泰順金源茂及和豐永經理人陶叔坪爲代表往閩索討當凑業費用洋一百六十元詎陶收到欠欵後祇願自已並不分給各家故請提究陶稱並無代表之奉商人是同恒生元同往祇收得銀六十兩核算欠數止有三成費用亦是自備並無公欵情事聶裁判以供詞各執判退去着明白補詞再訊 
　　接客不担責任　子泉由粤省鴻安棧夥王良接來上海　在長發棧因失去皮箱兩口控經公堂判王交到棧主盧達卿　訊各情已誌前報昨玉交盧到案供稱濮在粤動身行李交在輪船到抵申時照單搬運無訛後忽稱少箱兩口究不知在何處遺失難以揣測王供雖充接客之役行李係伊自已装輪故不担責任聶讞員判候該輪到申查實情形再核 
　　原來合買空盤潮州人黄聘侯控烟膏店主張秀峯　賴借銀五百兩一案昨期集訊質之張供與黄合做烟土買空盤則有之並無託他代借銀兩情事判交保着原告邀到債主郭姓到案再究 
來件 
[大同民黨公濟總會章水天共和促進會沙淦社會黨王文 
典等致程都督書]  
　　都督去我蘇僅三月而我蘇三月之變遷一若歷盡千秋之浩判盗賊之刦掠也兵警之交　也最後則兵變之慘劇演焉一片莊嚴之土變爲瓦礫之場生民何等遭兹荼毒流離失所死亡相承見者傷心聞者墮淚我都督痌瘝在抱仁恕爲懐節鉞重臨得毋有今昔之感耶我蘇人士經此變亂倐聞我都督回蘇一若嬰兒得毋不禁驚喜欲狂矣回思金陵未下武漢垂危我都督卽聯合同志樹職獨立我軍復振敵勢爲摧當時江蘇光復雞犬不　實我都督之賜厥後我都督親列我行帥師臨戰旬日之間金陵克復當時蘇垣無備内地空虚匪徒思亂謠啄頻驚然終不致亂者則又我都督任用得人所致也乃自莊藴寛蒞蘇以來任私屏賢張澤霖輩相率引退遂致變亂層出無日稍安舉凡我都督所保全於前者悉被莊破壞於後痛定思痛益感我都督　日保全我江蘇之苦心朝夕懷思無時或已曾電袁大總統請我都督及張参謀回任拯我生民維我大局蒙總統慨然允諾又蒙我都督專然肯來是誠我江蘇之大幸也卽請早日蒞新以慰渴望我蘇人當馨香頂禮以歡迎焉 
來函 
[泰安棧主李德敬函]  
　　閱四月十七日貴報本埠新聞内登有南市華洋裁判所瑣案　漢章等由福建搭嘉興輪船於本月初八到申被泰安棧接客夥李昌林划船夥楊丁元串同流氓五六人在黄浦中心出刀恐嚇搶去洋二十六元由龍等向泰安棧帳房理論不採報由四馬路老捕房轉報水巡將李昌林楊丁元解送南市華洋裁判所請辦一案閲之不勝詑異查李昌林乃係太安棧之夥貴訪事未經審察將敞棧纒誤恐往來客商悮會殊與小棧名譽大有關係故特函請更正 
[華洋義振會函]  
　　敬啓者江皖北鉅災飢民死亡枕藉敝曾棉力十不拯一非速籌鉅欵數百萬同胞轉瞬將淪爲溝中之瘠本會會長伍廷芳先生惄然憂之通電各省都督籲求振助蒙廣東陳都督撥洋二萬元奉天趙都督山西閣都督各撥助洋三千元仁漿義粟噓枯吹生仁心公義感佩同深茲將往來各電印刷成件務祈賜登貴報以楊仁風仰仗貴報風行之力宣告海内以動各界慈善家之注意各解仁囊聚沙成塔則大新聞家之造福實無涯涘也泐懲敬頌籌祺 
　　廣東陳都督來電華洋義振會伍秩庸先生鑒蒸電敬悉江皖北連年水災　深憫惻貴會力籌開辦工振仁心仁德中外同欽經飭財政司撥欵二萬元助振先行廳到貴會並轉達粤中各界廣爲勸捐竭力籌助先此奉復粤代督陳　明叩元印 
　　覆電廣東陳都督鑒元電敬悉江皖北鉅災承公撥助鉅欵二萬元膏澤弘施造福無量又承轉達各界慈善家廣爲募捐熱心毅力尤爲欽佩謹代數百萬災董沐以謝華洋義賑會伍廷芳等叩 
　　盛京趙都督來電義振會伍秩庸先生鑒電悉東省軍衅以來庫儲奇絀去夏洪水災區太廣力難兼顧重承通告勉籌規銀三千元略資補助匯到祈見覆趙爾巽翰 
　　覆電盛京趙都督鑒江皖鉅災承公撥助規銀三千元仁心公義欽佩曷極謹代災黎九頓以謝華洋義銀會伍廷芳等叩 
　　山西閻都督來電華洋義振會公鑒來電詳叙江皖災黎苦情閉之酸鼻兵燹之餘繼以飢殣哀我同胞慙何言晉雖財力枮窘尙餘杯水挹注謹酌給洋三千元以救燃眉特此軍開用表哀忱晋都督閻錫山删 
　　覆電太原閻都督鑒删電敬悉江皖鉅災承公撥助賑欵三千元仁心公義欽佩曷極欵由何處匯寄乞電示華洋義賑會伍廷芳等叩 
　　華洋義振會致各省都督電各省都督鑒江皖北灾黎二百萬刻下樹皮草根均已食盡每日餓死者萬人餘亦奄奄持弊敝會杯水車薪十不拯一募捐困難存欵無幾若無鉅欵接濟轉瞬畫成餓殍敝會電求各省都督撥給鉅欵承贛省李都督慨撥洋一萬元素仰貴都督熱心仁德務乞雲天援手撥助鉅數以解倒懸造福無量上洋華洋義振會伍廷芳等叩 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[滑稽社論無夫主義商榷] [  鈍根]  
　　某某二女士大唱無夫主義聞者爭相駭咤其實無足異也賈寳玉有言男子是泥水做的女子是清水做的夫以污濁之男子而强欲與清潔之女子相黏合無怪女子之不願也况夫婦之事男女共之而妊娠之苦女子獨任之一身幸福犧牲於産蓐之間詎不可傷往時習尙守舊爲女子者不敢逃此苛役今則西化東漸習聞法蘭西之避孕美利堅之獨身恍然於夫婦道苦欲求學問之膨脹不可不先免肚腹之膨脹欲長保如花之貎尤不宜親家事之勞此無夫主義所以一倡而百和也雖然余竊有疑夫婦之間大欲存焉女子無夫固可以潔身而不能遏慾縱或强制一時恐難堅持到底否則處女何以春思寡婦何以私奔尼姑何以有私生兒如妙玉之清何以猶戀戀於寳哥如織女之仙何以猶惓惓於牛郎以是知碧海青天寂寞終夜無論仙凡胥難堪此倡無夫主義者幸勿以一時之矯情而致他日咬手巾擦檯角而悔無及也鄙人不才竊有通融之法於此蓋無夫主義宜改爲無定夫主義雖所增祇一字而自由之樂無限矣今於上海先設無定夫黨本會繼在各處設分會會章規定三等夫制甲種三年制女子與男子訂約三年以内認爲薹砧三年以外即同陌路乙種二年制丙種一年制法意同前如男女情意甚投不妨續訂合同如學堂之聘敎員然男子於訂約期内有不竭力盡其義務者得由女子控告法庭科以罰金供給女子添雇大副二副之用如是則配夫自由國無怨耦而吃醋爭風相打相殺之事可免國家賴以治安矣至於避孕之法無他縱欲自能不孕簡接反易受胎若固執無夫主義而至萬難恝置時私與男子略一接觸便致懷胎困頓産蓐轉與倡無夫主義之初意相背也 
[爲小失大説] [  愛]  
　　有設喩者云海濱潮退時如游獵之塲頗可游玩某地有甲乙丙三人乘潮退時嬉游其上見一大錨繫以巨練甲戲以足蹴之竟陷入練眼中不能出閲時旣久潮水將至乙丙乃勸甲斷其足甲意良不忍乙丙曰棄足事小性命事大請熟權重輕弗致後悔也甲曰足乃父母所生不敢毁傷也須臾潮至乙丙上岸而甲則如植地之木衝波突浪淹死海中夫甲旣不忍傷父母之一足而忍傷全身此其不能較量輕重愚孰甚焉然世上之因足而傷身者豈甲一人而已哉推一身而至於家國各省大小官吏爭一已之權利幾欲置大局於不顧直愛惜一足之微而頓忘全身之大也諸公諸公各國之潮將至矣幸各棄一足權利之小而共保共和全身之大也世不乏明逹幸勿視作童愛樓游戲文章而忽之 
[笑問] [  痴]  
　　發火鳴鎗利市多健兒私唱凱旋歌有人笑向將軍問昨夜南塘事若何 
[哀軍官] [  孤芳]  
　　東西響應盗如毛藍本千篇一律鈔隊隊長官親率領發財須看指揮刀 
　　頒來鈔幣便行軍通用居然徧四民却怪倡家輸出盛墨痕紙色嶄然新 
海外奇談 
[駝鳥羽毛之可貴] [  頌斌]  
　　譯某法報載亞斐利加有一地名好望角氣爽天高駝鳥頗多尾翅羽毛光潔飄翛殊爲可愛近年來一般婦女每喜以此飾冠愈多愈美於是羽毛價値因之大昂攷十五年前始有人蓄此鳥八十隻售其羽得値頗奢因此人爭蓄之一載中獲鳥羽一萬七千八百七十三觔値法郎三百萬枚越數年價更奇昂每駝鳥毛一觔値法郎一百零八枚此猶産地之價也若運往各國則獲利尤倍西暦一千九百十年祗英吉利一國買去鳥羽十八萬六千九百十八觔售價銀一千二百九十六萬一千七百二十五法郎蓋風尙旣開閨閣中皆不惜重資以購之　若舍此無可爲飾者較之我國婦女之喜用珠寶豈非巾幗性情中西若合符節耶風俗移人洵非虚語 
戲攷[  健兒]  
[淤泥河一名羅成呌關]  
　　唐建成元吉憤世民廣収羣雄以爲羽翼乃挑　高麗自請與蘇定方統兵出征假父命向世民借羅成爲先鋒以去其爪牙世民不敢違拗遣羅隨行軍至淤泥河蘇以殘弱之兵使羅率之出戰羅雖勇猛而部下士卒衆寡懸殊不敵葢蘇文敗回關中蘇責以不力欲斬之經諸將懇求乃囑令再戰立功贖罪羅出復敗回至城下己入夜見城門俱閉竭力呼援無一應者羅子春憫其父之忠不見信反遭慘禍持燈哭告蘇與太子必欲致我父於死地羅乃撕袍咬指以血書寃狀囑子持往秦 
 
 

Page 11

 
 
王府中爲父洗雪遂單騎殺入番營卒爲亂箭射死此劇滬上止見滿子善演過滿聲調悽惻做工亦激昂慷慨淋漓盡致 
小説 
[短篇小説奇女] [  龍]  
　　世界田野風景之美以法蘭西爲最鷄鳴犬吠如入畫圖即一傭力之人亦有薄田數畝故泥塗沾足而笑語甚譁 
　　時届伏臘村人咸烹羊炮羔斗酒相慰此固法國之特色也正在興酣之際忽遥見一女孩年約八九歳其黑如漆人類也而宛同野獸幾疑降自空桑手持短杖一呼嘯跳舞而來闔村大譁羣呼鬼至爭以閉門羹相待 
　　有自門隙偷覬者見其狀若畏犬嘷因縱猘犬出噬詎此女孩持杖猛擊犬驟斃而羣犬亦各竄乃操杖打門門堅不能入長嘯而去有好奇者蹤跡之見其緣樹直上捷於猱升倦臥樹杪交柯處如林鳥 
　　自後村人常見此女孩處深林密簀中摘食蔬菓夜宿高樹之顚無冬無夏不畏霜露身裹獸皮科頭跣足見人不甚懼而亦不敢近 
　　一日適田主來此諦視甚異乃以盂水置樹下伏人於暗隅少頃女來吸水伏者躍起女仍疾逸登樹田主好奇心勝必欲得之而後快於是復選弱女子數人各握瓜菓以爲誘始瑟縮而下乘間獲以歸 
　　入門後適有一雉懸於庖女瞥見之即一躍摘下剥食吞咽咯咯有聲乃爲之梳洗給以衣裳細騐其全體頗似内地種類而鄉人之來觀者均目爲野獸之族嗤田主之痴因閉諸密室馴其野性� 
　　某日大雪防者偶疏女即洞屋而遁飛行絶跡村農大懼糾人遍覓始獲歸口中嚶嚶無人能解田主携之家扶持豢飬頗費心力以女不喜烟火食如五味中之鹽五穀中之麥尤絶不染指某日主人開宴會於家呼女孩出令侍座隅以博客賞席間水陸珍錯窮極精饌均搖首不欲食忽離座奔赴門首池塘中捕青蛙數十頭以衣兜入分贈男女各座客己亦以手剥食若甚適口者客交相厭惡怒目向之而彼若甚詫 
職觧任受悚 
　　某王妃聞而異之欲一覩其狀使人取之則跳舞而至知其善馳逐也挈赴獵塲獸兎走於前能逐而得之無有免妃大喜朝夕善視之并懸賞雇一侍者以爲伴遂稍稍能製花草漸通言語蓋當時覆舟於海父母被溺漂流荒野人跡不至乃因樹構巢食生果以存活焉 
[皖江血傳奇（續四月十一日）] [  雨林]  
　　第十二折逼供 
　　（沉醉東風）（淨扮貴守上）看公堂三木己備辣手叚何妨嘗試成就好功名自今伊始量嚴刑弱質難支詐取供詞逼取供詞將無作有通詳大憲知 
　　本府已將女革黨秋瑾生擒成此奇功定邀保薦然無憑無據難復上台待本府升堂將秋瑾威嚇一番伊本婦人一受嚴刑自有口供了 
　　（夜行船）黨禍原非由我起興大獄不怕人知别具深心己成妙計今日目無餘子傳衆衙役伺候本府升堂（凈升堂介）（雜扮衆衙役持刑具上介）（旦扮秋瑾囚服上介）儂秋瑾今到法堂尙不知因何事故豈不可怪麽 
　　（前腔）自古官情如薄紙他慣會節外生枝無法無天爭名爭利人命視同兒戲 
　　（旦見凈介）儂充學堂敎員不過爲造就人才起見爾不知何故親率無數兵丁擁進堂中行同强寇學生等甫見爾面卽被槍傷儂一婦人橫遭奇辱爾如此野蠻舉動是何居心且爾搗毁學堂亦屬目無法紀爾能逃學界中人之公論麽（凈）爾與徐錫麟時相往來此次徐錫麟起事皖垣必受爾之指使且本府訪得爾平日與學生倡言革命久思襲徐故智以害一郡生靈第以本府防範森嚴爾尙未得機會今爾已爲本府擒獲可速將逆謀供出免受嚴刑本府或可從寛發落（旦怒視無）語介）（凈拍驚堂木介）左右速備刑具并給秋瑾紙筆令伊自畫供招（雜置刑具旦前取紙筆給旦介）（旦執筆書秋雨秋風愁煞人七字介）（旦擲筆介）（雜取紙呈淨介）（淨讀介）秋雨秋風愁煞人）淨大怒拍驚堂木介）此地并非詩會乃是法堂本府令爾自畫供招爾竟敢作詩戲弄本府本府知爾革命是實知爾與徐錫麟同謀是實知爾欲在紹興起事是實本府已定爾死罪那管爾供招不供招（淨怒容下介）（旦大笑介）好了好了儂今日亦得此好機會了 
　　（尾聲）英雄結局多如是漫道我身爲女子從今後巾幗鬚眉四海知 
　　儂與徐君同志得附驥尾死有餘榮然非貴福作威儂何能有此好結果乎 
　　國事如斯掩面啼山河風景總凄其含悲不爲關生死痛煞同胞程度低 
 
 

Page 12

 
 
   
 
