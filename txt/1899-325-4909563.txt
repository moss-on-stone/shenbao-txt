# 1899 - 325 - 4909563

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕來舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖萬讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出様本字跡太小　覧剌目難以翻閱復商放大字體改托本局用火號新字排印廣延名宿悉心校對方輿紀要三月間早已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封而後有二林齊校本庶不課購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑　找洋向經售處取書 
[論中國與意法二國交涉事]  
　　意大利人之索取三門灣也累月窮年相持不下其始自謂當和平商議决不力爭旣而屢派師船虚聲恐嚇迨見中國不爲之動則又改索鐵路之利以自相轉圜及近者法人因索廣州灣與中國多所齟齬則意入又聲色漸厲且時遣師船游弋海洋廣州灣者地居粤之吳川遂溪二邑間所産以魚鹽爲巨擘向時中國不甚措意至被法人所占始詳加考核知其中碯州一島獨扼險要萬不可割畀外人朝旨遂遣廣西提督蘇子熙宫保元春秉節往粤東與法國使臣從長計議在宫保若何處置目今尚未有聞然欲將已失之利收回恐亦大非易事僕乃於此有以窺外人之意計矣歐西英法德俄意諸大國及亞之日本平日互相雄長卽互積猜疑爾詐我虞各不相下及至與中國生釁則又傾心結納成見胥融遠者不必言試卽近事論之當十餘年前日本方以兼併琉球與中國積有違言幾至以干戈易玉帛法人卽乘此間隙翦滅我二百數十年不侵不叛之安南夫法與日非有深交也其併琉球與翦安南亦未必豫期相約也然日人見法力躍躍欲試中國徵兵轉饟听夕不遑卽夷琉球爲冲繩不復顧及中朝之藩服蓋逆料中朝無暇顧及於兹也幸中朝置琉球於不問專辦法事得奏大捷於諒山使法人氣爲之衰重訂約章得稍就範今者意大利本小弱之國也其幅員不甚廣其兵革不甚堅其國中度支亦不甚充裕而貿貿然敢要求我要地者則以中朝方與法人有交涉事宜也法人亦明知中朝重視三門灣處處嚴爲備禦决不能專心致志與法人相見以戎衣是以百折不回定欲將碯州砲臺占踞雖以宫保之威望素著亦不能使之俯首帖耳惟命是從然則中朝將專顧三門灣乎而碯州係東粤咽喉斷不容外人截我往來之路致咽喉阻塞呼吸不通將專顧廣州灣乎則意之兵力雖不及英法德俄諸大邦然中國當屢敗之餘傾全力以禦之尚或可以取勝若旣欲分兵以備法一面又與意人爭勝於洪濤漭瀁之中力之不支無待蓍蔡將於二者中割棄其一乎則臺澎旣畀於日旅順大連灣又畀於俄威海衛更被英人據而有之昔之滅我藩封者今日漸及於巖邑若再割棄中國更何有扼塞之區鄙人於無可奈何之中得有一策焉今夫攻玉者必先攻其瑕而後瑜乃可解以意較法法固玉之瑜而意則瑕也今當以情誼喩法人使徐爲後圖不必亟亟焉爭論碯州一事得以盡心竭力與意人設法磋磨意人苟所望不奢則稍稍給以利益迨事已就緒再理法人要索之端萬一意人竟負固恃强則張我三軍背城借一意無濟師之路不比法人之可從西貢徵兵幸而勝也不特三門灣仍隷我版圖卽法人亦可望其稍爲遷就卽不勝而苟無法人以迫之於外意人亦未必爲無厭之誅求洎乎意事敉寍方措置法人之所索庶前後次序井井有條而國威亦不致大損乎否則法助意之威意藉法之勢兩雄環伺於其側有不顧此失彼任其爭取一臠於樽爼間者哉牖下書生見同窺管不知羣公袞袞亦能采及芻蕘否也 
[諭旨恭錄]  
　　十月十七日奉旨翰林院侍讀員缺照例將崇壽轉補所遺侍講員缺著載昌補授分發浙江道程恩培直隷道孫寶琦王修植直隷知府袁世廉江蘇知府李盛鍾湖北知府王仁俟廣東同知劉學洙山東同知楊尊宸山西同知李嵩年陜西直隷州知州張登瀛四川直隷州知州胡鴻業四川知州戴賡唐江蘇知州保謙江蘇通判朱承昌湖北通判劉聚賢四川通判林獻英張家騏雲南通判岑兆鳳奉天知縣劉廷珍直隷知縣劉承德江蘇知縣洪冀昌龔心沂魏允濟舒昭爵河南知縣李殿林江西知縣邵作賓四川知縣劉國璨周啓藩直隷知縣劉景范江蘇知縣王敬銘熊育銳張應奎山西知縣金鴻智陜西知縣吳命新湖北知縣黄東岱朱寅忠四川知縣楊闓廣東知縣姚光耀廣西知縣羅家德福建鹽大使王鎭嵩何其琛錢國鈞廣東鹽大使崔永申雲南鹽大使江鍾文浙江批騐所大使程銘敬俱照例發往保舉江蘇補用道劉錫庚山東補用知州章文漢俱照例用分省補用知府魏景桐著免補知府以道員補用卓異知府押運江安糧道吳重憙著回任准其於知府任内卓異加一級卓異俸滿浙江處州府知府趙亮熙著回任准其每次卓異加一級仍註册候升前江蘇江寗縣知縣趙受璋著循例俸滿准其於知縣任内卓異加一級工部屯田司宗室郎中員缺著漙尚補授盛京工部主事員缺著鋆惠補授工部司庫員缺著保清補授欽此 
[詳述非南政治]  
　　徐家匯匯報云阿非利加洲南境人民分爲數種一曰疴丁多二曰那馬加三曰人馬拉大宜作塔此外又有一種謂之加弗勒回人當中國唐時深入其境强土人從回教土人抵死不從加弗勒者猶言不信道之人也迨明末葡萄牙人游歴至其地仍以加　勒名之然其類又判爲數族居分非南各處海濵自加不東倫敦起至生比司河長一千九百法里寛二百法里其中那逹耳與蘇路等處皆加弗勒族人所居英人旣攘那逹耳又欲併吞蘇路惟所弗拉以上非加弗勒族人之地向多野獸自西人墾闢以來百獸遠遁已成膴膴周原旋有德人移家至此因西歴一千八百五十五年英法意攻俄英人雇用德人從軍及事畢英人安揷所雇德人於加弗勒厥後子孫繁衍今已觸目皆是此項人旣非黑種亦非黄種乃自成一類者也加不多沙土雨澤稀逢中國雨水每年約得三尺三寸加不則每 
 
 

Page 2

 
 
年僅得二寸許中有數處僅得一寸幸英人所濬河港頗多便於灌漑東方多植樹木西方則絶少人民中有三分之一以畜牧爲生特富於羊數以千萬計牛亦不少馬爲亞剌伯種又産鴕鳥英人畜之頗獲大利葡萄多於他處四倍菸稻木棉亦蓬蓬勃勃獸則以獅虎犀豹爲多礦産首推金鋼鑽石西歴一千八百六十七年有獵人之捕鴕鳥者經加不迤北之格利茄地方見一童子手持金鋼鑽石作僚丸之弄其價可值一萬五千五百弗郎克又加弗勒人得鑽石一枚號爲南非景星價值六十二萬弗郎克一千八百七十一年英人攘格利茄七十二年又攘肯勃來僅給波爾司人二兆二十五萬弗郎克此外尚有銅礦去大西洋一百四十五法里有一處每年得銅二萬墩售之獲利十五兆弗郎克礦外築有鐵路以資轉運迤西有島産鳥糞售以壅田可獲厚利産鹽亦盛别有温泉盛產鐵硫官制自一千六百五十二年至一千七百九十五年經荷蘭人設巡撫一員自一千七百九十五年至一千八百二十五年英人也設巡撫一員一千八百五十三年設上下議政院一千八百七十二年政由自主英人所設巡撫聊爲籠絡實無大權惟英人之抵埠者可免納稅而已國内設大臣五員經理農礦獄訟等事下議政院議員七十四人五年一任上議政院議員二十二人英德法波爾司等人之寄籍於此者均可充之其地除加弗勒人外皆爲白人析而言之荷人居三分之一英人居六分之一德人約九萬名口所奉之教天主耶穌回回聽人自擇設有公學三一爲白人公學二爲各種人公學 
[使節過津]  
　　天津國聞報云欽命查辦事件大臣剛子良中堂由上海乘某輪船北上本月十六日下午行抵津門督憲裕壽山制軍以下各員均在車站迎迓中堂接見之下暫駐吳楚公所行轅至十七日七點鐘時卽乘火車入京恭覆恩命壽帥率同司道寄請聖安然後握手言别 
[募勇防盜]  
　　廣州訪事友人云邇來省城各處劫案頻聞兩廣督憲譚文卿制軍思患預防除札飭開辦團練分設保甲局實力整頓外復委前南韶連鎭總兵黄鎭軍金福會辦營務處招募精壯勇丁五百名勤加訓練擇地立營認眞跴緝以戢强暴而安閭閣特未知鎭軍果能不負委任否也 
[接錄江蘇撫憲整頓吏治章程]  
　　稽查宜設簿也夫居官亦須自立課程然後有所考核此後各州縣務將票差記案押犯摧查四項各立一簿如票差簿凡准理各案隨時逐一登記分班分里摘叙案由註明票差姓名月日所定限期一有逾限按簿提比交冬農隙比案尤宜勤必俟審結乃已一記案簿每結一案記明日期摘叙審斷情節命盜各案則無論已結未結一併登記或獲犯或逃凶或案已審轉或盜已獲辦逐日註明以備查考一押犯簿分别内外監覊押枷鎖交保各項每月清查一次應訊應釋者隨時辦理訊結卽釋有須取保者可簽差帶交公局紳耆具領勿俟紳耆到堂取保始釋以免久覊囹圄致滋拖累并嚴禁丁役需索虐待其户婚田土錢債細故牽連人証槪交店保或待質所不准混收監覊卽監覊各犯亦宜仿造前人覊所活板法勤加滌除以免疾疫淹斃嚴寒酷暑尤宜加意至於捐給粥藥棉衣之類是在良有司之各行其惻隱之心也一催查簿凡查簽硃單等事載之隨時催銷免滋弊竇以上四簿卽派一書手逐日逐簿登記置之案頭任便繙閱觸目警心庶免遺忘拖延並備上司提查如不遵照設立一經提查或臨時揑造定行分别懲處　規費宜裁革也蘇省州縣到任向聞有由漕總送洋銀或千元或數百元不等名曰到任規他如收差有費傳呈有費坐堂有費下鄉有費甚至差役鄉保承充亦須繳費夫至差役出資承票其虐民尚堪向乎鄉保納費其取償於民何止倍蓰官受其賄安得不聽其苛索恣肆何異官之自剝民膏也亟應一律嚴行禁革乃竟有藉事革除書吏希圖重收規費者尤屬貪鄙無恥總之官受吏胥之財卽屬擾民之據各牧令務宜痛除積習嚴行禁革如有仍蹈前轍者查出嚴叅不貸一邪正宜鑒别也十室之邑必有忠信州縣親民之官采風問俗考察利弊必賴本地正紳爲之輔佐始能日臻治理然正紳不肯出入官衙而劣紳偏多串同吏胥丁役於中漁利擅作威福地方官果能察知其孰賢孰否分别親之遠之其才德兼優者隆以禮貎加以奬勵其素行不端把持奸狡者破除情面據實禀請懲辦又不時因公下鄉問有耆德孝子節婦卽當衆奬賞有逆子悍婦行兇滋事者傳到當面責飭似此彰善癉惡民風自逐漸純良矣此稿仍未完明日再續登 
[械鬥未平]  
　　廣州訪事友人云著名匪徒傳贊開等與李奀公昭等相持不下數月於兹近復因勒收行水銀兩各樹一幟誓决雌雄一日互相械鬥擊斃李黨一名從此仇恨愈深日思報復正未知何日始克敉平也 
[錢業罷巿]  
　　揚州訪事友來函云邗上近日錢價飛漲巿中所用墨西哥銀卽俗所謂英洋者每元兌制錢八百六七十文若小銀元每枚僅易錢八十文本月十七日有某營勇丁入城購物隨至某錢鋪兌錢始以論價不合已有齟齬之意繼見小銀元較大洋銀竟懸殊若是不覺訝然時旁一勇丁向店中人解勸店夥又不善詞令以致勇丁忿不可遏相與揮拳將店中零物悉行毁壞嗣經路人排解勇始悻悻而去比至第二家亦復如是於是接連數家皆被羅唣事爲營官某軍門所聞立派管哨某君督帶親軍前往彈壓各錢鋪執事者亦飭人至會館報信俄頃通巿各錢鋪一律閉門江甘兩邑宰聞信請錢業董事趙君立刻勸諭各鋪照常交易至其中曲直是非自有營官秉公判斷趙君遵卽前往各鋪再三開導各鋪不允迨至十九日始交易如常說者謂大洋銀與小銀元價值如是軒輊於理本不公平是則各勇之鹵莽固宜懲而巿儈之把持似亦難於輕恕也 
[甬江火警]  
　　寍波采訪友人云本月二十二日之晚三點鐘後郡城察院對門元益現兌錢店樓上忽然火起時適風自西南來走石飛砂龍吟虎嘯以致火乘風勢益復烈烈轟轟頃刻間察院西轅門及鼓亭付之一炬大門亦焦灼不堪雖各水龍四面圍噴竟若以杯水沃車薪於事一無所濟時督辦浙江防務李健齋爵帥方駐節察院軍裝火藥高積如山深恐殃及池魚關係非淺急飭水龍局夫役將西首孟順興雜貨店拆卸俾火不能飛越鴻溝一面督率親軍掘去後墻搬運火藥槍彈其時東西兩街已徧地皆火迨救火者毁去東首恒益醬園屋宇而西首庫橋畔張聚成紙店忽又岌岌可危直至西門外麗安水龍會中人盡撤庫橋畔河棚祝融氏始興盡而返是役也面北者東至恒昇布莊圍墻止西至庫橋畔止面南者東至察院圍牆巡更弄且西至庫橋畔止計燬去　華帽店福記南貨店奚裕森絲線店方泰和銀樓新萬興點心店周裕泰漆店元益現兌錢店得泰肉鋪大春堂藥店其香香粉店某姓餅店恒益醬園孟順興雜貨店同和南貨棧恒順磨坊徽州某水作共計一十五家樓房六七十幢誠巨劫哉 
[浙省官塲紀事]  
　　杭州訪事人云浙江臬憲李健齋爵亷訪前因辦理防務帶印赴寗波嗣奉上諭命專統防營撫憲劉景帥遂委杭嘉湖巡道陳養源觀察署理臬篆爵廉訪聞之卽將印信封固委監印官劉二尹齎送回杭本月十五日二尹抵省將印信送呈陳觀察收受并赴各憲轅禀到○浙江提督學政文大宗師試竣紹興暫回節署本月二十一日辰刻命駕至下馬頭登舟按臨湖州舉行科試○江山縣廣濟驛驛丞缺經藩憲委試用從九品李少尉景憲署理定海廳衜頭司巡檢缺委試用未入流郭少尉家瑞署理○下城保甲總巡候補縣秦大令覲榮旣奉上憲委札卽擇期本月十六日到差任事 
[温郡官塲紀事]  
　　温州訪事友來函云英國駐温領事官嘉福祿君於本月初一日晨偕前任領事阿連君詣道轅拜會王心齋觀察觀察迎入花廳茗談良久旋於初二日晨往江心寺答拜禮也○前英領事阿連君已於前月二十二日交卸本月初七日附招商局豐順輪船赴滬 
 
 

Page 3

 
 
○新署温州鎭白海山鎭軍於本月初一日接受關防護理鎭篆之胡星貴游戎仍回中衡游擊本任○前任温州鎭劉吉園鎭軍曾擒獲匪首張道地蕭桂宋左亭等先後正法地方得以安謐兹當去任之際紳董公建生祠以隆報饗○去歲夏秋之際米價昻貴人心惶急異常温處道王心齋觀察捐廉運米設局平糶民情感戴遐邇翕然邇經地方紳耆公製匾額一方德政牌兩對筮吉本月初六日鼓吹衣冠恭送入署觀察再三謙讓然後收受 
[白下官塲紀事]  
　　金陵訪事友來函云省垣地方遼闊良莠不齊每屆冬令宵小叢生閭閻難以安枕大憲關心民瘼每歲秋後卽責成保甲局委員邀請地方公正紳董各分地叚籌捐經費添雇民更專防盜賊名曰冬防今屇九月中旬城内東南西北中五路保甲總巡均奉保甲總局憲江寗府劉嘉樹太守檄飭循例舉辦十月之朔南路所轄已設局開辦其餘各處尚未踵行以是鼠竊狗偷層見迭出兩江督憲劉峴帥深悉其弊特於日前札委候補道何詩蓀觀察維樸那鐵珊觀察良分投省垣曁外府州縣抽查各處冬防保甲辦理是否得力務令一一造册具報○淮揚海兵備道桂薌亭觀察之瀛眷久寓白門上月十八日觀察因公返金陵先赴船板巷私第小憩旋詣督轅禀謁劉峴帥面陳公務良久辭出遍謁當道諸君以及舊時寅好俟將家事稍稍料理卽須回任大約當有一月勾留也○江安糧道庫大使唐叅軍億年禀報丁憂由江寍藩司詳謂督撫兩憲咨明吏部以舒大使蘭升請補是缺詎料咨文被驛遞浮沈部中遂另以王大使錫珍補授大憲聞信心竊訝之然已挽回無術只得先飭舒大使赴任一面補咨吏部請以王大使改選他缺吏部援例駁之刻下王大使已於月之十八日領憑到省禀謁各大憲未識大憲將舒大使作何處置也○每屆冬令省垣各大憲循例委員設廠放粥以濟飢民邇者聚寶通濟旱西三門以及江北浦口鎭均已委人經理惟因帑項支絀只振土著飢民其餘外府州縣早經通飭各地方官截留振卹故儀鳳水西兩門不復設廠現在奉委各員已陸續赴善後局請領經費料理支搭蘆棚修理鍋竈督憲劉峴帥時恐開廠時飢民麕集肆意騷驛特委松秀峯觀察峻劉紹銘觀察秉楨方啓南觀察碩輔分往各廠彈壓以免滋生事端 
[留守蒞申]  
　　鎭浙將軍常鶴卿留守入都陛見事畢由京南下道出滬江昨日行旌旣至卽命駕至洋涇浜泰安棧暫駐大約小作勾留卽赴六橋三竺間雍容坐鎭也 
[憲閱城]  
　　昨爲江海關監督蘇松太兵備道余晉珊觀察閱城之期清晨排齊全副執事會同提標右營叅將廖楚材叅戎督率上海縣主藍雲峯大令城汛張縵雲千戎從大東門登城察看一周仍由大東門下分道回轅 
[觀察謁客]  
　　昨日蘇寗鐵路總辦潘芸笙觀察命駕至敬業書院拜會新任上海縣主藍雲峯大令適大令隨同江海關監督蘇松太兵備道余晉珊觀察閱城遂由家丁擋駕 
[興修縣署]  
　　前任上海縣主王欣甫大令交卸篆務後行將出署昨日署中辦差人役雇就工匠將頭門照墻等處粉刷一新以便新任藍雲峯大令選擇良辰賦鶯遷之什 
[捷足先登]  
　　寓　西商每屆春秋二季於賽馬賽船之外例有互賽足力之舉前日踵而行之午後由健步者數十人至賽馬塲捷足爭先風馳電掣計共四次勝負分焉惜無費長房縮地之術以與一角雌雄耳 
[上海縣署紀事]  
　　江海新關巡丁戚寶山朱桂福辦公舞弊經英界公堂讞員翁笠漁直剌拘獲派差押解上海縣署禀請縣主藍雲峯大令從嚴　辦到縣之後大令飭差别分看管聽候嚴懲○法界公堂讞員朱森庭明府移送胡明培妄控洪姚氏捲逃一案到縣請澈底根究藍大令飭值差看管候訊 
[馬路工程局紀事]  
　　日前楊家渡駁船户華三和林海隆等在船中賭博突有王裕清孫度生二人潛入艙中攫取洋銀以致互相毆擊陳阿虎解勸不服被孫推墮浦中幸凶占滅頂事後奔投捕房聲訴捕頭令移解馬路工程局局員司徒貽芬司馬研訊之下因值皇太后萬壽期内免予施刑判罰去華林二人兩日工資以示懲儆陳不予深究王孫各枷號一月至前日有楊瑞林者投案聲稱小的向以製豆腐爲業與王孫相識今願具保出外安分營生司馬准之令地甲帶案略詰數語疏枷開釋○前日水巡丁拘獲抗繳捐欵之船户周友生解案請訊周供小的係安徽桐城縣人篤巢湖船爲業船主湯姓實因初來滬上不知章程非敢抗捐惟求寛典司馬不予深究著卽釋去○前日包探黄量海巡邏馬路中拘獲竊取毡帽之蔣桂山解經司馬研訊供小的係松江府屬婁縣人實因貧無聊賴不得已而行竊尚求恩宥司馬判責一百板飭汛捕驅逐出境不准逗留 
[英美租界公廨紀事]  
　　前者職員陳賢錕赴兩江督轅控某署已故刑書齊桂齡之姪竺卿串同王吉樓等在外招摇誑騙督憲劉峴帥飭屬將王拘獲發府訊究陳不知何故延不到案雖經一再札催迄未投到備質近日查悉陳偕其弟子培賃居上海美租界歸仁里因札飭讞員翁笠漁直剌移提直剌卽飭差將陳子培提案諭令交人保出速赴督轅候質○前日太古洋行買辦梁成謙家逃去婢女一口偵騎四出杳無影蹤近日忽接鎭江友人來信知此婢實被拐匪金其堂誘至鎭江刻已將金扭赴丹徒縣署禀請就近訊辦因卽赴英租界老巡捕房訴明情節請移歸公堂辦理柏捕頭允之禀請讞員翁直剌備文前往提歸直剌謂拐匪旣在丹徒縣境擒獲例應就近懲治似可毋庸提廨○職員劉祺遣丁控某善堂司事賈春華卽賈花秋欠銀不還直剌准詞飭差將賈提案押候訊追○美商鴻源紡紗廠洋人投該管領事署控棉花掮客陸杏林欠交所定子花數百擔領事某君准之照會直剌請提陸訊追直剌卽飭差拘獲押候訊核○森盛恒茶棧主周志岐控川沙曹恊泰布店主曹燮卿欠交所定標布請提案究追直剌准之立卽簽差往提不意曹消息靈通早已避匿他處差役無奈祗得將曹子進生提至公廨禀知直剌直剌著押候訊明核奪 
[法租界捕房紀事]  
　　行竊來往長江一帶各輪船之著名賊犯楊阿寶陳記榮胡文章前被包探拘獲解送公堂讞員朱森庭明府訊供之下以目今並未犯案且均患腫脹之病因卽從寛開釋詎料楊陳二犯甫經釋出卽於前晚相約至海琛輪船竊得皮箱一口携之登岸突經包探邏獲帶入捕房開箱檢視内儲公牌奬札文憑想係宦途中人所失爰據情告知捕頭捕頭著楊陳押候解送公堂禀請訊究○昨日清晨牛販某甲手牽童牛二頭行經鄭家木橋南首被偷兒將繩割斷牽去一牛因卽投報捕房捕頭立遣包探查緝旋知此牛在八仙橋左近某牛行及往弔贓賊竟乘間沈逸遂將牛帶回捕房留候失主認領○前日蟻媒某甲行經租界中途遇流氓某乙欲向分肥不遂所欲以致口角爭毆適爲包探所見一併拘送捕房捕頭令押候堂期解請訊辦 
[美租界捕房紀事]  
　　昨晨偷兒王阿六掩入西華德路粤人某姓家竊取衣物携之而出五百十二號華捕見其形狀慌張因卽拘入捕房捕頭令押候解送公堂禀請讞員翁笠漁直剌訊究○昨晨竊賊余阿三闖入頭壩某姓家竊得衣服若干件携至某押鋪質錢適被包探邵某拘獲帶入捕房捕頭令押候解送公堂禀請訊辦○前晚小流氓張阿春吳桂生李金福不知因何在漢璧禮路互相毆擊三百二十七號巡街華捕喝阻不依因卽拘入捕房捕頭令押入乞丐牢一宵然後斥釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖學觀風]  
　　安慶訪事友來函云安徽提督學政綿大宗師刊就觀風題行知各府州縣學教官頒發生童限明年八月交卷想懷才抱璞之倫定能各獻所長以備大宗師輶軒之採也兹將各題照錄於左生員四書文題召太師日經文題君子萬年福祿宜之詩題賦得一簑烟雨憶吳淞得淞字五言八韻經古題蟻穿九曲珠賦以流俗之言具含妙理爲韻九河故道攷鄉三物教萬民而賓興之解曾子子思孟子言義利之辨論問温公通鑑朱子綱目體例異同擬唐魏徵再上十思疏博浪椎河源槎别墅棋錢塘弩各七律一首不拘韻童生文題不亦君子乎賦題蒙以養正賦以蒙以養正聖功也爲韻其餘各題與生同 
[甌東試事]  
　　温州訪事友來函云永嘉縣查石笙大令於本月初二日開考文童已冠首題必先利其器至大夫之賢者未冠首題友其士之仁者通塲次題抑而强與詩題賦得霜葉紅於二月花得紅字○樂清縣盛宇堂大令舉行縣試已冠首題或問子産至問子西未冠首題雖蠻次題乃積乃倉詩題賦得十月先開嶺上梅得先字○瑞安縣華筠如大令舉行縣試已冠首題是爲王者師也至子之君次題則修文德以來之詩題賦得幸見昇平大有年得年字未冠諸題未詳 
[英美租界晚堂瑣案]  
　　粤婦梁羅氏與親戚楊阿日扭控唐瓞生拐賣童養媳讞員翁笠漁直剌倩襄讞委員張柄樞司馬訊供諭令將唐押候補提見證人梁王氏前晚升堂研詰梁羅氏供小婦人隨夫僑寓天津曾撫陳少庭家婢女春梅爲童養媳適唐回籍託將春梅順道帶回不料唐心存叵測佯稱春梅已交與胞姊帶去揑造假信藉詞搪塞迨小婦人回粤查悉情形赶卽至滬尋覓幸得途遇盤詰支吾叩求嚴究梁王氏供詞略同唐供小的向在全安棧執業前年辭歇後曾至湖北生泰洋行略圖餬口所有梁王氏之養媳小的帶至上海交其姊領去被費與虹口頭壩路張恒茂米店僅得身價洋銀十五元此事並非小的所爲求恩鑒核司馬謂春梅被賣已閱四年何得此時始控追惟唐負人所託咎亦難辭著賠洋銀七十元押候一月内如數繳案給梁羅氏具領方准開釋○全安棧股東何少山胡麗山高偉堂方卓橋控執事人唐惠東藏時　據掯不算帳前晚直剌倩張司馬提訊高方二人臨審未到何胡投案同供小的等係廣東香山縣人光緒二十二年五月與唐股開全安棧共計十四股每股銀三百兩小的等祗有三股唐得一股餘股另行糾合倩唐經理一切不料唐竟心懷叵測吞没洋銀約二千數百元小的等查悉儶令算帳游約至今已閱三年之久顯見有意圖吞現小的等不願作此生涯而唐藏匿帳簿不肯算明不得已來案控陳求恩究辦唐供向在木輸船局執業棧務本非素悉實被何等糾令入股并總理一切事宜並未將帳掯匿總之盈虧皆可理算何必常來滋擾司馬著將唐押候交保出外速將帳簿繳案核算兩造唯唯而退○王三郎同媒人黄永福扭控岳母朱楊氏將妻藏匿直剌倩張司馬提訊王供小的係崇明人駕舟爲業傭於岳母家已閱三年旋由黄作伐贅小的爲婿近日小的因事回家欲將妻帶回岳母不允致被扭控案下尚求明鑒黄供王娶朱楊氏之女爲　確由小的爲媒求恩公斷朱楊氏供小婦人自丈夫去世後僅遺一女孤苦無依前年由黄撮合贅王爲婿原冀承朱氏香火并將小婦人養噡不料近日王忽聽人唆使强將女兒帶回意圖抛棄小婦人不肯供養叩求恩斷司馬謂王誼關半子不應與岳母爭訟著當堂服禮嗣後照常奉養岳母不准將妻領回違干提究○前者洋務局委員朱鏞卽朱月生遣丁王貴控妓女沈金寶卽李紅玉圖賴所借洋銀二百元翁直剌訊供之下諭候傳中人陸金姐卽沈陸氏又卽闕秀清到案再訊前日原差將陸金姐傳到直剌倩張司馬覆訊王貴投案供稱此項欠欵内有一百元由金姐各家主母取去小的目覩其事求恩究追沈妓供小婦人贖身時所需費用俱向親戚借來並無向朱老爺借銀之事金姐供朱老爺所借之欵親送至妓院交與金寶之母餘不知情司馬謂朱鏞係有職人員不應貪放妓債不顧廉防已可槪見此欵應不准追著各具結呈案 
[好行其德]  
　　四明袁君寓滬有年聲名俱泰今歲五旬晉一適舉丈夫子現將彌月以湯餅筵資移助施粥經費爲郎君種福計交到洋二百元并悉袁君此次並不受賀亦不分送喜蛋敝同人旣欽高誼復荷仁施特綴數言藉伸謝悃[  上海六馬路仁濟善堂董事嚴信厚楊廷果 
黄宗憲朱佩珍施則敬劉芬謹誌]  
[金陵官報]  
　　十月十八日徐州道桂嵩慶到見候補道何維樸那良均奉委抽查冬防保甲署常州營遊擊朱連勝會辦吳淞開埠事宜新授鎭江府向萬　辭知縣會麒麟　見巡檢郭以倫奉示寫履歴候補道松峻聚寶門劉秉楨通濟門方碩輔漢西門均奉委粥廠彈壓差知縣董汝誠禀知赴江北公幹候選州同朱正元到由滬來揚關中　　稅　員巡檢何乃蔚謝委卽辭江安糧道庫大使王錫珍到由京來 
[蘇省官報]  
　　十月十六日知縣朱福濳禀謝奉飭廿一年分海運案内蒙保俟得直隷州後加知府銜巡檢楊培之由滬見道憲回正任靖江縣典史瑞成禀知交卸代　　縣縣丞任事回省府照磨梁鼎元禀謝奉飭廿一年分海運案内蒙保以縣丞用管駕靜平輪船把總簡傳斌禀知赴滬公幹卽辭在任候補知縣正在寶山縣縣丞恩厚　知由　引見回省並銷管解亦餉差五品頂戴指分江蘇試用典史張桂森浙江人禀到○十七日署靖江縣朱禀到並謝奉行知准部咨奉特旨仍照原保給奬以知縣遇缺　先卽補知縣胡智澄禀謝奉飭廿一年海運案内蒙保俟得直隷州後加四品銜分部主事朱寶文辭行進京管帶太湖水師正前營叅將許國祥辭赴蘆墟會哨管駕飛槎輪船千總　嘉林禀知上海回並奉撫憲委派隨同牙厘局總巡查卡○址八日同知姚體羲知縣盧懋善均禀謝飭知奉藩憲甄别加考留省補用又鮑德麟禀知由江震公幹回正任荆溪縣　　輝知縣王邦鼒均禀謝奉委發審局差上海縣縣丞劉定榮禀到府經歴程楚雄禀謝奉飭秋審宁内蒙給勞績班署事一次巡檢孫鑑儕禀謝委署丹徒縣高家司巡檢又白福兀禀謝委署太湖廳東山司巡檢事道庫大使潘應溥禀謝寶山縣典史事准補溧陽縣典史吳延禧禀謝奉飭赴任典史祝鵬年禀謝委署長洲縣典史事○十九日通判徐振常禀辭解餉赴都知縣陳寛蔭禀謝奉委北路總巡差又馬枚禀銷上海縣帮審差上海縣縣丞劉定榮禀辭回巡檢王兆符由寗見制憲回○二十日通州汪樹堂禀到靖江縣朱禀辭知縣　重光禀謝奉委錫金厘局差兩淮候補鹽知事孫景汾順天人由揚州來准補陽湖縣主簿傅淇禀知交卸代理丹陽縣主簿任事回省縣丞范景賢禀謝委署寶山縣主簿事從九　滋汾禀知交卸代理長洲縣典史任事並謝委署震澤司巡檢事又沈承裕禀謝委署無錫縣典史事委署長洲縣典史祝鵬年禀知本日接篆任事 
[邗江官報]  
　　十月十五日淮南局員戴分轉委脩新城各卡房郭鹺尹鼎臣辭赴壩工張分轉鎭清禀知赴省○十六日儀徵縣張大令樞公幹到揚鹽捕營劉都戎玉晶由下河巡哨回○十七日五河鹽釐局席觀察匯湘過揚 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十月十六日京報全錄]  
　　宫門抄○諭旨六道錄前○續前摺○十月十六日吏部翰林院廂紅旗值日宗人府引見十五名吏部五十七名侍衛處二名○禮王等仰山窪合操覆命○董福祥聶士成袁世凱馬玉崑張俊請訓○盛京刑部侍郎清銳請訓○杭州副都統德濟請訓○瀅貝勒請假五日○吏部奏派稽察右翼宗學派出黄思永○召見軍機董福祥聶士成袁世凱馬玉崑張俊清銳德濟○續前摺譚鍾麟復從而飾說之抑又不知公義之甚矣復查商人陳復昌半年之久共抽厘銀三萬餘兩王存善並不追繳任其拖延及至接辦委員追繳時又朦混開支銷去二萬餘兩祗餘銀一萬餘兩半年僅收銀一萬餘兩已與王存善原禀每年繳銀十萬元之數大不相符且此一萬餘兩又撥抵革商押餉是半年之久公家未得分毫商人固屬狡延而該商則由王存善自招若非串通王存善果所司何事一任其拖延公欵也且撥抵革商押餉亦應由商人繳銀到局由局再發給革商何得並未先事陳明輙以公欵私相授受而譚鍾麟奏稱商人所收火水油厘銀除照章支銷外餘皆撥抵舊商長繳之餉並非任聽濫支等語夫以抽收三萬餘兩之釐銀而卽聽其支銷二萬餘兩尚謂其非濫支可乎所謂照章不知此等濫支有何章可照也又查王存善所造光緒二十四年自二月至八月月報内開輪船及洋式帆船進口免火水油厘四十萬零八千餘箱是凡輪帆船進口之火水油補抽局俱免厘矣據臣調查商人帳簿而輪帆船載進之火水油復皆完納補抽厘銀商人納厘王存善册報以爲免厘則此四十萬箱之厘金又盡歸其中飽矣且王存善侵蝕不特厘銀已也火水油一項除抽釐外向章加抽經費銀自光緒十九年王存善接辦補抽局是年共解火水經費四千四百餘兩二十年僅解銀四十餘兩二十一年僅解銀八兩餘二十二年至於毫無解欵二十三年始復解銀一千九百餘兩二十四年至撤差日止　銀一千六百餘兩善後局皆有案可稽若非侵蝕何以由數千兩頓减至數十兩數兩以至於毫無可解其侵蝕經費確數臣倉卒間雖未能查明然卽其侵蝕厘銀觀之亦可决其有弊矣臣查火水油厘一項實廣東進口厘金大宗前補抽局委員王秉恩創訂章程本爲妥密王存善接辦因章程太嚴不便侵蝕於是設法散退公私商人另以王商承辦包斷額餉遂使正帑不能加增嗣是侵蝕愈多愈無忌憚至有一月餘之釐銀分毫不解者矣至有半年之厘銀任聽商人不解者矣甚有四十萬箱之釐銀盡歸中飽者矣其敢於舞弊而不顧者得計尤在於私出印票使所收之數總局無從核對卽此一欵合計歴年侵蝕已不下數十萬此王存善變亂局章舞弊營私之欵一廣東輪船拖渡照章每年在善後局繳餉由善後局發給執照准開行王存善於光緒十四年六月間擅改定章令各輪渡在補抽局繳餉私發給該局印簿致有不領善後執照僅有該局印簿者亦有經過各厘卡查騐並無該局印簿及善後局執照僅憑王存善片紙過卡者亦有持補抽局關防之局片查騐放行者據河口厘廠禀繳有案可查夫旣不領善後局執照則各輪渡應繳餉銀實係若干善後局何從查核善後局旣無從查核該局所收渡餉安必其無侵吞王存善若非有意侵吞何以更定章程並不預先禀請此等情弊非私收船費卽串通商人暪騙釐金明矣此事直至上年十月查辦之際始據王存善禀稱請先發空白渡照百張隨時塡給臣查王存善私發印簿自六月起歴四五月之久並未禀報立案及　查辦時 
六月間卽改用印簿十月間始據含糊禀稱以事後之禀爲事前之案各省公事焉能有此辦法禀報稽遲其罪小未經禀報擅改定章其罪大擅改定章其罪小改章以遂私圖其罪　此王存善暗侵公項之欵一輪拖各船經由補抽局抽釐故意刁雖必得規費始肯放行商民莫不憤怨其各船所繳規費查有永華興致祥利濟和記永安等公司簿據甘結可憑者共銀八千九百餘兩廣東輪拖各船共八十餘隻僅查得五家公司規費已及九千兩其餘槪可想見而譚鍾麟奏稱各船月繳規費多寡不等訊據巡勇帶弁共認私收不諱王存善雖無私受亦非徇縱而日久失於覺察有千例議等語是該督之意不過以爲王存善罪止失察耳夫以五　公司之規費已及九千兩若合八十餘隻輪拖計之所得規費不下數萬兩如此鉅欵豈一二巡勇帶弁所敢私收者且輪拖各船每月照章繳餉三十餘兩該局規費每月有至四十餘兩者戲船魚船每水照章繳船費銀二兩該局規費至有每水三兩餘者規費反多於正餉又豈一二巡勇帶弁所敢私收者譚鍾麟謂王存善無私受非狥縱商簿確鑿　有王存善名字該督何以並不查核此王存善訛詐商民之欵一士綢一項據王存善呈臣清册與報厘務局季册比較自光緒二十一年起至二十三年止查核季册共收銀二十五萬一千七百餘兩而清册所載實收銀二十七萬餘兩較季册多一萬八千餘兩數目叅差其有侵吞情弊灼然可見據王存善聲稱清册係除支銷未除津貼之數季册係全除津貼支銷之數故季册數少清册數多然照所稱核算兩册數目仍是不符且亦必無除支銷未除津貼之理查造報清册向章無論何欵有應支銷之處或全行開除只列實存之數或全行不除彚列總數斷無有除有不除含混列數之事况一成津貼除給商人八厘四厘外所餘卽爲局中費用是津貼之外並無所謂支銷旣無支銷安得有除支銷未除津貼之說季册清册皆出一手果使實徵實報數目何至兩歧迨查訊時猶以已除未除飾請狡辯其貪墨姦狡誠爲罕覯譚鍾麟奏稱土綢收支數目清册與季册不符據稱係清册誤繕難辭疏忽等語夫造報清册關係國帑自宜審愼豈容率意誤繕且王存善初次清册與季册不符臣亦恐共偶爾誤繕飭令重造及二次所造仍與季册不符若曰誤繕何至一誤再誤僅予以疏忽之咎是凡侵蝕公欵以至册報不符者皆可以疏忽原之乎至譚鍾麟奏稱以印册爲憑逐細核算僅不符銀一百三十六兩是猶偏聽王存善已除支銷外除津貼之狡詞夫以一萬八千餘兩之侵欵爲之避重就輕設法减至一百餘兩則貪墨之吏何所懼而不恣爲中飽王存善兩次所呈清册兩本一存廣東藩司檔案一隨摺齎呈軍機處以備查　清册所列各項收數比較善後釐務兩局册報互有出入臣彼時因交卸在卽未及逐欵查明卽土綢一項三年合計實侵蝕銀一萬八千餘兩此王存善册報侵蝕之欵一土綢一成津貼除給商人八釐外尚餘二釐及至光緒二十四年僅給商人四釐尚餘六厘以二釐計每年應餘銀二千兩以六釐計每年應餘銀六千兩此項銀兩據王存善聲稱用作雇人查緝及充花紅並代完洋商未經報厘之貨洋商百貨往來究屬代完何貨花紅每年若干分查緝雇用若干人均未能切實指出詳晰造報之王存善影射肥私之欵王存善每年開報土絲項下緝私綫工銀八百餘兩臣查土絲釐金旣另有專廠抽收其臺砲經費又有商人承辦與補抽局毫無干涉王存善憑空朦禀開報緝私經費實爲有意含混譚鍾麟奏稱土絲緝私月支銀六十六兩有奇經總局核准並非含混等語不知當時核准卽是爲其所朦補抽局旣無抽收此項釐費之權自不應領緝私之欵而督臣及總局司道護從前失察之罪反以曾經核准並非含混爲詞是視冐支冐銷爲固然矣此王存善冐銷中飽之欵一油釐一項王存善經查究之後初則禀稱有在限内之釐銀一千一百餘兩已交接辦委員尚存已踰限之釐銀三千餘兩待繳後又禀稱交過接辦委員一千零四十餘兩尚存六千餘兩待繳前後兩禀數目叅差至三千餘兩之多顯屬朦混此摺未完 
 
 

Page 14

 
 
[光緒二十五年十月十七日京報全錄]  
　　宫門抄○諭旨五道錄前○續前摺○十月十七日户部通政司詹事府正藍旗值日户部引見十二名禮部七名内務府四名○溥頲歡調盛京刑部侍郎恩○清銳謝調盛京户部侍郎恩○崇勳謝授刑部左侍郎恩○烏里雅蘇台叅贊大臣奎煥請訓○黄思永謝稽察右翼宗學恩○琦侯趙舒翹各請假五日○召見軍機奎煥○續前摺譚鍾麟奏稱王存善卸差時油釐已塡票者一千餘兩未塡票者六千餘兩並單開店各銀數移交接辦委員覆查相符自無弊混等語臣查接辦委員劉清泰具報王存善移交油釐銀兩一禀亦稱其數目與前禀叅差又稱非查明原簿不能得其確數第此項細數簿據未據王存善移交無從查核等語是王存善並未移交簿據接辦委員何從覆查譚鍾麟乃詭稱覆查相符自欺尤爲可鄙且油釐收解簿據經臣疉飭王存善交出其中果無朦混侵蝕情弊何以抗延不交其居心不交卽是居心使接辦委員無從查核此王存善混公項之欵一戲船漁船應繳船費銀自光緒二十二年十月以後王存善毫無報解又洋貨疋頭釐銀自二十二年七月以後亦毫無報解至二十四年十月查追時始行補解船費銀一千七百餘兩疋頭釐銀三千餘兩若非有意侵吞何以經二三年之入並不報解直待查追始行補解譚鍾麟僅謂之批解遲延夫以應解之公欵侵吞二三年之久直待查追始行吐出而譚鍾麟竟以批解遲延爲解非欺罔而何此王存善查追後始行繳出之贓欵一光緒二十一年補抽局緝獲私土變價銀兩據全福興商簿甘結載由補抽局贖回土藥五百五十三件共變價銀四千五百餘兩查王存善報解厘務局止解銀一千二百元卽係除一半充賞外比較商簿所載銀數亦應解銀二千二百餘兩乃王存善報解之數比應解之數少至一千三四百兩其爲侵蝕確無疑義譚鍾麟奏稱核價相符並無侵蝕商簿甘結具已存案豈譚鍾麟並未調查據王存善聲稱此項土藥解厘務局時係二百七十六件及領回補抽局變價時只得三四十件臣曾詰問王存善土藥數目旣懸絶如此彼時何以不向厘局追問輙肯含糊領回王存善卒無以應　爲飾詞狡辯已可槪見且查商簿載由補抽局贖回土藥共五百五十三件剖爲充公充賞兩分適與解局二百七十六件之數相符可知確無由厘務局領回只得三四十件之事而譚鍾麟奏稱發回代售之土與報解件數不同是深信王存善之狡詞而又曲爲之說也商人實繳價銀四千五百餘兩除一半充賞解局一千二百元外王存善實侵蝕銀一千三百餘兩譚鍾麟奏稱惟充賞之土變價較多雖據價有漲落且發回代售之土與報解件數不同究未先事陳明飭令如數賠繳等語是凡侵蝕公項雖經查出不過賠繳並無應得之罪乎又利濟輪拖公司兩項罰欵一次銀一千餘兩查王存善解局除一半充賞外僅解銀四百餘兩一次銀二百元並未報解此王存善侵蝕罰項之欵一補抽局變賣緝私米石一案調查萬是米埠簿據内載光緒二十二年在補抽局買回扣留米三十餘萬觔共價銀六千餘兩檢查王存善當時具報藩司禀牘並未聲明扣留之米若于僅止含糊具報米價逕解善後局並未報司旣價銀解局復未詳陳原委禀局立案僅憑一函交銀一千餘兩其立意取巧希圖含混灼然可見且王存善緝獲私米時並未卽行禀報經米商來藩司禀控王存善知此事不可終掩始行禀報有米商原禀及王存善原禀日期先後可據及至禀報又復含糊其詞尤可見其取巧含混臣查商簿載米價銀共六千餘兩除一半充賞應實解銀三千餘兩王存善僅以一函交銀一千餘兩含糊了事尚有應解之一千餘兩未經續解自係其侵蝕無疑而譚　麟奏稱分虽充賞充公均經解清亦無侵蝕第用函解未具文牘係屬應申不申等語該督略其含混侵蝕之重罪僅摘其應申不申之小失已屬輕重倒置其敢謂其均經解清亦無侵蝕瞻徇如此何以率屬尤可駭者王存善當查辦之時尚敢賄通藩司倉書抽換文卷當經臣將　倉書發交升任廣州府知府周開銘候補知府陳望曾熊世池李受彤等公同研訊據供王存善遣人賄通添改文卷等情不諱有承審此案各員禀牘及該倉書供詞可據譚鍾麟奏稱實無其事尤爲欺罔此王存善侵蝕罰項而又大于法紀之欵以上十欵均經臣調據各局册報卷宗及各商人簿據甘結呈詞并訊據補抽局巡勇口供逐細詳查情弊已確惟王存善把持補抽局務業五六年除臣查得之十欵外其餘侵蝕勒索情弊尚難枚舉臣以交卸在卽未能一一詳查上不克爲國家除蠧員下不克爲商賈除民賊自維溺職内疚彌深臣查王存善以佐職服官粤省續資至數百萬卽以贓欵加捐府道伊子王克誠王克明亦報捐知府同知等官自總辦補抽局恃督臣信任於是侵蝕公欵勒索商民悍然不顧且其操術至巧各貨由他局抽收者該員輒句攬改歸該局抽收各貨旣增收數自當日五故侵蝕雖鉅而比較不至有虧督臣但見其比較之無虧而不悟其有增收各貨之所致甘受其愚復查該員前辦釐金經調任兩廣督臣張之洞查有弊端永停差委嗣又經前護理廣東撫臣游智開奏叅革職各在案是該員貪狡成性毫無悛改已可槪見臣去年在廣東任内查悉釐金積弊至深亟思整頓因該員吞蝕最多舞弊最巧把持最久侵欺最工補抽局最爲全省釐金之關鍵故思先將該局澄查然後次第及於各局及譚鍾麟奏稱各節仍是爲王存善洗刷似此侵蝕鉅欵之員猶不嚴予叅辦何足以儆效尤恭值皇太后皇上整頓釐金之時應請旨將五存善先行革職拿問來京並特簡公正廉明大員馳赴廣東將敬陳臚列各欵並臣未及查悉各欵澈底澄查奏覆因王存善素爲譚鍾麟信任積威有漸粤省官商莫不畏之且其貲財極富尤善鑽營其才足以濟其奸其黨足以張其勢非先行拿問來京若任其在粤聽候查辦勢必仍假督臣之勢脅制官商不許各訐廣行賄賂設法彌縫則訪查猶難詳盡至王存善之資財房産并請先行飭下廣東督撫飭地方官查封看管免其寄頓以備查抄抵折侵蝕公項各欵惟聞王存善之資財皆暗立名目寄存廣東各銀行及各票莊以省城源豐潤商號香港匯豐銀行兩處爲最多房産多係假名　馬二姓潘係該員内親名潘正衡馬係該員最信任之僕婦名馬二姑若提審潘馬二姓歸案嚴訊不難水落石出一俟欽派大員查覆按律從嚴懲辦伊子廣西候補知府王克誠同知王克明併請革職以侵蝕公帑爲子弟濫捐者戒應否將袒庇劣員朋謀欺罔之兩廣督臣譚鍾麟及接查此案之司道魁元等一併查取職名交部分别議處之處出自聖裁臣愚以爲嚴治王存善一人廣東全省釐金台見有起色卽各省辦理釐務之員始能皆有所儆至廣東通省釐金積弊臣雖未及一一查悉而確知中飽甚多近來通商口岸愈廣進出口各貨亦愈多釐收自應較前日旺而反較前日絀者皆爲其中飽有以致之也倘該省督撫誠能仰遵諭令破除情面嚴剔中飽則每年二百萬之釐金不難增至四百萬臣非敢空言也卽如火水同釐商人承辦每年繳餉十八萬先經官抽收則一月毫無解欵可知侵蝕之爲嚴甚鉅也再臣查得王存善侵蝕各欵各案據皆經訂卷存善當時擇要另錄之副本隨摺齎呈軍機處備查並繕目錄清單恭呈御覧其商人各簿據數目較鉅者亦皆存案餘皆蓋用廣東布政使印信分别發還俟欽派大員到粤時仍可按卷調覈至於甘肅釐金向由蘭州道主政一切事務皆不列藩司銜名有無積弊事非經手無從查悉臣到甘肅來與督臣陶模共事月餘見其事事認眞想亦無人取於欺朦合併陳明臣爲整頓厘金起見是否有當伏乞皇太后皇上聖鑒訓示謹奏奉旨一道 
 
