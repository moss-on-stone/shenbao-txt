# 1916 - 66 - 4915472

 

Page 1

 
 
   
 
 

Page 2

 
 
時評 
[治安（冷）]  
　　西南用兵西南已不治安矣各省戒嚴各省已不治安矣而復加之以各地之土匪之蠭起其能治安者有幾處耶 
　　夫治安立國之根本也不治安則人民何能安居而樂業人民不能安居而樂業則一國之秩序因之而亂矣故政府有能力與否他不必論能使國中治安其第一義也 
　　嗚呼今尙何言哉外表之治安與否有目所共覩矣而出爾反爾當道之中心且不治而不安焉其他更無論矣 
[命·令]  
　　三月九日政事堂奉申令雲南查辦使臨武將軍龍覲光電奏據第一路司令李文富電稱三月一日率軍馳赴羅村口晚八時分兵向剝隘進攻該地最要門户爲粤西砲臺寇兵甚衆開砲轟拒我軍仰攻戰至二日黎明斃寇數十名當將粤西砲臺奪取營長王春山率隊沿壁猱升繞道向剝隘後山力攻午後直據山頂俯攻剝隘連長李正邦奪取百萊砲臺立將剝隘克復斃寇甚衆等語剝隘地方險要爲入滇要塞該司令等督隊力戰奪取粤西百萊兩砲臺克復剝隘悉由該使調度有方各將士忠勇奮發用能奏此首功足寒匪膽仍著該使督飭所部節節進攻滇寇早平一日即滇民早安一日該使入滇以後務當寛免脅從撫卹黎庶以靖邊徼而慰人心此令 
　　又令前以歸綏地方官吏收捐苛細違法病民當派何宗蓮馳往查辦並令將人民疾苦據實上陳茲據電奏綏屬自上年夏秋之交迭遭旱潦入冬土匪滋擾薩扎兩縣商民受禍最烈武川村市亦被掠一空此外各縣人民均極困苦擬請飭下綏　都統設法賑撫等語綏屬夙稱邊瘠乃水旱頻仍繼以匪擾亟應加意撫字以卹商艱而紓民困著財政部迅撥銀洋五萬元交該都統督同綏遠道道尹遴派廉幹人員遍歷災區分别輕重妥爲撫卹籌辦善後並責成該都統整飭軍警辦理淸鄕懲治盜匪毋得再事因循致釀禍患一面仍由財政部轉行該處財政分廳立將苛細各捐槪行停止倘敢玩視民瘼不知體恤一經查出定予嚴懲其各凛之此令 
　　又令據將軍陳宦曹錕第二路司令張敬堯等先後電稱逆首蔡鍔伺川邊兵力單弱中央遣派大隊尙未到境遂挑集滇軍精銳萬餘人勾結四川叛將劉存厚一旅先據叙州繼攻瀘縣希冀據長江上游占領富庶各區上犯成都下窺重慶陰謀詭計匪伊朝夕上月初旬劉逆會合滇寇猛力攻瀘勢頗岌岌幸旅長吳佩孚率陸軍二千星夜到瀘會合熊祥生李炳之所帶各營協力抵禦酣戰數日寇逆敗竄納溪築壘固守蔡逆復調集所部陸續增援並招集土匪分頭竄擾以期再舉攻瀘適張敬堯率所部六千人趕到瀘防即向納溪進攻而滇寇精銳先後來援悉聚於此該處山道崎嶇竹木叢雜大雨連綿迄未得手該寇恃其援兵日增土匪麕集時出反攻均被官軍擊退傷亡枕藉復於本月初五六七等日以大隊分途猛攻戰鬭劇烈初七日以全力進撲經官軍迎頭痛擊傷亡甚衆寇遂不支潰散竄逃官軍遂乘勝追擊先將各要隘山頭悉行占領納溪城鄕隨即一律完全克復寇向永寗方面潰逃各等語蔡鍔蓄謀作亂藉端稱兵竟敢攻略國土擾害閶閻希圖割據破壞統一實屬異常謬妄現叙州先經克復納溪大股悍寇亦經潰散當不難指日盪平張敬堯等督兵苦戰卒得克捷忠勇奮發殊堪嘉尙各將士櫛風沐雨奮不顧身連戰多日勇氣百倍尤屬難能張敬堯晋授勳三位旅長熊祥生吳佩孚吳新田均升授陸軍中將其餘出力官弁著張敬堯就近查明請給奬勵傷亡官兵並查明優予撫卹其被擾地方著陳宦督飭該管地方官迅速妥籌綏輯以安良善而靖地方此令 
[專電]  
　　北京電懐仁堂昨開聯席會議㈠維持川邊善後㈡增添湘省軍隊㈢進行征滇計畫㈣電促各省接濟軍欵 
　　北京電湘巡使報稱奉飭寶縣知事查抄蔡鍔財產據覆蔡在外久原籍未置產業亦無人口在縣 
　　北京電電飭楊善德等嚴防黨人最近舉動並查復共和維持會情形 
　　北京電伍朝樞譯呈遠東報社修治道路可救中國說一篇批交内法兩部切實籌辦 
　　香港電粤當道聞湘事緊急特檄調陸軍第一混成旅即日開赴韶州以防黔滇軍侵入 
　　北京電政治討論會交議要目（甲）加稅裁釐實行籌備案（乙）維持國法進行案（丙）東三省財政維持案 
　　北京電派蔡廷幹等四員專司軍事典記要件 
　　北京電交通部新訂地址收用規則 
[譯電]  
　　北京電華字報所載朝鮮總督寺内正毅不日將奉重要使命赴俄之說尙未徵實袁總統命立法院議員之有實缺者於被選後辭職新内國公債二千萬元之章程已公布六釐起息九五實收以烟酒稅爲抵押品每年可收洋一百十六萬八千元熊希齡已任爲湘西宣慰使叚芝貴上葫蘆島防務條陳（十一日） 
[東方通信社電（日本人組織）]  
　　北京電陸榮廷將軍於六日向柳州出發臨行率兵十二營（十一日） 
　　北京電據由重慶來電云自熊克武之舊部土兵於二月下旬突然奇襲張敬堯之司令部以來北軍之後方有甚動搖之勢（十一日） 
　　北京電某外國公使館接到由安南轉來雲南電云蔡鍔所率之雲南軍有於本月五日進入瀘州之報惟尙未得詳報（十一日） 
　　濟南電曩因山東東北地方不穩將駐兗州府軍隊大部調赴萊州府方面近兗州府曹州府沂州府方面土匪遂乘兵力單薄之機紛紛起事勢甚猖獗且有與江蘇河南兩省之革命黨連絡樹排袁旗之形勢山東當道頗爲狼狽乃急增派軍隊嚴加防備（十一日） 
　　北京電政府發表張敬堯部下之軍隊克復納溪（十一日） 
　　北京電重慶漢口間之電報據稱不通外國人之電報止不收發（十一日） 
　　北京電政府派人前赴上海與湯化龍氏商議重要事件並勸其至急來京（十一日） 
　　濟南電十日爲日本陸軍之紀念日當地在鄕軍人會舉行開會式（十一日） 
　　東京電近有日本現謀調停南北且於中國收優越權干涉中國内亂等說流布北京之報全爲揑造之謠一般人均以一笑置之以歐洲戰局未收之際東洋治亂之責任日本自進擔負此際雖無特别經列國協議之必要然以調停南北爲交換利權日本斷無似此施弄小策之事（十一日） 
　　東京電日本外務省顧問聘定英國巴特依博士該傅士於國際法造詣旣深目下且無何等官職之人（十一日） 
　　東京電大隈首相今日赴國府津靜養（十一日） 
　　東京電日本政府之於臨檢汽船問題尙未至向英國抗議目下正在愼重審查事實惟據筑前丸船長之復命一般人益覺憤慨云（十一日） 
　　東京電傳聞岡陸相辭職之期不遠（十一日） 
[戰電（英人路透電）]  
　　巴黎電公報云凡爾登戰局未變德軍未圖以步兵進攻全陣線兩軍仍在交轟末斯河兩面甚爲劇烈華愛佛則時作時輟法排砲轟毁桑恩東面四二五山德軍戰壕亞貢復有德軍運送隊爲法砲所轟（十日） 
　　巴黎電今日下午公報紀法飛行家於天空戰爭獲勝情形雙方飛機交戰多次多在德軍陣線之上德飛機十五架爲法人擊敗十架直下本軍陣線兩架翻落香巴業三架翻落凡爾登（十日） 
　　巴黎電公報云德人所稱德軍奪獲伏村砲台之說實屬無稽當柏林此電傳出之時法軍官正入伏村砲台見法軍仍在其地並未爲德軍所攻德軍自攻勢失敗以來往往造謠云（十日） 
　　巴黎電今　公報云法軍在末斯河柯爾波叢林繼續前進該叢林幾全入法軍之手德軍在末斯河東屢攻自杜哇芒至伏村間之法軍陣線德軍在杜哇芒村進攻者爲法軍砲火擊潰猛攻伏村者亦大受損失而退德軍後又密集進攻伏村砲臺所在山脊底之戰壕 
 
 
 

Page 3

 
 
均爲法軍砲隊加以重創末斯河兩岸雙方砲隊極爲活動華愛佛有間斷之砲火亞爾薩斯上部法軍以炸彈作戰後獲戰壕一道比境及香巴業法砲隊轟擊敵軍陣地（九日） 
　　彼得格勒電里齊在可以避風雨之海港中將爲俄海軍之根據地以攻特里比崇特（十日） 
　　彼得格勒電今日公報云自特維拉河至加里西亞全陣線雙方分路各取攻勢德軍在佛里特里區斯台東面圖渡特維拉河爲俄軍擊敗俄軍奪獲哇里克附近戰壕一道守兵非死即被擒（九日） 
　　彼得格勒電德軍刻正退出伊斯巴漢波斯各部自俄軍佔據克滿夏後全體服從目下俄國正與波斯磋議交出煽亂德人之問題（十日） 
　　亞姆斯特丹電柏林葡使已接出境護照里斯本德使亦奉命向葡政府索取出境護照（十日） 
　　亞姆斯特丹電電報新聞云七日德國柯龍埠因凡爾登德軍失利致生亂事旅客不許在柯龍車站下車聞德軍已在街中安置砲位以防亂民（十日） 
　　維馬電意公報云氣候仍惡劣山中戰事因以停滯敵軍施放猛烈之炸品希圖轉變天氣以致積雪崩潰衝至意陣但意軍未有損失伊森沙陣地杜伐那山中意軍略得進步（九日） 
　　倫敦電土國召集五十歲男子從軍（九日） 
　　倫敦電柏林公報云德國以爲德國已在與葡萄牙開戰之地位（十日） 
　　倫敦電英驅逐艦柯開特號魚雷艦第十一號在東面海濱觸雷而沉喪失軍官四員水兵四十一人（十日） 
　　倫敦電陸軍預算案規定四百萬人之用費殖民地之陸軍及印度之英兵不在其列 
（十日） 
　　倫敦電地中海英軍營路透訪員云埃及之新防務今已完全不復以運河爲根據防線所及遠至砂漠土國縱能不憚畏難不惜代價組織侵略埃及之軍然若冒昧進行冀破英軍防線則必不免於喪亡云（十日） 
　　倫敦電星期銀市報告云銀市仍佳價未漲落來源不大銷路稍廣惟中國印度所購之數殊爲適中中國滙兌幾與前時相同埃及下諭以羅比作爲法定圜幣足爲銀質羅比更將廣行之徵美國造幣廠總理估計一九一五年世界出產之銀額共値英金一千九百七十五萬　（十日） 
　　倫敦電下議院開午餐會歡迎澳洲首相休斯氏殖民部大臣波拉勞演說謂殖民地在戰局中如是出力故戰後各事當與前不同余希望英帝國經此一戰可成一結構埀久之帝國凡殖民地所主張之計畫祖國莫不歡迎故帝國之將來繫於殖民地之行爲休斯演說謂吾人心思皆注於戰局必得完全勝利而後已决不容有阻力吾人必以種種代價破壞德人貿易云（九日） 
　　倫敦電昨日海軍大臣貝爾福在下議院闢前任海軍大臣邱吉爾之演說詞謂邱氏之方詞意皆不圓滿實則海軍部續行造船之政策較諸海軍部從前所成就者進步尤佳前邱氏長海軍時允許造船巧匠棄事從軍並以無畏式戰艦所用之砲移用於鐵甲艦今日海軍較邱氏在部時更爲强盛前途未可限量至於邱氏主張召回斐希爾爵士一層尤足令人迷惑現今之海軍第一司令桀克森氏辦事甚爲得力若從邱氏之言黜桀克森而用斐希爾則余將爲人所指斥云云邱吉爾聞言即出席答稱余之言論不過欲國人知以全力速造船隻之必要耳警告之言當爲人所原諒云貝爾福謂此種言論含有海軍部辦事因循之意海軍部實不能甘心吾人當屏除無益之虚嚇云云貝爾福駁擊邱氏之言極爲嚴厲爲下議院所僅見貝爾福且言及從前邱氏攻擊斐希爾之事詞意間頗含譏刺各報輿論皆贊成貝爾福而以邱氏所發言論爲無價値不過自墜其名譽反增海軍部之信任而已每日電聞報云政府所以令斐希爾列席於軍事會議者乃欲察其關於建造軍艦進行上之竟見（九日） 
　　里斯本電葡總統下諭令海軍豫備兵即行入伍（十日） 
要聞一 
[字林報論南北軍之局勢]  
　　字林報三月七日北京通訊云近兩星期中政府方面之軍情似有進步革軍之最初目的乃欲據蜀省以得成都兵工廠之軍火及四川之大宗財賦蜀人本不歡迎北軍而當地軍隊又表同情於滇軍故滇軍取蜀一舉初視之原非難事當滇軍奮起佔據叙府之際蜀軍紛紛響應四川大有朝不保暮之勢但滇軍入川後軍行滯鈍未曾席捲而下雖素有富名之鹽井即在其北而製造彈藥之兵工廠相距不過數日路程然滇軍徘徊於叙州四圍之羣山中未克深入於是北軍遂能阻遏其進行同時革軍又在他方面數處發展攻勢擾湖南據彭水攻綦江奪納溪察其行動革軍主力之不在於叙府方面也明矣北軍集中重慶一面分遣一軍南行保護大軍之側翼以防綦江之襲攻一面以主軍趨向叙府在北軍司令之意固以爲叙府即可指日奪復也詎瀘州事急北軍不得不分兵援瀘暫置叙事爲緩圖嗣後納溪四周惡戰屢作（聞指揮納溪滇軍者即爲蔡鍔）今叙府恢復矣然不能視爲重要何則滇軍之守叙府者人數無多而北軍得之並未大費力也滇軍主力在於納溪似將有一場大戰目下政府之所謂勝利者充其量而言之亦不過暫保四川並使革軍轉攻爲守而已在滇軍方面不能據有蜀省未免失望今欲擊敗川中北軍其事匪易滇軍彈藥有限再蜀軍似不復有響應者故滇軍之退守亦意中事且叙府西北二百五十英里長江極南轉流處有可注意之發展聞該處蜀軍若干從寗遠府過江而入滇境距昆明約百英里滇省倐見此路軍隊當不免驚恐戕促蔡鍔回省以　昆明果爾則滇軍尤不能不退守矣惟從寗遠府出發之蜀軍不足重視蓋遠道䟦涉接濟不足且此軍是否忠於中央尤不可恃　曾譁變一次與雅州嘉定之軍隊同一行徑不過此軍旣進逼滇軍之根據地而叙府又失則蔡鍔在納溪之抵抗力不無因以稍弱耳龍軍由百色入滇又爲戰局之一發展按李烈鈞有兵二千駐於廣南府稍北又有桂軍若干聞已與革軍聯絡使此兩軍果能携手行事則龍軍將不能進取且龍軍亦不可恃若皆倒戈相向則政府將處於困難之境矣從表面觀之龍氏昆仲似已下觀望之臺而趨入政府方面但在粤桂軍隊態度未明之時吾人殊不必作滇桂戰事之討論湖南時局仍然暖昧官報屢稱官軍勝利革軍敗續但此種鋪張揚厲無甚根據之詞吾人已熟聞之矣可恃方面云湘省紳士與軍隊之態度頗爲可慮此則確切可信者也 
　　更正昨日要聞一欄内之江津通信係譯自英文楚報手民誤置大陸報譯稿内合行更正 
[馬繼增死後之湘西消息]  
　　（常德特别通信志俠）（三月一號發） 
　　自黔滇軍侵入湘境後戰事情勢日益緊急常德方面自陰曆新正第六師長馬繼增督兵進討軍隊陸續過此約有二萬餘人日來據商界及官中消息滇兵早於正月初四佔領洪江在湘西之麻陽靖州沅州黔陽各縣雙方屢次交戰官兵敗退扼守辰谿蓋因滇兵數少不足佔入平地失其險要故未能長驅直下也 
　　司令官馬繼增駐紥辰州中央屢次電促督兵前進而所部軍隊半係北方人足著革履艱於崎嶇之路無志進攻又在辰州一帶肆行騷擾默察地方人民心理實皆傾向滇軍馬司令勢處萬難乃先據情電達中央以死自了遂於日前（　曆正月二十二日）在辰州營次自行飲彈而斃中央接馬噩耗隨電令該師周旅長爲司令並又派李長泰兵前進近又陸續到有軍隊即李所部之兵車旅長督率而來也馬繼增屍首旋即儎來常德備棺收殮暫置舊提署内現方開弔馬之眷屬亦於去年底偕之在常甚爲悲痛不日即將盤柩起程回籍湘西一帶近被軍隊駐紥地方秩序已不堪言幸被滇軍佔領之地未蒙損失故民心之傾向滇軍較勝於官軍初洪江之失守該處駐有官軍三千餘人滇軍只抵二百餘人砲聲一響官軍即皆不戰而走故洪江之被佔入民僅受虚驚此後沿河交綏實無重大對敵類皆野戰滇軍多據地利優勝而以詭計出之官軍之受損不止一次已 
　　辰谿縣距常德五百餘里其間有分河左走洪江上鎭遠右走麻陽上銅仁兩路上遊皆滇軍踞守地極險要中央派來之兵雖衆欲再上進誠非易事然　上面　客談則謂兩路滇兵不及萬人深知下面軍厚故暫作守計須待川桂之兵二面得利攻及官軍之尾則此面乘勢夾攻一鼓可定湘鄂直達長江矣鳳凰之湘軍現守中立態度以觀其變而徐鬭響應云 
　　熊秉三參政前已晉京近爲迎養其母仍已返常蓋熊雖鳳凰縣人其家住沅州因有戰事母即避亂來常熊轉常後寓巨紳李宇田家現方會合士紳組織紅十字分會而外間傳其受有政府密令調停滇事然就近狀觀之實無動作也常德縣知事楊增榮前因辦理軍夫之事未善被馬司令深斥欲置以法而武陵道亦甚怒其忽略直批其頰旋即將其撤差知事一缺已由道尹另委該署曾科長署理矣 
　　前部開往之湖南混成旅營長殷某在黔陽交戰受傷辰州之某醫院因其地將有滇軍來取不肯留治受傷軍官軍士殷乃來常就治未愈而卒其餘傷兵亦皆來此醫治而由上裝下之屍首日必多船類皆運之回籍 
　　駐常軍士漫無紀律多在城鄕騷擾巿面之惶恐商業之　條固不待言而遷徙出城者紛紛不絶官廳亦不之禁再旬如此城内居民殆將搬移一空矣當馬司令自盡之風傳皆虞官軍潰下全城人民類皆數夕不眠似此戰端旣啓結束無期人民之被蹂躪受荼毒方興未艾也 
編輯餘談 
[背攻（無名）]  
　　北軍在川每得一捷音必有某處應敵從而背攻之後報如叙府之役之於劉存厚事今茲之役之於熊克武事是也夫背攻者何從其後背面以攻之謂也是故敵在前者禦之也易在後者防之也難雲南軍之引北軍入川意在斯乎 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川湘鄂之軍事趨勢]  
　　川湘大戰之時期川南戰局因北軍有叙州之役一時小康無何等可駭之大破裂惟湖南西部頗爲革軍所重視聚主力軍隊於該 
方面着着前途大有氣呑雲夢之槪北軍亦對於該方面特别注意派遣軍隊以期必勝昨據政府中人所談本月二十日前後兩軍必於湖南西部開始大戰而其勝敗如何有關大局較之川南更爲重大又某西人昨得四川電訊云第七師長張敬堯所率之大隊已抵綦江南岸分布營帳排列機關槍砲嚴陣以待而貴州革軍急於出黔以爭綦江預料兩軍衝突當在此一二日内是兩方戰事之開始爲時均已不遠而結果固甚引人注意　　别一消息則謂川南湘西現均有極猛烈之戰事已延長三日之久各前敵軍隊均亟待用軍械子彈等各該將軍昨曾急電來京陳明茲聞八日早六時許公府軍電處當即分電上海楊護軍使鄂省王將軍並上海製造局漢陽兵工廠總辦等飭令迅速檢定槍枝子彈及附屬機件等各若干遵照電令分解川湘交各該將軍轉撥備用然則川湘兩省之大戰刻已在激烈進行中矣特道遠檢查嚴無從得其詳情耳 
　　川湘北軍之戰略軍務處近息此數日來川湘兩省前敵戰事頗爲激烈曾連有密電報告到京昨聞公府曾封交籌擬之密要機宜兩件飭即由該處以密電拍致前敵各將領查核遵照略聞對於川省者擬取攻勢分爲納溪叙州瀘州三路均有進行之密略指示大致擬首先以最短期限轉由川境進攻滇邊以爲第一期之戰略對於湘省者係多取守勢係因第六師失敗後官軍兵力太嫌薄弱首以進遏黔軍之東進爲要義俟調集軍隊充足後再行轉守爲攻此不過大略至個中之密要機宜尙非外間所能得悉總之北軍一面利在人數多無論川湘總以大隊兵馬是否齊集爲其攻守之轉移惟在征軍士無論進退對於地理上均感有崎嶇不易行之苦日昨統率處迭接川湘兩省將領來電僉謂近日戰區附近各地均係山谷叢雜道途阻險不惟進行困難且多危險除已參酌軍圖詳審籌畫外並請由中央指示機宜該處當參照古戰成規及最新戰事機略釐訂山戰機宜大致分爲進行設伏騎兵砲兵輜重輸送軍裝變通等六項皆係專就山戰立言聞已分電密示前敵各將領查照此種紙上談兵之策略不知於實用上究復如何　也 
　　湘垣危急之近訊軍務處人云前數日湘省大局已漸瀕於搖動政府緊急密籌力求所以維持之策最近各將軍巡按使連有密電條陳湘事計湯將軍薌銘所特陳者除報告最近布置外有請予特權之處李將軍純所特陳者有急宜注意之四端王將軍占元所特陳者爲鄂湘聯防各欵倪將軍嗣冲所特陳者約有六端刻經一筆批出李王倪三將軍之電各有採擇而對於湯將軍則期之尤切其批詞中有云湘省大局責在將軍務應愼密籌防所有請予特權之處應即照准等語聞湯氏對於湘垣之近狀亦頗深憂慮據京津太晤士報載長沙訪函云前次攻擊將軍署之黨人曾拿獲五十餘人經軍政處密訊之後已將其中最重要者處死其餘則判定監禁十年以上至終身不等長沙在經濟政治上表面似安靖無事洪江晃縣麻陽之失陷皆由馬繼增患病不能前進所致非李烈鈞所統黔軍之力攻而克也戴戡現已奉滇政府調往川黔邊境將軍湯薌銘對於官軍在湖南西部之失敗尙不甚焦急彼所憂者則湘省現時百物昻貴省城及各處之欵項支絀且自滇事發生謠言四起因此市面異常吃緊雖省中軍警尙足維持秩序而嘗喘喘危懼一似旦夕即有變故云 
　　鄂防吃緊之原因自黔軍進入湘境以來銳　勇進湘西一帶地方已入黔軍手中近來黔軍兵力愈衆聲勢大振北軍在湘北堵防殆有不支之勢昨日武昌王將軍電稱鄂省之南面施南來鳳咸豐鶴峯宣恩等處因與湖南交界現已格外戒備宣布戒嚴又某日報載漢口匿云湖北沙市荊州爲揚子江流域毗連湖南之重要地點因黔軍由常德灃州直窺湖北藉絶赴川北軍之後路政府因防禦起見已派襄 
陽第九師開封第十一師分三成爲荆州守備軍又湖北省鶴峯巴東利川來鳳等處與四川省接近各縣已特由武昌增派援軍嚴重防備云云然則湖北今日之地位實川湘兩省軍略上必不能淡然抛置之地點也故中央視之甚爲重要加以南湖馬隊起事未成步兵中亦曾有涉及與聞密謀之嫌者因於湖北軍事上之布置乃大忙碌刻聞王子春將軍昨派將軍行署軍事諮議官某君來京資有地圖多件面呈中央軍事當道詳覽據聞所陳爲兵站運輸路線江防要塞全省陸路要塞鄂西山防以及鄂軍分駐與客軍分駐要圖此亦可見中央與鄂省當道之汲汲於鄂中防務之一斑矣 
[各省與時局之關係]  
　　三省新軍將招募昨據政界中之最近消息日前公府臨時軍務處與統率處討論組織第二軍問題擬議之下以爲其中最難要點約有三件一現在前敵各軍每月所需餉項已經達至五百餘萬元若再加以第二軍其月餉增加其數總計每月須在千萬左右　之當下之財政情形實難應付一自征南軍隊出發以來所有供給軍械軍需已屬極費躊躇倘第二軍成立後再復分用供給則前敵各軍於接濟上必有缺乏之患一刻下前敵各軍其數已達七八萬人若此後加以第二軍總數計共十餘萬籍貫旣不一致各省軍士雜處則難免不有互相 
衝突之虞因此刻下已有緩組之說惟據公府消息則謂當局以湘亂日緊若再有失利之處長沙省城恐難保守現在以無兵可派又加京師駐防各軍除警察游擊隊兩項外其餘僅有新調來京陸軍第二十師一團實難鞏固防務故對於招募新軍問題積極進行日昨復諭統率處及陸軍部從速限令直隸山東河南三省將軍及募兵委員尅期招足以備調派 
　　陜北匪風今又熾陜西北部鄜州一帶山林錯雜易於藏匿匪人辛亥以還土匪出沒不常然不過乘機刦掠尙敢明目張膽攻城殺人也自去冬以來雲貴事起匪等大行活動託名響應黨人前曾聚衆數萬攻城刦寨耀縣鄜州宜君中部洛川宜川安塞保安定邊等十餘餘 
縣均被蹂躪嗣經陸將軍派陳樹藩中將爲總司令提兵剿辦稍形歛跡乃兵猶未盡撤回而匪氛又熾矣陰曆正月十四日忽有土匪八九十人荷快鎗騎駿馬由延長境内而來將延川所屬之永平鎭刦掠一空復連夜馳往瓦瑤堡鎭鎭屬安定縣爲延安府屬有名之繁盛商場駐紥軍隊一排匪等於雞鳴時抵鎭先用火油將軍營縱火燒斃兵士十五名次早將城攻陷姦淫搶掠慘不忍聞計掠去財物約値十餘萬兩殺人三十餘名並將該鎭某望紳家將管事人釘入枯木中用火燒斃尤屬慘情十六日復經永平馳至延川縣屬之劉馬家圪塔（路延川縣城二十里）住宿次日將縣城攻開殺人二十有二貨物銀錢刦掠百餘馱以去十八日出城盤踞馬家溝（距縣西北二十里）營田（距淸澗縣南二十里）一帶倡言北進攻取淸澗綏德此刻未知如何 
[政治討論會之開幕]  
　　公府特設政治討論會前曾特派内史監長阮忠樞爲會長六日召集夏詒霆等諸會員在春藕齋開談話會討論會議規則八日上午十時在海宴堂開正式會議一次據聞所議者係當局特交之議案兩件第一案爲組織責任内閣並特設軍樞總司令部於大元帥府或内閣國務總理兼領軍樞之問題舉應採之閣制等問題第二案爲極密要之諮詢案大致與年號等問題均有關係飭速討論政見繕說詳覆以便採擇是以提前召集開會至於該會之組織及權限等早經政事堂詳細研究復經國務會議審議大致因非行政機關故在該會决議之案件似無何等效力惟據所審定之權限凡經該會議决之事項可以作爲議案提出於國務會議而討論會會員又大半佔國務會議之大部然則討論會之實際内質固　然一有力機關而時人最宜注意者也 
[財部印刷局罷工紀]  
　　財政部印刷局工人滋事一節已略誌報端該局内原分爲製版印刷製色完全等科每科各有科長組長監視做工原定章程工徒做工一年期滿則增薪金一次該局所印各項印刷品所獲之利亦每年分紅一次近因已逾一年工徒以未見長薪又不得分紅遂請科長組長詢問不長薪不分紅之理由請局長答覆至四日工徒以未得明確之答覆遂聯合各科罷工要求軍警到局欲拿滋事之人工徒持物相拒並將機件版片損壞甚多嗣經軍警將組長韓廣立等十八名拘去後始鎭壓安靖現聞該局令被脅滋事工徒各具悔過願書准其照常入局工作至分紅加薪一節亦允爲詳部核辦 
[物價騰貴之社會影響（南京特約員）]  
　　自國内戰事發生省中要政大都停止唯汲汲於維持現狀政聞寂然或有科舉變形之道縣試課吏性質之研究所率皆敷衍從事無足稱爲政者惟社會生計久在窘鄉歐戰影響洋貨騰貴日常生活更覺困苦加以西南之戰商賈裹足社會元氣愈將銷沉物價騰貴其波及方面最廣者爲顏料紙類火柴煤油等大部皆洋貨此商工業平素不振所得之結果也 
　　顏料之騰貴在平日百倍以上洋靛每瓶售洋四五角者今有至二十五六元矣染坊因之停工各種綢緞色布皆隨之增價凡需加染之物亦增價其品目不下數千種即如賀年用之紅名片印刷用之紅綠油等更僕難盡間有勤苦貧民乘新年之際沿門搜取紅色紙類煎熬成膏尙獲鉅利各公署所用之銀硃印色每月不過數元現至數十元矣其次爲紙類紙之波及較顏料相仿騰貴僅六七倍尙未至百倍凡物大都用紙包裹則各物成本增重他如專恃紙爲生活者大之如印刷所箋扇莊小之如裱糊匠國家事業之郵政社會事業之新聞出版等莫不感其痛苦其以紙爲生命之衙署紙張一項月有豫算現已不能追加長官囊中亦爲之減色不少煤油與火柴皆生活必需之物南京電燈廠辦理遲鈍無燈可添只能改用豆油火柴於吸烟人之消費爲最甚故多改用盤香火炬鎭江尙有火刀火石行寗人多販運銷售洋針洋碱暴加十倍以洗濯爲業者女紅爲活者均苦矣碱類於食物應用甚大是食物亦受其影響矣吾國貧弱之眞因即在學藝不講工商不進不此之務而專以虚名儀式爲主酿成戰禍社會已受物價之苦痛再以戰事需餉百物加捐無論洋貨土貨較前二年皆貴至一倍以上頗聞理財家言擬改照現今騰貴價格徵稅已實行於洋貨果如斯言循環相加無有窮時苦哉 
[江西政軍近事紀（南昌通信員）]  
　　贛北防務因安武軍調湘由中央電長江巡閱使張上將撥調定武軍五營抵埠現聞該軍均乘招商局江孚輪船到潯並得公署消息聞張巡閱使以江西爲桑梓之邦尤應力爲保護現已實行出巡沿江各要隘六號將抵九江軍巡兩署已派員前往歡迎 
　　另一消息云此次開拔來贛之定武軍係該軍第一路第二五六步兵三營及馬砲各一哨（哨百人）由各該營强迫徵役民船九十餘艘裝運輜重以金甌魚雷艇拖帶上溯而士卒則乘坐建威砲艦也此軍雖自稱開往湖口然以其出發時情形察之恐未必是臨彭　殆將繼倪軍而戍洞庭耳 
　　近日以來贛省各地方謠言甚多居民惶恐外縣知事鑒於時局之不穩驚慌殊甚以故紛紛來省請兵請械者急如星火地方人民因之益形惶遽戚使以其故事縬張皇特頒誥誡略謂該知事深居衙署漫不經心但憑差役報告絶不詳審的確輒復登諸公牘呈諸大府無事前已不免張皇臨事定毫無把握萬一有人生心抵隙蹈瑕揭竿而起反致釀成重大事實地方遭其糜爛人民受其顚連是誰之過恐知事不能脫其責也昔唐吕元膺留守東郡其時有李師道留邸兵與山棚謀竊發都人震恐守兵弱不足恃元膺坐城門指縱部分意氣閒舒人赖以安宋曾公亮之判永興軍也時當判亂之後自陜以西人情騷然公亮一鎭以靜長安喜造蜚語聲言上元夜營卒結外兵爲亂邦人大恐或請勿出遊公亮不爲動張燈縱觀竟夕乃歸而亂亦不作向使二公者亦如該知事之所爲輕舉妄動請兵請械紛紛不已其不至激變釀亂者幾希云云戚使之言雖如是然吾恐今日之不能鎭靜者不僅各知事然也堂皇大吏亦安能免此况目前情勢豈僅恃鎭靜所能免亂乎戚使之誥誡尙非探本之論也 
[叚將軍入京之又一說]  
　　自滇蔓延川湘後奉天叚將軍對於調軍征討事宜屢電中央請予晉京覲見面陳機宜中央先以奉省地位重要坐鎭需人不允其請謂如有意見可派員來京代呈故未果行近數日間此地又傳有段已秘密晉京由美領事館出而乘車之說茲經詳細探訪知叚仍在署中惟近來確又有入京之電請爰中央現因征滇總司令一職關係重大擬於倪將軍段將軍中擇一特在曾經分别電達如倪將軍一時不能離皖則段或願意擔任此事是以急需晋京一行現擬俟張司長回奉後即可實行云 
[戰事緊急中之湘銀行]  
　　（一）湖南銀行湖南銀行四年度所獲餘利現已結算計總行餘額四十三萬九千二百二十六元一角可得純益三十七萬零八百九十七元五角計分現餘二十一萬三千七百五十九元抵押十五萬七千一百三十八元五角其各縣分行亦經先後册報駐漢分行餘額十九萬一千七百六十九元二角一分岳陽分行十一萬七千零七十九元五角湘潭分行十五萬九千七百六十八元一角八分常德分行十三萬四千五百零八元洪江分行十萬零八千二百九十一元二角九分益陽分行七萬七千六百四十五元九角衡州分行五萬九千四百四十七元一角統共餘額八十四萬八千五百三十八元七角三分所有上項餘利已經吳監理官曁錢會辦議定總行各職員除已分别提奬外其各分行餘利較多恐有浮報濫支各弊特爲規定如下（一）以一成五分提賞行中員役（二）以一成爲各奬金及其他一切支用（三）餘七成五分解歸總行存用已於日前分别造報省使查照沈使以各分行餘利按照七成五解省計共純益六十三萬六千四百零四元零四分三釐五毫併同總行純益統共一百萬零零七千三百零一元五角四分三釐五毫内除抵押不計外實存現餘六十九萬三千九百十一元三角究竟如何用途昨已咨陳財政部核復飭遵矣 
　　（二）實業銀行湘省實業銀行原係官商合辦定爲股額一百萬元官商各半開辦以來營業頗稱發達去年續招商股一百萬元合之前股共爲二百萬元該行章程每年結算兩次去年一月起至六月底止共獲餘利十三萬七千餘元股東額息紅利派分年利二分有零其七月起至十二月底止現在亦已結算除支銷營業經費分提延滯準備外實獲餘利十九萬四千六百餘元股東額息紅利派分年利二分一釐六毫至該行公積金及後期滾存已達四十四萬餘元云 
　　（三）交通銀行長沙交通銀行在湘省頗佔勢力惟湘潭寶慶益陽衡州常德各分行似係作爲滙兌機關於營業事項尙未十分注重故去歲該行所獲餘利以長沙一埠而論聞祇七八萬元各縣分行則均無甚出入 
　　（四）中國銀行駐湘中國銀行開辦雖已經年規模尙未十分完備對於商號之往來亦未十分放欵較之長沙交通銀行其營業槪算不及十分之三四聞去歲結算僅獲餘利一二萬元 
　　此外尙有礦業銀行及裕商銀行去歲均已停止營業故無餘利之可言聞該兩銀行今年均擬添招股本繼續開辦將以前營業作一結朿目前正在改組中 
[南京快信]  
　　統率處電調十九師赴湘扼駐長沙楊師長已飭部旅團營準備一切日内即將開拔乘輪上駛 
　　馮將軍現雖銷假而精神尙未復原故軍署政務仍由師參謀長代理惟遇緊要軍政始親自辦理 
　　馮將軍銷假後昨軍警機關長官均聯袂赴軍署謁見禀承一切 
　　中央覆馮銷假電頗爲嘉奬惟默察馮仍有一種心緒不佳氣象 
　　審計院以軍事吃緊深恐有保管銀錢人員捲欵携逃情事昨特函咨各官署遵照前年頒布之保證金條例按照並通出納官吏與特别出納官吏繳納證金並將更換人員覆歷隨時咨院以憑核辦 
　　海軍雷電學校軍官班明日赴象山演放魚雷 
 
 
 

Page 7

 
 
阜寗紳民控一百四十八團一營連長陳某率隊鎗斃民命並焚燬六十餘户軍　兩署批候派員百辦 
　　王廷楨有帮辦江蘇軍務消息 
　　北京傳說上海將開國民大會議統率處昨電馮將軍派員偵查有無其事 
　　省敎育團公有林造林經費定每年三萬元高等審廳詳陳齊使擬　部飭以司法收入罰金及各縣行政費餘欵酌撥補助司法費用政事堂電齊使願應道試者除普通考試令第三條第四欵之資格外餘均准其與試但僅有薦任相當資格者仍須甄錄餘均查照通電辦理已飭各縣知事遵照 
　　水警第一廳温廳長詳報已將外海水師軍工廠交淸理蘇松兩屬營產事務所接管 
　　齊使昨將城鎭鄕市土產調查一覽表分飭所屬地方官按照格式調查明確塡載以憑報部内部爲促進警政起見昨咨齊使迅將本省辦理警政情形調查表式詳細塡註報部以資考核 
地方通信 
[蘇州]  
　　鎭使署會議防務蘇常般鎭守使昨自省垣還蘇即邀　　申甫師長劉夢九禁衛軍團長曁十八團長上官靖卿並吳縣知事崔廳長等到署會議軍務　係奉上將軍面諭凡對於地方治安及軍械庫子彈局等均　嚴加防範經當場議有辦法分别轉飭注意并諭謂對於外國人之游歷亦須特别留意云 
　　錢痴子乖違人道蘇城　　　七姬弄二號門牌向業絲帳房之錢子淵年將四十家道个康惟素性怪僻同行中咸呼其爲錢痴子曾爲其父控告忤逆有案上年十月間錢憑王朱氏朱陳氏說合出洋三百八十元　　廟前居世正之女榮珍爲妾榮珍年止十五歲過門月餘忽生一種奇病面黃肌瘦滿身筋絡疼痛而又神志恍惚其父母往視後延醫診治日久稍痊至本年正月二十一日榮珍忽然乘轎沈　母家痛哭拚命詢問其故但泣不言其父母即遣人赴錢家送　適錢子淵追蹤而至彼此見面尙未衝突經同居人等將榮珍百般勸解追詢逃歸原因始據榮珍哭述錢子淵每晚必以口就陰處吸取眞元不允則於私處手摳口咬實在不勝其　且週身筋絡疼痛較前更甚從前所以不言之故一則羞於啓齒二恐觸怒其夫現在忍無可忍逃回求救寗　不至錢家等語其父母當　錢子淵詰問錢强詞爭辯頗露窘狀而去迨至二十九日錢帶同地保轎夫十餘人定欲迫妾歸家榮珍情急從後門逃出投赴警區哭訴由區連同錢等一併送廳轉移吳縣知事署經周承審員提訊榮珍供明前情當庭請求判發濟良所以保生命當飭押候調查訊判旋榮珍又復以錢居氏名義具禀警廳請求發送濟良所茲經崔廳長批示云據禀各節　錢子淵不但乖　人道抑且干犯刑律候當堂質訊明礁再行　　所　發入濟良所之處暫從緩議此批 
　　師還公債截止期吳縣知事署接財政廳飭　謂蘇省民　元年　行　期公債原定三載發還節　委托　　　處　蘇　行按照票而有效號碼分三年十二月四年七月兩期各半償淸本息迄今逾限日久尙有未領之票已詳准財政部巡按使明定截止付欵日期以本年七月底爲限凡持有上項有效　票未領本息者務速分别地點仍向寗滬江蘇銀行如數領取自此次規定以後逾限不再補發云云孫知事接飭後已轉行商會一體遵照矣 
　　鄕警拘解烟賭案住居蘇鄕　巿鎭之寗波人葉錦泉專事聚賭販烟數載以來頗有積蓄前日葉又招聚賭徒在家夤夜賭博聲聞於外被某巡長所聞報告王少堂巡官王即派警兩次前往喝令停賭詎葉竟置若罔聞王巡官即率警前往拘捕各賭徒與葉錦泉四散沈逸僅獲賭徒兩人及賭具等件各長警又復至内室搜獲烟具烟土等物連同葉妻方氏一併帶區解縣經吳縣署承審員訊判賭徒兩人各罰洋三十元葉方氏押令交出其夫葉錦泉聽候訊辦 
 [P鎭江> 
　　商務消息彙誌近來商業市况頗不穩定早晚價目往往大有參差如美半洋油每箱本售六元公角昨得消息謂外洋商輪業已進口大市跌至五元左右又藥業中之高麗參來貨亦旺價値驟跌至上白米每擔亦减去三角云 
　　塾師之望榜熱丹徒縣考試塾師四鄕應考者共有四百四十八名經章知事評閱試卷文理通順者僅三四十名餘俱文不對題或滿紙别字章知事爲體卹寒畯起見從寛錄取四分之三一般塾師聞之均欣然色喜連日縣署及萬壽宫前塾師往來不　均望早日放榜也 
　　金壇知事卸任前鎭屬金壇知事曹元鼎業奉齊使調赴淮安日前晉省謁見齊巡按使領憑遄赴新任并禀知金壇任内事件業已交代淸楚擬欲請假返浙江珂里一行然後赴淮履新聞齊使並未照准云 
　　烈婦殉夫鎭郡西鄕高資鎭有王成氏者年甫二十一歲新喪所天矢志　他翁姑憐其靑春勸之遠適氏堅執不可屢次圖盡以免翁姑之聒耳旋竟於日昨投環自盡聞者莫不嘉其節烈 
[南通]  
　　淮南擬設鹽運副使淮南地方遼濶鹽務紛繁僅設場長不足以資辦理刻悉中央擬設淮南鹽運副使一缺駐節南通將於五月内實行所有通泰兩屬總場長即行裁汰以期撙節而收實效聞通屬總場長韓鳳池運動此席甚力云 
　　　縣函請開辦墾務墾務總辦呂道象據泰縣士紳函請迅辦該屬墾務俾利農民呂君以泰縣地近淮北民性强悍恐開墾時有阻撓情事特赴京磋商進行方法現聞已議有端倪不日先行派員勘測并飭該縣知事出示曉諭俾便進行 
[杭州]  
　　偵探破獲反獄案蕭山縣監獄覊押盜犯約數十名之多近聞巨盜某某意圖反獄賄通看役密遞函件約同在外黨羽於本月七日夜十二點鐘放火爲號先行奪取警所鎗械鬨入獄中將各重犯放出復搶取　内　庫銀洋並典當大家一切細軟財物俟巨　到手即行結　遠颺不料先一日被杭州偵探在省拿獲一名搜出該縣獄犯往來信件得悉圖刧情形當即拍電通知該偵探復携同證據來蕭報告（聞已在浙東旅館拿獲五人）彭知事立　看投王某馮某並各犯　訊一時無可隱飾供認不諱隨　據情電禀使署　示辦法並以該偵探辦　得力　給賞洋二百元 
[武昌]  
　　開徐路與軍事關係鄂省將軍行署昨准陸軍部咨開准交通部函開近者隴海路之開徐段業已工竣通車所有軍需軍械物品其由汴洛京漢各站起運至南省者或可由鄭州轉入開徐段至徐州再由津浦接運或者經過京奉至津轉入津浦運送兩處路線各軍事機關輸送自可擇便取道但電部報運時倘不將其經過地點詳細告明本部即無從據以轉飭而輾轉電詢旣費手續且恐貽誤用特函請通飭各軍事機關嗣後由汴洛京漢各站起運軍需軍械各物品至蘇浙魯皖各省者應將其取道某路線於報部時詳細查明以便貴部轉知本部分飭遵照等語查隴海路之開徐叚旣已通車凡各軍事機關嗣後遇有軍械運裝應即聲明經過路線俾利輸運而免稽延除分行外相應咨達查照辦理云云王將軍接電後已分行轉飭遵照矣 
　　軍艦之來去忙湖北巡防艦楚安號日前奉派拖帶軍需上駛刻已交卸於日昨午後五時回鄂頭等魚雷艇湖隼號爲行駛最速之一艇日前由　陽游弋來鄂寄椗鮎魚套已逾一星期日内將起椗開往上遊巡防江亨爲南洋淺水艦中之最巨者與江元同時製造現因江防緊要與楚有楚觀兩號同泊白沙洲江面須俟江元回鄂後該艦始能出巡 
[安慶]  
　　探訪局實行歸併皖省探訪局前已有取消之說惟未見實行昨聞將軍命令將該局歸併警察廳兼轄該局長已委朱篤之　任前局長王福堂交卸後將舊有探士分别遣散已於昨日（八號）携眷赴滬矣 
　　携帶軍服之被拘近來屢有人穿帶軍服冒充軍人倪將軍曾飭令水陸警察嚴查在案昨有高某乘泰昌小輪抵皖携帶軍服一套經南區查船水警查獲詢問來由答以由秋浦某陸軍退伍回來未將軍服繳銷等語現經該查船水警將高某連同軍服併送總廳核辦矣 
　　政務廳長之回皖安徽政務廳長鄭孝　前次因公赴蚌埠謁見倪將軍面商一切復因乃兄壽辰便道赴滬前往祝賀刻已事畢於今日返皖矣 
[長沙]  
　　又槍斃黨人三名湘中陸續拿獲之黨人多名已令處决在案又有鄭梅香一名係在西一署放炸彈並刧奪警士鎗枝之犯許瑞廷游潤生二名係在南門電燈廠放炸彈之犯均經軍署訊悉前情於日昨（三號）下午二句鐘飭將該三人綁赴瀏陽門外鎗斃 
雜評一 
[徼倖與不悟（默）]  
　　徼倖之心普通人所同具也所抱希望之目的非至萬分困難時則人雖勸之而其徼倖之心終不死旣至萬分困難矣而忽露一線之光則徼倖之心又將躍躍然死而復生此普通人所具之徼倖心也 
　　若其所抱希望之目的本已大誤即能如其所欲酬其平昔夢寐不忘之志願亦終自陷於危地則彼之躍躍然復有所希望者非徼倖心也直不悟而已 
　　蓋徼倖云者徼倖其事之成也事成而禍大於不成即徼倖而不倖愈甚嗚呼奈之何其不悟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[旅滬湘商眷懷桑梓]  
　　大陸報云旅滬湘商昨日下午在湖北路某屋開會討論湘省　局到者甚衆當即議决五事如下（一）爲湘民電請政府諭令入湘官兵不得如前擾害閻閭從事刦掠（二）長沙爲湘省要城尤當保全應一面致電政府一面致電滇軍請勿在長沙或附近開戰俾貧民得避難該城　　（三）旅滬及各處湘人應籌巨欵救濟湘南湘西戰區各城之貧民（四）呈谖政府派兵保護湘東湘南土匪爲患之各城（五）旅滬湘人應籌欵派湘人二赴湘省戰區調查當地遭難情形 
[西報紀德葡失和消息]  
　　字林報云昨夜（十日）據駐滬葡總領事函稱頃接本國政府來電謂德國已向葡萄牙宣戰 
[視察各縣視學員之結果]  
　　蘇省整頓敎育現正積極進行上届派遣省視學視察各縣敎育行政狀况齊巡按使業據報告先後發表飭知各道尹轉飭該管縣知事在案茲又據省視學彙開視察各縣縣視學評語戰業於昨日飭知各道大致謂據報吳江縣視學周公才經驗富視察勤指導懇摯不避嫌怨對於全縣規畫周至報告詳明南匯縣視學徐守淸勤懇職務實心任事平日視察各校評成績之優劣以爲支配經費之標凖川沙縣視學陸培亮規畫全境敎育不遺餘力研究亦有心得故川沙小學敎管略能一 
致崇明縣視學施祖恆於小學敎育尙有經驗且能以虚心研究視察甚勤歷届報告頗詳畫每至一校遇有缺點輒殷殷指導南通縣視學葛懋昌精研敎育勇於任事宿遷縣視學杜壽祺老成練達計畫有方單級敎法尤有研究市鄉學校頗能周巡視察指導改良以上六員均尙任事勤懇克稱職已傳飭分别嘉奬以昭激勸豐縣視學徐耀　敎育毫無經驗又怠於職務且另居署外有號房等之開支迹近招搖已經撤換東海縣視學殷維琳不明敎育職務廢弛似須撤換以上二員不准再充各縣縣視學以免貽誤敎育其餘各縣視學據單開各節或經驗尙有而能力較遜或能力雖足而衆望未孚或報告徒託空言或規畫尙無成績或年近花甲有國文根抵實無計劃之可言或襄助科員致調查方面不免精神之減少或任事幾及一載而全境學校尙未遍查或視察祗及城區而指導諸端已多舛　凡茲缺點縱不至下儕於劣等實未能遽認爲優良繩以嚴格應槪在易委之例寛其旣往當責以補過之方前各道尹詳報委任各屬縣視學曾經批飭先予存查實爲預備甄别地步現查各道所報大都仍舊續請生任之員應由各道尹查照上開各節督間　各該縣知事隨時攷察如所委各員中仍有各種缺點迄難振作改良者應即酌量改委以免濫竽其有實在稱職者亦不准任　紛更以資保障云云聞滬海道尹公署亦已奉到此項　　矣 
[一星期間之商業調查]  
　　金融本星期各銀行查　存銀三千四百四十八萬三千兩存洋一千九百九十萬元存大條銀九百九十三條各數與前星期比較稍爲減少一星期内進口計來大條二百零五條出口大條三百八十八條往孟賣及海參戰出口銀一百二十萬兩一星期内倫敦電匯自二先令七便士六二五長至星期六爲二先令七便士八七五至於大條則前星期六爲二十七便士星期六仍爲二十七便士期貨標金在此一星期内無甚漲落在三百八十兩左右上下一二兩而已 
　　股票本星期橡皮股票市殊屬平平倫敦橡皮市價甚爲穩健恒在三先令七八便士之間英楂華自發行新股五萬之消息發佈驟然跌落至十三兩半及調停有成說即漲起至十五兩七錢半藍格志殊無變動　　絲絲市仍有起色西曆七八月份交貨之新絲幾已完全抛出總計抛盤新絲當已在五千包左右現即九十月交貨之絲需要亦多絲價在一禮拜内亦有增漲最高之價每包一千一百二十兩黄絲市面不甚踴躍但存底甚短價格看漲　　棉花花市甚監定價又漲起皆以存貨短少之故通州花二十五兩至二十五兩半餘姚花二十二兩四錢南京花二十三兩八錢外洋消息英國利物浦美國紐約花價均漲起 
　　棉紗紗市穩健但不如前一星期之踴躍本地紗廠索價較昂買客則意存觀望本地紗一星期内交易不到一千包皆屬十四支十二支十六支價則每包約增一兩印度紗成交約二三千包日本紗三四千包進口商以市價甚低不肯脫手印度孟賣紗市甚有起色 
　　疋頭本星期中星期一二疋頭市頗減色客帮絶少顧問買進皆爲囤户至星期四始有起色長江一帶頗爲活動漢口長沙均有辦貨足見長江一帶人心較前寗定惟北帮自新正以來尙未活動蓋在年初北邦買進甚多也 
　　顏料顏料市近雖大有漲落然價終不低蓋在新正開市之初價格爲囤户抬高自應發生反動伹德國來源旣絶價終不能望平惟今有新消息則有瑞士國之顏料運來試銷不日可到至於土靛則陸續有貨運到汕頭來貨尤爲合用 
[聲明莊票與期票之性質]  
　　上海總商會復上海縣公署函云頃承函詢莊票是否即是本票之一種未便臆斷仍須詳加研究以免駁詰迅速詳查見復核辦等因查莊票與期票性質不同期票係貸借欵項訂期歸還憑票索取之一種證劵早已依法貼用印花莊票則逐日代表現銀之計數戰錢莊與錢莊爲簡省兌付手續互相劃抵起見與期票截然不同自不應貼用印花上年十二月二十六號業已詳細察復請貴公署　照轉詳在案至於本票二字所包者廣不僅錢莊自稱之名詞凡有商業中有牌號能出立票據者其自稱皆得謂之曰本票譬如其他各商號向錢莊借用長期欵項所立之期票其自稱皆曰本票者是也相應奉復即祈察照爲荷 
[詳查大宗土硝之用途]  
　　海關監督致上海總商會函云日前接海關安稅務司來函吳淞分關有由江北進口民船一隻内裝土硝三百擔無護照呈驗官私均難分别該船户自稱係鹽水土硝未知與洋硝辦法有無異同除飭將船貨暫扣外函請酌核見復等因當以洋硝照約非奉特准不能運進土硝按章亦須禀奉給照咨飭放行此指可以用作火藥之火硝而言據稱鹽硝與火硝有無異同現在所扣是否確係鹽水土硝由何人購辦運交何處作何用途函請驗詢明確核辦去後茲准安稅務司取具該船户王加明訴禀一件並様硝一包函送前來查閱禀詞謂運進之硝係供藥材之用已售於本埠廣裕盛藥號每擔洋一元五角候貨到兌洋並謂經售此硝有年由小火輪裝運報關名曰皮硝由沙船裝運報關名曰水硝有報可稽等語派員持樣硝往南關查詢據帮辦洋員云此硝確爲硝皮藥料所需本關放行有案謂可准其放行惟爲數至三百擔之多當此嚴查禁品之時不得不持以鄭重究竟此項土硝是否確爲硝皮藥料之用與做火藥之硝觔不同售與本埠廣裕盛藥號有無其事若果爲該藥號所購因何需數如此多茲特檢送樣硝一包即行轉飭查照見復以憑核辦該硝被扣已將半月並希從速查示俾早解决藉示體恤爲荷 
[華商訂購硫酸之手續]  
　　日商三井洋行致上海總商會函云前由同源等四廠家因工業上需用曾向敝行訂購硫酸共有九百箱之數茲已運到一百箱當由敞行備具切結託敞國總領事館轉送海關監督飭關驗放嗣因接有海關監督復函謂該硫酸旣係華商訂辦應由該華商函請商會轉禀陸軍部核准知照稅務處飭行征放方爲正辦等情該商等得悉後業已遵照備就函件茲特附呈務請貴商會察照施行不勝感禱之至 
　　附同源等四廠公函敬啓者商等因工業上需用硫酸各向日商三井洋行訂購共有九百箱之數另附細單呈請鑒茲亦因裕昇公所定之一百箱已於前月由神裕丸輪船運到上海當由三井洋行備具切結呈請該國領事館備函轉送海關鹽督飭關驗放茲因該領事館接海關監督復函謂此項工業用品如係洋商自行購置之貨歷由領事館取結簽印函送核辦然硫酸爲炸烈危險之物仍須電請稅務處示遵現在前項硫酸有一百箱之多旣係華商裕昇公向三井洋行訂辦之件論理應由該華商函請商會轉禀陸軍部核准知照稅務處飭行征放方爲正辦今由日商三井洋行代爲具結請放碍難照准等因商等得悉前因謹當遵照海關監督函開辦法辦理竊思此項硫酸商等均因有工業上需用購辦已非一次從前報關驗放與普通商品無異茲旣有海關監督公函所開等因應即呈請貴商會轉禀陸軍部核准知照稅務司飭行征放不勝感禱同源洽記裕昇公龍章總批發處啓明染廠經理諸文綺 
[計開]  
　　西曆一九一六年一月二十四日裕昇公向三井洋行訂購硫酸一百箱紋本年二月交貨按此貨已因神裕丸船運到 
　　二月十一日同一百箱交貨期如前按此約三月三號可運到二月十一日龍章紙廠向三井洋行訂購硫酸一百箱交貨期如前按此貨亦三月三號可運到 
　　二月十五日同源向三井洋行訂購硫酸四百箱交貨期如前按此貨内有二百箱三月三號亦可運到 
　　三月二十七日諸文綺向三井洋行訂購硫酸二百箱約本年三月交貨 
以上共計硫酸九百箱 
[匪徒侵入人家]  
　　匪徒廣東人張阿福羅阿田前日上午與在逃之某某等兩人突至虹口武昌路同仁里七百三十六號門牌張桂德家袖出手鎗恐嚇向張之内眷强索洋二百元經張奔出大聲喊捕該匪等情虚退出飛逃由捕查見立鳴警笛即經美捕房八十四號西探目利扶司之包車夫帮同趕至北京路弄内被總巡捕房一千零七十四號一千一百十四號一千二百四十七號等三華捕將張田兩匪攔獲張匪即將手鎗抛於地上經該捕等檢起帶入總巡捕房轉送虹口捕房當經捕頭向張等詰悉同黨數人匿居南京路香粉弄一百零六號門牌皮鞋店内立飭中西包探協往該處拿獲嫌疑人謝鶴年鄧召留楊阿福趙阿光夏春祿等五人一併帶入捕房押至昨晨解送公共公廨請究先由八十四號西探目利扶司上堂禀明前情並稱據張阿福供稱手鎗係爲首之某甲所給現甲與乙均已逃逸請將香粉弄一百零六號門牌皮鞋店發封並候緝提在逃各人請爲從緩開審關讞員商之德領師君判被告各人一併還押着先將該皮鞋店發封並着趕緊偵緝同黨解案併究 
[塘山路發生刦案]  
　　前晚八時一刻美租界塘山路第一千八百零二號門牌順盛雜貨店突來盜匪八人各持兇器一擁而入將店主婦之金壓髮金戒等並銅元數十枚搶取而逸事後由事主投報滙山捕房派探查緝 
[婦人指認强盜]  
　　盜姚山視峯山王開有李長生因於二月二十八號夜糾黨持械搶刦靜安寺路一百十五號門牌陸陳氏家値洋二百五十元之金鐲一副逃匿法租界被法包探緝獲解送法公堂訊究時適原告亦在法公堂旁聽認明李長生當時在場搶刦且持手槍向伊恐嚇當即訴知法捕房昨晨將李等四盜一併移解公共公廨請究即由原告陸陳氏上堂證明當時李盜持手槍向伊恐嚇捊取金鐲逃逸各節並據中西包探投訴被告等已在捕房供認與劉三白三等同往行刦等語訊之李長生供爲皮匠餘語支吾中西官判李等四盜帶回捕房候查明實情於下禮拜六再訊 
[盜匪判送軍署懲治]  
　　盜匪王秀卿周增義周學和楊殿臣張少卿等先後糾黨持械夥刦公共租界西棋盤街十號門牌鴻泰土唐大小現洋烟土共一百六十元及派克路八百三十七號門牌徐岳之家値洋五百元之衣飾逃匿法租界愛多亞路因在法租界亦犯盜案經法捕房中西包探查獲解至法公堂訊明移解公共公廨訊供收押在案昨晨復訊先由包探周志仁王金生上堂禀明前情繼由鴻泰土店主周　達與徐岳之偕證廖金生徐才水左妹妹等相繼上堂證明當時被刦情形訊之王等五盜供多狡賴會審員王肇之商之德領裴君判一併押候錄供解送護軍使署按例懲治 
[鐵路督察長指拿黨人]  
　　前日上午滬寗火車抵滬時有鐵路督察長孫翊乘火車來滬下車後知照五區崗警指拿朱長江一名謂是黨人當即由警將朱逮獲解送閘北司法科押候訊辦 
[警廳長注意水陸防務]  
　　淞滬廳徐廳長以近日又有黨人約期起事之謠故對於水陸防務均甚注意所有斜橋盧家灣徐家滙並閘北之义袋角曁江灣等處皆與租界毘運擬責令各該警區於每晚派令游巡隊荷槍實彈前往邊境輪流梭巡其民國路一帶華法交界各路口由該管警區加派巡士在彼守望凡在深夜遇有形跡可疑成羣結隊而入華界者一體盤詰至十六舖橋以南之水面則由水巡隊遣派小輪往來游巡而自南碼頭以南至製造局及龍華灣一帶仍由水警第三分署長王壽良督帶巡船擔任防範業於日通飭所屬各區警正警佐及各分駐所巡官等遵辦矣 
[無錫米市消息]  
　　昨日北市米業中人接無錫快信謂連日粳米與粳稻到埠不多銷數甚佳市價見增今日早市售開高糙粳每石洋五元七角三分中五元五六角次五元一二角糙洋秈五元四角糙大子秈五元二角糙客秈五元粳稻每百斤三元零四分秈稻二元八角小麥每石五元五角大麥二元九角次糙客秈四元五六角 
[盲童學校開幕預誌]  
　　美國傅蘭雅博士之子在滬辦理盲童學校當於億定堡路選定地址建築新校舍現擇十八號行正式開幕禮 
[閔行鎭組設閱報社]  
　　西南鄉閔行鎭商業素稱繁盛茲有商董范錦興爲研究商務起見商同該鎭紳士李鳳池在後東街中市設立閱報社購買上海各日報以備工商各界悉心研究振興國貨業已組織成立昨請該鎭警區爲之保護 
[扣還軋花廠多繳之稅欵]  
　　貨物附加稅前經本埠各業商家一再陳請南北商會轉禀工蘇財政廳長詳請財政部農商部核准暫免加徵在案茲有西鄉閔行鎭益泰軋花廠主某甲因此項附加稅已於陽曆今年一月初旬照繳於閔行稅務所今旣奉部核准暫免加徽則此欵應請照數發還故由該廠主禀由廠行稅務所長轉詳財政廳長核准發還以示公道業已飭知該所長就稅欵同如數扣還矣 
[查復塡塞河道情形]  
　　浦東陸家嘴角英商香烟公司將張家浜支河塡塞一事曾經楊交涉員批飭上海縣沈知事查復在案茲聞交涉員署昨據沈知事查復略謂奉批飭據黄譯員輯虞汪科員菊舲報稱奉飭前往查得該處河道淤塞日久惟據鄉人云春秀潮汛尙有水流通現在被塡之處約二百餘英尺浜底砌成陰溝潮水似尙流通因恐於農田水利或有妨礙當經會商該公司洋經理現已停止工作惟據該商聲稱因該浜淤塞有礙衛生因此塡塞報請察核等語聞楊交涉員擬將該浜自行鬨濬或自行塡築以顧主權云 
[紅十字會募捐通函]  
　　本埠紅十字總會會長沈仲禮昨致南洋各華僑函云前奉電計邀公鑒滇黔獨立風雲日緊現如湘蜀各省相繼陳師擾攘干戈傷痍徧地方事之起敝會以博愛卹兵爲唯一天職亟應力謀救護惟緣一國之内兩方相攻爲日來弗萬國紅十字會條約所未規定進行極形困難爰經開會决議仍照辛癸戰事辦法純抱慈善觀念畛域不分當電近滇各分會一律設備固定醫院并召集醫隊於重要各地點趕組臨時機關實行救護乃迭據川西救護醫長美敎士高文明君電稱自流井一埠已療治傷兵五百餘名他如叙州瀘州等處各醫院亦皆有人滿之患經費浩繁需藥尤廣請速接濟等情是此次軍事劇烈當在意中敝會對於各省分會以及臨時救護各機關均有擔負經費之責仔肩綦重肆應爲難當此戰事影響全國金融非常恐慌籌捐久成弩末無米爲炊杞憂曷已夙仰諸大君子熱心慈善篤念宗邦　茲肉薄血飛奚啻水深火熱務乞鼎力籌募宏施贊助俾得集腋成裘　襄義舉則遙拜仁施曷勝感篆大旱雲霓尤祈迅賜玉音無任盼切之至如蒙慨助仍請逕滙上海二馬路望平街口敝會總辦事處不致有誤 
[舉行祀孔黄禮]  
　　昨日爲仲春上丁祀孔之期於淸晨三時在文廟舉行其一切儀節槪照公布典禮辦理事前仍由敎育欵產經理處謹敬籌備正獻官滬海道尹周金箴因在請假期内委縣知事沈寶昌代爲主祭警法各長官及地方紳士縣市立各學校敎員與祭者計共四五十人茲將執事各員職名列後至聖先師孔子前正獻官縣知事沈寶昌四配十哲分獻官上海地方審判廳長袁麟伯上海地方檢察廳長林仲立糾儀官上海視學長朱伯華陪祀官淞滬警察廳長徐輔洲英美租界會審官關炯之王崧生法租界會審官聶榕卿兩廡分獻官道視學余芷江縣視學市學務委員賈叔香崇聖祠正獻官縣警佐景毓華分獻官縣立第一高等小學校校長曾公治市立小學校校長毛吉生 
[補助司法經費]  
　　上海地方審判廳長袁麟伯君近奉高等廳飭知現因司法經費支絀另訂規則凡遇民事訴訟案件一經判决自執行之日爲始如被告無保收押每日飯食應責令原告先期措繳否則將案註消刻已諭飭各承發吏一體遵照矣 
[婦女太不安分]  
　　新普育堂留養婦女江阿三顧貞英龔阿寶等縱火脫逃旋復被獲經堂董將爲首之江阿三送請地方廳訊辦等情已紀前報茲悉顧貞英龔阿寶二女亦已由該堂送回吳淞警區及淞滬警察廳分别安置而江阿三已經該廳檢察官預審一過發交救濟婦孺會留養但該女到會後日夜吵閙是以該會復於昨午飭探將江阿三送回檢廳收押候示 
[婦人一面之言]  
　　崇明人沈士元控林開靑（即冷開慶）誘妻藏匿繼復來滬誘拐伊子等情當經地方檢察廳預審因供詞各執判冷收押候沈妻潘氏到案再訊在案昨午該氏投廳禀稱丹徒人今年二十五歲於十七歲時嫁沈爲室生過一子詎沈邇來家計蕭條竟於去年五月間將我帶回崇明賣於蟻媒王啓賢由丈夫立據加蓋指模並由其母舅王順子在場迨至九月初十日王啓賢將我轉賣於丹陽人冷開慶爲室王得洋一百二十元冷則在滬經營此次不知沈冷二人如何涉　氏在籍聞信爲特檢齊證據來案禀訴請求訊斷林檢察長以該氏所陳各節碍難憑信判留候飭傳沈士元到案提同在押之冷開慶復訊再核 
[控告串拐之不實]  
　　常熟婦人王嚴氏前日至老閘捕房控告汕頭路十六號門牌開設妓院之婦人倪阿寶（即王倪氏）與鄭陸氏串拐十四歲女兒三三（即王三媛）等情捕頭准飭中西包探將女與倪陸兩氏一併查獲分别拘留昨晨解送公共公廨請究原告投訴伊女已被拐失四年今在王倪氏家内尋見請爲給領據王三媛供稱父親早已去世於十歲時被後父賣與倪氏爲女並非被拐訊之王倪氏延斐斯律師到堂譯訴被告係出洋價買原告之女爲義女曾由原告之姘夫出立賣據言至此即將賣據呈案請察並據倪氏供稱伊夫王某現在某處辦事云云中西官判王三媛交倪氏具結領回惟以後不准將女賣娼賣據發還 
[婦人不認私逃]  
　　舟子無錫人周東狗之妻沈彩雲私逃出外已有七年之久近與混名羅墟阿大姘識賃居虹口前日經周來滬尋獲扭控捕房昨解公共公廨請究氏不認私逃中西官以非刑事性質遂判被告開釋着原告另赴民庭起訴 
[簿據均須繳出]  
　　已故義源厚水菸店股東閻茂齋之妻妾田蔡兩氏前投法公堂控該店經理宋子材呑沒故夫應得歷年之紅利請求追繳等情因宋之代表劉洪成訴稱閻茂齋在日已經用空尙須田氏等找出若干故判各延公正公算賬在案昨日田氏等又投案禀稱奉諭算賬後宋祇交出三年内之賬簿資本簿亦不交出以致公正人難以核算須請查吊前淸光緖三十三年之簿據方可開算聶讞員判着宋子材將各種簿據交呈捕房聽候公正人秉公核算禀覆核奪 
 
 
 

Page 11

 
 
[票據筆跡相符]  
　　阮子濱投法公堂控稱源泰帽店主顧子興於前淸光緒二十八年間前來交易緞子結欠洋五十六元至年終乏洋交付出立期票隨後歸還詎到期往收店已閉歇故被拖延至今現顧又在法租界開設店舖向索不還請求訊追票據呈鑒訊之顧先不認欠聶讞員諭顧當堂書寫數字與票據比對筆跡相符遂判交保限七天還　 
[私用賬洋之辯論]  
　　飛星黃包車公司西洋人國恩在公共公廨刑事科控司賬高寳生私用賬洋一千五百元由廨將高提案訊判交三千兩人銀並保候傳見證到堂再行復訊在案前日午後由王崧生襄讞會同日斯巴尼亞領事衛君升座復訊原告西人由代表聖文律師上堂請追被告延朱斯　律師到堂辯稱被告係由該公司總賬房陳占奎雇爲收租逐日交淸原告所有尙未收到之租費係被十二家分公司放車頭目虧欠均有原告簽字故所控各節被告不能承認應請堂上察核註銷繼由見證金雲龍上堂經原告律師詰據供稱在西華德路聚康錢莊爲夥於二月七號原告來店以小洋掉換銀圓七千元囑我至公司取洋被告祗付小洋五千數百元餘不知情中西官判高寳生仍交三千兩人銀並保如難覔保押候訂期再訊 
[船户納賄]  
　　杜家行船户康和尙前日裝運濕花二十包在馬頭起岸被棉花檢查局巡丁胡鳳卿查見扣留該船户即納賄洋兩元正在交付適被該局司事查知將濕花一併帶局送至一分駐所將康留候　辦該巡丁送還該局自行處置 
[英署參贊蒞滬]  
　　駐京英使署參贊梅克雷君於前日因公來滬寓英領事署 
[園丁竊取藏經續誌]  
　　王正義竊取哈同花園内値洋四百餘元之藏經消贓於某書社内之王于貴王侯子及掮客夏元卿由探將各人一併拘解公共公堂訊判分别交保收押在案昨晨由廨復訊判王正義還押王于貴王侯子仍各交四百元夏交三百元均人洋並保着將原贓交案於下禮拜六再訊 
[追獲攫取金環之流氓]  
　　流氓張同發前日在新閘重慶路攫取李施氏金耳環圖逃當被鳴捕追獲昨晨解至公共公廨經中西官訊實判張押西牢半年期滿帶堂再核 
[車夫爭攫票洋]  
　　唐錫泰前日持鈔票洋一百元現洋五十元由海昌路雇人力車至新閘橋下車時將票洋遺失車上旋即覺察回見該車夫周立之正將票洋從車中拾起唐向索回後即在路旁檢點詎被旁觀之車夫數人上前如數攫取而逸唐遂鳴警將周拘送四區警署押候訊辦 
[抛棄屍身]  
　　閘北長安路黃嘉福豆腐乾作夥友吳成章前日不知如何忽然暴卒店中人將屍抛棄於東首荒地上經四區二分所崗警查見歸禀蕭警佐將該店經理吳義仁拘案管押一面飭十一圖地保報請地方廳相驗再核 
[函授學校未許備案]  
　　滬海道尹公署昨出牌示云爲示知事案奉江蘇巡按使署批浙江師範畢業楊仲芳禀爲創辦中國務本函授學校請備案由奉批禀及簡章均悉該校創設宗旨在使靑年失學者人人具有國文根　用意未爲不善但此等人於文義尙未了解僅憑通函講授冀收效益甚非易事察閱簡章亦不免蹈拉雜之弊所請備案之處礙難照准仰滬海道尹轉飭知照此批禀抄發簡章發還等因奉此合行示仰該具禀人楊仲芳知照此示 
[道尹公署批示三則]  
　　婦人陳金氏禀爲册書金希聲假造印諭欺呑借欵請求檄縣查追由禀悉案關民事訴訟應赴法庭起訴該氏前在縣署具禀業經批令指示何以不遵縣批仍違法妄訴所請不准此批 
　　民人丁文香等禀爲陸阿連誘拐伊媳成姦請求檄縣傳訊由據稟各節案關誘拐是否屬實仰南滙縣提訊詳復此批 
　　丁孝思禀爲扛挑事務請求給示保護由據禀各節旣據上海縣於去年七月給示准允繼續承充越時未久官廳保護當然未失效力何必再來瀆請多此一舉所請着不准行 
[介紹良醫]  
　　重古世醫何穉白君（鴻舫先生之孫虚白先生之子）向庽上海小南門姜衍澤堂東店並設期於北市天后宫北成大南貨號在滬多年聲譽昭著近何君因丁内艱返里守制經滬上友人馳書勸駕至再至三何君始允於一月中來滬若干日嗣後每逢陰曆七八兩日仍在衍澤東店應診六九兩日則在成大滬上病家幸弗交臂失之 
[招請南市訪員]  
　　本館現需招請南市訪事一人以探事翔實文理淸順爲合格　承斯乏者無須托人介紹請先送訪稿三天註明住址姓氏以待函訂[  申報編輯部白]  
氣候報告 
[（上海徐家滙天文臺天氣測候報告）]  
　　已過者之報告三月十日低度自北海道經越琉球而往東方呂宋北部復有低度中心上海兩止海濱一帶凉風無定向十一日上海晴而不朗氣壓徐升凉風漸取東南向十一日下午四時前二十四小時内上海氣候温度至高五六·四至低四一·八去年同日至高六七·二至低四四·二 
　　未來者之推測十一日下午四時三十分豫測天晴臺灣海峽有適中之信風稍北海濱一帶有方向靡定之涼風 
雜評二 
[嗚呼晚矣（訥）]  
　　一國人士之學識技能與其工商各業之成績至戰事而一一收其結果歐戰至今而其國内日用必需之物未見缺乏者即其平日工商業振興之結果也我國戰事僅數月亦已收一種之結果矣結果奈何即欲用外貨而苦價昻不用又苦無國貨以代於是相與咨嗟太息朿手而無如何平日百業不興今日社會上一一受其影響至此而始咨嗟太息不已晚耶 
　　然而吾恐國人之尙不悟也今日相與咨嗟太息者他日戰事一平又將相與嬉戲而忘之矣嗚呼豈眞中國人之性習然歟 
來函 
[姜文倬來函]  
　　警啓者近日火柴奇昻價增數倍推原其故由於原料之仰給於人顧吾國地大物博在在而有今爲此區區細品亦將索人於枯魚之肆豈不可恥耶文倬雖非工業界人昔者亦嘗從事於理化之科略識原質之出產以爲火柴主要原料即燐質鹽酸鉀類製造非艱苟有數萬資本已足舉此故略言其大槪如下乞登入貴報想今世不乏熱心之人必有興而起者 
　　（燐之出產）燐出於鑛人人知之然現今世界所用多出於骨蓋骨之取材較易而含量又多普通含水之骨百分中含燐化物六十二分故也 
　　（燐之製法）以首除去其有機質（約占百分之三十二分）燒成骨灰加硫酸（約等於骨灰重量三分之二）而瀘過將瀘下这液加炭末一同蒸乾入陶甑中紅灼更加砂石强灼通其蒸氣於冷水俟其凝結即爲黃燐黃燐於閉氣器中高熱之即爲赤燐（鹽酸鉀之出產）鹽酸鉀多爲人工製品 
　　（鹽酸鉀之製法）本品工業上製法最便者以石灰漿熱之通入綠氣則生鹽酸鈣更加鹽化鉀則生鹽酸鉀 
　　（注意）鹽酸與鹽化鉀爲二物鹽化鉀海水中鹽泉中均含有之 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[徵收女子化裝品稅之疑問] [  佚名]  
　　報載農商部將調查女子化裝品實行徵收女子化裝品稅云云某不敏竊有疑焉敢舉欵問數則於左 
　　一香油香粉香水香油香粉香水此三種明明爲女子化裝品也將來自必列入女子化裝品中無疑然而今日躑躅於南京路之少年頭上必沫滿香油頰上必塗滿香粉衣上必洒滿香水明明爲女子之化裝品而用之者竟半屬男子農商部將收稅乎抑不收稅乎疑問一 
　　一牙粉香皂花露水牙粉香皂花露水謂爲化裝品可也謂爲女子花裝品則不可也蓋男子固明明亦用牙粉香皂花露水也不列入女子化裝品中平則牙粉香皂花露水固明明爲女子所不少之化裝品也農商部於牙粉香皂花露水三項將列入女子化裝品乎抵不列入女子化裝品乎疑問二 
　　一墨膠假髻老太婆秃頂則塗墨膠頭髮脫完則裝假髻是墨膠假髻　爲化裝品可也然人至塗墨膠裝假髻非要好看也不得已也則雖不謂之化裝品亦可也農商部於墨膠假髻將列入化裝品乎抑不列入化裝品乎疑問三 
詞選 
[調笑令花片] [  鏡湄]  
　　花片花片新綠階頭忽見問花何處飛來淸鏡溪邊早開開早開早燕子東風春老 
[水龍吟正月十三日偕翰卿夜游賦]  
　　近來難得相逢相逢不是眞難得最難得是閒時閒境閒情共適芳節燈紅淸齋茗綠偶停遊屐出門一笑天空月上移情處渾無跡零亂虚壇瓦礫莾乾坤自成今昔長衢擾擾幾人肯向此中小立曠蕩胸襟塵勞身世感懐今夕且留君小住明朝怕又理松江楫 
[落梅風牽牛花] [  詩圃]  
　　碧筠靑蔓裊涼秋數枝開向梢頭翠含珠露曉仍稠態嬌柔分明七夕星河渡遣來鈿朶齊抽隔籬敲角月加鈞照花羞 
楞華庵隨筆[  劍秋]  
[光緒宫詞]  
　　有淸一代宫詞不多見即有亦道宫中事不詳往嘗見新建陶無夢宫詞十五首述光緒時内廷軼事甚悉亦他日修史資料也詞曰倚虹堂外柳烟濃御路無塵走六龍歲歲宸游春色裏萬人歌舞百官從（注倚虹堂在西直門外臨高梁河慈禧幸頤和園恒於此小憇進茶點）雕闌百折接明廓仙殿排雲誦御香天半銅亭光四照日高草木遍山黃（排雲殿爲萬壽山最高處）八方無事暢皇情幾暇揮臺六法精宸翰初成知得意宫人傳喚繆先生（繆先生雲南人名嘉惠字素筠以畫筆供奉内廷女學士也）釘鈴佩馬去如飛諳逹垂鞭左右隨詔遣阿哥歸主祭黃韁紫　好威儀（大阿哥溥㑺立二年凡大祀皆奉旨恭代諳逹滿語謂師傅敎授滿文者其儀制視師傅稍殺）公使西來越巨溟國書親奉覲彤廷禮臣引入文華殿天語温和賜寳星（文華殿在東華門内爲各國公使覲見地）景運門前曉色開百官濟濟早朝回禦醫隨例聽宦喚排日抄將脉案來（戊戌九月後光緒帝被幽　台僞以病聞隔數日輒以脉案宣示中外）六龍倉卒幸西秦玉骨含寃裏錦裀從此笙囊休進御武皇歸哭孟才人（指珍妃殉國事）天家玉食喜奇瑰潑翠茶濃瑪瑙杯昨日使臣新貢入柏林香草野楊梅（此下皆辛丑迥鸞後事）天半燈搖紫電流玲瓏殿閣仿歐洲却因一炬西人火化出繁華佛照樓（佛照樓即儀鸞殿故址燬於庚子之亂回鸞後　修費帑五百萬改用西式賜名佛照樓）淸華西苑景如仙百頃琉璃漾井蓮羡殺詞臣與樞密獨邀天龍許乘船（軍機大臣及兩書房翰林入直西苑例得乘船免迂余也）供御龍賓發異香新年染翰伴君王淋漓錫福蒼生筆福字先書絹一方（錫福蒼生筆康熙所製列朝寳用之每歲元旦用此筆書福字）園子春來柳早靑郊居景物暢皇情輪船似報巡游信一帶長河汽笛聲（昆明湖中御座輪船二艘某國所進）疆臣獻納太珍奇一笑天顏喜可知翡翠壽星高二尺透明碧綠似玻璃（翡翠壽星某中丞所進）蠶織蘇杭藝最精詔　機女入神京綺華館裏薰風暖長畫遙聞絡緯聲（綺華館在福華門内徵蘇杭女子蠶織其中）恭進應時春帖子樞臣親寫硬黃箋兩齋毓慶同頒賜麝墨鷄毫下九天（立春日軍機大臣進春帖子五言絶句一首七言絶句二首用硬黃箋書之毓慶宫及兩書房翰林亦如之各拜筆墨之賜當時以張之洞所進爲最工 
[滑稽詩話] [  我]  
　　村先生某晋人也糟糠屢空無以謀生一日忽擲其書籍筆硯於地曰敎館原來是下流旁人門户過春秋半飢半飽淸閒客無鎖無枷自在囚課少父兄嫌懶惰功多子弟結寃讐而今幸作靑雲客遮却當年一半羞讀之令人喟息不置 
　　一陣烏鴉噪晚風諸徒齊逞好喉嚨趙錢孫李周吳鄭天地玄黃宇宙洪千字文完翻鑑略百家姓畢理神童就中有個超羣者一日三行讀大中描寫村館情形維妙維肖村學究見之亦自笑否有穩婆爲人收生反生子於產家者又有醫生因染疫死於病家者又有巡檢爲强盜刧掠一時畏死稱盜曰爺爺者好事者作一絶曰穩婆生子收生處醫士醫人死病家更有一般堪笑事捕官被盜呌爺爺 
　　龍洲道人在辛稼軒席上　羊賢羹云拔豪已付管城子爛　曾封關内侯死後不知身外物也隨樽俎伴風流詩甚風趣 
小說 
[俠情小說紅蘩蕗别傳] [  天虚我生]  
　　第十章 
　　有頃舒勿林已返自塔中見亞猛方在蹀　則微笑顧海龍曰國民此事實與勃斯無與吾已得其端倪矣海龍木然言曰非勃斯而何舒勿林曰固非勃斯其人乃爲汝我之勁敵卽紅蘩蕗也言次以手拈一紙團授海龍且曰吾友汝欲捕勃斯可不捕亦可惟汝當知此事至急須盡出汝獵犬以捕此兎此兎狡非勃斯比也時海龍已展其紙團而視目光痴然乃不能他移亞猛見其領袖又復得手則面上不禁現爲微笑舒勿林見亞猛笑則亦微哂曰海龍今事萬急吾亦無暇爲汝語詳細但此人實爲紅蘩蕗黨徒言次以手指亞猛海龍躍起曰然則吾儕固已捕得一人矣舒勿林曰然但此人已等甕中龞今夜亦不必禁錮監中汝卽縱令歸家亦無不可蓋其人苟無翅亦必不能出巴黎也亞猛初以爲今日之夜當於沉沉鐵獄中度其光陰初不料舒勿林竟欲釋之令去則心中不禁竊喜雖知此去彼等未必遽肯捨棄但較之蟄處鐵獄終勝一籌唯念及若輩之藐已幾等一不足措意之物則又不覺微慍舒勿林乃向亞猛曰國民吾今爲汝道晚安想汝亦甚願歸其庽所亞猛曰固所願但白浪琪如何舒勿林曰吾友事冗今夜實不能爲汝理此事亞猛曰然則汝欺我矣汝不謂我一入獄者白浪琪即釋之出乎舒勿林曰固言之但汝亦不思當此夜深女郎亦且入睡吾忍驚之醒乎唯今夜不能釋女郎故亦不能禁汝天下之事貴乎持平汝奈何不識好歹亞猛曰然則明晨白浪琪當然出獄矣舒勿林曰汝但勿遁則白浪琪自能出獄亞猛伸其手曰然則授我舒勿林曰授汝何物亞猛曰通行證曰汝欲此奚用亞猛曰吾以此備汝明日不釋白浪琪者吾可持此出關耳舒勿林冷笑曰汝言似亦有理吾今付汝以通行證言次遂於桌上檢得一紙付亞猛曰此紙無論何處皆可通行無阻亞猛受之復曰明日何時令白浪琪出獄舒勿林曰當在平明唯汝倘於今夜遁者則約亦且毁亞猛曰吾烏能遁吾寓····舒勿林曰吾知之吾明日尤當奉謁以收回此紙并引白浪琪出獄亞猛曰國民上帝聞汝言矣言次遂别舒勿林而出海龍於二人交談時初無一覺至是仍木坐如石像舒勿林目送亞猛出門直至不見乃以齒自嚙其唇曰吾親愛之紅蘩蕗吾今又與汝對壘矣 
 
 
 

Page 15

 
 
   
 
 

Page 16

 
 
   
 
