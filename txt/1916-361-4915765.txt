# 1916 - 361 - 4915765

 

Page 1

 
 
   
 
 

Page 2

 
 
時評 
[内務總長之否决（冷）]  
　　今日參議院以百零三之不同意票對於九十三之同意票否决政府提交之張國淦内務總長案矣雖然張國淦之内務總長案豈非旣經通過於衆議院者耶兩院對於國務員之提交一通過一不通過此其第一次也張國淦果合於内務總長與否今且勿論唯前以國務院與國會對待而國務員之得通過於國會已難今兩院表决得相反之結果是兩院又成對待而今後國務員之得通過於國會更難何則一院之同意不足恃須視兩院也然則以前之外交總長久虛其位而終有通過之一日今後之内務總長雖其位亦已久虛而究能通過與否不可知也 
專電 
[北京電]  
　　今日（二十九）參院兩點 
半開會投内務總長張國淦票在場議員一百九十九人不同意者百零三票否决 
[北京電]  
　　二十二省三特區軍民長官推馮領銜聯名電陳意見洋洋千餘言（一）告總統今後若更有飛短流長爲府院離間者願立予屏斥（一）告總理必有一貫之主張勿爲一部所遷就（一）告國會自立於守法地而後乃能立法結語總统能信任總理然後總理方有負責之地總理能秉持大政然後國家方有轉危之機國會能持大體鞏國基則國存國會乃有所附麗 
[北京電]  
　　政府接馮領銜之各督軍長電（一）請總統信任總理（二）請内閣對於政務積極進行（三） 
請國會和衷共濟議定大法 
[北京電]  
　　政府昨電向馮副座詢浙事 
[北京電]  
　　浙事電馮副座就近查辦一面仍責軍警長官維持秩序 
[北京電]  
　　政府對浙事尚未定辦法須俟馮覆電 
[北京電]  
　　吕公望由金華來電聲明舉代各節由某揑名拍電不負責任 
[北京電]  
　　老西開案昨日（二十八） 
下午伍外長與法代使談判三小時之久聞交涉大致就緒可望速結 
[北京電]  
　　重大交涉案年内均無開議望各省對厦門設日警事來電多憤激伍總長昨通電勸慰母生意外舉動貽人口實 
[北京電]  
　　陳籙在庫向俄行訂小借欵二百萬以庫恰路建築材料購買優先權擔保 
[北京電]  
　　庫倫辦事員擬與某國訂小借欵借契内容（一）名稱短期地方借欵（二）債額二百萬元（三）擔保自庫倫至恰克圖鐵道建設及購材之優先權（四）利息六釐（五）還期十年現正陳中央認可 
[北京電]  
　　庫倫辦事員陳籙今日兩電辭職薦那彦圖等四人自代 
[北京電]  
　　今午（二十八）國務會議張耀曾提出重訂報律動議注 
重在擾亂國憲妨害秩序煽惑人心三大罪刑段總理意俟新内務長到任會商取决 
[北京電]  
　　各報紛載府院近有意見現得府方面確息總理前日進府謁元首詳陳政務今日又進府元首留午餐晤談甚久感情尚洽 
[北京電]  
　　元首頃電西林敦請於一月五日前抵京 
[北京電]  
　　國院覆參院地方自治已由法制局將縣自治一部分先具草案付國務會議决後卽行提交 
[北京電]  
　　政府以貪官汚吏捲逃之案迭出主復淸查抄制 
[北京電]  
　　議員鬬毆案昨地方廳開庭被告未到改明日審理 
[北京電]  
　　元首在鑑古軒集外法兩長各高等顧問討論收回領 
事裁判權 
[北京電]  
　　張耀曾主改四審級制 
[北京電]  
　　范源廉請設中央圖書館元首認捐萬金 
[北京電]  
　　内務謝次長辭職 
[北京電]  
　　今日（二十八）衆議院二 
時開議陳主席報告請假除阿育勒烏貴外均通過戴書雲等動議變更議程先議查辦戚揚案成立參議院華僑議員選舉施行法案二三讀均通過三時休息後人數不足乃散會 
[北京電]  
　　總統意院秘書長不可再任軍人故仍屬意張志潭 
[北京電]  
　　陸榮廷續請假兩月 
 
 
 

Page 3

 
 
[北京電]  
　　去職參員要求補給歲費人需兩千元幷計將及二十萬支出 
[北京電]  
　　張勳來電孫文請欵不應付 
[北京電]  
　　陜議會來電反對張敬堯長陜甚力 
[北京電]  
　　馮河間電告浙急請派專員查辦頃國預會議委丁世源往先至甯商承馮意定有對付方法再到浙相機辦理 
外電 
[北京電]  
　　英文京報云奉天督軍張作霖電稱日人在奉天洮南懷德遼源等處改立警局請政府速向之嚴重交涉福建督軍李厚基亦電陳日人在漳州（未曾開放）附近貿易之舉動（二十九日） 
[北京電]  
　　北京日報云馮副總統聯合二十一省督軍省長電致北京請消除府院誤會並請總統信任段總理維持現内閣予以自由行政之權又主張國會應盡立法之職權勿干涉行政段總理之地位因此電大爲穩固（二十九日） 
[北京電]  
　　黎總統與段總理皆派代表赴津歡迎梁啓超（二十九日以）以上德文電 
[北京電]  
　　梁任公本日（二十八日）到津將在天津小作勾留擬於新年一月初間入京黎大總統已派人赴津迎接（二十八日） 
[奉天電]  
　　張督軍决派旅長孫烈臣爲代表赴徐州省區聯合會議孫氏不日卽將出發赴徐（二十九日） 
[奉天電]  
　　吉林當選參議院議員三人中有二人爲官吏被人以無被選舉資格之理由提起選舉無效之訴訟大約必至改選云（二十九日） 
[漢口電]  
　　參議院議員選舉會復於昨二十八日午後開會王督軍親臨監視議員到者僅五十一人又因民黨全體缺席終不成立前此傳聞延會五日期間由王督軍與民黨接洽妥恊之說實無何等效果王督軍不得已宣言三十日再開中立派議員爲此甚爲憤激有主張甯將省議會解散者且有數人已隨意歸鄉（二十九日） 
[北京電]  
　　派赴歐洲視察戰况之陸軍中將唐在禮等於今日午後四時四十五分啓行同行者計陸軍武官二員海軍武官二員擾由上海乘船赴歐（二十九日） 
[奉天電]  
　　據最近之報告阪鶴丸搭客船員共約四百餘人獲救者僅五十餘人死者約三百餘人其中中國人約達二百云（二十九日） 
[東京電]  
　　衆議院昨開本會議選舉金子元三郎氏（憲政會所屬）爲全院委員長（二十九日） 
[東京電]  
　　内閣以次各官衙署均自二十九日起給假至一月三日（二十九日） 
[東京電]  
　　華盛頓電云美國政府接到德國回答觀其大體大爲失望且恐德國將就聯合國對德提議之回答試其第二次之提議其主張想必與二十六日回答美國之意相同故美國對於媾和一事頗抱悲觀　（二十九日） 
[東京電]  
　　俄都電云俄國各報及上下兩院議員對美國勸告媾和之意見均以美國之提議殊不合聯合國方面時宜此惟德奥方面歡迎故該提議無左右現下狀態之力云（二十九日） 
[以上東方通信社電]  
戰電 
[紐約電]  
　　各報謂美國决不致照德國提出之條件請恊約國開會議和蓋德國之條件明明欲避去恊約國之爭點也紐約講演報則謂威爾遜之公文志在阻止德國潛艇新戰爭威爾遜總統豈將復被脅迫而贊成德國之和議乎（二十八日） 
[丹京電]  
　　瑞典似欲引誘斯坎锹拉維亞其他兩國會同致文勸和惟丹麥瑙威現尚猶豫不决（二十八日） 
[巴黎電]  
　　今晚公報云松末河南岸數處炮隊甚爲活動法軍在亞佛勒南白萊業境轟發地雷數具頗獲效果繼乃襲擊敵陣線捕虜若干人而回（二十七日） 
[彼得格勒電]  
　　公報宣稱俄哨隊渡萊留夫加河逐退敵軍斥堠隊梱載建築材料及有刺鐵線障碍物而回俄軍擊退摩爾達維亞邊界之敵軍佔據高地多處敵軍渡里斯特河受阻而止敵軍在多瑙河南岸攻擊爲俄軍所敗大受損失英軍裝甲馬達車助戰衝擊敵軍敵軍紛亂而逃（二十八日） 
[倫敦電]  
　　柏林公報紀卡巴西安森林中之惡戰但未言及結果僅云俄軍猛力回攻冀奪回里姆尼克爾薩拉之失地但未得利德軍續有進步在該處已俘敵兵一萬餘人（二十八日） 
公電 
[章太炎致浙省會電]  
　　杭州浙省　會軍界警界同鑒吕督旣退張周義當擔任不　引嫌退讓使隂謀派入室　甚於吕章炳麟 
要聞一 
[美人對於華事之樂觀]  
　　大陸報云美人牟道克氏向爲鷹報主筆曾充國會議員且爲組織進步黨者之一率其妻女來華遍游各埠已及三月昨抵滬江本報（大陸報）記者昨晚晤之於禮查旅館牟氏對於華事頗抱樂觀今錄其言論於下牟氏曰余旅華愈久余之中華民國可以成功與美國在華利益將大膨脹之兩觀念愈覺確切不移以政治範圍而言余意他人可不必爲中國過抱杞憂其故有二（一）中國土地之完全有債務爲之保障中國必須存立俾可支付債欵苟有任何部份或任何國家希圖分裂中國則將見熱望之債權家成爲嫉妒之守護人矣（二）中華民國中不乏擁護共和之份子不獨有使中國人民進步之望且可使共和政體永遠存在中國大部份人民雖無聲無臭未有如吾美人所習聞之民意然中國並非絶無輿情不過限於團體小而有力曾受外洋教育之學子與夫一般久以民政主義薰陶中國之國人如村長市長二類是已苟有人如余之游歷蜀滇而考察其風俗人情則未有不知北京恢復帝制之隂謀必召起西南震動全球之義舉者亦未有敢信此種隂謀或能成功者也今之若干統兵大員伏處於憲法覊絆之下與其謂其人爲愛國之士無甯謂爲軍人伹若輩彼此妒忌决不能冋一步趨爲民國之害黎總統曾與余暢談黎知中國之需要如威爾遍之知美國之需要黎不侈言國家之優點亦不忽視前途之困難其人性情與其所處之時代所居之地位皆相適合立法一方面之少年如王正廷等率皆知其責任今世人方斥各議會之動靜余獨有感於北京國會辦事之合宜民國造端伊始誠不免於困難今余所識之時賢刻方各致　力使新政府之機輪於此極困難時代中進行不息余知目下情狀必能持久果爾則不久中國必憬然而悟國民自覺心必勃然而發寖假而國民愛國心亦必油然而起此固共和政體所能發生之效果若專制國則必不能迨中國旣有此效果則國人勤敏儉節之美德亦必獲有報酬蓋此種美德除在中國而外未有不獲報酬者也牟氏言至此記者乃叩以美國在華利益將大膨脹之觀念牟氏續言曰今中國所亟需者第一爲交通卽鐵路是已試以四川言蜀省爲一極樂世界苟鐵路穿川峽而至重慶（若能抵成都尤佳）則寳庫之門爲之開闢全國將受其益世界各國刻正銷爍其力於戰事獨美國有在華築路之財力再鐵路之建築當爲發展商務計而不當爲勢力範圍計至於節用減政無補中國惟開闢財源始克有益美國之觀念如此主張其爲正當乃他國以爲美國不能貸資於中國以助其發達其說不可爲訓今美人之利益漸遍及於中國靑年美人學中國之語言習華人之商術漸能與華商直接貿易不恃居間之人其敏捷正不亞於日人美國人民漸知中國商業之機會行將請求美政府對於美人之在中國商場者予以種種合法之扶助吾人所欲得於中國者不爲土地而爲公允之商場今日美國之地位爲世界之債權國余意美國旣有此地位定能有在中國發展商業之權力也 
[北京特别通信（五十六）（飄萍）昨今之國務會議]  
[新聞條例又起草院秘書長之逐鹿]  
　　本月二十六日（星期二）爲國務會議常會之期近日之國務會議皆以預算爲重是日所議有三要件且有將與吾新聞界發生極大之關係者今略述之如下 
[（一）任命蔡元培爲大學校校長案]  
　　蔡氏將任大學校長傳聞已久昨日乃提出國務會議而當日卽以命令發表矣 
[（二）陸軍政費預算案]  
　　仍未議完計至是日止是項政費已減削一千三百餘萬此次減削經費最多者爲財務行政費及陸軍行政費財政部自製預算案而亦列入多數尚有減削餘地之欵項殊難索解至於陸軍政費據個中人言現雖減削甚鉅而果能實行與否尚屬問題蓋減削經費無非裁倂機關或軍隊人數然則必先有裁倂之費此項費用爲數甚鉅現正在仔細考量中云云且云此次所議預算案工程浩大議完尚需時日也 
[（三）再訂新聞條例案]  
　　新聞條例廢而不用者久矣共和復活以來北京報紙陡增其數羣言龐雜時不免出於軌道之外於是又引起政府覺新聞條例爲不可無之感昨日（二十六）竟提出國務會議議决而後卽飭法制局起草但附以起草之方針曰勿事苛細務取寛大主義云云法制局諸公起此等草案頗稱斵輪老手草成而後眞能勿涉苛細務取寛大乎吾不敢信吾以爲新聞條例各國有規定者有不規定者在我國殊無規定之必要蓋羣言龐雜不免有之但此不過一時之現象久則自歸於淘汰一旦訂有條例言論之現象未必立卽改觀而各省官吏或又借此以蹂躪正當之言論民隱莫宣民智莫啓利實不勝其弊抑所謂新聞條例云者爲一種特别法一旦引用法律兩於新聞界事先引用特别法不足則仍引用 
普通法律此通例也故名國之訂立新聞修例者乃出於保護新聞界之精免其動輒觸犯普通刑律耳然則所訂之條例必處處不忘保護之精神而如繳鉅額之保證金及動輙檢查稿件傳喚編輯人或訪員凡袁氏時代之舊習應力矯之不知政府之心理與袁氏時代對於新聞之心理有以異耶無以異耶 
　　本月二十七日（星期三）爲國務會議特會之日仍以預算爲重此外除議决以後平政院受理之行政訴訟事件以該事件之處分尚未呈經總統批准者爲限凡已奉總統命令之案該院不得受理以確保元首尊嚴外尚有可記者二案 
[（一）撥欵賑濟安徽水災案]  
　　今年安徽水災爲害甚大政府迭據該省官紳所呼籲今日乃提出國務會議議决由財政部撥欵二十萬以資振濟 
[（二）電令浙江軍官案]  
　　此事但據所聞未得詳細情形浙江自省會警察廳長夏超被任命爲浙江全省警務處處長後其遺省會警察廳長缺擬以傅其永補充曾迭誌本報前數日該令發表聞浙江軍官頗有人反對之又不明言反對而來電自請辭職今日國務便議决定請總統電令着不准行至省會警察廳長今已不成問題蓋傅其永雖經任命而次國務會議討論内務行政經費已决定以各省省會警察廳長由警務處處長兼攝浙江亦同此辦法遂無所用其反對矣 
　　參議院旣定於二十九日投張國淦任命爲内務總長票内務部問題行將解决而未來院秘書長之逐鹿又起吾前函已述張志潭及李國筠爲最有望而各派之起而覬觎此席者頗不乏人茲聞昨晚段總理與張國淦商及此事頗仍屬意於張志潭如張决不就乃始及李國筠與其他人物云云按張志潭爲院内秘書以和平謹守著稱據知張君者之所得述謂張乃歸綏道尹因反對帝制辭職段内閣崛起遂就現秘書職段公頗器重之而關係之深則不及徐樹錚遠甚云云張果不就此席各派之逐鹿紛起未來院秘書長或又成黨派之問題吾人甚望所料之不中也（十二月二十七日） 
[憲法促成會第二次通電]  
　　憲法促成會前於二十一日通電各省請各省贊成其主張前日參議院開會時向乃祺以該電於國會多所誣衊要求國務員出席質問經司法總長答覆謂已令總檢察廳提起公訴該會聞訊又於昨日發出第二次通電措詞甚爲激烈茲據某京載稱該電略謂參議員向乃祺等不唯不自反省迅速制憲以副民意竟於昨日緊急動議質問司法總長欲科某某等以紊亂國憲之罪並欲以非法手續解散本會國會似此專制民意横被摧殘所謂立法機關者竟置約法所載人民自由集會言論之權利於不顧同人等一身不足惜其如天下之公論何要之憲法一日未成某某等雖斷頸絶頭粉身糜骨亦必奮其長舌論列是非伏冀諸公同伸義憤以彰公道云云不知檢察廳方面將有何等進行否也 
[省議員任期之解釋]  
　　國會議員童杭時等昨提出省議會議員任期解釋案其文曰查省議會暫行法第三條（議員任期以三年爲限）是議員任期該法已明白規定本無解釋之必要惟第一届省議會議員任期未滿卽被暴力停止洎民國重光始續行開會其間中斷二年有奇而閉會開會又難依法定程序自不得不明白解釋俾便各省一律施行茲復准贛省議會來電申請理合解釋如左第一届省議會議員任期應自民國元年十月一日起至二年九月末日止爲第一年民國五年十月一日起至六年九月末日止爲第二年民國六年十月一日起至七年九月末日止爲第三年（理由）查省議會選舉法第二條（選舉年限以三年爲一届每届選舉年限以七月一日爲初選日期八月一日爲覆（選日期）其中以八月九月兩個月爲當選人應選不應選及給發證書又預備開會期間則以十月一日爲任期開始準諸法理亦爲適合又省議會暫行法第三條規定任期三年夫曰任期則明明爲在任時期而中斷時期當不計算在内又其規定旣以年計而非以月計則前此第一年開會無論其爲一年有奇或一年不足總應作爲一年由是以本年十月一日開會（遵照大總統）（命令）起至民國六年九月末日爲第二年民國六年十月一日起至七年九月末日爲第三年照此計算庶幾無欠缺奇零之弊自可收整齊劃一之功 
[南京快信]  
　　省議會選舉參議員會昨日（二十八）竟無一人簽到已宣布暫行停止决俟明年開臨時會續行選舉賣票團一部分議員亦有十餘人束裝旋里 
　　寗垣教民聯合組織信教自由會不日將開大會討論國教問題 
　　昨日（二十八）實爲馮河　六秩大慶誕辰河間因周夫人亦係下月三日生日遂改依夫人生日做雙壽以省煩瑣惟昨日軍警政各機關長官仍聯袂赴軍署叩賀聞黎大總統親書之六宇熙春横額及蓬萊作頌邦基固松柏長新日月增壽聯已懸於府内西客廳云 
　　省政研究會係衆議員凌文淵等所組織 
　　汪大燮有不日來寗說 
　　張一麐昨日由蘇州乘車來寗 
　　馮副總統决擬下月初句外入京一行 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[審核新預算之困難]  
　　新預算案現在着手編制惟收支不能適合支出超過收入至逹一萬萬有奇當此財政奇窘稅收不能增加外債無從募集司農仰屋羅掘計窮當局者實已束手無策連日開特别會議尚茫無頭緒於此無可奈何之中惟有切實核減一法聞刻正審議核減各部經費以財政部爲最多計減到二千萬元次則陸軍部亦復不少至海軍交通兩部所減甚微教育農商兩部亦採極端收束主義據云待全案審核終了可減到五千萬元與原案收支相差之數恰得其半昨日會議之結果聞又有三法（一）就各省列報之數比照二四兩年預算酌加成數爲一萬八千餘萬（二）增加或推廣印花稅添列所得稅驗契費等九百餘萬（三）上項不足之數以公債充之如是計畫形式上似已收支適合實則第一類之預算仍屬理想兼之紙幣價格之下落天災流行之常聞所收或反減於所擬第二類印花等稅無他種計畫與之相輔能否足額頗難預定第三類之公債殊難期望然舍是以外更無良策足以救濟此困難之財政傳聞多數國務員擬從速編制提交國會但目下尚在審核之中至速亦須一星期方能審核完竣審核以後重行編制必須有相當時日大約提交國會須在來年歲初矣 
[質問中行密撥鉅欵事]  
　　國會議員對於孫文請欵事曾有質問案提出政府隨有答覆各節均誌前報茲聞艾議員慶鏞昨又有所質問其文曰前南京臨時總統孫文向政府要索鉅欵當經本院議員先後提出質問准咨覆俟憑證到日再行核議等語乃近日各報登載中行總裁徐恩元奉總統諭已密撥六十萬元云云閱之不勝駭異當此財政奇窘之時一切國庫支出盡依法律範圍尚虞不繪矧數十萬元之鉅不經法律手續隨便支付財政前途何堪設想且自中行兌現發生恐慌不得已小借美欵以爲接濟若如此支用竊恐五百萬借欵不及接濟兌現卽可用罄無益國家金融徒增人民擔負財政當局問心何安試思此六十萬元以各兌換所門前鶉結鳩形冒夜忍凍兌現十元貧民計算可活六萬貧民當此兌現不足之時以數萬貧民生活之費見好於一二人我仁明之大總統諒不爲此本員深願此等傳說或有未確又恐此等傳說不爲無因謹依法提出質問請咨達政府迅卽答復以釋羣疑 
[提議奬勵學生辦法]  
　　自改革後學校奬勵制度遂根本的取消現聞范教育總長以學子畢業後若毫無奬勵殊不足鼓勵後進求學之心爰於國務院開會提議交法制局擬定學業考試奬勵法不日可以脫稿茲探其概要如下（甲）小學畢業生每年在各縣會考一次品端學優者給以秀士名銜（乙）中學畢業生每年在各道會考一次品端學優者給以俊士名銜（丙）高等畢業生每年在各省省垣會考一次品端學優者給以國士名銜（丁）大學畢業生每三年在北京及各大學所設地點會考一次學有專長品行端正者給以學士名銜學士有專門著述經大學院之評認者授以博士至於主考人員中小兩級由各省省長呈明中央派人充任大學高等兩級則由中央特簡各該地長官爲助考員自高等以上按其所學分科考試考期由中央政府臨時規定此係勉勵聲譽之法至於各級學校之考試畢業仍由各學校長主持一切 
　　按虛榮心亦中國人致弱之一根性而學校生徒於其名不於其實尤爲文化進步之障碍故凡爲民國國民應先認定學校生涯爲人人必有之業務而在校所學者卽爲出校後供給社會之要需絶非以其名之若何而始勵志入校也今教育當局擬恢復學生奬勵辦法固不得謂非提倡教育之盛意特叩諸實際於民國國民教育之本旨初無若何裨益耳且推其流弊所極勢將使國中莘莘學子咸趨於騖名之一途而學校胥將成爲變相之科舉竊願當局者於提倡教育之方鄭重思之 
[桂督電陳淸賦意見]  
　　廣西兼署省長陳炳焜日昨有電到京略謂廣西上年舉辦淸賦先經擬定章程前奉大總統批准照辦近接財政部個電當經按照電中所云迭次派員將前項意見向省議會明白陳述乃議會必欲先行推翻原案方允承認本年暫行照收往返磋商不得要領伏念廣西財政近年以來困難已逹極點合計四五年度預算不敷之欵及此次臨時軍費共已積至四百餘萬之巨中央旣未能等濟地方亦羅掘俱窮所恃以稍延殘喘者唯此新賦一宗苦心經營歷時十有七月乃能有此成效現在各屬開徵日久有已十足徵完者有已徵至八九成者截至陽曆十一月止總計已收入新賦七十餘萬元比較往年收數超過五十餘萬元人民踴躍輸將已可概見今若暫准一度徵收則明年軍政兩費之不敷從何取給大部於廣西預算不敷之欵旣不能爲之補助於應撥之軍費又不能爲之籌給而於本省自籌之欵乃抹煞前案藉以市惠在大部不惜委婉遷就固卽具調停之苦心惟所擬三端辦法實已有人倡之於前不知者或將疑大部高級行政機關乃甘爲私人之被動此不可不自重也總之桂省淸賦誠如來電所云原爲接濟中央及彌補本省預算不敷起見是此項增欵絶非廣西一方之利更非炳焜個人之利炳焜暫權民牧瓜之代有期若祗顧個人虛譽不顧大局前途何難曲徇議會之謂卽定爲一次暫收而以將來籌欵之事諉之於後任惟犧牲國家財政根本之大計以博個人見宥地方之虛名自掬神不無内疚故在任一日必當盡一日維持之責至後任如何主張則炳焜不在其位不論其政矣云云 
[鄂議會與省長之爭潮]  
　　鄂省選舉參議員事自十八日至今王子春督軍已六次到會省垣各廳處長道尹知事各官亦逐日爲此忙碌政務停滯王氏初意欲某派湊足法定人數了茲纷爭或竟徇各官僚所議取消民黨議員乃連日觀察情形到會者總難及三分之二解散民黨改選之謀亦難得政府同意於是决計於二十四日宣布停會四日至二十八日再繼續舉行以便各派從長磋商或設法滿足人數或承認三員復職均於此四日中定之惟進步派以此次選舉本黨已提出目標三人殊不願與國派恊商中立派之政友社原爲調和此次爭端而設人數最少僅十二人）雖有調和之志而乏左右之力該社主任周之瀚因王子春氏旣希望調和特偕政治商榷會代表郭肇明於二十四日往謁王氏陳說詹趙梁復職事確爲鐵案懇旣迅予更正選舉人名册則爭端自　王以公冗命何政務廳長代見仍堅執大總統漾電國務院沁電謂内務部不能作算非奉國務院明令礙難更正周郭謂内務部十九日致省長嘯電已經聲明如詹趙梁不列入選册卽選舉出參議員亦屬無效内部爲辦理選舉總機關對於各省選舉有直接管理權選舉監督之應服從内務部令爲一定不移之理辯論瑞三何乃詞窮惟云總要詹某讓議長則此事方易辦理第詹氏之讓退議長重行選舉上次國進兩黨恊商已經議妥祇以先選議長與先選參議員爭執不决今進步派又不承認恊商則此爭點仍非一時所能解决也 
省議員張國恩等前爲詹趙梁資格事已兩次以選舉人名義呈請省長更正選舉人名册所奉批示皆答非所問昨又第三次具呈答仍如前用將呈批錄下呈云爲遵守法律三次呈請更正事緣前兩次呈請更正選册在卷蒙批謂戴杜丁遞補議員覃朱歐陽之遺缺係奉大總統漾電並承准國務院沁電依法遞補同人爲遵守法律起見不願選舉無效固不得不將應更正之理由再三爲我選舉監督陳之前奉大總統漾電交院核復並承准國務院沁雷依法遞補因監督電國務院示遵而國務院交部核復内務部微魚各電解决詹趙梁除名無效大總統不自解决而必交院核復者大總統之守法也國務前雖有沁電後又交部核復者蓋内務部爲此案主管衙門不侵内務部職權國務院之守法也監督前奉大總統漾電並承准國務院沁電依法遞補監督守法於前也今奉内務部微魚各電依法更正監督守法於後也省議會前除詹梁趙三議員名議會之違法也今復詹梁趙三議員職議會之守法也國務院先有沁電守議會前已除名之法也後又交部核復認前之除名爲違法今之復職爲合法也同人等再三呈請更正非厚於詹梁趙而薄於戴杜丁也爲保護法律也爲保護監督之守法也然更有不能已於言者監督奉内務部令執令選舉職務選册報部合則核准不合則駁回選册駁回於未選之先監督之責任猶輕駁回於旣選之後監督已負選舉無效之重任矣倘國恩等冒昩從事以出席投票作委曲遷就之計不呈請更正是目選舉人無責任之地位而陷監督於違法之中也豈國恩等對監督之誠意哉爲此三次呈請參議院議員選舉監督鑒核准予更正施行批云呈悉此案迭經明白批示已　漾沁兩電辦理在先案定難移無從翻異原造選册有案可據何能誤解法律遽指選舉無效查選舉一事實爲民意所寄託公權之重盡人皆知若如來呈所稱出席投票係屬委曲將就之計則是自誤選舉諒該具呈人等亦不願出此也此批 
[浙軍警風潮中之文電一束]  
　　浙省軍警風潮種種情形已兩誌本報現在吕公望旣迫於情勢不得不去而繼任者究爲何人吕氏辭職之電雖聲明以軍事交張載揚民政交周鳳岐然張周二人此時必不願遽出擔任軍界一方現又推及蔣伯器氏蔣氏果肯爲凋婦與否尚不無多少之疑問日來杭垣人心非常震動對於風潮内幕則又言人人殊卽報界亦以某種關係不敢多所論列茲將關於此事文電編列如次閱者亦可得其梗概矣 
[（一）政府方面（甲）大總統電]  
　　陸軍第二師張師長周參謀長混成旅兪旅長第一旅來旅長第二旅李旅長甯波第三旅韓旅長探送甯台顧鎭守使宥電悉浙省重要數月以來幸賴各軍警長官熱忱衞國保全地方勞苦功高正資倚畀現值年關冬防吃緊何能稍萌退志遽卸仔肩倘有困難情形亦可隨時電告自當酌辦萬勿以高蹈爲懷置桑梓於不顧也大總統儉印（乙） 
國務院電張師長周參謀長來旅長李旅長兪旅長夏警務處長董局長甯波韓旅長顧鎭守使奉大總統諭宥各電均悉全浙地方重要該師長等維持保護安塔無驚同日電請辭職殊堪詫異現在大局甫定方期同心戮力共濟艱難豈宜紛紛求去該師長深明大義務各以地方爲重以責任爲心勉力任事母得率請辭職等因特逹院沁印（丙）段總理電周參謀長張師長鑒華密諸弟因小有意見相率辭職其於大局何尤非所以維持桑梓之意現因財政艱窘警務廳長經國務會議裁去由處長兼攝已本此意告知之仍由夏超兼之望轉告兪來李韓四旅長及顧鎭守使董局長母得固辭瑞感印 
[（二）人民方面（甲）湯壽潛電]  
　　北京大總統鈞鑒沁電悉前以省中長吏上下不洽軍警離心民情惶懼奔走相告而遷延顧忌莫敢以聞潛平日於國之大事曾未越言徒以近在鄉里恐有倉卒之虞不敢不告旋聞諸人俱各陳詞待命地方秩序亦幸粗安中央綏御有方其變自弭但使閭閻不驚下民豈有餘望至察宜舉錯繫於執政平亭予奪貴在有司固非野人所能預也湯壽潛勘（乙）虞和德電北京大總統段總理陸軍部鈞鑒浙江張師長周參謀長夏處長兪來李韓四旅長有功民國革命一二次我浙毫無損失人民久深愛戴今報載一　辭職於地方安危大有關係探厥原因諒由吕督軍宅心忠厚易受蒙蔽難免用人失當事關浙江大局乞主持以保地方虞和德叩 
[（三）軍界方面（甲）甯波顧鎭守使電]  
　　督軍署參謀長周轉師旅長各軍官各局長省議會教育商會各報館諸公鑒聞蔣伯器先生來浙維持敝署全體人員及商民極端贊成全浙幸甚大局幸甚寗台鎭守使顧乃斌儉印（乙）寗波盛參謀長電督軍署周參謀長轉軍警政紳商學各團體曁各報館　公鑒儉電諒逹浙事一日不定人心一日不安維持現狀非蔣公伯器莫屬萬 
望極端主持以救危局盼覆顧乃斌盛開第勘印（丙）寗波韓旅長電督軍署周參謀長轉師長各旅長曁各軍官各局長省議會教育會商會各報館諸公鑒此問聞蔣伯器先生來浙維持大局本旅全體極端贊成伏乞諸公主持一切以慰民望旅長韓紹基儉印（丁）寗波劉團長電督軍署周參謀長轉師長各旅團長各局長省議會教育會商會各報館諸公鑒維持浙局非蔣公伯器莫屬懇速一致敦促出任艱巨以定人心禱切團長劉炳樞印勘（戊）嘉興錢團長電張師長周參謀長夏處長諸公鈞鑒此間極端歡迎蔣公主浙乞諸公極力主張錢臯等儉（己）湖州陳團長等電張師長周參謀長夏處長李兪兩旅長鈞鑒本團各軍官公推蔣伯器先生督浙並兼管民政請極端主張以慰人望陳　謝鼎等叩儉（庚）杭州周參謀長電寗波顧鎭守使韓旅長盛參謀長劉團長均鑒儉電悉蔣公爲衆望所歸自當會合各界陳請中央以安浙事先此電復鳳岐 
[附蔣伯器致浙軍界電]  
　　杭州張煊初師長曁周顧兪來李韓夏諸君鑒簋以母喪於長至前遄歸滬庽拜祭甫畢方擬來杭與諸故人一圖良晤詎連日讀報及杭垣遞來函電詳述省垣情形至切懸念吾浙自光復以來雖疊經改革而軍民同德各界和衷不獨諸君之光榮卽夙共袍澤如簋者亦引爲私幸今者警察有相率罷崗之事諸君有聯袂辭職之書私心徬徨莫知所届在諸君之意或潔身以明志顧補救之道豈無術以融和簋深知諸君平日惓惓爲公熱心職務值國家多故非時賢高蹈之時如忱悃莫伸則中央鑒衡可及尚冀保持秩序循慰商民君等不負桑梓浙人亦必重念君等區區之意幸加察焉蔣尊簋勘 
[浙省會兩日開會記]  
[預算二讀通過王行健復職問題]  
　　浙省議會昨日（二十七）開第十三次臨時會政務委 
員到者五人議員一百十六人下午一時三十分開會由秦副議長主席續開歲出内務費預算二讀會第四欵西湖工程處經費第五欵水利委員會經費政務委員謂此欵應列於實業費經常門内馮良翰謂屬於内務性質衆無疑義第七欵貧民工廠藝徒之醫藥費政務委員要求增加衆不贊成仍照審查報告省城三倉經費仍照原案列入加入錢江義渡經費一欵計六千二百九十五元屬公益經費一欵計十四萬六千四百元至此内務費歲出經常門已讀完接讀臨時門第二欵省會籌備費有雨棚費洋一千元擬照車站式樣建築於大門之外通過臨時門又完畢接讀財務費歲出經常門第一欵附加稅徵收經費改爲四萬四千八百二十元第七欵房警捐改爲一萬一千二百零八元餘均通過財務歲出經常門讀完後張廷霖因與龔館長相識已久請於審查圖書館長侵吞一案廻避另開特務審查衆贊成議長遂指定顧振庠顧宗况方贊修等十三人爲特務審查員休息十分復入席教育費歲出經費門開二讀會第五欵省立水産學校學生膳費因下半年度停止公决移入於臨時門内餘無更改經常門完畢開讀臨時門至第十師校營造費政務委員謂該校添造自修室 
教室甚多減爲二千元不敷支配公决仍照審查報告公立　　館項下另立一項修館費洋五百元由刻書費項下劃出讀畢政務委員要求加入公共運動場經費教育會議費經衆討論前者加入四千元後者否認通過後接讀實業費歲出經常門加入省立苗圃經費又於臨時門内加入模範繅絲廠墊本二萬五千元讀畢歲出入全部預算二讀會均已通過衆决明日付三讀已至法定時間遂搖鈴散會 
　　今日（二十八日）開第十四次臨時會議員到者九十五人下午一時四十分鐘開會仍由秦副議長主席謝箎質問王行健復職問題特務審查尚未報告何以吳忠懷君今日又來出席主席云吳君旣由省長給予證書遞補到會不能阻其出席王行健之请求復職又爲另一問題擬於休息時間開特務審查會解决之一般左袒王君者絶端反對紛紛退出議場旋由陳度君設法維持再三向吳君商懇暫請退席吳允其請衆乃開議第一案浙江省模範繅絲廠招商承曾規則係三讀無更改通過接議第二案查辦前永康知事吕策違法案照審查報告咨請省長照被控事實逐項查辦無異議張烈動議嘉興人民陳請查辦緝私分統趙廷玉案提前付議主席云待建議股報告後再議次議第三案改良靛靑製造模範工廠案由顧宗况報告審查結果認爲成立惟該工廠經費昨已在預算案内通過公决照原案不必酌減續議第四案錢江義渡改設輪渡案係三讀無異議次議第五案海鹽知事朱丙慶司法收入舞弊案由韓澤報告審查結果咨請省長提交司法衙門按律懲辦次議第六案修正浙江農事試驗場草案由提出者莊景仲登台說明該場辦理數年未見成效由於科目之不完備因將内部組織酌添科目以冀振興衆贊成成立不付審查卽開二讀旋有以條文上或須修改非　　不可衆又贊成付庶政股審查限期報告次議第七案闕麟書附祀先烈案衆以本會建議無須審查咨請省長照辦通過次議第八案修正省立中等學校校長任用規程案張廷霖謂此係咨交覆議不經委員之說明亦可討論衆請卽開二讀經張廷霖將修正之條文略加删改卽開三讀會通過次議第九案製造水産品模範工場案議長報告此案預算昨已通過審查報告又照原案詢諸大會均無疑意卽開二讀略有修改報告休息卽經特務審查員審查王行健復職問題經一點鐘之久始行通過當由方贊修報告今日已遲印刷件分配不及惟有明日再議遂宣告散會 
[杭州快信]  
　　屈映光電檢廳願傳褚懷新到案對質 
　　澉浦公民步鳳翔等昨日電省以該鎭迭被盜刦請兵駐浦 
　　浙江省議會第二次臨時會准本年十二月末日閉會 
　　參議院副議長王正廷昨由　來杭 
　　莫財政廳長昨日假同袍社公宴省議會議員到者　衆 
　　財政廳長因年關在邇已向中國銀行借洋十萬以濟不數 
 
 
 

Page 7

 
 
財政廳奉中央電令應解國稅限三日内籌解開化陳知事因公下鄉電呈省長署中公務委政務主任張家封代理 
　　警務處長飭委李振鐸爲永嘉警局三等警佐黄壽山爲昌化二等警佐張候復爲永嘉護商局第七巡船長 
　　省垣各級審檢廳昨日（二十七）停止辦公一天 
[蘇省長答覆停止驗契案]  
江蘇省公署咨復省議會云案准貴會咨開查驗契苛罰本係罔民政策官吏奉行日益苛虐民怨沸騰所定驗費大契自一元一角遞加至五元五角小契自一角遞加至二元七角五分然細繹部令遞加驗費明指逾限之契以示懲戒之意若限期以後新立之契本未逾限安有懲戒乃亦照逾限之契一例罰不公不平莫此爲甚本年四月財政廳請酌展限期自七月一日起多則半年少則三個月爲蘇省驗契最後時期期滿實行停止如仍逾限未驗之契一經發現卽參照稅契章程按照最後驗契費數目加收十倍處罰是大契須收五十五元小契須收二十七元五角按照三年一月之條例加至五十倍及二百七十五倍古今中外無此殘酷之政體財政部批令但准其展限加費而於逾限未驗之契照最後十倍處罰一節未置可否斷不能發生效力應咨請省長分飭財政廳及各縣知事自六年一月一日起實行停止驗契概免苛罰以淸弊政而蘇積困所有議决請停驗契苛罰案由咨請查照等因當經飭據財政廳復稱查驗契逾限處罰一案前經呈奉財政部核准施行省議會請停止處罰逾限驗契自係爲體卹民艱起見惟逾限之契與新立之契實有不同之點不得不詳晰陳之所謂新立之契者係指民國所立之契紙與舊契逈然各别新契祇須投稅並無報驗之可言更無逾限處罰之必要舊契則爲已稅之契當然遵限呈驗逾限不驗咎由自取處以罰金似不爲苛若將新立之契同一處罰誠如省議會來咨所云本未逾限安有懲戒是新立之契與逾限之契本未可相提並論將來限滿之後擬再通令各縣切實聲明俾免人民誤會理合呈復鑒核等情相應備文咨復貴會請煩查照 
　　按蘇省驗契辦法凡民國以來新立之契於六個月限内投稅者驗契祗收註册費一角其紙價例應免收固與免稅之前淸舊契驗契費依限遞加者截然不同蓋稅契驗契不能於同一契紙兩項倂征新契重在契稅驗費自應免收舊契例得免稅驗費是以從重凡此所以求負擔之均平而不使民間有過於偏枯之憾也（驗費是否爲國家正當收入係另一間題）省議會此項議案誠不免誤會惟各縣經征官吏良莠不齊或者有意違法浮收以致以誤傳誤所願監督官署嚴密稽察勿僅以一紙空文申明了事也 
[楊夢齡被控述聞]  
　　現署江蘇無錫縣知事楊夢齡前在常熟縣知事任内適值吳江獨立時常熟地方亦譁傳有滬上黨人來常運動之事楊知事卽派人四處探聽虛實遂疑保衞團長徐老六等有謀變之心卽行拘捕二十餘人幷牽及縣署檢驗吏姚靜卿拘案質訊毫無證據旋有縣署法警長林懋森同法警戴景山當庭供證指姚運動法警謀變是實遂據以定案坐姚内亂罪電禀省署核准將姚鎗斃其餘徐老六等均由紳士保出了案迨後楊知事調任無錫以爲可以無事不謂省議會前日開會卽由常熟議員季通等以楊知事違法濫刑提出彈劾案大會公决咨請省長查辦其姚靜卿之弟姚菊泉等日昨亦來蘇以伊兄被坐内亂罪係憑法警長林懋森之供證而林懋森與姚靜卿因爭奪北市心某鞋店内之女挾有私嫌林卽串同伊夥戴景山誣指栽害乃楊知事聽信一面之詞刑逼成招致成寃獄等情赴高等檢察廳具狀請求澈究懲辦以雪沉寃不識高檢廳如何辦理也 
地方通信 
[嘉定追悼蔡公大會]  
　　本月二十七日嘉定地方各團體舉行蔡公松坡追悼大會於明倫堂先期各機關團體及各界人士致送祭文哀誄輓聯凡百數十件會場一切佈置均由追悼會事務所職員擔任場中供蔡公遺像下午一時振鈴開會首由追悼會事務　王任黄　臣報告開會緣由繼卽奏樂先由前縣議會議長毛西壁　同副議長陳仲達及各團體人員向蔡公遺像行三鞫躬禮由戴峻齋朗誦公祭文再行三鞠躬禮而退繼由縣知事主祭率縣署職員行禮宣讀祭文然後軍警及各學校職員學生以次行禮各校學生多有獻香花花圈唱悼歌者禮畢姚知事及各團體職員相繼演說末後將會場狀况攝影以留紀念統計是日赴會之男女人數不下三千人云 
[南滙小學舉行紀念日提燈]  
　　南滙魯家滙鎭觀濤高小學校特於雲南起義紀念之日紥成聯匾燈彩以伸慶祝是夜校長教員率領學生二百餘人舉行提燈會有本鎭絲竹會駐防水警與軍樂隊同行各商家結綵懸燈尤爲熱閙二十六夜觀濤新校舍四周徧懸五争燈數百盞陸校長特邀本校畢業之李永振開談話會李君留京八年今夏農科大學畢業農商部派赴湖北棉業試驗場任事爲述求學苦况以堅忍工夫勗勉一班校友云 
[嘉興緝私騷擾案之近訊]  
　　兩浙緝私分統趙廷玉日前縱兵至嘉興塘滙北鄉一帶挨戸搜查民間菜鹽以致羣情不服經就地公民相繼具禀省長澈查並由省議員張立等提起質問書請求省長查辦茲悉趙分統於前日具呈省署陳明原委茲奉吕省長令開以此案前據嘉興公民潘保才張鴻洲等一再禀探曁嘉興縣知事呈報情形並准省議會咨送張議員質問書到署當經函致兩浙鹽運使查辦並准兩浙鹽運使先後函報已派兩浙緝私統領查復再行核辦各在案如果該分統專爲緝私起見實無騷擾情事應靜候查明確情秉公究辦所請令嘉興嘉善兩縣知事出示布告一節暫無庸議 
[集議支配學款辦法]  
　　嘉興各學校經常費向以抵補金附稅爲大宗自去歲袁前知事將該項附稅暫停一年現在徵存欵項已支配告罄雖經第一區自治委員陸效卿再四壽劃仍有入不敷出之勢現届陽曆年終正當結束特於日昨通告城區各國民學校校長定於本月末日開會集議徵求意見其通告如下現在年假已至所有前經議决之本年學費支配數目自一月一日起當然不生效力應如何重行規劃之處合先徵集各校意見再行酌核辦理茲定於十二月三十一日下午一時在自治辦公處開會集議務請撥冗蒞臨共同商確一切是所至盼 
[鎭江巡士拐賣幼女]  
　　城外警察某區巡士唐明星因在姚一灣街面守望日久　劉慶豐洪江桐油棧之婢女姘譏詎日前婢忽逃走無蹤經該棧夥四處訪查知爲該巡士所串拐賣與日新街　炒貨店後李鴇家爲娼得洋七十餘元聞該棧主已報告該區請求訊究 
[城廂竊案疊見]  
　　近日以來西城外二區地段内發生之竊案不一而足如朱姓左姓等處計有六七起之多據聞早由事主等報告該區尚未破獲一案 
[省委回寗]  
　　省公署委員王君溯沂於日前來鎭查辦控案茲悉王君原庽江邊三元客棧因距城内太遼調取縣署文卷諸多不便旋又移住城内小市馬三房棧内一切案件聞已調查完竣業於日昨飛車回寗 
[揚州訪拿假冒稽查]  
　　蔴油巷某娼家日昨忽有身着西服者聲稱軍隊稽查員遂以查察兵士爲名任意滋擾正衝突間適某營巡查官過此聞聲入内其人卽乘勢逃逸現聞正在訪拿云 
[督署軍需官蒞揚]  
　　江蘇督軍署軍需官張伯瀛昨日（二十七） 
乘南京班到楊因有要公與張旅長接洽抵岸時由旅司令部副民王廷楨迎接庽居左衞街裕同通鹽公司内聞公畢後卽於今日晚仍乘南京班返寗 
[安慶議加鹽價設立銀行]  
　　皖省自前省長韓國鈞蒞任後曾於省垣西門外設立森林局幷於滁縣地方設立畜牧場以資提倡實業現倪省長以振興實業創辦之初非有基本金設立實業銀行以爲基礎則實業終不能發達日前特邀集各議員會商擬於鹽斤項下每斤加洋二分以作開辦銀行之用惟現在省議會閉會大約須俟來年開會時提交通過卽行舉辦 
[組織公益維持會]  
　　皖省議會早已閉會各議員均紛紛回里惟在省各議員以閉會後對於本省公益事宜若無機關以維持之殊不足以策進行特於日昨組織一公益維持會其會所卽設於天台里柳議長住宅並選舉柳議長爲該會正會長寗祖武爲副長王立齋爲評議員刻已籌備進行矣 
[武昌漢商建築陳列所]  
　　漢口總商會長兪淸臣特别會董蔡輔卿以大局敉平興商實爲急務擬將商品陳列所卽行創辦俾人工天産因比較觀摩而收改良效果惟漢鎭係商業薈萃之區而陳列所爲中外觀瞻之地建築必須宏將組織尤應完全始可爲各省之模範增漢商之聲譽已就後城馬路一帶勘定適中地點建築房屋預算開辦經費三萬餘元由兪蔡二君勸導各商分别捐助俾早日成立以興商業 
[江陽民房勒限遷讓]  
　　武昌城外沿江之堤自入民國以來由武昌慶閘至湖南會館一帶延長數里之遙竟有無知愚民糾集多人對面架界中留街道一條聚而貿易浸成閙市且在堤側徧設厠屋牛欄猪圈瓜畦菜圃堤基之上葬塜纍纍屋宇鱗次加以開闢園囿日事犂鋤以致提溝壅塞堤身剥削危險異常日前地方紳緒傅勉丕唐文德唐子香徐榮廷特開會集議要求設法救護聞已禀准省長飭令武昌縣知事曁該堤防守委員會同迅速勘明勒限飭遷並妥訂善後辦法呈復核奪 
雜評一 
[理想之預算（一子）]  
　　預算雖以收支適合爲原則然一國之財政不能無所盈絀盈固可喜絀亦無傷要在有適當方法以救濟之而已乃我國今日之新預算收不抵支相懸旣若是之鉅而所以救濟之者核減則減及萬難核減之費搜括則括及萬難搜括之欵以是言適合則適合其名此種理想之預算烏能望其有效耶卽如政府之意萬難核減者竟核減之萬難搜括者竟搜括之而從此百政不舉閭巷騷然試問此收支適合之民國將成何景象乎 
　　然而不如是實無他法以成預算吾甚爲中國財政前途懼矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[浙江政界暗潮之影響]  
浙省旅滬綢商昨晚接到杭州快信略謂新任警察廳長傅其永被人用鎗擊傷性命堪虞政界暗潮今尚劇烈雖省城秩序照常商界已大受影響現永每百元向貼三角四分今日頓加至九角八分紹興滙水更大中央特派來浙調和之蔣尊簋褚輔成王正廷三君業已到杭所議之事甚爲秘密云云又聞滬上商界因此亦暗受影響昨日銀拆收盤漲至六錢五分惟墨洋龍洋已跌至七錢一分七釐八毫七五 
[錢業提前結賬]  
　　本埠南市各錢業因隂曆年關伊邇市面凋敝銀根奇緊故將商界往來賬欵提前結束聞已議定南北市錢業概於隂曆本月望日後通知往來各商家趕將舊找等欵如數結淸其存有欵項者仍照常至年終結賬故近日商家欲進年貨者各自預算因此不無遲疑云 
[搜查私土之權力問題]  
　　某輪船火夫李杏華因携帶紅土一包在吳淞路被洋藥公所三十七號調查人查悉拘入捕房解至公共公廨訊供收押在案昨晨復訊先由洋藥公所代表律師上堂譯訴前情繼由見證陳月華投訴被告私帶之土確係紅土訊之被告供稱此土係山東人徐榮生所寄並延津師到堂代辯又據中西包探投訴被告曾在捕房供認此土係出洋八十元賣來請爲察核會審員王肇之君商之英副領事卓乃爾君以被告販賣私土罪已成立判李押西牢三月土送海關銷燬此案訊畢後又由洋藥公所代表穆安素律師投案譯稱今爲調查私土一事要求堂上注意因自英籍華人甘月松在英按察使署控告洋藥公所一案判决後一般販賣私土者與保護私販之人均非常快意造作種種浮言希圖破壞公所名譽然此種人不明法律少有知識但圖私利當洋藥公所在英按察公堂受審之時卽欲將此種情形切實聲明因堂上不允牽涉他事故未陳述在按察使之意似以洋藥公所控案百餘起均用强硬手段搜查各陪審官亦深然其意是以未向見證詰問搜查時種種事實要知敝律師對於華洋人民均一律看待並無絲毫侵害被告生命財産之事堂上諒亦深悉云云言至此由英領卓君諭曰本公堂之搜查狀係按定章發出旣無須報告人宣誓亦無須載明被搜查者之姓氏於狀上只須被搜查者爲本公堂治權所及之人而已查甘月松一案本公堂初不知甘爲英籍華人故搜查狀失其效力然未可謂爲違法使甘當時聲明英籍何致有此訟案就本公堂而言此後遇請發搜查狀時惟有一再明白聲叙此狀僅適用於本公堂治權所及之華人而已余曾函致工部局表示意見謂將來對於報告人當格外詳詢其所報告之内容然後塡發搜查狀云云諭畢中西官卽行退庭 
[小孩跳躍電車之殷鑒]  
　　虹口新記浜路五百五十三號門牌鐵匠店主薛桂福之十二歲男孩杏元前日在新記浜路五十三號電車上游戲躍上躍下失足跌仆致被車輪碾斷足骨當送醫院醫治無效而死旋由捕房將尸舁入斐倫路驗尸所報請公共公廨中西官蒞所驗明諭令尸父棺殮昨特傳同開車售票人等至公共公廨研訊先由三百十六號賣票人上堂證明死者隨車游戲以致跌傷殞命並由英美電車公司西人投訴新記浜路及華記路一帶時有小孩上落電車殊多危險請堂上通知各家長切戒小孩勿再跳躍電車以重生命繼由尸父薛桂福投案請求伸雪王襄讞與英白副領事會同簽判云驗訊已明委係因跳電車跌傷身死着尸屬領尸棺殮並據電車公司西人當堂聲請謂該處華記路新記浜路一帶時常有小孩多名在電車踏脚板上忽上忽下甚爲危險請各報登載聲明應予照准此判 
[强盜拔刀傷人]  
　　浦文渭在閘北光復路福新麫粉公司爲司帳家住長安路長春坊第四百四十四號門牌前晚七時忽有身穿皮袍大衣之盜匪數人闖入室内其時止有浦妻一人在家該匪等袖出利刃嚇禁聲張正在翻箱倒篋搜刦財物之時被鄰居報知就近崗警急鳴警笛號召鄰段崗警往捕該匪等見勢不佳未携一物從後弄逃逸查長春坊後弄係是空地與安祥里洪吉里新民路大統路等處相通是時且在絲廠放工之際脫身極便惟有一匪被浦之鄰居楊鴻正扭住不放該匪拔出利刃刺傷楊之胸間仍被脫逃崗警等追趕無着歸報姚警正立飭通班偵緝隊分投跴緝受傷人初時不甚覺痛嗣因流血過多自赴仁濟醫館請求療治不識能保無虞否 
　　又一訪函云前夜七點半鐘時新閘北沿浜長安路長春坊底某號門牌内住居之福新麵粉廠協理無錫人浦子達家突來盜匪四人各持手鎗刺刀正欲入内行刦適被鄰居向做書局生意之某甲所見狂呼捉盜詎被門口把風之一盜向甲胸前連戳數刀登時倒地尚有一盜亦被左鄰向爲米業之王培芝拘住該盜卽開放手鎗鎗彈在王之邊擦過主恐遭毒手將盜釋放己則徉仆於地若輩見勢不佳飛奔而逸浦姓家未遭損失旋經警察聞知四出拘拿已無蹤跡遂將受傷之某甲車送仁濟醫院醫治無效延至昨午身死亦無妄之災也 
[天機印刷所被盜刦掠]  
美租界伯頓路鴻安里五百三十六號門牌杜紅高所開之天機印刷所於前晚七時半突被盜匪人各執手槍利丸乘隙闖入刦去金飾皮衣現洋等共值洋七百餘元携贓呼嘯而逸後經杜妻沈氏報告該管捕房立飭中西探捕四出兜拿匪已去遠 
[駱駝絨輕暖耐用]  
　　近年以來我國北省所産之駱駝絨原料爲各國採辦運往外國織成絨呢再運來華銷售者年盛一年售價甚昂滬市每碼最好者須售洋八元有零利源外溢亦頗不少邇有實業家邵啓新君從外蒙古來滬帶有駱駝絨原料百餘斤悉心研究據云此項駱駝絨頗能禦寒且無須織成呢絨祗須洗滌曬乾翻於棉衣内較湖州所産之絲棉更爲輕暖且極耐用與衞生大有裨益今將邵君所擬之說明書照錄於後 
[蒙産說明書]  
　　啓者二十世紀商戰時代歐美各國無不以商品爲無形之决戰機械着着進行日見發逹無如吾國貨物尚在幼穉改良旣少而社會勢必歡迎外貨要知吾國商戰得勝之策當人人有改良國貨之思想則不愁無戰勝大陸商場之一日僕自幼謀業滿蒙凡二十年冬夏野居苦險倍嘗該處地居極北天氣嚴寒物産以皮毛爲大宗而毛貨中之最佳者首推駱駝絨所惜吾國人士均不知用法素不注意常年出産悉被外人收買出山織成呢絨復消吾國蓋駝絨之益有五質輕温暖耐久堅固價廉是也其輕者以一斤之絨可抗十度之寒如此穿一二斤之服比着狐皮尤輕航空家穿之極宜其暖者查北方百獸過冬全賴毛絨惟獨駝身有絨無毛所以其抗寒之力極大又因其暖性過熱每至夏天駝必全身脫絨可知其絨之暖與他獸不同年高血衰者一穿便知其久者若依法造衣一件卽可保用百年决無陳久結實之弊蓋此絨富有彈力所以衣常換而絨則尤新但看俄國鄉農常有祖孫相傳之駝絨實爲耐久之鐵證也其堅者有二說一則凡物耐久者必堅次則若以同等同量同價之暖料研成一線可吊若干之重量再漸漸加重俟線斷方止其功顯然其廉者造成一身用料二斤約洋三四元比之狐裘或同等暖料之價必有天地相差僕因不服嚴寒設法抵抗經數年之研究始得造衣之法做成衣褲經暖異常爲普及公益起見不惜工本造衣出售或賣原料以供同好而備研究惟衣之尺寸大小不同必須定做方能合身現有造成衣樣一件專爲買客參觀茲卽附寄絨樣少許以作考驗而副下問之雅意惟來貨不多賜顧者必須預定爲荷僕造物皆經一人督察故貨料必選精良倘有大小不合卽可改造分量十足毫無短少以全名譽而圖久遠然駝絨一物不但能造暖服幷可作爲被褥凡行旅年高者均極合宜再查此物比之天鵝絨又多三益一則拆洗不難有益衞身（洗拆法另詳）次則價廉貨多收買尚易再則改造方便全無飛耗絨分粗細粗者合於被褥細者可做衣服其價每斤自一元至兩元止欲看貨樣請至卡德路善昌里博强學校内 
[演說競爭之甄别]  
　　昨日下午二時寰球中國學生會假西門外江蘇省教育會舉行第三次演說競爭會甄别會杭寧與本埠各校均派學生與會由李登輝君朱少屏君楊德鈞君招待入會客堂小憇卽振鐸開會演演部主任朱少屛君先登壇報告開會宗旨主席沈信卿君宣布演說競爭會規則旋請各校學生依次演說每人以十分鐘爲限記時員爲周越然君在旁觀察演講至九分鐘時卽按鈴報告以便競爭人將演詞預備結束演說旣畢卽請吳和士賈季英張叔良三君避席評判期甄别結果爲約翰大學沈惟楚君劉輝君城東女學楊雪瑤女士金陵大學羅良鑄君許哲君之江大學魯繼曾君滬江大學陳禹平君高等師範陳錫麒君靑年會中學程順元君等九名經主席宣告三十號（卽今日）下午一時仍在江蘇教育會開演說競爭爭會届時請諸君早臨云云 
[陽曆新年之休假]  
　　隂曆十二月初八日爲民國六年元旦業經内務部規定仍循曩例於元旦日慶賀年禧滬海道尹徐鶴仙君已飭道屬各縣知事等一體遵照本埠軍警各機關亦奉江蘇督軍訓令照例犒賞軍士警察並於元旦日停操一天各衙署學校則均休假三日滬上各報館亦因元旦休息故一月二日停刋一天三日仍照常出報又聞海關自元旦日起封關三日此三日中不赴郵局驗關惟除包裹外其餘尋常函件仍照規定時間遞送南北各商大號各銀行錢莊均於元旦停市一天 
[洋行失去棧貨之查究]  
　　日商伊籐洋行陸續寄存美租界滙山碼頭某洋棧内二十支紅財神等牌東洋紗多包近忽失去六七十大包約值銀七八千兩當卽報告總巡捕房請爲查緝麥總巡立派中西包探前往該洋棧查勘詎管棧之洪某與某日商之棧司某甲均已情虛逃遁旋經該洋行與中西包探查得舊曆上月二十七日四馬路怡和餘報關行曾至該洋棧出去二十支財神牌紗五件卽至怡和餘調查據云此紗係四川帮廣益祥向東晝錦里聞蘭亭所開之亞東棉紗號經理匡仲懋處購來共計二百包是日先出一百包計伊籐行之貨九十五包日信行之貨五包惟伊籐之貨未經出着祗出日信行之五包云云又經中西包探至亞東紗號向匡詢問匡謂此紗係向怡大行買來轉賣於四川客帮等語遂將匡帶入捕房由捕頭詳加盤詰因其中枝節甚多着匡繳存保證金洋一千四百元暫釋候拘拿人證再行解廨訊究 
[烏木作夥之黑心]  
　　新北門觀音閣附近開設烏木作之鄭盈才素來嗜酒每飲必醉此次在外收得賬洋數十元置於賬箱中爲作夥鎭江人花春林揚州人張喜子等所悉在外與花兄花長林及周省高趙友才等密商配合迷藥暗置酒中於前晚將鄭灌醉不省人事花春林等卽將賬箱内大洋三十五元鈔票洋十元並銀練一條綢布皮衣服數件共值洋一百數十元携取逃逸迨鄭妻歸家察悉急將伊夫施救並出外追尋旋在附近與花春林等撞見大聲喊捕經巡羅巡警楊子權上前將花春林張喜子一倂拘獲押送一區二分署昨由王金山警佐傳到原告倂送警廳司法科經科員略加詰問判將花春林張喜子收押候緝拿在逃之花長林等到案訊究 
[浦灘依然淤積]  
　　浦濬局以開濬黄浦原爲疏通水利起見是以濬浦章程載明凡 
有樹木篾竹及破漏船隻一切障礙物件皆不准久泊浦灘以免淤泥積滯曾於去年開挖浦江之前函經工巡捐局通告沿浦兩岸各商號於開濬黄浦之後不得再將障礙各物停泊浦灘在案嗣於開竣後逐段測量當潮水退涸最低之時沿岸浦中浮泥距離水面有六英尺之深自十六舖以南至高昌廟浦面爲止兩岸之水均深六英尺（專指潮水最小之時而言）詎開挖工竣以來爲時未久浦灘淤泥仍復積滯高至七尺有餘於潮水退涸最小之時淤泥反較水面增高尺許推原其故皆因浦灘停泊竹木各排及樹料各物所致且所有艒艒船隻亦均聚泊上海醫院附近浦灘並未移去故又於前日函致工巡捐局勒令遷移以重水利 
[請闢上落貨物之鐵門]  
　　董家渡迤南至南碼頭爲止由濬浦局建造泗門汀駁岸計長三百六十丈定期隂曆歲暮告成惟此段馬路面積甚狹恐有行人及東洋車等或因避讓電車墮入浦中故由濬浦局復在沿岸加裝鐵質欄杆亦已次第開工茲經該處各木行及窰貨竹樹花衣各商號會議以沿岸裝設鐵欄殊與上落貨物多所窒碍自宜多闢鐵門隨時啓閉當卽公同要求工巡捐局轉函濬浦局請自董家渡至南碼頭沿岸開闢鐵門二十七處而濬浦局則祗允開闢十處故前日復由各行商聯名聲請謂該處岸線甚長僅闢十處萬難敷用所定二十七處鐵門實屬不可再減務求俯順商情准予照辦等語昨聞濬浦局已允照辦矣 
[沈縵雲開弔之閙熱]  
　　前商會董事沈縵雲自二次革命失敗後出走大連於去年六月十二日因病逝世經其家屬之柩回滬茲值共和再造黨禁已弛特由商學各界顧履桂李鍾珏莫錫綸等於昨日假英租界北泥城橋壽聖菴設奠開弔門前紮有素彩　堂四周遍懸輓聯並有習藝所貧兒院學生音樂二班分班吹奏接送來賓本埠紳商學各界及沈君之親朋如友均往弔唁一時素車白馬絡繹不絶云 
[又一調查自治經費之訓令]  
　　上海縣公署昨日訓令公欵公産處文云本年十二月十八日奉財政廳第一千一百號訓令内開案奉省公署訓令内開准江蘇省議會咨開本會議决結存縣附稅案一件相應抄具議案咨請查照施行等因並附議案到署准此查本省自治機關解散後所有地方自治事業仍舊繼進行經前民政長訂定執行細則九條通行各屬一體遵照復以地方自治將次回復又經本省長通飭查明自地方自治停辦後每年收入自治經費若干支用於地方公益事宜者若干抵作他用者若干現有存欵若干限日分年詳列細册報明核辦等因咨復在案茲准前因除分行外合亟抄錄議案訓令該廳長卽便知照此令等因奉此合行令仰該知事遵照辦理並將是項細册另錄一份送廳備核母違此令等因奉此查此案前奉省公署令業經抄件飭遵在案茲奉前因合行令仰該員卽便遵照辦理此令 
[英署道契員更替]  
　　駐滬外交部特派交涉員楊小川君昨接駐滬英總領事法磊斯君函以本署管理道契西員勃美 
 
 
 

Page 11

 
 
（譯音）因事回國所遺管理道契事宜現由本總領事派換梅哲（譯音）接充卽於本日任事相應函達貴交涉員查照云云楊君准函後當卽分行會丈局上海縣知事各署知照矣 
[保護耕牛之省令禁止出口查拿私宰]  
　　本埠各公署昨奉馮督軍齊省長會令開案准安徽督軍行署省長公署會咨開中國恃牛而耕農民無牛田畝遂荒乃近有内地奸商販運大宗耕牛售與南京和記洋行由浦口裝運過江日必數百十頭僅就南京而言年必宰殺數萬若不嚴行查禁何以重農業而保民命已咨請内務外交財政農商交通各部查核嚴禁私宰私運幷請將屠宰稅内宰牛稅一項停止抽收以資挽救咨請查核聯合施行等因前來本省當以皖蘇兩省壤地相連事同一律咨經財政部核准咨行到署除將屠宰捐内宰牛一項停止抽收另行財政廳轉令徵收各機關查照外合亟會令各該道縣對於耕牛一項特别注意如有屠沽宰殺奸商販運立卽嚴拿以維農作而弭隱患切切此令 
[贊成催復自治之覆函]  
　　江蘇縣議員聯合會前因催復地方各級自治公推代表費玄韞蔣懋熙楊友熙等晉京請願並通函全國各省議會各舉代表一致進行旋得各省縣會復函贊同迭紀前報茲將該會續接各處復函照錄如左 
[奉天鳳城縣議會復函]  
　　敬覆者接貴會函開惟因聯合團體恊力進行速推全省請願回復自治代表赴滬協商同時赴京請願以達目的各情遵悉查此案旣於國基攸關應有是舉當卽函達敝省首縣瀋陽縣議員團就近推舉全省代表指日赴滬以備協商進行藉收圓滿之效力可否之處尚祈鴻裁 
[直隸東光縣自治籌備會復函]  
　　敬復者接到來函奉讀之下無不贊成惟抵滬赴京一節往返似覺困難敝會等均認可以覆信爲重要俟各省議員協商情形何時赴京定當如期而至决不負約並祈到京時於何日何時在何地點會議來函一一示知是盼 
[直隸保安縣議會復函]  
　　接示敬悉立法機關當以自治爲根據毫無疑義况共和國中注重民權今國會省會雖經成立而各縣知事之專制仍復時有所聞自治一日不立則民權一日不伸僻壤窮鄉之人仍處於黑暗世界中而無可告語此成立地方自治實爲不可緩之圖也推國務院之意不過以自治舊章定自前淸不適用於民國不知新章程未發生舊章程當然繼續有效改組新制尚有遙遙無期自當先行恢復原恹俾一般民情暫有新寄託然後指定期限徐圖改組不惟法理當然卽手續亦所應爾也諸公爲國家根本問題計毅魄熱心實堪欽佩惟望再接再厲積極進行務期逹到目的而後已此則敝同人所馨香禱祝以求者耳敝縣僻處邊陲消息不甚靈通已函達宣化前縣議會懇其廣爲聯絡緣宣化舊係府治交通較爲便利也 
[福建龍溪縣議會復函]  
　　敬啓者接讀來函備悉諸公毅力雄心一鳴破曉逖聽之餘莫名欽佩近閱報章國會交訌省會内閧神聖尊嚴甘譏腐鼠何怪政府官僚卑視一切况敝邑僻處海濱貽羞牛后全閩提議學欵平均讀會未終擲石投戈幾釀巨禍各報喧傳西江莫洗本擬聯絡全省僉舉代表到申附驥奈伏馬已鳴寒蟬自噤今蒙賜教敢不再刷精神爲民請命專此奉復敬頌團安 
[浙江衢縣議會復函]  
　　准貴會函囑速推聯合代表行全國請願之舉仰見藎籌碩　深表同情惟是敝省各縣議會正在力圖聯合之際准函前由無從推定代表以致不克附驥抱歉奚如一俟集合就緒自當遵照辦理合先敬復 
[浙江浦江縣議會復函]  
　　昨接貴會賜函並致北京各電誦悉一是所囑公推代表赴京請願等云云敝會極長同情容俟敝省各縣議會組織聯合自當遵照貴會辦法一致進行先此奉復 
[直隸束鹿縣議會復函]  
　　接到大札及電稿三件捧誦輪環敬悉種切仰見貴會熱心自治嘉惠良多遵卽舉定代表分别赴省會北京同時請願恢復自治機關以效臂助舉定赴省會請願代表係敝縣省議員謝銘勛張照坤李鏡湖三君赴北京請願代表係敝縣衆議院議員張官雲自奉到大命之後敝處遵卽舉行恕免赴滬以省周折而速進行倘另有驅使更望隨時賜教 
[湖北江陵上級自治籌備處復函]  
　　連接　　大札敬悉一是政府無道故遏民情法治不全民困莫蘇貴會熱心提倡旣電達中央復擬聯絡各省公舉代表北上以期達到回復目的無任欽佩茲由敝會公舉鄧君宗禹附驥不日起程惟籌備川資不能不少待時日擬乘火車直接北上再期晤面 
[安徽和縣議會復函]  
　　接讀函電具見諸公熱心毅力促進共和無任欽佩竊維地方自治爲法治國之基礎自治不成立則法治之精神不完全凡我國民均宜據理力爭冀逹完全法治之目的敝會對於斯舉極表歡迎敝省各縣已通函聯合俟稍就緒卽公推代表赴滬藉附驥尾一致進行希將貴會規則賜寄一份俾便遵循 
[學生會夜校演劇]  
　　寰球中國學生會夜校學生於三十號晚八時串演猛回頭新劇三十一號晚八時串演學生家庭鏡新劇兩日預慶六年元旦並聞該校校長已通知各級學生同襄斯舉 
[尚賢堂之除夕會]  
　　明日爲陽曆除夕法租界霞飛路石牌樓尚賢堂中外聯合會特於是日下午五時開會徵求各人對於新年之願望請中外來賓自由演說每人約說五分時會前特備茶點以欵來賓是亦一有趣味之勝會也 
[南洋女子師範之擴張]  
　　本埠南洋女子師範自民國元年創辦以來師範本科畢業三次文學專修科畢業二次數理化專修科畢業一次畢業諸生擔任各地教科均能勝任校長凌君銘之熱心興學以爲教育宜應時勢要求自明年起分爲文學科學兩大部幷附設預科以宏造就而資實用聞該校現正切實整頓擬擴充範圍云 
[美人比賽籃子球]  
　　六月正月一日晚九點鐘有駐滬美國兵輪黑倫泐船上之人與上海著名打球紅襪子班在四川路靑年會體操場比賽籃子球以五人爲一班兩班對打其入場劵卽在靑年會門首售賣每張取洋四角 
[救濟婦孺會明日開會]  
　　中國救濟婦孺會創辦以來倐經五載經各界善士毅力維持成效昭著茲届第四周年大會擇於陽曆十二月三十一日卽星期午後三時在江灣留養院舉行想届期前往參觀者必實繁有徒也 
[再誌盲童學校之音樂大會]  
　　盲童學校定於正月一號午後三時假靜安寺路卡德路口啞令匹克外國戲院開音樂大會已誌前報茲聞除前定節目外又有檀香山音樂隊臨會奏樂聞該音樂隊已定於正月二號離滬回國此爲不可多得之機會各界士女盍往聽之 
[偷竊街道公物之懲儆]  
　　法工部局控告宋甫生等行竊水溝鐵板一案業經公堂宣判此案被告宋甫生王有瑞任森小三子沈利子魏老三朱子琴宋順　孫大路等九名均供認在拉斐脫路行竊水溝上鐵板不諱宋甫生王有瑞着押九個月宋甫生係屬再犯期滿逐出租界任森小三子沈利子押六個月期滿開　魏老三押五個月開釋朱子琴宋順寳均係前充工部局小工着各押一年宋順　係屬再犯期滿逐出租界孫大路押三個月王興法知情收贓着押九個月此外收贓之華春榮着罰洋八十元收贓之曹生法着罰洋五十元以示懲儆 
[紙烟之營業]  
　　紙烟一項業已銷行全國推爲一大營業我國政府有見及此已由上海烟酒公賣局在滬購地設廠製造惟聞有外商擬與合辦現正雙方磋商云 
[警廳會議防匪辦法]  
　　淞滬警察廳長徐國樑前因城廂内外發生刧案曾飭所屬各區警署加派長警四出巡邏其防護已甚周密無如一般匪徒因饑寒交迫仍有鋌而走險者連日沿途搶刧之事尚屢有所聞徐警廳長有鑒於此爰又於昨日午後傳集各警正警佐及巡官隊長等到廳會議預防匪類方法良久始散 
[熱閙市廛之搶案]  
　　住居本城虹橋東艾家弄之婦人沈金氏昨日午後二時探親回家行至三牌樓熱閙之處忽有匪徒周榮卿趕上攫取鍍金押髮一支奔逃該氏卽大聲呼喊當經崗巡追上人贓並獲拘送一區二分署移送地方檢察廳究 
[匪徒攫取首飾]  
　　匪徒吳阿四鮑裕香在福建路先後攫取曹萬氏張梅氏等金挖耳圖逃均經包探拘押捕房昨解公共公廨經中西官逐一訊明判吳押西牢半年鮑押四月分别示儆又袁春和前晚在福州路攫取女子朱四珍之銀挖耳圖逃由捕追獲昨解公廨請究中西官以原告未到判袁押候傳到原告及見證質訊再核 
[訊明金表金洋之來歷]  
　　王小弟因將來歷不明之金表金小洋携至唐家弄某小茶館内圖消被探拘獲解送公共公堂訊判收押在案昨日復經中西官訊明係在浦東竊來判王連贓押候函送南滙縣知事署歸案訊辦 
[攫取老婦金簪續誌]  
　　匪徒朱阿林白晝搶刦張方氏金押髮一支已誌昨報茲悉張方氏現年六十九歲家住小東門内楊家栅其子張志揚係在仁記油行爲夥前日午前十一時該氏至附近購買菜蔬忽被衣門華麗之朱阿林將氏推倒攫取金押髮該氏與之抵抗被毆受傷當經巡警到來將朱拘送地方檢察廳請爲訊辦張志揚在行聞耗亦卽趕回將乃母舁送醫院診治並赴檢廳禀請重辦 
[火車上破獲拐案]  
　　昨日（二十九號）上午九點二十分由滬開杭之六號慢車駛至松江附近由滬杭鐵路總局探目丁順華在三等客車内見有婦人錢顧氏所帶年輕女子二口一爲汪春蘭年十四歲一爲陶華香年二十一歲形跡可疑卽向錢顧氏盤詰來蹤去跡該氏言語支吾又詢汪陶二女語多含混當卽扣留押乘由杭開滬之三號火車解回南站警務處經王巡官研訊錢顧氏供認希圖帶往嘉善販賣不諱當將該氏及汪陶二女一倂函解上海地方檢察廳請爲訊辦 
[少婦又被誘拐]  
　　住居南市平安街六十八號門牌江北車夫施萬順之妻和氏年方二十餘歲稍有姿色前被揚州人馬才生誘領出外數日不歸施倩人尋回後卽具控該管一分駐所飭馬交保不准再往施處勾引在案不料和氏昨又被誘出外施向馬追問不認當卽扭控該所請爲究追經李警佐詰得馬雖不認誘拐情實可疑飭卽移送警廳司法科訊究 
[詢明藏匿婦人之眞相]  
　　湖北人羅友坤住居閘北烏鎭路向以售賣風爐爲業其妻陳氏日前與夫細故口角出外不歸妻母陳刁氏向婦索人當由羅之同居王文良云擺設餅攤之梁四忠已悉該氏下落羅卽央王介紹與梁接洽允出洋二十元包尋前日梁已將該氏送回詳細盤問始知被梁藏匿馬立師地方繼又領至法租界某客棧借宿一宵然後送回等情羅卽鳴警將梁王二人扭控四區警署轉解司法科押候究辦 
[女工唆衆罷工之儆戒]  
　　新閘北成都路義商年豐絲廠西人卞頭南控女工張阿金唆衆罷工一案昨經公共公廨復訊原告西人投案訴明前情請究訊之被告供不承認經兪襄讞商之義副領事羅君以被告不應唆衆罷工判押女所三禮拜以儆 
[雷車撞斃老婦]  
　　老婦顧氏年五十九歲前日午前出外泡水行經北浙江路與愛而近路轉角適有一號電車駛過不及避讓致被撞倒碾傷頭部由捕雇車戰入滙四捕房轉送醫院未及醫治而死屍送騐屍所昨由公共公廨中西官王白二君蒞驗委係因傷畢命當傅屍子顧阿狗電車司機人錢家福賣票人趙桂生及證人譚桂生到案訊問一過因屍子家貧無力購棺由電車公司代表西人允給棺殮費若干中西官諭令顧阿狗具結收殮了案 
[婦人下車跌斃]  
　　前日有婦人某氏乘電車至海甯路下車不愼仆地受傷由捕送至女醫院延至昨日身死屍送驗屍所後經捕房查得並無屍屬卽飭地保報堂收殮 
[毆傷酒店學徒]  
　　南市新碼頭預康紹酒店學徒陳寳福前日至花衣街成裕南貨店收取酒壺見有舊酒壺一把置於櫃上該學徒疑爲從前所遺落者意欲取回該店司賬劉耐之阻止不聽突將該學徒批頰毆打傷及脅肋左目等處當場由崗警到來將陳劉二人一倂帶到第一區署將受傷學徒送至上海醫院醫治當經醫生察得該學徒胸部受傷其勢非輕報告該署董警正飭劉繳存醫費洋十元覓保出外待至傷痊再行核辦 
[老者安之]  
　　本邑東北鄉引翔港經董王銓運昨據該鄉二圖圖董陸文中交到捐製棉衣米票囑爲轉給鄉間窮困老人以禦饑寒等情王經董以該圖董情殷施濟特具公函呈請縣知事酌予奬勵茲將原函錄下敬啓者敝鄉二圖圖董陸文中來處談及鄉間窮苦老人每届隆冬之際衣不能禦寒食不能充館覩此情形深覺不安爰特捐資製成棉衣百套米票念石送至辦事處存儲託爲調查各圖如有此等困苦老人代爲給發等情經董以該圖董憐念梓鄉貧窮父老解囊施濟實屬好義急公殊堪欽佩理應陳請察核傳令嘉奬俾得激勵羣情藉以風世（下略） 
[嚴追地保拖欠之忙銀]  
　　上海縣知事沈寳昌銷假回任之後以本年冬漕行將開辦但上下兩忙銀兩被各圖地保拖欠者爲數尚鉅是以令飭催徵吏協同警察將虧欠最鉅之各圖地保擇尤提案分别訊明押追 
[股單抵欵案缺席判决]  
　　固益洋行洋人前偕買辦紀仲仁至法公堂控稱前被已閉之　康番菜館主李子美由張天錫經手將該館股單一紙向固益洋行抵去銀五百兩延不交還請爲追繳後由被告李子美投案聲稱張係館中經理今已辭歇商人並無抵押欵項之事况股單上所蓋圖章與本館圖章不符請察中西讞員判候會商核斷在案昨又傳訊判所抵之銀今先缺席判决候張天錫到案追繳李無干退去 
[旅館虧欠房租]  
　　泰利洋行收租人昨至法公堂控被西新橋街嘉善旅館虧欠房租洋一百餘元人已避匿祗有破舊生財請求核示等情聶讞員判於三天内拍賣所得之洋交房主具領 
[串竊金鎊衣飾]  
　　女傭劉陳氏昨至法公堂控稱前有皮箱一只内儲金鎊衣飾等物因鄰居失愼寄於薛阿金家昨往持回祗剩空箱内中所儲之物均被竊去當卽投報捕房飭探往查並將串竊之潘德山與薛一倂拘入捕房抄出質票數張吊到原贓請求嚴究法副領事德 
君詰其金鎊從何而來該氏答稱係隨某國公使在任時所兌訊之薛阿金供箱子寄在我家被徐姓擬開將物竊去現徐避匿何處不得而知求宥潘德山供所竊衣飾付質後分得洋一元是實中西官會判潘德山押四月薛阿金押三月以儆 
[道尹公署批示照錄]  
　　滬海道公署昨批崇明外沙助理員祝應乾等呈遵令籌議請核轉由呈及說明書均悉此案已奉省令飭縣籌議應俟該知事復到再行核定轉呈旣據並禀仍候内務部省長批示可也此批書存 
[工巡捐局批示照錄]  
　　工巡捐局批連錦堂禀請飭周家渡渡船領照由據禀已悉周家渡渡船載客取資同屬營業自應照章領照仰卽傳諭該夫頭來局領照母任違延切切此批 
雜評二 
[搜索權（庸）]  
　　人民之家宅非依法律不得侵入或搜索此保障權自歐洲十七世紀以來費無量之腦力之鐵血以鑄成人權之一種迄今已成爲文明國通行之憲典爲人類應有之特權是故有兩義焉一則非法律上確有犯罪之證據不得濫行其搜索一則非司法上負有責任之機關不能行使其職權是故無犯罪之證據而搜索者是謂侵人之自由無司法上之責任而行使其職權者在搜索者爲私擅在放縱其搜索而不問者爲溺職溺職私擅非法治國人所宜有也而况侵害人之天賦權乎 
來件 
[美國丁韙良先生逝世英國季理斐投稿]  
　　丁韙良先生於日前壽終於京師年八十有九居中國七十餘年一生事蹟有功於華人者甚多茲略述之以誌哀悼 
　　先生年十餘畢業美國大學入華習漢書十餘年應美國駐華公使館譯官之聘時中國海禁初開各國爭訂通商條約先生主持正議保全中國主權不少嗣膺京師同文館館長著天道溯源性學舉隅萬國公法物理學心理學等書甚富一時膾炙人口灌輸西學開中國風氣之先者馬禮遜而後應以先生爲第一人矣及張文襄公督兩湖延先生創辦大學未果回京師任京師大學校長精神變　腦力不衰常避暑西山寶球洞集夏令會四方學者相從聽其演說者恒數千人先生得法學道學博士位擅文名精通數國語言文字每一稿出人爭誦之運用德文法文華文應筆而來如探手取囊中物淸季項城袁氏入軍機嘗遣其子從先生習法學袖數百金爲贄敬悉辭不受固請乃以捐之教會學校焉家中有兄弟數人未嘗回國省視嘗自歎曰吾奉上帝之命來華此卽吾父母之邦也得老死於是足矣其愛中國有如此者又常訓弟子云人生職業傳道救世上也習醫濟貧次也法律經制之學又其次也理斐以先生才力皆犧牲於中國視中國若其祖國然孔子大同基督博愛其如是乎 
來函 
[鼎豐押舖來函]  
　　報載鼎豐增興兩押舖纒訟一節微有失實蓋此案業經省長指令按照縣議訓令滬海道尹將增興勒閉嗣又續奉省批令行滬海道尹遵照前次訓令辦理本月二十七日奉縣長批示業已遵照省令咨請淞滬警察廳執行等因則非兩押舖一律勒閉可知且事關行政訴訟斷無農商部令及赴司法部呈控之理爲特專函請求更正鼎豐蕭學裕鞠躬 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[彈劾雪神滕六文（參看二十三日本報專電）] [  小孤山人]  
　　爲雪神溺職擅阻議員請申天討以肅風紀事竊維六出飛花盛世卜太平之象三度見白田夫占豐稔之年凝瑞色於重瀛乾坤不夜散琪變於九域天地無慶南史慶而書祥梁園喜而延賞每逢雪景亦足暢我幽情何意雪神竟至敗人淸興方衆院開會之日正議員阻雪之時因人數之無多致會期之又展雪非可喜神豈無知查滕六位列瑶台職司銀闕宜因風而飛絮當入臘以敷英乃何以不識時宜幻作天公玉戲倐然地凍偏教函谷泥封遂令日暮天寒馬蹄躑躅鳥飛烟滅人跡依稀欲出戸而徘徊復臨歧而惆悵豈不知我議員保身似玉惜命如金入則廣廈華堂出則高車駟馬况值歲華已晚又經北地多寒四座圍爐守肉屏風而不出重裘擁絮隔銷金帳而難尋趁此消閒聊堪休養爲雪神者應如何體厥羣情保其玉體嘘寒送暖快雪時晴禁白戰而無風放紅光而有日使　　之鶴起舞而來瑟縮之龜昂頭而出隨雨師以洒道逐風伯以淸塵庶足以爲議員慰矣爾廼彤雲布野嚴氣侵膚萬屋鋪銀滿城飛屑藍關路塞韓荆州匹馬難前灞水橋封孟襄陽蹇驢不渡當此之際議員則將前且却欲去仍回被狐裘豹舄而行暖猶怯冷睹玉宇瓊樓之象高不勝寒豈爲五百洋元與天拚命何若二三知己對雪聯吟杜袁安之門一臥則千呼不起入焦先之寢長眠則萬事皆休由是意興闌珊行蹤　絶矣無如天人交迫内外紛乘風雨漂搖烟雲變幻勢岌岌乎不及待來珊珊兮何其遲遙天之望眼將穿空谷之足音頓渺機關因而停滯時事遂以因循何白雪之無情半途作梗豈蒼天之有意百姓遭殃爲此冒瀆神明請求懲罰母使議員曠職國會愆期願諸君努力前途各掃去門前之雪乞此後挽回厄運莫再加雪上之霜敬叩天恩伏惟電照（三） 
[今年請明年緩來書] [  徐勵吾]  
　　除夕將臨又是一年完結限期甚迫祗餘一日光隂本應料理啓行隨舊日桃符而絶迹焉敢勾留不去戀新年椒頌之歡聲奈自今歲視事以來通計三百六十六日僅實得二百八十五日其始八十一日乃爲洪憲元年所侵佔而非民國五年之名稱似此名盈而實虧有終而無始非延長卸任之期難補足投閒之日是以將今明兩年之期間擬變通而推移之以今年十二月三十一日縮爲今年十月十一日來年三月十一日縮爲今年十二月三十一日自此以往層疊推行由民國六年而七年而八年九年以迄千萬年均以三月初旬爲新舊歲交替之期則民國之缺陷庶幾可以彌縫而洪憲之僭竊亦可常當警惕矣尊見如以爲然卽請暫駐行旌少安勿躁俟余戀棧八旬以後再行報到可也（五） 
格言彚錄 
　　佛蘭克林曰光隂者黄金也 
　　陸克曰無法律則自由不能存又曰作無益之事雖勤猶情英人利差特曰汝若欺本心本心必復汝之仇 
黄任之曰學問學問要學要問智識愈淺者自信愈深[  埜鶴] （二） 
若克孫曰金錢者殺人之靈魂白刃者殺人之囱體二者相較金錢殺人多矣 
　　戎斯打林曰裨官小說害遍羣生而其害心志未堅之靑年更甚於疫癘[  佩壬] （二） 
小說 
[言請小說妍鏡（二十五章）] [  常覺小蝶合譯天虛我生潤文]  
　　卽而華爾果引勞倫司至於是茀雷姊妹復與哈荔夫人相見勞倫司則以手絹拭其額曰吾儕行矣此間蒸穢直同豚棚安能更耐嫿娜曰誠然吾儕亦當歸唯君等亦能過吾寓所晚餐乎吾人蓋寓毛理斯旅館言次目眎茀雷夫人茀雷曰吾意不如屈君等至寒舍小聚因向哈荔夫人曰願姨母亦來哈荔笑應曰佳吾當於今晚伴嫿娜同來言時已及門次子心方竊幸今日所經困難將於此告終矣方念間忽然一驚蓋有一股瑰玫香氣直透人叢而出刺入鼻觀則姑母嘉蓓已自稠人之中擠身中而出吾身不及數武面紅如蘋菓義髻亦墜顧猶作態自炫其風姿目光方注一少年之身乃未見予旣忽廻顧曰曼睞吾扇何往則聞有一嬌婉之聲應曰吾親愛之姑母吾乃未見予循身　視果見曼睞雖亦華裝盛飾然已憔悴不堪以前從容之態盡失唯其面色如何則殊不辨蓋其兩頰固無時不作胭脂色也時曼睞殆亦見予則立現爲不屑狀昂其首竟與我擦肩而過然予心已忐忑不止矣直至坐入車箱心猶念我脂粉滿面之曼睞别纔數月耳乃其容貌改變已若是之速乃知憂患祟人其魔力固甚偉也茀雷時亦似有所思旣曰柰梨吾初甚望汝久與吾人爲伴今將别矣可復奈何予聞語心乃一勳則親其頰作爲無言之答復而滬珠一點已滴我手背予心乃大感動因曰夫人勿念倘君等許我居此者則吾固不願往桐樹莊茀雷乃撫予肩曰是恐不能矣卽汝言而眞汝友亦决不能聽汝再居吾家所望者但汝心中以後勿便忘我兩人可耳言次車忽戞然而停抵哈雷街矣 
　　昨日擂畫爲『妄用國欵者請看懲戒條例』十一字組成 
閱者諸君注意今日因告白擁擠新自由談暫停一天 
 
 
 

Page 15

 
 
   
 
 

Page 16

 
 
   
 
