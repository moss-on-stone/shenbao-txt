# 1890 - 159 - 4906160

 

Page 1

 
 
[庚寅恩科會墨出售] [  申報館啓]  
　　本届庚寅恩科會墨已由京友寄到赶速排印除文詩外并附以大總裁及同考各官銜名官板題名全錄准於廿三日出售定價碼洋六分由本埠申昌曁掃葉山房各外埠申昌及賣報人經售諸君請卽賜顧庶幾先睹爲快也此布 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票售完矣茲又承陸續助下七俠五義世部每部一元二角隸有五十部每部六角吳都法乘一部石印小耕石齋畫譜廿部未及編入彩物之中是以另行求售諸君子有情殷匡救者請臨本舘　購庶幾裘成集腋飢民得早慶來蘇乎 
[原才]  
　　今天下非無人才之患患在用才者明不足以知誠不足以致也夫知而不用猶不知也用而不誠猶不用也不知不用而天下之人才始絶望於當路矣人才之望絶高尙者去之山谷中伍巢由侣木石爾中焉有所累者則不免挾剌僕僕登權貴之門求升斗祿與奴輩比肩亦不敢自命爲才言輙來旁觀訕笑而適以動長者之怒以爲自許過高非謀祿乞憐之道也故摸棱脂韋言若不出諸口旣旅進而旅退亦無毁而無譽焉下此者則異是矣負桀驁不馴之材素昧於義利之辨一旦屈鬱不能逹則且西走歐東走倭挾外人之餘威張草野之横議牽制朝廷褒譏執政當路者無可如何反畏之媚之求免彼夫之口至甚不得己憮然歎曰某某誠才惜其悮用而不自愛也嗚呼身任國鈞之重平昔不知陟賢籲俊爲國家固根本之圖及士不甘湮没别求自見乃知從而歎惜之抑何見事之晚殆未足以服天下人才之心也然旣知其才而惜之矣惜之則必思徐用之矣使天下士來感此一歎而洗心革面謝所事歸於門下其必三薰三沐而拔擢之乎則又非也曰吾惜其才惜其才悮爲人用也苟使不自誤不爲人用是能自全其才矣彼有才於我之功名何補我卽不用才亦行於富貴何損哉故方且都俞吁咈以甚不關痛癢之言欲牢籠天下之才懷利器而死草莽譬操豚酒祝篝車何以異是卒之人才亦早有以微窺其隱故寗快意於一時而身敗名裂所弗計嗚呼此天下之士所以悍然不顧一往而不悔也昔張賓張元非拙於晉宋而巧於趙夏也王猛崔浩非忘情華夏而甘事虜羯也用與不用異也故天下果無才則已若夫有才不用則必至資敵知其才而不用與用之而不盡待才之禮則更徒深其怨集深怨之人以資敵國此衛公子之所以覆宗邦也要之此亦有才無德之流耳若夫讀書明道負忠孝敦氣節者雖長貧賤亦不忍出此卽在蓬蒿以没世而抗節高歌聲出金石噫孰使人才而至於長貧賤者則不得謂天下無才之可患也然則能用人才則當若何今方求千里之馬以濟騰驤之用而顧掌以輿隷覊勒在前鞭笞在後則馬將躑躅悲鳴終無由展其驥足雖百里不可得至况千里哉當世之用人才者何莫不然英銳也而以爲狂躁敏捷也而以爲輕浮嚴重而剛毅也又或以爲自大而不能下人求之數年棄之一旦不納以言不試以功片語相接而輙斷之曰某也否某也否又或以委瑣軟熟之貎進者則心悅其循謹矣以摸棱首鼠之說進者則中疑其老成矣以操切深刻陰賊之說進者則且以爲深沉而可與有爲矣假非親莫知之說葭莩悉託心膂也託與子同升之義故舊悉秉機權也揣其意以爲彼雖千里馬而我馭之苟無其術養之不遂其志則彼方不爲我用或且泛駕貽憂固不如駑駘之乘馭之有餘養之易足外加以千里之名内責以百里之實絶不使與夫千里者一分道而效職焉則亦何從操其短長哉聞之良工之擇木也不以繩墨度棟梁之器故無不成之室良醫之蓄藥也不以和補廢攻伐之劑故無不治之病今用人才者則不然惟庸是求惟奇是棄終日言破格而實横梗一牢不可破之格於胸中以限制天下之人才以爲如是則進如是則退遂使軼群拔俗之才望而裹足而阿順無恥之流方且揣摩意旨以夤緣鑽剌之不輟在上者以才之不至也雖明知其非才亦不得不勉用之用之旣習則又喜其柔順中於逢迎亦遂視爲固然矣而若人者旣幸其進用一時亦明自知非才則不得不畏他人之才而忌之畏且忌焉則必錮蔽用人者之聰明抑塞有才者之道路務使在上者無所知在下者無以自見而後天下之人才將莫與吾爭能矣莫之與爭能而後天下皆不才之人矣嗚呼挾進才之柄而使人才絶天下之望天下皆不才之人焉則安得不靦然侈口誣天下以無才也此琴溪道子原才論也嗟乎誣天下以無才此才之所以不至而甘於遯世無悶也總之上驕下謟所用盡闒冗之輩卽有眞才何能以自見今國家之所以馭人才者曰科第曰勞績曰捐納其所謂保舉者仍取之於仕進之途而從未見有由草野隱逸中來者也卽曰破格用人名不能副其實取才嚴用才寛進才難任才濫於是所見皆僞才非眞才而天下安得有人才 
[本館接奉電音]  
　　昨由京友電傳上諭二道敬謹譯登○四月二十六日奉上諭卞寳第奏船廠保案揑開保奬請旨懲辦等語知縣王崧辰在福建船廠總辦文案本年閏二月間保奬出洋學生該員竟敢乘　蔭森患病之際自開保奬並未呈由卞寳第等會核徑行繕摺發遞實屬瞻大妄爲且據該督奏稱該員代辦船廠提調聲名最劣自應嚴行懲辦所請撤銷保案並交部議處之處不足蔽辜王崧辰着卽行革職永不叙用裴蔭森失於覺察並着交部議處至前保出洋學生案内如尙有似此冐濫之員卽着卞寳第確查一併奏明撤銷欽此同日奉上諭前因京師入夏以來雨澤稀少朕迭次親詣大高殿並詣時應宫拈香分派貝勒載瀅等恭詣時應宫等處拈香連日雖曾得有微雨仍未渥霈醲膏現在節逾芒種農田待澤甚殷實深焦盼允宜再申祈禱以迓甘霖朕於本月二十八日親詣大高殿時應宫拈香昭顯廟着仍派貝勒載澍宣仁廟着仍派輔國公載澤同於是日分詣拈香欽此 
[京畿雜錄]  
　　佳貴妃於四月初六日亥刻薨逝次日奉移金棺至景山東沙灘路東吉安所中暫安由内務府知照步軍統領轉飭八旗官廳撥派官兵携帶汲桶前往支搭帳房值宿守衛以昭愼重○太和門工程迭綴前報黔撫報効大木尙無抵通確信連日由通運到花梨鐵硬木小料一百七八十根長一丈二三寸方徑二尺上下置放東安門 
 
 

Page 2

 
 
内南池子河沿廠商支搭蓆棚着人看守○禮部尙書宗室臣崑岡等謹奏爲請旨事據内務府文稱恭照四月十六日寅刻佳貴妃殯宫前行初祭禮二十三日辰時行大祭禮等因到部臣等查初祭大祭禮俱係讀文致祭例應請派王等各一人承祭謹將宗人府送到王等銜名繕寫清單伏候欽派二人按期前往將事爲此謹奏於四月初九日呈遞本日奉硃筆圈出初祭和碩睿親王魁斌大祭和碩鄭親王凱泰欽此當由禮部知照宗人府轉行知會睿鄭兩王門上按期前往將事○禮部片奏冉恭查例開凡妃以下晉封貴妃未受册寳者製造絹册寳於大祭日焚化等語今佳貴妃薨逝尙未舉行尊封典禮應照例製造絹册寳由工部備亭敬謹送往陳設於大祭禮時焚化除行知各該衙門照例遵辦外謹附片奏聞本日奉硃筆覽欽此○宣武門内土公廠地方已故承恩公德懋之女卽現襲承恩公鍾秀之姊現已及笄選擇乘龍快婿經冰上人作伐與現襲一等公克文爲夫人涓吉四月二十日已刻行初聘禮已由兩家各請全福之人爲之放定○督辦雲南礦務唐中丞知照户部稱據署雲南布政使湯聘珍詳稱據天順祥號商呈繳匯領浙江銅本銀十萬兩廣東銅本銀五萬兩江蘇銅本銀三萬兩福建銅本銀二萬兩江西銅本銀一萬兩現已到滇當飭暫行存儲藩庫聽候需用除另行奏明外相應知照貴部查照○軍機處發交吏部一片内開軍機大臣面奉諭旨本日引見之截取刑部郎中鄭秉成着於四月十六日預備召見欽此吏部接奉後卽傳知刑部郎中鄭秉成務於十六日丑刻前詣西苑門外預備召見並備具緑頭膳牌先行交由軍機處呈遞勿悮○禮部爲知照事祠祭司案呈本部具奏四月二十九日孝愼成皇后忌辰又具奏五月初二日孝誠仁皇后忌辰此二日例應穿素不報祭不還愿不作樂不宴會不理刑名照常辦事再五月初二日係在地壇前期齋戒應請皇上御常服挂朝珠執事齋戒人員均常服挂朝珠其無執事人員均穿常服不挂朝珠等因奉旨知道了欽此欽遵到部相應知照各衙門一體遵照○十五日有某甲在西單牌樓南二道街路西玉器鋪購買白玉烟嘴等物甲宿酒未醒過意挑剔鋪夥出語過急以致爭執甲忿火中燒拾取桌上茶盃向頭頂一拍立時鮮血迸流隣鋪夥見之大驚上前急裹以布已血湧不止滿臉皆紅衣服鞋襪亦作臙脂色幸在對門取刀傷藥敷之血始止甲卽欲赴本管官廳涉訟經隣鋪出爲排解多方勸導始免爭端先令鋪夥至廳賠禮請罪後將甲伴送回家始得言歸於好一言不合拍碎頭顱近乎訛詐者之所爲若非爲麴秀才所悮當不若是 
[儲憲抵津]  
　　江蘇粮道景月汀觀察督運漕糧帶印北上行次東省偶爾違和未獲如期莅津業經列報未幾清恙小瘥卽帶月披星兼程䟎道日内已抵津門仍在行臺暫駐當經資雇小火輪將沙船一一拖帶入丁沽停泊候陸續開艙兌米駁解通倉以重天庾賢勞王事宜乎天相吉人勿藥有喜也 
[渤海譚資]  
　　河東于家廠於十二夜失愼業經列報慈悉被災者爲楊李二姓李有翁年已七旬時適養疴驟驚火起老病顚連不獲奪門而出竟葬於火窟隣人張某係販磁器起家高其閈閎厚其墻垣故未若池魚之殃及然惶急遷徙擾攘之間致被匪人搶刼衣物不知凡幾幾與被盜無二是亦无妄之災也按乘火搶掠律有明條現在火患頻仍安得地方官懲一儆百使匪徒稍知畏法乎○海河水淺輪船不能入津當道講求水利曾撥機器船從下游開挖泥淤俾舟楫通行帆檣利濟其情形已書報章然或謂海河之水兼收並蓄多挾泥淤使不設法清源竊恐挖者自挖而淤者自淤殊屬於事無補近日果以水勢重濁一面疏通一面淤積迄無成效現已將挖泥船撤回豫河停泊聽候别項調遣矣○天津縣孫筱坪大令十年俸滿並保薦卓異例應晉京引見回任候升大令現請咨文交卸篆務擇期北上所遺縣篆禀請前任赤峯縣現爲署中帮審委員隆小村刺史代理業經上憲核准刺史刻已接印任事矣 
[清釐洋債]  
　　天津鐵路公司前蒙部頒鉅欵兩次計七十萬金清償積欠此已詳述於報簡者也兹悉前後頒到計一百二十八萬金業將洋欵一一償清並無蒂欠所領部款於明年起每届臘月計還三萬金十年之後每年還四萬金閏從同並不計利二十年後如有起色每年酌還五萬以掃數爲度俾該公司輕而易舉現在山海關鐵路之開已有成議將來四通八逹公司之利益可操劵而獲矣 
[巡閱餘聞]  
　　江撫德中丞巡閱九江營伍已迭紀前報兹悉中丞於十八日接閱遊守千把總等員馬步箭技及打靶等技藝時有箭俱中者有中與不中參半者當經分别奬勵間有槍箭具未能命中者輕則嚴加訓斥記過一次重則降級撤差以示懲勸惟選鋒左右營石楊兩統帶訓練有方兵有紀律得邀中丞優奬是日除親軍洋槍開花砲各隊循例犒賞青蚨數千貫並猪羊酒醴銀牌數百面外中丞又捐廉銀三百兩加奬選鋒新勁等營伍賞罰分明三軍無不歡忻鼓舞十九日校閱畢中丞卽答拜英領事及稅務司暢談片刻呵殿回舟就此揚帆下駛考校饒州矣文武各員均至碼頭恭送如禮 
[中丞抵鄂]  
　　新任鄂撫譚中丞由滬乘坐廣昌兵輪赴鄂於十八日午刻抵省在省文武各官皆在江濵迎迓憲節通濟門外及江東紅關一帶俱有防營站隊江邊砲船横排一字陣及兵輪駛近鳴砲然鎗聲震山岳各兵輪上滿掛旗幟臨風飄颭與兩岸戈甲相映射少頃兵輪泊皇華館前下椗各官紛紛呈遞手版譚中丞亦卽登岸迎入館中各大憲恭請聖安中丞旋卽乘輿向各署答拜旋以大公館爲行臺擇期接篆 
[潯江夜雨]  
　　九江西門口大碼頭九華門三牌樓口以及八角市新壩等處肩挑營生者不下數百名其中良莠不齊每逢輪船抵埠或客貨攏岸若輩爭先攬挑婪索力資凶獰異常必飽其慾壑而後已行旅深受其害尤可惡者遇有婚婣喪葬等事必擇肥而噬任意需索稍不如意卽磨拳擦掌辱駡不堪殷實之家猶可從豐給十貧户則實難供其訛索迭經地方官勒碑永禁限定各碼頭脚夫無論貧富紅白喜事十里以内每名給錢二百文十里以外每名給錢三百文不准多取違者查出究辦乃日久玩生脚夫婪索滋閙不異前時有地方之責者不可不及時整頓也○二十一日北關渡船扈姓剪江駛抵南岸中流遇一無名男屍浮沉波心隨用篙子將屍鈎住帶攏義渡局門報體仁堂給棺收殮埋於義山犒賞船户錢五百文二十二日十點鐘時湖北問津官輪下駛抵九江時有某茶房年約十六七歲失脚墮江水手等赶救不及船至鎖江樓停輪派人往西門外各處張貼賞格如有人撈起屍身者從重酬謝云 
[語兒鄉語]  
　　嘉興府試現已竣事兹將七邑案首列左嘉興金樽秀水陶葆光嘉善周啓賢海鹽蔣立誠平湖尙志石門鍾鼎華桐鄉夏葆森○嘉協張副戒飭調外汛弁兵陸續來郡因新任提督馮軍門巡閱沿海砲臺不日由杭過禾故准備迎接耳○乍協水師陳協戎於二十二日來禾舟泊北碼頭乘輿入城赴各署拜會張協戎等亦往碼頭答拜○嘉興縣設櫃開徵鄉民交納者寥寥無幾秀水縣尚未開徵聞卽日亦當　辦也○秀水縣劉邑尊下車之始因值考試無暇整頓地方風俗近經訪悉城廂内外各茶館每有婦女入座啜茗並有無恥婦女冶容艷服在館售賣瓜子大爲風俗之害并聞鄉間小茶館每處皆備賭具該店主抽頭漁利種種不法有關風化現經劉邑尊出示曉諭以革頽風稍知自愛者當不敢以身試法也　 
[靈櫬過揚]  
　　前山東布政使王方伯毓藻在任丁艱已見邸抄兹悉方伯交卸後携同瀛眷恭奉太夫人靈輀東下遄返珂鄉於廿一日抵揚暫泊徐凝門外接官廳前都轉以下各官曁方伯同年世誼先後詣舟叩奠連日接官廳前白馬素車往來不絶小住一二日卽渡江南下云 
 
 

Page 3

 
 
[洪厓仙蹟]  
　　人但知臬司爲刑名絀匯而不知首府獄訟尤爲繁劇大抵省控京控各案無不發委首府提審卽各屬解省翻供之案亦多委首府推鞫由是承上起下掣肘時虞旣不能徇庇屬縣又不能寃抑平民如理亂絲難於奏手故往往案懸莫結拖累多年以致涉訟者兩敗俱傷筋疲力盡則甚矣平反案牘保全身家胥首府是賴已江省民情好訟上控較多南昌爲首府故事務尤覺殷煩崔第春太守國榜　抵任以來於應訊承訊各案加意研求務期無枉無縱設有不實不盡者必多方察訪得其實情凡寃屈者伸息之刁健者懲治之所以無斷不公有案多結宜乎口碑載道士庶交稱也按太守昔爲沈文肅左文襄所器重屢邀擢存之榮近復爲曾沅帥德曉帥所推許在任以卓異候升傳聞本年將晉京引見卽以實任道員升用云○萬載辛姓望族也而筠谷少宰尤爲族中之翹楚少宰以傳臚登第後一門相繼成進士者四中解首者一領鄉薦者五掇拔萃科者四在庠食餼者不可勝數至今書香繼起未艾方興說者以少宰爲一時名臣積善餘慶所致而不知其封翁之盛德爲不可及也翁家故貧藉硯田以自給某年館於邑西之花橋歲暮解館歸道經竹渡暫憇路隅小店日已昃矣忽聞店後矮屋中哭聲甚哀問諸店主人曰先生過客耳問何益詰之再則曰將鬻妻以償債不忍别故痛哭耳翁曰得錢償債可弗嫁乎曰先生何迂也有錢誰願鬻妻今所苦者無錢耳翁惻然遂召其夫至以館資予之後少宰果大貴公膺一品封典其爲積德獲報無疑矣 
[鴻城瑣綴]  
　　前報桃花塢某宅子媳同日自盡一斃床内一懸梁間諒必有難言之隱衷而輕生若此今悉其子實被親庭訓責一時羞憤交并遂服洋烟而死婦見夫已歸泉下痛不欲生故亦以三尺白綾效楊太眞縊於梨花樹下其父母悔已悄及惟有衣衾棺槨格外從豐而已竊謂爲人子者受二親嚴訓亦分内事耳何竟一愚至此等性命如鴻毛又與人以不孝之口實誠難爲索解者也○護龍街某宅偶獲一鼠戲澆以洋油而火其體鼠痛極負火狂奔以致蚊帳等物均被延燒幸卽竭力澆灌得未成災然已險矣夫鼠亦物命也乃澆以油而燃以火其心之殘忍何如今以施之於物者卽施之於已祝融氏之示儆亦巧矣哉 
[廉訪回滬]  
　　升任浙臬龔仰蘧廉訪交卸蘇松太道篆務後因公赴金陵謁見制憲前晚廉訪乘輪來滬在金利源碼頭登岸旋至滬南海運局暫駐襜帷 
[邑侯新政]  
　　上海縣陸春江大令於昨日午後兩點鐘時用全副儀仗由敬業書院公館起行至上海縣署旋卽升坐大堂查點書役按名點畢當卽退堂○開徵錢糧已登前報昨日午後陸大令恭設香案設櫃行禮卽命各櫃書徵收錢粮○陸大令昨日懸牌定于本月二十八日放告 
[烟間竊案]  
　　法界福成小烟間夥沈張春扭徐榮春請究徐供因欠烟錢致被誣竊沈稱爾竊水烟袋一支當在身畔搜出還有何言分辨耶問官判掌責四十下贓給沈領○協成祥烟館夥朱阿二扭唐咸林請究聲稱唐來開燈私將烟槍藏匿圖遁當卽拘獲人贓王包探禀唐身畔尙有押票亦係烟槍同轉問唐押去之槍何處竊得答誠生烟館問官得供判押候掌責八十下槍給朱領另一槍待失主來案再行吊贓 
[縣案彚錄]  
　　昨報紀積竊送縣一則兹悉該竊自法捕房逃出後仍匿跡滬南肆意偷竊前晚在毛家弄某燭鋪圖竊被該店當塲拿獲送至十六鋪巡防局由局員送縣訊辦前晚陸大令升堂提訊據失主王治源投案稱在滬南毛家弄口開設燭鋪本年二月間兩次失竊洋數十元至本月十九日又被竊去洋四十七元並錢二十四千文水烟袋一枝衣服兩件報捕後尙未弋獲至二十四日晚間該竊將衣服等物當票三紙抛入我店至夜半時該竊越窓而進又圖行竊幸覺察尙早當塲拿獲尙有同黨二人均被逸去爲此將該竊送局解案叩求究辦失單呈閱詰之該竊楊金生供浦東人父母已故向駕船爲業本月十六日來滬不敢犯竊大令一再研詰楊供詞支吾飭跪大練良久狡展如前大令命踏杠子始據供認與不知姓之阿林同夥偷竊錢洋等物其洋已償賭債惟求開恩大令以其疉犯行竊殊屬可惡判笞一百二十板着收自新所核辦當票三紙給還失主○前日據法公堂送誘拐小孩之周掌掌至縣晚堂由陸大令提訊據供高橋人向爲彈棉花生理拐孩之事實被友人所累大令念周掌掌已由法公堂懲辦准從寛典候傳該圖地保到案具保○劉洪高扭崔得發至縣喊控被崔勒船不放等情前晚由陸大令提訊據劉供駕船爲業雇崔爲夥此次裝載客貨赴北囑伊購買荳餅回申詎崔竟將資本擅買私鹽久不來滬現悉我船泊在吳淞崔避匿不面今得途遇扭案請究質之崔得發供船在吳淞可卽放回大令着值日差帶崔赴淞將船放回交劉收管並着崔具結備查 
[英界公堂瑣案]  
　　工部局西人好司稱汪阿才之馬車曾來捐領照會騐明是新馬車所以給照昨由四十二號西捕見汪所駕四十一號馬車舊壞不堪恐其肇禍爲此拘案請將馬車充公四十二號西捕稱伊之馬車已壞尙在駕駛倘在路坍倒殊屬可虞汪阿才供馬車係自己所置容當修理蔡太守飭將破舊馬車交捕房拆毁充公完結○嚴阿金稱由鄉間挑蛋來滬喊賣粤人魏阿門與葉子祥買鴨論價口角爭毆致被碰碎我籃裏之蛋白餘個報捕拘案葉子祥供賣鴨餬口魏阿門向我買鴨論價不合反被毆打致碎嚴阿金担裏之蛋魏阿門供向葉買鴨論價不成被駡不休因之口角蔡太守判罰魏阿門賠碎蛋錢七百文給償嚴阿金○倪徐氏稱向擺洋瓶攤之王阿二買瓶王以我還價太小肆口辱駡與之理論又被打傷由捕拘案請爲騐傷究辦王阿二供彼此論價口角以後不敢蔡太守騐得該氏受有微傷判罰王阿二洋二元作爲養傷費○唐富正稱拖東洋車度日昨日拖車過目來水塔地方突被顏子芳阻住毆打由捕拘案顏子芳供在洋人處爲傭牽狗在路行走被唐富正之東洋車將狗軋傷故與爭論蔡太守騐得唐富正並未受傷姑念釁起細微一併開釋○巡捕解送在路打架之唐阿五王阿狗請訊唐阿五供前數天被王阿狗借穿鞋子其時有做裁縫之金寳在塲眼見今向索還伊竟抵賴口角被毆王阿狗供我未借伊鞋子巡捕頭禀唐王二人均不安分蔡太守判王阿狗管押半月唐阿五旣受微傷從寛保釋○周趙氏稱失竊銅釣一把由捕緝獲人贓送案今請給領張雲卿供失業流落初犯行竊蔡太守判張管押五天以示薄懲贓交該氏領去 
[法界公堂瑣案]  
　　通事禀稱金海手持太古元三十元期票一紙向收騐係僞票鳴捕拘案僞票呈閱葛同轉騐得僞票顯而易見卽問爾向爲何業票由何來答小的在東廳當差票在小菜街拾得不知眞假求請鑒原問官以金旣以在官人役着送歸東廳辦理○維羅洋行夥王彩三控行中執事陳崇泉進店未久虧空銀三十餘兩又擅放永泰號貨計銀五十餘兩屢索無還號主已經避匿故將號夥李連生及陳送案請究同轉卽問行中之貨向是售現抑係訂期答此次言明現銀詎再三游約竟至避而不面隨問李曰王所控可是確實答是委因店主早往慈谿以致延宕問店主姓甚名誰去時如何囑付答稱店主吕成卿去時曾託帳房范東海問范何往答二十四日出外至今未歸伊去後由小的代爲照顧問官復謂王曰陳之荐保何不出爲理處答無奈置之不理遂詰之陳曰由爾經手爾豈不知永泰虚實情形乎陳懇求交保調停問爾之薦保是誰答恒泰烟店主是保人問姓甚名誰答不知謂豈有爲爾做保而不識其姓實屬糊塗答由叔父轉託所以不知問此欵究作何料理答小的月得辛水洋三元實在賠償無力問官遂着陳李二人均交妥保待傳恒泰店主來案再核○吳長生控稱有東洋車一輛停在門前忽然失去遍查無蹤後依轍迹跟尋至八仙橋西荳腐浜相近見田中停有一車當卽上前查看確是已物送將偷車之江北人盛長全獲案請究同轉詰盛 
 
 

Page 4

 
 
曰爾曾幾次偷車答該車停在吾表兄管林之田中並非吾竊隨問吳曰田中可有他人不可悮認答祗伊一人斷非寃枉遂又謂盛曰案經失主親獲眞贓豈容狡賴姑從寛典押待笞責四十板以儆○包探王榮培禀樍竊李阿金倫墨魚鮝數條被管碼頭人所見拘送請究同轉詰李曰爾上年爲何事拘押答因竊棉花蒙恩責釋現做小工巳知改過謂上年笞責多少可記得否答二十下謂前次判責太少致爾技癢難熬今着押待重責一百板再看爾能否改梅○捕解虞芝泉張阿金請訊並呈銅壺一把同轉詰虞壺自何來答在胞兄家内竊得問爾兄在何處答在小南門小的向借不遂故竊壺押錢爲張等所見向吾硬借以致紛爭備捕頭禀稱張屢經犯竊受懲拍有小照請閱通事又稱張去年在城河浜麫館滋事胸前現有刀痕問官俯念年紀尙幼均未成丁判從寛押候各責手心一百下○寳記鷄毛棧夥陸阿才控張世金調戲傭工婦女被棧主撞見逐出伊竟挾嫌糾黨向吾尋仇爲此送請究辦同轉詰張向爲何業膽敢到彼調戲女子答向在清潔局挑糞因妻子在彼工作前往尋妻是實不敢放肆問官得供卽問該夥張如何調笑爾曾見否答係棧主目見小的不得而知遂着陸退出明日邀到見証人來冉核張還押○邵俞氏控寡媳金氏遭伊母舅王靜山覇阻一案堂訊着兩造自行調停妥後再行禀覆昨晨原被告一干人均投案候質同轉卽問爾等調停若何媳母金王氏稱廿四晚將女送至該氏寓中適氏不在卽在該棧耽擱一夜未　回來故將女仍舊領回該氏稱是晚伊及媳來棧勢欲吞烟百般吵閙將吾毆打幸有棧主排解且金老三亦經在塲相勸同轉謂爾等之事殊屬頭緒煩多着各交原保邀令棧主來案再核 
[六法神奇]  
　　劉梓謙先生以中鋒懸腕大寫花卉其氣磅薄其格高超潑墨蘭竹尤爲神妙向來馳譽蜀中今以前往山東道經申浦暫停北轍兾遇知音昨承惠以四幀果然名實相副用贅數語以誌嘉貺[  庚寅首夏高昌寒食生]  
[江督轅門抄]  
　　四月十九日新授浙江臬臺龔照瑗到藩轅牌示甘泉縣舒朝冕在任病故遺缺查有候補直隸州朱廷球代理○二十日巡檢金鴻鈞禀知由蘇換寗差委○二十一日新授浙江臬臺龔候補道錢寳傳辭于寶之辭赴邵伯一帶代驗收磚石閘工沈玉麒由江蘇籌賑總局來准補海分司署通分司徐紹垣到 
[浙省轅門抄]  
　　四月十一日江蘇補用縣趙瞳禀奉海軍大臣山東撫憲札委海防公幹來省禀到前任餘姚縣路保和禀知來省會算交代禀到○十二日府司獄周澐交缷餘姚縣縣丞回省禀到○十三日張冕禀知軍需局委赴上海公幹禀辭○十四日廣西候補通判興斌由廣西請領書籍來省禀到○十五日候補縣潘駿禀知防軍局委估修錢塘侯潮等城門官廳工程差○十六日候補同知潘紀恩由常山回省禀到銷差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[發帑振飢]  
　　温州厘局總辦張蒓生太守濬萬以永塲一帶被災較重飢民之賣男鬻女者時有所聞甚至羅掘草根以爲食憔悴致斃厥狀堪憐瀝陳情形請省憲施恩現聞崧大中丞酌撥帑銀委員散賑生死人而肉白骨孰非大憲覆育之恩哉宜飢民之額手稱頌也 
[助賑獲效]  
　　高郵武廟賑所丁玉軒翁續寄來英洋十六元銅洋一元其函云内有不留名善士因乳孩莊子於三月間患病甚劇立向灶神前許愿先助賑捐洋五元旋卽轉危爲安病勢日减現已全愈續助英洋十五元以酬前愿云云一念之誠遽邀神佑可見助賑獲效捷如影響也書之以昭激勸[  上海文報局協賑公所謹誌]  
 
 

Page 10

 
 
   
 
