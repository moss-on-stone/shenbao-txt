# 1901 - 35 - 4909990

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[論袁觀察提訊淫楬事]  
　　滬上淫棍小八哥卽顧阿六强姦民婦尹朱氏一案歴經上海縣主汪瑤庭大令嚴刑訊鞫忽認忽翻任意誣扳多所株累本報已紀之不勝紀矣前日新任蘇松太兵備道袁海觀觀察親提研訊顧棍仍恣行刁狡雖經原告及加功之小鹽金荳磪實指証依然信口妄供臆何極惡窮兇一至於是哉謹按大淸律例用强姦　良家婦女者處以死刑觀察當必有權衡在心無杜無縱者　未定讞日報例不得從而論之惟是滬上民風可謂悍矣近且强姦挖目之案時有所聞矣當出使德國大臣呂鏡宇星使備兵滬上時拘獲不法棍徒張桂卿就地正法意以爲若輩當知所畏懼稍稍戢羽潛鱗豈知未及數年而挖目依然强姦如故迨縣主汪瑤庭大令將張掌華一狠訊明惡蹟站斃木籠之中遠近聞風觀者如堵甚有映照其象售諸市中者而顧棍仍愍不畏死突將民婦强姦直至歴次刑求猶以復仇爲説噫上海夙號海濵鄒魯何澆漓日甚竟一變而羣效盜賊之行爲將謂官吏之不善化民耶而鄉約則按期宣講也義塾則遍於城市鄉村也彼棍徒豈無聞知何爲而尙不知遷善改過將謂刑法之過於寛縱耶而罪至站斃木籠就地正法亦已極矣何爲而竟熟視無覩略無畏懼之心意者彼其人果爲天地戾氣所鍾否則何至冥頑不靈至死猶不知改變乎側聞數年前觀察作令南匯南匯地濵渤澥灶丁蕩户暴悍性成觀察擇其中稔惡之尤者榜列姓名使知警惕雖惯弄刀筆如世職吳某者猶且懼罪斂蹟不復敢爲患於地方豈上一海隅而惡棍成羣觀察竟無法以使之洗心格面歟抑聞上海之爲惡棍淵藪固不自伊今始也當咸豐初年潘小禁創爲小刀匪會戕官刦獄號曰紅頭占踞縣城歴三年始得克復自是而唐橋人嚴炳勾誘兵丁吏役肆其陰謀時固始劉公邭膏方綰縣篆幾費苦心孤詣始得戮諸市曹今者諸流棍之挖目强姦其惡雖不如潘嚴之甚然涓涓不塞將成江河一星之火可以燎原及此而不有以治之我恐惡蹟愈彰惡瞻愈大潘嚴之禍不難復見於目前豈不大可懼乎每見今之良吏輙以慈祥愷惻爲心豈眞欲姑息以養奸養癰以貽患哉亦謂與其失之嚴厲毋寍失之寛容失之寛容猶得起輿人之誦苟嚴厲也恐他日史臣秉筆又將增一席於酷吏傳中寍虎郅狼名殊可畏殊不知國僑治鄭猶曰猛以濟寛武鄉俟相蜀劉亦言治亂民用重典彼跳刀拍張之輩殺之無赦猶或貽禍蒼生若必泥救生不救死之言事事待之以寛恕彼必肆無忌憚而作姦犯科之事叢生至此而始幡然改圖嚴刑以治鳴呼晚矣今者小八哥之案若何定罪觀察當必先有成竹在胸適逢者臬司竹石朱公嫉惡如仇諒不任其狡展逭刑如魚漏　所望此後凡有惡棍無不盡法以懲勿　懲辦張桂卿張掌華之嚴刑可偶試而不可常用則地方庶有豸乎 
[預備回鑾]  
　　天津直報云京師雍和宮現經内務府大臣派官商木廠擇吉興修至殿廷他坦等處亦已飭糊匠趙某裱糊頂　限日告竣以備皇上恭奉皇太后回鑾 
[奏請明詔宣示回鑾日期以安人心而定大局摺]  
　　江西道監察御史鄭炳麟跪奏爲和議將成籲懇明詔宣示回鑾日期以安民心而定大局恭摺仰祈聖鑒事竊自拳匪肇亂搆釁列邦以致乘輿播遷生靈塗炭爲唐宋元明以來未有之奇禍雖合九州之鐵不足以鑄此大錯然臣歴讀五六月間先後詔旨惟以保護使館剿辦拳匪爲事不料一二王大臣淆惑聰聽致　和局業經降旨嚴議以昭公允揆之聖躬固如日月之明天下人民所共見共仰者也憶自聖駕西巡百官之愛慕萬姓之謳思卽至婦人孺子亦且感且泣日夜禱祀惟冀掃除宮關指日還都復遊於化日光天之下其情發於不自知迫於不容已　我朝深仁厚澤二百五十餘年其所由來者漸矣况京師爲根本重地宗社攸關陵寢具在若一旦輕棄其地奚以上慰九廟在天之靈下孚億兆蒼生之望又値陜西連年荒歉供給維艱卽使山川險阻足可憑恃而我　朝定鼎中國統馭萬方豈不念列祖列宗創業艱難而去之他適以局促偏安於一隅乎如不得已必欲重建陪都以爲幾餘遊幸之地則莫如洛陽二堵高昻三塗險塞襟山帶河適爲居中之地此次蹕路若由河南經過較爲平坦且可以相陰陽而觀流衆爲後來經營締造之謀未始非計之得也現在和議將成惟有籲請明降諭旨預定回鑾日期播告天下俾申外咸知以遂臣民之願以撤外洋之兵大局幸甚臣　　所及披𤁋上陳伏乞皇太后皇上聖鑒謹奏 
[日船肇禍]  
　　日本長崎埠訪事友人來函云上月某日春日丸由新金山來崎當進口時司機者偶一不愼驀將閩帮茂隆號裝運麥粉二千包之大駁船撞沈時値潮水盛漲麥粉一經入水雖或撈起亦無所用想必有一番唇舌矣 
 
 

Page 2

 
 
[西員條教]  
　　天津一埠自經聨軍暫管之後地方凋敝亟宜鳩工葺治以便民人兹者直報登有西員告示云暫行管理津郡城廂内外地方事務都統寳倭靑法富司爲再行出示曉諭事照得本衙門擬由閘口河邊起至鐵橋止建造馬路一條所有地叚内各項房屋均限一個月内由房主自行拆去曾於本年十月十二日出示曉諭在案兹本都統等訂於西歴二月初一日卽中歴十二月十三日一律全行拆盡俾得建造倘届期叚内查有未拆之房應由本衙門雇工將房拆毁所所有磚瓦木料等當卽入官不令原主收領爲此示仰閘口至鐵橋河沿居民知悉爾等務宜早自爲謀遵照勿違切切特示光緖二十六年十二月初四日 
[重修商局]  
　　蕪湖訪事友人云蕪湖招商局自今夏被火後迄今仍未修復邇者總辦李仲絜觀察籌銀一萬兩定於明年新正擇吉興修大約暮春時節可復舊觀矣 
[嚴求匪黨]  
　　金陵訪事人云邇者兩江總督兼南洋通商大臣劉峴莊制軍據蘇松太兵備道委員解到自立逆會渠魁秦俊杰陳應軫兩犯查與名處緝獲解省諸匪供詞均多牽涉爰飭江寗府王鹿峯太守督同上元江寗兩邑宰提集對質兩犯知罪無可逭一一供認不諱太守遂錄供申詳峴帥以兩犯旣係著名匪首羽黨必多復飭太守詳加推鞫本月某日太守飭提兩犯到府嚴行訊詰關防較前益密刻尙無從訪悉供詞也 
[新票頒行]  
　　漢口訪事友人云前者鄂垣大憲查悉官錢局所出臺票時有匪人僞造混用除拘獲數名從嚴懲辦外委員至東瀛訂印錢票二百萬張陸續解到塡明號數通行市上其前次所出之票則已悉數收回矣 
[柳營文告]  
　　欽賜花翎恊鎭銜特授九江總鎭中衡前營遊府管帶選鋒左營兼管砲臺督操事務兩江儘先補用叅府胡爲出示曉諭事照得冬防事宜前經本叅府嚴飭駐守各卡弁兵實力稽查在案頃奉署鎭憲面諭方今時事艱難會匪充斥誠恐此拿彼竄仍敢售散票布煽惑鄉愚所派弁兵防查或菒能及以致事起倉猝爲害地方况九江水陸交衝華洋雜處較他處尤爲緊要迭奉通行舉辦加派員弁會哨巡查各在案所有各營哨弁亟應每値三更齊集招商局會哨分叚加意梭巡限以天明爲度其茶酒烟館仍照常開設毋得夜深不熄燈掩户容留雜人嬉戲妄談卽鋪户人等亦當早歸各安本業毋得三五成羣在外久蕩忘反恐一時滋生事端良莠難分自取咎戾等諭奉此合行示諭爲此示仰該哨弁卽便遵照辦理務于每値三更時赴招商局卡會哨認眞常川巡緝限以天明爲度不得任意偷安除派巡查不時查防外如茶酒烟館夜深容留客人曁該鋪户諸人成羣遊蕩以及城上安設洋裝大砲立栅關攔估瞻縱情前往行走一經察出禀報來營立卽送縣懲辦爾等務須自愛毋貽後悔本叅府實爲愼重地方起見用再剴切曉諭凛之愼之切切毋違特示 
[籌勸鋪捐]  
　　金陵訪事友人云兩江總督兼南洋通商大臣劉峴莊制軍以今秋秦中突患旱災催振催餉之文急於星火而省垣庫儲支絀實屬無欵可籌爰擬令各典鋪共捐二萬金各錢莊共捐一萬金布莊五千金綢莊三千金檄飭上元江寗兩邑宰向各業董籌繳併准獎給虚銜實官此外如金珠鋪銀號銀樓參鋪土棧米行絲行縀號油坊醬園酒棧香作均核其成本量力捐輸當此時事孔殷未識果有楚子文漢卜式其人出而毁家緑難否也 
[吳中試事二志]  
　　姑蘇訪事友人云本月某日爲長元吳三縣文童初覆之期長洲縣四書文題則不棄也元和縣四書文題爲可繼也吳縣四書文題猶有存者通塲五經文題芃芃桼苗陰雨膏之詩題賦得臘前先折鏡湖梅其正塲所取批首長洲爲王祖杰元和爲丁人驥吳縣爲孫恂 
[嚴治劣胥]  
　　姑蘇訪事友人云吳縣胥吏汪小松楊梧生因税契作弊控經臬憲朱竹石廉訪札餫吳縣田大令嚴行懲辦嗣又查悉許綏之沈潤生兩人亦係案中要証一并拘拿到案想須照例懲處矣 
[英雄末路]  
　　金陵訪事友人云金陵省會甲于東南鈴轅聽鼓之流多若過江名士其間不少要津雄據坐獲多金者而宦海浮沈終歲不獲一差累年不署一缺脚靴手版衣食難謀者亦更僕難數升沈異致可羡者究不若可憫者之多也某二尹挈　需次已十餘年時運不齊從未得有差使平日惟賴吏治課獎賞年終則望例差薪水以贍身家困苦顚連殆較小民尤甚今聞上憲裁革例差憂愁交迫竟於日前以一盞紫霞膏斷送殘生迨家人覺察而幽魂一縷已赴泉臺不得已募諸各同僚始得草草成殮乃次日藩轅遽有候補佐雜每員津貼度歲銀二十四兩之示吁其情亦大可憐已 
[京口官塲紀事]  
　　鎭江訪事友人云常鎭通海道長久山觀察查得邇來肇事匪徒輒身帶軍械深恐仍有人暗中接濟以助兇鋒爰面諭水陸總巡周錦堂都戎洋務局員邵大令文炳保甲總局楊大令紹時凡遇長江往來各輪船抵埠時督率差勇嚴密搜查以遏亂萌而淸匪黨各員奉諭後已一體遵照辦理矣○月之某日府尊向子振太守因公出城見西門外牛肉攤星羅櫛比惻然憫之回署後立飭丹徒縣莫嶼香明府派差磪查取具宰坊不准私宰耕牛切結一面發出簡明告示懸賞購拿文曰照得耕牛有功稼穡卽有病死宜掩胔殖何忍戕生私行宰食今特諭禁有犯提責查獲牛頭賞錢二千文地保徇隠一併責革○近日鎭江辦理冬防極形嚴密本月某日之夜更魚三躍時城外四叚保甲局員唐秩庭二尹巡至某處拿獲積賊三名帶回局中研訊之下指出同黨多人並稱有匪船西艘停泊金山河左近已閲三月遂於翌晨不動聲色親率差役前往兠拿當塲拘獲夥賊四名一併解至鎭江府署府尊向子振太守立卽升堂研訊各犯供認行竊不諱遂飭送丹徒縣署釘鐐收禁匪船發封二尹記大功一次以獎其能 
[吳下官塲紀事]  
　　姑蘇訪事人云本月十一日爲署理江蘇潘司陸春江方伯攬揆之辰凡屬寅僚咸往　轅致賀冠裳薈萃熱閙異常○正任大倉州直𨽻州蔣直刺體梅前因偶抱微恙禀請上憲委員代理篆務兹已喜占勿藥康健如初遂於本月初九日赴藩轅銷假藩司陸春江方伯飭卽赴任以重職守 
[邗水冰紋]  
　　揚州訪事友人云上月下旬某日夜半揚屬北圩某質鋪突來緑林豪客多人毁門直入劫去洋銀衣餙甚多是日適鋪夥某甲由某處乘薄笨車回因天色已晚令車夫暫宿大門内匪徒疑爲司閽者恐其出外呼救連用利刃砍之傷及兩臂車夫負痛蝟縮一隅迨衆去遠始狼狽而出刻雖由鋪中給資若干令其醫治然亦可謂无妄之灾矣○邇者高寳徐海一帶私梟猖　運憲程雨亭都轉聞之以私鹽充斥必致有碍官引淮北邇年銷不足額未始不因私銷所致爰檄飭鹽捕營張都戎新勝虎軍管帶任都戎各帶巡勇前往禽拿毋使渠魁漏網並聞二都戎尙擬繞道鹽城下河各處一路巡哨回揚屈計返斾之日大約須在黃羊祀灶時矣○日前揚郡得雪滕六君搓酥滴粉興會正高瓊花觀後某姓平房年久失修棟梁已朽積雪過厚遂於夜半時突然倒塌中有一婦一孩均遭壓斃其時四邊人靜絶少行蹝故無人援救直至翌晨始經鄰人設法拽出然已體冾於冰返魂無術矣慘哉 
[閩學辭行]  
　　新簡福建提督學政檀斗生文宗將次起節赴閩接篆洔於昨日命駕詣蘇松太兵備道署辭行道憲袁海觀觀察飭丁擋駕 
 
 

Page 3

 
 
[札飭保護]  
　　安徽徽寗池太廣兵備道兼蕪湖關監督吳季卿觀察申禀江蘇撫署以英領事麥迪莫君送來護照請爲簽字據稱教士竇樂安欲赴江蘇一帶游歴等情合行移請札飭各屬一體保護云云護撫憲聶仲芳中承准之札飭署理江蘇臬司朱竹石廉訪轉飭各屬一體妥爲保護日昨上海縣汪瑤庭大令已接奉札文遵照辦理矣 
[淸釐案牘]  
　　上海縣汪瑤庭大令以封篆在卽將未結案件逐一淸釐查有提訊未到之案二十餘起均已逾限因於昨日開列淸單諭令各差速卽禀解訊斷如再延玩定卽比催 
[照料糧户]  
　　日來鄉人之投縣署糧櫃完納漕糧者頗爲擁擠剪綹匪徒往往混入人叢中圖竊事爲上海主縣汪瑤庭大令所開每日派出公差數名在櫃前防守庶若輩無所施其技倆 
[製局停工]  
　　本邑江南機器製造局總辦潘芸蓀觀察以歲序將闌特於前日牌示廠前著於本月十三日起暫停工作俾得料理歲務俟明年正月十六日開工 
[板輿迎養]  
　　前日本邑南市馬路工程局總辦葉孟紀司馬探知太夫人由湖北珂里乘某輪船抵滬因飭差勇迎入生義馬頭附近公館中以便晨昏侍奉 
[好義可嘉]  
　　駐滬督辦鐵路大臣盛杏蓀丞憲欽奉綸音勸辦陜西振捐因卽札行各署一體籌欵以救灾黎英美租界公廨讞員張柄樞司馬奉札後傳諭各業董事竭力勸募前日錢業董事屠成杰等呈繳捐欵洋銀一千元禀請察收司馬援筆批其牘尾曰滬上自北方肇事以來銀根日緊籌措爲難加以時近年關集捐尤非易易而該業董於無可如何之中再三勸捐巨欵實屬急公好義殊堪嘉尙希候將票銀一千元存候轉解並票附 
[學徒被騙]  
　　前日本邑小東門外法界榮成小錢莊夥薛阿四偕學徒某甲持洋銀三百元往南市收兑小銀錢中途突遇騙子某乙邀往某酒肆沽飲旋遣甲往外購物串令薛將洋銀携之而𨓜及甲回至酒肆已不知所之乃歸告莊主四出偵求而鴻飛冥冥杳無蹤影不知尙能� 
原璧歸趙否也 
[准子交保]  
　　監生徐樑投英美租界公廨控源泰和絲棧股東王仲甫執事人高𥔗卿擅抵存絲一百餘包讞員張柄樞司馬研訊屬實諭令暫行管押限十日内央人理處旣而徐以王高挺押不理投案禀催司馬批令靜候訊究前日之晚職員徐嘉臣楊錫誠投案聲稱湖絲一項爲中西貿易之大宗凡有開設行棧者斷不能擅抵客貨以致有碍商務此案由職等秉公理勸查泰源和係潘雨臣王仲甫江麗卿及其子江蔭香股開立有合同議據今　業經照股認償惟江等擅回蘇州延不理楚除禀蒙關提訊追外所有潘雨臣王仲甫應請先行省釋隨呈上兩造切結司馬閲畢謂此案旣經理勸交收過割應准如所請分别摘銷惟王尙另案牽涉因與高一併交人保出候示隨由徐晉齋王槐卿投案具保司馬准之 
[誣竊宜懲]  
　　今夏南匯縣人奚啓疆來滬遊蕩寄居英租界某客棧失去洋銀若干疑係同鄉人金子卿所竊貿貿然扭交某包探解送英美租界公堂時翁笠漁直刺方操讞政訊無磪証押候查明再核旋由襄讞委員張柄樞司馬覆訊判令管押五月而金之寃不得白矣嗣金母宋氏查得奚之洋銀實被其僕顧阿海竊去適顧因他案管押南匯縣自新所中爰　具禀赴公堂剖訴其時司馬已奉委主讞政批候將顧移提到案研究情由奚知事不得了賄囑南邑差役將顧到案訊明懲辦未獲兹者金押期已滿業經釋出前日具詞禀請司馬提奚與顧質訊以雪寃誣司馬准之刻已飭吏備文簽差赴南邑移提奚顧到案訊明懲辦矣 
[日兵肇事]  
　　前晚有甲乙丙三日本兵不知在何處沽飮爛醉如泥行至美租界司各脱路遽將江北人胡錦堂額角擊傷血流如注四百五十號巡街捕見而喝阻甲乙乘間𨓜去丙倔强不服乃連胡解入捕房捕頭見胡受傷屬　令送同仁醫院求治丙押候解送本管總領事署禀請訊懲 
[僵斃可憐]  
　　前日本邑南市王家馬碼左近恒豐木行門外更棚内有一無名男子僵斃其間閤人告知行主投報捕房捕頭倩十六鋪地甲查明並無屍屬遂投報某善堂領棺收殮厝諸荒阡 
[碾斃餘聞]  
　　災生無妄已誌昨報兹悉死者倪阿弟年甫十九向習公輪子術是日行近鐵軌適火車飛駛而來不及避讓輪從頸上碾過血肉模糊立時斃命昨日已由屍屬備棺收殮矣 
[行善須知]  
　　前年虹口捕頭以善堂施粥之時貧民蟻聚蜂屯最易譁囂滋事因之下令禁止自是以後元濟善堂粥廠不復日以雙弓米餉飢黎矣乃日來租界各處忽有向人收取施粥捐者意者如米元章之　本河豚藉以自修五臟神殿歟敬告滬上樂善好施者愼毋悞入若輩之彀也 
[上海縣署瑣案]  
　　元大米行主胡世春控振興行主伍嵩如欠銀一案前晚經縣主汪瑤庭大令提訊胡世春供行中與振興源裕往來被欠銀萬餘兩由伍高如擔保後伍嵩如央人理勸許償銀五千兩至今分毫未付爲此控請訊追伍嵩如供小的係福建某邑人振興所欠銀兩早已付淸其餘係源裕行主韓竹山所欠小的　代還過二千兩尙餘若干胡世春允自向韓竹山索取事與小的無干叩求明鑒大令謂伍嵩如旣經作保且曾代墊銀兩此次亦不能推諉飭暫管押責令尋交韓竹山到案再核○裘珊生扭藍炳榮到縣以圖賴所借洋銀爲詞訴請追給汪大令升堂研訊裘供小的在某綢莊爲夥藍炳榮係成衣匠素與莊上來往今年托小的介紹向陳姓借洋銀二百元併賒欠貨欵洋銀四十二元屢次索取僅將綢衣三件抵押洋銀七下元求追餘欠藍炳榮供小的疉被各主顧積欠帳　未曾收到所欠裘處之欵尙求寛限付還大令飭交的實人保出從速淸理不得遲延 
[法租界捕房紀事]  
　　浦東川沙廰人某甲不務正業日事遊蕩邇將家中衣服首飾私自携出質錢花費昨由其母尋獲扭送捕房捕頭令押候解送公堂禀請讞員杜枝園大令訊辦○輪船積竊劉漢　迭次犯案曾經歴任讞員訊明懲辦遞解回籍今又濳來滬上施其胠篋探　之技前晚溷入太古洋行大通輪船竊取搭客某乙所携皮箱一口寄存新街某　家旋被某包探查悉拘入捕房捕頭令押候吊到原贓然後解送公堂禀請究辦○有某丙者雇小車夫某丁載連行李至某處行至中途忽失去竹籃一具因將車夫送入捕房捕頭令押候解送公堂禀請訊供追究 
[美租界捕房紀事]  
　　昨日黎明偷兒李銀全潛至狄思威路甬人戴巧生家竊取紅哆呢被及衣服若干件携之而出適爲包探張阿五所見拘入捕房捕頭令押候解送公堂禀請讞員張柄樞司馬究辦○昨日午前江北小工張阿三王全扣强入百老匯路老沙遜木作塲木工王阿寳向之喝阻張王不服以致互相扭毆傷及面部血流不止適爲某號巡街印捕所見一併拘入捕房捕頭令將受傷人送往同仁醫院求治張王押候解送公堂禀請懲辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
