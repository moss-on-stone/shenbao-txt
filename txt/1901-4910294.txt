# 1901 - 272 - 4910294

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[新印湯蟄仙太史重校熙朝政紀] [  圖書集成局啓]  
　　是書爲閩縣王文勤公所箸又名石渠餘記文勤公爲道咸間名臣所見官書旣夥因將開國以來藎猷茂績旁稽博考勒成一編誠掌故之淵海而政事之綱領也從前甯鄉黄氏攸縣龍氏皆有刻本惜流傳甚少學者購覓爲難今本局覓得山陰湯蟄仙太史精校本亟用新鑄大號鉛字潔白連史排印成書裝訂四本碼洋六角世有留心掌故政治之學者請速臨上海三馬路申報館申昌書室購取可也此佈 
[論伊侯遊俄]  
自往古以迄今兹申中華以迄四裔綿邈數千載縱横數萬里凡立國於地毬之上者固未有不專意外交而自全者也顧外交之道有時與此一國相親有時與彼一國相暱其間或離或合之故固視國運之强弱爲轉移亦視地勢之遠近爲向背方今天下大勢英俄二國最爲强大其地輿之廣袤兵備之嚴整高瞻遠矚儼然有爭持牛耳之心此外歐洲諸國雖各樹一幟然或親於俄或親於英皆隱隱有求庇於人之意而日本以蕞爾一島國僻處亞東數十年來所行新法皆仿效於英國中之政事風俗亦與英爲近而與俄爲遠故世之論者每謂英日三國苟能聨盟則亞洲之權利可以互保而不致爲俄人所奪然則日之宜與英相聨者情也亦勢也雖然吾觀於此次日相伊藤侯之遊俄而知其籌策或有不盡然者焉日本自甲午一役奪我臺灣索我賠欵而復以兵佔據遼東顧盼自豪大鳴得意不意俄人起而干預逼令日人還我遼東日人雖雅不願意而以勢不能敵委曲允從乃曾幾何時俄之西卑利亞鐵路直達東三省而旅順大連灣亦次第爲其所有渤海之管鑰遂入俄人掌握中至去歲中國拳匪之亂俄人更乘間於東三省駐重兵雖經議和大臣再四磋磨俄人允於事定後交還然亦恐徒托空言未必竟能踐約夫東三省爲中國版圖倘一旦淪入於俄扼背拊吭中國之患固不堪設想而其地本與朝鮮接壤席卷東下日本亦未嘗不當其衝日人心知其故而實苦無術以阻之且非特日人不能阻也英國商務在中國爲最巨俄人苟得志於北方英國亦有所損然南北之情形旣隔水陸之勢力又殊欲與相爭未免鞭長莫及故將來俄國之横行於中國北境者非特各國無從阻遏英國亦祗能自保權利而斷難與之爭衡至英不能與之爭衡於是日人之勢孤日人之計亦由兹而改此伊侯所以遊歴至俄而有聨絡邦交之意與或曰日之所以欲聨俄者迫於勢之不得不然非貿然爲此計也俄國那和廉也日報亦謂此次日本首相伊藤侯來俄深望其知我俄執政者志在與日本同守太平之局益敦輯睦之情又云俄日果聨盟則局外人必從而阻撓深望伊侯勸日人愼毋甘作傀儡聽外人播弄云云所謂外人者殆指英國而言窺其意一若深願與日聨爲知已者豈俄欲申權力於東方不能不有藉於日本乎則謹應之曰是亦有說蓋俄之與英其權勢旣相同而猜忌之心亦兩不相下曰而果依倚於英雖不必果爲俄患然多樹一敵遇事究不能暢所欲爲今幸日人適有求好於俄之心乘此互結奥援盡忘前隙則從此亞洲壇坫兩國共之他人永不得干預此固俄之君若臣久運籌帷幄中而非貿然出之者嗟乎外交之爲各國重如此而中國日處於羣雄角逐之中旣不能獨立以自强又不能援他人以自助吾恐强鄰之鷹瞵鶚視者將日視吾爲几上肉釜中魚也豈不深可慨哉 
[本館接奉電音]  
　　昨日午前八下鐘時河南開封府行在飛電傳來上諭六道敬謹譯登○十一月初一日行在内閣奉上諭朕欽奉慈禧端佑康頤昭豫莊誠壽恭欽獻崇熙皇太后懿旨宗人府府丞盛宣懐贊襄和議保護東南地方總稅務同赫德隨同商辦和約頗資贊助盛宣懐赫德均著賞加太子少保銜以示奬勵欽此同日奉上諭張翼著加恩以侍郎候補欽此同日奉上諭如格陳璧奏監察吏部清釐檔卷完竣並敬呈管見各摺片吏部檔卷現已清釐完竣惟其中繁複者多自應嚴加删汰仍著如格陳璧會同吏部堂官督飭司員將實在無用者悉行焚燬其通行常事著改大册爲小册併分册爲總册分省分衙門以類登載勿令破碎夾雜總期一目了然統限一年竣事以後仍於月終年終隨時删修一切檔册均提存司堂以便檢閱至文選考功兩司各項官册記載尤多龎雜著責成該管司員一併釐定其月選人員著該部按月於未擬選之先提前張榜曉諭旣擬選之後刊刷叙單卽不投供之教佐等官亦將應選緣由附入叙單每月編表造册俾衆咸知經此次申諭之後該堂官等務當認眞整頓實事求是毋得稍涉敷衍以肅銓政而杜弊端欽此同日奉上諭本日召見之直隷候補遵梁誠壽以道員仍於原省遇缺卽補併交軍機處存記欽此○初二日奉上諭河南巡撫松壽陜西巡撫升允均著加恩賞加尚書銜松壽並著開復革職留任處分欽此同日奉上諭本日召見之道員用直隷候補知府王瓘著以道員仍留原省遇缺卽補欽此 
[造膝敷陳]  
　　昨日午刻友人由河南開封府行在飛傳專電云十一月初一日皇太后皇上在行宫召見醇親王及直隷候補道梁觀察誠壽初二日又召見醇親王及陜西巡撫升中丞允總兵方鎭戎友升知府王太守瓘大約必有嘉謨嘉猷陳諸黼座也 
[法帥覆函]  
　　徐家匯匯報云華歴十月二十七日滬上中法新彙報載法提督瓦隆致聨軍總帥華爾德西三函節譯大凡以供衆覽按華總帥以三事白之瓦提督一保定等處天主教中教士有事徑請法員佽助並未商之德員 
 
 

Page 2

 
 
似乎越分二保定附近各村一律高懸法旗冀免匪人滋擾似乎專權三聨軍入京時將京師分叚管理各國不相聞問擬另設聨軍公局凡事由局　員料理以一事權瓦提督答其第一事云伊古以來天主敎歸法國保護故法副提督一至保定卽告教士曰如有事故當逕報法員由法員轉禀上游誠以教事兵事截然不同貴總帥總握兵權初未嘗兼理教事也答第二事云保定附近各村俱懸法旗乃出其村人自願非有人迫之使然具見民心深知一懸法旗卽可保身家性命如欲去其所懸之旗必先改易其心而後可也答第三事云貴總帥擬設公局以四事爲宗旨一使地方安妥杜絶匪擾二救護貧民接濟食米三設法清淨街道及備具一切保生之事四由公局收取民捐以資辦公之費前三條早已舉行著有實效不必再事更張至于收取民捐碍難遵命蓋其事必另生枝節非奉法廷之諭敝處不便干預其間况事關使臣非我儕行伍中人所當越爼也抑有白者回憶前者各國提督會議時貴國亦有人在座曾宣言經理京師諸事是否歸一人主持議者僉謂京師地方遼闊而各國律法不同自以分以叚管轄爲妙加以民事紛非一人才力所能綜理各國京都省會舉皆分叚設官以資治理今中國京師亦一大都會何獨不然本提督惟有飭理事各員于相近德界之處加意檢攝以期和衷共濟不致齟齬叢生而已 
[德事述聞]  
　　徐家匯匯報登德京柏林來電云德國所得中朝償欵計銀九十兆兩提出十五兆兩充德國在華軍費刻下德廷核定留陸軍兩小隊一駐直隷一駐甲江已與華官互相商定矣 
[晉事述聞]  
　　徐家家匯匯報登張家口來信云山西洋務局總辦沈仲禮觀察辦理高家營大溝等處教案曾與主教議定匪人所毁天主教堂及教中産業共償銀三萬五千兩此外萬全縣屬天長院教中物産償銀一萬五千兩頃已會同禀請議和全權大臣及法國使臣察核矣至萬全縣屬西壑子美國教堂及朝陽洞瑞國教堂當拳匪初起時縣令某君卽命教士將屋宇器物開列清單以故較易議結元寳山俄國郵館及某某諸洋行所失最鉅須償數十萬金其匪人所劫衣服器物疲上民藏匿者分别追還 
[日員遊粤]  
　　廣州訪事友人云日本海軍大佐某某二君帶同譯員某君來粤遊歴十月二十一日偕詣撫轅拜會德靜山中丞請一觀製造局及水師學堂廣雅書院中丞許之分飭各員妥爲照料 
[稅銀解鄂]  
　　漢口訪事人云漢口籌餉局總辦某君近將所征烟酒糖稅銀五萬兩運赴鄂垣經夏口廳同知張堯臣司馬派役押解交善後局收存 
[龍圓暢行]  
　　金陵訪事人云江南銀元局創設以來歴有年所近來銀元日見流通聞每月可銷一百六十萬元之譜較之兩年前已加數倍倘由此益精鑄造則銷塲更當日進無疆矣 
[推廣郵政]  
　　漢口訪事人云國家自創設郵政局以來鱗羽往還商民稱便江漢關稅務司賀必藴君近又於鄂之孝感汴之信陽許州樹坪等處添設郵政分局從此雁帛魚書消息益爲靈捷矣 
[富順被焚續述]  
　　招商局宣順輪船在廣州被焚前已迭登本報兹得廣州訪事人來函云十月十一日之晚一點二刻時富順輪船二層艙内忽然火發幸各小艇爭先施救船中人得次第逃生迨十二日清晨洋關上水龍兩架及招商局各街坊水龍四架均用船載往竭力噴救閱兩晝夜始烟消火滅時煤艙尚有餘燼因留洋關水龍噴激至十六日西人威霞氏由上海抵省斷騐一周旋借用廣利船上吸水機將艙底之水吸盡鑿穿屯煤處死灰始不至復燃是役也被火焚斃者計一人隨又從水中撈起一屍認係船上火夫入口貨中尚有芝麻二百五十包未經起岸出口貨約八百八十件共保火險洋銀四萬餘元有唐宦者挈其眷屬喚一小船泊輪船旁擬挨開行時附之至滬洎火起小船急駛以避故未及於難惟行李均已上船由甲乙丙三爱丁看管甲乙附小艇逃去丙則墮入水中後得經人救起誠幸事也 
[分轉履新]  
　　杭州訪事友云兩浙寧紹分司高分轉因丁母憂呈請開缺運憲黄幼農都轉詳請以候補運副王分轉維煜署理十月二十三日申刻在周公井公館中受篆隨趨赴憲轅禀報任事 
[踏破匪巢]  
　　廣州訪事人云香山縣附近洋陂爲盜匪淵藪上憲前曾派李芷香直刺帶勇緝捕終未盡絶根株邇有仁義堂隆義堂合義堂龍廣堂匪徒百餘人盤據前山同知所轄金斗灣勒令居民每畝交洋銀五角外加洋烟捐五分居民不堪其擾齊赴前山廳署禀報廳尊李司馬立卽督率勇役會同營弁前往圍捕匪徒稱戈以拒彼此互擊各逞雄威後追至數里之遥始擒胡姓匪道一名槍斃匪黨十數名奪獲槍械若干刻已押解回廳訊辦矣 
[盜案立破]  
　　姑蘇訪事友人云距吳縣所轄蠡墅鎭西三里許有地名新谷者一小鎭集也鎭董某姓家頗小康久爲匪徒窺伺上月二十三日之夜突來暴客數十人明火執仗毁門而入先將家中人禁諸一隅然後搜掠衣服金銀揚長而去事後查檢所失約值八千餘金因卽開單投報吳縣署翌日午後盤門外青陽地某質鋪有甲乙二勇持男女衣服十餘件求質洋銀五十元鋪夥許以二十元爭論之餘甲乙二巡捕見其形跡可疑一併拘獲解經捕頭鄂爾生略詰數語解請工程局員李大令研鞫二犯認劫不諱並將是案同黨三十六人名姓一一供出如數家珍大令立飭差捕押送吳縣署縣主田大令研訊之下供詞與前無異當飭釘鐐收禁候派差緝拿餘犯一併究追 
[信船遇盜]  
　　松江訪事友人云十月二十八日全盛協源協興順成諸信局遞信划船五號由杭州駛抵嘉興暫泊一宵三十日抵松江繫纜西門外黑魚弄水次本月初一日天未破曉解維赴滬道出北門外生生橋左近人烟荒僻之區忽遇匪徒七人濳伏空船上俟各划船駛過用篙攔截全盛局船隨由甲乙丙三匪手持木棍躍登恣情搜劫舟子諸六十略與抵拒被匪用利刃刺傷足踝深入二寸許血液模湖計被劫去洋銀二百元貨物二件匯票兩帋迨前行各划船聞警駛回盜匪已無蹤影乃喚到地保楊金發倩人舁至華亭縣署禀報縣主林霨生大令升堂騐明詳訊被劫巔末划船户呈上盜匪所遺破鞋二雙長襪一雙木棍三四條詰問盜匪口音則稱此輩持械亂擊默無一言大令隨給藥敷治諭俟移會營官前往踏勘未幾肇事處石五圖地保王還珍投案禀稱圖民林順生於昨夜備舟載柴擬於翌晨進城求售忽被賊竊去天明尋見柴抛置岸上船被信局中人掉去指爲盜舟求恩給領蓋盜所伏者卽林裝柴船也大令責以船旣裝柴何得無人看守今旣由局送案著交爾看管俟　明定奪 
[大風覆舟]  
　　杭州訪事友人云十月二十一日午後狂風陡起走石飛沙錢塘江中水高丈許酉初有一諸曁新港航船由聞堰開行駛經化仙橋外江驀觸怒濤以致傾覆當經義渡救生局船往救得以援起四十五人尚有一人斃於水底隨由局中備棺收殮 
[粤東火警]  
　　廣州訪事人云上月二十二日之晚新城高第街許宅忽然火起附近水龍聞警馳救已被燒云樓屋二間事後查係匪人種火因稟請番禺縣主高懸賞格如有拘獲種火匪徒者賞洋銀三百元 
[湘潭火警]  
　　徐家匯匯報云上月二十六日湖南湘潭縣境十八總河街某姓油紙店猝然火發一霎時卽蔓延無際致焚去鋪户六七十家灼傷數入死一人其起火之由因店中人熬油所致按湘潭爲湘省扼要之區水陸交衝諸商蝟集土産以米爲最富西人欲於是處開闢商埠尚未議成 
 
 

Page 3

 
 
[浙省官塲紀事]  
　　杭州訪事友人云十月某日浙江金衢嚴道郭毅齋觀察因公至省禀見撫憲任筱沅大中丞隨赴各司道處拜會○浙江候補縣熊泳舟大令向在讞局當差去年上憲委署秀水縣篆現已交卸縣篆回省臬憲委充督審局提調於十月二十三日到差○諸曁縣新舊教案刻皆議結所燬房屋雇工營造將次落成惟賠欵甚繁藩憲遂於十月二十四日札委鍾大令靈前往會同縣主李雅白大令及各紳士妥爲籌措○精勝全營統領正任金華恊蕭副戎因公赴省禀見任大中丞公畢卽於十月二十五日由江干起節回衢州防次省中各營兵至均恭送如儀 
[蘇省官塲紀事]  
　　姑蘇訪事友人云上月下旬某日省城文武各員欽奉電傳上諭知江蘇巡撫聶仲芳中丞調補安徽巡撫而以江寗藩司恩藝棠方伯升授江蘇巡撫遂趨詣撫轅竭誠叩賀禮也○上月下旬某日之夜三鼓時蘇州府向子振太守輕輿簡從親出巡查行至大關帝廟前見會哨局中闃其無人及至各巡局亦如出一轍遂悵然而返道經養育巷各栅門均未下鑰不覺勃然大怒立飭將地甲解送吳縣署究懲次日縣主田大令略訊口供判笞一千下荷校示衆旣而太守傳集各叚巡員面加訓斥分别記過以示薄懲 
[上海官塲紀事]  
　　江蘇候補同知錢紱書龍葆卿兩司馬均於昨日命駕至上海縣署拜會縣主汪瑶庭大令大令飭丁擋駕○本城九畝地硝磺局一差近奉蘇松太兵備道憲袁海觀觀察札委周桂林把戎接管把戎奉委後卽於昨日詣轅謝委擇吉到差 
[星使行轉紀事]  
　　昨日蘇松太兵備道袁海觀觀察上海縣汪瑶庭大令松海防同知劉乙笙司馬先後赴天后宫側出使行轅謁見前出使日本大臣李木齋星使茗談片刻而别 
[體恤下民]  
　　上海縣正堂汪爲出示曉諭事照得本縣征收條漕或洋或錢聽從民便惟因市面兌洋向用九八錢串故櫃收洋價照錢市報單每元减錢二十文作爲貼補串底歴經各前縣禀奉上憲批准照辦在案兹查市面制錢日少大都以銀洋爲周轉值此錢荒財匱兼之頻年秋成减色本縣職司民牧未忍計較錙銖擬櫃收洋價自本年冬漕爲始照錢市報單每元减錢十文以示體恤除通禀各憲外合行出示曉諭爲此示仰花户地保人等知悉須知櫃收洋價現經本縣核定照錢市報單每元减錢十文係屬格外體恤爾等完納錢糧或洋或錢仍聽自便各宜凛遵特示 
[暫緩解犯]  
　　前年搶劫本邑錫金公所附近吳鑑璜家之盜犯于崇戎拿獲後訊實供詞解省勘招核定流罪發回監禁日前縣署奉到江蘇撫憲聶仲芳中丞札發兵牌飭將該犯解往陜西潼關廳配所縣主汪瑶大令飭更繕備文牘正欲押解起程忽奉上憲札文以由滬赴陜西必取道河南刻因皇上回鑾解犯例須廻避飭稍緩起解等因大約須另定日期押解矣 
[監犯報病]  
　　蘇松太兵備道袁海觀觀察訪拿奉賢縣土棍阿老頭卽吳鳳金皮匠阿祥卽瞿阿祥兩犯訊取口供發交上海縣監禁候示兹者阿老頭在監患病漸見沈重禁卒據情禀報縣主汪瑶庭大令飭官醫入獄診治一面禀請觀察核奪 
[添造關屋]  
　　本邑南市江海關榷稅事宜歸新關稅務司好博遜君兼理後以關屋湫隘不敷辦公擬毁去關前所建民房另行添造日前函請蘇松太備道袁海觀觀察核准刻已札委馬路工程局總辦翁子文太守醫估工程矣 
[學堂肄武]  
　　本邑南市高昌廟左近江南製造局所設廣方言館經總辦毛實君觀察將學生裁去其半祗留八十三名令教習某君授以武藝俾成有用之才 
[請修兵艦]  
　　邇者南洋所轄南琛兵盤機器略有損傷不能轉運靈捷管帶某叅戎因駛至滬上禀請江南製造局總辦毛實君觀察撥匠興修 
[觀察試砲]  
　　前日本邑江南製造局砲廠工人鼓鑄新式快砲九尊能容藥彈十二磅另有能容四十磅六十磅一百磅者各一尊刻已次第工竣由廠中委員陳君霽南禀明總辦毛實君觀察前日觀察親詣砲臺如法試演 
[倡婦求恩]  
　　寗波妓女金黛玉奔投英美租界公廨訴稱小婦人年一十有四由母親王氏許字楊太太家爲童養媳不料楊太太係鴇兒竟於去年偪令在治下汕頭路德人里作賣笑生涯繼又移至六馬路祥和里邇者車馬寥落不能饜鴇心遂欲逼令爲野雞娼情有難堪叩求超豁讞員張柄樞司馬諭令押候訊斷 
[上海縣署瑣案]  
　　前日吳淞司巡檢王少尹申解張小狗控趙永郎誘佔伊妻蔣氏一案到縣當晚縣主汪瑶庭大令升堂研訊蔣氏供小婦人家在崇明大沙年二十五歲當二十一日歲時嫁張張向業成衣家甚貧苦成婚未三月即託崇明蟻媒王某將小婦價賣與趙永郎得洋銀一百餘元立有筆據後小婦人隨趙來申張又迭次訛詐趙供小的係崇明人前由王某說合價買砦妻蔣氏爲妻出洋銀一百三十元去年張來訛索曾赴英美租界公堂控告將婚據呈案張供妻子蔣氏實被趙誘拐來滬今經小的尋獲扭送吳淞司移解案下大令飭將張交人保出蔣氏交趙帶回候移行公堂調到案卷婚據再行核訊○王張氏控夫姪王阿大行兇等情大令研訊之下王張氏供小婦人有田單一紙計田五分托夫姪河某姓抵錢十千及今向贖始知已被夫姪贖出盜賣向之理論突被毆傷叩求騐明訊究大令飭仵役騐得身有微傷諭候查明核奪○王郁氏控楊伯寅抵田不贖等情大令向之研訊氏供楊於前年將田單一紙托小婦人之婿劉安甫介紹劉少坪擔保抵去洋銀一千元迄今本利俱無兹少坪已因虧空逃逸向索抵欵楊祗認一百元叩求追給劉安甫供小的與楊本不相識由堂姪劉少坪作保小的因從中介紹回岳母抵　洋銀一千元今劉少坪不知逃往何處楊供田係王桂生之産王向小的抵洋銀一百元小的轉託劉安甫劉少坪抵洋銀一百元不料少坪竟商王郁氏抵洋銀一千元交付小的一百元其餘九百元存在少坪所開宏元錢莊立有存摺今少坪因虧空倒閉逃遁無蹤存摺呈電大令察閱抵據係楊出名抵洋銀一千元存摺印有宏元圖章飭將楊交人保出速尋劉少坪到案訊追 
[鎭江振務局劉蘭階善士來函]  
　　十月十九日抵潤諸友查户已陸續回局尚有大路鎭蔣家沙未查一俟查竣卽行開放昨日許太尊並紳商前來面議本地所籌之欵概築圩岸鎭江重在築圩倘工振並行九有未逮與弟再三相商分投辦理得應允上憲撥米八千石在各洲並南岸災區設局平糶六折發賈憑振票買米太平洲擬分四局開辦所有丹徒並太平洲等處冬春兩振統歸弟散給現查五萬數千口再加未查約折實六萬餘口每大口六角計之約須四萬金春冬兩振非八萬金不可現存銀三萬二千兩不敷尚鉅務懇諸公預先籌劃以免臨時爲難諫壁棉衣已遵囑撥去新衣千件聞嚴佑翁患濕不能行走弟當偕柳少翁赴揚晤商一切餘容再佈弟劉芬頓首附啓者現接劉君蘭階由鎭江來函催速籌欵並請往九江無爲州和州江靖等處辦振諸君均皆紛紛來函催欵接濟點金無術實在爲難竊思長江一帶係會匪鹽梟出没之所若輩飽食煖衣尚可冀其安分惟災黎無衣無食挺而走險必至不堪設想卽江西近關鄰省被災甚重何忍恝置不得已再請登報叩求各省義士仁人速解仁囊救災黎於垂斃消禍患於無形伏維鑒照不勝禱切盼切[  上海六馬路仁濟善堂施則敬等同人手錄]  
[澤被故鄉]  
　　孟河丁君甘仁念故鄉疉遭荒歉小民鶉衣百結無術禦寒爰募捐棉衣袴一千五百件運往施放乞附報章以爲誼關鄉里者勸[  滬北天后宫前廣益善堂司董嚴信厚施則敬朱佩珍唐榮俊等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市捕房紀事]  
　　南市捕房向設華捕五十名近日捕頭王經年查知各捕所穿號衣已多破壤爰禀請蘇松太兵備道童海觀觀察遄製新衣五十套仿英界捕房章程衣襟改用銅鈕扣領上添設銅號碼昨巳工竣發令一律更易以壯觀瞻○昨日高炳文挈一小孩至馬路中某水果攤購物不知因何被二十九號巡街捕喝阻高不服與捕爲難致將捕所穿號衣撕毁捕忿甚拘高入捕房捕頭令押候解送馬路工程局禀請總辦翁子文太守訊究○昨日水巡捕頭目陳向榮在浦江中某姓船上拘獲林阿三李阿順褚阿慶三賭徒解入捕房捕頭令押候轉送工程局禀請訊究 
[英美租界晚堂案]  
　　陸墓仁控潘龍泉將田單抵借洋銀延不取贖等情前晚讞員張柄樞司馬升堂研訊陸投案訴稱光緒二十四年潘將田一畝七分六釐之單據浼曹芝餘介紹向小的抵借洋銀二百元迄今本利無著向索不理叩乞訊追潘供是年小的向陸所借者僅洋銀一百元並無二百元之多本無筆據嗣因陸催索甚急不得已向曹借田單作抵叩求明察司馬以兩造供詞各執諭將潘交人保出候補傳曹芝到案訊核 
[英美租界公堂瑣案]  
　　日前踏布公司董事周樹榮倪廷榮除如山控同業王阿銀私行貶價紊亂規條王素倩美商某甲出面聞之卽投本管總領事署具挖旋由美總領事古君照會讞員張柄樞司馬傳杂研訊旣復浼人調處議定無論華商洋商嗣後價值均歸一律遂于昨日投案求銷並給示曉諭司馬商之白繙譯准如所請○包探胡瑞龍解項中洲卽項顯章到案禀稱此人向操米業前因虧欠被控逮案旋由人保出事尚未了近復僞造規銀四十兩之莊票一紙向下全法購得皮袍一襲後經丁察知報由小的拘獲起出原贓解請訊究司馬判責四百板贓給還失主○王阿榮行竊義記洋行甯綢一疋報經包探趙銀河拘解請究司馬判責五百板○胡金榮行竊張元吉家皮衣絨氈等物報經包探石金榮拘解請究司馬判責三百板押捕房半年○細崽沈仁林竊得西婦薄來題家腰帶一條經五百八十五號巡捕拘解請究司馬判責手心二百下贓給還失主○成衣匠王金生拘徐延林丁劉氏騙去綢縀衣料報經包探張天林拘解請究王供此項衣料實由小的之弟蘭生私質司馬著押候提蘭生訊核○陳金山在三洋涇橋畔設賭攤經某號巡　拘解請究司馬判責三百板枷號半月 
[法租界公堂瑣案]  
　　宋金生前控朱福慶串同妻母將發堂留養之妻子陶氏另行擇配讞員杜枝園大令訊取口供諭提陶氏質對昨日禮拜四堂期包探至普育堂將陶氏提到大令向之詰訊陶氏供稱小婦人原籍蘇州嫁與吳姓前年被宋誘至滬上强逼爲娼求恩超豁明府飭將陶氏仍發堂宋朱還押候提氏兄陶甲到案復核○包探禀稱偷兒徐寳竊取藥材蔡紀慶竊取芝麻王阿才竊取松松板兹由太古洋行失主西人報捕拘獲解請訊懲大令判各責三百板○包探禀稱偷兒王才寳行竊美最時洋行某小輪船上麻繩六捆賣與陳承生兹一併拘案請辦大令判責王五百板罰陳洋銀三十元○唐文炳訴稱車夫丁阿六竊取車篷及鐵器報捕查獲詰知賊已售與楊光甫今特一併解案請訊大令判責丁三百板罰楊洋銀五元○某店主婦夏冷氏前探店夥沈四泉誘拐伊女藏匿羅店鎭并被竊去各贓大令備文至寳山縣移提夏女到案詰知各贓寄匿鄰人顧子溪家因復將顧與沈父桃桂連各贓關提來滬昨日傳同夏冷氏質訊夏冷氏呈遞失單請追未繳各贓夏女从本年六月由沈父桃桂雇舟送至羅店鎭寄匿顧姓家尚有衣服首飾被匿未還大令再三研詰顧供小的在鄉間訓蒙度日此事實不知情大令著罰洋銀二十元桃桂罰洋銀十元沈四泉責五百板夏女掌頰一百下交其母領回○歹人李蘭慶串同所私蕩婦陳王氏誘拐張明正家六齡小孩托蟻媒郭趙氏林包氏輾轉售去控經大令訊供飭交的實人保出將小孩交案昨日郭林二婦偕陳阿福領孩投案稱此孩向王巧仙買來張明正稱此非小的之孩已被調換孩稱崇明人父親楊阿祥前被匪人誘拐來滬大令飭將孩發堂留養郭林二婦還押陳阿福交人保去聽候復訊核奪○包探禀稱楊阿暄向戴宜史訛詐洋銀二元請爲訊辦大令判責二百板○包探禀稱扒手王阿榮陳有泉串竊不知姓名人家洋銀三元小的緝獲人贓送案請辦大令判各責三百板 
[美租界捕房紀事]  
　　前晚浦東人沈阿多施福在元昌路販賣私鹽互相毆鬥適爲四百七十二號巡街所見喝阻不服拘入捕房捕頭以若輩均非善類令押乞丐牢一日以儆○昨日工部局第二十七號垃圾車夫倪漢郎駕車至西華备路偶不經心將李彩高小車輪軸撞壞由二百二十一號巡捕拘入捕房捕頭令倪償修車費洋銀一元○昨晨甬人周阿狗投捕房訴　胞妹阿銀行經西華德路被不識姓名之流氓任意調笑後竟攫取銀簪而逸請爲查緝捕頭允之○昨午江北小竊李海成在公和祥碼頭上貨棧中竊取煤若干適爲某號華捕所見拘入捕房捕頭令押乞丐牢半日以儆 
 
 

Page 10

 
 
   
 
 

Page 11

 
 
   
 
 

Page 12

 
 
   
 
