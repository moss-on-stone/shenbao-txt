# 1934 - 291 - 4908808

 

Page 1

 
 
[蘇州當日派報幷赶遞常州無錫] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廣購者如雲茲特格外加工赶早　印星夜飛遞前往風雨無阻俾當日卽可派送以饜先覩爲快者之心至無錫常州亦較前早到一日想諸君子酒後荼餘當必爭先披閱也謹此布陳諸維鑒及 
[江西闈墨出售] [  圖書集成局啓]  
　　西江文派當代所推本屆鄉試發榜後本局托江省友人購到闈墨用新鑄鉛字潔白帋張赶緊排印現已裝訂出售欲先覩爲快者請至三馬路申報館申昌書畫室購取每本價碼洋五分此佈 
[論報紀裙作賊女流行竊二則]  
　　人生世上所懼有惟財色兩關所重者惟廉節二字非當取之財而取焉則男失其廉非富私之色而私焉則女失其節不廉之甚是爲盜不節之甚是爲娼以故世之極口駡人與夫立誓自明者必曰男盜女娼乃今之滬上則反是每閱阻界公廨案牘中屢見有中國無賴少年於黃昏時分在跑馬塲等僻處勾引印捕等人作無恥之事其事極鄙穢不足污文人筆墨雖鄂君繡被彌子餘桃楚國前魚漢家斷袖稽諸往籍亦有所徵然未有忘廉喪恥若此之甚者是男而娼矣孰意天下事無獨必有對更有以女而盜者豈嘗聞玉茗堂傳奇中牝賊一折欲步討金娘娘後塵乎如本月初四日報紀裙作賊一則略云周王氏者常州產也雖巾幗中人而具有拿雲手叚前因犯案懲辦遞解回籍茲又故智復萌來滬圖竊張永吉家失去金押髮一支兪王氏家失去金約指十一枚金耳環一副共値洋銀一百八十餘元均係周王氏所竊兩失主先後投報捕房由包探顧阿六緝獲起到原贓送案請究張兪兩失主投案申訴前情請領失贓周王氏供因家貧不能餬口無奈作此不端之事求念女流恩施格外問官以氏係積竊判押兩月後遞籍閱初五日報紀竊案未了一則知該氏曾在新馬路麻皮大阿姐所開之小雜貨店內偷洋一百元亦經包探顧阿六查明吊贓想須再行解案訊究至初六日報紀牝賊受懲一則略謂顧包探將該賊周王氏並贓洋一百元解案再請判斷翁大令令照原斷外掌頰一百下加押兩月期滿之後遞解回籍贓給失主朱金氏具領此一事也至廿二日報紀女流竊物一則略云陳土氏在華盛紡紗廠竊取鐵鋌三十二隻爲廠中執事查知報捕嚴緝擾經包探金阿三緝獲並將窩贓之陳富興一幷拘送英界公廨請爲究辦翁大令提案訊究華盛紗廠司事王子卿投案申訴請爲嚴辦以儆效尤陳土氏供本地人偶然貪小自知不合叩求恩典陳富興供物爲王氏所寄不知竊來求恩明察大令判將陳富興枷號五天陳王氏管押兩天此又一事也夫男不言內女不言外女子之議不出閨門無非無儀惟酒食是議此古禮也三代以降禮意寖衰或有以婦女而干預男子之事者以故女子知兵如謝道藴錦繖夫人娘子軍梁夫人皆輝煌史册而唐以後尤多劍俠女仙若聶隱娘紅線車中女子之流指不勝屈降而下之則以女子而爲宼盜如明之唐賽見本朝之齊二寡婦亦皆弄兵潢池攻城據地爲一方巨患是蓋古之所無也不意世風日下愈出愈奇見有以婦女而作竊賊者不亦爲巾幗中人所齒冷哉顧何以別處不聞而獨滬上有之且一月之間案犯冉見則固非滬上鼠竊之風獨盛由男而及女實由租界雌伏之輩愈多以致不爲娼而卽爲盜也妓院林立何止女閭三百老妓下塲不爲鴇卽爲丐丐可爲則竊賊亦可爲此外婢嫗之流傭工之類有晚間彈唱者有侵曉賣花者更有販賣珠寳一流人無論大家小戶一例入室穿房行竊最易加以租界不行保甲無可稽查比年工廠繁興遠近女流麕集客居之民鱗次櫛比一門之內居家數戶彼此不知姓氏安識根底此中最易藏奸行見租界之居民愈多而此等婦女行竊之案亦必日增月盛安知今之所謂罕見者他日不以爲常事哉治必正其本源是在爲民上者 
[本館接奉電音]  
　　昨日上午京師飛電傳來上諭二道敬謹譯登○九月二十四日奉上諭調補奉天府府丞李鴻逵奏假滿病仍未痊懇請續假並請簡員署理順天府府丞員缺一摺李鴻逵著再賞假二十日假滿卽行赴任順天府府丞著貴賢署理欽此同日奉上諭黃槐森奏叅劾屬員請分別懲處一摺雲南通判劉　榜貪鄙不職任性妄爲著卽行革職麗江縣知縣李星瑞輿情未協人地不宜著開缺另補餘著　所議辦理該部知道欽此 
[上將蒐軍]  
　　鎭江訪事友人來函云長江水師提督定例半年巡閱上江半年巡閱下江慈悉黃芍棠巖少宮保由太平起節閱視下江營伍瓜洲鎭總兵高光効鎭軍接得官電知宮保定於月之二十一日按臨瓜洲大閱鎭軍接電後卽飭辦差人等早將接官㕔鋪設整齊修理一新復在大碼頭搭蓋綵棚以待旌麾戾止屆期瓜洲水師各營弁兵均出隊伍排列江于綿長數里旌旗五色映日鮮明鎭軍以及鎭標遊擊水師各營官咸齊集官廳伺候午後三下鐘時遙見上游縷縷靑烟上冲霄漢知憲舟用小火輪帶引衝波而下一時站隊弁兵燃放洋槍聲若貫珠水師砲船排泊江上旗幟飄颺亦鳴砲致敬憲舟駛抵碼頭下椗後鎭軍曁各營員挨赴舟次呈遞手版宮保分班傳進略道寒暄各官興辭而出示期二十二日蒐軍晨雞三唱鎭軍遊擊各營管帶率領麾下健兒排隊至校塲候閱鐘鳴八點宮保端坐綠呢大轎排齊全副執事先有鎭標正勇二十名手擎大旗在前開導繼以旗鑼傘扇及提督軍門節帛五省水師各鎭頭品頂戴賞穿黃馬褂太子少保賞戴花翎各銜牌又有藍頂官馬二匹巡捕官馬二匹戈什哈十六名及護衛親軍數十名刀矛劍戟爛若霜雪簇擁而行一路紅男綠女無不翹首跂足爭欲一覩大將威儀十里銅街幾難容足憲　旣蒞軍樂迭奏旣而槍砲齊放聲如巨霆兵勇均在道旁站隊極形整肅比憲輿抵演武廳鎭軍各官謁見畢卽升座公案傳令開操一官手執紅旗左右一麾帥臺之上鼓角齊鳴衆軍士忽東忽西忽前忽後排列陣勢有五花八門之觀又見一官易五色旗立於中央甫一搖動洋槍隊卽變爲長蛇一字陣各軍勇猛異常槍後間以刃矛互相擊刺未幾前官又手執藍旗略一旋舞俄而兩軍相對奮勇格鬥如臨大敵槍烟迷漫之際殺氣亘天演畢接閱水操長龍杉板砲船排列江口演習各陣爲八卦三才金鎖螺螄蟹螯梅花諸陣奇正相生觀者目爲之眩各陣演畢宮保又傳令操籐牌打靶等雜技操演畢時已暮公催人宮保遂命駕回舟二十三日辰刻憲舟渡江行抵京口停泊蒜山碼頭其時道府縣及叅府彭叅戎都司周都戎各官咸詣碼頭迎迓旋登舟投刺宮保接見後鳴騶登岸躬往文武各衙拜客十點鐘時憲舟開行順流而下赴狼山江陰吳淞蘇州等處查閱營伍大將聲威足令山川生色也 
[邑宰勘荒]  
　　鎭江友人遞來魚素云鎭郡各鄉因今歲春夏之交雨水不勻田畝頗多荒歉近日各鄉民紛紛來城赴縣報荒求請查勘丹徒縣王伯芳大令定於二十六日帶同差役多人乘輿至各處查勘果否荒歉再行辦理 
 
 

Page 2

 
 
[委解京餉]  
　　浙江新關會審委員陳司馬懋采現奉藩憲惲方伯委解第八批地丁京餉故於十九日禀銷會審差事二十三日赴藩庫承領兌銀釘鞘寄存外庫以便擇日押解北上云 
[京卿蒞蘇]  
　　前報陸鳳石大司成因急欲入都以商務局總董一席請盛旭人方伯接辦嗣經撫憲奎大中丞特詣方伯府第爲之殷勤勸駕方伯爰卽允許電飭乃郞杏蓀京卿來蘇妥爲酌議茲悉京卿申江接得封翁來電旋卽束爿乘小火輪船赴蘇已於廿四日午前馳抵閶門回第後略爲休息卽乘原輪開往江陰鄉之靑陽地方祭掃墳塋俟事竣言旋當與當道再議此事是否允洽容後續聞 
[豸節遙臨]  
　　九江訪事友人來函云新簡江西鹽法道春觀察銜命南下其瀛眷先抵潯江觀察則赴金陵謁見制軍劉峴帥後附江孚輪船至皖登岸拜客旋附吉和輪船於二十日午後抵埠潯城印委各員俱至碼頭迎接德化縣梁大令早預備致和館作行臺聞觀察暫駐行旌擬卽啓節晉省 
[吳城火警]  
　　九江訪事人來函云有自豫章來者述及本月十二夜二更吳城鎭豆鼓街某紙鋪不戒於火時値風伯猖狂但見萬道火龍橫衝直撞文武官員督率水會力救幾如杯水車薪計燒去房屋二百餘家是誠鉅祲也 
[公估設局]  
　　兩淮運司衙門每年庫內收支各項銀兩爲數甚鉅其估看銀色鎔化銀錠雖有銀爐銀班然一出一入之間仍間有不能一律者現擬創設公估局俾歸劃一以昭公允聞已由總局派人分往各處通商口岸延訪精於此者專司其事而外間不知謀充者紛至沓來茲又有某職員具稟投充經淮南總局憲批示云照得設立公估關繫甚重非申鎭等處公估局薦保不足以昭愼重業經本局禀明運憲派人前往上海鎭江等處訪招精於估看銀色之人來揚開辦該職所禀應毋庸議說者謂此示一出謀充者當可知所趨向矣 
[武闈差事]  
　　浙省武闈開考在卽所有一切差事均由大憲委定茲將銜名死後內監試知州郭刺史文翹簾官卽用縣徐大令曾候補縣寗大令本瑜何大令士俊放馬監射候補同知朱司馬敏文候補通判張別駕祖恩候補知州趙剌史福康內外塲彈壓執事候補縣丞李二尹文蘭盛二尹尚頤周二尹李培候補巡檢蔣少尹慶華未入流顧少尹鴻恩馬箭監靶守備孫守戎家驤 
[江西武闈示諭]  
　　文闈之後接試武闈江西撫憲德靜山中丞定期十月初一日開考所有武生遺才學憲黃吉裳宗師定期九月二十日考試武監生遺才二十一日考試至報名投考武郷試各事宜藩憲翁筱山方伯首府江訒吾太守分別先期曉諭藩示曰武闈考試大典攸關各應試武生應於九月十五日以前齊赴南昌府投遞五名互結該府於收結時卽給本生印單一紙令其當堂於單內親塡馬步弓力同考之生不許代塡弊混延悞惟查近科以來各該武生多有不遵限期投交每致臨期迫促驟難赶辦今屆丁酉正科現奉撫憲定期十月初一日開考檄飭將各生互結赶緊備造於塲前十日呈送斷難任其仍如往屆遲延合行出示曉諭爲此仰各屬應考武生人等知悉爾等應投互結務卽遵限赶緊赴南昌府投交當堂於散給印單內親塡馬步弓力以便該府彚齊造送本司定於九月二十五日截數䟎造箭格各册轉送撫憲開考倘有任意遲延逾期投交者槪不准求補送事關掄才鉅典該生等功名攸繫各宜凜遵愼勿遲延自悞特諭○府示曰丁酉正科武闈鄉試每學應派門斗二名定限九月初十以前到省伺候久經通飭遵照併牌示曉諭在案該門斗自應遵限齎投文册赴府報名開明在處聽候傳點乃至今未投文册者尙多誠恐臨期遲悞合再出示曉諭爲此仰闔省各學門斗知悉務遵定限赴府投文報名聽候查點如逾限不到定卽鎖拿嚴究該門斗仍傳知各武生於九月二十日以前赴局交投互結親塡弓力印單以憑查照學册等第名次按造淸册如或逾限投結則按投結先後造册卽不論其學册名次再教場考試時臨點不到或託故更換衣馬有意遲延除不准考外定將該門斗嚴懲其有在營食糧武生務將其在何營食何名糧開單赴局報名毋許扶同隱混揑飾致于察究愼之愼之特示 
[科名佳話]  
　　江西友人來函云江西本科鄉試在經訓書院肄業者獲嶲多至三十餘人且多世家如文芸閣學士之介弟廷華梅筱巖河督之文孫光羲光遠江海關黃幼農之哲嗣懋楨華再雲侍御之介弟焯其次則夏芝岑觀察之文孫承慶取本科拔貢都人士皆傳爲科名佳話也 
[太史騎箕]  
　　䢴江訪事友尺素云前廣西學政詹希伯太史嗣賢自奉諱家居琴書遣興山水陶情頗極蕭閒之致上年各當道仰慕山斗延聘主講廣陵書院一時春風化洽門墻稱濟濟焉今春太史服闋正擬料理行裝入都供職乃自夏徂秋禔躬時有不適至月初勢更增劇參朮並進靈效毫無延至本月二十日子刻詎竟騎箕西去公子等哀痛之餘隨擇廿一日申時左衛街新宅大殮本城印委官紳均各衣冠往奠素車白馬塡溢街衢頗極一時如水如雲之盛云 
[澤雁鳴哀]  
　　九江采訪友人云某日德化縣江北耆民土萬隆等人齊赴道轅籲稱民等家鄉被水禾槄成災時已深秋尙是汪洋一片耒牟難種困苦不堪求賜鴻慈以蘇鮒涸誠果泉觀察意良不忍卽日懸牌仰九江府飭德化縣前往查勘如果所禀非虛應如何振卹之處詳候籌辦 
[索欵啓釁]  
　　蘇城養育巷太平橋堍前有廣東人所開崇亨烟店因生意不佳於今年初夏時盤與同鄉人郭某開設易牌號爲義恒泰初崇亨店主曾欠桃花塢某膏子店主某甲會洋數十元盤店時郭某言明願代償還詎日復一日甲屢索無著及至本月二十三日甲又向義恒泰追索不料郭某竟思圖賴初猶口角繼且揮拳倉卒之間隨手拾一鐵器向甲作當頭棒喝致將甲頭顱擊碎鮮血迸流甲受此鉅創鼠竄逃回翌日糾合數十人欲爲報仇之舉郭知甲被窘心必不甘故亦早爲整備無何甲果率黨蜂擁而來手中各持兇器逢人便毆郭等略不稍讓鏖戰逾時互有損傷繼經衆隣居恐釀巨禍併力勸阻方始住手事後檢騐兩造各傷七八人甲旋偕令受傷者奔赴吳縣署喊控請騐郭偵知亦進禀詞將受傷人擡騐賴葆臣大令披閱禀詞立卽飭差籖提兩造候訊想一經審明均當治以應得之咎也 
[因姦被刃]  
　　蘇城大九獅巷有楊某者同業綢縀家頗小康性喜漁色現雖年逾知命而尋花問柳意興頗豪今夏忽抱鼓盆之戚鰥魚寂寂更復無聊家有女傭某氏婦者年方花信姿尙妖冶楊百計圖信遂成好事婦有所需無不立應前日婦偶爾返鄉夫某甲見妻羅綺滿身頗滋疑慮以言挑之破綻畢露越日婦復來蘇甲跟蹤而至密向隣近伺察始明原委一時忿火中燒挾刃闖入瞥見妻正與楊高坐堂皇恣情諧謔甲至此頓覺怒不可遏遽持白刃猛向楊一刀刴去恰中頭顱深入寸餘痛極踣地甲再欲上前經家人聞聲而至立卽綑縛喊同地保某乙將甲押送吳署並以楊擡騐聞受傷幸不在要害不致有性命之憂然受創已不淺矣 
[盜匪正法]  
　　鎭江友人手畢云鎭江丹徒縣王伯芳明府日前接到省中釘封文書內開處斬盜犯六名明府卽於二十三日十點鐘時會同城守營守府李守戎在縣署大堂下設案升座飭將各犯由監內提出察視正身無訛喝令劊子手如法捆綁明府守戎卽升輿上馬通班馬快差役持乂執械護擁於前城守千總劉千戎帶領營兵數十名押犯而行由小巿過四牌樓出西門直至陽篷山但聞一聲砲震各犯已身首異處矣一時觀者人山人海擁擠不開迨明府守戎由郡廟拈香回衙時已鐘鳴十二下聞此六犯係本年春間行刼丹徒荳船及江北新洲某姓並姦事主婦女之案各犯年皆二十餘歲身材雄壯沿途高聲呌駡臨刑時毫不畏懼若坦然無事者有某甲年幼膽小在彼觀看陡見人頭斫落不 
 
 

Page 3

 
 
覺膽烈心驚呼號一聲昏倒於地幸傍有認識者急倩人擡回其家百方救醒未知能保無性命之虞否諺云三塲莫到信然 
[品學兼優]  
　　廣州采訪友人云欽命提督學政惲大宗師會同督撫憲考取全省優行貢生茲已揭曉計正取張孟敖南海勞植南海梁世綸順德周廷勵茂名副取馮國華南海廖愈崇合浦凌廷杏嘉應易徐曉鶴山姜宏嗣陽江曹受培番禺林鐘英陽江姚梓芳揭陽林适侯宜 
[整躬率物]  
　　廣州采訪友人云欽命提督學政惲大宗師牌示照得本部院蒞茲三載淸白自矢杜絶敝端特欲以策勵土風挽回積習在本部院實事求是行其心之所安非有見好士民之意乃昨日考優貢二塲點名時突有多人均帽有頂戴在案前呈遞詩詞稱頌本部院德政本部院未及細閱當卽擲還未識該人等是諛詞獻諛卽係眞心悅服但當仰體本部院之意於考試之保槍作槍抄襲情托賄囑等弊居鄉之健訟唆訟鬥狠訛詐以及包賄窩匪諸習有則改之無則加勉讀書安分深明義利之辨方無負本部院三載苦心若係諛詞獻諛則面從心違正是譸張爲幻之徒實爲本部堂所深惡本部院歲科兩試遍歴各屬遇有貪利背違功令無不立懲無如積染太深隨懲隨犯本部院方以職司風化不能轉移積習深爲愧歉何至謬聽爾等諛詞遂自信爲德政耶本部院瓜代在卽於爾士民人等不能忘情爲此示諭爾士民人等知悉爾等三載以來於本部院所懲所勸如不甚以爲非而後務當竭力向上父詔兄勉共底於純良若但欲以諛詞見欺則本部院化導無主惟有自咎其不能稱職而已特示 
[懼罪投到]  
　　前報曾紀粵東假示承厘一案茲得廣州采訪友人手簡云此案已由大憲飭南海縣主拘拿梁陳何三犯知罪無可逃卽相約自行投到未悉官憲將如何辦理也至西關十八鋪之綵芝園烟館係梁等在此串弄之處日前烟館主已懼罪遷徙幷黏貼該鋪由栲核洋行承買字條云 
[人之無良]  
　　宜昌采訪友人云某甲之子自幼聘定某乙之女爲妻不料甲子長成後出外多年杳無信音現在女已年近三十乙恐其摽梅致怨欲央媒往說令甲家退婚或由甲接其女過門爲待年之舉無奈執柯者早經逝世只得另央他友以粲花之舌說之而甲總以其子有信回家爲辭歸期料必不遠却之乙意欲控官存案至去冬甲子忽從天外歸身上藍縷如丐詢以在外作何事則稱在戲班中當雜役及促其迎娶則漫然應之無幾時又高飛遠去現在乙决意與甲興訟甲子聞之潛歸邀約多人將乙女搶去乙家以男女俱已長成理應婚嫁惟有吞聲忍氣未及幾時甲子卽携妻他往乙四出尋覓縱影杳然亦可謂人之無良者矣 
[妓船宜禁]  
　　宜昌采訪友人云此間妓院名曰蕩子班前年地方各紳士不准麕聚後街於是趙崔二龜奴各賃花船在河中灣泊牙檣錦䌫映以鬢影痕水上烟花風流美滿至前月忽有妓船釀事地方官怒而作鷹鸇之逐於是各妓船又移泊小河口逐臭者仍不辭道遠前往問津焉有某甲者向在城中某鋪爲執事某日船上新到數妓丰神明艷無異天仙於是昕夕流連樂而忘返揮金如土略無吝容鋪主知之將甲生意辭歇甲遂放膽住宿繾綣益深特不知果能十萬纒腰塡此銷金之窟耶不然恐龜兒齒冷不待如鄭元和之唱蓮花落而早已餉以閉門羹也 
[彝陵巿景]  
　　宜昌采訪友人云邇日河中水勢略消糧價一仍其舊惟麻油每斤减去三文然仍須一百三十八文至煤火向皆取給於歸巴前因江水加高煤船不能下峽以至巿價日昻竟貴千餘文一擔近則已漸漸從廉矣 
[喜溢門楣]  
　　金陵采訪友人云江蘇候補道穆觀察之長公子於本科赴京兆試得舉孝廉電報傳來門楣喜溢省中各寅好咸赴公館稱賀自晨至暮輿馬紛紜 
[投環遇救]  
　　蘇垣藩署前後左右向設巡丁數十名藉以保護庫藏輪流梭察晝夜不息旁有邊屋十餘間爲勇丁歇宿之所本月二十二日午後忽有一年逾三十衣衫藍縷之某甲自言自語走入該處坑厠中始聞嗟嘆怨泣聲良久忽寂然巡丁某乙適在邊屋中午睡陡聞悲聲凄楚出自厠間心知有異急起覘之果見一人懸樑自縊立卽爲之解放已奄奄一息呼喚良久漸卽甦醒淚眥熒熒欲言仍止意謂維蒙救活仍乏生機乙詢其故出此下策據稱籍江西販磁器爲業前日販碗來蘇銷售遇一夕人將銀錢盡行誆去以致囊空如洗無顏復回故土擬卽了此殘生述罷不覺號咷乙再三安慰時觀者如堵旋經乙先自解囊慨助洋蚨數角再向衆人勸助一時好行其德者咸慨解腰纒共湊有四五元囑其趕緊回歸故里免得流落異鄉甲於是向衆叩頭連連稱謝而去 
[救火新章]  
　　法捕頭克總巡以本租界居民稠密時有火患查華人往往自顧身家一遇火起携帶輕軟緊要物件先行逃出不肯帮同救援殊乖守望相助之義特飭包探傳諭居民以後凡遇失愼就近左右隣居務須帮同竭力救援彼此均各有益倘坐視不救或先行逃出一經查出定予從重科罰捕頭之保衛居民亦可謂無微不至矣 
[防患未然]  
　　法界不論居家店鋪不准多儲火油大率以五箱爲限多則照章科罰大升祥洋貨店雇得駁船一艘裝載火油二百餘箱停泊洋涇浜內爲包探緝獲禀知捕頭傳到該店執事罰洋十元將船驅逐出境以後不准存儲 
[花燭新奇]  
　　前報紀養媳投井一節茲聞其母族欲興問罪師有魯仲連其人者出爲排解許以從豐棺殮再擇吉日捧牌位花燭成親其事遂得寢息竊謂世有女子許嫁而婿夭不肯別訂絲蘿遂有抱牌做親之說其事雖不合於禮經而士君子略迹原心亦未嘗不可節取茲該女旣抱沉淵之痛旋成合之歡未識冥漢有知能否念藁砧不忘舊姻而稍减其地下之悲耶 
[續瘞旅文]  
　　高茂林山左人在楊樹浦大德榨油廠充當巡丁茲爲二䜿所侵醫治無効延至前晚斃於廠中卽由該廠總辦朱君捐洋銀十元傳令地保兪聖卿設法收殮舁往義塚掩埋○前晚美租界吳凇路第三十六號門牌錦成烟間門首有倒斃無名男屍一具年約五十歲左右手携旱筒一枝察其衣飾似係小工一流人昨早爲巡街華捕報知捕房捕頭立卽飭傳三圖地保王順和查明並無屍屬當卽報請某善堂給棺收殮舁往義塚暫厝 
[會審紗廠案略]  
　　英商茂生紗廠投該管領事署控華商裕源紗廠仿用廠中所用之孔雀牌號當由副領事薩君允格據情函致英公堂傳同被告於昨日早堂會審屆時原被告各延律師小威金生担文到堂候訊先據原告津師小威金生稱茂生紗廠所出之孔雀牌洋紗於去年創始曾在香港註册他人不得仿冐乃今年五月間裕源廠亦用此牌以致買者眞僞莫辨須請飭令停止茂生洋東瓊亦申訴前情被告律師担文聞之遂起而言曰按照英國定例有人始創一物須至香港註册所聲明然後登列各日報普告天下必須無人辯駁始准其獨用今茂生雖禀中言曾經註册然無實在准其專利之憑且未登列日報告白他人何由知悉此案最要者係在許其專利之據如無此據卽可將案註銷不問威律師曰前者天津地方有人仿用印度人所創之牌號亦曾涉訟由直督憲訊辦卽可以比例此案之事甚多請堂上按照辦理担律師又言茂生係所設之公司卽廠中牌號不一如此辦理他人殊多不便照本律師意見須由各紗廠議立定章若照茂生所控恐將來尙須上控薩君問翁大令曰華例如有人新創一物於事前請領告示禁止抑於有人仿冐之後再行請示大令曰此無一定事前事後均有於是互商之下諭令候商冉行核辦 
 
 

Page 4

 
 
[賊首解省]  
　　前本城李宦失竊鉅贓所獲竊賊沈得興王桂生幷窩贓之胡惠元三犯奉府憲恩太守提郡訊供茲悉該犯解郡過堂勘其供詞與詳文相符恩太守判將爲首之竊賊沈得興卽行解省過堂王桂生胡惠元發回本縣收禁核辦前日黃大令接奉來文後立卽派差往郡將沈犯卽行解省又將王胡兩犯解回昨已解到遂禀明黃大令奉諭飭收禁外監核辦 
[惡丐宜懲]  
　　本邑南市十六鋪橋迤南舊馬路一帶每値夜深時有鄭元和一流人衣衫藍縷駐足街頭有人經過輒托鉢尾隨沿途滋擾如或吝而不與卽嬲之不休甚或破口詈駡誠惡習也前次已由十六鋪巡防巡局委員鍾偉臣二尹訪悉後飭地甲嚴行驅逐在案無如若輩置若罔聞於深晚時依舊在途滋詐見有孤行婦女復乘間攫取簪環昨經北局委員楊二尹訪悉其情以此風斷不可長特飭地甲傳諭丐頭沈春嚴行約束毋得使若輩仍前滋擾如敢抗違定提究懲 
[給費醫傷]  
　　西人某甲至法界洋涇浜西酒店沽飮酩酊大醉步履蹣跚車夫某乙兜攬生意詎被西人毆傷頭面因奔訴捕房捕頭給予醫傷費錢二百文麾之使出 
[惡鴇狠心]  
　　小東門外泰昌街轉角生甡南貨店樓上係烟鴇巧林及雉姬二三人開設花烟館中有一妓以不善逢迎日事凌虐一目已被鴇傷竟成殘廢該鴇之肉其足食乎 
[懼罪脫逃]  
　　楊樹浦鄉人朱生如在是處巡防控被崇明人曹阿三拆梢洋銀三十圓經李葆初二尹飭勇將曹拘獲移送上海縣請辦在案前日午後上海縣黃愛棠大令飭差薛貴前至楊樹浦巡防局咨請協傳原告朱生如到縣候訊詎朱懼罪早己脫逃旋將同居之王雨生帶往上海縣署備質 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[保甲關防]  
　　揚城保甲局總辦朱觀察溍接鈐視事等情早登前報茲觀察以舊地重臨深恐有不肖之徒假託親朋故　招搖撞騙等事特出關防告示一通略云本道現奉督憲劉檄委辦理揚屬一帶保甲局務業已接差視事本道前辦是差事無鉅細必自躬親久爲吾民所深悉此次重蒞所有局務仍屬親裁並無幕友至丁胥等决不令其干預公事差弁親兵更約束極嚴揚城爲水陸通衢五方雜處恐有不法之徒或冐稱故舊夤緣或假託親朋招搖撞騙種種詐謀不一而足茲本道下車伊爾不得不預爲關防合亟出示曉諭爲此示仰諸色人等知悉如有假冐親朋故舊包攬招搖准將其人立卽扭禀來局定卽重辦云云一時見者咸謂觀察此示雖曰官樣文章然局中積弊與夫胥役惡習均能洞悉其情倘爲竭力整頓始終不淪維彼小民必有陰受其福者矣 
[武林喜晴]  
　　浙省入秋以來雨水過多田禾略受損傷至九月初四日天色放晴旬日之間頗爲乾燥農民俱欣然色喜不料十四日又復大雨如注一連三日未見陽光其時早稻雖已入倉而晚稻均在田中未經收割農民頗爲憂急幸至十七日西北風大起浮雲漸開次日大放晴光據老農云目今收成之數尙有得半可望維彼小民可得果腹含飴之樂矣 
[天竺香市]  
　　浙省採訪使者來函云九月十九日爲觀音大士誕辰浙省官憲例有慶祝之典此次廖中丞特委藩司惲菘耘方伯於十八日親詣上天竺法喜寺預祝是日黎明一府兩縣先至廟中命差役人等打掃淸潔懸掛燈綵住持僧派人看守一切攤塲均令暫行遷讓各香客俱在殿外拈香至七點鐘時方伯呵殿而至林太守及兩邑尊迎迓入內隨命點齊香燭請方伯升殿行禮府縣各官隨同叅拜禮畢住持延入客堂奉獻茶點方伯小坐片時卽命駕回轅各官說分道揚鑣而去其時進香者咸在山門左右鵠立一俟官憲去後始入內拈香爭先恐後絡繹不絶晚間在廟宿山者不下二　餘人次日僧衆在殿禮懴永日進香者尤爲熱閙云 
[賭徒荷校]  
　　杭州大東門以北地本僻靜惟屆鄉試之時考客雲集有甲乙丙三人冐稱考客於文龍巷底賃屋一椽開設賭塲巡防局以投鼠忌器不敢往拿至本月間考生咸已歸里而甲等賭局開設如故　爲總巡所聞立卽帶同差役於十四日夜間破扉而入當塲起出賭具幷甲乙丙三人及外來賭客四名一併拘獲到案審訊之下　甲乙丙三人各責二百板枷號局門示衆賭客四人再三叩求因係初犯從寛著人保釋云 
[請逐栅夫]  
　　南市生義碼頭地方有栅欄一所曾由桃源縣人施金標爲之典守前因施誘姦某姓幼女由十六鋪巡防兩局移送上海縣署經縣主　大令提訊後判令荷以巨枷在十六鋪局前示衆期滿後遞解回籍茲該犯又潛來滬上依然在彼守栅該處各家木行以施係犯案之人未足當典守之任故每月更錢不肯付給近復禀請十六鋪南局請鍾偉臣二尹提究驅逐 
[呈控拆梢]  
　　楊樹浦流氓綽號獨臂張榮者拆梢訛詐無惡不爲附近居民畏之如虎　日又向住居東莊街之顧姓米店藉端拆梢銀洋三十元當時顧懼其兇燄不敢與爭事後愈思愈忿卽奔赴捕房控告捕頭飭包探金阿三前往將張拘案令押候解送英界公廨究辦 
[寛釋販牛]  
　　前經縣差拘獲販牛之王阿四孫老炳楊某三人解案請究昨日楊患病甚重經差稟明奉諭保釋經蔣刺史命將王孫二人提案訊供王供南匯縣新塲人一時無知誤犯以後當卽痛改求請開恩　　相同刺史諭謂私販耕牛本干例禁姑念鄉愚無知判王等各具改過切結斥釋判將牛三隻發送放生局留養 
[具結開釋]  
　　茂生棉紗廠機匠年寳生違禁私吸紙烟由廠主送請英公廨究辦前經　大令訊供判年枷號五天移縣究辦昨經蔣刺史升座提訊年供二十八歲靑浦縣人向在茂生廠爲機匠前因往厠大便廠主　係吸食紙烟扭捕解送英公廨蒙翁大老爺判枷號五天今轉解案下求恩開釋刺史察閱枷期已滿略加申斥卽諭令疎枷判具改　　　斥釋 
[朦混受罰]  
　　三百二十四號華捕拘解小車夫徐高富李小幅周榮富陳和壽王炳生陸二寳蔡文卿潘小春杜福洪陸友林江西山張阿財顧惟高魯金成江阿口等到案稟稱伊等均以舊照塗改月份混冐違章故拘送請究質之徐高富同供以後不敢矣大令以徐等不應混冐著仍交巡捕房帶回各罰錢六百文並令補捐本月份車照 
[暫准交保]  
　　虹口著名賭棍瞿桂寳在監患病求請交保等情已列前報茲聞該處紳董等投縣具保昨經黃大令命將瞿提案面諭一番瞿唯唯遵諭大令暫准交保回家醫治俟病痊後核奪 
[枷號竊賊]  
　　前收押自新所之竊賊張阿大昨經蔣刺史提案訊供據張供崇明人前在新閘梅家行等地方竊過衣物三次卽被拘獲解送巡防局已責過五百板下次不敢再犯只求開恩刺史判張枷號一月發頭門示衆俟期滿責放 
[竊取烟槍]  
　　本地人鄭福餘向在南市十二圖高昌廟西栅地方開設小烟館設榻四五張凡有烟霞癖者咸趨之若鶩前日之晚有陳阿六者亦趨入以開燈爲名乘人不備竊得烟槍一枝藏於衣袖中思欲乘間兎脫富被値堂人瞥見當場拘獲送是處巡防局中請究旋有廣東人某甲出爲緩頰始得縱之而去 
[英界公堂瑣案]  
　　三百二十一號華捕拘解王阿福到案禀稱王在泥城橋行竊鐵物經小的查獲送案請究王阿福供紹興人所有鐵物在途所拾並非行竊叩求明鑒大令判管押三天贓仔捕房○包探趙銀河禀稱縫工周惠幅在年雙喜所開成衣店內爲夥陸續竊取店內零綢爲數不少報捕後經小的查獲送案請究年雙喜投案供稱開設成衣店被夥周惠幅竊取零綢今旣獲案求爲給領周惠幅供是做衣時陸續聚下並非竊取求恩鑒大令判押十天○包探何瑞福禀稱積竊宋友山專慣在輪船混竊搭客之衣物此次在元和輪船竊取綢衣數件經小的拘獲人贓送案請究宋友山供江北人行竊該死如今只求恩典大令判責三百板後遞籍○流氓王信福專在租界藉端拆梢昨又在某茶肆向高阿三拆梢洋三元經包探陳阿九拘獲送案請究高阿三投案申訴前情並稱如不與以洋銀小的必遭毆打無奈給洋幸由包探查獲求爲訊判王信福供鎭江人不敢拆梢求爲　宥大令著枷　十天示衆 
[美界捕房瑣紀]  
　　積竊陳嘉祥前曾犯竊究辦前日匿蹟虹口百老匯路經包探王阿虎緝獲拘入捕房詰問之餘　供此次祗竊河南路第二百三十六號門牌某姓家之報時鐘一架捕頭令押候吊贓送廨訊究○小工王阿榮前日下午在外虹口耶松路竊取紫銅鉛板等物途經二百三十六號華捕緝獲拘入捕房禁押昨晨捕頭令包探王阿虎稽查此人曾否　竊押候解送英公堂訊辦○偷兒某甲昨日午後至下海浦某姓家竊取布衣若于件爲包探金阿三查獲拘入捕房押候解送英公堂究辦○粵人某乙昨日午後至虹口西華德路潛入某押店內竊取銅面對時表一枚爲三百八十七號華捕所見當將人贓一併拘獲解入捕房押候送廨訊究 
 
 

Page 10

 
 
   
 
 

Page 11

 
 
[䢴江官報]  
　　九月十六日沈分轉述曾辭回焦山差次趙鹺尹爾族銷富安灘差蕭鹺尹其鑫起復回淮○十七日高郵釐捐兪大令明謙到揚公幹正任中正塲陳鹺尹汝芬由京引見回○十八日昭關壩厘捐顏大令濟時公幹抵揚黃鹺尹春臣辭回力乏橋差次○十九日新任軍廳何司馬維楨謝委帮辦江甘五岸籌銷差　分轉德　由力乏橋差次來湖北劉守戎藻芬解餉來揚○二十日軍廳何司馬稟辭回郵許分轉開文由高溧句凌分轉樹模由通屬均來揚公幹 
 
 
 

Page 12

 
 
   
 
