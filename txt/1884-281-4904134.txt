# 1884 - 281 - 4904134

 

Page 1

 
 
[第十七號畵報出售] [  申報舘主人啓]  
　　左侯相以閩事吃緊慷慨請行所謂一息尚存此志不容少懈方之古名臣曾不多讓其出京時醇邸餞行兵弁鵠立以俟恩遇之隆罕有其四圖之以爲志士勸法酋孤拔算我口岸戕我民人不一而足滬上各報特詳言之以著其狀使人默識於心以伺便本齋故摹繪之以著其惡使人銜之次骨而常惺兩圖俱編入此次十七號畵報准於二十六日出售後仍附淞隠漫録圖説一則閲者鑒之此布 
[論温州教案]  
　　温州教堂被焚一案本館己據先後電函詳細録報其中叙述微有不同之處然其大致則一其起事也由於兩人窺探教堂遽被捉獲聲言送官究辦因而激成衆怒推原其由則又謂因前數日己有撕告示之紙以拭膿之鄉人甫被送究衆人積忿己非一朝今窺教堂者一鋸匠一孩童不過因嬉戲細故推開堂門而亦被扭進擬將送官衆心由此愈憤遂一發而不可制説者咸以爲民教不和之案大都皆成於積忿其所以積忿之故則以民教强弱之不同然而往往滋事則教中反致吃虧蓋以衆寡之勢不敵也即如温州地方如枬溪西鄉等處民情素來强悍平日命案一日之中或數見州縣驗屍至於日不暇給至於械門等事視爲故常見於本報者不一而足其風氣獷悍可想而知自下又激於法人之事以强悍之民情激於一時之義憤有觸斯發此其勢固有不可遏止者矣或以爲官長不能彈壓至有此禍然當日時當暮夜事起倉猝愚民一唱百和舉國若狂東西奪馳縱横放火其勢如潮湧波翻雖有龔黃亦無從措其手足故此事决不能歸咎於官况隔江領事署官急派兵保護俱得保全即西人之避入官署者皆妥爲照料送之過江適彼樂土官之辦理此事尚爲得體并且動合機宜西人方將感激之不暇又安能歸咎乎夫西人來華爲籩商之計耳其所重不專任於傅教也然以傅教通商二者相提並論故自西人入中國以來到處通商即到處傅教通商或尚有不遍之地或非海口或非大埠生意不聚則西商亦不萃焉至於傳教則往往不憚遠阻内地鮮間無往不有華人之信之者固多不信者亦不少二者相較大約信教之數不敵教外之教既有教之名目則人者主之出者奴之雖同居一府或同居一縣一鄉甚至本爲族黨戚友而分門别户如氷炭之不可以同爐於是乎積不相能而禍機伏於不及覺矣教外之人輒謂教中人倚托洋人之勢以欺侮平民教中之人又深恐教外人羣起而攻不得不藉勢力以相壓此正如患瘡者之作膿未有不瘡破膿潰者則兩敗俱傷教中教外不啻玉石之俱焚又何利焉故此日温州之滋事其故非由於法人之犯我中國即無法人之事而其禍機亦必發於一旦特以目前有此一事則其發之也尤速耳夫教本不同或尊天主或尊耶穌而其爲西人之教則一也愚民無知見一外國人則無論其爲英爲德爲美爲俄而皆呼之爲洋人彼固不識其言語不通其臭味無從别而白之也知目下侵犯我中國者爲法蘭西然未知法蘭西之人是何滋樣以爲總是外國人而己見一教堂無論爲天主爲耶穌無從别而識之則以爲總是教堂而己外國人而仇我中國則我中國安得不仇視外國人教堂既爲外國人地則焚之燬之聊以一快其志氣也而不知其貽禍於大局者不小也前此天津鬧教堂之案幾至釀成大禍此固中國所周知曾幾何年而復有此事百姓之愚眞所謂其愚不可及己温州之堂其與天津孰大孰小幸而此番尚未傷人辦理此事者或尚可易於爲力否則逞一朝之忿必有禍及其身者奈何以無知愚民而忍納之於狴犴而其勢則又不得不辦誠有兩難措置者今若未嘗傷人則苟得償其所毁當亦可以無事矣當此有事之秋無知愚民其欲推波助瀾者正不知其凡幾有一題可借即盡情發揮無知者從而和之天下從此多事矣故吾謂法人此時侵犯中國固爲中國之不幸抑亦寓居中國諸西人之不幸彼既不能分别某國某處一言以敝之曰洋人則此時而洋人來攻我中國我亦將得洋人而甘心焉此等見識此等舉動中國官憲又將何以禁之今此犯我中國者僅法蘭西一國而此外皆係通商和好之國所謂守局外之例者温民不知一律皆以洋人視之一律皆以教堂目之遂至見教堂即燬而并燬及洋房見西人即攻而更不服官法而辦理此事者則棘手萬狀是以小民一朝之忿貽害於國家使百姓於臨事之際一念及此或於事過之後清夜自思計及於此其有不汗流浹背悔此一舉者哉温事己矣然中國各直省州縣中所有教堂正復不少竊願各該處居民皆以温事爲殷鑒而弗得鹵莽以取滅裂之禍致貽君國之憂是則中國之大幸也己 
[本館接奉電音]  
　　昨接北京訪事人發來電音内有八月二十二日上諭二道謹敬譯登○八月二十二日奉上諭前據内閣學士陳寳琛奏叅江西知州韓懿章知府榮綬逹春布鍾珂各劣欵當經降旨將韓懿章革職與榮綬等三員均交潘霨查叅兹據潘霨奏稱遵將該員等被叅各節查明據實覆陳甯都州知州韓懿章雖無縱容子弟不法及與劣紳結婚情事原叅苞苴請托各欵在無實據惟年力漸衰聽信門丁衙蠧遂致事多面求韓懿章業經革職所有京控及部駁各案着潘霨即行審明定擬並將該革員應辦之處奏明請旨侯補知府榮綬雖無謟事上司傾軋寅僚招權納賄税銀加平人己確據惟久擅利榷聲名甚劣榮綬着即革職九江府知府逹春布所歴各任尚無貽悮惟性情偏執辦事迂遲不勝煩劇吉安府知府鍾珂居官尚屬謹愼惟辦理各案未能持平逹春布鍾珂均着開缺另補餘着照所議辦理該部知道欽此同日奉上諭吉和奏副都統病難速痊懇請開缺據情代奏一摺西安右翼副都統聨恩着准其開缺回旗調理欽此 
[法敗餘聞]  
　　臺灣捷報言殺死法兵百餘名一節兹悉此五百餘名非盡法人亦有閩　越南等處士人漢奸在内并聞法兵登岸時有奸淫情事並有擄到該處居民將其髮辮剪去塗以黑油衣以西服如阿非利加黑兵狀令充頭陣以故臺民深爲切齒有素善線鎗者六百名投劉爵帥營中情願殺敵以洩憤爵帥又另募土人一千二百名訓練成軍藉資臂助法人此次敗衂之後當有不敢正眼窺伺者矣 
[鎭海近聞]  
　　鎭海邊防頗爲嚴密統帥令各兵及水師等船但視砲臺上緑旗爲號便知法兵闌入即刻堵禦 
 
 

Page 2

 
 
各營奉令惟謹廿三日辰刻忽見砲臺上緑旗高扯一時金鼓齊鳴各營暨水師皆星馳電擊而至至則並無法船至一點鐘之久始各散去是豈效烽火之戲耶抑借此以操演兵丁耶西報載此一説因亦譯而登之 
[電斷確耗]  
　　昨據電局友人來言大北公司由滬至香港海線實己中斷大東公司由港至西貢海線亦斷而由滬至港之線則不過稍有遲滯不知線上有何事故己發信往查並無斷而復續之説至兩公司海線中斷之故則皆因風狂浪急所致云 
[海防來信]  
　　海防十六日來信言法兵由福蘭東啓行時聞有鎗聲急往探視則見華兵在諒山路上搶刦法兵即與開仗華兵死者四十人被擒者一人解至營中間之云諒山左遁紥有華軍四萬人法人乃四出偵探知諒山左近果有華兵其最要之地去廟山三十六里亦有華營乃復發兵從中隔截不使華兵兩邊得以聨絡一日有法船一艘載軍裝駛至該處河中爲華兵所阻不得過乃駛回至次日以一兵船護送而去華兵即行開炮傷法兵船之兵官法兵亦被傷數人尼格禮也聞信下令親往救援坐加拉濱兵船并帶兵輪三艘於十五日前往且於數日前將越南所有之馬盡行搜括以備軍用但不知去後情形如何也 
[瓊州失愼]  
　　香港西字報言瓊州北海於上月二十八日失愼由赫登洋行起火該行并棧房又延及房屋三處盡付一炬華官督率兵勇竭力撲救兵勇等守禦火道十分嚴密搶火者不敢逞有被拘獲者數人其時有英兵船名福斯亨泊於該處亦即調兵一隊上岸施救故不至蔓延也 
[水手滋事]  
　　日本横濱有一街名紅嫫辣多係酒館妓寮爲水手諸人之樂遊原東洋有新創輪船公司其船係向外洋定造者己有數艘駛到水手皆吕宋人船到之後水手均辭去遂㝢於紅嫫街前數日有法國公司輪船之水手一人登岸行至該處不知何事與吕宋人争鬧法水手被傷而遁逾日又有兩法水手上岸亦被吕宋人所傷法水手積憤己久至十三日適法國又有一公司船抵埠合兩船水手計三四十名私自上岸携帶手槍刀械意圖報復一刻之間喧同鼎沸有開酒館之英人一名當巡捕之德人一名及一吕宋水手立即斃命其餘兩邊皆有受傷法水手遂各登舟嗣經巡捕拘到吕宋人十一名而法水手則尚無弋獲未識作何辦理也 
[太守求晴]  
　　秣陵自木樨花發以來晴少雨多幾似熟梅天氣十四晨大雨如注玉女盆傾自此連日霪霖未肯休息日下正當收穫之時秋稼如雲亟盼天高氣爽江甯府羅太守因於十八日在城隍廟設壇祈晴惟日内依然宿靄冪空驕陽匿影讀杜工部苦雨之詩不禁令人搔首長歎耳 
[臺厦雜録]  
　　厦門彭軍門留意海防綢繆未雨每日令各將弁督率募勇兵認眞操練軍門常川住宿砲臺號令嚴明勞勇並無滋事至吴竇二君所帶春壯兩營士勇雖亦遵守營規但分散駐防不無照顧不周之慮耳○提督水師營務處楊觀察正儀前由彭軍門咨請何制軍奏留駐厦現復經穆將軍奏請調赴長門帮辦營務於日内啓行矣○春間厦門製造十二槳長龍船三十艘由中廳張君及署湄嚴營叅將潘君招募善泅水之人能在水底行一百二十步者三百五十名充當水勇月給口粮五兩六錢未經點名入册之時每名給飯食錢一百文俟成軍後按日補給口糧軍門委湘鄉來營投効之副將銜王桂春爲營官其衣履一切則皆由潘張二君製備近二君因擎觸怒撤去差使各水勇聞法人攻犯馬江華兵死傷者甚衆太半畏怯私逃日内擬另招充補然到營者尚覺寥寥云○由臺灣府至旗後打狗向本設有旱電現臺北基隆車務殷繁信息不無遲滯劉省三爵帥因飭劉蘭舟觀察迅速安設電機刻己委畢弁松年押運木桿矣○臺北基隆所需軍火皆由臺南運往沿途夫役每名向需錢數百文現加至一千數百文猶苦無人肯運蓋此事責任非輕故皆心存畏葸耳○臺灣軍火向俱購之外方兹值用兵之際劉省帥特商之劉觀察遺員分赴粤滬兩處購辦外洋物料在臺自製火藥洋鎗從此脩我戈矛同仇敵愾區區醜類何難預日蕩平哉○本月十六日晨有意大利兵船駛至鼓浪嶼升旂山上並未升旗僅懸大小橄欖式二尖聚居民見之知係兵船進口之號疑必法艦來攻驚惶特甚洎至小担山青嶼口外瞭望見船尾所掛之旗係緑白紅三直幅與法人藍日紅三色旗無甚分别人心益覺紛更遷避者不計其數軍門因廳署悮報法船急赴砲臺扼擊嗣因風吹旗展見中間白幅有白十字紅心如毘盧帽辨其爲意國兵船人心始因之大定○由厦門往臺灣府之輪船每客向需四元淡水半之春季茶市方興則加索一元近由旗昌洋行議定加漲往臺灣府計洋五元淡水則四元云○臺灣府城及旗後打狗兩埠西商及領事官税務司洋關辦公人不過十餘名而止日前旅店打狗之西醫買惟齡挈眷來厦前往香港一時訛言四起謂法人必來攻佔臺灣南路地方爹利士輪船到臺貨物寥寥無幾而官商幕友由厦附船回籍者紛紛擾擾多至一百十數人云○閩省電線己接過泉漳由潮州直逹粤東惟支綫尚未接至厦門官塲緊要借件皆差員赴泉州電屬寄發貿易塲中寄江浙内地之信因大北公司價值過昻亦皆專差送泉寄發云○十八九兩日有輪船一艘由滬來厦載有兵勇二百數十名暫時公寓春升舘三仙舘嶺南棧擬附南澳輪船前往臺灣府城前日不知何故先至之勇與一後到之勇互毆先至者被傷甚重恐有性命之虞云 
 
[募勇實難]  
　　鎭江西門外德星宫前經臺灣道劉蘭洲觀察札委王叅戎招募台字中營於七月二十二日出示開招勇丁二千名須年在十六歲以上三十歲以下不吸洋烟能負百斤者可入選其挑定之勇每日發給飯食錢百文俟至臺地成營時關支大餉現將及一月止募得兩哨計左哨七十七名哨官吴松模該弁與勇皆湖南人右哨一百二十五名哨官任宗保該弁與勇皆三江人其前後中三哨有在十二圩或在别處招募因統兵者駐於滬上也王叅戎所招之兩哨以食用不敷衣物己典質殆盡各勇皆進退維谷二十日滬有朱差官帶洋二百元到鎭二十一日點騐各勇於名册内暗留記號左哨中止選中二十八名右哨選中四十九名其未選中者請王叅戎遣散王參戎謂此勇係再四挑取且己在鎭久待并將苦情代逹而朱終不允二百元亦未交出汰勇大失所望當與哨官理論右哨尚安静左哨吴松模隨短衣結束手持木棍率各勇至德星宫尋覓王叅戎始在外殿交言即被汰勇扭毆赶緊退入臥室吴松模等即羣起追之幸右哨出爲護衛叅戎得由後路避去德星宫本與寳葢山相近督標五營易統領聞信趕率親兵等前來彈壓各勇方歛手而吴松模乘間逸去其所屬什長與勇等皆同易統領申訴苦衷此時王叅戎己回謂汰勇實非己願此皆朱差官意見衆勇又欲尋朱經易統領阻止其時鎭屏山城守營員周保甲總局孫邑尊馮俱　會議請朱差官將帶來之洋先行散給以安衆心勇等皆怒目相視意圖滋事復經易統領喝阻並諭如再如此定以軍法從事隨將接濟之洋不論在汰在選發與每什長二元每勇一元除將左哨發清外右哨尚不敷發乃先發七元一棚尚短三十元次日由王叅戎與任宗保質衣湊給當發洋之後名官還轅惟易統領仍留哨官視兵等防衛迨汰勇散盡始回王叅戎謂右哨衆勇守法皆哨官約束所致與朱差官商議擬將左哨選中之二十八名歸併任宗保管帶一俟輪船至鎭先行到滬興彼三哨同赴臺疆也 
　 
[人頭傅示]  
　　鄂省前日處决趙陳兩匪其首級初懸於漢陽門外未幾移掛於漢皋之龍王廟碼頭又移於四官與前鬧市間中秋節前 
 
 

Page 3

 
 
又移懸於大蔡家巷有木籠裝人然日久己不可辨認惟見其亂髮蓬鬆皮肉如炭而己胆怯者每不欲在下經過儘有繞道而行者故首級高懸之處左近一帶店家生意爲之一清情愿出貲求保甲速移之去現又移於後街上壋矣 
[皖垣近事]  
　　前報懷甯縣李二尹因巡街見有滋事者訊　當爲營兵不服復將營兵訊責隨糾衆兵打毁衙署内物件並毆傷人役一事李二尹禀求各憲飭派文武員弁出城彈壓當獲數兵訊供撫憲諭將營官撤任管帶哨官革職首犯二名再候狄辦○撫憲東西轅門内前數年曾飭防營派親兵一哨駐箚以壯聲威現署撫盧大中丞以該親兵駐守栅欄無非虚應故事諭飭裁撤歸營仍充原哨調遣 
[京華瑣事]  
　　河運一事刻户部己咨商漕督請在外妥速籌欵疏濬河道倘無欵可籌河道不能修治明年漕米是否仍由河海兩處分運抑或另設他法亦請漕督斟酌裁處總期轉運無滯以充天庾正供想吴漕帥成竹在胸必有一番卓識也○十六日午後東安門内大街巡街兵侯某用火洒潑甬道適楊二站立街旁偶不經心衣襟濺濕彼此口角不休侯舉足一踢傷楊下部立時殞命經地方帮同街兵將侯扭解本廳由地方官送交步軍統領衙門懲治云○聞領侍衛内大臣奉諭於三旗滿蒙各侍衛中查明通曉蒙古語言文字者保舉數員聽候挑選以備皇上學習國語云○醇親王會同閲兵大臣定期本月二十三日在德勝門外教塲閲看八旗滿洲火器營官兵秋操次日在西直門外褡褳坡閲看該營演打鉛丸己傅知該營届時預備矣○八旗漢軍砲營定例九月初一日爲始在蘆溝橋演放砲位練打准頭五日所需鹽日帳房由承辦旗分行文兵部請領云○京師錢市甚緊而物價頗廉計日用所必需者羊肉每斤京錢七八百文猪肉不及一吊小米麵一百八十文玉米麫一百六十文老米白麵三百文左右菜蔬亦極公平○宣武門外菜市口新開桂興齋茶食店門面二間比隣舊有一破屋桂興主人以其無人收管起意并吞拓爲門面三間以壯觀瞻定於八月初十日開市詎初九日破屋主聞知濳赴官署控告霸産遂將該店主人押禁并聞義店修理門面時與工人論價甚刻迨工竣不敷開銷向該主人懇情酌加主人不允工人夙貧困無以還各欠遂自縊於該店空屋中大費周章始得了結云○日前安定門内左翼砲廠運出大砲九尊其一俗呼歪嘴　將軍者爲尤巨相傳阿將軍桂攻克金川時屢用此砲獲勝砲口欹斜故有此號現將各炮運至威榬精字隊修治一切然後運赴海口分置各台聞此九砲至小者約重二千觔○户部前擬减撤餉俸紅白事銀一節各部會商意見未合遂置不議近閉户部某司員在堂官前呈遞説帖擬將八旂官學經費及各部院衙門筆帖式公費暫行停放改充軍需求悉能准行否也○本月十五日兩翼前锋八旗護軍十處預備閲看秋操聞入操兵丁每名加給錢八百文由十處仔儲公費項下放給○前挑步軍營之技勇兵一千名訓練陣式己有可觀十五日在德勝門外教塲合操預俻神機營大臣閲看此項兵丁雖用舊式排槍而所演各陣俱叅洋法隊伍整齊聲勢聨絡衝鋒破敵當必如虎如貔也○閲兵大臣傅諭八旗二十四固山驍騎槍營練兵及京城巡捕緑營三成隊練兵定於十七日在德勝門外教塲預備伯王閲看秋操○風聞善總制慶擬於十九日由京啓行統帶駐紥南苑之緑營全隊官兵馳往烟台未悉確否○十五日神機營呈遞封奏大略謂現紥南苑之馬步各隊官兵是否撤回京内擇地駐紥聽調抑或仍駐南苑請旨定奪遵行云 
[明定章程照會]  
　　爲照會事竊照法人背約沿海軍興淞口扼南北之衝防範尤應周密前奉南洋大臣札入口兵兩停泊待騐業經照會貴總領事查照飭遵兹擬再行明定章程除出口船隻無分晝夜不禁外其由外洋入口無論何國兵商等船過下晚七點鐘後一律停輪守俟黎明進口以昭愼重而便稽查緣夜深月黑辨認爲難不獨敵船闌入堪虞並恐守口水師倉皇悮會致有損傷轉於西國商船大有關礙本道爲保護邦交綢繆先事起見除禀明各大憲並分咨江陰淞口各營統領查照仍函知新關税務司轉飭河泊司遵照外合亟照會爲此照曾貴總領事查照轉行兵商各輪船一體照辦仍希見復見施行須至照會者光緒十年八月二十四日照會 
[吴淞紀事]  
　　中法釁起各口戒嚴然通商碼頭仍任各國輪船照常行駛自英兵艦色爾飛悮遭擊損後兩廣督憲照會各事領事官請於各船進口時船首另竪一旂以便易於辨認前日有英美兩國輪舟駛進淞口頭桅均加掛本國大旗臨風招展一望而知當不致有一悮冉悮之咎矣○炮臺迤東至寳山北門沿海一帶加築土墻密架巨炮等事己列前日報章刻曹肯堂軍門陳舫仙方伯復擬自砲臺東首起密排新式後鏜礮百餘尊直至北門爲止業己運到礮架若干俟礮位運齊當即妥爲安設此誠海防之要務也○前曾九帥特委唐蘭蓀觀察馳赴湖南招募新軍刻己募齊帶至淞口駐紥前日觀察因公抵滬小住一天昨晨即返吴淞防所云 
[滬瀆瑣聞]  
　　昨某甲由江灣雇小車至滬行抵沙金橋驀有馬車二輛由後駛至撞倒小車碾傷車夫左足車夫扭住坐車之某甲勒索養傷費甲即同至江灣邀人理處不知如何了結也○甯波官塲在外虹口鐡鋪定造水雷各匠日夜併工擬赶緊製成以便解在備用云○昨上午十點鐘日英會審公廨東鄰某姓家早炊失愼轟裂烟囱霎時黑霧彌漫馬路爲之障藪幸在日間即經中西捕督人擈滅　致成灾誠大幸也 
[扭毆被押]  
　　前日下午小東門外有一衣履翩翩之某甲與一作小生意之某乙兩人扭結適巡街捕至一併拘入捕房甲目稱原告言某乙搶其牙柄綢洋傘並錢三百文捕頭見洋傘果在乙乎即將乙管押有知其事者云乙在石路擺水菓灘因甲欠伊貨錢四百文久未歸還途遇向索甲身無半文因而争論甲謂要錢須跟同往取因至某錢庄借得錢文正待交付適遇甲友甲即將錢交其友傘交乙始稱搶錢攫傘等語諒今日解送公堂孰是孰非不難水落石出也 
[賭徒被控]  
　　前晚黎邑尊升堂間案時有吴國珍投案喊稱堂姪阿福由重固載米來滬售得價洋擬欲俻婚事途遇混名尖頭麻子之陳阿福糾黨邀賭將洋輸罄小的聞信前往理論反被毆傷求恩提究邑尊飭　詞呈侯批示核辦 
[糞窖宜防]  
　　前日有小車一輛滿載行李鋪陳行至大南門外河沿偶不經心傾墮厠内車夫亟設法撈起然己臭穢淋漓聞者掩鼻矣查滬上城脚隙地無多而老圃之流到處密排糞窖天陰路滑往往失足　虞寄語行路人尚其愼之又愼哉 
[英界公堂瑣案]  
　　太古洋行主控楊買辦之用虧鉅欵一案節列前報昨行主請狀帥梅博閣到堂稱查對司帳人錢姓名下虧空四千餘兩及三千餘兩兩欵共有八千兩請即向楊追還楊稱四千餘兩係錢自己用空至其親友之三千餘兩懸宕日久並未註人帳簿情同監守自盜錢供此項係十餘年來所積欠至親友欠項難以認賠且亦無力太守商之翟君謂該狀師請追錢姓之八千兩錢尚不服未便定斷又稱如不准定斷本狀師當即主控太守隨命將錢管押候示○中和洋行控被公義公司之陳蔭楚積欠地租銀兩請即傳追黃太守飭差提陳昨陳到案候訊中和洋行主申訴前因陳供公義公司現由我接管主所欠該行地租實因房租驟减且空閉者多無力措繳只得將房抵與該行中和行主不允黃太守商之翟副領事仍飭傳陳到案冉訊○莊連門與妻王氏涉訟一案己列前報昨日捕房復將莊夫婦解案請訊王氏供奉飭隨夫歸家又遭毆打兩手臂己受重傷爲此報捕拘案莊供因妻逞蠻不守婦道略爲警戒並未兇毆太守謂該氏若守婦道决不遭毆仍着安分隨夫該 
 
 

Page 4

 
 
氏哭請騐傷旋莊之叔父某甲到堂勸氏隨夫回去○周才興訴稱在阜康里管門住門樓上友人吴忠孝躭擱我處前日我因事出外託吴照料回時門鎖己被扭溶吴亦不在檢查箱内洋十二元錢四千文盡數失去另有借住我處之裁縫朝出暮歸查亦失去洋八元及錢文衣服疑吴行竊報捕送案請究吴供由周招我帮伊管門詎吴日事賭博門政由我一人照管迄今數月並不給付工資向索無着反被誣竊拘案并被包探毆打包探禀吴不聽傅故用手拷並未毆打黃太守商之翟副領事以吴控竊難憑不准斥退○印度人某訴稱被粤婦借去洋十元向索無着反敢逞蠻爲此訴捕拘案粤婦供印度人貼飯我處積欠三月飯錢又敢將我調戲與之争論竟被妄訴欠洋黃太守商之翟副領事以兩造各執一詞均無實據碍難准理一併斥退○二百九十二號華捕禀稱違章大便之山西人余阿平不服拘拿糾合同鄉人奚阿元李正永帮同行兇另有他捕到來帮將三人獲住送案余供未知租界規矩然不敢毆捕奚李二人同供因余被拘我等上前勸阻並未帮同拒捕黃太守判余押十天奚李各押七天以儆○租界中違章大小便者被巡捕拘案罰四開洋一枚無力者管押一天此固公堂向來定章也昨由各華捕拘送違章之余河金等十二名請罰翟副領事以違章之多請加罰示儆黃太守判各罰洋三角完桑○包探陳阿九禀稱見陳阿　手持湖色熟羅馬甲向押舗質錢盤詰支吾爲此拘案請究陳供在拚識婦人處取得馬中押錢便用並非竊贓當有蘇人某甲上堂訴稱妻子與陳私識馬甲確係我物永請免辦給領黃太守斥其無恥判陳管押十天馬甲存在捕房如果無人認領始准給還陳不服管押大肆咆哮太守大怒喝笞六十板仍行管押 
[江督轅門抄]  
　　十四日兵部主事何秉堃辭行進京廣東丁憂候補同知尹恭保辭回廣東○十五日候補道宋澂銷假知縣丁葆元禀知奉委軍械所提調差○十六日上江奇兵後營都司彭勝發見　知移札江東橋○十七日典史徐惠疇禀到交卸瓜洲司事回○十八日候補道楊儒皖岸督銷來海門同知陳家熊交卸回 
[蘇省撫轅抄]  
　　二十四日候補縣查普蔭禀知辭奉藩憲委赴常熟守提南卹變價銀兩差江蘇候補同知姚家淦於八月二十三日未刻在省寓東小橋公館病故擇於二十五日己時大殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年八月十八日京報全録]  
　　宫門抄○湘撫龐　奏爲經費充餉緣由摺子○將軍慶等奏請立學校緣由摺○閩督何奏爲仍請照補遊擊摺○又奏請補遊擊摺○陜撫邊奏知縣人地不宜開缺另補片○八月十八日刑部都察院大理寺鑲藍旗值日無引見○崇文門呈進冬笋○召見軍機○○署理湖南巡撫布政使臣龎際雲跪奏爲鹽務緝私經費請全數充餉恭摺仰祈聖鑒事竊惟豐財者經武之本原急公者人臣之大義兵食民信於政爲三而信非可倖致也我朝深仁厚澤洽於人心即以近事言之自髮捻跳梁洋人逞狡用兵三四十年而從未加賦偏灾久告立沛德音至上年皇太后軫念灾黎以中秋進御之欵爲賑恤小民之資受者銘恩聞者興起觀於自法人侵我藩服中國之民聞其敗則快心聞其勝則共憤今年要挾恫喝更亡賴矣凡有血氣眥裂髮衝欲以白挺撻之民信之效於是見矣惟制勝者兵濟兵者食餉至今日源無可開流亦幾無可節臣沗權疆寄而不能少分宫廷宵旰之憂心竊恥之不敢不竭誠自効稍補籌餉之方查鹽務緝私經費久有定章非同私欵似各省督撫司道者有之行鹽州縣亦皆有之他省臣不敢言即以湖南論之此欵無室數以行銷引鹽爲數春月所銷至夏季始能截數不能預提亦不能遽策而欵實有著可作永圖湘岸近年歲銷在十萬引上下撫臣緝私經費約在一萬兩内外司道亦各數千金惟糧道無之如合之行鹽州縣爲數甚鉅然州縣實有緝私之責一旦全提充餉恐於銷路有碍尚須分别細酌若臣即無此經費亦必認眞辦公且有養廉可支一切撙節仍照京官規模似不至大窘擬飭督銷局按季照報數目解交藩庫收存報部　撥全數充公請自臣始惟各省有實充公用者臣憶原任大學士兩江總督曾國藩大開書局廣集宿儒校刊經史並於自院外添造供給所外提調公所似皆用此欵臣不敢以湖南一隅概施行他省現　疆臣皆老成重望公忠體國所籌必更有精於臣在臣久有此志而未敢輕發或疑臣爲道名或各省情形不同謂臣不諳世務况臣係署任或謂慷他人慨當夫國帑充裕原不藉此涓埃今也歲出之欵日增邊徼之防難撤將艱方大若不早爲之謀患有不可勝言者人子之於親也身體髮膚必思所自來况人臣世受朝廷豢養之恩者乎臣是以不敢有所瞻顧而獻此一得之愚也此欵分之見少合之見多積久則餘多有益於國而無損於商節臣子之盈餘以備朝廷之緩急似於義亦尚有當所有緝私經費請全數充餉緣由謹繕摺由驛馳奏伏乞皇太后皇上聖鑒訓示謹奏軍機大臣奉旨擬奏擬將緝私經費全數充餉具見急公誠悃深堪　尚着照所請行該部知道欽此○○臣慶裕裕長朱以增跪奏爲新設縣治文教日興請立學校以資治理恭摺仰祈聖鑒事竊查昌圖府屬之康平縣自設縣以來己逾三載考試人數漸多文風日有起色該縣地處邊陲民情强悍若非設立學校不足以資教化前因規模草創應試人少暫附府學考試現在該縣應試文童己有一百五十餘名之數其中文理通順者頗不乏人武童弓馬亦多嫻熟可觀自應設學定額以勵人材經康平縣紳士楊毓東等聨名禀縣詳府由昌圖府知府趙受璧轉詳請奏前來奴才等伏查治民以教化爲先掄才以取士爲重從前改設昌圖府治添置懷德奉化二縣均己奏准　學定額在案康平設縣在後學校尚復闕如既據該紳士等聨名呈請自應按照懷德奉化二縣設學成例一律辦理以順輿情而符體制合無仰懇天恩俯准於康平縣地方建學設官定額取士以興文教如蒙俞允擬請添設訓導一員歸部銓選並請飭部鑄造康平縣儒學條記一顆頒發該學以昭信守額設文學二名武學二名外撥府學一名應請在於舊撥府學額内如廣文學一名共計府學七名並添設廪增額各二名五年一貢從前附府考進各生均令改歸康平原籍不准跨考以清籍貫至修建文廟學署需用經費暨官俸役食月課等銀均照懷德奉化二縣在於斗租項下動支如有不敷即在河税項下撥給循例造册報銷所有新設縣治請立學校緣由理合會同恭摺具陳伏乞皇太后皇上聖鑒勅部核議遵行謹奏軍機大臣奉旨該部議奏欽此○○閩浙總督臣何璟跪奏爲外海水師遊擊員缺緊要懇恩仍准以前請之員升補恭摺仰祈聖鑒事竊照浙江定海鎭標中營遊擊葉榮慶劾叅所遺係外海水師題補第三輪第一缺輪用儘先人員因現無合例儘先及預保暨揀發班次之各項遊擊自應過班經臣請以外海水師升用之錢塘營都司徐錦堂升補准到部覆前因留閩浙儘先外海水師遊擊劉德安千總保案不符行查以外並無咨部註册之員行令揀選合例人員請補續據將劉德安保案聲明咨部核准註册在案是儘先現有註册合例人員今據請以錢塘營都司徐錦堂升補查徐錦堂係現任應升人員請補輪用儘先人員之缺核與章程不符仍令另揀儘先合例人員請補等因復查閩浙儘先外海水師遊擊劉德安先奉部查保案雖經聲明咨准部覆註册不特係在出缺之後且請以徐錦堂升補之摺亦屬在前兹若改以劉德安補授恐啓將來趨避取巧之漸况該員現己照章輪補福建海壇左營遊擊在案此外尚有陳友定一員遞改遊擊儘先歸班補用亦係甫奉部覆駐册俱未便遷就請補是浙省水師遊擊一班既無收標合例儘先人員而預保及歸揀發班之各項水師遊擊並實任外海水師都司均屬乏員堪補己於前摺聲明各在案兹准咨前因惟查有錢塘營都司徐錦堂年四十一歲浙江餘姚縣人由投効水師歴在軍營剿匪著績遞保儘先都司改發外海水師奉部擬補斯饒仍以外海水師升用光緒四年十一月内領札任事該員年力正强水務習熟槍砲亦嫺現經委帶巡船緝捕尚屬認眞以之升補定海中營遊擊人缺實屬得宜可期勝任核例相符合無仰懇天恩俯念外海水師員缺緊要人地實在相需仍准以該員徐錦堂升補浙江定海鎭標中營遊擊於營務洋防均有裨益如蒙俞允即行給咨該員送部引見恭候欽定除取履歴另行咨部其所遺錢塘營都司係内河水師題補之缺俟奉到部覆再行按照定章揀員請補外臣謹會同浙江巡撫臣劉秉璋浙江提督臣歐陽利見合詞恭摺覆奏伏乞皇上諭鑒訓示謹奏軍機大臣奉旨兵部議奏欽此○○閩浙總督臣何璟跪奏爲遴員請補海外水師遊擊恭摺仰祈聖鑒事竊福建台灣水師恊標左營遊擊熊兆飛病故遺缺係海外水師題補之缺准到兵部咨第二輪第四缺應用儘先人員行令迅揀合例請補等因臣隨在於閩省水師儘先遊擊内詳加遴選除名次在前之儘先遊擊張成現在管帝揚武輪船責成操練碍難更易生手且未來省考騐收標應請暫行扣留外查有閩浙儘先補用水師游擊劉德安年四十九歲廣東三水縣人由勇目歴年隨軍剿匪著績遞保藍翎儘先都司旋於三次勦平台灣後山番杜出力案内保奬光緒五年十月二十五日奉　旨省以遊擊留於閩浙儘先補用並賞換花翎欽此嗣經來省考騐收標造送履歴咨部復准註册該員狀貌魁梧熟於洋面鎗砲優闕曾委署理裕如現計儘先名次在前例應請補是缺遊擊惟定例台灣武職缺出先儘台地所屬人員内揀選題補如無合例可題之八再於内地各營内揀選熟悉風土之員題請調補等語該員劉德安雖在台灣勦辦生番保奬遊擊第是缺駐紥鹿港爲全台海口門户現當籌辦海防布置撫綏尤形吃重似與該員人地未甚合宜復查本任海壇鎭標左營遊擊鄭榮年四十八歲浙江山陰縣人由武童歴在台灣勦匪積功遞　以遊擊留閩儘先補用奉部擬補台灣澎湖水師恊標左營遊擊因閩省减兵增餉案内是缺裁改飭歸應補班候補旋　丁憂服闋奏准抵補閩粤南澳鎭標左營遊擊續調水師提標右營遊擊引見領箚旋閩復經調補海壇鎭標左營遊擊奉部頒給箚付發領任事該員營務歴練諳習海洋歴委署理台營水陸將備均能措置咸宜現經卸署台灣艋舺營水師叅將内渡　省久於台地所有海外風土民情最爲熟悉以之調補台灣水師恊標左營遊擊洵堪勝任所遺海壇鎭標左營遊擊爲劉德安曾經署理之缺若卻以之補授於海壇所轄洋面情形亦較熟諳臣爲要缺得人起見合無仰懇天恩俯准以鄭榮調補台灣水師恊標左營遊擊並請准以劉德安補授海壇鎭標左營遊擊如此一轉移間人地既可相宜即輪補班次亦屬符合如蒙俞允查鄭榮係實缺遊擊調補遊擊銜缺相當毋庸送部劉德安奉到部覆即行給咨送部引見恭候欽定除飭取各履歴咨部外臣謹會同福建巡撫臣張兆楝福建水師提督臣彭楚漢合詞恭摺具奏伏乞皇太后皇上聖鹽勅部議覆施行謹奏軍機大臣奉旨兵部議奏欽此○○邊寳泉片再州縣爲親民之官必須人地相宜方足以資治理查陜西褎城縣界連雲繼爲川省來往通衢游匪每多混跡近年招徠開墾客土雜處詞訟尤煩雖係簡缺而戢暴安良治理匪易現任知縣魁印人尚謹飭惟辦理諸務措置未能裕如寔與此缺不甚相宜據濟臬兩司會詳前來相應請旨將褎城縣知縣魁印開缺留省遇有相當缺出另行酌補所遺褎城縣係簡缺陜省現有應補人員應請扣留外補謹附片具陳伏乞聖鑒訓示謹奏軍機大臣奉旨着照所請吏部知道欽此 
 
