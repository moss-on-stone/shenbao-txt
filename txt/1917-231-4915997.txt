# 1917 - 231 - 4915997

 

Page 1

 
 
   
 
 

Page 2

 
 
時評 
[告外交當局（冷）]  
　　我對於宣戰後外交上無大望所望者能於此多助之秋稍復普通國家所有之權利耳中國宣戰之舉視他國多糾葛之事者於國際上每有殊特之例耳殊特之例即普通國家權利之障碍也試觀奥兵解裝之爲難及北京德華封閉之阻力他之宣戰國亦嘗有此情形否 
　　然則我外交當局苟欲此後處於普通國家之林者勿宜視爲無足輕重而勿問也 
命令 
　　八月二十四日大總統令四川省長着張瀾暫行護理此令 
　　又令任命陳之驥爲將軍府參軍此令 
　　又令任命許蘭洲爲將軍府參軍此令 
　　又令章炳榮鄂保榮均授爲陸軍步兵上校此令 
　　又令陸軍總長段祺瑞呈請授劉經綸爲陸軍步兵中校張奎模爲陸軍騎兵中校畢會清華薛永順慶春楊自蕃石金聲羅振迺朱常惠均授爲陸軍步兵少校余鴻緒胡振延蔡昭永李志芳張秀揩張嘏安均授爲陸軍騎兵少校此令 
專電 
　　北京電粤督提出三條件後馮以中多誤會頃特派李開銑赴粤疏解（二十五日下午一鐘） 
　　北京電臨時參議院召集令因西南轉圜再徵唐意得復發表惟特區員額决比省減一名 
（二十五日下午一鐘） 
　　北京電汪外長昨晚在大樓宴外交團專爲聯絡感情 
（二十五日下午一鐘） 
　　北京電漢冶萍德工師五人孫寳琦商准政府照留電由戚省長認可責成礦長監視 
（二十五日下午一鐘） 
　　北京電遼西十五縣代表李雲五等三十人來京求釋馮德麟原呈請願列五十八萬人已交陸部核辦聞馮本定徙刑三年可辦到緩刑（二十五日下午一鐘） 
　　北京電馮已贊成軍民分治大批省長將發表（二十五日下午一鐘） 
　　北京電國際委員會提出加入倫敦議案內容主與協約國取一致行動討論結果尚未全部表决（二十五日下午一鐘） 
　　北京電張瀾護川長爲梁湯密保謂其力足維川局但他系多不滿意（二十五日下午一鐘） 
　　廣州電昨日開非常國會孫文林虎程璧光等均蒞會吳議長致開會詞後來賓演說攝影商民各軍艦懸旗慶祝議員日內將更有到者（二十六日上午十鐘） 
外電 
　　北京電外交團昨日集議其開會地點乃在荷使署以荷使爲領袖公使也其所議之事爲德奥兵士前所擔任防衛地點此後應派何國軍隊守護之問題　經决定此事交各使署衛兵司令會同商辦查自歐戰發生後外交團全體從未集議昨日之會乃歐戰後第一次事也奥使署衛隊繳出武裝之問題爲荷使與中政府間爭端之一在宣戰前半小時奥兵鎗械已送交荷使故荷使以未便轉交中國爲言第此說不能釋明奥署衛兵何以遲遲尚未交出之理由此外尚有一事較爲嚴重荷使不見中政府所委任之代表接收德華銀行之產業中國當道對於此事頗爲困難蓋以銀行設於使署區域內中國不能實行其權也南方情勢自宣戰後已大有進步中央政府近接滇督唐繼堯黔督劉顯世與羅佩金之來電皆以宣戰爲然又私家消息謂申斥劉存厚撫恤戴戡家屬之命令頗爲西南諸領袖所樂聞劉顯世已允撤退川中黔軍粤省消息亦謂陸榮廷反對民黨激烈派之活動尤不贊成侵略湘省之議陳炳焜亦不以派兵入湘爲然衆信陳督兵力頗厚其以完全維持秩序（二十四日） 
　　河內電水勢漸退河內與海防間及河內與雲南府間之鐵路昨已復通路線爲水冲毁之處由船轉運（二十四日）以上路透電 
　　廣州電非常特别國會於本日（二十五日）午後二時關會由議長吳景濂述單簡開會辭當日蒞會之要人有孫文程璧光林總司令各艦長及陸巡閱使陳督軍雲南唐督軍等之代表港內之各艦滿艦施以裝飾市內均懸國旗以表祝意（二十六日） 
　　漢口電第二十師長范國　於二十四日啟行赴岳州（二十六日） 
　　漢口電漢口德人機關新聞英文漢口中西報二十五日由中國官交涉將該報館封禁 
（二十六日） 
　　漢口電（中國官憲於二十五日通知在留漢口德奥兩國人謂奉中央命令凡在留漢口之德奥國人須於二十五日起限十日內請領在留護照如不遵照辦理卽着出境（二十六日） 
　　南京電新任江西督軍陳光遠赴贛履新道出金陵今日午前十時到寗駐節城內大觀樓 
（二十五日） 
　　南京電今日此間接到情報張敬堯爲剿土匪於二十二日由徐州開赴康安（譯音）與匪首毛恩忠激戰六小時之下官軍大敗死傷三百餘人向徐州退却該處之警備隊亦多受傷軍械藥彈爲匪奪去甚多匪黨中有蔡雄圖方正二人指揮作戰（二十五日） 
　　北京電日本公使館芳澤參事官昨日（二十四日）午後四時往訪交通曹總長嚴談檢閱電報等問題（二十五日） 
　　東京電二十五日時事新報以日本政府之機關銀行興業台灣朝鮮三銀行應借中國交通銀行借欵與日本政府機關銀行正金銀行目下正在交涉之一千萬元借欵同一性質是示日本政府對華方針事實上之不統一故頗非難（二十六日） 
　　以上東方通信社電 
戰電 
　　倫敦電英國參謀部戰術總裁摩里斯將軍聲稱德軍現携砲多尊苦戰以保蘭斯英軍正由西北與西南力逼該鎭敵軍自七月三十一日後因疲乏與損失之故由英軍陣線撤退之兵其數倍於英軍所撤退者德國公報佯稱德軍獲勝蓋以人民困苦日甚不得不有以安慰之德國鐵路交通今常中斷煤斤極少內容之窘於此可見德軍近曾由法軍陣線移兵若干抵禦英軍意軍自取攻勢後已獲重要勝利日內或有至關重要之發展俄軍之潰敗尚無礙戰局德人自稱曾俘俄兵四萬名此數絶小且俄兵半皆不携武裝者 
（二十四日） 
　　薩洛尼加電此間大火狀至可怖火熖廣一英里許商區與陷海之市完全被燬損失之數甚爲重大保險之產業約在英金二三百萬鎊間當時甚爲缺水賴協約國軍官竭力助救始得撲滅各軍現皆收養災民若干英軍收養者約三萬人當火熾之時猶有敵飛機三架於天空抛擲炸彈（二十二日） 
　　倫敦電德國南部人民因食品中缺乏滋養質現盛患痢疾瑞士政府已在邊界設法防杜此症傳入國內（二十四日） 
要聞一 
[北京特别通信（一百十）（飄萍）]  
（八月二十四日） 
　　軍民分治說重提 
　　參院召集令緩發 
　　西南之嚮背如何 
　　馮代總統蒞京以來尚未與內閭閣員諸君叙一夕杯酒之雅近以宣戰問題旣已順利進行西南方面又無確實消息政界殊形沉寂之觀今日（二十四）上午十時乃邀集諸閣員於總統府遂開歡宴之會席間談話頗有可注意者即馮公之贊成軍民分治使各省督軍兼省長之形勢又將一變是也以愚所知軍民分治云云前次段內閣時代府院兩方已屢有所提議而最困難者則爲省長之任用 
 
 

Page 3

 
 
問題蓋處於我國如是形勢之下軍民無所謂分治即今之已有省長諸省何一省長而不仰督軍之鼻息惴惴然以保其安寗故軍民分治之名詞似是而非不如簡直了當曰各省省長之缺皆須補一仰督軍鼻息之傀儡可矣惟此事亦殊不易蓋欲爲省長者總統有總統之人總理有總理之人各派又有各派之人故前此黎黄陂有一名單然始終未能交與國務院也段合肥亦有一名單亦始終未能交與總統府也軍民分治之好名詞未及湧現而政變已迭起矣此爲已往之情形馮大總統蒞京以來此說稍稍復活至於今言者益衆意其馮段兩公凡事尚有商量餘地或者大批省長呱呱墮地之期其不遠矣乎 
　　召集臨時參議院問題愚前數日所報告於本館者曰命令將於今日（二十四）發表此爲政界眞確消息故今日國務例會主管之部即預備此問題之各種材料以進然其結果則又主張緩發者乃純屬雲南問題之影響而非西南全體問題之影響蓋此間所接唐督軍之消息頗多奇離一方有和平之言一方又有眞日之電一方提出要求條件一方又有强硬宣言此何以故愚曾言之雲南問題之關鍵在於四川問題故所謂雲南問題者實際即四川問題也昨日據政界可靠消息唐督軍又從某方面轉致一電乃間接向政府表示意思謂四川問題能如何則眞日之電不難取消政府對此又視爲一種轉圜之機會而臨時參議院召集之令遂欲待唐督贊成而後發表蓋恐未經贊成而先發表則唐督將無轉圜之餘地也昨日會議之結果决將此令暫行擱置一方以馮總統對於唐督之感情尚稱融洽乃先以馮個人致唐一電詢其意見雲南問題之能解决與否即視此電力之作用如何矣 
　　雲南如此廣東又何如乎據政界秘密之消息廣東最近所表示者殆已使中央不易覓得轉圜之機會聞陳炳焜曾間接表示意見第一不滿意者爲傅良佐之督湘必須收回成命第二不滿意者爲召集臨時參議院必須依法改選（却不言恢復舊會）第三黎黄陂縱不復職馮總統在位始終祇能用代理名義蓋雲南注意於川而廣東注意於湘可見前數日政府所傳謂陳炳焜前往梧州係阻止陸巡閱圖湘之說爲不足信然政府之眼光固視川湘皆爲重要而不容滇粤之染指由是觀之西南問題非但廣東解决無望即雲南亦恐不易妥協近日西南嚮背之形勢如是而已 
[英報論招募華工問題]  
　　二十二號英文京津太晤士報北京通信云各國在華招募華工須預先會議何國應招華工若干傭工價值每人應得若干所有利益如何增進若有弊端如何防阻一一議完後乃與中政府交涉今在華招募華工最多者爲英俄法三國皆獨立行動各不相謀傭工價值亦不齊一遂致虛糜欵項余（該報訪員）意當各國初招華工之時使能互商其所欲設立萬國移民局董理其事齊一其工價商定其條件添招績募可以一處辦是不徒可減費用且可杜絶今日之競爭事旣易行結果亦可人意當戰爭初年協約政府知通力合作之要故不分畛域以求成大功至於在中國之協約國人以目前無血肉横飛之慘無徐伯林習習空中之懼遂亡其通力合作之要使歐戰再經歷二三年中華人所以效力於斯戰爭者必出於在華人民意料之外自今以後協約國當聯爲一氣如影隨形凡各政府在歐洲如何則在華者亦　如何凡有需求各開列置於協約委員會之前共議如何供給方爲妥當今請舉一例言之昔英法採買經理立於美國中後知其大誤乃組織萬國採買公司自茲以後法人在美訂購何物始無英人奪之使價值日增之虞英人在美訂購軍械法人亦無奪之使英人受損傷之慮當萬國採買公司未成立時法國採買經紀兩家各不相謀互害其採買貨物之成樣今在中國情形如募集傭工如收買材料等亦復如是欲防其弊當先協商昔者耗費巨金猶不能於中國得急需之品以供本國然亡羊補牢未爲晚見兎顧犬未爲遲若過不憚改在中國之協約國人能和衷共濟則戰士雖暴首瀝血於沙場之上亦能暝目於九泉之下矣 
[戰時國際委員開會紀]  
　　昨日（二十四）上午戰時國際委員會開會討論關於宣戰後之事阻第一案係扣留敵艦問題此項敵艦計有德商船二艘奥商船三艘照戰時國際通例政府可以暫行收歸公用惟日昨通州張季直君曾電商政府擬由滬商集股租用此項敵艦昨日該會公同討論此等辦法在各國究竟有無先例嗣經某委員查出葡萄牙曾有此例遂决議以此項敵艦租與商人惟政府每年要價六百萬元該商所願出之價不及此額故尚須與之磋商第二案係加入倫敦會議問題吾國此次對德奥宣戰原屬單獨行爲惟爲將來計似以加入協約國方面爲有利昨日某委員提議擬加入倫敦會議以爲議和之準備蓋吾國若不加入則將來和議開始時敵人對於我國萬一置之不理未遽言和則届時如何下台抑單獨言和其和議必生種種之不利届時是否遷就抑或談判决裂勢必繼續訴之武力吾國自問是否有此實力殊屬不敢自信故依吾人之眼光觀察總以加入倫敦會議與協約國取一致之行動爲最利便之政策聞該會多數委員亦均以此提案爲然惟討論結果尚未有最後之决定大約尚須經幾番之研究方能定議又戰時國際委員除各部次長參事司長外政府可以隨時指約有學識經驗者加入議席名爲特别委員員聞日昨政府又續派黄羣馮耿光二人爲該會特别委員 
[政府對付西南之策畫]  
　　西南事政府刻認爲有調停之餘地故馮總統已與段總理商約　派前庫倫辦事大員李隱塵至粤面見兩廣巡閱使陸幹卿詳述中央倚重之至意並請竭力調停各方面意見以解除南北之界限聞李氏受命後擬不日起程南下海軍方面政府曾令薩巡閱使晋京面商機要茲聞政府接到薩氏來電云對南政策能以和平解决爲佳擬即日赴粤與程璧光調停一切以免戰端惟另一消息則謂政府對於海軍第一艦隊獨立迄未取消前曾派李沈兩海軍中將分往滬粤向程林兩司令疏通意見竟未奏效中央昨已接到李沈兩中將電告一切並聞海軍劉子英總長將於日內南下其原因在表面上係爲籌畫宣戰後之海防政策實則專爲籌防閩省海防起見日前本有令薩鼎銘前往之電嗣因薩已覆電謝絶遂又改派劉總長親往又四川查辦使吳光新總司令前有行抵宜昌之說乃日昨忽又有由漢口北上之耗聞吳氏此次突爾晋京外間有五項傳說第一說吳之前次密電政府請詢各欵政府尚無正式覆電第二說政府近日對滇政策在口頭上迭稱和平解决在事實上有碍難和平之勢須與政府特别密議第三說謂熊克武現正扼據川東北兵進渡殊極困難須定正當之對待第四說謂目下熊克武旣扼險據守滇黔各師又碍難拒退劉存厚亦有拒絶北兵之電川事平定殊極非易頗有不願負責之意第五說謂平定川亂異常困難於選調軍隊籌集軍欵必須有特别商榷之處又聞政府頃據漳州臧旅長電稱粤省重兵已抵惠州並有圖謀贛省消息閩省兵力單薄勢甚危急務請速調軍隊赴閩並乞迅示機宣免致貽誤等情政府接電後除電飭李督軍會商贛省嚴加防範外並電令贛省吳代督迅飭贛南軍隊與閩省互相聯絡協力進行 
[商會聯合會請設商界議員]  
　　全國商會聯合會派代表分謁大總統國務總理內務總長要求臨時參議院內加入商人名額昨報曾略述概略茲聞吕逵先會長前因商會聯合會决定明年全國商會聯合會在漢口開大會特回漢預備此事日前回京適值此事發生亦極力贊成四面運動前各省所派代表謁總統時總統曾囑令由商會聯合會具一呈文以備會議時採擇該會昨已遞呈府院其文云本會爲呈請事本年八月十七日據（本會）陜西評議員聶家楷四川評議員胡炳堃吉林評議員尉功煥黑龍江評議員高崐甘肅評議員虛維儒直隸評議員張興漢庫倫評議員鄭潤嵐京師評議員安迪生湖北評議員汪得深貴州評議員石毓崐等提出議案內稱竊思議會爲人民之代表司立法之職權於商界有利害密切之關係英吉利議會有貴族僧侣商人之組織史家稱之爲模耯 
範議會蓋謂其能調和各方之意思以企圖各界之幸福也曩者吾國國會組織法於參議院之組織亦有中央學會與華僑選舉會之議員是當日立法者亦知議會中不可不有各界之組織第此等　舉法惟學會有特别選舉權而商會無之惟海外僑商有特别選舉權而國內商人無之夫以我商人占國民一大部分全國釐稅之收入幾與漕糧相等更合各種捐稅而通計之我商人之負擔或且超過於全體人民之輸納以如此衆多之數任如此重大之負擔而何以特别選舉獨付闕如良由臨時參議院商界無人列席故對於商界之應否特設議員絶不議及也上年本會大會期間各商會代表提出議案請向國會要求修改參議院之組織法特設商會議員業經據情向衆議院具書請願在各省商人方引領翹企靜候議决詎該院議員對於我全國商人至重大之請願又復漫不經心束之高閣休戚旣不相關呼籲自歸無效國會回復以後本會請願之案槪行被其擱置固不獨選舉一端也我商人利害相關懲前毖後對於立法機關之組織不得爲權利相當之請求側聞政府有依據約法召集臨時參議之說將來改良法令籌定國是皆惟此次之參議院是賴關係之重侔於國會東西各國議會中工商界議員居其多數良以實業家富有財產酷愛和平洵能爲國家企圖公共之幸福决不致各挾私見釀無意識之爭潮也查參議院之召集依據約法應由各地方自定選派之方法擬請本會呈懇大總統國務總理內務總長鑒核特准就各地方選派參議院議員原額中於商界選派議員一人以符先進立憲國商人加入議會之前例而圖全國商務之發展伏維我大總統國務總理內務總長素持重商主義久爲全國所共仰必能俯鑒忱悃允與施行也等因當經提交評議會詳加討論僉以商人占國民一大部分負擔之重甲於各界當此商戰劇烈時代商務之盛衰關係國家之强弱自應在立法界中特設議員方足以謀商業之發逹以與列强相頡頏茲值召集臨時參議院之期乃商人得參與立法之機會該評議員等所請呈懇特准就各地方選派參議嗣原額中於商界選派議員一人洵爲企圖組織完全之議會代表全國眞確之商情起見於國於民均有裨益公决據情轉呈理合呈請鈞座鈞院大部核准施行謹呈 
[一千萬墊欵與滙業銀行]  
　　對德宣戰問題未發表時政界即有先交墊欵一千萬元之說至宣戰發表公使團及銀行團均各自開會議亦與此項問題有關其進行似甚順利昨據外交界消息此項墊欵之草約業已議定簽字聞之財界中人則云此一千萬元之借欵如大借欵成功即作爲大借欵之墊欵不成則卽爲單獨之借欵又聞此欵係先由日本墊付故以日本之小田切氏爲主任並聞此項草約今日仍當提出於國務會議也又據共同信社消息四國團先交一千萬借欵一節現已由倫敦銀行團本部决定該項欵額因此時英法俄三國難於應付故全部由日本擔任其條件大略如下（一）鹽稅餘欵中除每月交付政府外以下餘爲擔保（二）一萬萬元大借欵成立卽行償還（三）折扣全額如一萬萬大借欵須半年後始能成立則此項借欵償還期即定爲半年聞此後之大借欵亦因歐戰未了三國仍難撥付故暫時亦將由日本擔任俟歐戰告終再歸四國分擔 
　　滙業銀行進行消息曾略誌前報茲續調查該行中日合資共基本金一千萬元合同條欵及權利劃分在前早已商訂妥當昨京報消息謂於十二日始簽字者其實係近日進行甚力十二日或爲别項重要决定而非合同簽字也據聞該行擬從京津滬奉四處先著手開辦其承辦人員刻亦經擬定上海籌辦擬定前歷任淮粤運使某君京津奉亦擬定有人該行以中國人爲總裁日本人爲副總裁另由股東推代表一人畀以總行理事之職日枯方面亦推一人任管庫此外更擬定理事四人即任籌辦京津滬奉四行者也現計畫已定大約三四星期內必有明瞭之發展開幕之期亦即不遠矣又發行紙幣權尚未接洽妥洽又據某日報載稱關於中日滙業銀行之偕欵兩方當事者曩在東京有所恊議彼時因財政總長陳錦濤有借入美國資本之意思一時遂呈停頓邇來復在該地協議大見進行遂於十二日得政府之許可茲探其內容大約如左一本銀行爲中日合辦專辦理滙兌事宜二資本金爲一千萬元內中五百萬元由日本借入當即繳納以便營業至中國方面之資金則暫不繳納三總行設於北京置支店於上海四本銀行發行金銀兩種之即付滙票五關於銀行之設立均準據中國法律六以陸宗輿充總理復置華人恊理一人其餘重要事務員則爲日本人聞投資者係日本興業朝鮮臺灣諸銀行惟近日風傳交通借欵業已簽字伹於本銀行借欵之簽字與否固無重大關係旣得中國政府之許可則成立之期當不遠矣 
[徐州快信]  
　　張敬堯蒞徐已旬有餘日尚未出兵剿匪人頗竊竊私議張氏乃於昨日出示曉諭略謂當此秋禾茂密之際處處爲匪徒藏蔽之所大軍進剿殊多障礙且踐踏禾稼有損農民瞻前顧後不得不審愼從事現在各處要隘皆派重兵堵截無虞匪徒竄逃一俟高粱刈獲即行進兵兜剿務即一鼓撲滅不留餘孽云云 
　　前圍攻豐縣之股匪刻皆竄至豐銅交界之梁家寨一帶焚掠搶架蹂躪不堪張文生昨特將駐豐辫軍各營調赴該處截擊聞辫軍但與匪相持並不進剿 
　　辫軍改編一節聞倪嗣冲已計畫妥協額數爲二十營分爲四路仍以張文生爲總司令其各路統領以蘇玉書殷恭先楊瑞文陳德修四人爲最有望 
　　昨日（二十三號）豐沛蕭碭邳五縣公民代表假商會歡讌張督辦並請張鎭守使王前道尹段道尹余知事及銅紳張雲生（省議員）王幼山（前衆議員）陪席盡歡而散 
　　第七師新由河南開至豐縣者約有十營之譜新任徐海　尹段母怠昨日（二十三號）十時接任 
[江蘇高等分廳要訊]  
　　江蘇添設高等分廳並地方分庭此事傳之已久唯因地址未定是以未能組織春間曾奉部令指定建設淮城復經高等廳派員查勘當已認定漕署迨報告省署齊省長以該署前已稱袁公祠此次改建分廳與舊案不無衝突未便更動因是清江紳士遂有請讓同仁當典之主張淮城紳士前省議會議員周虎臣等以該典不合於用爰於六月間呈請省署規劃舊有漕署爲廳址聲明借用該祠空屋二三十間即可敷用該縣之原具呈人阮師凝丁迺穀聞已表同情日前奉批云前據高等廳令呈分廳地址業已另行勘定據省署人云所謂另行勘定即係指勘定舊時考棚而言查舊時考棚房屋極其寛敞本敷分廳辦公之用祇因考棚暫駐第一混成旅團本部一時難以遷讓因是而清江紳士復有請讓同仁當典之動議惟又聞徐海兩屬及其他各縣主張設於淮城者實占多數因清江地居衝要稍有變動蹂躪堪虞不若淮城地居偏僻即使地方有事尚可以保守司法獨立之精神聞丁迺穀周虎臣近日復擬呈請省署規劃清署或指撥考棚以期高等分廳早日成立云 
[南京快信]  
　　新贛督陳光遠准今日（二十六）午後三時抵寗乃弟光逵昨率第十二師一團乘津浦車南下開抵浦口旅卽渡江入城晋謁李督詢問贛防事宜李督昨語旅寗贛代表云贛防佈置嚴密湘粤交界均有重兵駐紥除第六師開調來寗外贛防軍隊尚有三師 
　　李督近接請赦黨人之電多起均未發下京電凡缺省長省分將一律添設以李開侁錢能訓陸建章吕調元王芝祥沈金鑑趙理泰楊士琦黄羣吳炳湘梁善濟等爲有望 
　　參謀長師景雲原定二十四入京嗣因李督因事與商特延至昨日（二十五）十一時起程 
　　前軍署參謀長師景雲昨乘車北上軍警政商各界要人均聯袂歡送渡江上車以表敬意 
　　李督聘任壽祺（贛議會議長）胡伯午白堅武温佩珊充軍署顧問宋育德充顧問兼秘書譚毅充一等副官兼交際股主任 
　　贛中國銀行行長胡伯午有調蘇行長消息贛西鎭守使署參謀長黄典文贛南鎭守使署參謀長李鉞日前隨節送李督來寗今晨已乘輪回贛 
　　軍署參謀長何恩溥留贛辦理交代委一等參謀劉玉珂暫行代理 
　　李督昨出署答拜駐寗各國領事以敦睦誼江蘇全省烟酒公賣局長高增秩另有差委已由財部改委公府諮議彭淵恂接充昨已抵寗 
　　海電饒司令昨乘江貞艦赴滬 
　　省立各學校現已一律開學惟學生署假四籍者多未來省 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[宣戰後之國防與軍事機關]  
　　對德奥宣戰之後政府擬設立國防委員會辦理一切國防事宜已誌報端惟各部應行籌備之事甚多聞外交財政司法農商交通各部均擬於部內設立臨時調查機關辦理應行籌備之事宜其中如財政部須規定戰時出口商品名目禁止生金銀出口及規定戰時免釐免稅出口土貨名目等農商部則有保護戰時工商業調查戰時經濟狀况規定設施方針等交通部則有籌劃全國海軍運輸事宜及處置敵國在華之交通事業等聞此事决定今日提出閣議大致可望通過又聞政府陸續增設各地軍事機關甚多如長江上游警備總司令京畿一帶戒嚴總司令等皆是聞政府近復擬於長江下游亦設一總司令其一切組織權限皆照上游總司令之辦法現在四省剿匪督辦張敬堯極有希望又聞政府爲注重各省防務起見擬由直隷奉天山東江蘇浙江福建江西湖北八省選擇勁旅編成國防軍將來此項國防軍由督軍管轄抑另任司令統率尚未定議有謂政府設置長江下游總司令及京畿一帶戒嚴總司令等係以督軍位置有限藉此安置有功人員者其說亦似可靠因總司令之權限頗不亞於督軍也 
　　英文京報云設置軍區之計畫本倡自上年後因故未克果行茲聞某要人擬將滇督唐繼堯拉入圈內日來閣議府議均曾議及此事依討論之結果擬於滇黔桂三省設一軍區其軍區長擬以唐繼堯充之作爲唐君傾向中央之代價不識唐君能爲所動否也 
[臨時參議院問題將解决]  
　　關於召集臨時參議院問題前三日曾有消息謂此項命令一星期左右必可發表昨聞關於此問題决於今日（二十四）閣議再提出會議一次如各方面可無異議則即依預定日期今晚（二十四）當可發表惟現在尚未覆電者有粤桂滇黔湘五省而政府仍竭力從事疏通希望此五省尚有再來贊成之電或者湘省黔省皆可以妥協又昨日下午湯總長在內務部曾親書手條交民治司囑檢齊關於此案之要件以便當晚加以披閱爲明日閣議之準備又英文京報云臨時參議院之進行日來外間所傳厥有二說其一臨時參議院之組織數日內即將發表此謂已經决定者也其二因恢復舊國會之說漸盛素持臨時參議院之研究系因不欲恢復舊國會又恐臨時參議院不能有成將轉而取召集新國會說此謂尚未决定將有更變者也昨據確實消息關於臨時參議院之說西南六省至昨日爲止確未有一字之贊成政府意中以爲六省之中劉顯世較易疏通其次則爲陳炳焜故政府頗願兩人來一電報表示贊許即就此發表否則反對者有六省之多遽爾發表又恐惹出事來也然政府對於劉陳二督設法疏通已有多日亦尚未有成效現在之計欲將此事從速解决今日之國務會議即討論組織臨時參議院計畫有無更變西南各省如竟無電來如何辦法目前是否尚待西南之來電皆將於今日會議席上一一解决聞政府中人所言今日之國務會議將爲討論臨時參議院之最後一次預料今日下午閣議散後必有消息蓋前述之第一第二兩說皆於今日取决也又云臨時參議院本脫胎於前參政院之組織法故當編製之局者對於華僑專額一節依據地方主義本有躊躇不定之意茲聞現有華僑馮某（非馮自由）刻與政府當局極力運動擬先請增設專額然後再由其包辦選舉云云但馮向與交通系有密切關係故此事或可做到亦意中事也 
　　又據公府中某要人語人云方督軍團獨立之事未發以前河間在南京曾以組織參議院之主張密詢陸巡閱使之意見迄未得復未幾而各省獨立之局已成現在此項計畫惟兩廣雲南不甚謂然方在疏通之中解散國會乃督軍團意見此時如徇西南意見恢復國會殊有未妥如不改組織法而仍舊選舉召集則依然人數大多成績仍無把握將來或者一面以至短之期間開參議院一面趕速籌備新國會選舉庶雙方顧到特人數減少一節終當設法辦到至停止參議院計畫則府中無所聞當不確也云云 
[議員在粤籌備非常會議]  
　　在粤國會議員昨（十八）因來者已越百人特在廻龍社第一招待所開第一次談話大會各員均如期蒞臨下午一時開會談話移時衆以現在國勢阽危大局岌岌所有護法諸事早經認定積極進行現時觀察大勢所當急須進行者有兩大端（一）開設國會（二）組立政府遂卽提出此二端討論良久則以開設國會現確不容再緩且當先開非常會議藉資救濟查國會之開非常會議文明國已有先例法國此項成例尤多大可援引今爲急於應付時局起見惟有先開此會俟足法定人數然後再開正式會討論結果决定準於本星期六（本月二十五日）即開非常會議當由議長派定議員七員趕行起草條例各議員並即舉定代表分赴督軍省長海軍總長程璧光孫中山李烈鈞省議會六處通告一切并一面通電西南各省長官及天津上海等處表明開會日期及召集各議員刻日南下此問題旣解决遂討論組立政府衆均認爲必要惟以茲事體大須策萬全且其中種種進行辦法何者當急何者當緩尤應審愼周祥統籌全局固非倉卒間所能籌備者遂議决從詳討論準此數日內解决十九日國會議員開談話會吳議長景濂主席鄒魯報告昨日赴省長督軍處通知議開非常會議事省長督軍均表示贊同陳壽如報告赴省議會通知開非常會議事議决先設籌備非常國會事務處舉定陳壽如居正李茂之傅諧四君爲籌備員由籌備員陳壽如持函面商督軍省長省議會假省會議場爲開會地點主席宣布郭同君所擬電稿通電西南各省决議用國會非常會議名稱印信决定用衆議院之印應於組織大綱中添此一條 
　　各議員自通電决定開非常會議後即將各事從速籌備非常會議之大綱已提出表决又組織軍政府已舉定龔政王湘馬驤張伯烈王有蘭吕志伊吕復七人爲組織軍政府起草員聞於開非常會議日提出以速成一統之機關 
　　督軍署致省議會函云逕啓者頃接國會非常會議籌備處來緘以國會同人因時局危急商决依法國先例在粤開國會非常會議會議場所擬借貴省省議會之會議場所希轉商省議會從速見覆爲盼等語查議會事項原屬行政範圍應由省行政公署直接處理惟事關緊急未便坐視用特函商貴議會對於議場能否借用希卽見覆以便轉逹爲盼此請公安又國會非常會議籌備處致省議會函云敬啓者國會同人以時局危急商決依法國先例在粤開國會非常會議會議場所擬借貴會議場暫用除另函商明督軍省長外特此奉商希卽見覆爲盼此頌議祺 
[粤省最近出師之籌畫]  
　　陳督軍返省後各要人因欲剌探其此行與陸使商議各事情形紛紛請謁應接極忙昨日上午八句鐘汪精衛陳炯明朱執信偕同民黨各要人曁財政廳長田承斌等同在督軍府大開會議聞係籌畫粤省出師援湘問題决議採取急進主義所有各軍餉項悉照該軍原領薪餉支放母庸另籌接濟至出師之日應由籌餉局籌撥一百萬元以爲臨時軍費聞田廳長亦已贊成席間并談及陸使遲未返粤原因聞陸使實因桂軍援湘目前正在指揮一切斷難分身來粤蓋陸使以湘省爲桂粤出師門户湘失兩粤亦難以自存故對於粤桂援湘之議現須積極進行云云會議旣畢日已將午遂在軍署早膳而散頃聞陸使以第一師長陸裕光於湘省軍事向稱熟悉特擬委爲援湘總司令第一旅賁旅長爲副司令其餘行軍人員兵站部人員頃亦分别委任至出發軍隊聞係第一二團所轄步兵六營砲一營機關槍二連於十四五等日由龍州桂平各地繼續開動向湘邊進發但此項軍隊並非前鋒其第一責任係爲防守要隘 
桂省出兵援湘迭見前報昨聞當道軍署又接陸使來電云北軍已抵湘境桂軍爲策應决捷起見已將桂軍先鋒隊進駐湘省衡州 
粤省援湘計畫業經各要人籌商妥當聞陳炯明亦領一軍出發故連日來籌備出發事宜非常忙迫特派鍾景棠在長堤二馬路組織辦事所以便籌辦一切鍾氏現充公署顧問兼保商衛旅營帮統 
　　各省旅粤公民昨聞滇軍張師長定於本月二十日在韶誓師乃集合組織慶祝出師大會擬届時豫備專車多輛前往慶祝十九日公民等再派代表前往晋謁李軍長張師長詢及誓師日期是否二十日旅經師長道謝盛意並言在韶誓師日期或有再展因各手續尚未完備大約准在本星期內舉行但各界到慶祝出師籌備處掛號者甚多俟張師長示定日期再行佈告 
　　陸巡閱使致南方電云萬急長沙譚督軍雲南唐督軍廣州陳督軍貴陽劉督軍南寗譚督軍鑒固密湘督易人北方疑忌西南之心已揭露唇亡齒寒亟應力籌對待冀公鹽電擬飭駐粤滇軍就近開往援助組公致張代表蒸電亦囑轉電舜琴速撥張方軍隊向長沙附近集中鄙意均極表贊同即希冥賡舜琴兩督軍飛飭張方兩師長遵照即日開拔赴援幸勿延誤我輩仍一致極力聯合另籌正當解决諸公謂然希速進行爲盼榮廷銑（十六）印 
　　又陳炳混督軍昨有電云武鳴陸巡閱使鈞鑒雲南唐督軍長沙譚督軍貴陽劉督軍南甯譚督軍鑒固密幹老銑電敬悉當卽轉電張方兩師長查照並囑將該軍援湘出發日期逕電西南各省以壯士氣而慰人心仍一面由粤桂兩省分道編隊策應除粤省方面由焜妥籌進行外桂省方面應如何策畫請月波督軍妥籌示知爲盼炳焜叩號（十九）印 
[魯聞短簡（懷瑾）]  
魯省回籍之國會議員于洪起盛際光尹洪慶張瑞萱蕭承弼等日前搭車赴京領得補發之薪費現又紛紛回濟惟張瑞萱屬國民派原籍籌張縣爲盜匪出没之所日前該縣土匪架人勒贖大事猖獗省城各界忽傳有張某勾結毛匪希圖起事之謠軍署稽查孟繼皇等即據以報告張懷芝以此事關係重大斷不能以捕風捉影之詞遽入人罪乃派員詳細調查冀得眞相某廳書記官某聞此消息乃轉告張氏勸暫避他處張初以此種謠言毫無影響我問心無愧又何必避旋接粤電催促赴會乃與盛際光于洪起等數人於二十一日由津浦路到滬轉赴廣州就非常國會之任務矣 
新軍第一旅第二團解散後團長謝保軒逃往他處所有虧欠公欵計三萬餘元無法報銷司令何元章乃將實在情形報告督署張懷芝督軍謂謝保軒之變乃係我平時訓練不嚴駕馭無方之所致今事已至此謝之欠欵由我任之可也遂將三萬元鉅欵移於督軍個人名下代爲償還又當國會解散之日第一旅旅長尹錫五原與黨人有關係至是恐張督軍疑其有異志乃在商埠購置田宅示無他意並以欵項不足向督軍告貸張立以三千金與之說者謂張雖不事學問而其伉直情形有足多者 
　　政務廳長安茂寅自任職至今將近一載值魯省兵燹之後喘息未定間以督軍團之發難與復辟之鉅禍最近又有土匪之滋擾籌餉徵兵軍事旁午張懷芝名爲兼任省長其實省長事務彼固茫然且亦無暇及此故一年以來屬於民政範圍之一切事件皆安一人任之近聞張懷芝已特電中央請另簡省長自已專理軍事並保薦安茂寅有理繁治劇之才堪以繼任但不知中央能允准否耳 
　　對德奥宣戰後濟南方面除將德華銀行收歸中國銀行代理及接管德領署外所有德人之私有營業如圖連逹飯莊牛肉店德華醫院華豐義利兩洋行目前尚照常營業惟不日恐亦將收歇矣 
[湘省最近之消息]  
　　湖南譚兼督自得傅氏督湘令後即已預備交代茲以傅督來湘日期迄未確定刻下湘事重要亟待主持因特電致傅氏促其早日南下又聞譚兼督已决計辭省長職俟傅氏來湘即行發表又據政界某要人傅述譚氏業已數次電辭並請即以傅氏兼任省長 
　　傅督之前部陶忠洵中將（前任湖南第三師師長）現奉傅督使命先行來湘與譚兼督接洽一切譚已派委第二旅旅長朱澤黄任招待員又聞隨同傅氏來湘者爲王隆中危道豐莫翌周高連臣石仰溪石旭東曲承先唐才質舒和鈞吳閣臣等多人其中除曲吳兩君外餘均湘籍又據隨陶來湘之某君言傅督曾與熊秉三氏商議湘事熊氏主張取調濟政策 
　　駐保定陸軍第二十師此次奉令南來並非全部移動其計畫係將駐紥奉天錦州之步兵七十八團及駐保之步兵七十七團並師司令部調往岳陽與原駐岳陽之步兵七十九八十兩團合併籌防餘如騎兵第二十團礟兵第二十團曁輜重營等暫時均不移動然以此與吳光新駐岳時之兵力相較已幾加多一倍矣 
　　督軍署昨日湖北第一師師長石星川來電謂現奉督軍命令調軍駐紥新隄以重江防刻已於篠日派第一旅朱旅長兆熊率軍赴新至城陵磯以上仍歸吳范兩軍駐紥云云說者謂王督此舉必係奉有中央命令或因范軍尚未到岳而吳軍已將入川岳防空虛恐又發生變故也 
　　零陵鎭守使望雲亭已於前日到省現寓督軍署據聞望君此來係由零陵坐民船到衡船上並未懸掛旗幟行蹤秘密人多不知經衡陽道尹偵悉始得一晤隨帶書箱甚多并携帶家眷同行與衡陽道尹握别時尚有回永再會之語聞望氏此行係因督軍以某項軍事會議召其來省故湘西鎭守副使周則范司令官卿衡等亦聯袂偕來又聞望氏經過某項軍事會議卽須北上 
[宣戰後之鄂省雜聞]  
　　歐戰發生之初吾國嚴守中立英國停泊漢口之淺水砲艦三艘法砲艦一艘因不及開駛出口卽在漢遵照公法卸去武裝所有艦員水兵均遣回國僅剩該艦泊在租界江岸現因中國對德奥宣戰與協約各國已取一致行動停泊各口解除武裝之外艦槪許回復武裝該英法砲艦遂復舊狀但英艦停泊三年應先修理方能作用聞已奉英國遠東艦隊司令命將在漢三艦尅日開往上海駛入英商某船廠油漆裝修竣事士兵補充足額然後開往大西洋面保護歐亞交通之航路云 
　　漢口德租界絶交後由我接管改設特别區臨時管理局原爲暫時性質茲旣宣戰情勢變遷經內部呈准 
 
 

Page 7

 
 
與天津特别區同改爲市政管理局仍以漢口警廳長周際雲兼充局長現周廳長遵令改組內部員司均仍其舊僅職名稍有變更業經呈報省部查核但聞漢口各界工部局董以宣戰後德人未經嚴重取締仍得自由繼續居留恐其暗中有破壞商務之行動深爲不滿特向交涉員要求須於市政管理局延聘協約國人爲顧問及設置西探以資偵查聞吳交涉員與周廳長商榷以設顧問爲部章所規定置西探則尚未有此章程現已陳請省長核示又聞荷領事亦要求參預管理局事未知當道如何措置也 
　　外國語學專校德敎員格拉塞刻已經當道准許繼續聘用並得在武昌居住聞格氏於前清光緒間由張文襄延聘來鄂本爲德之續備軍人其始充陸軍特别小學堂馬術及算學敎員並兼敎練新軍馬術繼充方言學堂德文班主敎入民國後歷任文武各校敎務近年始棄武專文於外國語校外尚兼有中華大學高等師範高等商業三校功課當絶交時格氏已準備離鄂經各校長婉商乃照常敎授未稍間斷茲當道以格已年老應在脫除軍籍之列伊在鄂學界之勞績亦不可没允宜格外優待特許繼續聘用並電汴省長飭鷄公山警署妥爲保護因格現在該山避署未歸也惟格以中德旣經宣戰已立於敵人地位雙方善感已失殊不願再執敎鞭業已致函王兼省長及各校長申請辭職擬移居京師使館區域聞王已命敎育科慰留勸其仍居鄂中 
[湖北之軍政譚]  
　　吳光新查辦川事原爲以武力對待西南起見現中央已加派第二十師長范國璋隨同入川所有應需軍品亦籌備完全起程在即二十二日漢口鎭守使各官特設筵恭餞吳范二氏王子春督軍亦渡江作陪藉便會商軍事大約一兩日內必須起行或云爲軍餉未足故尚須先赴京一行再行入川新任湘督傅清節聞有於二十三日起程來鄂赴湘之信隨帶駐紥馬廠之第八師同行湘軍前之歡迎傅氏並非全部同意茲聞粤桂已派兵援助並以大批軍械子彈接濟湘軍之說情勢難保不無變化故傅氏果能安然入湘否尚未可知之 
　　湖北第三混成旅已移防岳州第二師四旅則派爲入川軍後援省防團業已調出塡紥新蒲故省垣兵力不免稍形單薄昨王督軍特將出防黄州德安一帶之第二混成旅調回兩營步兵駐紥省垣黄土坡前右旗營房聞其餘團營亦將陸續調省也 
　　鄂省當南北要衝現值對外宣戰之際內訌亦尚未息王子春擬即辭去省長專任軍務保薦現署政務廳長何佩鎔升任日前張副官長晉京謁段內閣聞曾代逹斯意惟段頗注意於吕調元故不以王自保爲然而簡任省長之議遂又寖息現留鄂第二師長王金境以王督政務紛繁需人佐理勸王增設軍務會辦一職以爲拒絶另簡省長地步聞王督已面許第不識中央認爲有添設之必要否也 
[新贛督之反對與歡迎]  
　　李純已赴江蘇新任當明令初下時原有新督陳光遠即日來贛直接交替之耗繼則京電傳來謂陳氏一時不來乃有贛北鎭守使吳金彪暫行護理之命而陳氏來電准二十日由京起節今又接陳電須至二十六號始能率領十二師全隊南下履任計其行期已四易矣 
　　贛人自得李純調蘇消息後對於繼任者不知爲何如人物羣情不免惴惴迨陳光遠督贛命令發表人民以平日未有若何感情故亦未有表示茲聞陳氏有率領重兵南下說地方上人不免懷疑遂有以紳商學界名義電京反對之事其文如下北京大總統段總理鑒督軍一職全省禍福所關江西自李純督治五載四境安然黔黎樂化奉令調蘇攀轅乏術某等如失怙之嬰所盼望繼任得人耳茲奉令特任陳光遠爲江西督軍羣情殊爲惶惑緣陳氏久駐北洋東南民情素形隔閡且洪憲復辟兩次帝制均處嫌疑現值西南各省久蓄圖贛之謀若陳果來是與人以口實必致抗議興兵糜爛贛局凋敝餘生其何以堪伏念現任護督吳金彪幹逹慈仁資深望重鎭潯數載有口皆碑父老子弟夙無間言將校部曲悉其舊屬以之督贛最爲合宜倘蒙博採輿論將見轉禍爲福化干戈爲揖讓彌兵患於無形安危之機一髮千鈞望速圖之不勝迫切待命之至南昌紳商學界公叩 
　　惟據另一訪函云新任贛督陳光遠自被命爲江西督軍後贛省議會曁商會均有電去歡迎陳亦來電答謝當時並未有反對者近復電告起程日期（二十五）贛省紳商各界刻正預備歡迎手續乃外間忽傳有贛人反對陳督之電到京各報亦未將原電登載此誠疑問昨某處忽發現反對陳督電稿一紙下註南昌紳商學界名義此稿是否已發抑爲未發尚不得而知矣所謂紳商學界人數甚衆無從周諮博訪以證明其事實或者紳商學界有一部份人對於陳督不表同情耶抑有人託而爲之耶則亦不得而知之矣 
[九江處置德僑問題]  
　　政府自將對德奥宣戰通告發表後潯軍政兩界對於德僑頗爲注意大抵德人僑居廬山牯嶺避暑者約有百人均操和平事業者其在潯關充驗票員巴爾亦經辭職惟旣在宣戰期內自應嚴行監視昨日潯陽道尹公署會議處置德僑問題列席者爲潯陽吳道尹九江關景監督宋參謀長汪知事韓警察廳長僉謂没收德人財產各項手續雖稱繁雜然於絶交時早經調查就緒故辦理尚易惟廬山距城四十里德僑旣如此其多而巡警不過二三十名監視難周若另派軍警未免多需費用除由汪知事韓警察廳長先與德僑接洽外並請省署將德僑移往他處以免多費周折旅又電請省長交涉員轉電國務院請示辦法據政界言駐潯德僑大約將來移居漢口與駐漢德僑同受監視 
[蕪湖快信]  
　　長江上游總司令吳光新氏刻由漢口偕參謀李應生副官孫海明曁護兵一排乘江華輪於二十四日上午八時下駛過蕪聞吳氏因京漢路線爲水所阻特由津浦路入京 
　　當塗定武軍稽查孔介臣前日由當來蕪據云該路定武軍已奉倪督軍訓令改編安武軍統領馬營務各營長官均已薙髮 
　　天津開辦平糶擬在蘇皖採辦米糧二萬石係由直隸省長頒給護照交商公興孚前往採辦聞在蘇已購一千九百包運津尚有一萬八千一百包在皖購足倪省長已行財政廳轉飭各釐局及查驗補抽局如遇此項米糧稅釐減半徵收 
　　已故之安武軍副司令倪毓棻靈柩准月杪由蚌搬運回籍安葬現經倪丹忱通飭經過各縣届時保護 
　　皖垣消息安徽中國銀行前因軍事墊解各欵共六十餘萬元昨由該行劉經理向財廳催還藉以週轉 
[杭州快信]  
　　國務院昨又致長電一通來浙慰留齊省長令以國事爲前提勿萌退志語極懇擊 
　　前日夜間八鐘時天降霪雨西湖上天竺山洪暴發冲坍石橋兩座墓舍田廬湮没無算各權基停柩亦隨波漂流水勢湍急直向靈隱茅家埠一帶而下查勘損失不下二萬餘金駐該處警察分棚前冲開横溝一道幸未傷斃人口至十鐘水始漸退 
　　前混成旅一營某連連長夏崇新犯有黨案嫌疑昨在城站被逮由憲兵司令部轉解督署訊辦 
　　軍學補習所學員汪少初不知因何案牽涉經軍法課逮訊供詞甚秘無從探悉 
　　兼嘉湖戒嚴正司令官第一師童師長以所屬防務現已布置周妥仍移駐省城梅東高橋大營 
　　各縣統捐局長如蕭山唐永錫嘉善李士傑閘口王邁裳嚴東關黄又望嘉興吳振璜俱因比較奇絀有短至四成以上者昨奉財政廳長分飭各記大過一二次以示懲儆 
　　委任統捐人員前經財政廳詳准省長不必限定本省候補資格乍平統捐李局長因巡船被刦遺失聯票奉令撤差昨已改委安徽人汪源澄接充胡運司委李桂林爲本署衛隊隊官李鍾秀爲錢清場鹽警長林之蓀爲蘆瀝場鹽警長 
地方通信 
[蘇州]  
　　官產處委員來蘇蘇省官產處總稽查委員江蘇任用縣知事姚繩武奉命調查各屬官產事宜於前日由寗來蘇當即會晤吳縣孫知事吳錫江官產事務所坐辦員趙澂即將該三縣官產尚未售賣及已賣未妥各處並已經收存官產欵項逐一清查姚又囑趙迅將已收存之欵刻日解送省處現調查事畢已於今日（二十五號）啓程赴常熟矣 
　　省立二女師範添設補習班省立第二女子師範學校校長楊君擬于附學小學中添設年長失學女子補習科一班前於造送民國六年度預算册內聲明緣由請予原定經費三萬六千二百四十二元外增加常年經費每年一千二百元旅爲省公署核減僅准每年增加洋二百元在預算册內改列該校經費每年共支三萬六千四百四十二元一面指令該校遵照楊校長以預算經費旣經删減則不能添開級次籌商至再遂議定變通辦法將原有國民科單級改編當即議定簡章（大略專爲年長失學女子補修生活必需之智識技能並以涵養治家處世之德性爲主旨暫定學額四十名十五歲以上二十五歲以下修學程度以國民科爲限）發表後報名應考者頗衆一俟考畢即行定期開課 
[松江]  
　　匿稅科罰法本邑定章凡業户置產須向官中處買用官契即由官中將得業之户報縣存查自報縣後六個月內該業户須到縣投稅如逾限三月尚未投稅即將產業没歸官有現據縣署調查此項未稅之户已有數十餘起照章均應没收原產現縣署擬照稅額三倍處則免其没收以示寛容已令東西兩櫃自本月十二日起遵照辦理現在聞風在期前投稅者已有數起云 
　　梟匪擾境續詳梟首管大肚子著匪莫阿照孔老鬍子等自在小崑山與水警第二分署長沈子祥所部接戰後隔昨此間水警第一專署一等巡官徐貴仁卽奉專署長沈葆義命令督帶師船七艘前往協剿陸警署領袖警佐那鶴年亦派檢查員王福祥率領警卒兩名隨同徐巡官前往小崑山泖口北干山塘橋一帶偵視匪蹤並因匪黨人多恐其恃衆逼近城廂卽於當晚傳集本城一二三四區巡官面授方略分途戒備第一區巡官尹子蓮率長警十名荷槍實彈至北外牲生橋守望防其自佘山泗涇方面竄來其南來最近之秀野橋以北水道則令第二區巡官馬文濤至白龍潭第三區巡官徐惠霖至秀野橋各帶長警十名武裝守望第四區巡官楊根龍亦率武裝長警十名守望東外華陽橋防其自盤龍港南竄是晚四區巡官均澈夜守候直至天明始撤防回城現那警佐所派偵視匪蹤之王檢查員已於昨晚回城復命據稱小崑山北干山一帶已不聞槍聲泖口塘橋等處亦無匪徒蹤跡管匪似已率領羽黨向嘉定縣屬之唯亭鎭竄去第二分署長沈子祥亦已駕淺水兵輪率所部師船向唯亭方向跟蹤追剿被匪彈傷腹部之三等巡官黄某則已傷重隕命奉命協剿之徐貴仁巡官亦於今日（二十五）率警回松警署得報後知匪已遠離本境故自今日起已不復戒備矣 
[鎭江]  
　　軍艦調寗停泊鎭江之肇和應瑞軍艦二艘接奉電令着卽開往南京該艦即於日昨午後三時由鎭啓輪前往 
　　查勘水勢齊省長因近日秋汛甚大江北運河水勢汹湧昨特委令瓜洲工程提調姚崇義會同江都高郵兩縣知事前往沿河堤閘等處查勘水勢並驗收運河上游工程姚君即於日昨偕同周郭二知事前往矣 
　　没收躉船自中央發表對德奥宣戰令後旅鎭敵國僑民已由外交部電駐鎭楊師長周交涉員頒發處置條規茲聞據調查員報告此間德商產業祗有美最時躉船一隻自應没收因於二十五號上午十時會派水陸總巡周少堂曁沈警佐等同至風神廟馬頭該躉船檢查所有物件一律封存實行看守 
　　稅長蒞差新委丹徒縣貨物稅所長趙國琛業於日昨蒞鎭視事隨帶司員扦手不下八九十人已將總所外卡各項職役撤換一空所有從前舊人悉被淘汰程前所長交代後業於今午乘車回寗矣 
[揚州]  
　　更換公賣局長第六區菸酒公賣局長袁薪之任事年餘刻因他就辭准總局另委陳述猶來揚繼任陳寓新勝街壽山旅館昨（二十四）已到局接事擬覓適中房屋將該局遷移 
　　呈請監焚烟土縣公署自本年四月起六月底止拿獲烟犯時起出之烟土及燈盤鎗膏灰泡等件爲數甚夥周知事特飭雇員除罰金另計外將以上膏土各項列表呈報省署聽候派員監督焚燬 
　　知事尚未返揚江都縣知事周芷貞奉淮揚鎭守使函請赴浦會審該處拿獲眞武廟連刦案匪首杜小成子等數名一節周知事本擬會審後即行回揚茲悉周君順道晋賀新任淮揚道尹履新稍有躭延約一星期方可返揚 
[杭州]  
　　縣司法公署之分等浙省縣司法公署前有提前成立消息茲悉高等審檢廳參照審檢所辦法將各縣司法公署釐分五等以嘉興吳興紹興三縣爲甲等海寗等十一縣爲乙等奉化等五縣爲丙等餘杭等二十二縣爲丁等富陽等三十縣爲戊等除甲等三縣因積案太多提前設置以便清理外餘須俟財力擴充再行次第成立 
[安慶]  
　　風雨爲災皖省近來秋水陡漲所有濱江一帶低窪小圩多被淹没現在水勢平廣濟圩僅離丈餘鄉民甚以爲憂懷寗縣朱知事已派委四處踏勘并飭圩董加意保護惟日前西北風大作兩晝夜不息晚稻不免受損聞鄉民已紛紛赴縣禀報災情請委察勘矣 
　　石門湖禁止夜行船懷寗縣朱知事以日前石門湖夜行船裝載米車米客過多以致遇風覆没淹斃七十餘人昨會同水上警察廳出示禁止夜行船并取締搭客人數不准多載以免危險 
[九江]  
　　潯關加稅案完全取消潯關加稅一案經贛省各商會再三呼籲並得前贛督李純力爭始得完全逹到取消目的昨日九江關景監督已將部令函知九江商會其文云逕啓者本年八月十五日奉財政部第一千三百五十八號訓令內開據九江總商會等呈稱民船免料完鈔加征貨稅奉令暫從緩議一案未獲完全取消商會等惕於再行提議謹陳明加徵貨稅不能維持民船生計理由准予仍循常關舊例辦理新案完全取消等情合亟令行該關監督遵照舊例辦理可也此令等因奉此相應函逹貴總商會請煩查照轉致各商會知照此致九江總商會 
[南昌]  
　　軍警廣續戒嚴贛省吳護督接篆後次早即送李督軍至潯昨已返省以現在戒嚴期內恐有不法之人混跡省垣難免不滋生事端特令飭戒嚴司令第三混成旅黄旅長警務處長會商加派軍警嚴察偵查黄旅長已於二十一號遵令布告賡續戒嚴閣處長亦於是日通令五區十分署夜班加崗以資防守 
[武昌]  
　　道尹出巡灾區本年伏汛水勢浩大湖北沿江河各縣堤垸多被冲塌人民流離失所者隨地皆有即武漢夏三埠被水之民亦不可計數茲幸立秋以後日起乾燥之北風水勢退落甚速現據江漢關量水表報告已落五尺餘寸武漢沿江岸被淹之地皆已退出各屬堤垸之瀕於危險者亦幸獲保全但水雖退落禾稼則盡蕩然災民嗷嗷待哺實堪憐憫王兼省長以江漢襄陽荆宜三道二尹實爲閑散之官特令一律代省長出巡各縣查勘災情其已潰之堤速籌修復未潰者亟圖補苴並將被灾輕重情形迅速電呈以憑酌辦振撫刻三道尹已先後報告遵令出巡矣 
　　省議會召集常會自國會解散後各省議會咸有同歸消滅之悲觀除西南數省外皆寂寂無生氣故鄂議會對於臨時會之召集常會之續開概形停頓雖尚有少數議員駐會不過順時勢之所趨浮沉於不生不滅之間而已乃昨聞該會忽准省署咨文內開准內務部來電各省議會常會期届亟應依法召集以九月一日爲開會之期云云該會副議長屈佩蘭准咨隨即召集在會議員開茶話會議定通電各縣知事催請在藉議員來省聞現住會內者雖只二十餘人而散在武漢者尚有三十餘人届時遠處議員縱不能趕至亦能滿足法數惟議長問題各派意見未知能否消融耳 
雜評一 
[戰時之經濟調查（一子）]  
　　非常事變無國蔑有猝然遇之則財政上之支配將如何此固行政部之責也各國戰時之經濟成績咸推英克利米亞一戰爲最佳其時英國當財政之衝者爲格蘭斯頓氏對於戰時之籌措與布置一循順序而行大敵當前舉動尚能不乖於經濟此世人所以稱之也然進而攷其事業則亦非臨時倉猝之功而在平日之措施有方也英於歡洲大陸戰事方酣之際乘機崛起勸導其工商改革其關稅內地稅整理其財務行政種種根本治法皆能見諸實施發揮無餘藴而其着手之第一方法即在調查國內之經濟狀况因勢而利導之以故財政上得收自由屈伸之妙用臨時亦得不亂其舉動此格氏戰時成績之所由來也 
　　我國戰時之財政當局把握何如哉至戰時而始着意於經濟調查成效又得何如哉抑吾聞格氏對於戰時財政尚有斯密亞丹德義論之一主張爲利國福民最要之前提我當局亦知注意於此乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（十二）]  
　　美國艦隊之活動大陸報云美國亞洲艦隊之旗艦白洛克林號於二十五日午後抵滬新任艦隊司令賴特氏乘此艦而來在滬約盤桓一星期然後乘旗艦北上赴京公幹巡艦加夫斯登號原定先抵上海嗣因颶風發作裝兵運送艦未克依期駛到故須遲至二十六日晚間始可運兵到滬俟其到後前被拘留之砲艦即須駛赴原駐各地美總領事薩門斯除於二十六日晨赴旗艦拜會新任司令外并擬於日內設筵接風云 
　　遷移敵僑之緩期　小南門外圖書公司舊址敵僑收容所本擬即日遷至石暉港南洋中學內茲因該校房屋連日經沈知事派員督匠修葺及佈置一切尚未竣事故須緩至二十八號（卽明日）方可實行遷徙 
　　檢查奥人之困難交涉公署內附設之臨時檢查所此次辦理旅滬奥僑檢查手續頗多困難雖旅滬奥僑男女大小祇有百餘人而自政府對奥宣戰後其爲生計關係入籍他國者已不乏人故該所現擬俟奥僑報名註册完竣後再行復查以昭愼重 
　　敵僑游歷之調查駐滬薩交涉員以杭州莫干山素爲外人游歷歇夏之所恐有德奥人民於宣戰之前前往游歷亟應調查以便收容故昨特電請浙當道就近調查有無由滬前往之德奥僑民即盼見復俾便照章辦理 
　　同濟開學之佈置同濟德文醫工學校自政府對德絶交後即經　官會同法領派員前往收管嗣由全體學生禀准暫移吳淞照舊上課並公禀敎育部請求維持當經部長查得該校學生中途輟學未免可惜是以特派僉事陶其到寗與齊省長會商暑假後繼續開學等事齊省長卽加委公署敎育科長盧殿虎偕同來申會商沈知事派員同往吳淞實地調查並分别佈置開學事宜所有一切手續現均妥貼定期開校中德敎員亦皆繼續延聘故盧科長昨已乘滬寗火車返寗銷差陶君亦即乘輪北上 
[改良內河行輪章程之籌備]  
　　駐滬薩交涉員昨奉外交部訓令內開案准交通部咨商前准江蘇省議會議員朱百通朱德恒等提議內河小輪爲害圩堤應按章規定取締並擬照章定水誌提歲修經費各案并將酌提歲修圩岸經費一節咨商到部請爲轉商駐京公使團提議等因當經本部照商駐京領銜公使和貝使去後茲准復稱准駐京各國公使囑爲聲明如中國政府以改良行駛內河章程爲必要外交團亦滿意籌商惟因中外所結各項條約之關係外交團未覩此種詳細辦法何如自不能允認中國政府現在提出之主意應請按照所指示之意見將年訂草章程先送外交團查照等因查此案據領銜公使和貝使稱各國公使願爲籌商惟因未知詳細辦法未能遽爲允認除咨復交通部應將此項內河行輪酌提歲修堤岸經費章程從速訂就或咨請江蘇省長轉行所司就地方情形擬訂章程咨送過部再爲照會駐京各國公使請其同意外合行令仰該員查照轉行所屬將此項章程詳細擬訂送部以憑彚核 
[輔助米業會成立]  
　　本埠南北市各米商以滬上人品複雜所放賬欵偶一不愼必致血本落空通市計算歷年被欠爲數甚鉅若不設法維持殊與商業前途多所妨碍故由米商唐仲箎王耕畬劉莘田施蓉卿沈葆生等二十人發起輔助米業會在英租界博物院路十四號門牌組織事務所聘定商界素有經驗之洋員理維（譯音）主持一切於前日邀請贊成簽字之同業祥興公盛德盛萬利寶盛豐泰叙大等四百七十三家假滬北總商會嘉穀堂開成立大會到者三百數十人午後三時振鈴開會先由經理洋員理維報告開會宗旨略謂諸公委任鄙人爲經理鄙人當將諸公放棄之權利設法爭回共謀進步今贊成簽字者已有四百七十三户之多此後逐漸加入之家必尚不少將來本會之發逹定可預卜云云次由嘉穀堂董事兼正會長奚慶虞報告本會現已聘定某某兩律師爲法律顧問所有認繳月費之會員與人涉訟即由所聘律師出庭辯護不必再費絲毫惟各會員所認之月捐爲數甚微故由公衆擬定追到賬洋在六十元以內者提出三成百元以內者提出二成半百元以外者提出兩成歸經理人開支一切經費鄙人對於此節深表同情云云又次由嘉穀堂董事兼副會長黄愼康起言頃問理維君等發表之意見鄙人極爲贊成末由唐仲箎起言今日開會與諸君討論諸君如有不滿意之處儘可發言期臻完善衆皆贊成遂振鈴散會 
[英文敎授研究會大會紀要]  
　　江蘇省敎育會附設之英文敎授研究會於本月二十五日下午三時開常年大會由會長葉尚之君報告該會去年研究各英文敎科書情形并指定平海瀾沈問梅周由厪三君將研究結果逐條覆核交由到會會員共同討論通過次由張叔良君提議此項研究結果應通告各該敎科書之出版書坊並由顧天放君提議前項結果應一併通告會員次由張叔良顧天放兩君提議由會長請會中敎授英文年數較多而確有心得之會員以其敎授英文之意見撰成短篇文字遍發本省各英文敎員一方面徵求討論一方面作爲輔導並議定辦法三條議皆通過議畢選舉職員舉定國立南京高等師範學校英文敎員周越然君爲正會長大同學院院長胡敦復君爲副會長英語週刋主任張叔良君爲書記兼會計西區高等小學校校長顧天放君爲幹事胡敦復君以事力辭副會長之幟由會員再三挽　無效遂改選南洋中學校英文敎員葉尚之君爲副會長及閉會已七句鐘矣 
[剌趙案嚴究誣攀再誌]  
貪賞誣指李東郊孫權五爲謀剌趙禪案正兇之眼線武學海蔡谷勳兩人經稽查員由法公廨帶同軍署後盧護軍使大爲震怒除將原辦是案之稽查員嚴加斥責外並諭令軍法鄧課長將武蔡兩人隔别嚴禁推求誣指眞相從嚴懲治茲經鄧課長檢閱蔡之供詞謂前在第四師某團某營充當兵士後因事被裁卽投入民黨辦事所有鄭鎭守使送夫人登輪在招商局碼頭被人抛擲炸彈一案我亦有份此次剌趙案由何人起意何人動手何日前往言之綦詳是以原辦之稽查員等信以爲眞禀奉盧護軍使備文解送法廨指證幸中西讞員不爲其欺事遂敗露現鄧課長以該線人對於李孫二人之案業已證明誣指而供詞中之其他各節自應澈究刻正預備嚴鞫云 
[探報帮匪蹤跡之偵察]  
　　本埠水陸警察昨日均奉上級機關密令以據探報此次騷擾浙屬天凝莊帮匪係分土客二帮共有槍支七八十桿土帮匪首爲莫河照張六客帮匪首爲穆善初張滿阮本康及小老大郭守昌石小秃子姜老窩子李屎壳子沈倫尚（即沈子滿子）等現因在小崑山拒捕後子彈缺乏多有潛赴上海私購軍火或藉此避戰者應飭一體嚴密偵緝以杜奸謀而免漏網云云 
[婦女指認盜匪之不足信]  
　　英租界四馬路西段平望街平安里方王氏（卽方老大）家於本月七號夜被盜持械刦去值洋四千元之金珠飾物後經事主報由老閘捕房緝獲形跡可疑之陳樹明（即陳阿二）拘解公共公堂訊供不認押候查明再核在案前日由捕將陳解廨復訊先由中西探上堂禀明拘獲後調查情形繼據原告方王氏投案證明是晚九句餘鐘有一面有刀疤之盜首先闖入被告等亦相繼入室登樓我目覩被告一手執鎗對我心坎作欲擊狀嚇禁聲張餘匪即將我手指上所戴之鑽戒二只攫去云云又據見證女子金媛上堂證明目覩被告在場搶刦質之被告陳樹明供稱向在法租界放印子錢度日從無犯法行爲實被誤指求察俞襄讞商之美領羅君以原告所控證據不足遂判將案註銷被告斥釋 
[三誌滿庭坊三益樓上之怪劇]  
　　英租界廣東路滿庭坊三益樓天津鍋貼店於本月五號夜有山東人某甲至樓上吃點心被人持刀將咽喉戳傷奄奄垂斃當由值堂人張三告知經理人單晋卿報告老閘捕房派探將甲車送仁濟醫院醫治後捕頭以事關暗殺飭將該樓經理單晉卿與夥張三帶入捕房詰問各情已誌前報茲悉某甲之傷自經中西醫生竭力療治後已略有起色雖尚不能言語其性命似可保全日前外間傳說甲已因傷身死由廨騐殮云云實非眞相 
[海關施監督作古續誌]  
　　江海關監督施炳燮君號理卿因病逝世業誌昨報茲悉施君病殁之前二日已半身不遂延至二十五日二時許氣絶繼任者究爲何人尚未發表據聞丁士源最有希望未到任前或卽就近委薩交涉員代理至施君大殮之期已定今晨（二十七日）已時入殮家族方面業已議由施君之姪作霖兼祧繼承現已成服云 
[記烟酒聯合會之星期常會]  
　　中國烟酒聯合會昨日因值星期例開常會首由主席陳良玉報告接西菸帮來函因陜西新增三成捐稅實難擔負不得已止運請設法維持公决改良之目的未建加稅之計盡又生病商日甚萬難擔任急宜轉逹駐京代表竭力挽回以維商困次報告接江西菸酒第五區銅鼓分棧經理王際鍾函詳叙公賣弊病及條陳改良辦法公决以個人言個人事深切著明應將此函提交文牘部起財部文稿時採擇錄叙次提議福建日商組織禮和製造酒廠抵制捐稅案公决照此情形利權盡失上下交困急宜上書政府請求省察以資挽救母使滋蔓難圖次裘如邦提議趁此總統繼位國會成立宜聯合一致請求迅予改良菸酒稅則公决目前先上書財部催請核辦議至此已鐘鳴五下搖鈴散會 
[勸戒敎育人員之賭博]  
　　上海道縣兩公署奉江蘇省長公署第三六七七號訓令云案據沛縣縣立第一高等小學校校長張宗昭呈稱學生受人挑撥罷課肆閙請予派員查辦前來卽經令據該縣知事查復滋事情形分别擬具處分並經指令照辦在案查此案據該校長原呈有敎員胡樾喬等酷好麻雀校長責勸太刻積成惡感預料署假後不得連任挑撥學生封家燦等肆意滋閙等語而該知事呈復文內亦謂敎員胡樾喬等挾嫌贊助學生釀成罷課出校風潮當以該校學生驕縱已極固該校長管理廢弛有以致之而該敎員胡樾喬等平時不知自愛敗壞風紀實爲敎育之害自應撤換校長斥退敎員開除滋事學生以示懲儆經於指令內剴切訓示責成新任校長督率該校新敎員銳意整頓爭自濯磨養成良好之校風免爲社會所詬病並令該知事隨時告誡該縣辦理敎育人員母染惡習自絶生機惟思此項賭博嗜好敎育界之不幸沾染者或不止沛縣一校敎員在沾染嗜好之敎育人員苟一返諸良知無不引爲內疚祇以俗尚波靡投身敎育事業又極沉靜枯槁苦無自遣之法遂忘同化之非不知敎育之功用在能轉移惡習而不惡習所轉移以今日吾國社會之惡習合全國敎育界矢奮鬭之决心猶懼不能收效於萬一若並奮鬭之力而亦消失甘心爲惡習所征服國家亦何苦糜費而辦敎育此猶就其大者遠者言之各該敎育人員如其服務學校則爲一學校學生之表率如其服務地方敎育行政則爲一地方學校所注視以學校人員而不免於嗜好則何以臨學生以地方敎育行政人員而不免於嗜好則何以處地方學校語云言敎者訟又云表不正者影必邪各該敎育人員以不能自克之故乃至施敎末由相率效尤寖成風氣試一按各該敎育人員平時之所設施何嘗不耗費心力徒以細行不謹遂至大本攸虧其造就人才之功不敵其敗壞青年之罪興言及此爲之痛心不寗惟是社會之恒性寛於自責而嚴於責人敎育事業又社會責望最切之事業在沾染嗜好之敎育人員初亦未敢肆行無忌友朋之密約家室之俱樂墮行固在冥冥耳而以行爲不愼之故鼓鐘聲聞寖假而損及名譽矣寖假而危及職業矣以如許之學術經騐不惜舉以爲嗜好之殉其意何居夫敎育事業至爲高尚初未嘗味淡而聲希也亦旣以味淡聲希視敎育則何如託足於敎育以外反復推勘可以斷知沾染賭博嗜好之敎育人員無以對社會無以對學校舉學生且無以對自身也蘇省敎育夙負盛譽艱苦卓絶之士不絶於大江南北卽有少數沾染嗜好者本省長亦翼其自知懺悔不願指實其人追及旣往自經此次訓令以後凡我敎育人士各宜淬厲精神共圖進取其或紀綱已墮固應亟籌補過之方即使風敎素良不妨藉爲預防之計縣知事辦學考成條例本有學風優劣一條嗣後核定各該縣知事辦學考成即當注意斯點省立學校爲各縣學校所取法尤當修明風紀樹之楷模須知敎育人員之精神少一分浪費即敎育事業之精神多一分振興若猶於本省長嘵音瘄口之言漫不措意是其人自絶於敎育本省長亦不得不從而絶之除令行省立學校校長外爲特訓令該道尹知事轉行所屬一體遵照仍將此意召集全縣敎育行政人員詳加引伸一面布告境內俾資傳播蘇省敎育之興利實賴之此令 
[各學校之秋季始業]  
　　梅溪學校城內蓬萊路梅溪學校於上月創設營業所發售書籍文具美術手工用品並家用雜物衛生等品以提創國貨取價特廉故營業頗形發逹該校校長徐君芑洲鑒於商業一門爲近今不可少之科目擬於正課外每期添授並令學生在營業所實行練習現定明日（二十八日）開課該校以國文算學英文並重歷年成績優美聞上届高等科三年生畢業後除將舊生依次遞升補入後各級尚有餘額現方招考揷政新生聞報名者頗形擁擠故擬添班敎授云 
　　義務小學中華公義會各董事籌設貧民義務小學俾一般寒素之家有子弟者得以入校肄業現已部署完竣由學藝部主任陶漢塵延聘王維新擔任敎務定期九月一號開學並請新民學校校長朱文華振新學校校長徐惠施擔任體操圖畫樂歌等課均盡義務不取薪水 
　　粤僑學校北四川路粤僑中華學校昨日舉行開學禮校長敎員皆有演說學生四十餘人聞本學期擴充學額添聘敎員男女學生尚有餘額可補 
　　養性女校派克路養性女學校今届擴充敎室添收中學生並續招本附科高等初等男女新生入學者頗形踴躍昨日舉行秋季始業式來賓約三百餘人午後一時開會由校長謝强公主席入座後首由全體學生唱校歌次經理周學孟女士宣言再次校董胡德貞女士及成靜庵君勗詞敎職員李德甫何茂秋等演說後由謝校長補發初等畢業及修業證書曁奬品並致訓詞繼行師生相見禮唱始業歌乃振鈴散會 
　　平民義學北四川路平民義學昨日開學學生到者六十餘人刻尚續招男女學生學費雜費一概免收 
　　三餘夜學盆湯弄口洋布商業會內之三餘英文夜學社開辦八載成績完美科目有銀行組織法商業政策商業文件簿記打字讀本文法論說會話繙譯尺牘等聞下學期仍由校董部贈給金章訂於夏曆七月十四晚開課 
[販客受欺怨命]  
　　寗波人王采興近由崇明七滧港口合興公記地貨行購辦西瓜菜瓜六百元來滬販賣不意貨色盡係劣品以致大受虧折王采興知爲該行經理浦彥儒所欺因勢力不敵未敢與較憤不欲生前日至南市寗紹碼頭投浦圖盡適經同帮客人瞥見援救得生各地貨販客因浦彥儒欺騙販客不顧信用擬結合團體與之斷絶交往云 
[勸業場第一次股東會紀略]  
　　邑廟後園振豫公司勸業場昨日午後三時假也是園開第一次股東會股東蒞會者百餘人計一千餘權開會後首由主任孫鋆卿趙芹坡等先後報告該場營業狀况收支賬略畢並稱該場開支超過原定股額應否增添股本（主張每股再加二十元）請衆股東公同磋議卽經衆股東討論咸以該場自開辦至今一切事務統由主任與董事等完全負責應由主任等擇善而從股東未便再添股本嗣經主任等磋商决定俟開董事會商定辦法再行通告至散會時已鐘鳴六下矣 
[改建七星并房屋之布告]  
　　新北門內七星并基地本劃自振武台餘地由救火會管理三十餘年此項田單前被僧人融通抵押在外曾經救火會呈縣澈查有案茲悉此項田單爲現任積善寺僧覺禪查明所在設法贖回移送救火會即由救火會給償僧人贖價並歷年糧賦前項基地卽歸救火會完全所有當經呈報縣公署請爲備案現由工巡捐局知照以該處基地有礙交通必須拆除以寛道路故於日昨由該會呈請縣知事並警廳長分别給發佈告俾得動工拆讓茲將縣署布告錄下案據上海救火聯合會會長毛經疇副會長莫錫綸穆湘瑤呈稱竊據上海第二區救火會函稱敝會自據僧人覺禪將新北門內七星井公地卽振武台餘屋舊址之土地所有權全部移轉於敝會由敝會貼償抵欵及歷年糧賦等費洋一千五百元復當經函請貴會轉呈縣公署備案並諭册書過户承 
 
 

Page 11

 
 
糧業奉批准准予備案各在案茲查七星井係從前潮泥低落時遇警無水由地方集欵開鑿藉資利用并於井旁建有安設洋龍之小屋一座歷年以來附近居民深資倚賴惟七星井地處毗連租界昔時鑿井取水者今則內地自來水開辦以來太平龍頭已於街巷之中星羅棋布救火則改用皮帶車用水則專取自來水此項公井實因時勢之所趨似無取用之必要祇因古蹟允宜保存舊井詎忍廢棄不如加蓋保護有時或須利用正在籌劃布置之際復奉轉知准上海工巡捐局知照以新北門街道狹窄逹於極點往來車馬甚形不便前次坐西朝東之業主天主堂翻建房屋已由本局勸令收讓道路一丈該業主顧全公益將新建之房屋三十餘幢一律照收深堪嘉許惟北首七星井一座機梗於中阻碾交通莫此爲甚著不設法拆讓無以利行人而維路政應請照綫收進等因轉知到會業經敝會通盤籌劃擬將舊有之七星井一律保存槪不塡塞僅將進路中間之二口用水門汀做蓋掩護如遇火警仍可啓用其餘五口均在房屋在內亦均置備堅固之井蓋形式雖稍有變更實在則一無移動因此項公井在地上縱分而爲七其井內本屬一無通連如此一轉移間似於阻礙交通一層可無顧慮至其原有之龍所本屬低矮頗不合用今則改爲洋式樓房四幢一并撙節至少計需工料價洋三千元連前貼補僧人之欵共合洋四千五百元惟此項龍所位置適在東南角上其東北一隅餘地仍擬酌留餘屋藉以出租收益貼補建築等費嗣後如有盈餘悉充火政經費該地原單地有五分五釐前因該段開放路線所存僅二分有奇今由工巡捐局劃直路線又須收進數尺則爲地益復無多敝會爲欲路政火政雙方兼顧起見不得不因陋就簡設法改築茲旣與工巡捐局會商妥洽適在興工建築之際鳩匠庇材必形嘈雜該處地居南北要衝來往行人已虞擁擠現在推積物料照料難周倘有偷竊情事發生恐難尅期竣事用敢函請分别轉呈縣公署曁淞滬警察廳給示保護等情到會據此查該會遵照工巡捐局規直路線辦法將舊有七星并基地房屋分别重行改建並擬將東北酌留之餘屋略事收益以補給償僧人及建築等費自後再有盈餘悉充火政經費其於顧全路政之中仍庽保護火政之意雙方裨益規劃井然茲以開工在邇函請分别轉呈請求保護各節均係事屬因公自應急爲照轉除呈請淞滬警察廳一律出示布告並令區派警隨時照料外呈請發給布告嚴行禁止不法滋擾並求訓令十二舖地甲隨時照料等情到縣除令地甲遵照外合行出示布告仰縣屬諸色人等一體遵照特此布告 
[乞賑函電雪片飛來]  
　　直隸水災之巨爲近年所未有本埠紅十字會前接曹督軍來電乞振業經電請政府將前歲青島兵災救濟批准未撥之二萬元如數撥交以便趕辦急振嗣又接旅津浙紳來函詳述災狀慘不忍聞已先籌墊欵項電滙至津散放刻又接京兆尹王逹君來電云京兆於七月十五日後霪雨積旬黄流盛漲永定北運及各縣河流同時漫决致近河十數縣盡成澤國淹斃人口無算幸存者岩棲露宿無食無衣朝不謀夕現雖請欵趕放急賑惟災區過廣普及爲難誠恐遷延道殣相望我公痌瘝在抱夙所欽心京兆爲中央根本必蒙休戚相關代爲呼籲爲此馳電爲民請命務乞仁施立沛救此子遺云云於此可見災狀之重矣 
　　該會又接旅津浙紳嚴昭明來函以直屬被灾極重各縣爲武清寶氐涿州房山文安大成獲鹿等處而石家莊向稱繁盛之區近以被災僅存五六户其慘可知至於津埠現由南方友人代爲調查並放急賑每日約放千元上下並散饅頭麫餅轉眼秋涼饑寒交迫非有大宗欵項萬難救濟務祈迅爲勸募巨欵接濟云 
[殖邊開兌之催促]  
　　滬城西姚家弄思敬學堂中附設之催兌殖邀銀行鈔票商困事務所昨開常會因北京殖邊總行許總理致函本埠南北商會請將滬行賬欵紙幣協同清理故由到會各人將總商會之復函及抄附許總理致商會原函公同閱看討論良久議决拍電北京殖邊總行請即宣示開兌日期一面函懇商會並銀行公會協力維持迨散會時已五下鐘茲將電稿錄下北京殖邊總銀行總理許世英先生鑒滬行攔淺迄已逾年凡執鈔票以及往來存儲各户怨困情狀紙墨難宣今聞吾公繼任總理滬行係在中外通商巨埠尤當先期恢復原狀以保信用敝所係衆困商集議之處盼望尤殷敢請電示開兌確期以解倒懸臨電敬候台命滬城西姚家弄催兌殖邊銀行鈔票儲户商困事務所 
[省長撙節用欵之通令]  
　　滬海道王道尹昨奉齊省長通令略謂近值國家多故財政奇艱之際各種用欵均宜節省應即轉飭各縣知事嗣後不得藉口戒嚴浮支濫用致耗國帑仰卽轉令所屬各縣一體查照等因王道尹奉令後當即通令所屬各縣知事一體遵照以重國帑 
[閔行文友社之進步]  
　　閔行文友社係由省議員黄蘅君發起已届二年其初每月發行雜誌一次本年夏月出社報一次研究學術交換智識故入社者甚爲踴躍現在莘莊莊行兩鎭亦已設立分社總計社員將近百餘人俱所知名之士云 
[續展保護絲商之期限]  
　　上海絲業會館董事施則敬等日前致函水警二廳略云絲商運洋專輪租期届滿且內地需洋不多已於本月二十二日停止惟查保護絲商日期前蒙鈞廳展限半月又將屆滿而各絲商由招商戴生昌立興等局湖班輪船運赴內地洋元合計總數每日仍有數萬元之鉅值此時局不靖似應防患未然擬請俯准將保護絲市辦法再行延長半月至九月五日爲止以資鎭懾等情業經該廳核准於昨日通行所屬各專公署一體遵照矣 
[川帮棉紗生意之活動]  
　　棉紗一項各埠銷路近來頗覺沉寂而其價目因花價奇昻尚能平定聞昨日久無交易之四川客帮忽接川莊來電囑爲購買一日間卽買進二十支本廠紗約有二千餘件故紗市爲之一震紗價亦隨之稍增該業中人均謂川事必將解决秋間貿易可望起色云 
[慈善事業之擴充]  
　　普善山莊董事朱鑑塘龐竹卿等前在閘北寳山縣境購置義塜地一方掩埋上寳兩縣路斃暴骨貧苦旅櫬及道棄孩屍所雇莊丁均穿號衣專司收殞現因舊地埋葬已滿復在附近添置新阡呈請上海寶山沈張二知事諭飭各圖地保隨時協助該莊丁等從事掩埋以免阻碍善舉沈張二君昨已飭更諭知各地保一遷遵照矣 
[斥退不洽輿情之巡士]  
　　淞滬警廳四叚一區五三五巡士范永江與崗位附近商民屢起齟齬迭被控訴茲經該廳飭區查明該巡士實有不合故由徐廳長將該巡士傳廳斥責並以人地不宜調往他區察看 
[大呼看守所黑暗]  
　　前先崇明縣看守所所長之楊義春日前來申購得烟膏數盒行至華界被警查獲拘送上海地方檢察廳預審屬實判令收押由檢察官起訴審判廳於前日下午開庭訊明判處罰金洋十元楊奉判後措齊罰欵繳案得以省釋惟楊拘案之時身畔帶有大洋八元小洋十角由第一看守所所丁將洋取去存候出所時付還因此楊繳呈罰金之後又至所中領取存洋詎所丁龔子才不允交還楊言之再四龔始給還八元尚有小洋十角聲言爲各所丁開銷酒錢用去楊尚欲與辯爲他所丁驅之所外楊不勝忿恨奔至檢察廳大呼看守所黑暗當爲林檢察長得悉飭警將楊傳案詰問一過立將該所丁龔子才提案與楊質訊後遂卽將龔斥革收押候辦林君並親詣該所內調查又傳該所所長楊桂庭到廳申斥數語諭令退去聽候核辦 
[違犯烟禁案訂期訊斷]  
　　蘇州人徐秋林（即春林）與錢寳卿王阿順王三寶等在湖北路二十四號屋內私售烟膏並私設烟具容留外人開燈吸烟被總巡捕房西探海明惠華探目陳雲忠查獲抄出烟膏烟具將徐等拘解公共公廨訊問判徐還押餘人各存洋五十元保出候訊在案前日又由公共公廨提訊被告徐秋林延律師到堂要求交保候示中西官以錢寶卿保出未到遂判徐等還押候提錢資卿到案於下禮拜六訊明核奪 
[工人與電車爲難續誌]  
　　華商某號電車於前日午後行經滬軍營舊址突被滬杭車站塌車夫山東人劉振海寶振武等無端將司機頭目管寶成及一號查票員周炳生毆打受傷由警拘獲該兇證經一分駐所移解警廳司法科訊究已紀前報茲聞此案業經司法科柳科長預審之下以其舉動暴横不法已極姑念苦力從寛判劉等兩人分别拘留數天以資懲儆旣而電車公司恐若輩人多勢横以後或再生事於電車營業前途不無阻力是以函請滬杭路局長務將該工人等從嚴約束以杜後患云 
[軋花刀議决漲價]  
　　本埠軋花刀工業因鐵價飛漲工人又求增加工資勢難支撑特於昨日下午二時邀集南北各同業在城內邑廟該業公所開會集議加價到會者一百餘人首由領袖顧壽生起言吾業打刀向恃孟買鋼鐵爲原料當歐戰未起以前孟買鋼鐵每擔價格祗有三兩左右自歐戰肇起來貨缺乏市價日漲本年正月間漲至二十兩尚可支持不意自春間至今竟無來貨近日竟漲至三十五兩超過從前十倍之多不但無利可圖反多虧拆况工人因生計問題同盟要求增加工資若不公議加價實難支撑請衆公議當經該同業公同討論後决定自即日起新鐵所造短刀每百把定價三十元牛車刀每把八角火車刀每把一元二角較前約加三分之一以顧成本卽將加價情形印刷傳單通知本外埠軋花廠一體查照並舉定調查員四人專司調查各店售出之貨不得私自賤售違者查出議罰惟舊鐵製成者不在此列由各店臨時面議經衆贊成簽字即日實行此後視鐵價漲落再行開會增減所有各工人要求增加工資即照所請增加之數勉予照准惟限每人每日工作少至二十把因現在新花上市各軋花廠預購之貨甚多恐不及變貨故有此取締云 
[指控同業行兇再誌]  
　　閘北光復路福新第二麵粉廠機匠太倉人張文炳本年春間被人以斧砍傷頭部當時因張不能指實行兇者之姓名雖經報告四區警署無從緝辦近張據同廠之沈阿林告知係福新第一廠機匠奚錦發起意指使王小和尚馬二人圖謀暗殺事後王馬各得酬勞洋三十元前張卽邀同證人將奚王馬三人一併扭控四區警署押候訊辦 
[鄉民糾衆竊魚之兇狠]  
　　北新涇鄉民徐桂生徐月堂徐福根等置有魚池養魚爲業前晚有曹家渡鄉民曹吉生糾同二十餘人至徐池內竊魚爲徐等得悉將曹扭住但衆寡不敵三徐均被毆傷當由四區四分所巡警到來將曹拘解該所餘均脫逃昨解司法科訊辦徐等復投地檢廳訴請騐傷經檢驗員驗得傷勢甚重准即移請警廳將曹歸案究辦 
[妻女同被拐匿]  
　　十六舖某小客棧茶房李阿生之妻陳氏近被住在大東門外高巷頭之流氓王阿大勾引成姦前日唆使捲逃並將該氏所生九歲女孩永蘭一併誘往王之家內佔爲已有李失去妻女之後立即報告一區三分駐所飭警馳往高巷頭將王阿大李陳氏李永蘭一併拘解到所由宋警佐訊得案屬刑事遂卽備文將一干人逕送地方檢察廳收押候究 
[倒騙案訂期復訊]  
　　通州入唐維翰寗波人張仲仁張桂廷張葉臣湯錫林等在寗波路民順里四號門牌虛設衡餘洋貨字號並在法租界分設協與昌號濫出恒甡錢莊支票向潘延生李伯韞何蔚儈洪潮忠丁君佩李芝恒王承記張萬利葉仲英及日本人某甲騙取值洋五千數百元之貨物同時倒閉東夥偕逃業經各受害人報由英法兩捕房飭探將唐等先後拿獲解廨訊押候究前日又由總巡捕房包探將唐等五人併解公共公廨經中日官訊供一過判被告一併還押候下禮拜六訊核 
[迷路女孩待領]  
　　女孩楊春陽身穿元色布短衫蓆法布袴子頭梳髮辫上紥紅絨赤足無鞋在法馬路迷路爲捕查見帶入捕房昨送法公堂請示訊據供稱本地人惟口操江北音年十二歲係被匪拐出在途失散餘言含糊判送善堂留養並由捕房拍照懸掛公堂候召家族認領 
[工人跌傷後之苦楚]  
　　江北人王大福前在法新租界修築馬路其時共有十餘人一同工作忽有汽車夫沈阿三所駕之車馳來餘人均已避讓王則因見車已近身一時心慌急於退讓以致滑跌於地磕傷膝部後由巡捕到來錄明汽車號碼將王送往醫院醫治昨日飭探將沈傳至法公堂請訊沈與其主婦許周氏偕同投案聲稱是日駕車至該處沿途屢撳喇叭其聲甚響王自已不愼滑跌磕傷應請察核王大福供實因自已心慌趺倒惟民人貧苦殊甚受傷後不能工作無資度日求請酌給撫卹中西官以王實係自不經心姑念貧苦由周氏貼償日用費洋五元醫費由公堂代出 
[車輛已被拆損]  
　　郭吉才昨至法公堂控王長發租去黄包車一輛私行售賣得資避匿日前被商人查悉住址報經捕房飭探前往將王及同黨周阿金並在某處抄獲已被拆損之黄包車一輛請求訊究王供向郭租車後拉至某處停車登厠被周乘隙竊去將車拆損是實周供實由王長發糾同民人串竊求宥中西官判王押西牢四月周押二月以儆 
[絲廠管車人被人訛詐]  
　　滬西康腦脫路三十二號門牌三豐絲廠管車人葉文龍至戈登路捕房報告伊於前日被住居勞勃生路之本地人李林全混名三十八木藉端拆梢洋十元請爲查究當由捕頭派探將李拘入捕房詰問一過押候解送公堂訊究 
[入室攫物續誌]  
　　新北門觀音路王久亭家被沈文炳闖入臥室攫取值洋二千五百元之實戒二只並鈔票三十元當時由警將沈連贓拘送一區二分駐所轉送警察廳發交司法科訊究各情已誌前報茲悉此案經該科劉科長訊得沈文炳入室攫物屬實業於前日將沈連贓轉送地方廳經檢察官預審之下判將原贓寶戒二只并鈔票等給予王久亭具結領去沈收押候辦 
[工人竊取棧貨續紀]  
　　通州人王連卿前日竊取楊子路三號棧房內羊毛被管棧人鄧阿沛查見鳴捕將人贓拘入捕房解送公共公廨訊實判王押西牢一年期滿逐出租界 
[扭住竊洋潛逃之船夥]  
　　王家元昨扭吳子幹至四區警署訴稱前薦吳至譚姓船上爲夥詎吳竊取船主洋六元而逸今在途中遇見請爲究辦當經姚署長判解司法科移送地檢廳核辦 
[母女偷竊蠶繭]  
　　美租界密勒路二十五號門牌瑞綸絲廠女工許王氏與女阿龍於昨日工作時乘間竊取繭子數磅當被經理吳蘭溪瞥見鳴捕將氏與女連贓拘入捕房經捕頭略詰一過諭飭轉送公廨管押候訊 
[工巡捐局長愛惜馬路]  
　　工巡捐局朱局長查得各處馬路自經局中撥派工匠逐段興修之後爲時未久忽又低陷或竟損壞推原其故實由於內地自來水公司每逢裝接居户自來水管小龍頭任意將道路翻動雖於埋管前後照舊塡砌然工程草率不久卽陷不得不議一善策以重道路茲特函致該公司總理以後如有翻動馬路安設小龍頭水管以及修築等事均須先行函報到局當給執照然後興工至於塡砌馬路工程等事不妨由局撥匠完工并派員監視工作以期堅固而便行旅云 
　　又本邑南半城（自小南門至大南門直逹西門及王家闕路滬杭車站等處）刻由華商電車公司在彼裝接軌道推廣路線動工以來工程已經及半茲經工巡捐局朱局長調查是處道路前經改築馬路工程頗爲堅固此次鋪軌將馬路翻動後其塡砌路面工程不免草率是以函致電車公司總理以後對於此項路工尤宜注息派員監視塡築以免工匠偷減等弊是爲至要云云 
[欠租累及同族]  
　　天主堂收租人前至法公堂控房客程連發虧欠租洋一百六十元向收不付請求追繳等情後由程聲稱現祇措得洋四十元餘求釋出措繳中西官准如所請判程開釋如屆限不繳准由原告扭控在案昨日原告扭程之同族婦人某氏到案訴稱程出外後仍不遵繳人已避匿故將該氏扭案求追該氏供程已往别處設法請求寛限料理判氏交一百二十元人銀並保限三天還清如違將屋內物件拍賣抵償 
[不認私收客賬]  
　　僑居文監師路一號門牌之日本人某甲控式老夫甬人王惠昌私收客帳洋一百六十餘元前日由探將王拘解公共公廨經中日讞員訊供不認判押候查明再核 
[被訴人傳案候審]  
　　黄晋賢孫蒙泉顧松泉等控恒大華隆德盛義泰等四家米店主曹浩堂不付米價洋一千三百餘元又范澤炯控駱耕良不還借洋一千元又黄德心控沈鶴鳴沈朱氏冒討借欵又寶豐錢莊控趙承忠不付往來銀九百餘兩前日由探將各被告傳至公共公廨請示中西官諭令分别交保過堂候訊 
[押店開門太早]  
　　新閘山海關路六百三十六號門牌某押店主朱友三因開門太早被三百六十四號華捕查見以其違背工部局定章因即據情回禀捕頭請廨出單將朱傳案訊罰 
[工資仍無着落]  
　　滬西康腦脫路三十二號門牌李伯動之繅絲廠租於張惠誠接開取名振新絲廠未及兩月張因虧欠女工四五百人之工資洋數千元無可應付棄廠脫逃李即延請律師至公共公廨聲明廠內存有白絲值洋三千元請求變價發給工資判候函請絲繭公所變價代發在案前日復由日商三井洋行延律師到廨聲明振新絲廠內之存絲係三井之物並稱前次堂諭將絲送請絲繭公所變價如果未經售去或已變賣要求給諭該公所將絲價繳存公堂歸三井具領云云王崧生襄讞商之日副領事林君判候函請絲繭公所將絲價送廨聽候核辦 
[淞滬警察廳批示二則]  
　　批黄鄭氏禀呈悉查唐杏樓帮助逞兇由一區三分駐所獲解到廳判飭拘留七日該犯因案受罰事與該氏無干今家屬等歸怨於氏輙有尋仇之語如果屬實自應妥爲預防仰候於唐杏樓釋放之時取具妥保並從嚴誥誡可也 
　　批奚春濤禀呈悉查唐蘭慶拾獲譚源和扇店鈔票洋二百元爾子奚阿東分得洋三十二元卽屬共犯刑律侵占遺失物之罪前次預審當諭令速將分洋人交案候追案涉刑事範圍未便准予保釋所請應母庸議 
來函 
[曹元度來函]  
　　頃閱報載閘北水電廠電氣一則與事實大不相符查該廠向租界工部局訂購電氣係在李前總理經理時代由洋工程師恩格爾主持訂約民國三年鄙人接辦該廠尚在契約有效期間之內當然仍照契約履行縱有計畫無從改變至售去直流電機因該機僅有二千盞之燈數久久廢擱惟恐銹蝕乃奉省署派員佔定價格始得出售售去之價并超過原估之數此皆詳奉令准辦理有案者也報載各節事關重要并因涉及鄙人不能不具函更正請即登入來函切盼曹元度拜啓 
[雷素庵來函]  
　　昨閱各報載水電廠官辦後售去發電引擎曁向租界工部局電氣公司購電轉售概出於曹前廠長聽信鄙人主張爲之致令利權外溢等語不禁駭詫鄙人前在該廠充營業主任僅限於營業範圍以內有其責任至向租界訂購電氣及售去電機一在曹廠長未經接辦之先一奉省長批准令行之件均與鄙人絶不相關如何憑空虛搆查訂購電氣契約尚在民國二年李前總理商辦時代售去電機係曹廠長奉有省令派員估價後始行出售之件前後懸隔兩載有餘何得併爲一談事關記載失實且與鄙人名譽微有關係用掬愚誠泐函懇請更正雷素庵啓 
[嘉定管獄員來函]  
　　八月二十三日報載協獲越獄竊犯張杏生一則謂竊賊張杏生在嘉定縣犯案禁錮該縣監獄上月張越獄逃滬云云查張杏生即姚杏生之誤係警察所拘留待質人犯並非判决送監執行獄囚相應函請更正以符事實嘉定管獄員楊永康啓 
雜評二 
[敎員嗜賭（步陶）]  
　　沛縣高小學校罷課風潮種其因者乃以敎員之嗜賭此誠敎育界之異聞矣省公署特揭而出之以反覆申儆一般辦學之人員意良厚也顧吾觀內地學校其借師資於文敎較著之邦者往往有作育人才之效果尚未盡覩而交通便利處所有一切偷靡省縱之嗜好早已隨敎鞭而廣布一時主持校務者非投彼嗜好以與周旋則無術以覊縻之使任校課後來之任校事者非持同一之嗜好以相酬酢又無由參加彼輩特别團體以從事敎育於是積非成是咸目同儕之嗜好與學生之迎拒爲從事敎育者惟一之捷徑焉然則彼時之校長對於敎員嗜好寗敢有一字之非難而究其弊害之所至以視今此沛縣高小學校之因敎員嗜好而釀風潮者不尤覺勢潛而其害靡窮乎然而至今且不聞有人焉舉以相儆也嗚呼 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬自由談游戲文序] [  瑞雪]  
　　今夫執董狐不曲之筆不趨莊而趨諧者非直道之民也抱史魚死諫之心不用正而用譎者非貞固之士也然而忌忮者曾興文字之獄敗壞者咸懷黨錮之謀筵席間卽寓戈矛宇宙中無非荆棘是以灰杜甫之心一生不談時事晰張儀之舌三緘願作金人明知隱患環生空抱先機之知覺何敢陳書宣揭侈談救世之經綸愧對郇模羞逢同甫此固痛心疾首而無如時局何者也嗇夫𣈽𣈽有何益乎多士囂囂適取憎耳不能揚藻擒華鋪張鴻業祇願韜光伏采搜索蠧餘羞言劉四之駡人竊慕鄭五之歇後喜笑别饒風韻怒駡亦成文章奇正相生滑稽是尚希雅俗之共鑑鑄古今於一鑪斯亦文字中之别開生面者矣夫石勒君臣戲謔别殿蔡陳僚友詼諧入神雅調士元取笑馬武名士亦重諧語古人多善游詞極之讀齊諧紀怪之書覽干寳搜神之記鄒衍談天東坡說鬼雖屬荒遠亦有取資敝同志翰墨有緣褒貶默寓避辯言之罪慕譎諫之風雖乏腐遷之筆江郎之才然猶扣垂囊之智出邊腹之書觸景生情都拈妙諦涉筆成趣自出新裁閉門避磨蝎之宫著書比飲鴆之毒銷磨酒婦魂依無忌之墳嘔出心肝涙枯長吉之母運東方淳于之口撰玩世諷俗之文隨意書之無取指摘有爲作此雅尚新奇醒酒後之睡魔助茶餘之清興則此諧文彚集實足使文人墨士據爲談資巷議衢謠執爲笑柄也歲月苦我難揮魯陽之戈嬉戲佯狂願斷仲雍之髮出英雄之毆入文字之魘書此以誌緣起且示感觸云爾（一） 
家庭常識 
　　喂　蛉子　蛉子爲秋蟲之一種前載喂以血蚊子可使其壯健若喂以紅菱肉則其鳴聲更爲響亮 
　　驅害蟲田中種矮作物如黄豆芝蔴豇豆棉等往往有多數成蟲幼蟲及蛹寄生爲害驅之不易可使鷄多頭放之田間任其尋食頗助捕除所不及惟作物成熟時宜限制之 
　　炒南瓜南瓜老熟者以煑食爲宜但當其嫩時皮色尚青味亦不甜以此切絲炒食頗爲可口炒時加猪油與食鹽不可炒老 
　　凉水浴浴身以涼水浴爲最益於衛生温水浴次之惟不慣凉水浴者往往因水太冷不敢試浴亦有常用凉水浴而在冬天亦呈畏縮者可於入浴時先以冷水布擦胸前一二回然後洗體則不覺其甚冷矣[  孤星]  
　　室內辟臭用漂白粉鋪在淺盆內或用木炭屑粉鋪在屋角潮濕之處均能吸收臭氣 
　　保護磁針日晷指南針及堪輿家所用之向盤等物用過之後卽將盤身翻轉因盤內之磁針不可使之常指一處恐磁力久被吸住用時反不靈動[  寄萍]  
工業須知 
[工業用水新法] [  史夢魂]  
　　燃料與水工業上最多用之而水之選擇尤不可不愼同是水而水中所含有浮遊物溶解物及不純物各等其浮遊物一見即呈溷濁宜濾而淨之其溶解物或有生機或無生機至於夾雜物宜注（過錳酸鉀）溶液以消其色其色誠消則爲有機物尚存之證更宜濾而去之若含有無生機夾雜物之水帶異常鹹味是曰鹹水不得用諸工業其稱淡水者有硬水軟水二種軟水可用硬水多含石炭鹽類軟水不含之凡水硬度標凖十萬分水中含一分炭酸石灰者爲正硬水亦有一時永久之别蓋謂前者含炭酸石灰後者含硫酸石炭此一稱硬水惟滾而沸之即可收用若永久硬水加（炭酸鈉）而滾沸之又爲軟水也水性如此故用之於工業各有不同汽罐用水則要軟水若硬水可用之精製至如釀造用水雖忌有生機物然黑麥酒則宜用軟水淡麥酒可用永久硬水日本酒更要加里鹽酸類及燐酸鹽類等酌而用之染色用水則以軟水爲宜其他製紙用水鞣皮用水精糖用水等皆宜軟水不宜硬水然又有不可不用硬水之時故凡用水者宜於未用之先而檢定之也（未完） 
集益錄 
　　第四十五問畜牧可以致富僕曾邀集同志購買山羊百餘頭租地養畜藉資提倡後因天氣過熱羊忽得一瀉疾（所瀉者紅白參半狀似痢症）大小因之病斃者約十之八九當時評論之人有谓南方地性與羊性不宜不宜養畜者有謂羊息所（即羣羊夜宿之處）搆造甚不合法致得此症者有謂受病之羊未得良方醫治因而傳染演成此狀者議論紛紛莫衷一是究竟大江南岸之地（當時牧場在九江縣城東方这廻峰磯）是否宜於養羊（指山羊綿羊二樣）羣羊聚宿之處宜如何建造方爲合法羊得瀉疾有何良方醫治海內不乏實驗之士敬懇一一明白指示俾得有所遵循再行恢復舊業不勝翹盼之至[  悲秋]  
長篇小說 
[社會小說貪嗔小史] [  常覺小蝶天虛我生合譯]  
　　第一章（三） 
　　李克旣醒見爲其女乃現不豫色曰納蘭汝何往乃至竟日不歸使我沈悶欲死其聲嚴厲而兼責備若在他女郎則必答曰吾今日奔馳於風雨中者蓋爲汝耳然納蘭知禮殊不敢出此言則仍笑曰兒往南蔚村賣馬耳曰得價如何納蘭曰殊不能如初料之佳李克蹙額曰然則可暫勿售納蘭曰兒已售其一矣蓋吾父需欵正殷而利息不付則抵押之品且垂没蜜琪爾債欵亦且届期今得資雖寡然亦可爲一月敷衍但稍加節省者亦李克不待語畢即怫然起曰已而汝令我將如何節省嗟乎吾女汝言絮絮使我聞之無歡綜言之吾人窮蹙至此生趣實已盡絶且終日爲債務所逼其痛苦實甚於死囚今得錢吾意當往倫敦一舒鬱氣納蘭詫曰吾父自倫敦歸才數日耳李克微頳曰然今則又須往矣納繭愕然不復能語心念倫敦之游前此實去兩馬十羊今僅售其一馬區區之金將孰濟耶因曰父兒意不往亦佳李克以手自拈鬚角曰不往乎否否吾有至要之事不可不往言時故爲莊容以示非誑納蘭亦明知其父之往未嘗有事然亦不復多問但曰此行亦需幾金言次卽以其手囊傾之桌上乃有一金圓落地納蘭俯拾適有一粉霞色之信封墮於桌次因亦拾之則覺有奇香撲鼻視其筆跡似爲女子納蘭因取而嗅之旦笑曰此誰與吾父者李克不答立奪取之擲於爐中曰此不過化妝肆中之通告或爲成衣匠賬單然吾不能憶矣納蘭生性坦直竟亦不疑微笑曰吾視阿父亦宜易新衣矣李克曰然吾此次已製得數襲往倫敦時當衣之唯其工資又不知將何以爲償耳洱衣亦敝在理當易旣又歎曰吾儕衣服檻褸乃大似田中逐雀之草人坐視彼田舍兒兀傲視人寗不可歎納蘭汝知今夜彼府中又有晏會乎咄牧奴暴富亦稱府邸可恥孰甚然瑪瑟告我其門前亦居然有車馬座中亦居然有賓客而彼粗鄙之白倫亦居然自命爲主人翁矣納蘭曰父人家之事初何預於吾人且吾視白倫爲人亦不爲傖即其夫人亦頗和靄可親父奈何獨毁之語未畢李克已不耐頓足言曰女士願汝勿復言此令人生厭納蘭笑曰不言矣今我亦須晚餐父且小坐欲吸烟者此地有火納蘭出李克目送其遠似駭又似狡獪昨舌曰險哉幸我善於辭令不然寗不爲小妮子識破耶言時因從衣袋中探出一紙嗅之以鼻香味蓋與信封同旣復展而讀之一字一點其首終乃歎曰可憐之納蘭須知而父爲此雖益於已然於汝亦足以分擔其勞不得謂我爲自私也雖然果行其事要不可以無資將奈何言時狀似不安乃倚椅瞑目力吸其烟鼻間栩栩然不知其何所思也（第一章完） 
 
 

Page 15

 
 
   
 
 

Page 16

 
 
   
 
