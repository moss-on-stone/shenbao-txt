# 1912 - 47 - 4914012

 

Page 1

 
 
評論 
[去爭篇（續）]  
　　一曰政權問題立憲國之政權有二一曰議政權一曰行政權議政之權操自議會行政之權握諸官吏二者互相爲用而各不相侵者也今則往往以軍隊名義而凌轢政權一都督之去留而軍隊已嘖有煩言一都督之告退而軍人又出而力抗甚且藉口議案之效力不得發生於軍興時代而以私意爲愛憎以武力爲奥援不惜舉神聖不可侵犯之司法權而蹂之𨈆之踐踏之不遺餘力尤其甚者廢置民政長矣侵越民政之範圍矣以軍隊爲主體視民政爲附庸廣收本縣之丁漕監視　屬之行政當此共和成立伊始人人以自由爲天職而不必以法律爲範圍此則記者之所不解者二也 
　　一曰政府問題國民之不能無政府如日月之經天如江河之行地故無論其爲君主爲民主爲專主爲共和要皆不能一日無政府以爲民具爾瞻之地溯自淸帝退位以迄於今幾及兩星期矣而此兩星期中南方之發號施令自若也北方之發號施令亦自若也徒有南北統一之名而無南北統一之實極兩方面之心思才力惟斤斤討論於口舌筆墨之間北則務欲保其固有之雄威南則不忍坐失已成之大局雖今日者藉專使以爲聯絡情愫之具然袁公之南來尚未可必卽統一新政府組織無期長此爭持而各不相下胡張既爭權力於山東閻李又相雄長於山右其流弊所至不必遠徵諸異日也卽觀於今日而己可略見一斑矣此則記者之所不解者三也 
　　嗚呼不平則爭爭則名實混淆而異論紛起始則未嘗不持之其有故言之以成理奮發其個人獨抱之政見以爲天下雄然究之則此得而彼失也利十而害百也幸福未臻而羣害畢集充其極恐將無補於共和抑且有損於共和耳然則爲今之計將如何曰小其心下其慮凡事之來務以國利民福爲前提而不必爭其所爭焉可矣 
[專電]  
　　外部首領胡維德昨日抵津係奉袁總統命前來歡迎南京代表 
　　天津商界恐國都移設南京津埠商務不免衰落擬公呈袁總統請立國都於天津（以上天津） 
　　袁總統擬先南下就任再回天津組織臨時政府　 
　　淸太后聞袁總統將南下特命載灃請其入宮商酌鎭撫北京之法袁對軍隊行動可令姜桂題叚祺瑞擔任鎭壓地方秩序可令内外城警廳擔任維持 
　　正式大總統選舉法現由項城幕府編纂草案擬定爲大省八票中省六票小省四票内外蒙古作二大省西藏作一中省囘部作一小省　　　　　　　　（以上北京） 
　　南京當道已不堅持在寗設立臨時政府但俟袁項城南來再行妥商辦法 
　　南京政府近接各埠華僑函電定購公債票者日有十數起（以上南京） 
　　某國深忌袁總統遊說親貴在東三省密謀獨立袁總統聞耗密電當道設法解去張作霖馮麟閣兵權一面嚴密監察各親貴行動 
　　前淸東督趙爾巽咯血愈甚張錫鑾即日來奉接任　　（以上奉天） 
[公電]  
　　北京袁總統電　民國公會鑒漾電悉此事外部前接華僑來電已電駐荷劉使並向駐京荷使交涉矣袁世凱敬印 
　　泗水來電　華僑聯合會汪會長鑒昨電悉荷兵四處圍擄已達千餘猶持械亂搜維持無法 
　　國民協會本部電北京袁總統南京孫總統鑒累接泗水華僑電告荷官連日派兵圍捕老幼不免慘無人道務乞嚴詰荷使並酌派兵艦前往保護四鄰觀聽僑民離附悉在斯舉幸毌輕置國民協會本部有 
　　又電　浙江蔣都督鑒本會組織革命歷有餘年而犧牲國事之人實多湮没現南北統一軍事稍定應請按名撫恤請委本會分會首領沈榮卿周華昌張恭查明報案撫恤以慰死者之心盡未死者之責庶使國民有所矜式乞主持光復會總會叩 
　　安慶靑年軍電各報館轉孫大總統黄總長曁各都督各司令鑒駐皖靑年軍總軍監兼第一大隊軍監韓衍直道而行慍於羣小誓犧牲一身爲民求福其人宅心光大無待贅言同人等惟德是依爲世界爭此是非萬不至阿私所好爲韓公作辯護也前日有假我全體隊員名義一再發電汚衊我靑年軍全體具在義不能爲鬼蜮冐此惡聲合電聲明伏乞公鑒駐皖靑年軍大隊長廖傳儀中隊長陳雷季松齡沈萬培范鵬舉司旗長楊漢臣軍需長楊建方稽查長馬元善王少陵孫照斗胡萬紀軍械長孫多周書記長劉道章司務長潘廷棟周志元劉月堯吳錫琪書記汪樹德黄象璇安慶譜嚴鼎新排長楊敏李漢韍魯昭明吳冠軍劉蘭笙陸在猷年東昇王振新徐孝質何迭鼎韓開科戴瀛洲等代表全體三百名十隊員叩 
　　上海光復總會電浙江都督蔣鑑光復會會員熊成基起義安慶未成逃亡海外復往哈爾濱謀刺滿酋被獲就義其遺骨尙在吉林誠爲悽慘現民國成立理應派員將該烈士靈柩遷葬西湖立祠奉祀以爲國民矜式乞主持光復會總會叩 
　　常熟聯合會支部電南京孫大總統鑒南北既合事權歸一立法行政關係重大非有人民參政機關民國前途恐有危險民選參議院急不可緩請速妥定選舉法限期組織成立常熟聯合會支部蔣鳳梧等 
　　南京内務部電武昌黎副總統及各省都督均鑒戰端旣弭民事宜興茲値春耕伊始誠恐人民因轉徙流離荒棄農事則春耕既未盡力秋收必受影響祈速令各地方官出示通告俾各安心樂業注重民事則生計得免因蹙而國庫頼以增加民國前途幸甚内務部叩敬 
　　南京同盟會電上海陳都督英士轉駐滬中國同盟會鑒本會定於新曆三月初三日在南京開全體大會討論本會一切重 
 
 
 

Page 2

 
 
大事宜乞各派代表到會遠地請就近電派南京馬府街中國同盟會本部敬印 
　　皖南旅潯同鄉會電上海皖南同鄉會鑒九江同鄉電致政府文如下南京孫大總統陸軍總長黄安徽都督孫鑒蕪湖軍政分府吳振黄驕奢淫佚横行無忌較專制時代遠駕而上敝鄉人由蕪來潯疊次報告目睹情形確與旅滬同鄉會汪德淵等所陳各節有過之無不及該會所請委李君森林黎君宗嶽繼任亦實爲地方計敢乞俯納蒭蕘懇賜從速將吳撤銷俾蕪民早日脫離水火惟李君未便兼任即請黎君移駐黎君於地方感情甚好資望亦孚干乞主持以慰衆望皖南旅潯同鄉會舒先庚洪曉芸范厚澤余德民黄韻軒詹若棠詹渭川胡明瑞范藹如黄兔底胡逸卿汪壽岳胡寳書盧獻廷程禮堊江輔卿程爕坤愈受茲汪克淸舒靜之吳仲臣葉惠菴汪鶴廷余吉卿全體二百三十二人公叩嘯敬 
　　寗波國民恊會支部電上海國民恊會本部鑒本日議决大勢所趨非都北京不足控制全局甬支部有 
　　南昌馬都督電大總統各部總長參議院黎副總統都督巡撫各報館均鑒安慶孫都督號電江蘇莊都督嘯電諒均達台覽查孫莊兩都督所論都地地點一贊成北京一擬改天津均係從事實上研究甚覺便利現北方初定人心自未能一致若竟捨北就南不免顧此失彼所擬定都北方亦係深謀遠慮從長計畫應請諸公速爲解决以奠邦基而維大局贛都督馬毓寳叩 
[要聞一]  
[預防淸廷私賣國有物產]  
　　南京外交部致英美德日本駐𡩋領事照會云照得淸帝退位民國統一按照優待淸帝條件有保護淸帝原有私產之一條除此項私產外凡未退位前在淸廷手内之動產或不動產自退位之日起均屬民國有其物主權不得私相授受如有此項情事我民國政府當視爲無法律效力之買賣必將該物產追還除電知各國駐北京公使外合行照會貴領事查照并希通告貴國人民一體知悉須至照會者右照會大英國駐寗領事偉大美國駐寗領事葛大德國駐寗領事蘇大日本國駐寗領事鈴木 
　　又致駐滬通商交涉使温宗堯照會云（同上從略）除電知各國駐北京公使外合行照會貴通商交涉使即希照會各國駐滬領事查照并請其轉告各該國人民一體知悉可也須至照會者 
[和人侮辱民國虐殺華僑之新交涉]  
　　南京外交部致海牙中國公使電中國駐和公使鑒接和屬巴城泗水朝埠華僑電稱各該處僑民慶祝民國統一大典和官干涉撕爛國旗傷殺擄禁多人封報社禁通電迨全體罷市復被威嚇開店危急待救等語似此横暴實傷中和兩國交誼除電袁總統與和使力爭外希向和政府嚴重交涉外交部漾 
　　致新選大總統袁電北京新選大總統袁鈞鑒頃接荷屬巴達維亞電稱華僑全體删日升旗補祝大典荷官派馬隊强迫下旗并撕爛國旗無數刺傷數人擄人數十事關國體民命懇速交涉并覆辦法巴城華僑全體叩等語請速就近向荷使交涉以存國體而慰僑望外交部長王寵惠叩箇 
　　致巴達維亞華僑電删電悉已盡力向荷交涉王寵惠箇 
　　又致北京袁總統電北京新選大總統袁鈞鑒頃接和屬孟嘉錫僑民代表宏遠號電稱朝埠霰日升旗補祝慶典和官强奪國旗拘捕僑民辱國實甚乞鼎力交涉等語請查照箇電併案交涉外交部總長王寵惠叩 
　　又致袁總統電　北京新選大總統袁鈞鑒頃接上海華僑聯合會電稱接爪哇泗水埠來電舊暦元月二日因升旗燃砲事與荷警察爭執閙起風潮當場被搥斃三命重傷十餘人擄禁百餘人書報社被封外埠來電被截荷兵日日亂擄全體罷市抵制復以兵力嗾嚇開店事在危急乞速解决對付否則民不聊生云云乞設法拯救華僑聯合會叩等語華僑在荷屬舉行慶典并無不合 
　　荷官無理干涉至於斃傷人命擄禁多人封閉報社斷截交通種種横暴實屬有傷中和兩國交誼乞向荷使嚴重交涉并先見復切盼外交部總長王寵惠叩漾 
[改訂郵政現行辦法]  
　　閩交通部致南京交通部電交通部總長副長鈞鑒北京帛總辦所定加印臨時中立字樣郵票日昨已發閩行用經本部再三商請閩郵務卜總辦將該票設法收回暫緩行用俟中央政府電覆到閩再行遵辦刻尚未准照覆事關民國主權應請速向帛總辦交涉如何望速覆閩交通部 
　　總統府致各省都督電各省都督鑒頃據駐寗英德日三國領事奉各該國公使命到部面商改訂郵政現行辦法經本部議定如下（一）郵票由中央政府頒發各省不得另行印用以歸劃一（二）此次新頒發之郵票暫准通行於國内（三）各省現辦郵務各洋員可准其照向章辦理暫勿干預以上各條卽希分飭各屬照辦總統孫文外交總長王寵惠元 
[袁總統南行消息]  
　　大陸報云頃接北方來電知唐紹怡諸員於二十三日在烟台暫駐數小時已於二十四日行抵天津大約二十五日（舊曆初八日）可抵京惟唐君或將在津小駐 
　　又接北京訪事電音謂前淸外務部副大臣胡維德己派爲歡迎南京代表之 
[孫總統墨寳]  
　　領袖員即於二十四日率同各隨員由京赴津聞南京代表抵京後將暫駐前淸貴冑學堂 
　　據本埠所接各處消息觀之袁世凱君似有允赴南京就任總統之意南京於二十四夜接有消息謂袁世凱已允由津浦鐡路赴南並不携帶衛隊孫中山君將至浦口迎之 
　　又據最確消息袁世凱在南京接任之後即須北旋袁意臨時政府須設於天津其永遠都城則擬仍照原議日後由國會公决 
　　袁之左右人員曾力請袁勿反對赴南並懇其任勞一行以得衆心然後再行討論建都問題 
[南京總統府來往要電]  
　　孫大總統鑒昨上兩電想達嗣奉尊電慚恧萬狀現在國體初定隱患方多凡在國民均應共效棉薄惟自揣才力實難勝此重大之責任茲乃　荷參議院正式選舉竊思公以偉略創始於前而凱乃以輇材承乏於後實深愧仄凱之私願始終以國利民福爲目的當茲危急存亡之際國民既伸公義相責難凱敢不勉盡公僕義務惟前陳爲難各節均係實在情形素承厚愛謹披瀝詳陳務希鑒亮俟專使到京再行面商一切專使何人何日起程乞先電示爲盼肅復袁世凱銑儀代轉 
　　北京袁大總統鑒銑電悉此間派定敎育總長蔡元培爲歡迎專使外交次長魏宸組海軍顧問劉冠雄參謀次長鈕永建法制局局長宋敎仁陸軍部軍需局長會昭文步兵第三十一團長黄愷元湖北外交司長王正廷前議和參贊汪兆銘爲歡迎員偕同唐紹怡前往北京專迎大駕並令該員等於起程時另電左右孫文嘯 
　　南京孫大總統鑒嘯電敬悉承遣歡迎益增愧汗邇來叨藉仁福北方幸稱安謐將來取道津口或漢口均可從便俟得確電當即派員前迎袁世凱效印 
　　孫大總統鑒華盛頓奮身百戰及其成功而不私其權利遂爲千古第一人執事爲人國家民族苦心經營垂二十載備歷艱險百折 
不磨以有今日大事旣定及毅以第一次大總統之位推薦項城推者之視天下爲大公受者之引天下爲己任皆以國利民福爲前提而無絲毫成見存於胸中執事坦白之襟懷尤超華盛頓而上之國民具瞻環球同仰新共和偉人君爲吾粤首占一席凡吾鄉人與有榮焉謹抒悃忱用表欽佩梁士詒譚學衡蔡廷幹葉恭綽旅京同鄉三百二十五人同叩 
　　逸仙先生鑒組織民國事屬創始我公以保國救民爲心顧全大局萬望與袁世凱合力經營締造共和政府以慰四百兆人民之望全國幸甚僑民幸甚呂宋申華商會叩篠 
　　南京孫大總統鑒維密頃接北京電開淸諭有全權組織字樣南方多反對者實則此層係滿洲王公疑懼以爲優待條件此後無人保障非有此語幾於旨不能降並非項城之意故奉旨後亦未遵照組織政府淸諭現在己歸無效若欲設法補救除非淸諭重降自行取消不可又萬萬無此辦法南方若堅持此意實爲無結果之風潮乞公以此意勸解之北方安謐如常奉天幸略有轉機各使均來道賀尋常各事亦照常辦理士詒等語特轉達儀巧 
　　北京袁大總統鑒頃得安慶孫都督來電稱有志士柳大年號曼淸者於陰曆十月中旬同吳蓮伯組織急進會是事洩爲趙爾巽派張作霖於寗遠捕去與張涵初等同禁模範監獄今淸帝退位民國統一應電袁君慰亭電趙各政治犯立釋等情據此卽電使趙督釋放是所切感孫文嘯 
　　孫大總統鑒嘯電悉已電趙督查明釋放袁世凱嘯 
　　大總統黄陸軍總長同鑒篠電悉奉境非同内地稍有擾攘必生奇險現趙總督及所部文武已表共和同情自是手足一家何可自相殘殺已電趙公飭馮軍即停攻擊并請電知藍天蔚以保全大局爲念萬勿進行並須化除嫌隙謹守秩序方不負我輩利國福民之志願想仁人必有同情也袁世凱巧 
　　總統府參議院鈞鑒報載江北各團體及參事會主張江北獨立行省支電敝縣各 
法團實未贊同請察核鹽城縣敎育會季龍圖臨時商會朱德善議會陶鴻慶參事會張延壽等公叩篠 
　　萬急烟台轉山東胡都督經武鑒銑電悉所陳派代表與魯撫張廣建接洽事甚善即照來電辦理可也總統孫文皓 
　　萬急上海滄洲别墅唐少川先生鑒晉省電言舊政府攻破娘子關後所派入軍隊尚有搶掠之事晉人對於此項軍隊感情甚惡倘不從速悉數撤出恐釀成事端請酌轉袁公辦理孫文皓 
[南北政府經濟困難之狀况]  
　　大陸報云南北政府現皆需欵甚急故袁世凱不得不從速組織合政府庶商借外債較今日可以稍易也 
　　各處戰事雖停南京政府仍擁大軍十二萬人其目下維持及日後遣散辦法實爲當局最難對待之問題若徒收回其軍械而遣散之則必流爲匪徒擾害閭閻故不得不籌費養之姑俟大局平靜再籌遣散辦法也 
　　據南京政府某要津云民軍之需欵自開戰以來未有如今日之急者蓋戰事方殷軍士易於約束即暫緩發餉尚較今日易於處置也 
　　上海曾接北方來電知北京政府之需款更急於南京政府庫空如洗羅掘維艱且淸帝既已退位袁世凱亦不能再向索欵矣 
　　現在南北政府皆未經各國承認復不便商借外債北京軍隊其數大約尚在南軍之上且軍士多有數月未領餉銀者至南軍餉銀雖按月照發然大半付以軍用鈔票將來亦須借債贖回耳 
　　南北政府刻暫分别設立財政機關俟聯合政府成立後再行合一辦理故南京當局已在上海設立機關部專理公債事宜嗣後　　於公債之事務均須歸上海漢口路三號機關部經理財政部長陳錦濤君亦將常駐上海應付各事 
　　上海設立機關部後將設法阻止各省任意借債之弊近數月來上海常有多人以代表各省軍政府名義指定各項財產爲抵押物而覔求借欵者故該機關部欲設法阻之嗣後無論何種借欵均須由中央財政部經手此事今已稍有成效惟大倉洋行承募之滬甬鐵路借欵亦爲外省借欵之一而南京當局竟未知有此事是可異矣 
　　漢冶萍產業及招商局產業抵押之借欵雖未議定然據南京當局聲稱兩事亦未作罷惟漢陽鐵廠因外間竭力反對謂此貴重之產業不應歸外人掌握故中日合辦一層業已作罷此事現方由盛宣懐與日本銀行家商辦該銀行等是否允借尚無所知 
　　至招商局借欵聞係匯豐銀行承借計洋一百五十萬元由該局以二十萬元借與南京政府據確實消息此項借欵實欲免去日人管理該局輪船之禍根故此事於武昌起義之前已與滙豐銀行開議云 
　　又據南京當局云南京政府正宗入欵全恃公債劵一千萬元之收入數月以來來信定購者以海外華僑居多數各省軍政府亦多担任代言之義務此債以八釐起息初意但希望華人之購求目下大局可保安寧政府之編制將定外人或亦樂於購買云 
[徐州城内之浩刦（特别通信）]  
　　駐紮徐州城内之江防團防各兵平時多方騒擾居民已不堪其累茲又於舊曆去臘二十日四處縱火槍炮之聲不絶於耳全城店舖富户及畧可溫飽之家均被搶刧且有匪徒地痞附和其間卽窮民亦乘勢攫物男女莫不動手一日夜之間哄閙至六七次以致各家錢財衣飾無一保全卽柴米零物亦俱搜括殆盡直至翌日天明大亂始定至二十六日晚間紅旗花旗等營重又開鎗出外搶掠居民更不堪其擾是晚鎭台適在城外不得進城聞自二十日出事之後徐城紳商卽設法電告民軍乞援至二十八日夜四更時民軍始到張勳卽行往北闔郡人心方始安定但數日之間多有斷絶糧 
 
 
 

Page 3

 
 
食乞貸無門者其苦狀已不堪設想且自起事之後電局郵局均被各兵持械看守不許民間與他處通信故祗能任所欲爲坐以待斃設無人設法向民軍政府請兵援救則郡城居民俱己饑寒就斃矣又聞該郡有一同昌蛋廠資本亦甚雄厚因該廠司事工役人等極力防堵得未擾及但一連九日夜均未交睫其苦亦已甚矣 
[各省推戴袁總統電文]  
天津軍政兩界電天佑中國化種族之見而改良政治變政治之體而咸認共和保皇號之尊榮拯生靈之塗炭維我公實苦心締造碩畫維持洞觀世界大同力以天下爲任指揮若定震撼不驚功業恢閎上下攸頼現在時局危迫中外望治綦殷亟待古今不世出之雄才及時建設必須外交素有信用内政富於經騐軍人翕服輿論推崇乃能維繫衆心保持全局南北合一政府臨時大總統非我公力任其難不足以濟時艱而饜羣望鎭芳等以事關安危大計用敢公同電懇尚求我公以民人爲重俯順所請力任統一政府臨時大總統俾建新基共蒙幸福不勝迫切籲懇之至張鎭芳張懷芝率同直𨽻軍事叅議官陸錦天津鎭范書田通永鎭王懷慶正定鎭徐邦傑大名鎭李進才宣化鎭黄懋澄直𨽻行營翼長鮑貴卿混成第四十恊統領范國璋混成協標統王汝勤巡防左翼統領黄炳榮巡防右翼統領張懷斌𤍠河練軍統領梅懷玉淮軍中路巡防統領楊起元布政使凌福彭署交涉使潘志俊署提學司蔡儒楷署提法司曹銳署海關道徐沅署天津道阮忠極巡警道楊以德勸業道蘇品仁仝叩敬 
　　順直諮議局電共和詔下中國再造我公聲色不驚能措天下於泰山之安豐功偉烈方之中外無有倫比前南京孫總統宣言近北方蒙古王公通告皆推我公爲臨時大總統全國傾向於茲可見我公爲國爲民獨膺艱鉅將來合五大族爲一家聯四萬里爲大國中華旗幟飛揚全球皆指顧間事引領下風無任忭舞順直諮議局叩上 
　　開封官紳各界電共和國體業經確定外交内政經緯萬端臨時統一政府行將建設非有威望勳勞爲全國所欽崇爲外人所翕服斷難肩此鉅任我公恢閎大略震動環球此次入秉鈞衡支持危局卒能調和南北竟收斡旋之功於國利民福所全甚大羣情鼓舞薄海同揆前田南京臨時總統孫君電復直豫諮議局聲明共和成立卽行解職推公昨接蒙古王公聯合會通電亦稱惟公擔任臨時大總統方能維繫衆心保全大局足徵推　之忱南北一致河南官紳軍警商學各界現與全體公同議决僉以爲臨時大總統一席非公莫屬務乞公俯從衆望力任其難福我同胞中國幸甚全豫幸甚琳曁文武司道府縣鎭統將校並諮議局代表全省紳民商學各界同叩有 
　　徐州軍政兩界電現聞共和政體已經解决自應即日成立統一南北新政府我公爲全國四萬萬人所托命勳等全體上懇我公擔任大總統以維大局全國幸甚勳等全體幸甚兩江總督張勳率同所屬文武司道鎭統將校公叩有 
來稿 
[女界代表張羣英等上參議院書]  
　　竊維人類社會造端男女男女之結合也或以感情或以生活有夫婦之分初無大小尊卑之别其於社會負義務也同享權利也亦同蓋自初民時代以至今日男女平權之事實鄉曲家庭猶在往見之自腐儒倡三綱之說以女子𨽻屬諸男子於是男子以　養女子爲天職女子亦以順承男子爲天職故女子嫁於男子不曰諧伉儷宜室家而曰執箕帚奉巾櫛謬說流傳數千餘載女子之智識日劣能力日薄人格日卑而權力悉堕於男子之尊　　以外禮樂刑政食貨兵農諸事罕得聞焉於是廟堂之上謀　　畫咸資男子女子不能側足於其間噫嘻同是人類何不平等若是之甚歟茲幸神州光復專制變爲共和政治革命旣舉貨　　會革命將踵於後欲弭社會革命之慘劇必先求社會之平等欲求社會之平等必先求男女之平權欲求男女之平權非先與女子以參政權不可或有疑女子程度不及不能遽與以參政權者不知以女子與女子較其程度固有不齊以女子與男子較男子之程度亦不過較女子之優者爲多不得謂男子悉優女子悉劣也矧男子不以其程度不齊謂盡無公民參政之資格獨於女子悉奪其權而不與是參政與否只公男女而不眞繫於程度之　異也明矣嗟夫豈非極天下大不平等之事乎夫我國革命之說鼓吹有年杞憂之士或亦疑人民程度之不齊未必能遽收善良之効果今則振臂一呼天下　應不四閱月而大功告成其程度之優美有出人意料所不及者則女子參政何不可作如是觀况女子程度之不齊山前此敎育之不平等今我中華民國既號稱共和主張平等則男女之敎育不宜再有分别男子與女子既　入同等之文明即增進同等之智識是男女之程度必不至再有軒輊卽男女法律上之地位不宜再有異同女子應有參政權之問題又奚待煩言而决哉或又謂世界各國女子參政均無其例此尤爲不經之論夫男女既列於同等地位則男子參政女子亦可參政各國雖尚未見諸實事亦何不可自我神明黄裔之中國爲世界女開一先例以作各國之模範乎法美共和前無其例世界各國何以公認爲最良之政體是知事之是非在公理之順逆不在成例之有無矧近日歐西各國女子之爭參政權固已日演而日劇耶據以上各理由女子參政與否之問題自不待群英等之嘵舌然竊恐習俗相沿猶有襲前此學說妄加分别留此待决之問題以釀後日男女無窮之患者同志等惄然憂之不敢緘默用是聯絡全體女界上書貴院執事諸公請於憲法正文之内訂明無論男女一律平等均有選舉權及被選舉權或不須訂明卽請於本國人民一語申明係包括男女而言另以正式公文解釋宣布以爲女子得有參政權之証據除呈請大總統理合瀝陳貴院請卽議决呈由大總統公布全國使我女界同胞閉而與起女界幸甚民國幸甚 
譯林 
[都會之兒童（再續）]  
　　谷本富氏又曰都會事件之中有關於兒童敎育一項亦不可不約略述之夫都會膨　人烟稠密貧家之兒童往往無適當之屋宇恣其游戲無非徬徨街市於不識不知之間即已沾染惡習而爲犯罪之端緖故都會兒童之關係當由統計家悉心調查以明其事實而思補救之方現西洋諸國於二三十年間所察出種種有効之方法己能漸見實施美國最通行者卽兒童之俱樂部而尤以桑港之兒童俱樂部爲盛其組織也常以市内小學校敎師爲中心每夕於適宜之廣塲集合無識之兒童敎以體操或開夜學校使就其學識授以職業此則起於千八百七十八年英國所行之方法除組織兒童俱樂部外又有兒童聯隊兒童聯隊之組織大率連絡敎會亦有與敎會無關係者其中如兵式體操注重兒童訓練舉十二歲至十七歲之少年悉納之於嚴重兵式訓練之下以鍜鍊其精神强固其身體法至善也故余重遊海外特注意於斯近兩三年來又有新發起之兒童斥候隊往往博非常之名譽此斥候隊亦如前所記之兒童聯隊但不課兵式體操唯固結兒童之身體鍜鍊其精神使成輕快敏捷之習養其自尊自重之德苟有必要之時則救人之急不辭水火終能達其修養之目的彼兒童之格言曰我對上帝對國家我不可不盡我之本務我當救助他人雖盡全力亦所不辭我惟知我隊之法遵奉無違云云夫學校爲敎育之必要無論矣學校以外此等組織亦不可少庶幾互相補助以養成有道德之良民一洗輕薄逞私之習是則最爲有効力之方法也我邦所以未唱此說者亦由於乏識見之故茲當明治四十五年之春諸事更新之際我輩於此等事業其亦能見諸實行乎是余之所切望也 
[淸談（我）]  
　　盛宣懷一生攷語曰濫借外債喪失國權此雖三尺童子無不知者 
　　今漢冶萍借欵又成立矣其先後原因雖屢揭本報而契約内容則局外至今尚未深悉大致不外民政府以軍需孔亟貿然許盛以借債債權國又利用極迫促之時日冀以借欵始者以合辦終總言之則吾國辛苦經營之漢冶萍己輕輕從盛宣懷之手拱授於外人之掌握 
　　狡哉盛賊餌我政府愚哉當軸累我國民語曰解鈴即是繫鈴人挽回取銷應責盛氏 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[徐蚌開車之佈告]  
　　津浦南段鐡路己由蚌埠開至徐州茲將宿遷通電錄下 
　　津浦車向由浦口開至蚌埠爲止今徐州光復和議己成南北亟宜聯絡俾興實業而利交通今定二十三（新曆本月）早開車徐蚌賣票搭客定每晨九時由徐開七時由蚌開己飭駐徐副官長吳佩綸自備客車准期開行使平常軍報可用軍用郵便庶免電報積壓除電路局外特通知各軍司今部並下關支站查照應夔丞邱潤初叩個 
[强迫方潛辭職]  
　　南京府知事方潛既爲地方所不承認乃照會自治公所商會敎育會農會各舉數人爲顧問員意在籠絡士紳藉以自固詎地方士紳愈不承認以其卑鄙無恥以吮癰技倆而求媚於人必非可以爲地方造福者二月二十三日午前十時自治公所各團體特在夫子廟靑雲樓開正式大會到會者三百餘人公推辛君濯之爲主席提議方潛不稱職之理由議决仍上書總統請其撤換並致書方潛諷其見機先退全體均鼓掌贊成 
[姚炳南正法之原因]  
　　揚屬五台山第二旅團長姚炳南前因團軍潰變致遭鎗斃已記前報茲將詳情錄下 
　　先是姚炳南曾列二十四條款控徐寳山於黎副總統處適總統派員蒞揚調查而遽出此變徐寳山乃集總統所派委員及各師旅團長公同研訊徐以伊所控之條欵詰問姚無以應復追究前在浦口時臨陣脫逃及賄賣第一營管帶差缺姚乃一一供認原有請處以無期徒刑者衆未允應俄而徐令暫退乃由憲兵司令長方柳江君帶領至花園詎行不數武卽由一健者自背後鎗擊遂以斃命或謂姚雖善治軍此役亦罪不至死然實有可殺之道一則誣控徐寳山司令一則鼓惑前定字營兵變乘危要刦前運司增厚所携之金銀手包致有孫天生之變而運庫以空此次又以營兵閙餉施其鼓惑要挾手段不料爲徐司令偵知致正典刑聞訊畢退下時曾携方柳江君之手而言曰大局且不知如何吾人不死於疆場卽死以罪獄同一死耳夫何言而彈丸已洞背胸矣正法後徐司令命人往伊家嚴搜槍械不准騷擾并保護其私產厚卹其母妻聞搜有寳銀數隻即前定字營兵變搶刦運庫之物則姚不寃殺矣 
[揚州民政署近狀]  
　　遷署之風潮揚州新任民政長汪　彜伯君以民政部舊址爲前任李君罣誤之地改假東關街兩淮中學爲民政部當於舊曆正月初三日遷入該堂第三班學生羣起不服全班詣堂向汪詰責時汪尚未到該生等遂將堂中門窗宿舍冲毁儀器亦紛紛搬運警務副長楊君楝出而阻止以出言不遜被學生掌頰數下嗣經軍政府衛隊干涉始各散去現在徐寳山君已飭令捉拿首事之郭某將予以重辦云 
　　各科之人物汪民政長蒞事伊始各科執事尚未派全所定者學務科長徐功美副長賈劍靑總務課長周國仁副長林小圃主計科長姚雨耕收發科長周寳鈞警務科長陳自新所有李石泉舊部如蔣君紹籛等均未委派 
[浙省官俸等級之草案]  
　　浙江民政財政兩司會議官俸等級呈都督文爲會呈事案查軍政府都督公布旋行案第七號官俸暫行法議決案於正月二十二號扣至二月十日己滿二十日自二月十一日起應即實行官制官俸以符議案查全省各縣知事參事之等别官俸之多寡雖經規定而某縣爲某等均未規定有案將來辦理預算殊多窒碍而各縣知事報銷又復毫無限制浮支濫領參差不一本司長等再三籌議擬分甲乙二辦法甲依據前淸所定州縣公費等級表以漕糧額數大小爲標準乙依據公布省議會議員額數公配表以人口多寡爲標準公列二表呈請鈞府核定通令遵照所有會擬各縣等别分列二表呈請核定（下略）計呈各縣等别表 
　　（甲）此表以前淸財政局擬定州縣公費級爲標準 
　　一等十八縣　杭縣　海寗嘉禾　嘉善　海鹽　平湖石門　桐鄕　吳興　長興　德淸　鄞縣　紹興　蕭山諸曁　餘姚　金華　蘭𧮾二等三十一縣富陽餘杭� 
武康　安吉　慈𧮾　奉化　鎭海　上虞　嵊縣　臨海� 
黄巖　太平　寗海　東陽　義烏　永康　武義　浦江西安　龍游　江山　常山　建德　淳安　遂安　永嘉樂淸　瑞安　平陽　玉環　定海　三等二十五縣　臨安於濳　新城　昌化　孝豐　象山　新昌　天台　仙居湯溪　開化　壽昌　桐廬　分水　泰順　麗水　縉雲靑田　松陽　遂昌　雲和　慶元　景寗　宣平 
　　（乙）此表以人口數之多寡爲標準凡三十五萬以上者爲一等十五萬以上者爲二等十五萬以下者爲三等 
　　一等十八縣　杭縣　嘉禾　吳興　鄞縣　定海　紹興蕭山　諸曁　餘姚　嵊縣　臨海　黄巖　太平　寗海永嘉　樂淸　瑞安　平陽　二等二十五縣　海寗　鎭海仙居　金華　東陽　嘉善　海鹽　平湖　石門　桐鄕長興　德淸　慈𧮾　奉化　象山　上虞　新昌　天台　� 
蘭𧮾　義烏　永康　浦江　西安　江山　靑田　三等三十一縣　餘杭　罷游　常山　開化　建德　淳安　遂安　泰順　臨安　新城　於濳　昌化　武康　安吉　孝豐　武義　湯溪　壽昌　分水　玉環　雲和　遂昌　桐廬　慶元　宣平　松陽　麗水　縉雲　龍泉　景寗　富陽 
[皖人布告黎宗嶽罪狀]  
　　皖人近以黎宗嶽種種騷擾民不堪命特將其罪狀廣出傳單布告略云卾軍倡義以來漢幟一麾各省響應僞撫朱家寳意存觀望不舉義旗民賊黎宗嶽乃假九江軍政府行軍叅謀之名借兵來皖名爲彈壓地方實行陰謀詭計九月二十五日之變喪失吾皖商民之生命財產無數聞者痛心當者切齒黎宗嶽實爲厲之階也迨湘桂來援李黄自退黎宗嶽自知罪惡滔天爲吾皖三千萬同胞之公敵於是變計退據大通負嵎自固一般無恥逐利之徒爭爲鷹犬統兵四出搜括民膏刦掠殷商查抄過客前安徽警廳長吳徽州軍政分府徐靑陽臨時議會議長兼農務會長方大通富紳方與畢曁裕同和鹽號均相繼被害行旅戒途居民轉徙狼貪鷹恣上下分肥歛資十餘萬密存上海日本銀行以爲將來殖田宅長子孫之計似此居心叵測實屬罪不容誅當茲民國統一之時豈復能容此等行同流寇之民賊塗炭生靈擁兵自衛乎用特臚舉罪狀布告同胞父老兄第羣起而攻之則吾皖幸甚民國幸甚 
[皖江近事紀要]  
　　孫大都督前以皖省經濟困難亟應設立銀行以資周轉曾請盧君涵章來皖籌辦安徽中華銀行刻下己由盧君組織成立一面發行紙幣活動金融業經呈請都督出示曉諭凡完納丁漕及厘金等項均准交納並出示佈告商民一體通用矣 
　　孫都督以皖省各州縣辛亥年丁漕衛賦賠欵均未籌解而每月餉需開支甚巨當經飭令各屬作速批解以資接濟茲懷寗縣李知事已出示曉諭略云懷寗丁漕等欵前經楊知事示諭征七緩三現查櫃收甚屬寥寥我商民人等須知丁漕等欵爲國民應負之擔任自應從速赴櫃完納加以現在淸帝退位民國統一倘再玩延則當取銷征七緩三成案勿謂言之不預也 
　　皖北五河縣地瘠民窮自淮上民軍光復以後需餉甚巨當由安撫長張煕亭代淮上軍政分府將五河當典商本借用三萬餘串而該縣每年應收鹽厘七十萬串及貨厘十五六萬串之進欵均被壽州奪去以致商民交困勢難支持近該縣譚君啓桂等特呈由省議會請孫都督批飭停止借用當本鹽貨兩釐懇改由自治公所代辦歸官家派員監督以恤商民而裕國課刻省議會己據情備文咨請孫都督核辦矣 
[南昌政界要電一束]  
　　九江朱司令致馬都督電南昌都督鑒漢濤連日接見英日俄領事及各外人均稱南昌秩序日有紊亂外人嘖有煩言在内地敎士敎民甚形惶恐等因請飭各屬出示盡力保護以免外人有所藉口致生交涉並聞外人秘密調查我軍内容若非完全尚乞極力整頓以保名譽九江衛戌司令部長朱漢濤叩 
　　財政部致各府電江西各府均鑒該府各屬丁漕等款現經本部呈禀都督批准一律解省兌收駐紮防營薪餉應赴省請領除另文通行外希即飭各屬遵辦財政部庚印 
　　同盟會致馬都督電南昌馬都督鑒據江西同盟分會電稱廣信府知事會員王賡言因更換河口鎭團長在局前被屬縱人鎗斃該處管帶同知知縣均不緝　兇犯尚揑蒙圖卸等情如果屬實法紀何存應請尊處澈查嚴究並厚恤王守家族爲盼中國同盟會宋敎仁虞印 
　　馬都督覆同盟會電南京中國同盟會宋鑒虞電悉廣信府王知事賡言被人鎗斃一案業經派員密查並電飭該府各印官勒緝兇犯在案除飭部從優給恤外先此電聞贛軍都督馬印 
　　馬都督致九江朱司令電九江朱司令官鑒冬日接宛知事電稱臨時議會連日散布傳單糾集無頼鄉民藉口舊欠豁免阻撓征收等情昨日復接九江議會來電稱宛知事隠匿違飭朦追丁漕舊欠並言須解散議會等情現在時局尚未大定建設共和正頼官紳和衷共濟以爲地方增進幸福何得爭持意見互相訐控希貴司令確切查明秉公電復以憑核辦都督馬印 
　　駐寗軍官致都督電南昌都督馬鑒我軍（六營）奉陸軍部命令改編成旅劉統領（懋政）迭次辭職昨奉大總統及陸軍部總長委任文輝爲旅長自顧庸材力辭不獲祗得勉强效命已於今日接劉統領移交關防並餘下餉銀四千一百四十五元前領活支先經用罄今出發在卽餉項無著恐誤師行請將兩月額餉及活支兩欵籌備即日派軍需官劉人烱備文請領步兵第十四旅長邵文輝叩支印 
　　劉統領致都督電南昌馬都督鈞鑒二月初四日交卸淸楚所領兩月薪餉按章關發兩月活支銀一萬八千兩買米一千四百餘石添用參謀及衛隊各兵官餉運裝脚力軍藥菜食各品並收買槍五十餘支添帳棚糧袋各項造册詳細呈報查核懋政叩 
　　九江朱司令致都督電南昌馬都督鈞鑒（在潯）二標二營前隊司務長徐洪勝佈散謠言擾亂軍心本月第一夜私至砲台佈謠謂義勇隊將要攻擊砲台復至義勇隊謂砲台攻擊義勇隊彼此訕謗幾釀大亂幸經各該長預先偵悉始克和平解散漢濤以司務長居心巧詐當即解送執法處嚴訊并一面電禀請示辦法本日執法處提訊徐司務長供認不諱旋與該帮統對質亦無異詞是該司務長佈散謠言擾亂軍心雖屬未成大患然地方各界己異常惶恐其漢奸行爲已昭彰耳目若不即行正法恐致事出意外故未候回示比即取决公議僉謂宜正軍法而定人心乃於本日午後四時飭張執法官將該犯騐明正身綁至大南門外處决並卽出示曉諭現在地方安靜如常請紓厪念所有處决徐洪勝情形理合電陳九江司令官朱漢濤叩 
[湘省北伐軍變亂續紀]  
　　湘省北伐軍步隊第四標軍士鼓噪變亂已誌本報茲悉其起釁原因係以軍務部頒發前四十九標及前巡防隊勳章四標亦要求發給譚都督以該標係屬新招似難濫發惟曾赴鄂援助且當興師北伐又難遏抑其請乃許發以名譽勳章並獎副軍校職銜詎四標各目兵抗不遵命務須頒給獨立勳章及年金三十元始肯起椗迫令本標各長官轉呈都督立求發給並在軒轅殿圍攻標統復在大小西門外開槍邀截他軍不准出發譚都督以該標形同叛亂卽發命令飭各水師舢板炮船將該標所雇船隻悉行圍住並於河干安設快炮數尊勒令繳呈軍械否則以軍法從事該兵無奈相率繳出及軍械繳齊復由向司令調集各兵詳加審訊當經全標軍士將爲首滋事之六人指出由司令飭令一律正法以昭炯戒 
　　譚都督以該軍等如此披猖實難訓練應卽一體解散再行另募爰卽發給一月口糧飭令撥派船隻押送回籍上至湘潭下至岳州卽於三十一日啓行不准片刻逗留以免再生事故惟是日上午即有解散兵勇至各典肆强當壓借任意滋擾情事都督乃飭令向司令立刻傳集各兵頒發餉項限於本日下午一時即行上船如有點名不到者照逃軍例拿獲治罪並另派弁兵手持大令出外巡查以便隨時將滋擾各兵查拿究辦如敢拒捕卽准予格殺勿論風潮始息 
[廣西暫行官制之通電]  
　　梧州柳州南寗龍州軍政分府桂林府長各局分送各府直𨽻廳州並轉各廳州縣恩陽州判同覽暫行官制己定現正排印不日通布舊稱直𨽻廳州者改曰府其上思一缺因無轄屬仍改爲縣舊稱廳州者改曰縣府縣同城者裁縣併府以新曆三月一號爲施行日期府縣分設佐治員分課治事敎佐雜缺悉裁除思陽州判改縣另有明文外其餘各州同州判縣丞主簿照磨巡檢名目典吏並各敎職一律裁撤或至新曆二月尾號止願先卸事報明准行印記均由各長官就近收存彚繳核銷通諭遵照軍政府九號印 
[粤人尊崇孔道]  
　　廣東鎭守府民政部來函云公啓者方今漢族重光民國肇始統一人心專資孔敎誠以孔子者集衆聖之成普中華以文化德恊時中道揭大同久令環球所敬仰尤爲宗國之光榮軌範羣倫允推莫尚故敝郡各界同人謹於二月一號行釋奠先師之禮由惠陽縣長彭煒瑛主祭軍界則旅長陳景蟾黄德修等學界則將弁學堂昌明學堂府兩等學堂等商界則由商董邀集尤衆各皆列隊整肅旗鼓輝煌蒞廟行禮計並叅觀者人逾萬數而仍秩序井然禮畢頌歌奏樂復由各界次第演說歡呼如儀而散 
[貴州参謀總長之行色]  
　　南京參謀本部成立後貴州應派參謀業經該省樞密院立法院公舉現充都督府參謀部陳松圃耆老會總長鍾岳前往月前又經趙都督德全照會陳君看將南路總統關防繳消尅日選帶員弁束裝就道並加添薪水每月一百五十兩以示優異聞陳君業於日前首途相從隨員及軍士等均踴躍同行而軍學各界以及合城父老且有遠送至圖云關者臨行時含涙分袂均有依依不含之狀云 
[陸都督抵省宣言書]  
　　廣西都督陸榮廷已於舊臘抵桂曾記前報茲將其宣言書錄左 
　　廷一介武夫不學無術罔知治理謬承全省父老兄第推愛舉爲都督自問才識謭劣實難肩此重任滿淸未滅北伐尤亟廷久涉戎行略諳軍事爲藐躬才力計爲中國大局計使專司軍旅從事北伐較有裨益都督一職敬懇諸公另舉賢能充任俾廷得行所素志最所願也 
　　廣西自獨立以後各處土匪紛紛蠭起假民兵之名藉口籌資北伐從而拉生勒贖甚至剗村圍城肆行焚刦者層見迭出似此種種不法擾害治安豈可復以民兵對待嗣後遇有前項情事應調重兵嚴加兜勦以除民害而保公安 
　　近聞廣東新舊分黨互相殘殺日演慘劇商民遷避十居其七現象若此禍變正未知所終極凡我桂人正宜引爲殷鑒勿分黨派勿爭意見融和一氣來集省垣協力同心分擔職任 
　　吾省分編軍隊一遵海赴滬會師北伐一沿湘泛湖進援武昌俱己陸續出發近又選派代表舉定正副總統是對於韃虜全然斷絶關係固己彰明較著詎仍有等匪類心存叵測誣軍政府爲僞革命潛往各屬運動綠林四出暴動充其及意殆欲廣西步武巴黎大破壞大流血現出恐怖時代而後己此等兇孽應隨時隨處查緝務獲科定罪名與衆棄之 
　　任官惟賢古今通義吾省現在官吏但問其才能否適於主治不必問其籍是否屬於本省也其才堪主治者僅慰留之恐仍以客體自嫌任事之心仍未堅定也宜公認爲桂籍使省界消除安心臂助若庸劣之輩用嚴格之甄别以淘汰之勿使濫廁政界莫襲排外之舉動以驅逐之致啓同胞恶感 
 
 
 

Page 7

 
 
本埠新聞 
[提議收回公共公廨]  
　　公共公廨自前淸委派之正讞員寳子觀及襄讞員德勝臣於上海光復時相繼逃匿後卽由外交團議决暫歸捕房管理並承認關烱之聶榕卿王嘉熙三君爲正副讞員詳情迭誌本報茲通商交涉使温宗堯君以民國南北統一己有成議公共公廨暫歸捕房管理原係通融辦法現在大局既定應將前議取消爰特照會駐滬各國領袖領事提議收回俾符約章惟聞各領事意見以英美公廨係各國會審華洋訟案之處關繫頗爲重大擬開領事公會集議後再行核覆 
[工部局籌撥善舉經費之轉折]  
　　滬北棲流所收養貧民經費向於公共公堂罰款項下提給詎被前讞員寳子觀將應撥該所經費銀一萬四千餘兩悉數侵挪以致該所無從挹注故於去冬將公廨發行留養之病民流丐截止收留因是深爲不便當經關讞員迭與工部局磋商就緖每年由局籌撥銀五百兩匀分兩期給領如日後收養人數過多再行酌加嗣該所董事陸瞿兩君以與工部局直接收領不但關碍主權且恐將來别生交涉故復與關讞員議定妥善辦法即於前日由局先將半年經費銀二百五十兩送至公廨轉給該所具領以淸界限 
[閘北選舉市長之預備]  
　　閘北各區董公呈滬軍都督文云爲閘北改設市政廳公議擇日開會公舉廳長實踐共和政體呈請鑒察事竊閘北自光復以後組織自治公所公舉董等爲區董協同自治總公所措置地方事宜迄今四閱月業經次第設施條理井然嗣奉上海民政總長李以現在秩序大定閘北毌庸再設民政總長擬照南市辦法以臨時民政總局及自治公所一併取銷改設閘北市政廳卽以民政局長李紳厚礽爲正市長自治公所總董沈紳鏞錢紳元利爲副市長以資治理嗣因李紳厚礽引疾屢辭改推沈紳鏞爲正市長錢紳元利爲副市長當奉頌發印信委任並呈報蘇滬都督在案詎沈錢兩市長遷延多日並未到廳而迭見報章所載先有陳幹卿等推舉宣保章爲廳長未奉都督允准繼有徐謙等攻擊沈市長爲聲名平常輿論未洽奉都督批示候另擇賢能充任斯職等因伏念市政廳市長表率地方事繁責重查照自治章程按諸共和政體均應由地方人民公同選舉方足以昭公允董等公同議决擬卽日召集地方公民開特别大會用投票法選舉正副市長請上寳兩縣民政長監視開筒以昭愼重庶被選者不得放棄責任覬覦者不容妄事營求除俟舉定後再行呈報都督及上海民政總長立案外合先備文呈明伏乞都督鑒察與情以符權限而實踐共和地方幸甚謹禀 
[四誌閔行鎭之大風潮]  
　　西南鄉閔行鎭鄉民聚賭與巡警衝突由防兵開槍轟擊傷斃多人詳情己三誌本報茲經拿獲當時爲首鳴　縱燒警局學堂之莊壬生曹雲山（卽阿和）兩名解至滬南市政廳收押旋由民政長吳啘九君會同某團長帶同檢察廳司法警察及庭吏等於前晚八時在市政廳裁判所會審莊供年五十四歲十八圖人向以販賣茡薺爲業此次因有素識之荳腐司阿狗因其親戚被兵擊斃邀同小的至某南貨店由司賬人給鑼一面敲至十字街西新街地方即由喬姓董事阻止餘事不知求鑒詰其放火搶刦各節均不承認判戒責一百下曹供向業成衣因聞街上民警衝突出外觀看至放火之事並不與聞判戒貞一百下一并拘留候再研訊並聞昨日又獲左福堂一名亦已解至市政廳暫行拘留候究 
[米糧又將徵稅]  
　　滬上光復後曾由江蘇都督飭令上海民政長在滬開徵地方貨物稅以助軍餉惟米麥雜糧暫免徵稅現在大局已定滬軍都督仍命將米麥雜粮一律徵稅是以由貨物稅總公所定期陽曆三月初一日開徵業已出示曉諭米業及船販等一體周知矣 
[軍人硬拔妓女續誌]  
　　某隊兵士劉子富劉子順劉小順等數十人日前至法租界興聖街趙葉氏所開之花烟間内硬將烟妓雙糽拔去當被喚捕將子順小順等拘至公廨訊實判令監禁四月己誌前報惟當時劉子富預先逃避致未獲住翌日復至該院尋釁報復並謂須將該院各妓一併拔去方肯罷休趙鴇等見來勢汹汹驚惶無措立即喚到巡捕將劉拘捕送廨务候訊辦 
[查究妓院旅館之聚賭]  
　　英美總巡卜羅斯君訪悉近有不肖之徒藉詞舊曆新年糾合同類專在妓院旅館内聚賭抽頭輸赢頗鉅竟有通宵達旦者昨特通飭各捕房捕頭特飭中西探捕嚴密查拏務獲懲辦 
[陸軍暫行給與令之目次]  
　　孫大總統擬就之陸軍暫行給與令昨己頒發到滬茲將目次先行錄下第一章總則第二章俸餉第三章糧食第四章被服第五章馬匹第六章雜則第一表官佐俸衣及附表第二表士兵薪餉第三表各學生津貼第四表官佐旅費第五表士兵學生旅費第六表人糧第七表馬糧第八表各兵士服裝𠌰數　　第九表軍隊醫院預備被服第十表馬匹諸費定額第十一表埋塟費第十二表醫藥費第十三表公費 
[駐寗滬軍請撥鎗彈]  
　滬軍第一師長吳紹璘以駐紮南京之第二旅田應詒所部各兵士現需新式快槍三千桿及槍彈等件是以特委副官王鳳丹親謁滬軍都督請令製造局如數檢撥昨陳都督己函請製造局李總理照撥矣 
[防範軍民糾葛之周密]  
　　滬軍中營管帶楊錦堂以崑山巴城鎭及西鄉等處前因鄉民抗租鬧事曾派第一第八等棚兵士前往彈壓在案茲查該處地方現己平靜擬即調回而該縣方民政長以各兵士在彼防守甚爲得力深恐再起風潮特請楊管帶仍飭留駐惟楊管帶以第一第八兩棚兵士出防迄今己届兩月深恐與民熟悉易生糾葛爰定於二月二十六日調回操練另派二五兩棚兵士前往防護 
[運送鐵路材料]  
　　津浦鐵路公司前請江南製造局鑄造鐵路需用之車輪鐵軌等件現已如式造成計裝百餘箱於前日裝載大號駁船雇輪拖送浦口交納備用 
[敎會歡祝共和]  
　　美國駐華監理會附設蘇浙之益賽連環會同人因民國統一共和成立大總統有准許國民信敎自由之明文不勝歡躍特製五彩繡花十字旂幟每名擎執一面於昨日專車來滬會同上海同志於二十七八九三天在三馬路慕爾堂開大會由楊維翰博士領首查經丁立美君及中外宏博宣道 
[師範學堂招攷]  
　　上海縣民政長吳君出示曉諭云准江蘇第一師範學校移開案照敝校現定於本年三月初十卽舊曆正月二十二日招考新生照章由本省各縣保送考試爲此將本校招考簡章備文移送貴民政長請煩查照通告各高等小學校並出示張貼通衢至紉公誼再本校原名江蘇師範學堂移開案照本校現遵都督府新頒師範學校令添設豫科並以本科第一年級缺額甚多添招班插新生以冀足額定期三月初十卽舊曆正月二十二日招考自應先期移送簡章請貴民政長出示曉諭境内如有合格學生愿來本校肄業者務於三月初五日以前由貴民政長備文保送並飭該生按期備帶照片文憑親到本校應考聽候取錄可也除分移外爲此移請查照施行計送招考簡章等因各到署准此除通告外合行抄貼簡章出示曉諭爲此示仰各高等小學畢業學生知悉如有愿入前項師範學校肄業者迅即請由母校校長於三月初四日以前正式報告本署以憑備文保送愼勿愆期自誤 
[江南船塢之文告]  
　　江南船塢朱總辦昨出牌示云照得本禮拜六各廠工匠工食逴前存十五十六號即舊曆臘月念八九日禮拜四五兩天及念一二三四號即舊曆正月初四五六七禮拜三四五六四天併算共計有工食六天除照向章各存三天外本禮拜六祗發工食三天爲數無幾現擬暫行停發統於下禮拜六三月二號即舊曆二月十四日一併核明發給以歸簡便爲此示仰各工匠藝徒小工夫役人等一體知悉所有本禮拜六　領工食均於下禮拜六放工後齊赴支應處照數支領務各遵照 
[謝贈月份牌]  
　　昨承波彌文洋行惠贈月份牌兩幀又承勝家公司惠贈四幀鮮艷奪目並皆佳妙書此以誌謝忱 
瑣聞 
[城内]  
　　監禁隊長○滬軍都督府執法科楊君昨出條示云爲判决事案奉都督發下據福字敢死隊司令長劉福彪呈解第一隊隊長王柏林一名前來當飭由本科提案研訊訊得王柏林曾托民人殷輔卿作媒以女家要索聘禮議婚未成輙事威嚇當時雖尚無行兇實據惟身爲隊長應如何尊重品格以資表率乃竟敢强媒議婚殊屬敗壞我軍界名譽應照本府頒定平時懲罰令素行不修有失軍人體面者一條處罪惟王柏林旣屬官長應加一等處以四月之禁閉刑除發交地方檢察廳監禁外合行判决 
　　民政長批示○商號徐新盛等禀批查折城塡濠一事已經公議除去塡築馬路之外所有路旁餘地應俟分段編號議定租價等次先儘舊租户承租如舊租户不願續租再招新户至舊時城根房屋關係接通路口及工作時出土運磚之用必須拆除者並議酌償拆費以示體恤業已會同市長出示通布自應靜候詳議辦法隨時公布仰卽知照勿稍疑慮悮會爲要商人李嵩等禀批售買烟丸果能藥品純粹服之有效購者自能鑒别倘有奸商假冐等情儘可指名扭交就近巡警局照章罰辦所請給示一節碍難照准着毌庸再凟 
　　檢察廳批示○俞季卿呈批訴悉查沈桂千因竊該商布疋經本級審庭判決監禁一年六月何能遽行保釋前日宣告判决時諭令如有不服准於七日呈請上訴非諭於七日内呈請保釋也該商實係當時誤會特此明晣批示 
[南巿]  
　　希圖頼婚○王家馬頭濟宏興當更夫趙金發前代伊兄趙金生爲媒聘定周浦人朱文銓之女爲媳曾付財體洋五十六元約期迎娶現婚期已届朱將伊女預先匿去希圖頼婚趙金發兄第得悉即將朱扭至裁判所控告朱供因妻病故無人照顧將女送往漢口親戚家暫寄並無别情判交保限半月内將女交案候訊 
添裝電話○巿政廳路政處以所轄地方寬廣辦理路政日益煩重　各區往來接洽殊費周折故已函請中國電　局添　電話箱接線交通 
[閘北]  
　　謗毁長官○高紹棠前充總局號房前日被現充號房之謝桂棠等禀控高在局前毁駡部長任用私人袒護同鄉有伊親筆書信爲証當經劉科長將高提案研訊據供此信係致科員黄士龍求荐生意偶然云及局中重用同鄉將改市政廳等語不敢毁駡劉科長以高不應誹謗官長判發偵探隊看管候移送上海檢察廳訊辦 
　　覆訊竊賊○周少亭姚根華行竊康根和之碼頭船一艘由水巡隊查獲並搜出小刀三柄訊供收押在案昨經司法科長劉君提案覆訊周供刀及衣被均係姚根華竊來判仍還押聽候核辦 
　　不認行騙○王阿和偕妻張氏至總局控被趙阿春用丢包術騙去金戒一只昨經劉科長提出覆訊周狡頼不認判仍還押候查核辦 
　　民政總局批詞○顧金奎禀批案經集訊兩造各執一詞碍難判决惟該地既係價賣立有契據候派員履勘並着將契據呈驗再行覆訊核斷謝桂棠等禀批據禀如果屬實胆玩已極候飭司法科提案訊究黏呈信件附商民黄長生禀批案經司法科訊據黄胡氏供稱向索黄阿華前借洋八百元復經黄阿華同王毛頭轉向鍾何氏借洋七百元當即還氏洋四百元令氏簽押作爲收條係黄阿華自向鍾何氏借來並無抵借情事黄阿華供有田單一紙向鍾何氏抵借可以作証等語訊其田單是否黄胡氏面交據黄阿華供詞含糊黄胡氏供詞並無田單交伊抵借今鍾何氏尚未到案黄阿華迹近串騙着卽仍行還押黄胡氏女流被騙着交妥保暫行保釋候吊到原告鍾何氏受抵田單當堂質訊傳集後再核 
[英租界]  
　　巡捕疏忽○老閘捕房二百十號三道頭華捕又一千另四十一號華捕均於陽曆本月十四日晚間派往南京路石路口巡查因該處大有豐烟紙店被匪搶去鈔票現洋開槍逃逸該捕等均未赴捕房報告咋經捕頭惠爾生查悉禀知卜總巡以　兩捕實屬疎忽着均降充四等巡捕一年以示懲儆 
　　自願離異○南翔婦人張甘氏前因背夫來滬游玩被天津人楊義等誘至四馬路某客棧内奸宿旋被拐往威海　　賣經該處警局查獲當將楊等男女八人併解來滬經公堂訊明分别押辦張甘氏着押一月期滿交車夫張某領回管東在案茲悉張向在城内虹橋堍某洋貨店爲業且已入敎以甘氏玷辱宗敎名譽攸關不愿領回昨已具禀公廨求請離異不識能否照准 
　　找尋胖子○北海路二百十七八號某姓家日前走失十七歲婢女一口名喚胖子業已報請捕房飭緝未獲昨由卜總巡開明年貌並懸賞洋二十元通飭各捕房捕探一體留心偵緝 
　　偵緝兇犯○張阿桂前丰雲南路德仁里用刀戳傷陳長根逃逸由陳報請捕房飭提未獲茲經卜總巡查得張卽過犯王金桂又名劉玉卿昨特開單通飭各捕房中西探捕人等一體偵緝務獲究辦 
　　快車違章○金蘭廷前日自駕兩輪馬車在靜安寺路揚鞭疾馳由捕查見以其違章當卽拘入捕房留候訊核 
　　電車傷人○昨晨九句半鐘三十五號電車上一百九十號開車人因司機不愼在湖北路九江路轉角將場車夫顧寳卿撞倒跌傷頭面等處當由老閘捕房二百二十七號印捕將顧帶入捕房轉送仁濟醫院醫治 
　　强搶金飾○北京路七百四十九號住户林仲欣之妻王氏前日至總巡捕房報稱被匪闖入家内攫去金押髮一支捕頭允爲查緝 
　　失竊金針○寓居匯中西旅館之某西人前日失竊金針一支四圍嵌有大小珍珠三十餘粒値價甚鉅昨投捕房報請偵緝 
　　乘車失竊○天津路居人潘雲章前日乘坐電車在河南路相近被賊摸去値洋一百二十元之金表金練小洋等物當即報請捕房飭探查緝 
　　遺失鑽戒○住居泥城外憶定盤路一號門牌之經汪氏前晚九時因事至三馬路在途遺失値洋一千三百元之鑽戒一只業已報請捕房派探偵緝 
　　包探獲賊○陳炳生因竊三馬路長泰客棧内銀表等物被探顧阿根查獲拘入捕房押候解究 
[美租界]  
　　隣居干涉○湯恩路五號洋房西婦咋報捕房云後　平房一百十八號内死一華人三日未殮已有臭氣捕頭立卽派探往查知死者係高小弟江灣人遂由屍屬備棺收殮 
　　紫燕飛去○東百老匯路七十三號余姓家走失一婢名紫燕年十四歲昨報捕房請查捕頭准之 
　　拐逃婦女○李福生之妻陳氏前被林再明拐逃昨李將林扭控捕房捕頭諭候查明核辦 
　　日人奪狗○吳淞路某日人畜犬不帶嘴套昨　一百七十四號捕捕獲該日人奔出搶奪將捕兇毆後由二百十八號西捕到來　同拘送捕房押候查明再核 
[法租界]  
　　投河遇救○薙髮匠顧小弟因光復以來紛紛剪辫無可謀生遂於前日至浦灘投河覔死幸有巡捕撞見喚令船户救起帶入捕房轉送公堂請示聶讞員判給川資洋二元着即回藉 
　　幸未燎原○小東門泰昌魚行厨房内失愼即熄旋經捕房飭傳該行主至廨請示核辦據供烟囱係用鐵皮製就是日因灶火烈以致鐵皮燒紅延及墻柱求鑒判罰洋五元充公 
　　男孩待認○男孩李寳順迷途啼哭由捕帶入捕房盤詰父母住址均不能答奉飭送善堂留候家屬認領 
來函 
[巴達維亞華僑致財政部函]  
　　南京財政長錦濤先生大鑒敬肅者頃據無眉亞由埠李亞生等函稱自蒙傳知中華民國成立紀元改爲陽曆準定正月十五號補祝新年遵於是日開會慶賀兼　孫大總統即位大喜同時籌集國民捐計收荷銀九百十五盾七方五仙經向直葛埠荷蘭銀行購上匯票一紙請爲代匯南京新政府查收並附原捐人姓名單敝埠人數無多區區此欵聊盡微忱而已等由到會當將原票轉向匯豐銀行購上匯票一紙計洋銀七百十八元二角四分用特備函寄奉台收伏乞見復爲荷專此敬請政安計附匯票一紙巴違維亞中華商務總會頓首坐辦朱芷荀簽發 
　　附捐户姓名單李亞生郭陽春曾復南陳順財王長發以上各一百盾李亞發五十盾林英智陳益財陳西苑蘇西興陳長信蘇暖基以上二十五盾呂丁丑許涉川許永忠吳德根梁亞運以上一十盾謝厥智七盾五十角陳金禎陳貴温謝厥基李潤麟李淑美李其章林祥興許果能陳新華李亞鴻李德雲許永信以上各五盾劉錦美四盾葉登元　三盾許景倫陳球全李亞思李亞龍謝淸發李禎生雍龍水　以上各二盾五十角蘇瑞興呂永基雍忠益王文發陳金安陳祈山黄新陽陳贊章戴芳道以上各二盾陳潤澤陳金春施春添黄福祥何亞潤李厥信陳碧龍以上各一盾五角黄永振陳捷升邱永粦謝淸温謝振揚邱吉興朱啓財許景信雍忠貞李厥泉李德温陳碧發盧初興温亞梅陳忠海陳碧安葉練珍楊長壽戴順忠謝德然黄福昌黄文理林景水謝淸忠以上客一盾陳碧權陳忠信黄厥美曾新良呂永年陳美全雍忠振林萬律蔡維全莊新賓林慶壽邱益壽李發水蔡瑞才林英元林愼全林連福許漢選謝元生余淸科蔡文輝余長春余維德王有方林敬喜謝龍飛陳碧銀陳路生鄭金磊陳振發黄生財雍忠義雍忠連以上各捐五角許永茂王有興李長進謝順登林文府雍忠喜林景忠李德才黄吉利陳昭泰陳維忠雍忠能林永壽陳萬福謝驚鳶以上各二角五生 
　　合共九百十五盾七方五仙 
　計合洋銀七百十八元二角四分 
專件 
[江蘇全省縣議事會聯合會預備會紀事錄（續）]  
　　十九日午后二時續開預備會 
　　公推徐伯賡君主席 
　　主席宣布簡章逐條商酌江寗代表提議到會人數仍不能得全省之半此章卽逐條通過亦不能即以爲定章似可不必逐條通過侯君云昨蒙推舉鄙人及柳張二君起草匆促擬定恐多缺漏今日到會者旣有二十人似不可不逐條討論以備特來開正式會之用衆贊成 
　　主席宣布第一二三條衆均贊成宣布第四條應行討論研究者五種　某君謂討論各縣議事會捉議之事一條應改爲討論各縣議事會提議重大之事因各縣議事會提議之事甚多聯合會河能悉加討論柳君謂此條即第九條各縣議事曾提議之件係各縣議事會在聯合會提議之件並非各縣議事會在該會提議之事蓋各縣議事會在該會提議之事係一縣之事非全省縣議事會共同之事無庸交聯合會提議且各縣議事會在該會提議之事必在該縣通過何必再行提議主席遂逐條宜讀至第五條會員資格甲乙兩種乙種由籌備自治公所推舉之代表江寗張君謂各縣設未有籌備自治公所則無從推舉代表應改爲籌備自治公所或市鄉聯合會推舉云云柳君謂此條昨經磋商再三始定今日思之仍有未妥綠草章第二條宗旨係謀同一之進行如各縣推舉之代表有由臨時縣議事會者有由籌備自治公所者有由市鄉聯合會者則各縣已不能同一似此條與前條實相　背此會發起之意　在各縣同一各縣已有臨時縣議事會者固應聯絡未有臨時縣議會者亦應由聯合會通告該縣速行　織以期達于同一之目的侯君謂此條昨經斟酌再三今思其理亦似可删但云會員資格卽各縣臨時縣議會之代表而另行　查各縣有無臨時議會如無臨時議會一面須通告該縣速行組織一面變通辦理仍請其市鄉聯合公推代表赴會但簡章不必有此條文衆贊成 
　　主席宣讀至第八條某君謂開會前十日由事務所發召集之通知恐爲期太促須改爲開會前二十日侯君謂昨日預定來年正月初八開正式會現已十二月十九如須二十日前發通知書則第一次已不能照章某君謂正月初八開會尚嫌其早似可改遲數日侯君謂再違則各縣議事會或正開會又不開會之縣其議員恐須經營其個人之職業到會人數愈不能多不如仍於正月初旬開會嗣遂公定正月初十開會 
　　主席宣讀至第九條某君謂前條於廿日前發通知書配附議題而本條各縣應于每次開會前十日函寄議案則事務所所附之議題係何人所擬之議題似各縣寄議題須早於事務所發通知書十日然後事務所始可有議題寄出衆贊成 
　　主席宣讀第十條某君謂人民請議但須得本會會員二人之介紹而會員提出之議案轉須得該會員本縣議事會介紹之憑証似待會員太嚴而待人民反寃某君謂第九條之末可改爲須得會員二人以上之贊成一語柳君謂議會代表得本縣議事會介紹之憑証易得二人以上之贊成難因一縣代表祗有二人如一人有提議之案必須至鄰縣請人贊成反不如得本縣議事會介紹之憑証之易張君謂會員提議須得本縣議事會介紹之憑証則本縣議事會必須開會通過設不能通過卽不能得介紹之憑証柳君謂此會會員旣係各縣代表其所提議何至在該縣會中不能通過且得一憑証亦何須開會公决乃縣議會所發函件公牘有由議長所發者均有圖記或鈐記未必所發之文件件皆須召集全體議會通過某君謂此條不如仍舊但加或得會員二人以上之贊成較可變通能得本會之介紹卽以本縣之介紹爲主不能得卽以會員之贊成爲主衆贊成 
　　侯君提議預備會應將開正式會時應提出之問題先行研究鄙人意欲于來平正式會提議各縣敎育事宜一敎育之經費二敎育之宗旨三設立單級敎授研究所四注重通俗敎育主席謂各縣應行提議之事甚多似宜每縣編製一表如敎育財政各項就本縣情形擇要載入則將來赴會諸君但　此表卽可知全省各縣情形比較參攷某君謂立表須有程式可否即由會中議定表式分頒各縣主席謂立表亦不能拘定一格有此縣所有而他縣無之者不如各縣先行自立一表俟到會時彚齊後再議統一之法衆贊成 
　　侯君謂事務所暫設鎭江應推舉臨時幹事方能發通告書及預備來年開會一切事宜衆贊成公推柳君翼謀柳君推舉楊君子磐衆遂推楊柳二君侯君即請到會諸代表先將會費交臨時幹事諸代表遂將會費交楊君收錄 
　　侯君又謂議事細則及辦事細則尚未擬定大約各縣有通行之細則可請柳君採擇擬定來年開議即有規則衆贊成遂散會是日研究簡章時常熟代表陳君因事回寗留函寄至本會大意謂請願組織省議會爲全省行政官廳之監督及請求召集國會爲全國立法上根本之解决此二事敝會絶對贊同至若補助省會則現在省會既無正式何從補助若謀各縣統一進行則屬省議會立法之權限對於此會法理事實兩無可言云云主席宣讀此信侯君謂此信與草章之宗旨有相合者有不相合者現到會之各縣代表均贊成聯合會謀各縣統一之進行則陳君之議仍當從多數取决將來發通告書時應附一覆函至常熟縣議事會衆贊成 
　　各縣赴會代表姓名錄　　（以先後爲序） 
如　　張汝霖稷人　　何鎭寅景平　石莊 
句容　潘道裕綽如　　　　　　　　句容城内 
常州　謝　鑑譪士　　巢孚笙甫生 
常熟　陳孕寰慰慈 
金壇　韓大受可吾　　　　　　　　縣署間壁 
溧陽　王撰曾惠堂　　　　　　　　莊家巷 
無錫　侯鴻鑑保三　　陸鳳詔閣臣　競志女校百歲坊 
崇明　徐應因伯賡　　施　鼎香升　尚志女校橋鎭公學 
江寗　張汝芹曾璧　　駱崇恩寄海　江寗自治公所 
句容　張長華　樓 
六合　姜崇恩北澄　錢樹模時生　　勸學所 
丹陽　貢元炳　　　夏朝楝 
丹徒　楊鴻發子磐　柳詒徵翼謀 
　　外赴會者 
溧陽　王　錕梅齋 
六合　達彩康晉俟 
江寗　郭定森寳書 
　　二十一日續到者 
海門　沈　競素生 
再者本會閉會後有高郵華亭興化泰興各縣議事會函覆贊成 
 
 

Page 8

 
 
自由談 
游戲文章 
[游文明世界記] [  愛]  
　　有個前淸的文明候補道前晚同兩三個文明狎客在大餐館吃文明大菜呌了五六個文明局陪酒席散後即到文明樓妓女處打文明茶圍又擺了雙檯文明酒酒吃罷後即碰一塲文明和只因大家取笑說候補道是個文明烏龜就此文明相罵文明相打起來内中一個狎客不料是個文明流氓相打時即在身邊取出了一支文明手槍對著文明候補道的厚面皮拍的一響剛剛著在文明耳朶上文明道吃了一個文明大驚嚇連忙向外大呼文明巡捕喊來喊去喊不到就趁勢在脚底上抹了文明油一溜烟逃到文明公館裏有六七個文明小老婆都來看視文明傷見耳朶少了一角文明皿尚流個不住文明車夫文明二爺多不知那裏去了正在著文明急剛剛來了一個文明二爺說剛在文明花烟館内跳文明老虫回來文明道氣得不耐煩就伸手打他一個文明耳光大罵文明忘八蛋你吃我的文明飯到不管我的文明苦惱六七個小老婆大家都哭哭啼啼流下許多文明眼涙文明說道你們不必作文明悲傷快去請一個文明醫生把傷處敷了文明藥始得睡文明覺從此有一個多月不敢出文明門云 
　　近時滬上以文明兩字爲口頭禪不拘何事何物何語俱連累及此兩字當乎不當不暇顧也因作此調之愛樓自識 
[剪辮數目告示] [  飛來]  
　　頃見鎭有剪辮六言告示一道措辭頗爲特色茲照原文稍易數字錄出以供衆鑒 
　　一條滿洲辮子　　二百餘年受累 
　　三日兩朝梳頭　　四委衣衫油垢 
　　伍君首先發起　　陸續剪除豚尾 
　　七髮不用添蔴　　八月武昌起義 
　　九九歸原剪脫　　十分稱心如意 
海外奇談 
[攷笛兒草] [  頌斌]  
　　美之南省特克撒地方近來新產一種異草名攷笛兒味甘可口性亦和平食之療飢凡患貧血症及神經衰弱者食此尤爲奏效各國醫生聞而奇之依化學理試驗知此草實大有裨益於人身並謂若使未開知識之二三歲幼孩專食此草不食别物則此兒將來能如鄴侯輕身列子御空飛行艇之秘術不得專美矣惟知識昏昧不靈不能作事爲可惜耳 
[有聲之電影戲]  
　　據最近報告美國電氣學專家某氏近又發明一種電機將活動電影與留聲機同時開演影中人物且動且言且歌且笑眞奇妙也 
尊聞閣詞選 
[將去海上留别張七] [  雲問雄伯]  
　　秋盡江南酒涴衣征鴻又傍旅人飛連宵唔對渾成夢細雨斜風獨自歸 
　　休論鳳泊與鸞飄海上逢君酒半消綠鬢江南明月夜憑誰乞與敎吹蕭 
　　兼旬相見别三年莫向蒼桑問此緣孤館寒燈人未寐懷思儘不要人憐 
　　裘敝誰憐季子寒漫思微雨過蘇端終期玉貌張雕武人向儒林　上看 
[宿東寺] [  澹廬]  
　　毛雨斜飛人影瘐盲風横刮臉波皺壁心饑鬭鼠糧乾殿角寒深蝠糞臭耳根　雜夢意荒今夕何夕此邂逅敲門髣髴夜歸僧雙環無力鬆銅獸 
遺聞軼事 
[俾士麥之趣吏] [  風]  
　　俾士麥爲宰相時偶因事乘大車赴他處既至憇於車詀坐椅上有一旅客亦來同坐問俾士麥曰足下自柏林來乎俾士麥曰然旅客曰足下來此是否爲商業乎俾士麥即轉問之足下係何商旅客曰余靴工也俾士麥曰余亦靴商旅客曰足下乃靴商歟在柏林商業必盛俾士麥曰幸托公福余業固不衰也少頃有一嚴裝之從者來見俾士麥卽脫帽報馬車己駕矣俾士麥乃離坐撫客之背曰失陪失陪公他日至柏林時可至威廉街七十六號訪我余之工場在彼也言畢而去威廉街七十六號者宰相第也旅客大驚錯愕詢之旁人乃知遇宰相矣 
　　俾士麥既罷相退隠於斐迭禮斯路時過其門者咸欲一踐名相之庭園折其樹枝攜歸作紀念一日俾士麥適在園内散步有一婦人進園正舉手欲攀折其樹枝俾士麥止之曰貴女勿爾卿試思之苟涉余園者人折一枝則園之樹木豈不秃似吾顱耶言畢大笑 
[某文士]  
　　某文士胸襟瀧落性情閑適家淸貧一夜方臥聞屋上有賊乃口占一絶末二句云賸有殘篇三兩卷好將偷去課兒孫趣絶 
[吳下叢談] [  其蘇]  
　　蘇四大族彭宋潘韓也淸嘉道間有武員周某者亦吳籍喜與四族交奴性深入骨髓吳人士作詞以嘲之曰江淮河漢軋一溝　鼉蛟龍軋一　虎豹犀象乹一狗彭宋潘韓軋一周 
　　淸光緖戊戌歲有寓蘇文人周慰高者鶉衣百結沿途乞食必如其願而去不遂意則任情謾駡人無如之何惟周富於詩才搢紳先生每垂憐之焉周爲吳江人初擁臯比於黎里鎭日哺起呼僮沾酒飮既醉則謾駡諸徒横及徒之父母徹旦不寐横榻嗜烟不令諸徒睡諸徒不能堪白之父遂厚贐而遣之周既失館日與僕隷痛飮於市貲無着盡質衣嚴寒届垂凍斃里人憐之介紹入尼庵令授童尼經時周年六十矣既蒞館昏暮始衣服起膳罷出歸必四更盛怒叩尼門尼亟披衣起啓之入若稍遲周卽毀門入覔尼以涎唾其面尼又不能堪白諸士紳而擯周益無聊一航抵蘇庽門下士家累月厚饋以金遣出或宿客庽或臥廡下益困頓是年夏裸體敝袴入烟寮吸烟三錢畢店夥向索貲周曰姑欠可乎夥持不可周褫袴以質之出時三更奔厠所向溺者乞一大紙圍腰僵立巡防局前時淸委員倪和甫會哨歸向詰間周以直告倪知爲文丐也令地甲向肆索回袴由是里巷傳說有　其濫者有嗤其痴者周無所覺自行其是或怒或怨託詩文以寫　抱輕爲人代譔文日試萬言倚馬可待惟垢首徒跌不自爲辱日　跡茶肆夜無所宿鴻城縣吏某憐之留宿署中時適納徵堂側列櫃遂臥櫃下抑鬰不能寐夜起寫自憤自哭詩二百首事達内淸令王得庚愛其才親和韵未幾周死王令殮之 
　　滿洲人恩壽辛丑來撫吳閱一歲壬寅吳大疫恩謂吳民禱神不誠天降之譴於城隍廟集道士四十九人建醮四十九天醮畢復舁城隍土地各像爲前驅多備楮帛令羽士鼓鈸徒行逐瘟鬼於胥江自謂爲民祈福也時　門外甫闢馬路苦缺泥恩謂僚屬曰予向自金陵來知金陵泥極多可運之來卽札委佐職一爲運泥員委員曰泥恐不合用徒勞往返耳恩大怒曰汝不願去可易委更委一人去及泥至無所用譁傳吳中又署中一犬斃一貓恩失所愛怒謂犬應　抵會愛姬誕一女又喜曰理合赦减一等罪　徒竟委旗牌解犬吳江旗牌不敢忤遂解犬犯而就道云 
心直口快 
[或問] [  余應]  
　　或問共和余應之曰共和爲國體之一且爲國體中之最善者我國上下數千年幾曾夢見即共和二字亦尚是新名詞或乃大笑曰童子何知不觀夫史乎周召分治陜之東西謂之共和乃共和之眞正意義余大慙無以對 
[集會] [  予序]  
　　集會之盛莫過今日之於上海五光十色各樹一幟令人目不暇給披閱其章程不曰協助共和之進行即曰共謀民國之建設其自信力之强担負力之大實令人欽佩無既原集會之理由所以羣策羣力集思廣益俾由言論而實踐以見諸事實之施設者也往時屈伏滿政府之下人民一舉一動必爲箝制今民國新建還我自由而士大夫對於集會大有長江大河一瀉千里之勢竊謂苟不審愼出之於集會前途反增悲觀理論多而實行少希望奢而成功鮮晋人淸談何補國是尤而下之集會者意存權利入會者藉此招搖（如周治漢事）則此可寳之集會自由將如所謂罪惡假汝以行也吾望集會諸君子於頭顱血肉爭得之集會自由寳貴之愛護之勿尚空言勿使放任爲前途放一大光明也 
[思之] [  冷眼]  
　　不養其廉而欲責其忠此舊政府之所以腐敗不可收拾也吾望秉用人之權者思之 
共和政體之下賭徒無立足地而造作賭具之骨牌店仍得營業自由吾望有治民之責者思之 
　　營業之失敗多因用人不當吾友維榮謂吾曰用人不可濫濫則勞逸不平俸糈不可薄薄則必無好結果吾望當事者思之 
紙上空談 
[橄欖式之船] [  鈍根]  
　　大海行舟實爲險事今日造船學雖極進步而猶有萬一之失鄙意擬造一種新式之船形如橄欖而中容數百人外面圓滑無縫隨意翻覆皆不進水全體分三叚中叚周嵌極厚之玻璃而外護以鐵絲網雖觸礁亦不破損其餘兩端則密布划水機無論若何翻覆而進行如故舟之内部除電動機器外置靈小之桌椅其足皆有圓轤舟身翻滾時桌椅隨之易處而椅上之人桌上之物直立如故並不倒置舟之兩尖端置砲兩口遇大魚呑舟時可發砲殪之如是則既無覆舟之虞又無被葬魚腹之慮豈不甚善 
小說 
[寓言小說夢遊月宮] [  張樹立]  
　　雨雪紛飛寒風凛烈夜不能寐愁緖泉湧乃翻尋舊紙簏　得一偉麗之文讀之小破幽悶忽得板橋老人所寫之墨蘭本伴以竹石韵緻淸雅大有瀟灑出塵之態旁題一詩曰蘭花質性太淸幽賣與人間不自由好　竹枝兼石塊故交相伴免春愁嗟乎予生愛淸靜乃不幸而墮於市儈之中其與此蘭花有同病相憐之感乎 
　　反覆吟哦乃復放下然愁思頓增不可抑制遂取案頭楚辭讀之未終篇涙下如雨不知悲之所從來也 
　　無何睡魔漸侵和衣而倒忽見一緇衣羽扇之道士翩然而來執予手而言曰觀子之貌似有隠憂吾其携子逍遙於月宮以破子之悶可乎 
　　予曰擲杖化橋特方士之幻術耳幾見有親履廣寒之境者哉道士曰假卽是眞眞亦是假夢境迷離隨心而化乃擲羽扇轉瞬化爲飛艇促予而登凌空直上朔風嗚嗚一刹那頃但見上下通明絶異塵世飛艇遂冉冉下停於艸茵之埔 
　　一長補古裝之麗人趨前而迎道士曰此世俗所謂月府嫦娥也寒暄畢導予而遊異艸奇葩珍禽奇獸觸目皆是至一地則重門深鎖鑰扃至嚴予叩其故嫦娥曰此門直通地球今已塞閉向者君所經者乃間道也太古之世民風樸素熙熙攘攘無或爭競降及中代道德凌夷人情鬼蜮逢迎勸媚之輩牛鬼蛇神醜態萬狀日積月深釀成穢氣上犯霄漢廣寒之宮不堪居處遂杜此門穢氣乃止 
　　予曰人世穢濁既如此何予日遊其間而不覺乎嫦娥曰人日徵逐於穢濁之中而不覺者猶魚之日泳於水而不覺耳心淸腦靜之士性靈不昧或有所觸必掩鼻而遁矣此留侯所以從赤松子遊靈均所以沉汨羅而不返也 
　　予點首者再霍然而醒不知東方之既白 
　　昨日小說一篇名蔗境手民誤作蔗鏡合更正 
 
 
