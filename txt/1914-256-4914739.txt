# 1914 - 256 - 4914739

 

Page 1

 
 
游記 
[新疆旅行記（下篇）（十）（單騎）]  
　　二十二日晤財政司黃司長言新疆前清宣統四年預算案軍政費用每年當在二百四五十萬元之譜其時恃有協餉尚可支持近來協餉斷絶内憂外患相逼而來欲解内憂而禦外患非添設重兵勢有所不能於是添招軍隊四十餘營現計軍費係在七百萬元以上較前加至兩倍有餘無米之炊將何以恃目前維持雖賴紙幣實非經久之計而各營餉制每兵月給不過六元以之度日不敷甚巨故兵不能終日在營尚須另謀生計也　　二十三日楊督招讌於府之後園省城各上級軍官均入座時園中海棠盛開楊柳抽絲柳絮與海棠一紅一白互相掩映迷離一色景致絶佳新疆係大陸性質氣候奇冷土中植物五月始能放青一破胎芽生長甚速七月即欲告成否則嚴露重雪相逼而來不得結果讌畢合撮一影作爲紀念二十四日察閱駐省各軍隊新疆軍隊分三種一防營一陸軍一回隊營制不一紊如亂絲額亦不足官長侵蝕甚矣而且馬隊無馬砲隊無砲步隊無槍官長終日不到營兵士無人約束故各營中平日可以闐其無人出營之兵一專事遊玩一爲人服役間有不出營者則係極守規矩在室内績麻作活計如此軍隊國家嵗費數百萬有事時仍不足恃不如無之爲愈也但一經淘汰各兵失其所恃則流爲宼盜到處搶刦爲地方害蓋新疆漢民土著甚少大半係口内游手好閒之徒亡命至此古人云西出陽關無古人我易曰西出陽關無好人西北如此安得不亡　　二十五日與隨員等赴烏魯木齊察看省城形勢查省城地址别名紅廟子原不過纒民互市之區光緒四年全部改爲行省以紅廟子爲首都始定名迪化其城瀕烏魯木齊河左岸四面高山惟東南東北西北有三山峽有道可通東南道通吐魯番又通焉耆等處是爲南大道東北道通古城子鎮西等處是爲北間道二道俱至哈密西北道通伊塔等處是爲北大道（詳前） 
　　新疆地勢西倚葱嶺南憑崑崙北負阿爾泰天山之脈横貫中央而汗騰格里一山實爲天山之主峯其北爲伊犁河之谷其南爲塔里木河之流域也境内沙漠多於平原其肥而可耕惟塔里木河之兩岸而已　　葱嶺山脈爲亞洲山脊中國大山發脉處也自疏勒至莎車之西皆葱嶺正幹其東入新疆者曰崑崙山曰天山崑崙之脉西超葱嶺分爲數派其在新疆西藏間者曰唐古剌大山東入青海西藏間南行而爲横斷山脉唐古剌之北一支曰中崑嵛其南入青海者曰巴顔哈喇山南北嶺之脉也其東迤於新疆南部者曰阿爾金山其最著者曰托古兹逹坂又東迤障於南境與青海分界者曰祁連山即陰山之脉也天山起於葱嶺之烏赤别里山其地當喀什噶爾之西北北迤爲我國與俄屬中亞細亞之界其東迤而分阿克蘇特克斯二河之源者曰汗騰格里山天山之最高處也自此以東隨地異名迤於新疆中部東至哈密而盡卽新疆南北一路所由分也其自伊犁迪化間分支北迤者西至邊境抱塔爾巴哈台廳逾額爾齊斯河而北曰塔爾巴哈台嶺卽天山北出之阿爾泰山脉也　　新疆形勢爲中國西北邊陲與蒙古旣唇齒相依而於内地亦有密切之關係且南鄰西藏東南逼青海得則俱得失則俱失尤有相隨之勢故前清嘗歷次用兵已不敢以邊徼而甌脫之其境内形勢以伊犁爲北部之重鎮疏勒爲極西之門户哈密爲東方之根據而迪化控扼中權尤有一郡而扼三路之勢然西北逼於俄西南逼於英雖英之 
 
 

Page 2

 
 
志不在新疆而俄則日以南下爲事旣築鐵道環其外又屯重兵伺於邊東逼伊塔南瞰疏勒在伊塔旣無可守之重險而葱嶺又多可通之間道朝發夕至一舉成功其所以不取者公法之力繫之也（未完）時評 
[間接損失與間接利益（冷）]  
　　革命賠償外人要求間接損失此固世界最無理由之一事也苟以是推論外人之因革命而間接得利者其亦還我中國耶　　革命時之軍械外人間接得利之一大宗使不革命决無軍械之大交易也革命後之大借欵亦外人間接得利之一大宗也使不革命决不需此鉅大之借欵而得掌我鹽政權也革命後之鐡路合同亦外人間接得利之一大宗也使不革命則人民之反對者豈若今日之易與耶更推論之中國不革命俄何能攫此北蒙中國不革命英何能墟此西藏外人之以革命而得間接利益多多矣何區區損失足云專電 
　　北京電昨晤一外交部人云各國革命無有賠償外人損失之前例中國以好意曾認賠償同時並允撫卹本國商人特事有緩急故先外後中照理當然以砲火所損傷者爲限不料外人要求並及間接乃至停工工人之工錢各分行運貨之遲滯皆及焉最巨者爲銀行所倒之賬如彼等所濫借與肅洵濤及益禄貞者皆索賠强指中國國家爲外國銀行私人交涉之保證試問中國即不革命吳祿貞能否終身不死實爲無理取閙云云按此項銀行所稱間接損失共二千四百八十九萬北京英文京報最爲我主張不平公平之外人無不憤憤　　北京電上海新寗輪船案日使謂鄭汝成爲有意縱害日人外交部力與辨駁　　北京電前電言梁士詒力争欲得約法議員願以秘書長易之今粤電梁果當選公民黨電謂爲天下得人賀　　北京電嚴修似已允受敎育總長之任　　北京電周家彦實任農商次長彼本首席參事　　北京電昨第二塲試驗知事共出法律問題四　　北京電商部以商法未完備所設法規編纂處延秦瑞玠湯一鶚爲編纂員　　南京電二十一晚馮都督偕新夫人由蘇乘專車返寗軍警派隊赴車站護送人城　　南京電韓省長因恐白狼與徐海各屬士匪勾結派陳謝白三員往正陽關一帶查探匪情　　南京電上海蘇錫岱劉桂韾與在京之虞和德已推定爲約法選舉代表　　南京電韓省長電請政府任命江謙爲敎育司長徐謙爲實業司長　　南京電韓省長得海州來電仲八脫逃後患殊爲可慮　　南京電南通瞿易之附和黨人罰銀十萬已付四萬元因議事會長于振聲之請其餘豁免　　南京電國務院電覆省長徐海賑欵中央碍難再發　　南京電寗垣連日得雨韓省長已電告政府　　南京電省公署委任徐承業爲水上警察第一廳第一署長蔣圻爲安東縣警務長沈廷鏞龐元潤王菼爲吳江縣科員沈邦光爲吳江縣技士　　南昌電箇日開票蔡儒楷趙惟熙當選約法議員候補李盛鐸謝遠涵二人特約路透電 
　　北京電鄂贛秦晋四省代表昨日合開大會討論漢冶萍借欵及延長油礦借欵問題舉定代表謁見農商總長呈遞抗議書　　九江函此間人心大爲惶懼昨日有官軍三千名渡江向太湖縣進發聞白匪將抵該地張司令定於明日由此間出發指揮官軍惟預料與白匪不致有大戰　　貴陽電據重慶來函謂有一小工行運貨一批由軍士二百名護送來此重慶貴陽間之郵件仍不能運送　　貴陽電警局出示謂清潔街道一舉每年需費洋二千元今因無欵可籌故不復雇人承辦嗣後各家須自行清掃門前之街道云譯電 
　　倫敦電巨耶萊美領事接有消息知英人名彭湯者爲墨西哥叛軍統領維拉將軍所殺此信旣布衆爲大驚聞彭湯以畜牧爲業富有資財軍法會議查知彭湯與人暗謀行剌維拉將軍故於星期三夜殺之　　華盛頓電美國國務卿白乃安君已命調查彭湯遇害一案　　爱爾派沙電蘇格蘭人彭湯之受死刑此間人士大爲忿怒彭湯於星期二晨由巨耶萊啓程謂將與維拉將軍理論曷爲掠其牧場旋由軍法會議審訊指其結黨謀爲不軌及侮辱維拉將軍遂推出鎗斃愛爾派沙地方將開公民大會反對此不近人情之舉　　哇太樺電坎拿大政府已於下議院提出議案請准政府有禁止生石油或稍經煉過之石油出口之權首相巴丹君謂該議案之提出實因有人上書政府陳明恐將來時勢變遷有不得不保存石油以供帝國防務之用之一日云　　柏林電德國國會討論海軍預算案時海軍大臣特皮士宣言謂按海軍律在外國海面應有之艦數德國尚未造齊故海軍部後此數年之目的則在造足此應有之艦數海軍須在外國海佔有優勢不特爲政治上經濟上必要之舉且爲軍政上必要之舉彼深知德國全體人民必能明白海軍律關係政治之理云巴塞曼君起謂英德邦交雖有進步惟兩國聨盟之舉仍將常爲好夢德國必不能容他人擾及造艦程序云　　柏林電土耳其聘用之德國練兵員人數尚將增加　　倫敦電英國陸軍預算案復追加飛船經費英金二十一萬六千磅公電 
　　内務部通告删去約法會議議員資格　　審定會條文電各省民政長兼約法會議選舉會選舉監督本月十九日奉大總統令兹修正約法會議議員資格審定會組織令公布之此令計開敎令第二十一號修正約法會議議員資格審定會組織令約法會議議員資格審定會组織令第四條第二項可否同數取决於會長九字删去等因合行電聞内務部長賀印　　財政部飭查自治經費數目電各省民政長國稅廳處長鑒查自治各機關業已停止所有該省從前各項附加稅及一切稅捐充地方自治經費者共計若干限於十日内電部備查仍另欵存儲不得移作他用財政部號要聞一 
[湖北豫定自闢商埠]  
　　日本大阪朝日報漢口訪函云北京之農商部此次旣開放西北七商埠又命各省調查重要商埠續爲自行開放之計因是湖北民政長轉命屬下調查樊城老河口新堤武穴四處其結果老河口距樊城不過一日路程兩地不必同時開放遂預定樊城新堤武穴三處爲將來可作自行開放之商埠兹將三地之大要錄之如左　　樊城鎮是鎮在襄陽之對岸爲漢水沿岸之一大繁盛地屬襄陽府管轄前清時曾置防軍又派同知駐紥革命後置襄陽府之分府以統轄之是鎮與沙市漢口爲湖北之三大鎮其繁盛雖不及今之漢口而過於昔之沙市今與沙市乃在伯仲之間人口約稱二十萬其地勢極與漢口相似隔漢水以與襄陽對峙猶之漢口之隔長江而與武昌對峙也故自來卽有小漢口之稱是鎮適當河南陜西甘肅之通道故各處之貨物經過此鎮者不少鎮上棧房貨客等亦甚多河岸所泊民船亦不少蓋自昔雲貴蜀湘四省之至北京者此實要道也雖以近來京漢鐡路之開通加以水流之改變沿岸水淺船舶停留不便致其繁盛爲老河口所奪然貨物之交易仍在樊城故富商大賈在樊城者仍不少若使川漢鐡路在樊城通過則此樊城之繁盛必且視昔有加現在此地已與漢口有通行小輪船之計劃則他益爲有望之地故此次豫定自闢商埠特選人之　　新堤鎮新堤鎮在漢口至岳州之間亦爲沿長江之一市鎮屬於沔陽州治下前清時代設一州同革命後置一沔陽分府以轄治之人口約稱四萬亦一重要之商埠也對岸爲湖北有名之産茶地地名羊樓峒羊樓峒所出紅綠各種茶均由新堤輸出自新堤裝輪而後轉至漢口者也故新堤一至茶市時至爲繁盛且此新堤鎮又爲荆襄運河之終點藉内河交通之便而附近之農産物亦多集於此地轉由此地用輪船或民船輸送他處故長江輪船必於此處停船往來之船客亦不少故此次預定商埠亦得選入　　武穴鎮武穴鎮在漢口之下游間於湖北江西之界亦長江沿岸之一市鎮也屬黃州府治下前清時代設一巡檢以統治之革命後則爲蘄縣所分管人口約稱五萬是地實爲湖北江西安徽三省之交义點在九江上流最要之重地也是地附近之要産爲麻棉烟豆等類隨貨物之聚散爲市面之衰旺輪船之停泊者亦不少去年江西亂事之際兵略上亦佔重要之地點故此地亦紥重兵平亂軍之司令部卽設於此地於是其地名益重其繁盛之程度與新堤不甚相差唯不及樊城耳此次豫定商埠亦選人之　　冷曰自西北開放七地後各省復將自開商埠之說我國報紙未曾或載也然日人則已知其事且加調查矣披覽所及不可不使我國人共知之也故譯之 
[解决閣制之先决問題]  
　　廢除閣制之手續中有一先决問題究應先改約法乎抑應先廢閣制乎此亦争論之焦點也關於此項問題之解决則有二派兹揚其理由於下（甲漸進派此派之人係根據法理立言主張先改約法謂内閣制以约法爲産母約法現在雖不適用然未改以前則固繼續有效若非經由修改手續而無端說到變更閣制無論如何不能不謂爲違法此先改約法之理由也乙）急進派此派之人係從國勢國情上著想主張先廢閣制謂約法之疵謬决不足以束縛行政發生效力已爲國人所共認且國基甫定内憂外忠相逼而來非制度磪定則不足保持信用旣已知閣制之不可用而猶憚於改革則代理總理以及其他國務員其心皆視現在職務如浮雲焉能望其竭力進行是不啻敷衍因循自陷於無政府地位前途之險豈可言喻此先廢閣制之理由也 
[第一流内閣之回顧]  
　　熊希齡前國務總理熊希齡氏辭職後對於一切政務大半灰心已决計高舉遠行不再厠身政界乃　間盛傳大總統將𢌿以直督及平政院長稅務督辦等位置此說均屬不確惟聞總統以熊氏所抱政策甚合時宜因其去志已决以致未克實行深爲之惜擬特聘其爲總統府高等政治顧問以備諮詢並留住北海勸勿出外云　　梁啓超熊總理辭職後梁任公曾致梁秘書長一函略云大政方針本出自予一人之手前之不忍求去者實爲待政策之見諸施行今事已絶望理應辭職並懇將此意轉逹總統後經總統挽留任公仍一再堅辭近聞其正式辭職書已於今日（十九）呈遞大致或可邀准云　　汪大燮敎育總長汪大燮自熊前總理去官後亦萌退志大總統聞之特遣總統府秘書長梁士詒前往慰留刻聞汪已於昨日（十八）遞呈大總統請免本官尚未悉能否邀准云 
[約法會議之商會選舉]  
　　此次約法會議商界得占有專額四人實爲從前未有之創例聞此事之主動力雖爲全國商會聨合會之聨名電争參預　法而在政府一方央擔任疏通意見者惟以向瑞琨君乏力爲最多此次農商部辦理選舉本應就全國商界中詳調查惟因時期太迫故有僅就中央調查資格相合者提出選舉之說兹聞天津商會代表卞月庭等於日前來京謁見農商總長要求加入調查此外各處商會亦均紛紛要求加入調查名册不知將來如何解此聞北京一方面所調查者已有數人誌之如下一向瑞琨（中國保商會總理）一陸哀中國保商會協理）一馮麟霈（北京商會總理）一廖炎 
[蟬蛻中之新舊機關談]  
　　政治會議之前途政治會議之組織本爲政府一種諮詢之機關在當組織之初原以大政方針及地方制度案皆擬交由該會議解决嗣因各方面之阻碍大政方針及地方制度等案皆一時不能提出今熊内閣已經解散其所擬定之大政方針已不啻無形消滅而目前又有約法會議之組織關於立法事項當然應歸約法會議則政治會議之在今日已不似從前之需要兹聞目前政府對於此事雖未表示如何辦法然外問紛傳李議長有不久卽將辭職之消息此說亦未始無因政治會議或即從此下台亦未可知又聞閣制問題不久仍將提到該會議先行討論則該會議之闭會或當在閣制問題解决之後云 
 
 

Page 3

 
 
　　約法會議之籌備（甲）審定會員之擬定約法會議議員選舉畢應由議員資格審定會審定方爲有效大總統飭秘書將有資格者從速開單以便選充聞已擬定者（一）大理院長章宗祥（一）總檢察廳長朱深（一）大理院推事余棨昌（一）總檢察廳檢察官汪祖澤（一）大學校長胡仁源（一）國務院秘書長陳漢第其餘未定因梁秘書長主張用七人組織之故會長則以章院長充任日内可望發表云（乙）被選人名册之注意籌備處因審定會之審定須由本處彚送特通知各選舉監督務飭被選舉人名册中應填冩各項詳細註明俾易審定（一）姓名（一）籍贯（一）年齡（一）曾任或現任高等官吏五年以上之成續須述最近事實（一）法政專門三年或舉人出身之被選舉人應將憑照隨交或由選舉監督聲明（一）碩學通儒富於箸述者應將著作一并呈交或由監督聲明（一）蒙藏青海人不在此限　　共和顧問院之起草設立顧問院一事計畫已經確定惟組織之手續現時尚正在磋商之際至於組織之分子則擬將總統府現有之顧問諮議擇尤位置此外如政治會議議員中亦可加入一部分聞名稱一　則擬於顧問院之上冠以共和二字此項官制現正由法制局起草矣　　法律編查會之開會法律編查會改隷司法部後業由梁總長聘定汪有齡爲會長及委員顧問兹聞該部徐參事亦爲該會委員已於昨日（十八）午後二時在司法部開第一次會除聘定各員均到會外梁總長亦出席首先報告該會成立次討論各種法案起草之先應行籌辦之事項如調查民事商事習慣之類約三時半即散會　　中英友誼會之備案中英友誼會係由中英兩國人前在倫敦發起粗織以聨絡中英感情力謀敎育之發逹益敦國際之圓融爲宗旨現擬在北京添設分會昨經該會會長汪大燮具呈内務部請予備案並請通令各國民政長轉飭敎育司曁各學校嗣後如有派遣學生出洋留學招聘敎習各事項與本會會綱相符者均可函致本會代爲接洽内務部以英國本歐洲文明最著之邦學術一端尤爲我國所當則效該會藉聨絡國際友誼爲發逹敎育之謀志願極爲宏大核閱會章亦屬妥善昨已出批准如所請矣 
[十六日之知事甄錄已揭曉]  
　　此次知事試騐係分爲十六十七兩日考試兹聞十六日應考甄錄試各員業經考試委員按照知事試騐條例第十條評訂去留其所取人數現任陳觀光等二十名直隷陳西濤等二百十三名山東任良金等一百七十一名山西柴豫芳等三十九名河南高玉田等一百四十二名奉天王桐等六十七名吉林趙章臣等十一名黑龍江韓江韓則琦一名福建王世謙等五十一名江蘇費德保等一百五十七名江西陶畸等四十五名安徽胡鏞等八十八名至考取合格各員得應第　一第二兩試其第一試日期另有布告略謂十六日試騐知事甄錄試應考各員業經評訂去留榜示在案所有錄取現任及直隷等省各員均定於本月二十日六鐘齊集七鐘點名母得遲誤云云 
[張勲報告勦匪之近報]  
　　張勲自奉會剿白狼令當即出發皖北近聞防剿頗稱得手兹錄其十四日致政府電如下大總統參謀部陸軍部鈞鑒竊勲前奉命會剿白狼當即令飭各營出發皖北擇要分駐防剿先後呈報在案兹據駐紥宿州後路各營統領李紹臣呈報竊據偵探并蕭保林趙清衢兩管帶先後報稱有當地各股土匪勾結魯豫股匪麕聚宿屬西北黃土樓黃水寨吕樓周集大王廟黃老家黃暘樓趙集黃莊等處意圖抗拒官軍合股起事當經派弁出授機宜并派吳管帶挑拔兩哨前往助剿以便接應飭蕭管帶由　水口往西南出發飭趙管帶由五舖往西北出發馬隊繞道正西柳子集以防匪徒西南逃竄吳寄峯管帶由宿進至鐡佛寺相機助剿接應分派去後該蕭管帶十號早至黃土樓黃水寨一帶分布散隊趙管帶相繼亦至於晚四點鐘進隊攻擊打至九點匪勢不支乘夜退走該管帶以夜色黑暗未便窮追趙管帶遂駐黃土樓蕭管帶遂駐苗橋十一號一面在附近村莊搜捕一面派兵四出偵探當查得匪衆竄入回村集方經各營進隊往剿該匪聞風復逃趙管帶跟跡南下吳管帶由鐡佛寺西出蕭管帶亦至合攻匪於米家圩子該圩濠深堤闊各匪負固堅守其四外又無地勢可據雖奮勇猛攻自十二號早四點鐘直至晚四點鐘未能得破賊圩又恐匪徒乘　復竄是以各營挑拔奮勇二十名越濠踰埤乘風由東北圩角縱火焚燒賊衆膽寒心落各自逃竄我軍四外儘力攻擊除當場格斃外其餘匪盡死於一炬之中惟圩北一面未令槍擊使匪由此逃出我軍早爲埋伏當即拿獲李羅等均供劉金抓孫單爪兩大悍首被火燒死其合股匪衆約一百餘名各持快鎗多爲火焚正擬收隊忽聞西北正西西南三面鎗聲齊發復據李羅供稱原有著名匪首黃一成楚覇王五閻王單黝子孟一大約共有匪徒四五百人想來接應遂爲迎擊相攻約兩點鐘之久匪又敗退當以時值夜深地係豫境未便遠追始爲收隊查第二十九營受傷正兵四名陣亡正兵四名第三十一營陣亡正兵二名受傷正兵十四名其幫帶胡遵法頭受微傷後哨哨長解福雲腿中鎗彈受傷較重共得快鎗二十餘桿其燒壤之鎗容俟查明另報至活擒之李羅等匪均卽槍斃所有各營仍飭妥愼防守并派得力兵士四出偵探以便剿滅而絶根株等因據此查宿州向爲土匪出没之區此次該匪等糾集大股聨絡魯豫股匪麕聚宿屬若非官軍早日偵悉一經猝發蔓延爲思何堪設想幸該統領先事布置周密臨事進剿各管帶均踴躍用命赴機迅速故能將該匪等合圍於朱家圩一炬殲滅殆盡地方得免糜爛該統領及管帶不無徽勞足錄除飭該統領仍妥愼防守外合將剿辦結聚大股土匪各情形謹此電聞勲鹽印 
[晉陜人亦反對山西煤油礦借欵]  
　　山西煤油礦借欵事晉陜人士均以此舉不僅有關全省之命脉抑亦關全國實業之命賑於是起而反對現在旅京晉陜同鄕正在開會討論對待方法云 
[蘇州不設交涉專員]  
　　前國移總理熊希齡曾以蘇州一處擬仍不設交涉專員以符减政主義而免辦法歧異呈奉袁總統於二月十七日批准照辦兹錄其原呈並批詞如下　　熊前總理原呈爲呈請事准外交部函稱頃奉鈔交一月二十四日貴院復江蘇韓民政長電文内開所請以胡翔林充任蘇州交涉員一節奉諭允行已交外交部呈請任等因查蘇州交涉員一缺上年九月間因財政支絀厲行减政蘇州交涉尚不甚繁故呈准將原任蘇州交涉員陳天騏免去本官裁撤交涉分署改歸蘇州關監督兼任該員陳天騏熟悉交涉且在蘇省多年辦事尚稱得力當日因裁缺免官本出於不得已現在財政困窮更較上年爲甚若重議另設專員而以胡翔林呈請任命實與本部因减政而令關監督兼任之意不符查關監督執掌亦時有通商交涉事件如果交涉才長必更於關務有益若以現任關監督爲不能勝任則考覈更調省長本有呈請之權應商明財政部飭令該省長詳細具覆如實人地不宜將蘇州關監督一缺擇定何人再行知照本部核辦庶於用人减政兩層均有裨益等語查各省交涉員往往以觀察使及關監督兼任原爲實行减政起見若蘇州一處仍設專員不獨與該部當時减政之意不符且與梧州宜昌瓊海各處辦法亦未免歧異究應如何辦理之處理合呈請大總統鑒核示遵謹呈　　袁總統批詞據呈已悉各省交涉員旣多以觀察使曁關監督瘘任所有蘇州交涉員缺應即母庸另設以昭劃一仍由院轉知外交部並飭該省民政長遵照此批 
雜評一（無名） 
　　捕黨而牽及交涉上海新寗輪一案是捕黨人而牽及交涉也唯因黨人而牽及交涉之案日本已有數次矣其較大者南京而外此其第二何不幸而所遇者多日人也　　革命而牽及交涉墨西哥以革命之故公然銷斃英人以視中國之爲兵隊誤傷者又不同矣然而英人雖憤激尚未有恐嚇之舉墨西哥雖無能其結果亦如中國否耶 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鄂皖兩境之狼禍]  
　　白匪近復由六安竄回光商鄂境黃安麻城重又戒戲人心惶惶兹有於十五號由黃安來省者云白匪日　曾　及邊域之光黃關高懸大都督張之旗幟傳說卽鄂黨人張炳福帶有死黨二千餘人即至北軍第二帥開抵該縣并未交戰匪已聞風逃往光州所有毗連該縣之麻城羅田二邑境内均無豫匪竄入事又云駐紥縣城之二師步隊前日因開往光黃關轉運重物需用車輛先期并未知照縣知事備辦臨時忽向縣知事段樹滋索辦八十乘叚不允兵士即責段有誤軍機不由分說扭至該營當爲營長聶君所知立向段君賠禮并棍責該兵等寢事　　麻城縣米埠鎮毗連商城現白匪派黨前來勾結土匪造謡惑衆意欲乘機刧掠幸經駐防鄂軍三圑許圑長在小南門李家店地方拿獲匪徒吳萬興等六名并有三次革命軍旗幟刻該圑長已訊明電禀都督批准就地正法矣　　白匪在六安被官軍擊退南竄光固又經戰敗北奔頴州亦大失利幾被官軍擒獲現在雖擾霍邱其勢已窮於是求助於他處之匪擾亂京漢路冀分官軍之勢昨聞西平縣東南鄕於十一號夜突來匪徒七八百人放火燒掠村莊三十餘處十二號天明該匪向縣城而來官兵聞信開往堵禦僅行十五里遇匪對敵半日互有傷亡該知事因探馬報告匪勢兇悍立電信陽請援一面率民圑四五百人往助　　安徽倪都督以皖北一帶匪勢猖獗即將皖城原有軍隊派往進攻一面電請蘇督馮國璋派兵數營來皖保衛嗣因舒城太湖與六霍毗連匪勢甚熾復經倪會將蘇督派來軍隊調往會勦惟省垣不可無軍隊鎮攝故又將駐通柴圑長所統軍隊一律調省駐守昨已抵皖駐紥西門外皖民聞之無不倚之爲士城云 
[財政部改革之動機]  
　　预算之取法財政總長周自齊以民國財政預算取法不良以致出入恒難適合今審計處顧問馬肅主張傚行美制有編制權無核减權其說頗屬相宜周已將其條陳詳加披覽並附註意見俾第五次財政討論會開會之時將此案提交討論惟聞尚有某某洋員主張採英制或德制然以美制最佔勢力云　　三所之增設財政部因整頓稅務籌辦公債起見早有籌設專局辦理之議刻聞此事該部已於昨日（十八）呈請大總統候核其内容係於部中添設整頓舊稅所壽辦新稅所籌辦公債所三機關每所設坐辦員辦事員若干員由部令規定聞已經總統批准云　　局司之更動吾國近年來每更一長官並將前任所爲之事所用之人變更廢止幾已成爲通例近財政部已有動機據聞制用局改爲制用司而賦稅司則升爲賦稅局並分設舊稅新稅兩課或謂制用設局是注重嵗出蓋寓從儉從愼之意賦稅設局其注重則在嵗入云　　新舊之派别財政部員司亦將大有更動此並非功罪才不才之問題乃新舊派别之問題蓋部人員中本有舊度支部一派及新進之一派舊派在前清雖未造極頂然已根深蒂固新派則多屬後進於熊内閣時引用較盛此派多富於學理銳意爲治然經歷較少勢力尤差又聞王璟芳曲卓新等均將調部王可望次長曲任賦稅局陳威任會計司其餘如雷多壽等亦將有好位置云 
[再誌粤省財政之大恐慌]  
　　粤省紙幣風潮其種種原因旣如前函所述當二月十三四兩日（即舊曆正月十八九）紙幣低至五成竟有數小時低至四八九者城内外錢銀店一律停止交易龍都督與李省長旣頒發文告聲明三日内當有辦法（文錄昨報）乃於十四五兩日都督邀集省長各司及總商會正副會長坐辦到府商議維持善法龍督宣言謂粤中二千餘萬紙幣均係胡陳濫發自取消獨立後政界全未添發一紙刻下人心不靖黨人時時窺伺軍隊旣未能全數裁撤而紙幣低跌如此倘軍隊譁潰彼此均大受其害須請商會維持并詢問諸公有何善策維時面面相覻終無治標之善法有某商獻議謂開賭之名人所痛惡然舍此别難維持最善之法莫如暫弛賭禁集一維持紙幣會以若千元爲一份其主張議分兩種一名天益票仿舊時山票辦法一名公益票仿舊時舗票辦法（卽與闈姓同）所收之賭餉除派彩及辦事人薪工使用外所餘紙幣當衆焚燬俟紙額减少十足通用時再行禁絶開賭一時贊成其說者大不乏人有某商並言粤省雖名禁賭其實私賭徧地而澳門一隅各賭皆備朝發夕至各人赴賭者仍甚踴躍今日權其害之輕重番攤萬不可開而山舖票似爲害尚輕於是在座者以舍此無維持紙幣之策亦多贊成各官雖不敢負開賭責任然自問無維持之策諉之於商會商會無策以此要求遂亦不得不許可但以此問題關係緊要遂由官商議决一面電告同鄕京官一而電請中央核示待示待有復示再行集議然自此集議後紙幣價立時升高即由五成漸升至六成十六日竟值六成二可見粤中之紙幣之低跌全由於心理作用而已　　十六日龍都督李省長又邀集各界集議到者除鎮守使各司長國稅廳長水陸兩警察廳長造幣廠總辦及南番兩知事外則有自治研究社各紳總商會總辦坐辦及各商董九善堂及方便醫院各善長商圑各圑員維持公安會各會長會員報界各主任編輯約二百人兩點鐘開會先由龍督宣佈開會理由略言紙幣低折凡官廳軍隊商民皆受其害請諸君發表意見各言維持之法次由省長提出總商會條陳請開千益會辦法一件及内務司條議設立紙幣維持委員會辦法一件請各宣佈意見隨由監理紙幣委員李心靈先宣佈維持紙幣委員會辦法大意謂紙幣及現金之代表故欲維持必須指定一種公産爲保證準備乃爲有效等語内務司長繼言維持之法當先調查財政司發出紙幣之實數當衆宣佈并聲明暫時雖爲不兌换紙幣而實爲有期兌换紙幣（按兌换時期當在銀行成立之後）以定人心是爲治標之法如以官廳所撥出之公産或抵押或召變蓋數撥充銀行基本金更酌量加增消費品稅或别項稅目厚銀行之資本以爲後盾俟銀行成立卽可换收紙幣云云龍督隨命人將官廳允撥出之公産數目宣佈計自來水公司官本電燈公司官本西瓜園公地舊廣府署公地士敏土廠官有營業約共值銀一千四百餘萬撥出之各公産已由都督省長及以下各官廳親筆簽字盡數撥交維持紙幣委員會或抵押或召變以逹開設銀行兌换紙幣之目的隨由總商會代表將千益會辦法大意宣布並付表决多數起立李省長言須先組織維持紙幣委員會以爲此事之主體然後維持之法乃隨之而發生千益會辦法亦應俟委員會成立後然後由該會集議開辦方有統系等語各界隨互有討論决定十七日由政界派出委員十人商界善界紳界報界共舉出委員十人函送都督府趕緊擇定地點開辦銀行及千益會擬同時並舉满擬旬日之間紙幣卽可回復價格也龍都督又言今日卽將此項辦法通電全省俾各周知並伸言此舉實爲維持廣東大局計若有希圖破壞及挾資操縱者即當嚴厲干涉决不姑寛又謂紙幣漲落實由於各人不肯盡力維持觀於現在廣紙一天低一天港紙一天高一天豈不是自己人弄自己人嗎今官廳以實力維持望各位向外間廣爲勸導使各界踴躍一致卽不難回復價格云云議畢茶會而散維持紙幣公益會辦法如下一議維持紙幣擬參仿公債票辦法分設維持紙幣公益會訂章開辦會本會利均收紙幣按月將所得餘利實數亦歸另設機關佈告當衆銷燬（甲） 
公益會每個會以一千份爲額冠以某字會名各會由第一號列至一千號仍分半元一元二元三元五元十元爲六種（乙） 
每元會本得利參仿公債票分列四等頭等四百五十元次等一百五十元三等一百元均以一份獨占其四等會利定爲總額五十元以十份其占之（丙）會利均照實數發給不折不扣（丁）開會則以一千號珠碼借用公債票機器當衆投入次第彈出號碼十四個以先後所出之號爲頭二等差各會皆同此號碼得利翌日携據到领（戊）投會者按照半元一元六種額數交紙幣並無扣折發回某字會號碼收單一紙執據（已）收單兩聨照分六種均由總所製備編號蓋章一給投會人一存總所查對如有商店代理仍將存根連會本於開會前一日清繳總所（庚）代理收會人取具殷實店章擔保每次准領五百員之會本收單往收如收竣再領則將前收會本連根清繳總所再發五百員務於開會前一日結束繳清否則卽責保店代填收得一員會本給回一仙酬勞仍以是會末次繳欵扣給（辛）每月開會兩次以初一十五兩日正午爲期風雨不改届時登報通請官紳商各界臨場監視以昭大公（壬）廣屬各埠准設分所由總所認定概歸總所收發如推行各屬另訂專章（癸）按會所收之欵除派會利及辦事員役薪工紙張筆墨等項正用外所餘紙幣不得挪作别用按月由另設機關登報佈告集衆騐明用鐡圈洞穿即將廢紙幣送交行政公署財政司存銷所有提倡監督各紳商俱當義務不支薪永輿金仍負全責又附救濟法一募借内債開辦銀行實爲根本救濟惟招股之法擬由各縣知事實力勸集並分别給獎以資鼓勵至給獎應分等差俟酌定添入招殷章程議决開辦　　另一函云十六號都督復邀集各官商維持紙幣其議决之事項（一）維持紙幣會由商民組織將維持有效事務逐日宣佈（二）商辦銀行省長認爲係維持紙幣之永久法請商家於維持會中一面組織銀行省長擔贊助（三）花捐無論如何限十日内開辦（四）造幣廠加開夜工盡力赶鑄當由盧廠長允可（五）財政司將本省可緩支之欵盡數從緩而公家應收之欵火急催收（六）軍政節省法由都督主之民政節省法由省長主之（七）紙幣監理官隨時關查紙幣之流通及升降情形（八）如紙幣維持有效價格日上則官廳發薪概不搭發銀毫以示銀紙兩無歧視而保存在庫銀毫惟兵役則不在此例云（此稿與上少異 
姑并錄之） 
[贛省金融枯竭之救急法]  
　　贛省現欵缺乏洋價飛漲公私交困雖經商會迭次開會提議嚴禁買空賣空仍然無效兹由該會會長曾秉鈺於二月十六號邀集民國銀行總理傳國俊及錢業董事諸君到會公同討論救濟方法當經提議四條（一） 
禁止銀洋抬價及收存紙幣（二請求民政長曁國稅廳長將各稅减輕使商民樂於輸運土産出口變賣現洋藉資流通（三）請中央設立銀行（四）電請財政部准借外債三百萬以上四條均經議决實行除呈民政長核辦外並電北京財政部云銀錢恐慌日夕告急申票一千四百零九兩銀元值銀一兩以外寶色加銀五百六十兩以外金融枯竭銅元無市紙幣缺乏異常市面岌岌無過此時非速設中國贛銀行無以救急非准贛省借債亦更無救急之方二事均須月内實行遲則不堪言狀情切呼籲急盼轉電省長速予維持 
[鄂人之反對漢冶萍借欵事者]  
　　漢治萍借欵事鄂人反對之頗力兹錄旅京湖北人孫武等上總統呈如下具呈人湖北旅京同鄕代表孫武湯化龍張國淦饒漢祥哈漢章夏壽康明鈞易廼謙魏景熊王信孚程明超鄭江　張則川傳嶽棻董崑灜張漢鄭萬瞻胡瑞中彭漢遺張伯烈時功玖馬德潤等爲私人把持礦廠擅借外債損害地權貽禍國家懇請飭部聲明否認以重主權事竊漢冶萍廠礦爲吾國惟一之製鐡所關係軍事實業綦重自前清光緒十七年湖北政府創辦投資五百五十八萬六千四百十五兩旋以流動資本不敷於光緒二十二年由鄂督改爲官督商辦奏派盛宣懷爲督辦奏案章程載明用人行政及稽核帳目權歸湖北政府創辦資本按出鐡嚬數抽還鐡廠基地並未作價盛氏添招商股號稱一千三百餘萬其實一實九虚名爲衆股東實皆盛氏一人之變相清商部新立盛氏復朦混註册改爲純粹商辦公司抺煞湖北官本地權利用外債以資流轉民國成立時公司外債已逹二千二百餘萬又承領中央維持公債五百餘萬南京政府新立盛氏私與包結將用廠礦抵押日債改爲中日合辦經鄂人力争中止挽回危局曾幾何時盛氏故智復萌公司營業全不整理應報湖北帳目應繳湖北欵項累經催督毫不遵照而專以私借外債朋比分肥爲事近聞日本外債一千五百萬元又將復活以礦砂作抵四十年爲限七釐起息九百萬先還舊借欵六百萬作擴充資金較南京原約更加苛刻用日人監督財政名曰財政顧問用曰人監守礦産名曰工程師貽害所及無異賣國併聞該公司以董事會名義呈請中央官商合辦鄂人聞之甚爲駭異該公司與湖北代表磋議鄂官本填股票問題經年未能解决何又突然變計聳動中央此項借欵交涉始末事前不請命中央乃至定約交欵始有此請其性種狡謀實係有意朦蔽政府武等不忍坐視國家錢源全落外人之手且恐公司蔑棄奏定條件自招失敗至官本虚擲廠礦地權全歸鳥有事勢所迫惟有仰懇大總統救濟謹將理由爲我大總統縷晰陳之凡公司營業應受國家法律之範圍銅鐡爲軍需要品監督尤應嚴重漢冶萍廠礦本屬官創雖招商承辦官本並未收回官産又未作價湖北政府以財權地權關係立於創辦人地位凡用人行政監查帳目係根據原奏由契約性質取得之地位非徒行使官權盛宣懷不能以單獨行爲不經湖北政府同意輒改稱爲商辦是公司成立之根本理由已爲不足况復以鐡砂抵償外債逃地租漏國稅供軍靈於外國尤爲悖謬此公司根本性質應請迅飭鄂省查照原定奏案嚴重監督者也卽以上情形而論公司稱爲商辦已屬不合今且退一步言官本及廠礦地權姑作後圖而公司借債逾額亦屬違法查各國商律通義公司債總數不得逾已繳股分之總數現行公司條例第百九十一條亦明定之今該公司已繳股分號稱一千三百餘萬元前借外債已逹二千七百餘萬元債數逾於股數已逹二倍今又將借外債一千五百萬元共爲四千二百餘萬元則債數超過股數三倍以上違背商律原則因少數人之揮霍蕩盡公司股本復以數倍債務貽公司以破産之憂此照商律論應請飭農商部否認該公司之新借外債也公司債额重至如此而辦事人員目無法紀巧避監督假公濟私因債分肥將來結果必爲破産盛宣懷旣脫去官商辦範圍自稱爲有限責任之股東儘有藏身之餘地然債權操於外人抵押則爲軍需要品外人不能責償於公司將取償於國家勢必釀成交涉竭中國之鋼鐡累政府以賠償此就國際關係軍事關係而言應請飭外交部陸軍部否認該公司之新借外債嚴禁該公司以礦砂徑售外國也生利外債由各省政府籌借者須得財政部之認可何况公司竟能悍然不顧私借巨欵不俟中央命令不得地主同意不令原創辦之鄂政府與聞膽大妄爲實堪痛恨盛宣懷承辦合同有一噸鐡永遠捐銀一兩之約此種捐項實爲對於礦山所有者之地租盛氏朦蔽取巧旣兼作官本之抵償復欲混入租稅範圍藉逃國家地方之課稅徑運鐡砂出口并一兩捐而悉歸烏有此就財政上而論應請飭財政部聲明否認該公司之借欵飭鄂省嚴查國稅地租關係以免偷漏也要之湖北政府以官礦官廠委諸盛宣懷雙方合議奏定章程實爲官督商辦私改公司則爲違背契約又以公司名義借債逾額則爲違背商律擅借外債則貽累國交抵押鐡砂則妨害軍實一噸一兩之捐本爲地租而以朦混官本課稅則爲漏稅直接輸出鐡砂並一兩捐而不納則爲損　業主之收益勾結外人作此種種不法行動不徒目無地方政府並中央政府亦且視爲無物武等桑梓利害所關痛癢較切誠恐借欵一成外國顧問執契約以責權利不徒地方受無窮之害而國交軍事均被牽制後患何堪設想合無仰懇大總統飭部速查原定奏案嚴行監督澈底核辦以遏不法而保地權無任惶恐待命之至謹呈 
[推廣漢口租界之要挾]  
　　漢口之國領事商等要求推廣租界交涉已久中央政府所以堅持不允者因其接近京漢鐡路旣損主權復失路利也現漢口領事洋商聞上海公共租界已經中政府允爲展寛特開聨合會討論擬藉建築漢口馬路借欵一事趁此要求若不准推廣漢口租界則馬路借欵卽不能成並公决此事關係各國公共權利縱中政府不借法國實業銀行之欵各國銀行之要求亦然故刻下建築借欵法銀行雖已簽字不肯交欵致建築市場督辦楊度一時不能出京來漢借欵之受人要挾如此言之殊可痛心也 
[近今都門之甄試談]  
　　知事此届知事試驗之甄錄試旣已於十六十七兩日分場竣事聞十六日場定於昨晚（十八揭曉十七日一場定於今晚（十九揭曉其試騐之第一試及第二試均已定期仍各分兩場舉行一甄錄第一場入選者定於二十日進場應第一試其入選者定於二十三日進場應第二試二甄錄第二場入選者定於二十一日進場應第一試其入選者定於二十四日進場應第二試至主試者一方面聞其宗旨以詞語通暢者爲合格新名詞不甚相宜所有一般無中學根底之學生則恐不易入選至從前官署幕賓一派但能文牘者亦難錄取云　　法官法官甄别早以資行因試卷尚未批閱完竣故一時未能發榜與考者日來紛紛上書司法部請速發榜以免客囊羞澀難返桑梓等情聞梁總長已諭令各委員逐日到部迅速批閱大約至遲於一星期後即可發榜地方通信 
[廣東]  
　　拿獲大聖會皇帝軍師續紀廣東警察廳拿獲大聖會皇帝軍師事已紀昨報兹接順德來函較爲詳盡續錄如下該會之設非在桂洲實在容奇綠榕坊前七八年有坊紳李某等在該坊創建大聖廟一間製造仙方藉神權以歛錢後有李桂森（卽自稱皇帝）何鳳山（即自稱軍師又稱德法西醫畢業生）馮求（即自稱元帥）又設立一西竺敎藉大聖名目日以扶乩爲歛錢地步所騙金錢皆與李某等分潤引誘無知男女踵門求敎者逾千人每份科基本金五兩每月朔望每份簽助香油三角一入其敎言聽計從男女均得同床反正時引誘一班無知農人身着白色軍衣手持柳木劍大書伐北當時各坊人以此等歛錢伎倆祗付之一笑过來大張旗鼓迎接玉印一顆自稱皇帝大書順天行道編刋師旅不料爲龍督所聞飭警查拿於舊曆元月初九在該坊大夫祠巷搜出機關一所起出印信部據旗幟等件並將此三妖匪拿獲解省歸案訊辦今雖妖魁就獲然餘孽未清有地方之責者將何以善其後耶　　省港商業之痛癢相關粤垣各行商　品物其屬於人口者多恃香港輸運而來其大宗則爲海味至其交易向以中國銀毫爲本位省中海味知向亦藉此以逐竹之利刻下各海味店又因香港洋官經下命令定於三月號起禁用外國銀幣到時勢 
 
 

Page 7

 
 
純用英調銀幣交易致恐無利可圖暫不定貨以俟另籌善法餘　與香港有關繫之商店亦多具此觀念但影書所及香港行貨棧已不免擁滯聞日來省港商人對於此事均甚注意擬從速合力妥籌善法以免釀成恐慌彼此皆蒙其害云　　花捐又將開辦李省長以本省花捐筵捐前經招商投承飭繳餉開辦事閱多日該商迄未遵繳現在庫欵萬分支絀倘再其延宕在公家固受損失且停辦太久一般醜業中人勢將四將來亦難於召集業與都督商定擬由政府委員辦理除城内不准開設外其餘舊有娼寮地點均予先行復業並飭警廳擬就間章以資取締現正會同都督出示佈告不日卽可實行　　改編軍隊近聞龍鎮守使自兼任陸軍第一師長以來曾與都督會商數次以第一第二兩師兵額爲數僅得六成須將第一師各營兵十撥歸第二師凑足法定額數至第一師所遺兵額擬以馬段楊納四統領部下撥充不日即行改編 
[湖北]  
　　　欵又受影響鄂省財政近雖稍見活動惟因中央政府責成每月認解四十萬元接濟中央政需以致目前仍非常困難雖　三師二旅併爲一師一旅此項新認解欵殊難湊足現省長已令各縣知事暫將薪俸减第七成國稅廳長亦令各稅捐征收局暫按七成開支公費各征收局員奉令後咸以局卡員司薪工甚　如查騐各司事月薪多者三十串少者二十串惟稽查收支有四五十串巡丁等只有十串八串若按七成折扣則各員役勢難瞻家誠恐别生流獘特紛呈國稅廳擬請變通辦理將員役酌加　减以符七成之數但各局本已事繁人簡今再裁員司難免照顧不週故該廳長亦躊躇未决云又聞吕省長查得行政公署財政司旣有國稅廳經征稅捐又有審計處覆覈用欵職務甚爲單簡現在該司分設三科用人甚多徒耗國帑特令將三科併爲二科每科下分三課共用科課員不得過十五人所餘員司概行裁汰其去留以甄别定之俾昭公允現該司科長熊道琛知必被裁曰請送考知事矣　　官錢局失竊鈔票湖北官錢局自起義以來營業停滯至今未能開辦惟該局現爲鄂政府之金庫機關局庫存欵爲數亦巨兹因高松如督辦新委總理朱文學不日即到鄂接差原任總理魏之綱君特清查庫儲預備交代詎庫内竟有鈔票一包計五百元已不翼而飛總理當傳管庫司票員汪嗣三等研訊俱云實不　情現該總理已將汪及一干人函送地方審檢廳訊辦矣 
[江西]  
　　省長調查分銀行之内容贛省民國銀行　已分設北京上海漢口長沙各處並於鎮江武穴湘潭常德益陽各埠設立　兌處所有資本自十萬至三四十萬元不等均由總行撥欵開辦現聞戚代民政長以此項分行自開辦以來有無利益往來帳目是否相符機關應否存在函請民國銀行監理官胡慶培會同總理傳國俊協理張蔚亭公舉相常人員由行政公署派委調查以資整頓云　　乞丐亦須留意贛垣警廳於二月十六號通令各警官云案奉都督函開查近來省城内外有乞丐之流較往日增多游行街市形跡異常可欵亟應嚴切查察分列驅逐出境防患未然事闌地方公安務望查照妥爲辦理等因查老弱貧民無所依賴沿門乞食情固可憫惟有游行街市及攔路追討或跪呼道旁此種惡習自應革除以維秋序况現值戒嚴時期難保無不逞之徒混跡其中希圖擾亂仰各警署務須飭警嚴行查察如有游行街市及强討呼號等類分别驅逐出境並飭各城門副官母任此等流民入城以維秩序而保公安自此通令後如再見有此等情事該管警官即以溺職論决不稍寛 
[安徽]  
　　取缔揑詞謊報之善法皖省探訪局長王志綱以日前有人報告雙井丁月亭家私藏子彈當即派探士前往搜查并無實據迭次研訊亦無確供現經該局長擬定辦法以後凡有報告者先將報告人看管一俟探訪實在再行開放並予獎賞如有妄報等情卽照報告情節之輕重按律反坐以儆刁風云　　檢閱敎士行李之齟齬皖省現值戒嚴期内以故各城門均由都督加派軍警稽查無論何人如携帶行囊入城者概行搜檢俾昭愼重前日有某敎士旅行歸皖甫入城卽被阻住并將其行囊檢閱一週該敎士大爲不悅隨即奔赴懷寗縣署交涉幸徐茗樵知事應對有方旋卽和平了事 
[鎮江]  
　　責成知事剿匪馮都督以江北各縣土匪騷擾民不聊生特訓令各縣知事謂前清時代各縣知事對於剿匪尚屬認眞共和以後多存觀望以致養癰貽患滋蔓難圖自訓令之後卽以土匪之是否肅清居民之能否安謐定各知事之功過切勿視爲具文自取咎戾云云昨丹徒縣知事已奉文遵辦矣　　開濬運河紀聞江北揚通運河年久淤塞前由官商籌集經費四萬元從事開濬韓省長委派通紳張叔儼君主任其事張君已赴各處察視一週共分爲二十三段築壩同時興工限期四十日售竣兹定期二月二十二號開工所有工程各項人員已於日前出發聞河工總局卽設於適中之姜堰鎮云 
[松江]  
　　揑詞圖陷之惡習自郵局通行後狡險之人率以一紙空言訐人長短松江楊鎮守使到任後日接此項攻擊郵信幾於盈尺幸楊君明逹事理不肯輕易舉發故松人得以相安無事前日又有人致函指西鄕楊姓爲鈕黨並稱不日將遵電赴蕪湖圖亂云云楊君遂遴妥員微服偵訪始知又係揑陷刻楊已查知挾嫌揑函之人擬赴鎮守使署指控　　鎮守使限拿　匪楊鎮守使嫉惡如仇因金山馮樹本事深知帮匪林愚亭無惡不作聞已行文金山縣勒限嚴拿俾除地方之書云 
[煙台]  
　　烟台米禁暫弛行政公署昨接内務部令略云據膠東觀察使呈復查明烟台弛禁運米出省情形可否准其弛禁之處請核示等因到部查運米出口關係民食甚鉅旣據呈稱煙台通商大埠弛禁運米出口於國稅商業不無神益且由商會發給保單换領關照註明地點限期繳銷辦法尚屬周妥自可暫行照准　　法校别科畢業案之糾葛敎育部於日昨有文到東略稱准東省來文轉據山東公立法政專門學校呈覆本校第二舍别科一班二班確於清宜統三年二月入學並將成績表及轉學各生修業文憑送部查第二舍别科一二兩班除吳錦堂韓鴻洞陳殿芳陳殿䕫沈棟黃崑健等六名准予考試畢業外其李晋興等三十八名劉志超等五十名王玉璠梁樹棟等二名刁廉卿一名　由年半講習科業畢或一年速成法政畢業轉入别科均應遵照定章展長半年方准考試畢業其餘一二班各生此次呈送歷期成績表全係臨時造具不足爲據應飭該校另將原報表册送部再行核辦雜評二（步陶） 
　　粤贛借債之比較廣東以維持紙幣故而議設銀行議開公益會其辦法皆國内公債類也江西以金融枯竭而告急於中央其目的則在於借外債嗚呼吾國救急之策舍借債蓋無他術矣　　雖然借債於國内無論辦法如何猶不失爲楚弓楚得若徒仰鼻息於外人則抵押也利息也種種要挾痛苦殆難言喻我願今後之當局者苟有一分可以爲廣東之維持幸勿輕易而爲江西之告急 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[謡言起事之防禦]  
　　昨爲探報黨人再圖起事之期鄭鎮守使以雖係謡言不得不姑爲防備特於前晚起通飭部下水陸各軍並請海軍李總司令轉知各兵輪嚴加防範昨復通知各處防軍凡有行人車輛均須查驗一過方准向南而行以免黨人混跡滋禍一面諭飭第六圑龔圑長第五營周營長親督步砲各兵前往製造局防護復派砲兵一隊機關槍一隊開往西栅外滬杭鐡路一帶駐守保衛以防不測　　浦東周家渡與滬南製造局僅隔一江曾由鄭鎮守使令飭陸軍步兵第一營營長廖守忠派兵二棚嚴加防守並飭滬南分廳廳長崔鳳舞轉令浦東爛泥渡第五區警察署曁騎巡隊警備隊等一體密查另在周家渡渡口添派兵士一棚并置八十磅快砲二尊嚴密防範其砲架及砲上所用另物俱於昨日運至是處妥爲裝配　　海軍李總司令鼎新君以龍華灣地當要衝除飭所部各兵輪防備外昨日復派魚雷艇一艘駛往巡弋　　滬南警察分廳於昨日傍晚時禁令異常嚴密凡進出之人無論内外均須盤詰明晣如進内則須述明欲至何科欲見何人有何事故一一向門崗保安隊聲明然後放入如有支吾卽行斥逐崔廳長復親自密查各處崗警有無怠忽及各警署人員是否勤愼供職以昭愼重 
[馮都督通緝黨人之密函]  
　　北洋陸軍第四師楊善德師長准江蘇都督馮密函内開准軍事處發交眞日（即十一號探報偵悉黨人在滬集合各省代表開秘密會議由淮北代表張某聲稱上自泰安下至清江一帶土匪梟匪均可招集並由揚軍代表羅某殷某陳某擔任招集裁散之揚軍舊部及揚屬各梟黨又由皖北代表蔡姓陳姓曁前臨淮司令部員聲言已派十餘人冒充倪軍下級官員混入運動蘇州代表陳某云祗能響應不能發難推舉主任聨合一氣共同破壞尤注意通海揚清各屬爲起事地點專事刦掠財物充費得地不守等情察核該探密報顯見黨人議事機關設在上海且通海揚清一帶勢必濳伏甚多亟應責令各該地方官嚴密防範偵緝黨人務獲究懲以遏亂萌除通令查緝外希請查辦等因函祈密令所部各軍一體嚴緝等因楊師長接函後除分令管轄各軍遵照外並於昨日函請上海鄭鎮守使密飭各偵探分投跴緝矣 
[通令軍民勿入新同盟會]  
　　上海鄭鎮守使前日接奉陸軍部來電内開頃奉大總統令以滇省黨首郭嘉賓勾合會匪首領楊春魁等以新同盟會名義招集各省會匪入會訂約某月某日一齊起事一案幸已敗露獲案訊供不諱並稱長江沿江一帶及上海等處仍有新同盟會機關部設立皆以金牌爲該會徽章作首領記號專事煽惑軍民入會希冀舉事等語曾經電飭鎗斃在案查長江下游各省軍隊駐設甚多該會旣有專以金牌糧惑軍民入會情事難保不有年輕軍民被其勾誘誤入之人應着該部通電各省出示布告勸誡軍民人等切勿悮入該會如敢抗違一經查覺立按軍律就地懲辦等因電請誥誡等因業經鄭鎮守使除公函淞滬巡警薩督辦通令所屬遵照外並於昨日函致第四師楊師長通令所部各軍長官諄諄勸誡矣 
[水警長定期游巡]  
　　水警第一專署長沈葆義君近據偵探報告現有黨人匿跡江浙交界之楓涇一帶專事勾結各屬鹽梟集合大稱備有鎗械擬往江浙邊境及太湖等處刧掠資財應請嚴加勦捕等情故由沈專署長除命令水警第五分署長王壽良君整隊馳往楓涇一帶查緝外並定於二十四日偕同帮統沈子祥君督帶師船六艘由南黃浦迤西由松江逹章練塘經澱山湖至太湖江浙交界各處游巡藉以防備而保治安云 
[呈報查獲白狼羽黨情形]  
　　白狼羽黨郭明愷欲往揚州由閘北警廳在車站查獲經司法科密訊之下解送鎮守使署軍法科究辦已記前報兹悉徐警廳長昨日已將查獲該匪情形呈報馮都督韓省長薩督辦并請通令所屬軍警一體嚴防以遏亂萌云 
[籌辦無線電報]  
　　聞上海電報總局近得交通部來電以無線電信爲交通最便之具本有於南北洋上海煙台漢口等通商大埠籌辦之議迄未實行現在白匪竄擾謡言不靖無線電於交通上軍事上均有密切關係擬不日派委專員來滬分至各處調查並購買機件尅期籌辦云 
[近日滬上兩大問題之外交圑舉動暫停推廣租界手續]  
　　緩還公廨管理權　　規復公共公廨管理權及閘北界務問題已由外交部派員來滬與駐滬領事圑迭開談判後回京復命而外交圑以推廣租界一層中央政府已有允意即將界線地圖發交麥總巡察閱以便擇要添設警署並分電香港印度添招西印各捕預備一切卽擬定期將會審公廨完全交還華官管理各情已誌本報兹悉閘北公民聞此消息紛紛電部力争由部磋商駐京公使圑轉電駐滬外交圑將推廣租界問題暫緩舉行是以捕房一切預備手續亦暫停止而公廨完全交還華官管理之說恐爲期尚遠矣 
[租界昨夜之刦案]  
　　英租界厦門路怡德里一百二十三號颜明卿家於昨晚七時被口操北音之匪徒七人一持手鎗餘均持刀以送信爲由扣門入内先將胡椒末向開門之女傭頭面上抛擲並出力嚇禁聲張攫其手上所帶之金戒旣入室内見無貴重之物隨卽上樓開槍擊開房門搶去首飾鑽戒珠花等值洋一千五百餘元臨走以摇铃爲號無一被獲據聞此七人與上夜新閘路之刧案亦有關係云 
[捕房密訊身帶手槍之嫌疑犯]  
　　湖南人余正標彭少林身帶實彈手鎗及江北護軍使所給彭之陸軍十七圑機關鎗連長護照同在公共租界浙江路某小茶館内啜茗經老閘捕房包探陳阿四查獲一併解奉公共公堂訊供支吾中西官以日來泥城外迭出持械搶刦之案而余等帶有手槍跡涉嫌疑判均押候查明澈究在案兹悉余等當時帶回捕房後即由陳探傳同各事主至捕房辨認並悉麥總巡又恐余等與暗殺案有關爰於前日諭飭老閘捕房捕頭將余等帶至總巡捕房大寫字間内經刑事科員侃克君與五十號西探總目安姆斯脫郎秘密研訊良久其供詞因異常嚴密無從探悉現已帶回老閘捕房收押候解公堂訊究 
[麥總巡注意防務]  
　　英美總巡麥高雲君以泥城外長浜路戈登路及静安寺附近各馬路地處僻静匪徒易於出没以故彼處時有搶刦案發現殊爲閭閻之害爰於前日諭飭静安寺戈登路新閘三捕房捕頭轉飭中西探捕徹夜輪班按叚嚴密梭巡如有形跡可疑之人許卽拘究 
[移提泥城外刦案之嫌疑人]  
　　混城外馬霍路三百八十二號門牌楊王氏家被匪搶刦巨贜一案業已報請捕房查緝贜盜未獲兹悉捕房查得現居法租界向爲皮匠之某甲與此案頗有關係即禀請公共公廨出票移請法捕房派探查提解究 
[撥添警察保安隊]  
　　南市警察分廳組設之警察保安隊原爲承辦該廳差遣及解送案犯等事兹據該隊長呈報崔分廳長因不敷調撥請添撥二十名俾資調遣業經崔君准如所請特在敎練所内撥出二十名歸入該隊承辦公事云 
[調查警察舊有之槍械]  
　　上海縣共知事昨令地方警察事務所略謂案奉江蘇民政長訓令内務司案呈准都督公函開近來各縣巡警或民圑呈請購領鎗械本府無案可稽請列表過府以憑核奪等因准此除函復各屬警察請領鎗械須由各該管縣知事呈經本公署核轉以資接洽外合行訓令該知事仰卽一體遵照辦理並先將現有警察用之鎗櫙各式數目若干有無子彈列表報核並聲明應否添購以憑彚案核辦限文到十月内具復等因合亟令行警務長迅將該警察事務所及所屬各區現有之鎗械各式數目若干有無子彈詳晰列表具復以憑呈報再該事務所現正開辦敎練從事擴充原有鎗械將來能否敷用應否添購之處亦應一併聲明俾便轉呈請核云云 
[洞庭東山同鄕會開會紀]  
　　洞庭東山旅滬同鄕會昨日在新閘平橋路惠然軒本會開甲寅年第一次大會並選舉正副會長及各職員到者六十餘人二時半開會首由正會長施祿生君宣佈開會宗旨並報告去年辦事成績略謂去年一年之中本會所辦之事如電省請留東山審檢兩廳及行政委員至東山匪亂則請派淺水兵輪駐山保護請留水上警察抽簽補選三善堂司事籌捐開濬横涇河道取消三善當補助東山學費等事此皆去年之成績而鄙人已擔任會長迄已二年奈年老力衰今届選舉會長務請諸君弗再續選次由副會長吳步雲君報告去年會内收支帳略畢復由施會長提議建築新殯舍因經費不敷擬先建辦事人之房屋餘俟欵裕再造席錫蕃君起言鄙人愿代擔任息借惠然軒存欵暫行供用務將該堂完全建築以爲一勞永逸之計公决完全建築除捐欵項下歷年餘存之欵計一萬七千餘金外再息借存欵以供建築之費一面再向各會員分募捐欵衆皆贊成繼即投票選舉計正會長施祿生得廿八票副會長吳步雲得三十三票均繼續連任並舉席錫蕃爲會計員席梅峯爲庶務員嚴韞石爲書記員劉恂如嚴秋庚張知笙吳禮門葉仲嘉萬建生嚴价人朱建塘鄭品南等九人爲評議員舉畢散會時已六下鐘矣 
[紀美總統誕辰紀念之盛會]  
　　昨爲美國第一任總統華盛頓誕辰預定於前星期六晚在南京路議事廳内開蹈舞會先由駐　美總領事函請各國官紳預會到者甚衆汽車馬車擠塞馬路捕房深恐觀看人衆特派中西印各捕到場照料並令於七時起除准電車通行外其餘車輛均須繞道往來行人亦不准駐足觀看以免肇事直至更闌始各盡興而返 
[頒發禁烟報告表式]  
　　滬南閘北兩警察廳及上海縣知事奉江蘇省行政公署訓令文云内務司案呈奉内務部令開查禁煙要政關係綦重元年十二月二十五日奉大總統令飭各省按月將禁烟實在情形報明外交内務兩部以資考核當經本部通令遵照在案迄今一載有餘而呈報到部者僅有廣東一省其餘各省甚屬寥寥聞有一二省呈報者亦非按月彚報殊不一致現今本部商同外交部釐定表式並附說明頒發各省仰該民政司恪遵大總統命令於本年一月起將該省禁烟情形飭令遵照表式填注按月造册分報本部曁外交部以便稽核而重功令其三年以前未報各省限於文到一月内將歷辦情形編造總册報部備案並頒發表式說明二紙等因奉此查禁烟一事於元年十二月奉國務院宥電内開轉奉大總統電令前由即經前民政長通飭將禁烟實在情形按月呈候彚報在案迄今各縣報到者甚屬寥寥以致無從報部兹奉前因除呈復外合亟連同表式說明一併令行該縣廳仰卽遵照限文到五日内先將歷辦情形造册呈送以便彚報嗣後仍將按月辦理情形造具表册三分上月之表於下月十日前趕送到省以便分别存報事關禁烟要政自此次通令之後倘再玩忽定予嚴懲不貸切切此令 
[祀孔典禮之通令]  
　　江蘇省行政公署訓令上海洪知事文云内務司案呈中華民國三年二月七日奉大總統令據政治會議呈覆前奉諮詢祀孔典禮一案經開會全體議决僉以爲崇祀孔子乃因襲歷代之舊典議以夏時春秋兩丁爲祀孔之日仍從大祀其禮節服制祭品當與祭天一律京師文廟應由大總統主祭各地方文廟應由該長官主祭如有不得已之事故得於臨時遣員恭代其他開學首日孔子生日仍聽各從習慣自由致祭不必特爲規定等語孔子性道文章本生民所未有韾香爼豆更歷古而常新民國肇興理宜率舊應准如議施行此令等因奉此合行訓令該知事一體遵照辦理並轉行各學校知照此令 
[規定繳納灘價新章]  
　　上海縣洪知事奉到江蘇省行政公署國稅廳籌備處訓令内開案查蘇省各縣報領沙灘照章蘆灘每畝繳制錢四千文泥灘每畝繳制錢二千文價格本屬極輕近十年來物價日漲田價亦日昻南匯各圑沙田每畝恒值六七十元南通之長興沙常熟之焦沙更有值至百元之鉅者活沙價格實係超過民田以至微之代價得至膄之恒産卽併計圍工墾本贏利何啻倍蓰利之所在易啓争端小則纒訟不休大則械門滋擾本屬養民之具轉爲病民之媒若非將灘價一項重行規定何以昭公允而息紛争兹特改定三期繳價之法第一期水影光灘每畝先繳國幣兩元第二期蘆灘放青第三期墾種成熟各續繳國幣三元候由本國稅廳製就聨單印發各縣按期掣給執照如有逾限滯納並候訂定懲罰規則另文通飭執行但如崇明海門等縣之濱海漲灘實係　性較重收成歉薄得由地方官查明呈奉本國稅廳特許緩繳第三期灘價以示體恤此項新章自民國三年三月初一日爲始一律實行爲此令仰該縣迅卽出示公布各業户一體遵照 
[巴拿瑪出品分會舉定勸導員]  
　　南商會附設巴拿馬賽會蘇省出品協會之上海分會曾經韓省長委任坐辦員在學商各界徵集物品各情迭記前報兹悉南商會舉定張樂君鍾新甫沈潤挹聞蘭亭陸伯鴻胡志源等六人爲勸導員舉定後即由會長函請承認勸導俟得答復後呈請上海縣知事給發委任狀俾向各界廣爲勸導云 
[孫啓麟已准銷案]  
　　羅店商會會長孫啓麟前由吳淞要塞司令部偵探報告該部謂孫曾充寶山國民黨支部長近來常與潘啓東朱逸帆等十餘人秘密結社並稱該商會私藏鎗枝子彈旋由要塞司令呈報鄭鎮守使派兵至該會查有鎗枝子彈惟此項鎗彈實係商圑禀准購辦均有該縣烙印並非私藏此外尤無别項証據惟當道仍有勒令交案之舉然事實具在不可盡誣近據鎮守使批寶山知事呈已准孫啓麟銷案略謂檢查卷宗徵諸與論孫啓麟原充國民黨支部長早經取消並無詭秘舉動鎗械亦係商圑所購有案可稽并非私藏秘密開會尤無証據云云寶山縣及鎮守使辦理此案尚稱持平然偵探誣告其居心異常險惡惜尚未聞有反坐之舉也 
[小輪撞翻師船案近聞]  
　　日商某小輪船前在白廟蕩撞翻水上警察廳第四分署之先鋒船淹斃兵士徐金奎並沈失餉械等件曾經水上警察總順長虚鹿萍君報告駐滬楊交涉員與日領交涉在案兹聞盧君昨又函逹楊交涉員并指令第四分署略謂查該商輪行輪不愼撞翻帥船溺斃兵士沈没餉械軍裝等物實非尋常疏忽可比應責成該公司將司機人交出治以應得之各并將沈失餉械等物按單賠償以重公物云云 
[蘇州散兵過滬]  
　　滬南警察分廳長崔鳳舞君昨悉大逹碼頭永利輪船有由蘇來申之退伍兵士二百餘名係由周楊兩君督率送回台州石浦等處分别遣散深恐逗遛滋事物派偵探郝青蘋金殿臣及長警等會同該公司碼頭巡長楊芝階前往彈壓下船俟該輪起椗然後返署銷差 
[偵探拿獲拐匪]  
　　滬杭火車站偵探丁順華昨在火車站拿獲著名拐匪金生一名詰知有姦拐松郡趙蘭和之十七嵗幼女阿妹情事當卽一併扣留候解松江警署究辦 
[狀紙須貼印花]  
　　蘇州高等審判廳昨令上海地方審判廳文云奉司法部電開嗣後各級審檢廳於買狀處帶售印花稅票凡訴訟人等狀紙照章令其購貼外其刑民訴訟内各項契紙帳目簿摺等類未經照章貼用印花者概令人民購買印花票補貼如不補貼則不認此等契紙等項爲適用之憑證等因奉此除通令各級審檢廳遵辦外令卽佈告人民一體知悉 
[馬夫帮之光榮]  
　　商務印書館總經理夏瑞芳君前被山東人王慶瑞開鎗傷害之後即由夏之小馬夫胡有慶奮不顧身窮追獲住公共公廨中西官以其忠勇可嘉獎勵倍至兹聞本埠各馬夫因胡有慶奮勇擒讐迭邀獎勉該同業與有榮光擬集合圑體設筵公賀云 
[勿受局騙招摇之布告]  
　　上海縣知事公署昨接江蘇都督馮布告一道發貼揭示場其文如下案據江蘇全省硝磺總局王局長呈稱據駐滬硝磺分局曹委員呈稱前聞有人在滬以江蘇全省硝磺名義在外招股五萬元已奉都督批准等情經飭調查於銀爐商人處安出實情係邱麗生潘梅村二人刋發招股章程到處引誘入股邱　生係本埠南市花爆店商人邱瑞成之子所刋章程文義荒謬顯係招摇局騙攫人資財請查明究懲等情合抄錄所刋章程呈請行知密拿懲治等情到本署都督據此查蘇省硝磺運銷事宜向歸全省硝磺總局派員經理本府並無批准招股運銷之案今邱　生潘梅村等假借名義局騙招摇竟敢刋發章程揑稱已奉批准實屬罔知法紀耰害商民除令行緝拿究辦外合行布告軍民人等一體知悉勿得受人欺騙徒耗資財倘經查有私自運銷接濟匪人情事並准隨時告發以憑究辦切切此告 
[傷害罪辯論終结]  
　　本邑西北鄕北新涇鄕民袁阿士於去年被流氓湯阿香等挖去雙目由第二初級廳拘湯解送地方檢察廳預審明確起訴審判　候决在案前日下午刑庭庭長楊樹猷會同惲福鈞端木棻兩推事官並起訴之李檢察官等開庭研訊並選任義務律師秦聨奎出庭爲之辯護湯阿香供年册四嵗賣菜爲業袁阿士與小民爲友前代某姓爲媒所得悉遭袁阿土吞没因此懷恨在心糾同湯阿木湯連生等將袁阿土誘到花田中將其雙目挖去並將其毆擊受傷所有湯阿木湯連生現在不知逃匿何處求恩輕辦李檢察官卽將起訴理由當庭陳述略謂湯阿香挖去袁阿土雙目致袁成篤疾傷害罪當然成立援照新刑律第三百十三條第一欵請求貴廳擬辦云云秦律師起言請求從輕辦理楊庭長謂本案辯論業已終結卽命書記官當庭宣讀供詞畢命將湯還押聽候宣佈判决 
[地方廳派員勘查被封房屋]  
　　周開雨在西門外斜橋左近南陽里起造房屋向人抵借銀兩延不取贖被控於第一初級廳奉諭傳案訊實將屋發封定期招人投標購買在案兹悉此案現經上訴地方審判廳廳長張清樾君以周開雨被封房屋若干地基多少未據初級廳呈報無從辦理故於前日飭派承發吏並檢察廳司法巡警隨同張推事官等詣南陽里查明具復核辦 
[革除勒索銅牌費之糞頭]  
　　市政廳前曾招人承辦境内清潔事宜嗣因承辦之人向各挑糞夫勒索銅牌費有殷景圍者以其違背定章擾累小民投上海縣公署具禀控訴洪知事得禀後卽函致市政廳總董陸崧侯君經陸君查明　實諭令將該承辦人革除發出銅牌一律收回前日已函復洪君杳照矣 
[再誌典簿員一睡不醒]  
　　上海地方檢察廳典簿員朱介繁（前報誤爲朱介人）有廳急病身死由汪廳長電知家屬來滬料理已紀前報兹悉朱母某氏由杭州原籍聞耗於昨到申以朱介繁身死太速不無可疑未免嘖有煩言當經廳中人一再解勸並証明藥方該氏始備棺成殮卽日扶柩回里所有一切喪費悉由汪廳長資助 
[吊贜須備公文]  
　　前晚九句餘鐘公共租界總巡捕房捕頭派令三十號西探偕一華探投南市警察分廳聲稱有某號華捕私將皮鞋警笛等物質在小東門外陸家石橋南堍乾茂押店内請爲派探協吊原贜等情崔廳長當以該探等聲請吊贜並無公函文件無從查核飭即備文來廳再行核辦 
[聚賭罰鍰]  
　　小東門内賣水菓之吳阿來每晚在家抽頭聚賭前晚正在呼盧喝雉之際適被救火聨合會會員查知報告第二分署立派巡官前往拘獲賭徒王生標胡連生陳阿湘王阿二等四人連同賭具移送分廳司法科預審屬實判爲首紏賭之吳阿來罰洋十元餘人各罰五元開釋賭具毁去 
[米廠聚賭害人]  
　　米商楊再與日前由無錫運米來滬銷售後被沈少良誘往某米廠局賭輸去洋千餘元忿不欲生在烏鎮路荒地樹上自縊幸經路人解救已記前報兹悉此事爲閘北徐警廳長訪悉派探調查始知新閘橋東沿浜中和米廠自陰曆新正以來每晚聚賭受害者不止楊姓一人且查該廠主潘三上年曾因局賭被人在英廨告發有案可稽惟該廠地址雖在華界而沿浜北蘇州路係前清時由英美工部局所築華警未便干涉故特照會滙四捕房請派探恊同往拏歸案究辦又聞楊再興現尚流落滬上無顔歸里該廠主勸錫帮米商每人助楊米二石俾作歸計第衆商均知楊受沈潘二人之騙大爲不平擬列名具控地方檢察廳請辦云 
[典當與押店之争訟]  
　　典業公所延逹商律師爲代表投法公堂控稱法馬路晋大押店門内屏風上並不書明押字祗有押字小招牌縣掛最高之處人難望見且該押店卽開設在昌大當原址取息僅按月一分八釐隐戤典當有意取巧况各典定章按月二分起息今晋大取息反比各典少去二釐有違同業章程請堂上罰銀一千五百兩以儆取巧晋大亦延蒲石律師代辯稱二分起息係典當章程押店並無按月取息若干之定章卽使晋大取息比别店較輕亦係便民起見毫無不合依租界定章各押店如有違章情事祗有捕房可以干涉而取息多寡可以自由晋大於一月前將押字招牌製就後因曾在案下涉訟故將招牌呈明捕房協同懸掛至原告律師所云晋大開在昌大當原址隠戤取巧一語甚爲可笑該房屋開過典當後來之人祗能再開典當不准開設别業有此理乎請堂上公斷聶讞員遂商之法副領事德君判令退去候查明押店有無定章再行核斷 
[尚須限交利銀]  
　　方索源前投法公堂控顧良伯不贖抵單計本銀二百八十五兩由曹汀紀作保求追等情經法公堂交保清理後由保顧出外之楊欣謀偕同顧妻先交三百元奉判方將田單交案再核在案今方將單呈堂稱尚有利息分文未收共計銀二百六十八兩一併請追判洋三百元先交方領去曹汀紀無干省釋保單發還楊欣謀仍着保銀三百兩限交 
[傾倒垃圾違章]  
　　捕房禀稱洋行街某號時將垃圾傾倒門外有違章程前由捕房罰過今復犯故傳到該號主周紀請究判罰洋五元充公 
[搜獲拐匪證據]  
　　王桂清控楊金山黎漳二人串拐伊子小和尚又陳姓亦投廳控楊等拐孩已記前報兹悉此案已經戴檢察官派法警在楊之庽所搜獲拐孩證據及同黨往來書信並規條等件并聞長江外洋各埠該黨均有機關黨羽甚衆現擬覆訊後解送地方檢察廳按 
 
 

Page 11

 
 
律嚴辦 
[騙子病斃]  
　　騙子葉新芝因在寗波路虚設裕隆潤號騙取華洋各商貨欵由公共公廨訊實判押西牢三年嗣因在押患病由捕房禀奉公堂判葉開釋自行醫治在案兹悉前日由管理西牢捕頭將葉送至老閘捕房釋放詎至雲南路葉忽倒地當送仁濟醫院醫治無效斃命因無屍屬由包探沈阿岳等集資買棺收殮厝壇召認 
[打傷小工斃命]  
　　小工章兆飛在怡和碼頭與某乙因争扛貨口角起釁被乙以扛棒繫破頭顱而逸由捕將章送往同仁院醫治候查兹悉章於前晚在院因傷斃命報知捕房飭將屍體車入騐尸所候中西官騐明再核 
[塌車傷人]  
　　前午有老嫗某氏行經吳淞路被塌車撞倒碾傷左足由捕查見將該婦送入同仁院醫治歸禀捕頭候核 
[押辦積竊]  
　　法捕頭以新老兩租界時出竊案昨特飭探四出嚴緝六續拘獲積竊陳金山顧明喜張阿根王和尚陳金生陳永生王開法李阿二陳金榮張阿六等十名解送法公堂請究陳等同認迭次犯竊不諱判一併禁押期满均驅逐出界 
[過犯夜行被捕]  
　　徐慶元李文林均因深夜在泥城外行走由探查見以其形跡可疑一併拘入捕房經捕頭詢知徐等均係過犯諭着押候查明有無犯案再行解廨訊辦 
雜評三（字） 
[謡言起事之期又過矣]  
　　昨爲探報黨人再圖起事之期雖未聞有所舉動而高昌廟一帶居民已驚心動魄不堪其擾矣顧或者曰某日起事某日起事人已習聞之而不足爲異特彼爲偵探者旣有所聞不得不據以報告軍隊旣得偵探之報告不得不姑爲防備耳余曰不然偵探旣有所聞自應切實調查然後報告俾便戒備否則人民但見軍隊之嚴防安知其事之不實而漠然不動耶來件 
[留美學生裘昌運答顧叔嘉書]  
　　磨稻碾米原係農事之一端分當注意奈留學美之北部地不宜稻四載不覩米粒迨去夏南游始見美國禾田碾米機器廠亦便道參觀一二時促未及詳細調查蓋初意吾鄕工值廉機械之制猶非今日之所宜也讀來函云云始知其不可緩容俟稍暇爲馳書詢問再行報告兹先就往嵗所見述其崖略如下稻旣成熟自收穫以至脫殼（卽俗名甩稻）均以機爲之艸穀均由廠中收買入機礱中碾去其殼磨之使白扇之使潔篩之使净皆有專機而諸機皆聨絡一貫絶無搬運之勞以艸穀入以白米出司機者七八入日可出白米四五萬磅之多機有大小價亦不等弟所見者約值美金十萬用機司機並皆絶易惟裝置及修理最難其人卽在美國此種專家工頭月薪每貴至百金以上蓋非於機械饒有經騐者不能任其役也米粒大小無關重要祗須於篩眼等處稍稍更置無待易機機占地不廣而需高樓蓋米粒由上注下自此機入彼機不需人力艸穀升降亦俱由自行升降機故樓雖高而勞力不加加附上郵片一紙可以覘其外狀至中國土貨所以不能暢銷外洋者原因非一吾以最簡單一語蔽之則曰知已不知彼而已即如絲綢之類美人至爲歡迎婦女尤甚然吾國所織口門僅二十四寸不合婦女成衣之用昔有紐約商人挾資赴華定購三十六寸口門之絲綢而不可得乃轉而赴日本故近日日本銷美之絲綢約係三十六寸口門最便實用中國絲綢雖人人贊美以口門狹僅能作裝飾品所銷無多由於日商知彼故能投其所好而華商不知也 
 
 

Page 12

 
 
   
 
 

Page 13

 
 
第三十版 
自由談 
游戲文章 
[管仲治臍孔明治濁王蜢治春異同得失論] [  此係縣知事考試題鈍根擬作]  
　　管仲孔明王蜢不知是甚麽東西余不得而知也雖然余知之矣管仲係一種藥品人家置之水缸用以澄水者也孔明者梁山泊好漢俺乃毛頭星是也王蜢蟲類食稻者即荒年所見之蝗蟲其形如蚱蜢故曰王蜢也閒言不表且說今試執塗人而問之曰汝臍痛否必曰敝臍甚痛又試執男子而問之曰汝患紅濁白濁否必皺眉曰余濁甚厚而且濃見笑見笑又試執女子而問之曰汝亦有春病否必忸怩曰有之未能療也嗚呼噫嘻以上共結三種毛病患之者蓋百人中足有一七得七五七三五八十五人也嗟人嗟夫諸君諸君中國危矣我輩志士所當痛哭者也譬如易患大病猶然未知阿呀先生老夫患的是甚麽病若此者苟無名醫良藥以治之將一病而不能起矣惟管仲能治臍痛有奇驗毛頭星孔明本江湖郎中出身專治毒門百發百中懷春之女每日清晨用開水冲服王蜢三隻半月之後春意全無矣查新世界醫藥日報内開管仲治臍孔明治濁王蜢治春等因奉此合亟出示曉諭爾等須知異同得失臍痛淋濁傷春病情雖異痛苦則同如能遵照購服管仲王蜢或請孔明先生醫治所失不過數十金而保全此身將來做縣知事或知事夫人其所得權利豈可限量哉孔明先生每日上午七點至十一點下午二點至五點在本藥房懸壼施診管仲王蜢本藥房亦有出售管仲大瓶二元每打二十元小瓶一元每打十元王猛每隻五角批發從廉諸君賜顧方知余言之不謬也 
自由談話會 
　　吾人奔走風座何爲哉皆謂仰事俯畜計耳然而一嵗之中所得無農尚不足爲甘皆之供豈可再作狎邪遊且與登徒子爲伍耶今儉德會之發起成苦海慈航也[  朱仰周]  
　　吾願入儉德會者當時時反省勿陽奉而陰違勿始勤而終怠吾願入儉德會者皆自己作書投寄勿爲朋友所勉强亦勿勉强朋友　　吾願入儉德會者皆以眞姓名勿但書别號　　吾願解釋儉德會五條規則者當從廣義勿持狹義[  鈍根]  
儉德會規則一不狎邪二不賭博三不必以酒肉宴客四不必華服五不輕寒素　　入會者合肥吳克明女士李家恒女士京口金從尹女士張素蟻女士束仙儀女士張錦麗女士吳縣汪贊君同里楊濟震太倉張忠直廬州徐静德横湖健飲子吳縣華炳年黃岩石得標蘇州王逸民丹陽張蘇毗陵林至謨蘇五屬榷運局閩縣張心岩李耀翔宋友梅崑山徐鏡自寗波朱聽彛上虞馬良材休寗黃振鐸嘉善張協卿東山朱鴻鈞甬江余彭壽蘇州姚膽石青浦倪偉方伯生安徽張枵平湖陸水臣延陵吳逹甫丹陽恨天生木瀆徐昌臣陳桂壽周增寶鎮海余名　余名璣松江周忠熊慈西袁錦甫揚州朱麒元馬志超周養廉胡漢基曾述韾何慶蕃李雲舫無錫孫樹聲莫釐朱仰周嫠源查致遠查汝康梅城扶風季子羅店陳雨亭杭州余亞青山左李沛滋福建陳鏡秋京口金尊榮東橄欖張祥言張雄頂醫話 
[家庭之學校衛生（續）] [  丁福保]  
　　二入學 
　　吾國兒童自六嵗至十四嵗此八年中謂爲學齡凡兒童满六嵗有一月者皆有入學之義務其始當先入小學校學年之第一日當依其誕生之日而異如生於三月三十一日者則至四月一日始令入學適届六嵗有一月此最幼者也如生於四月以後者則至翌年之四月始令入學適届七嵗此最長者也近世敎育家有謂入學年齡宜一律改以七嵗爲始云　　雖然此特就健康之兒而言耳若發育不全或體質病弱或患瘋癲或罹白痴或肢骸不具而成廢疾則雖有入學年齡亦可無人學之義務此又未可一概論也但吾國民崇尚文學惡居下流故兒童一届學齡不問其發育若何體質若何疾病若何率皆迫令入學以爲光榮而不知其得不償失矣不寗惟是大凡一學年之兒童虚强者殆强半而令與健康者同受敎育非特敎師困難卽虚弱之兒畫亦必增其困苦爲他日致病之厲階其流獘有不可勝言者防之之法已入學者當先由學校醫檢查其身體健康者留之虚弱者去之未入學者亦當先乞專門醫生爲之診斷焉夫兒童之發育完全與否當以其體重身長胸園與年相若而發育中等者相比較合則爲完全不及則爲不完全　　他若有腺病者有結核性病者有重症之精神病或神經病者身體呈畸形者能力不完全者父母有肺結核等道傳病者雖入學而頻年多病動輒休學者亦宜止其入學　　家宅與學校之距雖當注意其遠近若在半里以外者雖届學齡亦可暫勿入學　　已入學之兒童凡關於身體上主要之事预尤宜特别注意　見入家兒童入學未幾體質性情爲之一變可知保護之方不可不講諸平日也兹姑舉直接有關係者言之 
小說 
[小說社會新官塲現形記] [  超然]  
　　第一回李伯沅夢述現形記錢樹敏秘授須知書開篇 
　　茫茫人海燃犀照官場本來如戲百怪千奇三頭六臂都是争權争利漫天蜃氣便掬盡銀河也難　洗揭幕而觀大家酣睡夢兒裏傳聞新纂國史仗千金點墨只寫循吏禹鼎銷沈秦銅蝕繡影事没人提起茶頭酒尾試說向春婆料應無忌世態雷同莫敎猜是你（調寄如此江山）　　這一首詞乃是在下隨口謅的當初原想題在南亭亭長的官場現形記上面送給一般前清的舊官場看去如今光復過了這部舊官場現形記也就有些不合時宜我這一首詞也就擱着没有用處因此拿來做了這一部書的開場白這一部書爲什麽叫做新官場現形記呢且聽在下道來却說南亭亭長自從做了那部官場現形記之後每日被人呪咀不上幾年竟被那一班舊官場呪駡死了在下和南亭亭長本來是個老相識這一日打從上海經過億　里口不免悵觸舊游缅懷故友回到庽裏看了一節官場現形記不覺困倦起來隐几而臥恍愡夢見南亭亭長笑嘻嘻的定來道你成日價做些寫情小說何不换换新鮮做一部新官場現形記呢我道新官場不比舊官場若是做了出來觸犯了他们的忌諱可不要尋仇報復文字賈禍嗎况且我也不甚仔細南亭亭長道如今大家都在夢裏我和你夢裏講講你在夢裏做做只算是一篇夢話難道做夢也自由不得我道你且講些我聽聽照南亭亭長道這幾日彷彿聽說甲縣知事魏雲彤調京試驗遣缺以錢樹敏代理乙縣知事　德俊調京試騐遺缺以鄭星萊代理可有這事嗎我道不錯彷彿有這一叚故事南亭亭長道那麽我講給你聽當下南亭亭長便自滔滔不斷的演述起來在下也便滔滔不斷的記了下來原來錢樹敏和鄭星萊乃是换帖弟兄甲乙兩縣却好又是鄰封不過鄭星萊是個初出茅廬的新脚色不知如何被他弄到這個知事當下鄭星萊接到任命狀之後心想這個知事我是從來不曾做過的不知道该怎麽一個做品必得去請敎一位内行指導指導方好當時早有一班新交故友紛紛前來道賀或是自己想做科長的或是保荐親戚想做料員的個個說起公事來却是萬分熟悉背起履歷來不是前清當過幕職便是軍政府充過什麽長鄭星萊因便請敎他们些做知事的經絡個個應對如流說得錦上添花十分興采其實這一班人何嘗知道現在知事衙門的情形不過把前清時耳濡目染的故事做做談助罷了所以鄭星萊終究有些深信不過心想錢樹敏曾經做過前清典史代過縣缺新近又做過行政公署裏的科員謀必經驗較深不如前去請敎於他（二） 
文字姻綠 
[悼亡] [  雪泥]  
　　由來兒女總情長如此分離最可傷生别不悲悲死别一回相憶涙千行　　浪跡春申年復年伊人秋水隔蒼烟夜來歸去纒綿話一種温柔劇可憐　　雲間風物竟如何蘭折熏摧苦雨多往事不堪重回首何須病裏唤哥哥　　飄零書劍作長歌世路崎嶇似網羅日暮幽魂渺何處成連那有笛聲和　　按華亭孫君雪泥之夫人馬氏壽屬先生之長女也生十嵗而兩弟相繼夭殁父母痛之女士勸慰曰有女在願侍父母終身也性慧而孝讀書不多能識大體居家操井白工針黹耐苦食貧博父母歡年二十二適孫君仍時時　省其父母與孫君伉　尤篇孫君就職上海恒數月不歸而家中事井井有條戚里咸稱賢婦女士素崇儉不衣華服不爱珍飾嫁逾年産一女七日而殤今年春正月九日復産一女産後七日忽寒熱大作神迷不省延醫服藥竟無效延至二十日去世孫君哭之慟作悼亡時四章海内文士有和而輓之者請寄上海南京路壽康里民鳴社事務所鈍根附識 
 
 

Page 14

 
 
   
 
