# 1918 - 173 - 4916296

 

Page 1

 
 
   
 
 

Page 2

 
 
時評 
[經略使（冷）]  
　　曹錕有經略使之名目今以權限未定政府亦難應付故尚遲未南下 
　　雖然所謂經略使者果何爲而有此名目也耶又何爲而設此官職也耶假使爲用兵計任爲司令可也假令爲自後治理地方計則依舊例任爲督軍可也省長可也亦何需乎此經略使哉經略使之名既不當則其權限自無從而定 
　　雖然推政府之意不過用此名目設此官職以榮曹錕耳所以榮曹錕不過欲其主戰而不反對耳曹錕今必欲政府定其權限抑亦太拘泥矣 
[命令]  
　　六月二十七日大總統令殷本浩龔漢治閻治堂楊清臣陳德麟穆文善崔魁文均授以勳五位此令 
　　又令裁缺師長施從濱着交援粤總司令張懷芝酌量任用此令 
　　又令王承斌閻相文曹英均授爲陸軍中將張示均加陸軍中將銜余茂德授爲陸軍輜重兵上校此令 
　　又令李如璋張維清均授爲陸軍少將楊朝輔吕夢符均授爲陸軍步兵上校胡大同授爲陸軍炮兵上校常兆彬授爲陸軍一等軍醫正此令 
　　又令任命潘鴻鈞爲陸軍第一混成旅旅長張克瑶爲山東陸軍混成第一旅旅長此令 
　　又令參謀總長蔭昌呈徐海鎭守使署參謀長車慶雲懇請辭職車慶雲准免本職此令 
　　又令任命孔憲芳署理徐海鎭守使署參謀長此令 
　　又令國務總理段祺瑞呈請任命方時翮盛德鎔爲法制局編譯應照准此令 
　　又令内務總長錢能訓呈准甘肅省長張廣建咨請任命梁純仁爲臯蘭縣知事張華林爲導河縣知事孔慶荃爲天水縣知事張士鈺爲武導縣知事周樹清爲鎭番縣知事陳欽銘爲固原縣知事王維卿爲金縣知事孔繁森爲碾伯縣知事鍾彤雲爲靈武縣知事江命職爲文縣知事孫燿章爲西和縣知事江毓芬爲慶陽縣知事黎之彦爲渭源縣知事周昆爲循化縣知事刁宣爲酒泉縣知事田邁訓爲甯朔縣知事姚家琳爲毛目縣知事吳朝鉞爲狄道縣知事何靖爲平番縣知事張鴻恩爲莊浪縣知事均照准此令 
　　又令都護使駐紥庫倫辦事大員陳毅呈烏署二等秘書余大鵬久曠職守請予免職應照准此令 
　　又令都護使駐紥庫倫辦事大員陳毅呈請任命許慶炳爲烏署二等秘書應照准此令 
　　又令參謀總長蔭昌呈請任命金壽良爲陸軍第六混成旅參謀長應照准此令 
　　又令參謀總長蔭昌呈請任命朱冠英爲徐海鎭守使署少校參謀應照准此令 
　　又令參謀總長蔭昌呈請任命宋常延署理陸軍第二十七師一等參謀官應照准此令 
　　又令陸軍總長段芝貴呈請授張有貴張馭龍爲陸軍步兵中校謝玉衡爲陸軍步兵少校金文濬寇賡瀛馬鈺林鍾英曹景瑞爲陸軍二等軍需正鄒政清韓錫祿李金韶韓毓秀爲陸軍三等軍需正均照准此令 
　　又令蕭耀南杜錫珪均給予二等寳光嘉禾章張學顏周符麟李榮殿均給予二等大綬嘉禾章王用中給予三等嘉禾章彭壽華楊朝黻均給予四等嘉禾章王濟業給予五等寳光嘉禾章此令 
　　又令毓麟給予二等寳光嘉禾章楊就霆倪道粮均給予二等大綬嘉禾章田應璜賈景德張青林均給予二等嘉禾章陳樂山給予三等寳光嘉禾章郭葆貞王兹棟均給予四等嘉禾章此令 
　　又令王承斌張福來彭壽莘均給予二等文虎章陳清源董政國王起貴朱鼎勛王毓芝均晋給三等文虎章李濟臣閻桐劉夢庚賈繼賢白恩榮趙玉珊陸鴻述張思永均給予四等文虎章此令 
　　又令崔廷獻李國鈞均給予三等文虎章陳席珍張寳麟均給予四等文虎章此令 
　　又令譚詳任晋給四等嘉禾章此令 
[專電]  
　　北京電張懷芝於敬日在濟就職昨上午由濟南下與倪李面商再渡江赴贛與陳晤月底抵漢口（二十八日下午四鐘） 
　　北京電錕請示經略權限昨閣議後已電覆（二十八日下午四鐘） 
　　北京電曹須費三百萬張索五百萬段已命財部分期撥付（二十八日下午四鐘） 
　　北京電曹錕仍不南下權限亦未定今日參陸會議甚久即因此事（二十八日下午八鐘） 
　　北京電陸某介紹以吉省森林抵押某國二千萬元財政部同意農商部大反對現在爭持中（二十八日下午八鐘） 
　　北京電洪述祖案地廳偵查將終日内即起訴（二十八日下午八鐘） 
[外電]  
　　北京電修改稅則會因日本與其他十四國間意見不一以致久無進行近來有關係之各國討論此事經過許多外交上之往返始允以民國元年至五年之物價爲决定新稅則之根據昨日中政府承認此項辦法修改稅則會今可依此辦理限三個月内辦竣俾中國可及早按照新稅則徵收稅欵惟此項定法如何施用亦未嘗不可引起爭辯苟各方面不皆爲好意所感動則修改稅則會將不知延至何時始可竣事新稅則將依據戰前二年半與戰中二年半之平均物價而定應予中國以良好之結果第中國迄未得優惠之待遇蓋去年九月各國即允中國修改稅則今將事隔一年有餘中國始克獲新稅則之益也原議今年初施行暫時稅則庶貨價奇漲而關稅不增之損失當可減少若干今通融辦法既已商定前議遂完全消滅中國更吃虧不少矣 
（二十七日） 
　　北京電傳說中政府現向日人商借日洋二千萬元以大批國内公債券爲抵（二十七日）　　哈爾濱電公報云第二十五騎隊攻克亞布加堆村該村駐有過激黨千餘名死傷被俘者甚衆餘皆紛紛逃亡據查哥爾斯基聯隊報稱已開抵鄂倫河並稱有過激黨生力兵一千五百名携有砲隊駐於鐵路一帶惟尚未發生戰事海參威塞克斯拉夫兵司令要求以民屋爲營房謂部下之兵一時不致開離海蘭泡勞兵會會計前挾慮布十二萬元逃逸已在哈爾濱就逮該會會長本係罪犯亦挾巨欵逃脫哈巴羅夫斯基勞兵會會長乃美國歸來之僑民支用盧布百萬元後今杳 
 
 
 

Page 3

 
 
無蹤跡聞已由哈爾濱逃往日本（二十七日） 
　　哈爾濱電北京外交部内務部財政部陸軍部稅務處派員查報北滿現局已抵哈埠日者復有華船二艘滿載搭客及小麥千噸開往薩哈蘭海蘭泡勞兵會照會華員謂黑龍江商船隊歸國有後售出之船該會概不承認故新近購船之人皆不敢派船至黑龍江（二十八日）以上字林報 
　　北京電昨日某報詳載中政府以烟酒稅爲抵向日人借欵之消息日使署對於此事曾傳出詞意明白之正式否認文此文雖由日使林權助署名送交各使然已引起若干訾議同時法使署向中政府詰問當得正式回覆謂中國並未欲以煙酒稅抵借日欵按烟酒稅曾兩次抵與法人借欵共已繳付一百五十兆佛郎又曾一次抵與美人五百萬金洋之借欵法人有整頓此項抵押品之特權而美人有續加借欵多至三千萬金洋之優先權故須先與法人接洽並須於接到美人不願續行借欵之文兩個月後中國始可以煙酒稅抵借外欵今中國既未與法人接洽又未得美人不願借欵之據是以法人仍握有優先權且中日官場皆有否認磋商此種借欵之言法人之優先權乃愈鞏固照此情形中國斷不致違背信義而日使否認文亦必可恃云（二十八日） 
　　哈爾濱電新生活報接赤塔消息謂西比利亞政府宣布哇姆斯克與土姆斯克二鎭已無過激黨現歸該政府管理 
（二十七日）以上路透電 
　　北京電外交部爲準備敵僑數名之拘禁場所巳派部員前往南京杭州方面調查（二十八日） 
　　北京電關於前渡餘額一千萬元英法資本家巳經允許由正金銀行支出故此間正金銀行分店已電請在横濱之正金銀行本店詳細報告俟該本店認可支出之方法即日在東京交付中國方面 
（二十八日） 
　　北京電任命張樹元護理山東督軍兼省長之命令於今明日内可以發表（二十八日） 
　　北京電曹錕近日之態度大有政府如不容許其要求文出軍費發表四省經略使權限則必不離天津之意現政府於軍費問題已命財政部支出關於經略使權限問題於昨日交付參陸辦公處討論但因此事與各方面關係極爲重大無論偏重何方面皆足發生惡影響故未决議乃不得已電召曹錕來京令其自陳希望（二十九日） 
　　北京電二十八日發表命令任命張樹元爲山東督軍兼護理省長（二十九日） 
　　北京電據可靠消息云中日美三國合辦之中國電氣公司業已成立其合同已於前日簽字該合同之内容略謂中國電氣公司以販賣電報電話電燈器械材料等爲目的資本金美金一百萬元半由中國交通部擔任半由日美兩國匀分擔任以交通次長葉恭綽爲該公司總辦日本人董事爲中山龍次氏美國人董事爲蜜拿爾氏（二十九日） 
　　漢口電由重慶歸者云重慶目下仗滇軍之力得保小康滇軍已派約一旅團之兵赴巫山縣此兵由葉荃率之以防北軍之西上因此峽中之交通除外人所雇船隻以外幾完全斷絶黎天才現在巫山縣王天縱在重慶目下滇蜀黔豫五省聯合軍陸續集中於巫山縣以防吳光新溯江而上唐繼堯現正致力於統一四川全省云云（二十九日） 
　　奉天電第二十七師長孫烈臣同參謀於今朝起程由京奉鐵道南歸（二十八日） 
　　東京電日本外務省自課長書記官以下頃有大更迭其中命公使館頭等書記官船津辰一郎赴中國任職務領事坪上貞二赴哈爾濱任職務領同吉田東作赴上海任職務領事深澤暹赴汕頭任職務副領事市川季作赴安東領事館通化分館任職務副領事池部政次赴天津任職務（二十九日） 
　　東京電在函館衆院補缺選舉之結果憲政會候補之前田氏頗得勝利（二十八日） 
　　東京電德國外相於二十四日演說云對英國俘虜交換之交涉可望進行因中國放逐德僑之問題消滅爲其效果之一（二十八日） 
　　東京電英國康腦脫殿下於昨日晚間在霞關離宫開盛大之告别宴招待各殿下及朝野名士並接伴員等（二十八日） 
　　東京電哈爾濱來電第二次哈爾濱會議所决議之事項由霍爾瓦特長官署名於二十四日以關於聯合出兵已致電東京巴黎倫敦羅馬華盛頓始交涉矣（二十八日） 
　　東京據聞謝米諾夫軍中混入中國朝鮮蒙古人等而在滿洲之日本人雖亦有少數加入者然此係自發的義勇意思與日本陸軍全無關係（二十八日） 
　　東京電兒玉内閣書記官長田中參謀次長於昨日下午訪問後藤外務大臣商議外交問題（二十九日） 
　　東京電英國康腦脫殿下於今日下午離東京日本朝野官民齊集車站恭送之（二十九日） 
　　東京電六大商業會議所聯合會於昨日决議如左議案中國幣制實有改爲金本位之必要希望政府研究切實方法俾第二十四次全國商業會議所聯合會建議之趣旨得以實行（二十九日） 
以上東方通信社電 
　　東京電日本外務省通商局長中村巍氏任阿根廷公使其後任通商局長則以舊金山總領事埴原正直氏充之（二十九日） 
　　東京電現在西伯利亞之齊克族俘虜五萬人頗望取道美國往參加西部戰線然因日本無此許多運船可以應其依托故惟有在西伯利亞求所以遂此目的已耳（二十九日） 
以上共同通信社電 
[戰電]  
　　倫敦電意國陸軍參謀部估計近今敵軍之損失至少當有十五萬人至於奥人所稱意軍損失十五萬人一節實屬張大其詞確無若是之多（二十六日） 
　　華盛頓電據意軍大本營海電　稱奥軍於比亞夫河大戰受重大之損失實因奥軍參謀處並未預備戰敗之退步所致據由俘虜身上覔獲之文件觀之奥軍匪特欲藉意軍之糧爲食且欲以意俘建造橋梁與防務羅馬消息謂意軍刻正準備在特倫蒂洛取攻勢（二十六日） 
　　倫敦電意國戰局無甚變動雙方目下皆在視察陣地意軍在伐爾貝拉境佔地若干俘虜數人後决計不再進戰意軍已在格拉巴境前進一英里今距六月十五日所守之陣線不足五百碼意軍在亞沙龍西南一處俘虜一千七百人比亞夫河水漲未已意軍不能建造新橋比亞夫河新舊水　道間之戰事頗利於意軍意軍已克復所失之地約三分之一（二十六日） 
　　倫敦電英軍大本營路透訪員電稱德軍中似多病症惟是否已碍動德軍之戰略殊不敢决英軍飛行家近來時時擊毁敵軍交通要點敵軍攻勢之遲不發作必因此故無疑 
（二十六日） 
　　華盛頓電陸軍總長巴克氏宣稱已抵法國之美兵九十萬人其中有百分之六十五至七十皆敢戰之士（二十六日） 
　　亞姆斯特丹電德國陸軍當道在俄羅斯南部逮捕猶太人多名因發見一猶太人大機關志在招募前俄軍中之猶太兵使從役巴力斯坦之故（二十五日） 
　　亞姆斯特丹電莫斯科電稱塞克斯拉夫兵已入愛加特林堡該處刻正在大戰中聞俄國廢皇今駐該處外問所傳遇害之說未能徵實（二十六日） 
　　莫斯科電過激黨公報云德國步馬砲兵三千人在黑海波蒂港登陸（十八日）　　倫敦電路透電社得可靠消息出兵西比利亞已得决議一節實屬不確過激黨政府之地位今日見困難尤以糧食問題最爲急迫過激黨今擬派軍往征薩瑪拉與土姆斯克間及西比利亞鐵路其他地點之塞克斯拉夫兵塞克斯拉夫兵處處擊敝過激黨惟土姆斯克東面之過激黨得德奥俘之助曾擊敗謝米諾夫之支隊預料德國至秋收時將重定對俄政策俄人今漸有反對過激黨主義之徵象德國或將廢此主義而另以由德國主持之一種政體代之（二十五日） 
　　倫敦電英國工黨今日開歷來未有之重大會議由裴第君主席外國代表到者有瑞典社會黨領袖白蘭汀博士法國社會黨領袖湯瑪君比國社會黨領袖凡特維爾特君惟無荷蘭社會黨領袖特羅爾斯特拉君初由主席起言中歐帝國歷代以霸權爲政策今非摧毁此種主義不足以安天下之人觀於中歐帝國與俄羅二國所訂之媾和條約可以想見其他日如果獲勝所將施於吾人之條件此爲吾人所不能而不願承認者工黨聯合會與工黨運動之目的吾人將戰以求之非欲商而得之欲求達此目的必謀全國之一致供應國家需求實爲彼此抒誠共禦危險之計畫云云繼由俄國革命黨領袖克倫斯基君出席大受歡迎克氏初謝歡迎之盛意謂此足表示一般人士對於俄國民治之心理吾人今實爲共同之主義而作戰彼新自莫斯科至故得以政治家及社會家之資格以俄國人民與俄國民治抗拒專制之情形陳告大衆與天下人士克氏末謂今縱有人能分裂俄國人民但不能滅除之彼信俄國人民不久復將隨衆以爭自由大主義云云場中有某代表曾反對克氏出席至是復擾亂會場秩序卒由在會諸代表一致表决將該員擯諸場外瑞典社會黨領袖白　汀博士定二十七日演說（二十六日） 
　　海牙電據確實消息英德交換戰爭俘虜會議日來頗有進步似可成議該會今暫停開會俾雙方代表得以某某數問題商諸各本國政府英德委員支會則仍在會議俾可將次要之事若干件先行議决（二十七日） 
　　亞姆斯特丹電荷蘭電聞報訪員電稱齊不魯日運河現仍完全封閉德人已將較小之潛艇若干艘由齊不魯日取道不魯日運河以逹哇斯丹（二十五日） 
　　瑪德里電奥國大使今日謁見西班牙外交大臣國會休會室中傳稱政府現欲令國會休會俾得自由干預至關重要之國際事務但外交部已否認此說（二十五日） 
　　倫敦電國民黨領袖狄龍君昨在愛爾蘭杜白林演說今非愛爾蘭人自治其土則愛爾蘭募兵委員便不能得天主敎堂或國民黨之助狄氏議於秋間舉行愛爾蘭大會俾討論全國統一之法（二十六日） 
　　倫敦電著名北極探險家亞孟森隊長率探險隊十人已乘汽船摩特號由瑙威某港啓程此次探險以五年爲期亞孟森隊長擬赴北極惟其主要目的則在測繪北氷洋之地圖該汽船將於本年九月駛入新西比利亞羣島境之浮氷區内探險隊擬由該地點進越極地（二十六日） 
要聞 
[紀哈埠之俄人會議]  
　　遠東俄人近在哈爾濱開會電請協約國干涉俄國過激派詳情如下本月二十日哈爾濱勞動俱樂開第二次政治大會討論電請協約各國贊助俄國辦法是日到會者有阿穆爾省代表十八人哈爾濱工黨聯合會二十九人庶務公會議員二十一人各機關十五人各城人莆十人各聯合會五人民食局七人大會議員四人臨時政代辦四人西比利亞政府三人國民議員五人西比利亞議會議員四人省議會代表七人政黨八人西比利亞軍界二人報界十八人發起者二人鐵路聯合會十三人中東鐵路工人聯合會二十三人議决之議案如左（一）過激派實爲内亂之媒介以武力解散國民大會自治會以致國家危如懸卵現在俄國内亂日甚無力與德國進取主義相抗至過激派中政客忍心破壞協約國協約實行單獨媾和解散軍隊於是布列司特之議和條件幾如亡國破家之引線現在俄國巳入德人勢力範圍割據出産最富各省要求承認各民族自主以至俄國外無出路内無以自存唯有仰德人之鼻息苟延其殘喘耳所謂過激派徒擁自主之名甘聽德人奴隸有若國家不至滅亡該黨終不甘心也者（二）爲今之計宜以全力反對布列司特議和抵制德人進取野心恢復國家自主收回割讓土地以便取消俄德單獨議和再與協約各國重續舊好然進行之方針非先撲滅過激派不可蓋該派既與國民離異又利用德奥俘虜壓制人民近日來德人勢力東漸西比利亞與遠東亦在德人勢力範圍之内（三）俄國人民困苦無告幾無以爲生更加德人慾壑難塡仍分兵侵擾各處是故多數人民漸了然過激派之不足恃紛紛與該派離異甚至倒戈相向恨該派切骨無如過激派與德奥俘虜狼狽爲奸仍以武力把持西比利亞政權任意魚肉小民則必與之抵抗（四）今欲推翻過激派宜聯合同志以羣策力抵抗該派或能事半而功倍（五）協約各國當量力援助俄國恢復秩序如一國出兵亦應受各國委託擔保尊重俄國主權不干涉俄國内政此簡可另行通告協約各國（六）協約國中不乏以社會主義立國者無論爲協約國計爲人道計爲公理議和計自當以誠意贊助俄國以期不妨害俄國權利（七）爲恢復俄國兵力起見同志諸人皆宜盡力進行以期早觀其成云云赤塔市會議員布衣荷茀斯基氏提及日本單獨出兵與協約國共同出兵問題决定以投票表决不贊成單請日本出兵者多十一票遂散會 
[財政界之最近消息]  
　　龍關鑛出售聞政府近日又擬將龍關鐵鑛仿照秣陵關成案辦理由日本設練鐵廠擬價每噸四毛行付定金一千萬元惟日人方面以秣陵關成案係以四六分利（即中國收利六成日人收四成）擬商爲對半收利故未决定并聞日人因中國鑛業條例雖可以鑛石售與外人然鑛權不能付之所以特持此爭點也 
　　公債票押欵政府擬以公債四千萬抵押日金二千萬一事外間喧傳殆遍據聞此項抵欵之還本期以二年爲率年息七釐日本方面爲西原經理其事中國方面則派周家彦與之接洽并有星期五簽字之說　　大借欵搭日幣據財政方面消息現正在交涉期中之某項大借欵雖已磋商就緒然日人方面因完全湊聚現金頗難辦到現正與我政府方面交涉要求搭用該國紙幣并聞此節現尚在磋商之中 
[戰局中之北京近訊]  
　　林紹斐使粤林紹斐參軍此次由中央派赴粤中瀕行時曾携有某當道交付之條偵件數端前往俾便接洽（二）陸仍任兩廣巡閱使（一）龍爲粤督（一）莫調充瓊崖督辦（一）中央任撥欵若干以資辦理善後頃京中又傳播一種消息謂近來因粤桂意見不洽莫榮新有傾向中央之說故某某兩要人主張派林紹斐前去察其究竟現府院及龍子誠皆接到林參軍對於此事之來電電文甚屬簡單略稱莫未商妥紹斐擬即日親赴梧州面謁武鳴如何再行詳報云云此說未知稍有影響否 
　　徐樹錚到京奉軍副司令徐又錚二十六日上午九時二十分快車由津來京車行到廊坊時駐紥該地之奉軍第三營曾排隊到站舉鎗迎送以示優異并聞徐於正午十二時抵京後即乘坐汽車馳往合肥本宅磋商一切又聞徐又錚之赴津與曹經略使接洽軍政也 
　　經略與政粤司令之印信關於川粤湘贛四省經略使及援粤司令印信已經國務院交諭印鑄局加工製造兹將各種印信樣式及印文分紀於下（甲）經略使印信一長四寸五分寛四寸五分一以銀質鑄成一文曰四川廣東湖南江西四省經略使印（乙）援粤司令印信一長四寸二分寛二寸八分係長方形一以銀質鑄成一文曰援粤總司令之關防其閩浙援粤總司令關防僅加閩浙兩字餘均同樣（丙）副司令印一長三寸八分寛二寸六分係長方形一以銀質鑄成一文曰援粤副司令之關防閩浙援粤副司令關防亦上冠閩浙字樣餘均同並聞此項印信准七月五日前一律竣工　　吳旅請催奉軍助防南軍在湘返攻屢見本報吳佩孚對於此事二十六日又分致府院及參陸部急電略謂南軍近得廣西新到援軍刻巳節節反攻衡南各防兵力單薄懇速電催奉軍趕赴助應等語聞巳由參陸處核議電知奉軍當軸并覆吳子玉將軍矣 
　　馮玉祥態度據某社消息云自徐樹錚將陸建章殺死後即有開復馮玉祥官職之命令固因馮氏剿匪之出力以及服從中央之眞誠故有復官之賞然一方所以防止馮氏之不平亦事實也二十六日命令又授馮以勳四位之榮典馮益當感激矣而據外人方面之報告則馮之部下頗有密陳當局謂馮之態度極可注意者曹使之南下聞與此亦有關係勳位之賞或亦懷柔之一道歟又據某方面消息所謂密陳當局者係鄒某又馮旅在漢陽兵工廠補充之軍火近奉令改期發運矣 
　　陳光遠急電據政府某要人消息贛督陳秀峯二十六日致中央告急電一道報告粤軍由韶州方面進攻贛邊虔南信豐一帶已有戰事贛南形勢異常吃緊除已派遣得力軍隊赴援外特再飛電告急請卽派兵助援云云聞政府已將該電發交參陸處核辦矣又一消息二十六日陳督來有敬電稱虔南有戰事發生頃據吳總指揮電稱虔南敵軍千餘人現與我軍開始戰鬭信豐方面之敵確已退至吳逕等處等語除令猛力撲滅外謹聞又致國務院電略謂贛州信豐問電線現已趕修完竣機械稍加整理明後日必可通電至贛州以南各站已令陳旅長（光逵）節節派兵駐守以資保衛特聞 
　　李厚基請援李培芝總司令二十六日由厦門至電政府據稱閩省軍事孔急挽救之方卽爲增派援軍除耿錫齡之一團外懇再續派一旅此係萬不得已之辦法務希俯准所請云云又據某機關二十六日得閩督李厚基飛急電報告永春縣已爲許崇智所佔領聞失守原因係因駐永春之北軍陶營長（或云姓陳）附和粤軍所致泉州勢甚危急省城人心因之亦爲之動摇政府得電後已急派魏宗瀚帶兵二千八百名於二十七日南下赴援 
　　龍裕光告急龍裕光與駐港偵探韓賓禮會銜電告府院參陸處龍濟光云林虎圍雷甚急言三星期内必令龍軍退出大陸現由唐維烔統領堅守雷城黄恩錫統領親赴高山寺督戰又據外人消息近有由林葆懌派出軍艦兩艘襲擊海南島之說 
　　許蘭洲昨又來京許蘭洲司令日前來京未行停留即去奉天與張雨亭督軍接洽援川進軍各事隨又由奉轉回天津於昨日由津來京今明日再當馳歸豫西督李所部進援援川北 
 
 

Page 4

 
 
   
 
 

Page 5

 
 
   
 
 

Page 6

 
 
第二張 
要聞二 
[張懷芝與龍濟光]  
　　新任援粤總司令張懷芝督軍二十六日電商段總理及陸軍總長擬調京畿警備司令部參謀長宋玉峯爲援粤總司令部參謀長熊炳琦改任參議並電知陸軍部調用差遣八十名赴鄂湘訓練練新兵及運輸兵補充兵等聞已得段總長之許在部中挑選敏活者彭楚秋等八十名定於本月二十九日專車運赴漢口又聞二十六日張懷芝由濟南來電稱魯省剿匪甚屬得手五師兵力可以挪出已由該師内抽出一旅帶赴前敵請發軍費二三百萬元以利進行云云 
　　龍濟光出京赴粤之種種消息相傳已久其中要以俟招足新軍領到軍欵一說爲較可靠惟近日中央攻粤之新策略既經决定南軍方面之形勢又較前略有不同而各方面催促龍使赴粤較前數日益急似難待招足新軍編練成營後始行南返職此之故聞龍於二十五日特要求段總理先由中央陸軍某師撥予五營統率回粤其某師之空額即由龍所募得之新軍趕速補充此項計劃似已得段總理之同意故龍出京期一俟此項軍隊分配定奪後即可訂定準其又據某要人言龍濟光經各方面之催促將於日内離京回粤并聞龍南下之時將迂道赴贛因有某項問題須與陳贛督當面接洽龍所募新軍已漸次招集惟編練支配在在須負有專門學識經驗而又可靠之人方能勝任故日前特電調舊部各級軍官一百八十餘員北來俟此項軍官到敏後即行分别任派爲此番新募各軍軍官以資統率又聞龍濟光派其姪龍運乾偕同春師長孫烈臣二十五日專車赴奉其原因係欲要求奉軍加入援粤團體關於招募新軍之事亦有所接洽孫烈臣師長則專爲報告湘局變化詳情也 
[張懷芝南下前之魯省消息]  
　　張子志督軍已定日内南下昨日商令馬鎭守使由該署技術隊每棚遴選最高技士三名（共十八名）各佩帶戰刀盒子砲等具隨侍左右以資保衛軍署消息張督軍昨致電中央請發給七生的五大砲十尊陸路砲八尊退管砲六尊機關鎗二十架俾作攻粤之用並聞張督軍近已將攻粤總司令部設於漢口由本省帶新成之補充旅第二團第三營作爲護送隊已傳令辛莊第三營整頓武裝預備出發又聞北京參戰督辦處以該處出入一切電報關係至爲重要張司令赴粤期近尤須重編秘碼免致洩漏軍情故又編成七字電報密碼頒發來東以昭愼重 
[二十六日之中央政紀]  
　　馮總統二十六日下午一時四十五分蒞辦公室披覽重要文電十餘件於三時十分傳見第九師師長魏宗瀚第五混成旅步兵第二團團長耿錫齡埀詢第五混成旅軍隊擴充軍額改師之辦法與磋商招募新兵手續並面諭耿團長督隊赴閩攻敵機宜數端四時二十分魏耿退出後元首又與師軍事處長談話半小時至五時半始入私室休息國務院方面方立之秘書長上午九時到院即發布議事日程並閱各處要電三時曾至法制局片時四時入府五時回院將命令發表並致馮玉祥一電六時始行退院參陸處是日午前九時三十分召集例會段蔭兩總長師處長賈參議等先後列席除重要機密外並議决張敬湯旅長出兵案安化一節已有令知又議覆安仁行營張宗昌電一件當即拍出又次爲催贛南軍隊趁敵軍注意潮汕時應猛力進攻南韶案亦即議决其他軍費案如核准張樹元一旅之開拔費及補發綏遠飛機隊李隊長經費案均已解决又聞段香岩總長因某項重要問題是日仍在參陸辦公處召集例會一次至上午九時起至十一時止議兩小時聞與贛南軍事問題有關散議後即電告贛督 
[自流井之盜匪與軍隊]  
　　字林報六月十二日自流井通訊云此間盜賊如毛兇焰愈熾攖其鋒者鮮克保全生命昨聞距此五十里之某村爲盜匪所圍半被焚燬鄕團盡殲官場派兵一隊馳往援救結果若何尚無所聞殺人越貨無處無之本地醫院療治盜傷之人至少有十餘名之多盜蹤靡定出没無常兵來盜去剿辦不易蓋盜匪於地方形勢較兵士爲熟悉也官場曾行無聊之計擬招撫盜匪編爲軍隊但盜性不改既得數百鎗彈又領一月軍餉遂故態復萌又思蠢動近曾有就撫之盜兵二營暗謀逃竄司令知之派兵扼守橋頭防其遠颺乃盜兵知已有備涉水過河遠走高飛復行其綠林生活矣自流井前曾有司令六人各帶兵若干多寡不一互相嫉視各欲獨攬大權有丁司令者前爲盜魁後降滇軍部下約有五千人其軍官陳某與丁意見不合率其所屬脫離關係自設司令部於大街丁揑造總司令部命令召陳赴部談話陳行至中途丁之部下猝起攻之以刺刀斃陳於輿中陳部四散未幾丁之兵士五人前往叙府陳之舊部遇於途中拔刀奮鬭殺死四人數日前丁司令離自流井而赴北境以攻陝省北軍詎行未兩日爲盜所乘身死財亡此間人士多謂其死有餘辜聞在途遇害之陳某即民國元年慘殺榮縣知事之兇犯也殺人者人亦殺之報應洵不爽哉自流井現有滇兵不多聞所留一營不日卽將回滇來代者爲原駐内江與資州之滇兵而上述兩處則另調非滇籍之軍隊駐紥其間此地人民寗頗滇兵在此而不歡迎蜀兵以蜀兵多係盜匪就撫者也熊克武部下兵士刻有一營在此傳言屢作謂此營將搶刧鹽局但迄今並無暴動此地最可恃之兵乃中國鹽稅稽核員所營轄者頗爲地方紳士所推重焉現銀缺乏銀元每枚可兌錢二千三百文中國銀行鈔票價值甚低僅值三成交通銀行鈔票則無人收用商會所發行一千文紙幣信用頗佳並無折扣兩星期來雨暘時芳農事可望豐收米價仍高如盜風不靖鄕米不能運入市場則米價將有增無滅行路仍甚危險雖外人亦須搜杳始兀放行河道多阻船運不通外來接濟未到蓋已一年餘矣 
[龍濟光南下聲中之粤局（平生通信）]  
　　北方攻粤之聲今又喧然盈耳矣議和之說雖偕進攻之說以俱來如將軍府軍官林紹斐之南下蘇督李純代表之南下皆於和議有所商榷然按之實際則所謂議和者者似仍屬一種空言而主戰派之抱定攻粤政策固始終未嘗變也况自龍濟光北上而後内閣允給以巨欵滿天雲雨又將從此攪起矣從前龍濟光被困於高州乞援哀切北方遂催促贛閩合力攻粤以救龍當時亦有北軍倘能至韶關則有他方面起而響應之說詎知南雄得而復失潮州方面北軍雖曾得黄岡然亦得而復失故他方面亦復寂然絶無應聲今則贛閩起而而救龍者又紛紛催龍回粤以爲贛閩助力矣此間聞龍濟光已與外商訂借五百萬元以廣東全省鑛産抵押年息八釐業有成議將藉此欵以爲攻略廣東之資故旬内以來龍黨之在粤者又大爲活動龍之老巢原在雷琦近兩粤軍竭力以攻雷城擬用猛烈火器以作毁之恐不待龍歸雷即將不保但卽使雷城可保然偏於西部亦難返攻進省龍必不困守於此頗聞龍現所倚賴者惟奉軍龍將自行入閩由閩督師以窺潮汕胡令宣爲龍之死黨龍守粤時劇戰之景出刀者前因高州敗後已蟄伏港中外近聞已赴閩矣而盧廉若顏啓漢二人則又爲龍招致綠林最爲出力　近　　　欲動日前香山統領袁帶之反抗即係與之聯絡今袁雖失敗而香山順德一帶東海十六沙皆爲其所嘯聚之地港汊紛歧萬無肅清之望者也此外虎兜山一帶爲海盜巢穴亦多樹龍氏旗幟圖襲江門而恩平陽江電白毗連數縣尤徧地伏莽徐東海蹂躪電白其慘狀歷經土民控訴恩平亦有龍軍餘黨千餘麕聚縣屬赤岡鷄鳴營等處圖撲縣城縣知事吕炳晟歷次告警請兵近且辭職矣東江方面則張天驥派人四處勾結其餘黨密佈以圖與閩軍攻潮者聯絡機關破獲已不止一次近則東莞屬内亦有龍黨發見與東江聲氣相通者總之散兵游匪到處皆是今如火線潛伏必有爆裂之時龍氏只患無欵到手耳倘一假以欵又將驅遣餘黨而粤之擾亂將無巳時故粤人聞龍之借欵成功莫不痛心疾首聞莫代督近日有出巡消息並順道赴桂謁見陸使蓋即以圖解决方法也而若隱若現時常發露者尚有廣東主義四字自袁帶變於香山後當局亦知廣東局部之見入人至深故前時重要之職非桂人不能充當者近則廣東財政廳長及高等審檢廳長地方審檢廳長皆畀粤人此亦未嘗非藉以維繫人心也因廣東主義四字而客軍之留粤者其領袖又不得不作大聯合從前滇桂軍各不相謀者近則滇軍全歸李根源指揮桂軍全聽莫榮新命令而本莫異常聯絡即張開儒已經被逮近亦在督軍府中充高等顧問藉此以繫　軍之心蓋兩軍團結一致爲自衛計亦不得不如此也又戰局一啓前敵需用者莫如子彈故近又有大計畫以鈕永建充兵工廠總辦擴張規模專充粤桂湘贛前澈軍械之用鈕接事後以粤湘方面前敵刻值猛烈進行後方接濟亟宜充分籌備而現下情形尤以擴充鑄彈爲唯一計畫刻查該廠前定製彈額數最多不過一百八十萬枚接濟各方仍不充足頃經决定加購新機數副增招工匠四十名專行鼓鑄六八七九曁機關鎗三種子彈自擴充後每月出額當有三百萬枚足敷各路戰線之需聞已將一切計畫曁增支經費若干併陳當道察核請即先撥十萬元趕緊開鑄此舉亦爲重開戰釁之見端也 
[鄂西戰事與人民（赤水）]  
戰事之過去與現在 
人民之苦况 
商業之現狀 
　　鄂西戰事現已歸冷靜之象南北兩軍相持於川鄂交界之區南軍右中兩路業經完全退出鄂境惟左路尚存於利川近來兩方並無劇烈戰事南軍時有出没於建始咸豐境内並非有大軍猛攻之意不過小部分出作游擊稍稍嘗試而已兩軍相遇則戰敗即退勝亦不追其情况殆如此也溯憶南軍東下之時號稱川滇黔聯合軍若干萬人直逼荆宜進窺武漢鼙鼓動地聲勢震天一時風聲鶴唳人心惶惶及其既出巫峽不過葉荃王文華兩梯團耳其後陸續增加亦不過一梯團合黎天才王天縱李善波劉英等之兵用以進擊初尚得手祗以接濟艱難增援困苦北軍以三師有奇之兵力壓之久曁不支遂漸敗退南方出兵計畫表面上要算失敗究其裏面以初定之川局三省均無出兵能力其所以言出兵者不過虚張聲勢冀緩湘中南征之北軍兼小爲黎天才之聲援耳幸勝則據荆州以牽制湖南爲川省添一屏障不勝亦無害是乃此次川省出兵裏面也就目下兩方勢力觀之南軍之在利川者爲葉荃及黎天才兩部黎天才之部分初本不大現已與王天縱李善波劉英梁老五曁唐克明之殘部合併稱爲滇川黔鄂豫聯合靖國軍歸黎指揮號稱兩軍其實力不過一師團劉梁所率則駐巫山縣皆憑險以守吳自堂之北軍三混成旅現已全調於宜昌前方沙市荆州遠安興山一帶則爲第八師扼守所謂前敵戰線之兵力兩主不過爾爾然北方有進攻四川之大言而南方有重規荆襄之雄心要之蜀道艱險爲北兵屢敗之地（曹錕張敬堯吳光新皆川中敗餘之將）吳既獲鄂西其個人亦不敢入川至於南軍新敗再振需時故鄂西戰爭此時算一小結束欲觀第二幕之大戰須待所謂經略使登場後如何佈置演舞也惟是主戰一幕二幕排演不盡不知小民痛苦已到萬分自荆州以上各屬無處不遭兵災而尤以施南府所屬之恩施宣恩鶴峰建始爲最蓋該地初爲南兵（即黎天才兵）所駐餉需一切取之民間兼之土匪蜂起藉名歛資初則取富有之家既而及於小康終且及於窮民矣金錢糧食猪馬牛羊無一不取之殆盡既經開戰勝負時有每一次進退無論南北軍必有所取携不但脂膏剝盡即鶉衣朽粟亦片粒俱無人民流離村落靡亂逃難之民無處得食雖青草樹皮亦取啗之號泣之聲與猿鶴合悲其慘殆不忍聞至於商業則沙市一隅冷淡之極該處向爲鄂蜀商業交換之場合川省以鹽米藥材爲入口大宗而以白布爲出口大宗自戰事發生兩皆停滯川鹽自五兩而漲至四十餘兩至於每斤三串五六百文人民不得已而借食淮鹽米在川省現已漲至二十千有奇更無粒米輸出是以商人竟無業可貿即稍可經營而軍書旁午戎馬匆匆不被搶奪即被阻滯誰敢放膽貿易故長江上游之商業消磨殆盡沙市商家至今多有未開市者近半月來川鹽稍稍入口然彼方取稅太重且買通軍隊放行故價值不能減人民苦不得鹹倘再接再厲而重開戰事則鄂西之民盡婉轉而死商業亦絶無生路矣 
[漢口最近之聞見]  
　　印花稅之波折漢口印花稅由漢口總商會會長俞崇敬向湖北印花稅分處包銷每年十三萬元分上下兩季領出包銷之印花蓋有漢口總商會字樣准免檢查由去年七月一號起扣至本年六月底止乃各帮僅領出上季六萬五千元下季之六萬五千元尚無人擔任且各帮之欵多未繳足俞前因包銷印花稅之故曾蒙中央傳令嘉奬於是將公儲代墊若干以敷衍之此俞包銷之大略也刻下印花稅分處處長高琦度以漢口一隅既經總商會包銷何以瞬將一年不能如　足額艇次函催總商會因改選停滯均無具禮答復高氏現擬另行招人包銷實行檢查漢口共有警察八署每署設專員一人巡丁八名即將總商會包銷案撤消昨日遍請各董事告以印花稅不能起色責任所在惟有實行檢查云云并催速將包銷下季之印花六萬五千元一律領出惟各行店因無人檢查多有將印花束之高擱者總商會實屬無法應付若任檢查必致騷擾地方不任檢查則多不貼用新會長王琴甫已由北京返漢此事如何辦法須俟接事後名集大會再行决定也 
　　兩湖義賑會續聞籌辦兩湖義賑會近因湘省醴陵株州寗鄕等處迭遭兩軍戰事蹂躪尚未平息又被洪水爲災商癘流行被災湘民流離困苦慘不忍聞湖北省屬施宜蒲咸等處因與湘省毗連亦慘遭兵燹損失生命財産不少均屬待賑孔殷前二十日在襟江樓開會籌賑一次已得發起人捐錢三千餘串洋一千元兹復於二十四日下午三時東請各界在該樓開會籌賑是日到者有湖南巨紳朱菊尊程子大蔡臯門鄂岸榷運局長熊賓派代表史敬夫夏口侯知事派代表王雨辰慈善會長蔡輔卿副會長王開廷楊樹滋曁漢上巨紳孫理和周允齋王壽山胡桂生羅少初孫德輿羅佑之苗萃山張康臣吳幹廷汪志安胡坪階鄭惠吾王淮周鶴臯王曜生王庚西高純臣陳經畬湯子善王民僕項竹坪郭志忠阮文衷胡若愚等五十餘人首由蔡輔卿演說謂湘鄂兩省災民困苦願請君擔任發起多募捐欵將來　所改設漢口商便再舉幹事次由朱菊尊演說謂諸君熱心籌賑深表同情當力爲勸募散濟災黎次由王開廷演說謂籌賑一事雖由敝會發起以後附設商會則敝會手續終了以後全賴諸君羣策羣力積極進行大家維持次由程子大史敬夫王雨辰吳幹廷相繼　說均謂籌辦義賑願竭力協助共襄善舉衆皆鼓掌四時始行散會 
　　湘鄂路被水冲斷湘鄂鐵路咸寗縣屬官埠橋一帶鐵路大半在山溪之中二十三日夜山水暴發致將該處鐵路冲斷約一華里之遠二十四日所有往來軍事運輸車輛一概停止然北段可由鮎魚套開至山坡站湖南車可開至咸寗鐵路工程處已派工運料加緊修理約一星期始可修理完竣也 
[在湘之奉軍與第七師衝突]  
　　長沙來函云省城自奉軍開到後與張督所部之第七師時生衝突意見甚深六月十五日奉軍第二十七師參謀長之馬弁某在高家巷與七師二兵士因鬧娼爭鬭馬弁受傷張督聞之即命副官長偕一醫士至講武堂奉司令部慰問且餽馬弁光洋數元以爲醫藥之費當晤該軍參謀長參謀長因警察監佟　安呈報中有云與奉軍衝突者爲第十一師軍士因奉軍鬧娼前往干涉奉軍不服致相毆打當疑佟私於本師（佟亦屬第七帥）故加偏袒乃向副官長曰滋事者明係第七師軍士偏謂爲十一師此馬弁（指受傷者）係弟所素知絶不至有鬧娼情事其爲第七師無故朋毆無疑此原係小事雖毆死弟亦不介意惟如此治軍竊恐軍心解體耳副官長無以應告歉而退十六日下午忽聞鎗聲數響有人報告係第七師與奉軍衝突當以其公然開鎗必非小故旋詢知仍因昨日芥蒂雙方軍士在永豐街口相遇因爭雇磨刀匠致生口角駐在三泰彭氏試館之第七師某團聞警羣出干涉奉軍仍不肯干休兩方均以刺刀相攻某團團長急出喝止本團軍士雖住手而奉軍仍進博不已當將第七師刺斃二人七師大怒乃開鎗轟擊奉軍亦傷數人督署聞警亟派衛隊彈壓始未釀成大變事 
[交通部第一日運輸會議]  
　　民國七年六月二十四日交通部開第一次運輸會議假鐵路協會爲會場會員到者五十二人來賓及部員旁聽者四十餘人於午後二時振鈴開會首由主席路政司司長關賡麟君致開會詞略謂運輸會議自去年十月間頒布章程即已著手辦理今兹之舉實幾經籌畫始見施行會議要素厥維二端一爲議案二爲會員議案貴乎能行此次交通部及各路提出各案均應辦之件而又籌有辦法非空言悅聽之比一經討論必能見諸施行各議案大都重要設能全數得有解决固佳卽或十得其一二本會議之功已不可没至會員有特色二一肯負責任二夙知甘苦蓋各會員均係鐵路上重要人員經驗有素所議各案議决之後須負履行之責尤不容不盡心討論其盼望之切殆如醫者望病人之痊而辯護之熱心又如律師爲被告人爭辯此由於平日所受痛苦既多故言之親切從前本部主持畫一各路尚多異同近日則非但華員以宜統一爲言即洋員亦多感不統一之苦而向部陳議可知鐵路運輸統一之時機已經成熟吾輩同人固當於各議案力求正當之解决以副總次長之期望尤當犧牲其本路之私見與平日之成見爲良心之觀察云云是日曹總長因事未能到會委參事陸夢熊君代表致訓詞大致謂運輸爲鐵路命脈各國運輸當已完備尚常集内外職員切實討論交換意見故能泛應曲當吾國鐵路敷設時各不相謀近年運輸事務較繁聯運客貨正宜力求統一運輸會議必不可少本會議係在路職員與鐵路運輸有關係者之綜合會議坐言即可實行無一毫間隔當各本其學職精密討論其議决之案即當依次籌辦又須聯合一氣互相商榷舉從前錯見歧出之弊一掃而空之云云當由衆會員公推陳國華君將總長訓詞譯爲英文宣讀一過次爲葉次長訓詞大致謂鐵路之在吾國位置年有不同近年以來所佔位置日益重要國近來種種原因故今一般人皆能知其重要而對於鐵路上之要求責備亦因此而加多我輩身歷其境必須盡其責任但非一手一足所能奏效應如何改良整頓自應研究諸君久任路事對於整頓路務自然胸有成竹但恐部局隔閡故凡事有文牘往來不能辦到而當面商量可以辦到者故有此次會議之舉然鄙人尚有鄭重聲明者此次運輸議案皆共同議案並非專爲一路而設務望諸君將議案閱後第一須研究其提案原因第二須認今日乃改良中國鐵路之機會須虚心研究辦法雖於一路或有小損害之處亦不能不牲犧其有利益之舉亦不能不贊助萬不可囿於一隅致累全體至現定會期甚短萬一不能蕆事不妨延長又審查會另有時間可以從長討論且吾鐵路位置與昔不同其困難亦日甚一日同人等皆負責任之人務須盡力實行不可觀望萬不可因是非毁譽而有灰心細望坐言起行詳細討論倘能秉此一番　神作去自必有好結果也又言議案之中最注意爲運貨據負責任一案此係各商民盼望已久之事務宜從速議有辦法以副人望云云後由劉會員景山用英文譯出次由會員公舉丁君士源代表全體致答詞云吾國路政開辦至今已歷四十餘載因有種種原因辦法未能一致故進步不速交通部成立以後力求統一方法開會討論如會計統一已獲　效兹復招集運輸會議謀運輸事務之改良統一及進行辦法誠扼要之圖也會員等忝供路職自愧學　　陋無裨高深惟有仰體部長召集之盛意各盡愚誠以求運　發達云云嗣登臺相繼演說者有會員王局長景春來賓陸參事夢熊會員虞局長愚諸君時已五時乃振鈴散會隨茶點攝影而散並由主席宣告嗣後每日下午二時至六時在本會開議 
[京畿雜賑機關之統計]  
　　督辦京畿水災河工善後事宜熊希齡呈大總統文云爲呈報辦理雜賑救濟機關編製簡明統計表册仰祈鈞核事竊維京畿水災賑務前經將散放各縣冬賑春　數目開具清單呈報在案查此項冬春兩賑純由官　提撥普通散放以宣布政府一視同仁之德意嗣因災區至一百零五縣之　災民至五百八十餘萬人之多深慮官欵僅濟一時或有老弱向隅致難以善其後又慮徒 
 
 

Page 7

 
 
善不足爲政必須多方設法庶可以濟其窮於是迭令各縣官紳勸募捐欵籌辦維賑并由京畿水災賑濟聯合會委託各縣官紳致會辦理一切善舉特仿從前各省辦賑成法訂定因利局留養所平耀局粥廠義常　種借貸所等項章程頒行各縣使老弱皆有所歸中戸亦沾實惠半年以來各官紳敎會同心協力成立各項雜賑救濟機關全活甚衆稍足以輔官賑之所不逮統計各縣官紳就地籌欵自行設立者粥廠一百三十六處平糶局一百四十四處因利局二百八十八處留養所六十九處籽種借貸所十八處義當廿六處統共六百八十一處籌集銀元四十一萬七千一百四十八元制錢一十八萬一千一百三十四串糧米二千五百七十一萬零五百零三斤麵粉一萬斤餅乾三千斤煤一百噸又京畿水災賑濟聯合會委託各縣官紳敎會補助捐欵設立者粥廠二百二十八處留養所七十八處慈幼局所五十六處工賑廠所五處耔種借貸所六處統共三百七十三處補助銀元二十七萬五千六百三十元零五角以上兩項總額共設立慈善救濟機關一千零五十四處共籌支銀元六十九萬二千七百七十八元五角制錢一十八萬一千一百三十四串糧米二千五百七十一萬零五百零三斤麵粉一萬斤餅乾三千斤煤一百噸此外尚有中外各慈善團體自募自辦之救濟機關非由本處勸辦者因調查尚未完竣統俟另行編製表册續陳鈞覽希齡奉命辦賑適值國家多事之秋財力艱窘之會雖賴各縣官紳中外各慈善團體熱心贊助得以迅速進行而災區太廣集欵仍微終不免有一夫不獲之憾此希齡所日夜疚心深愧有負委任者也謹將本處頒發各章程及各處設立雜賑機關編製簡明統計表十九份先行繕呈鈞鑒其詳細表册容俟彚輯完妥再行續陳伏乞鋆核飭　謹呈 
[粤省會維持紙幣]  
　　粤省會前日開議符夢松陳世恩提議維持紙幣案陳世區謂廣東之紙幣卽爲廣東市面上之金融關係極重自中行停兌以來紙幣日低粤省金融迭起恐慌說者謂紙幣之壞由於未有凖備金而本席意見以爲尚不止此實壞於主持金融之人彼以爲紙低即可以吵起而不知愈吵愈弊紙之價格遂日低下加以主持者又任意揮霍若不設法維持則紙幣日低吾粤商場即受莫大之損失此案純爲維持紙幣起見擬將投買廣海價銀由督軍省長商會省議會會同存儲殷實之銀行仍照原議專爲兌換之用蓋以預杜主持者之揮霍而免紙幣之日益低折也陳藹人謂廣海變賣收欵原有限期此時究收到若干所收之欵究存何處事關準備兌換當然質問明白以釋羣疑至廣海投變之初總商會本預聞其事似可請其始終維持在本會地位前既不聞不問此後惟有行使監督之權以議案所主張由本會會同儲存欵項會同簽字起回本席對於此點實不同意譚兆萱謂專任商會監督縱有主張官廳可理亦可不理維持紙幣關係我粤極大必須定有完滿辦法庶兌換可望速行王育初謂廣海召變之初原定商會拍賣乃忽然改由督署開投雖謂變賣之欵仍作兌換之需議者已恐其食言今竟不出所料聞現在計畫重在吵紙而不知吵紙爲卑鄙之手段而紙幣必無平換之期事關維持一省金融應從速討論辦法聞廣海變價準三日内交欵遲恐不及也康緝熙謂擾亂金融故爲低折而自肥者市上所謂淡友官廳三令五申一再拘拿今竟出此下策而爲吵紙是與市上所謂淡友有何分别還問官廳恐亦無以自解案關維持紙幣當然贊同無所研究獨於監督存欵推舉何人是否應用票舉之處請於此點研究可也關越傑謂維持紙幣同一心理且事情危急尤宜速辦爲佳林樹墉謂本席極贊成關議員之說陳炳　謂監督財政原爲本會之特權特於財政上議决辦法咨交官廳執行可也今閱議案所請存欵起回須由本會會同簽字方爲有效若果議决直逾越監督地位而掌執行之權本席以爲萬不可行極贊成陳議員之說伍于簪謂聞廣海投賣之後限十日内交欵究竟現在欵已交到否本點理應研究緣監督財政本爲我之職權前者廣海變賣未經交議因事情危急從權置諸不理已失我之職權此次議案所議辦法無非保存賣欵以圖恢復兌換但政府意見將來兌換究在實業抑或中國銀行此變欵收到若干寄存何處非調查明白無從進行請出席代表明白答覆范洪疇謂處分財産原爲本會之特權今廣海艦已變賣直處分耳而不交議實藐視本會當然不能承認第一級辦法尚未解决何能議及第二級議長宣布討論終局以本案成立付表决多數通過復以本案經陳議員提出修正將本會加入監督存貯起欵一點省去陳炳濂贊成付表决少數不通過謝天聰動議本案簽字二字改爲監視擬將原案修正爲督軍省長商會省議會會同監視譚民三張以銘李樹茂贊成議長以謝議員動議付表决多數通過遂休會 
　　昨日省議員陳樹榮李冠華符夢松余扶勳諸人親到財政應署而楊　長詢其維持紙幣辦法及廣海船價已收若干收回當押存欵現存何處據楊廳長稱所收當押存欵已隨收隨支軍餉現已分毫無存廣海船　所收到押票銀二十萬交船日方能收銀其船價共一百二十萬元俟收到此欵無論督軍省是均不能動支分毫作别項支銷完全留作兌現之用收到之日即定期兌現云云 
　　廣海兵艦自返泊黄埔後當局急於點交已趕聘船務技師查勘以憑交代兹聞該技師今日抵省明日即可會同買主點交並聞振華公司前交押票二十萬均係則紙現楊廳長以廣海投價僅一百二十萬零一千元擬再以某項爲抵押品另向沙面某銀行貸八十萬以爲維持紙幣之用昨午楊廳長特親赴總商會微集行商意見以便决定兌換辦法 
[江西金融界之現狀]  
　　江西地方銀行自龔士材充任總理以來屢經官廳催促正式開幕龔以股欵尚未招足未便貿然從事近財政廳長楊慶鋆又以該行已籌備半載有餘值此軍事倥偬之際市面金融須求靈活本省除中國振商兩銀行外初無金融機關特再催促龔總理迅即將地方銀行正式開幕龔總理遂將該行以前訂定章程重行修正决定發銀元鈔票一百二十萬銅元票二百萬各分四期發行每期發銀元鈔票三十萬銅元票五十萬以後股欵充足再議增發俾便流通周轉業已呈奉楊財政廳長核准見聞該行準定七月一日正式開幕並將從前預印之鈔票命員司從速編號加蓋圖記以備開幕時發行 
　　前民國銀行之九五大小官票原以流通民間接濟市面嗣因濫於發行於是便民者反一變而爲害民矣民國四年經官廳决議以幣制借欵爲收回官票之準備金設立收回官票處委派專員辦理詎該處成立以來迄今三載有餘所耗甚鉅而官票尚未收齊且收回價目曾經官廳規定以　角計算不能漲跌而市面票價每串竟值四角二三分更有人上下其手將逐日收回之票輾轉消納於各錢店於是而欲將官票完全收盡不亦難乎各商帮受此剝膚之痛日前特聯名公請總商會轉懇官廳俯賜維持略謂市面普通習慣各貨咸以錢幣定價爲轉移乃官票限價收回則商民莫不受其痛苦以行市之虧耗故不得不聽其輾　於市面查現在未經收回之大官票尚有三百餘萬小票數十萬倘長此遷延是商民受此虧損猶爲未足又從而剝膚之幣制借欵其謂之何且收回價格又有完者增高破者低落之分且收回無日誠不知遷延何極也收回官票處爲本省幣制借欵專收官票而設現此項借欵餘存尚有一百五十餘萬之鉅而乃陽托收票之名隂行延宕之計握最高財政負調劑金融之職責者祗知利便一己復尚有絲毫心肝也用特合詞公懇據情呈請軍民兩長俯賜維持變通限制辦法以維商艱云云當經總商會據情轉呈軍民兩長核辦矣 
[皖省近事]  
　　近日霉雨連綿江潮暴漲省垣廣濟圩異常危險昨由懷甯朱知事督飭該圩董設法預防以免潰缺 
　　安徽公益維持總　連日假省議會歡迎參衆兩院新選議員皖省參衆兩院新議員准於明日連袂北上 
　　省議會選舉展期已奉中央選舉事務所核准昨由黄省長通令各縣初選監督遵照辦理 
　　馬少甫鎭守使現在蚌埠所有軍署職務業由倪督委任其代拆代行 
[南京快信]  
　　新任援粤總司令張懷芝於昨晨（二十八）八時乘津浦車抵寗通城文武黎明即渡江赴浦口車站歡迎張八時半渡江入城會晤李督寒暄畢李督賀張奉命援粤謂定將粤亂平定言未畢張即謂此次到京本欲要求卸脫二路司令之職不想這一司令未卸而又來一司令炎天暑熱人家都不肯出門又要呌我援粤此直是向我開要笑我祇好且到江西再看旋李督偕張入簽押房用茶點九時張即興辭出城李督曁各文武均送至下關江干官渡碼頭張登建安兵艦江中砲艦兵艦齊鳴砲歡送 
　　李督瀛眷及簽押房均於昨日由西花　遷入二堂後新造洋房内 
　　蘇參衆兩院議員覆選完竣視察員陶思渣擬日内回京報告一切 
　　齊省長通知參衆兩院議員迅將應選願書塡送來署以便咨報内部 
　　省議會議員在省者已不滿六十人日内尚難開議 
　　小議會聯合會又有移滬開會說 
　　電話局長倪鴻書奉令兼代電報局長 
　　駐泊下關之雷艇砲艦昨已全行開赴象由會操雷電學校學員亦巳全行　艦實地練習 
地方通信 
[蘇州]  
　　奬勵護繭水警江蘇水警趙會鵬廳長以此次派出各巡官保護繭市絲商航路尚屬認眞除將得力員警傳諭嘉奬外擬擇尤爲出力之員警分别給奬已令飭各專署分署隊曁各游巡艦查明呈報以便呈請給予奬牌奬章以示鼓勵云 
[松江]  
　　老人慘遭碾斃有俞姓鄕人年已六十餘歲於二十七日午後行經新橋附近正當逾越滬杭鐵路軌道時適由杭開滬之特别快車如飛駛至一時心慌慮亂不及趨避逐被碾死屍身碾成三截上截碾下後被車輸所掛被牽至半里以外血肉模糊見者均爲慘然 
　　省會初選有期本届省議員初選投票期原定七月一號嗣因寗蘇兩屬因議員名額未能平均支配互相爭議有相持不下之勢致不能依期投票兹聞省公署已於二十八日電知縣署省議員初選投票展至七月十日舉行惟初選當選人名額現尚未奉明令披露 
　　調查食鹽銷數鹽捕宋統領因松地官鹽銷數不旺擬即日派委顧楚青來松調查業已通知緝私第三營營長張思達加派稽查陳筱炳會同辦理以期周密聞顧等擬先調查酒館飯店豆腐乾作等認銷之食鹽數目是否確實人手云 
　　楓涇會賽水龍楓涇鎭救火會水龍七具於本月二十八日在該鎭會賽先期備東邀請各地救火　體前往參觀故是日上午松地救火會員八十餘人均赴楓觀賽富蒙該鎭救火會在商會備餐招待聞七龍中以保泰一龍注射最遠操作亦極敏捷云 
[鎭江]  
　　撙節選舉經費丹徒縣倪知事昨奉齊省長訓令各縣辦理參衆兩院國會省會初選應用經費業經規定限制在地方正欵項下開支近查各縣選舉應支經費多有浮冒除將各縣報銷册分别駁還另行補造外仰各縣一體查照將地方選舉經費撙節動支務須實報實銷免干駁斥云 
　　調查選民冒濫之委員齊省長以各縣省議會選民冒濫紛紛爭執次定派員實行調查以重選政昨已派委二人至鎭屬各縣詳細調查矣 
　　義塜不便改建郵局鎭江郵政局擬於西門外雲台山下購買山地若干畝建造洋房當經丹徒縣倪知事查係義塚未便平除已呈齊省長轉屬該郵局另覓地址矣 
[楊州]  
　　鹽船請行故道揚屬六閘一帶河道去秋因水勢淺涸各場運鹽船均須繞道金灣河行駛現該卡員以潮水發生六閘河面寛關特於二十八日禀請張司長轉飭各場運鹽船仍歸故道行駛以符向章 
　　漕鎭設鹽運公司濟南大源製鹽公司現爲便利海運在於崇明縣漕鎭地方設立轉運鹽引公司禀請張運使轉咨江蘇省長飭營縣一體保護云 
　　海州鎭守使回防海州鎭守使白寳山現由省回防於二十八日過揚小駐行旌卽行北上 
　　台營新所長將蒞揚駐揚台營官地事務王所長撤差後經省垣官産局陶局長保薦該局司員舒厚禮接充已得李督核准不日即蒞揚接事 
　　發現輿中男屍二十七日鈔　城内發現身死輿中之男屍由該管警區長羅寄琴呈報縣署相騐招人認領 
　　省飭搜捕蝗蝻江都縣公署奉齊省長電云大雨之后天氣驟熱蝗蝻餘孽滋生極易該縣於上年迭被蝗患宜乘此時機督飭警董曉諭民夫認眞搜捕務絶根株並將辦理情形隨時具報如遵辦不力將來該縣境内發生蝗患該知事不能當此各也云云趙知事奉電於二十八日令飭各市鄕警區保董遵照辦理 
　　省視學蒞揚查學省視學伍崇宜現奉廳令來揚查學寓於新勝街天成旅館二十六七兩日由縣視學李伯樵陪往省立各校及縣立小學從事查察矣 
　　飭商議鹽區鹽務署以興平食岸界内之長隂沙地方係與浙省毗連特訓令淮運署飭商籌議應如何劃分區域以杜混雜而免競爭張司長奉令於二十六日令飭該岸泰合成全記等商人妥議具復云 
[杭州]  
　　第三區衆議員揚曉第三區（金衢　）衆議院議員已如期投票開票當選人三名袁榮叟（字道冲　　人）蘇廳銓（字公選龍游人）汪展（字志莊衢縣人原籍江山） 
　　第四區衆院覆選之展期浙省第四區衆議院議員覆選原定本月二十五日在永嘉城内舉行嗣因處屬衆院初選當選人因霉雨連朝江水暴漲行旅維艱致有未到齊者當經甌海道尹兼覆選鹽督黄涵之君宣告展期十日舉行覆選惟覆選當選人確已組織就緒日前傳聞已揭曉名單並不錯誤特未經正式耳　　苛收絲捐之衝突滬杭　路許村站二十七日上午有鄕民百餘人各携小絲包一個（每包約三四車或十餘車）有站候車擬進　求售鄕絲向不徵捐也詎該車站統捐分局巡丁張松泉向取絲捐各鄕人羣起反對而張卽拘住鄕人十數名扣絲四十車該站長以旅客在站　受鐵路保護而捐局人員闖入月台騷擾乘客有違路章向之理論遂生衝突該站長電報沈總管已飭杭段車務鄭巡察吳巡官前往查處矣 
[嘉興]  
　　籌設施醫局嘉興夏季每有慈善家集欵設立施醫局以惠貧民去年因籌欵爲難致未設立今夏疫氣傳染頗盛兹聞有高紳等擬仿歷年舊例設立施醫局現已勘定城中天醫　爲局址正在布置一切不日即將成立矣 
　　學校舉行畢業嘉興各學校高小三年級生初小四年級生俱將畢業自上星期起各舉行畢業試驗業已完竣定於本月二十九日三十日等日舉行畢業式城北城東北麗塘灣月洲等國民學校定於七月三日舉行聯合畢業式以省手續云 
　　二蠶蠶汛近聞嘉興今歲頭蠶蠶汛欠佳致桑葉頗賤各鄕民虧本者頗多現鄕民以失之東隅又欲收之桑榆紛紛飼養二蠶以期保全頭蠶之成本兹悉二蠶蠶汛尚佳早帮已近上山遲者亦過大眠且葉價亦平平每擔僅七八角本邑各繭廠現已籌備收買二蠶繭矣 
[寗波]  
　　規定帆商船食米會稽張道尹爲維持民食起見深恐來往船隻私運米榖出口特規　大小船隻携帶日用米榖包數以免藉詞私販計來往本省大帆船不得超過十包中八包小六包出省大帆船不得超過十四包中十二包來往本省商船不得超過十五包出省商船不得超過十八包云 
　　運米被截鎭海泰鄕新溪頭商民史明揚日前將米一百九十六石載運出口駛至半途被下山漁帮指爲私販將該船攔去聞該米出边曾向警所領有護照爰卽赴所報請派警押放矣 
[九江]  
　　參衆院及省會之選舉灣陽道例應兼衆院覆選監督但汪代道尹原係九江縣初選監督不便再辦覆選由省另委徐熙擔任二十五日覆選投票六時徐監督親蒞投票所（塔公祠）汪代道尹及各監管員陸續到所此次投票各方而運動最力者安福俱樂部爲南昌熊振瑗蔡公一奉新宋育德九江李家浦王盛春都昌石雲星研究系爲九江張益芳雜兩系者　九江魏調元無系者爲德興舒委元而潯陽道屬僅有議員五名組織者幾倍於額故票價漲至四百元以上八時各初選當選人均來所領票如與某運動人有關係者必有監察員尾隨其後監視投票其成敗得失已不待開票而知矣延至六時開票熊振瑗得五十票宋育德得四十九票李家浦得四十九票魏調元得四十四票石票星得三十九票均當選其餘張益芳得九票舒委元得五票蔡公一得二票均不足候補票數旋即榜示聞准明日投候補票今晚運動者仍頗踴躍云第二届省議會選舉准七月一日投初選票但因國會票價過高各區爭執當選者均不肯讓步至參院初選當選人李盛鍈羅綱紀許鴻模楊振　張美玉等准於二十六日晉省但此數人均無覆選當選希望也 
[濟南]  
　　請求軍隊退出孔廟軍隊駐紥文廟曁校舍早有明令取締在案乃近來各地匪勢蔓延剿匪軍隊仍不免有駐紥文廟及學舍情事昨有嶧縣孔敎會會長孔昭檢具呈軍署請求嚴令各軍速行退出文廟以免損壞軍署准此已轉令各軍一體遵照矣 
　　史匪竄回嶧縣黑風口桿匪史殿臣前在兗屬一帶被各軍協力剿辦屢次失敗遂率餘匪竄入蘇境又經蘇軍痛剿勢甚窮蹙　又率匪七八百名竄回嶧縣黑風口一帶盤踞兗州第五旅已與第七旅會合進剿矣 
　　三元敎匪發現嶧費二縣交界之雲石嶺地方一帶發現三元敎匪煽惑愚民爲害地方經剿匪軍吳旅長痛剿已無該匪容足之地乃近日徐州消息云該處忽有三元敎匪多人在碭山一帶白畫搶刦意圖南竄　徐州鎭守使張偵知派隊往剿該匪膽敢拒捕經該軍奮勇進攻匪始潰散且追且殺殲滅殆盡聞又在徐州之北境與匪相遇竭力相持斃匪百餘名奪獲鎗枝百餘桿現聞張鎭守使令駐紥各軍搜除　　云 
　　悍匪梟首示衆京畿第一旅旅長吳司令在鄲城剿匪獲勝生擒匪黨甚夥俱就地正法惟有著名桿首小紅孩因其案情重大特電禀上峯請解交督署執法處嚴加訊鞫二十一日凱旋濟事將該桿首帶至司令部上峯以解交省垣道途遼遠恐有意外電令吳氏即將該桿首在濟寗正法吳氏遵於二十二日將該桿首绑赴西關外執行鎗斃並取其首級送至弊城縣縣挂示衆遠近人民莫不稱快該桿首臨刑時譚笑自若毫無懼色其兇悍之氣可概見矣 
[天津]  
　　津屬又告水災矣天津縣屬之雙口村前後丁莊平安莊等村前日因武清縣屬之魚壩口永定河麥黄水暴漲灌入該村以致將麥苗淹没數十餘頃又徐家堡常家堡安光三河頭等村及韓家墅村北舊有永定河影亦因麥黄水灌入禾苗淹没數十餘頃平地水深二三尺不等至三河頭村有堤一道殘闕已甚與水相平尤岌岌可危云 
　　楊副官出險警務處楊處長之公子楊副官福培前因招撫郭珍被郭珍餘黨將楊副官扣留八寳山内兹聞楊副官業已下山不日回津至郭珍已由口北鎭守使署會同省委訊明罪係輕微准予罰金數千元捐入公家以示薄懲云 
　　省會初選無期之延期順直省議會議員選舉總監督署理直隷省長通電直隸一百十九縣京兆二十縣熱河十五縣察哈爾三縣各縣知事云查省會初選期迫選民總數尚未確定勢已趕辦不及現由本總監督電請中央酌量延期至延期幾日一俟商定再行電飭遵照 
　　糧商困於津浦之呼籲天津總商會據津邑糧商成發號成益成通仁知義成興義生源復興茂慶興號恒記號公興存源泰義詒厚德潤大號福昌立豐謙益榮慶聯名投遞說帖云前在江蘇安徽一帶購有米麥雜糧裝津浦火車運至津站運起斗店河壩各銷場糶賣以濟民食轉求籌撥車輛已非一次商貨層層困難種種損失迄今外存待運之貨固屬虧累難堪而現有到津之貨又受脚行起運之艱亦緣裝車起點祗賣西站貨票貨物堆集一處擱置數天無脚起運此次被雨商貨濕殘傷損極巨觸目痛心應請設示維持等情該會昨已據情轉請津浦路西站極力取締運夫不得留難以維民食云 
[吉林]  
　　參議員揭曉詳誌本月二十日舉行參院複選投票各辦事人員均於是日早八時前齊集投票所初選各當選人於十一時頃陸續到所投票至午後二時半止共到投票人總數二百五十八名投票所即發給參觀劵宣示開票檢點票數與投票人數相符以三分之二計算得八十七票者即可當選其開票結果除畢維垣劉文科佟慶山松毓伊鏗額等各得一票外計當選議員二名祝華如年五十三歲吉林一百五十八票于貴良年三十六歲長嶺九十五票二十一日上午九時各當選人仍集省公署繼續投票至午後二時止共投票人總數計二百六十四名郭監督當即宣告開　檢票按照投票人總數計算得八十八票者即可當選開票結果除齊忠甲譚維翰各得一名外計選出參議員二名畢維垣五十一歲長春一百三十六票成多祿五十歲吉林一百二十四票次日午前九時起投票午後二時十五分止三時開票計共到所投票人二百五十三名以八十五票爲當選除蔡品三得八十三票閻魁得五票察連升得一票不足法定數外當選人爲徐肇銓三十六歲長春二百六十四票參議員五名已如額矣雜評一 
[監軍（默）]  
　　昨電謂徐樹錚將偕曹南下監軍其意義果何在耶將有疑於曹而監之耶曹何可疑之有焉抑恐曹軍不力戰而監之耶曹軍安有不聽命於曹而聽命於徐焉然則監軍之名何爲而來耶 
　　曹之遲遲不行也曰爲權　不確定故經略使之印毁較特任官爲稍大則其權限當然在四省督軍之上然曹對此而有所懷疑者尚恐不能由我指揮而或被牽制　若　以徐爲監軍監軍之權限又將如何曹其能坦然共之而無疑也耶曹之必定權限而後行得勿爲此也耶 
　　嗚呼以古之監事爲例監軍每與主將不和今之監軍何如哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[恢復共和之紀念]  
　　上海道縣警廳昨奉省令云頃准國務院函開奉大總統令本年七月十二日爲國軍恢復共和紀念日所有應行典禮按照各紀念日一律辦理此令等因奉此除分函外相應函達查照通令所屬各機關届時一體遵照辦理以重慶典毋誤爲要等因准此合行通令一體遵照辦理 
[飛行家由美抵滬]  
　　英文滬報云舊金山著名中國飛行家譚根君日前乘郵船委内瑞拉號由美抵滬擬赴粤重理飛行事務譚君曾曰余之目的純在提倡飛行術以利中國而無黨見也有人問以君爲美國公民曷爲不投効於美國飛行團譚稱彼於上年十二月間抵美時曾由美政府特許免役因其携有美總領事及廣東政府證書之故彼曾向紐約徵兵局證明其嘗爲中政府振興飛行事業該局殊爲滿意不意中國北方駐美之委員甚忌其能竭力運動思有以中傷之指其抱革命主義及其他種種而技皆不售乃誣以受德人運動回美幸由美國當道查明毫無根據但已因以爲紐約扣留現託某律師交涉不日可望交出云 
[滬漢郵件暫行改道遞寄]  
　　凡從上海寄往漢口之郵件向係經由滬寗津浦曁隴海鐵路輸運以取迅捷現隴海路因有損毁之處交通暫阻故由滬寄漢之郵件一經滬寗火車寄抵南京即改由輪船運往惟此屬暫時辦法聞隴海路約十二天便可修復原狀云 
[培養鐵路人才之方法]  
　　滬寗滬杭甬路局奉交通部令開據路政司呈稱現查司局辦事各員往往囿於一部分情形求有貫通内外者不可多得儗就司局中得力人員酌量内外互用俾司局各事無虞隔閡除内自科長以上外自處長以上由部長隨時調動外先從司中之科員局中之課長以下起就司中人員青年有志閱歷尚淺者與各路局經驗較富公事未嫻者指定對調薪費仍照原數於所在機關支結或以地方之繁瘠事務之多寡酌結津費其素來得力者亦可限以年月依時回差暫不開去底缺俾資學習而宏造就等情所擬辦法於部局辦事情形既可無虞隔閡而於培養人才之道亦深得要領應卽准予照辦除分行外仰即查照 
[路政改良之一端]  
　　滬甯滬杭甬路局奉交通部令開各路號誌均在軌道左方而車上司機人位舊式恒在右方於瞭望殊屬不便嗣後各路購製車輛應將車上司機人地位改在右方以期逐漸改良（下略） 
[減收華界攤捐之布告]  
　　滬南工巡捐局長姚石蓀昨日發出布告云爲布告事本年六月二十七日准上海縣知事咨開案據城廂内外各攤戸呈稱滬南工巡捐局自本年分起創辦征收販賣菜蔬等各貨攤月捐民等貧苦負販無力認捐祈函致豁免以期謀食無憂等情除批既據瀝陳生計困難情形候據情咨請滬南工巡捐局酌減攤捐以示體恤外爲特據情咨請貴局酌核辦理具紉公誼等因准此查南市征收攤捐由來已久前市政廳時代邑廟各攤已分别等第納捐領照近則九畝地貨攤亦准開明公司代捕請求開辦於本年三月一號起一律收捐均有成案原稅固未便增加應捐亦詎容放棄若同一市區同屬攤商乃舍彼取此征甲遺乙固乖情理乙平尤非爲政之體是用酌擬捐章並取締規則商諸局董既已贊同徵之輿論亦無異議復經面陳護軍使允許照辦於四月上旬出示布告定期五月一號實行并於未實行之先一再函知各區署所分段查明必須無礙交通方准照常擺設期於市政前途有益無損至五月份實行收捐時該攤商等遵照納捐輸將踴躍足見奉法急公具同情此次少數攤販聽人煽惑遂有同盟要挾之風說而多數販戸咸能仰體斯意仍各照當營業實堪嘉尚兹轉據該攤商等瀝陳困難懇予維持本部顧念小本經紀食力維艱格外體恤應准自本年七月起照原定捐額減半徵收原捐八角至一元二角者減爲四角至六角原捐三角至七角半者減爲一角半至三角五分以卹商艱除咨復外合行布告該攤商等一體知悉須知旣享擺攤之權利應負納捐之義務經此次酌減之後該攤商等應即恪遵取締規則一律納捐領照以符定章母得延誤切切此布 
[魚雷艇助閩攻粤之預備]  
　　海軍司令部近奉總司令藍建樞飭照政府所定攻粤計劃派撥魚雷軍艦會同赴閩助攻業由該司令部選調駐泊南京上海兩處之宿字張字列字湖鵬湖鳳福安等雷艇先於一日至三日至象山洋面會操三天定於四日會同出發赴閩昨福安艦往來運送糧食餉械甚爲忙碌聞此次各艇所裝魚雷皆係從前購之德國者彈藥充實價格甚昂此次爲攻粤所用放去一具即少一具深爲可惜並聞海軍本學畢業生五十二名亦經海軍總司令飭派隨同各艇前往象山實地練習云 
[銀行循例結賬]  
　　本埠中外各銀行於七月一日起結束本年上半年賬略須停止營業二天三號仍照常辦公 
[一星期間之金融狀况]  
　　邇來滬上由國外進口及出口之銀洋甚屬寥寥國内往來則尚稱不惡兹將二十四號至昨日止逐日銀洋之來蹤去跡詳列於下（星期一）各錢莊從寗波運來洋十萬元中國銀行由南京來洋六萬元烟臺來洋四萬元又運往南京寳銀四萬兩道勝銀行運往長春寳銀七萬兩（星期二）中國銀行又從南京來洋六萬元清江浦來洋四萬元交通銀行亦由南京來洋五萬元又運去寳銀五萬兩中國銀行亦運去銀四萬兩（星期三）中國銀行由南京來洋六萬元又運去銀四萬兩交通亦運去銀四萬兩又運往漢口洋十五萬元（星期四）交通銀行由南京來洋十二萬元又中國銀行來洋六萬元又無錫來洋十萬元蘇州來洋三萬元交通運往漢口國幣二十萬元又運往南京銀四萬兩（星期五）交通銀行從南京來洋十萬元鎭江來洋四萬元中國銀行從南京來洋六萬元又運去寳銀四萬兩交通亦運去銀五萬兩各帮運往杭州嘉興湖州收買新絲用龍洋二十萬元（星期六）中國銀行由南京來洋六萬元交通來洋六萬元又運去銀五萬兩中國亦運去銀四萬兩 
　　龍洋墨洋自絲繭收市之後本已跌至七錢二分四釐二五至四釐半二十七號因交通銀行在市收買五六十萬元運往漢口故又漲至七錢二分五釐七五至五釐八七五二十八號上午爲七錢二分六釐七五昨已略小爲七錢二分五釐六二五 
　　銀拆於二十八號稍大計七分至八分因解疋頭雜貨機器欵與洋商共有一百餘萬 
　　鎊價此一週問共長七五大條銀價仍係四十八辦士八七五日本滙水祗小五釐是以六七月標金之價最大二十四號上午開過二百三十一兩二錢最小二十七號二百二十九兩六錢七月份之價亦不相上下 
　　現貨赤條近因存貨甚多各銀樓銷場平常故已跌至百九十三四兩所以恒孚等銀樓飾金亦跌洋五角計四十三元五角永豐餘四十二元五角 
　　昨爲星期六調杳中外各銀行存銀及大條銀之數錄下麥加利存銀一百六十七萬洋一百七十二萬大條一百九十三條滙豐存銀三百五十八萬洋二百四十萬大條六十四條德華存銀四十六萬正金存銀三百零四萬洋五十九萬大條一百八十三條道勝存銀一百五十萬洋三十四萬大條一百九十一條通商存銀三十萬洋五十萬東方存銀三百四十七萬洋三十六萬花旗存銀一百十七萬洋七十六萬大條二百十七條華比存銀六十萬洋三十二萬和蘭存銀三十二萬洋九十八萬中國存銀一百十五萬洋三百六十萬台灣存銀一百八十四萬洋八十二萬住友存銀三十四萬洋四萬各莊存銀一百八十五萬洋一百九十萬交通存銀一百零三萬洋一百二十七萬有利存銀五十萬洋十二萬三井存銀十五萬洋四萬三菱存銀十三萬洋三萬朝鮮存銀三十二萬洋四萬中法存銀五十六萬洋二十五萬總計存銀二千三百九十九萬洋一千六百零八萬大條銀除鎔化寳銀二百十條外尚有八百四十八條較上届調查（二十二號）少存銀二十五萬兩大條銀二百十條洋則多存五十萬元尚有華商聚興誠四明興業中孚永亨江蘇鹽業中華等商業儲蓄銀行所存銀洋則不在其内 
[查禁軍艦士兵登岸滋事]  
　　海軍藍總司令訪悉各艦士兵往往違背軍紀登岸滋事除令委廖幹卿率領士兵登岸稽查外並於前日函致松滬護軍使轉飭憲兵營迅派憲兵四處稽查如見海軍兵士在岸滋事即歸憲兵第一連直接訊究或送海軍總司令部嚴行懲辦以肅軍紀昨日憲兵第一連吳連長已派憲兵四兵協同海軍稽查員廖幹卿分赴南市各遊戲場及高昌廟一帶實行查察矣 
[財政廳催解牙行登錄稅]  
　　江蘇財政廳昨以快郵代電通令各縣知事云查牙行登錄稅節經本廳電令整頓不容稍涉鬆懈并令將收起稅銀照章按月愼表報解兹查某縣僅塡表報解至某年某月止以後即未報解實屬玩延現在庫儲奇絀待用浩繁爲再電飭該知事遵照趕將收存至現在止稅欵限十日内掃數解濟塡表送核一面將逾期未換及到期應換短證加緊追換依期報結均毋許延切切廳號印 
[孫中山蒞滬續誌]  
　　孫中山氏由日來滬已誌前報兹悉孫氏自抵滬後眼痛甚劇是以往謁者除舊部人員外概不延見且聞孫氏此次到滬並不住居環龍路本宅聞寓金神父路日本友人寓内藉資休養云 
[楊小川即日北上]  
　　工商研究會會長楊小川君自卸任滬交涉員後卽醉心實業與工商兩界頗爲聯絡現聞楊君得京中某要人電召京商要事適楊君本擬赴京故已將滬地各事部署妥貼日内即須北上 
[行李内抄出烟土]  
　　土販某甲由大連挾帶大批紅土乘輪船來滬昨日午後抵埠停泊浦東楊家渡甲將烟土匿於行李内雇划船夫費大保張永林二人携帶登岸行經爛泥渡鎭爲三區崗警賀文善易樹泉查見囑將行李打開察視抄出烟土九大包一小包計重四百餘兩價值四千餘金該崗警即將烟土連同張永林費大保一併拘解至署經解警正訊據費張二人同供常熟人住浦西小客棧摇划子船爲業此項行李係由素不相識之客人囑令編送上岸不知内有烟土判解警廳司法科訊辦 
[追獲攔路刦掠之台州匪徒]  
　　前日午後二時許有台州人張某在鄭家木橋喚雇黄包車一輛赴小東門某輪船上詎行至新開河民國路中忽有匪徒四五人攔住去路將張拖下在身畔搜去鈔票一百元龍洋二十元並紅土一包往西而逸張被刦後在後喊追爲站崗巡警所聞帮同追至小弄中始截獲吳姓一名其餘已不知去向該崗警當即將吳解送該區署由署員嚴詰供出同黨袁華坤等均台州人現匿某處廟内平日專以搶刦烟土爲事尚有阿元一名住在某處小菜場相近該署員得供後復在吳身畔抄獲小刺刀一柄詰其贓洋何在據云被彼等搶去我實未有所得云云該署員立即備文解送總廳司法科一面飭探密緝黨羽務獲併究 
[電車上拘獲竊盜案犯]  
　　高昌廟一帶近來時有盜竊案件發生故由警察分所巡官李錫恩迭飭長警留心偵緝在案兹經李巡宜購到眼線於昨日午後在華商電車上緝獲迭次竊盜高昌廟地方舖戸財物之王小六子及秦毛毛二名帶回該所經李巡官研訊供認不諱留候解送地方檢察廳訊辦 
[青年會新會所募捐展期]  
青年會新會所募捐以來已届二週捐得　數已達八萬數千元足見各隊經募員奔走賢勞始克有此成績兹更展限一星期由各隊員積極進行俾達預期之數 
　　昨日（二十九日）爲募捐第二星期之總結束各隊經募員仍聚集報告第二隊歐彬君捐得洋二百六十元第四隊梅華銓君捐得三十五元又募得茂生洋行辦事人員洋二百元第九隊魏小輔君捐得洋五十元第十隊林其發君捐得洋一百二十七元第十二隊李觀森君捐得洋十元尚有一小部分經募員在北京廣東等處勸募將來必有完美之報告云 
　　此外尚有上海畫家鄭曼陀君每日甘自犧牲十五分鐘寫精美之畫一張捐助青年會此畫價值約在五百元以上云 
今日（星期日）各隊經募員報告暫停一天明日仍當繼續進行藥風新劇社於明日起捐助青年會之戲劵爲長方形淡紅色紙上蓋青年會及亦舞臺圖章昨聞有人私印亦舞臺戲票在外混用故附誌於此購者須向熟識可靠之人接洽 
[滬濱各學校紀事一束]  
　　震旦大學昨日（二十九）盧家灣震旦大學行署假休業及法政科第二次畢業工學科博物科第七次畢業式先期柬邀各界觀禮到者有盧護軍使陳交涉員法領事道尹代表于君沈知事其餘中西來賓數十人九時開幕其秩序如下（一）姚院長吳助理報告成績（二）給文憑及奬品計法政科畢業者四人胡文棅顧守熙蒙聖球宋國樞工學科畢業者四人沈亮沈拯姚錦國余興忠博物科畢業者六人劉永純徐長和張國恩張登仁蔡國　王厚意（三）護軍使交涉員縣知事馬相伯君法領事相繼演說大致不外贊賞現在而勗其將來馬相伯君更暢言國家之不能一日無法律而嘆中國不講法律之可傷其辭特長而動聽十一時禮成欵以茶點盡歡而散 
　　浦東中學浦東中學於二十八日第六届畢業式畢業生文科爲胡銘怡吳鴻照等六人理科爲陳育麟陳樹昌等十三人事前由校中柬肅各界名人觀禮來賓有王道尹芷颺學務主任余君芷江吳君稚暉敎育部簽事沈君商耆沈縣長代表朱君伯華留日學生代表閔君季騫福建集美師範參觀團陳君等二十餘人給憑訖由王道尹躬致頌詞繼爲吳君稚暉校董張君伯初校長朱君叔源等演說大抵皆勗勉之辭語多警切繼爲二三年生頌辭及畢業生謝辭禮畢已届十二時矣是日校中特備小輪停泊南市徽寗碼頭邀致來賓比沈朱閔三君蒞止時已散會下午復請諸君次第演說後同攝一影 
　　江地中學靜安寺路江南中學自徐紉蓀創辦以來規模完備求學者不遠千里而來現聞校内日校部正科四級生曁夜校部英文八級Ａ及縮寫科諸生程度有能畢業者均給以文憑兹於七月一日下午二時並下午八時爲日夜校部第一次畢業之期届時在校舉行禮節秩序如後（一）主席（二）報告本學期敎務狀况（三）演說（四）國文英文朗誦（五）試騐縮寫成績（六）訓（七）給憑 
　　市北公學滬寗車站慶祥里市北公學本有男女學兩部學生甚爲發達惟限於校舍後來者每難收錄兹爲擴充起見俟暑假補習科開學時决將女學一部遷移克能海路存厚里新校舍以便原有女學校舍劃歸男學應用現正在分别佈置再該校夜學向分中英法德文珠算等科下學期添聘敎員減收學費以爲普及敎育之助現已印有新章儘可函索 
　　西區小學昨日上午九時西門外西區小學假斜橋上海縣敎育會會場行畢業式先由主任顧天放報告校中經過情形次及此次三年級生之特色次由高等科畢業生爲歷史表演頗有聲色次由蔣觀雲給憑並致訓詞大旨謂今笔學者宜注重漢文識字及中國固有之舊道德次由敎育部參事沈商耆演說學生所受學校敎育出外即宜應用於社會須國民生計雜誌社主任尤情隂講演生計窘迫者當以世界爲大學校浦東次中學監學錢劍秋演說學生宜注意起居餘食畢業生名次列下韓奎章温之章林作毅張爲民諸葆良周允功韓林寳邵復胡渭樵鄭煜朱保經高廷棻張爲國盛今傑催鴻翔 
　　女子師範美租界文極司脫路南洋女子師範學校係凌銘之君捐貲開辦已逾六年歷届畢業生達一百五十餘人曾由敎育部頒奬本届又畢業兩班科學部十九人文學部七人成績優美昨日凌君徇各學生之請於署假期中舉辦補習科一月凡在本校肄業各生皆得入校補習即校外女生如有願入該校補習者亦得介紹入學聞補習章程業經擬就矣 
　　共和女校海寗路天保里共和女學校訂期隂曆五二十九日午後假愛而近路紗業公舉行游藝會兼中高初三班畢業式　設書畫國貨陳列會昨已刋印入覽劵分送各界 
[豆餅銷路呆滯]  
　　南市油豆餅業常年銷場以夏季爲最暢詎近日則大有不然采菽堂貿易所之豆餅業已三日紙無交易查其滯銷原因厥有數端（一）因天時不熱（二）因潮汕厦門客帮不動（五）内地銀根緊迫（四）滬地到貨存貨擁擠故辦者無不觀望有此數在該業本年之貿易其獲利恐難多觀矣 
[花衣供過於求]  
　　花衣市面近來日見疲滯大有一蹶不振之勢現據該業中人云目下滬上存底甚多祗少有十餘萬擔惟印度花甚缺美國花則來貨頗多且本年産棉各鄕曾由農民向植棉試種場購領美種子試種預算應較往年多種三分之一而美國消息本年亦以種棉利厚擴充田畝增多十之三四轉瞬秋收花價當不致再如前次之昻貴矣 
[省立女子師範招生之布告]  
　　上海縣公署布告云案准江蘇省立第一女子師範學校公函内開案查省立師範學校學則招考新生應函請各縣知事保送敝校歷經遵章辦理在案兹於本年下半年續設預科一級額數四十名定於陽曆八月一日上午九時在南京馬府街本校試驗並經省立師範學校校長會議議决自本年起省立女師範學校招收新生應以高等小學畢業或與高等小學同等學校畢業者爲入學資格爲此檢具新訂學則及保證書函送貴公署務希先期出示布告并令行所屬女子高等小學校知照取具合格女生詳細履歷及保證書由貴公署備文保送到校飭其届期來寗並於先一日上午携帶畢業證書及最近相片報到以憑考驗並檢查體格再往年敝校招考學生亦有無公文即來應考者又有雖具公文而無保證書者此次勢難再爲通融如有資格不合或手續不備者碍難予試並希轉致報考學生遵照以免徒勞往返至以爲荷等因並附學則到署准此合黏學則布告仰高等小學畢業或與同等學校畢業各生一體知悉如有志願入省立第一女子師範學校修業者務於七月二十八日以前請由母校校長正式報告本公署以憑備文保送特此布告 
[南洋普及敎育之先聲]  
　　滬江大學董君景安於社會敎育素稱熱心曾向各地鼓吹開辦通俗夜校成績甚佳各省前後開設之校不下四百餘所畢業生已有一千四百四十一名之南洋雪蘭莪敎育會長聞此種夜學辦法之善曾在該處試辦數校學生發達大有成效此次來滬特赴滬江大學與董君面商推廣南洋通俗夜校之進行方法擬回南後竭力鼓吹庶至南洋各屬之埠鎭市鄕皆有通俗夜學之設預算約計二三千校若此宏願能達到目的則南洋全屬僑民皆獲敎育之益矣 
[國貨維持會評議常會紀]  
　　中華國貨維持會於星期五晚開評議常會首由議長汪星一君將議事日程報告畢遂次第討論表决於下（一）本會議員沈九成洪善長顧少也三君因屢次常會議員到者不足法定人數以致進行遲鈍於是邀集常到各議員於夏曆本月十五日特開會議討論整頓方法擬定全體議員中以五人爲一組共分十二組凡開會每組至少列席二人並立分數滿一週年查議員分數之多寡規定成績議决先行分做八組由議員互相擔任邀集當場已由汪星一徐枝春沈九成蘇鳳笙四君各擔任一組其餘四組下期常會再行分任（一）福州新奇美莊葉鏡明君函請介紹倡銷南洋兄弟烟草公司國産捲煙事當經公决先行據情函致本埠南洋煙草公司詢明辦法俟函復到會再爲核轉該莊葉君查照 
[露天講道之人物]  
　　中華基督徒佈道團第五次夏令露天講道業已出發一旬有餘兹將夜隊四址及講員姓名宣佈於後東隊陳賜照李增林邱聚寳葉獻忠西隊姚啓豐顧迪人楊晋藩周子松南隊孫雪山張樹琴陳九峰黄子泉北隊陳佐卿董天爵蔡覺非孫德林等分别按期主理宣演救恩要旨 
[仁濟醫院之會議]  
　　山東路仁濟醫院自英國回華之牛惠林醫士入院任事以來諸臻妥善前日五時因整理院務議加號金等事故中西董事蒞院之利記寫字廳提出討論議至六時半各董始馳車遄返 
[豆腐店主對於索加工資之籌議]  
　　本埠豆腐司務要求店主增加工資已兩誌前報兹悉店主方面亦於昨日籌議以吾業亦因煤價荳價無不昻貴難以支持現當六月素市之際亦不過一月之營業統年荒多熟少滬上南北計有三百餘家做工人計一千二百餘人在工人要求增加工資祗知利己不知連年已增加數次雖工錢每人一百八十文尚有拔作須另加工錢加之折葷等每人約有四百文左右在店主已困難萬分設如借本經營勢必虧耗故店主方面擬發通告請各工人原諒云 
[警察檢查印花稅]  
 
 
 

Page 11

 
 
高昌廟警區李巡官以現届夏季檢查印花稅票之期特於昨日飭派長警二名前往南車站日暉橋龍華等處調查各高舖嚴簿有無不貼印花稅票情事如有遺漏着令照補 
　　浦東三區警正解輔宸昨日委派巡官劉恩誠帶同長警在爛泥渡陸家嘴一帶檢查各商店賬簿有無漏貼印花情事當在森泰號查出未貼印花賬簿五本湯永盛三本周復興二本祖萬興二本萬全堂一本恒盛七本福順興一本金裕昌三本新鴻順三本馥韾齋五本萬元堂一本報由解警正飭將各店主傳署分别罰洋三元至十元不等諭令如數補貼 
　　又聞南市十六舖境内由警廳長委景科員會同第一區署王巡官督率警察前往各舖檢查旋經查得夏同德號賬簿一本漏貼稅證帶署罰洋十元亦昌鐵號同上亦罰洋十元義昌押店當票一張漏貼稅證罰洋五元天泰祥烟店賬簿漏貼罰洋五元宏泰鐵號賬簿漏貼一本罰洋五元協和豐洋布店賬簿二本貼不足數罰洋五元厚生小錢店賬簿一本漏貼罰洋十元 
[禁止剝取樹皮]  
　　淞瀛警察廳布告云爲布告嚴禁事案據樹業公所董事盧元文呈稱竊敝公所前以各樹行運貨到埠及堆積行門隙地之樹料時有頑民手持斧鑿强剝樹皮有礙營業呈請飭警保護當奉批示嗣後如再有此等行爲應即由各該樹行隨時報告就近崗警拘案重辦各在案近據敝業各樹行報稱此項刁風仍不少衰頑民等三五成羣東奔西竄及至鳴警拘捕仍被逸去當兹天時漸熱樹皮被剝一經烈日曬曝尤易爆裂血本所關受損甚巨擬請鈞廳明發布告張貼通衢嚴行禁止一面令行區署通飭沿浦一帶各崗警遇有此項元民隨時拘拿並乞准予敝公所於樹船到埠時酌派所丁身穿號衣在碼頭看守照料以便隨時扭案究辦俾遏刁風而安營業等情據此除批示並訓令該管區隊隨時拘拿究辦外爲此布告嚴禁仰該民等一體遵照自後不准再有强剝各樹行樹皮情事倘敢抗違一經覺察或被告發定即拘案重辦决不寛貸切切懍遵特此佈告 
[基督敎會之洗禮聖餐]  
　　北四川路中華基督敎會今日上午十一時施行洗禮聖餐計新領洗禮者有李榮陳祿華等十人特請全國基督敎中華續行委辦會主幹誠靜怡博士講道題爲『基督之死』誠博士道學湛深博通四部　敎中人士所器重想届時往聽者必實繁有徒也 
[委任烟酒公賣分局長]  
　　江蘇第二區烟酒公賣分局長前由省局長殷鐵庵兼領並委謝惠塘爲該分局坐辦兹殷省局長業已交卸新任省局長彭淵恂到差後以該區分局長一職謝惠塘堪以接辦是以委令升爲局長復加委前任徐州第八區局長李碧澄（名崇流）爲會辦業已來申接差視事至前局長羅煥章已由彭省局長委爲揚州第六區分局長亦將前往任事 
[捕獲審檢廳借用吏役]  
　　地方捕獲審檢廳林廳長以自公告以來辦理没收敵船各案傳達事務甚繁且須熟手故已向地審廳商撥承發吏李陸兩人到廳聽候差遣辦理傳達各事 
[規定炎夏審案之時間]  
　　上海地方審判廳長陸守經君以目下時届夏令天時炎熱爲體卹當事人起見定於陽曆七月一號起每日下午八時起至十二時三十分鐘止爲審理各案時間如有特别事件不在此限待至秋凉仍照平時辦理昨已牌示周知矣 
[房屋姑免拆除]  
　　滬南工巡捐局昨日發出批示云毛煥章呈爲被朦受損請飭覔保省釋結束由呈及抄據均悉查此案前准上海縣敎育會先後函開該民造屋之處距務本學校甚近請禁止不正當之營業以維風紀等因當經本局查明該戲園地點距離學校甚近所作工程復與前領執照不符即經吊銷原照勒停工作在案該匠目黄永記意圖朦蔽工程亦不合法照章本應拆除姑念該民問接受損應准從寛將該匠目交保即令按照原領執照建造華式樓房以資結束而示體恤此批 
[冒探敲詐之惡習]  
　　南市花衣公所因浦江各船貨物時常失竊故出資雇用偵探四名專司查緝歷來已久惟往往有人在浦東各碼頭棧房假冒偵探向人拆梢公所聞知後正在調查詎有青口人名小三仔者前年因向花船李有根敲詐銀洋案發經檢察廳判押一年甫經期滿釋出未久前日又向花衣船戸周永福訛詐銀洋五十元不遂向之尋釁經水巡捕房梅捕頭立飭探目何春生將小三仔及同黨三人拘獲並抄出僞執照一紙解請檢廳澈究現爲花衣公所董事王之馨所聞因若輩冒充公所偵探訛詐銀洋有碍公所名譽昨已備函請爲從嚴懲辦矣 
[相騐路斃屍體]  
　　二十五保十二圖地保顧愼霖昨至地方檢察廳禀稱圖内機廠街申大麵粉廠門前倒斃年約三十歲之左右無名男屍一口查無家屬報請相驗等情林檢察長據禀後正擬派員往驗間忽有陸志寛投廳禀稱年四十八歲原籍江北現住薛家浜向業拉車表姪張立連現年三十二歲亦拉黄包車爲生上月二十號因患病遷至民家同居因乏資調治今晨出外借貸行至機廠街猝然倒斃民人聞悉之下急往看視屬實爲此來案請求免驗情願自行棺殮等語林檢察長以陸志寛雖念戚誼自願收殮然究非至親骨肉不能允如所請立委沈檢察官等前往驗明委係病死並無别故判令陸志寛備棺收殮 
[再誌母子兄弟之互控]  
　　浦東二十二保五十圖鄕民沈順順即順金又名沈塔橋前在地方檢察廳控訴胞兄沈惠生同母沈林氏用石灰傷害雙目致成殘廢等情而沈林氏亦投廳禀訴次子沈順順用板櫈行兇並由該圖董保與沈氏合族聯名狀告沈順順在鄕横行不法且曾犯盜案監禁二次旋經該廳將沈順順沈惠生傳案預審明確判令分别收押候起訴審判廳公判在案昨日傳到沈林氏於下午二時由審廳趙毓璜推事官會同賀木荄檢察官特開第五庭宣判官命庭丁引沈林氏並在押之沈順順沈惠生等至案略詰年歲當由賀檢察官起而陳述略謂沈林氏沈惠生二人傷害致人殘廢罪當然成立惟念沈林氏年已六十六歲老邁龍鍾請貴審判廳長酌辦至於沈順順對於尊親竟敢施其强暴行爲幸未成傷亦請公判問官會商之下當庭宣判沈惠生着監禁十個月沈林氏亦判監禁十個月姑念年老緩刑三年沈順順着監禁二年又六個月判畢飭將沈順順沈惠生分别還押聽候執行沈林氏交保遂宣告退庭 
[兄弟匀分家産之波折]  
　　陸聖銓前與胞弟根生因家産糾葛涉訟經法公堂迭次訊供判令原被各將單契交出聽候匀分後經被告陸根生將田單如數繳出原告陸聖銓除已繳外尚有坐落林梅路之田單一紙未繳向之追繳聖銓稱已失去故由公堂函致會丈局升科在案昨日公堂接到會丈局復函謂升科可以照辦惟升科費爲數甚巨等語故又傳訊被告請逖百克律假投案聲稱田單既被原告失去所有費用應歸原告如數擔任是日陸聖銓未到由穆安素律師代稱會丈局誤會該地爲無主之産是以升科費須如此之巨但該地實有業主不過將單遺失不能照無主之産辦理應請堂上察核聶讞員諭曰前次函致會丈局時已經將情聲明諒該局不致誤會現在原告未到着各退去候再核示 
[新操場挖掘濠溝]  
　　龍華新操場週圍寛廣計有六百數十畝之多南達浦灘惟該操場築成以來旁側之濠溝迄未開挖故昨由盧護軍使命令步兵三十九團張團長在該管之營内各抽步兵若干名挖掘濠溝以符軍制云 
[皮匠不及生還]  
　　皮攻鎭江人張常之向在浙省湖州營業近因患病甚劇前日隨同其兄張水發乘輪來申由北市雇坐人力車至南市十六舖換乘某小輪回里不料行至碼頭畔忽然倒斃經屍兄偕同崗警報告一區署諭飭十六舖地甲查明實係因病身死並由屍兄求免報驗惟因一貧如洗無資棺殮當飭地甲報由善堂給棺收殮厝壇候領 
[請領女子之拒却]  
　　公共租界南京路三百零三號門牌雉妓院鴇婦鍾俞氏去冬因容留十三歲幼女鍾阿三十一歲幼女春蘭被捕查見以其違章當將鍾鴇與兩女一併拘解公共公廨經中西官訊明判鍾鴇罰洋三十元春蘭發濟良所留養阿三亦着暫留俟至下六歲准其未婚夫投所領回完姻在案現已留所半載昨晨由鍾俞氏延代表律師投廨譯訴理由請將阿三先行給領經張襄讞商之義副領事羅君以既經判决阿三留養濟良所俟年及笄再行核奪不能先行給領遂判阿三與春蘭仍各留所准由該所另行擇配 
[禁演本鄕灘簧]  
　　閘北長安路西前由小工頭陳某糾集股本搭蓋草屋開設羣樂戲園嗣因生涯寥落故將京班改爲徽班及江北班屢蹶屢起三載之中業已迭更其主兹於昨日起改演本鄕灘簧（即東鄕調花鼓戲）四區余署長聞之以此種淫詞有傷風化特派巡官前往傳諭勒令停演如敢故違定當拘案嚴辦云 
[圖刦有夫婦女]  
　　住居潭子灣之江北婦人邵倪氏有一兒子名全善已娶孫氏爲室孫氏在第五紗廠做工與同廠男工宋開運有私前日宋忽糾合流氓吕小山等至邵家圖刦孫氏當由邵倪氏偕子全善投報四區派出所將宋吕二人拘案送至區署轉解司法科經叚科員訊明判移地檢廳核辦 
[小工不欲多事]  
　　小工羅殿發前因酒醉與鄰婦丁董氏調笑起釁旁人不平將羅毆傷由羅將該氏及二房東徐大寛扭至四區告發余署長諭解司法科訊供一過判丁董氏暫押徐大寛斥退候羅傷痊再核在案兹悉原告傷已漸愈前日自行投案聲稱連日服藥有效傷勢減輕請求撤銷訴案段科員准之 
[偷用電氣案缺席判决]  
　　法租界電燈公司請巴仁律師代表至法公堂控稱嚴書福裝有電燈若干盞詎復私接燈線偷點多盞致公司中損失銀二十六兩八錢現在嚴已避匿請求堂上缺席判决如數追償所有堂費亦請判歸被告擔任中西讞員准即缺席判决如數償還俟被告出面後扭案追繳 
[監犯少押一年]  
　　住居虹口梧州路一百二十八號門牌之袁杜桑於本年二月間冒用工部局電燈公司名義向雲南路二百三十號門牌彭根榮及附近二百七十九號門牌馬金壽籌私收電燈費洋三百四十元被彭等報由捕房派探將袁拘解公共公廨訊實判押西牢三年在案嗣袁不服判斷特延代表律師禀准公堂於昨晨復訊即據被告代表律師投廨聲明請求復訊之理由並稱被告現有見證數人到堂可以證明被告並無非法行爲要求酌減刑期捕房代表牛門律師則到堂反對請照原斷執行經中西官會商之下判袁改押西牢二年 
[被訴人傳案交保]  
　　義盛源號在公共公廨呈控陳樹春不理欠欵洋一千三百四十六元又連益錢莊控聚康錢莊主殷聯芳不交定貨請追定銀一千五百五十兩昨晨由捕將被告兩人傳至公堂請示中西官諭令分别交保候訊 
[溺斃小孩之口實]  
　　網船戸徐桂生王阿生等前日午後二時在浦東東溝塘工局附近港内網魚互起衝突當由該處鄕董勸解了結不料王有四歲男孩忽於是日傍晚在船上遊戲失足溺斃王妻金氏即藉詞被徐撞入水内控由地方警察第六區湯區員將徐桂生傳區昨日連同金氏一併申解縣警察所轉解地方檢察廳訊辦 
[包探捉獲偷鷄賊]  
　　唐立貞曹路章兩人日前同至法新租界内竊取洋人佘而生拿而白愛光社西利等四家活鷄數十只銷贓於曹炳榮王小亭兩家現爲包探劉友法將唐曹兩人一併拘獲又張阿卿竊取洋人穆蓋伏賢哈利斯等三家活鷄十餘只及衣服等物銷贓於張秀全處亦爲包探王銀桃王富科拘獲昨日併解法公堂由各失主禀明前情請究詰之唐等均供認行竊砂諱曹炳榮等亦承認收贓判唐押西牢二月曹路章押一月張押六禮拜曹炳榮罰洋十元再賠原告十元張王各罰五元充公並賠還原告各五元以儆 
[緝獲搶物匪徒]  
　　匪徒王阿三曾於二月一號在美租界天潼路攫取行路婦人某氏值洋十元之金圈一副逃逸被氏報告滙司捕房派探查緝在案昨由包探王桂生在北山西路將王緝獲帶入捕房禀明捕頭押候查明失主解廨請究 
[流氓冒名檢查]  
　　小販陳有新南京人前晚行經閘北烏鎭路被流氓陳長福陳阿福錢龍壽等冒充暗差巡警將伊攔住搜檢身畔有銅元百餘枚小洋一角盡被攫去旋有四區崗警聞聲趕來將各流氓一併拘獲解署轉解司法科訊明核辦 
[汽車夫違章受罰]  
　　汽車夫陳連生前日在新閘赫司脫路開駛四百六十二號汽車因其不照工部局定章行駛被駐廨檢察西官史賓斐爾查見以其違章咨照捕房請由公共公廨出單昨日將陳傳案經中西官訊明陳違章屬實判罰洋六元充公 
[雉妓放棄保洋]  
雉妓王阿金王阿大戴老三戴阿寳等前晚均在南京路碍拖行人入院狎游被捕查見拘入捕房准各存洋五元保出昨晨請由公共公廨傳訊因該妓等均保出不到經中日官判將保洋充公 
[船戸調戲女工]  
　　船戸周阿桃昨在浦東陸家嘴鴻源紗廠門首調笑女工爲三區巡長苗鶴查見將周拘解至署經解警正略詰一過判將周發往該廠門首招告一日拘留三日以儆 
[縣公署批示二則]  
　　朱應衡呈爲病久未愈不克應檢體格由據呈閱悉該敎員因病不克應檢體格仰候彚報敎育廳核示 
　　劉登科呈爲遺失田單請求立案由據稱二十五保十三圖糜字圩四百零一號錢聖榮戸則田一畝二分方單遺失既經登報聲明候令册書查復核辦此批報紙及糧串一紙存 
來函 
[上海郵務局來函]  
　　啓者兹本局有新出版上海郵區輿圖一種在北京路本局曁本埠各支局備售每張價洋三角該圖着色鮮明所有城鎭鄕村相距遠近以及小輪鐵路民船或郵差經過之路途均經標明所存無多欲購者請移玉本局或支局可也此啓上海郵務管理局 
[留日學生救國團來函]  
　　敬啓者頃接外間來函紛紛詢問敝團有無假共舞臺演戲籌欵情事查敝團經費雖甚支絀幸蒙各界仗義自由樂捐目下尚堪自給并無演戲募捐之事誠恐外間傳聞誤會特此聲明懇請貴報賜登來函爲荷中華民國留日學生救國團謹啓 
[陳企濤來函]  
　　昨閱貴報新聞欄内解盜中途被刦一節述及舍弟陳阿新閱之不勝詫異查舍弟雖略事好閒但尚不至此查上年十二月初四日瓦屑墩陸姓家聚賭抽頭舍弟涉足其間並無搶刦被搶等情至謂盜黨三十餘人中途刦回聽從無憑任意毁壞吾邑法警與地保捕風捉影平地起波朦弊長官自其擅長以遂其舞弊營私敝處不乏公正士紳來日不難水落石出自有公判之日素稔貴報有聞必錄主持公道爲此不揣冒昧敢求登入來函以昭核實而副貴報實事求是之本意實紉公誼陳企濤敬啓 
雜評二 
[恢復共和紀念（訥）]  
　　張勳復辟之役在北方視爲段氏恢復共和之功在南方則視爲僞共和何也以恢復共和必恢復舊國會而今則舊國會並未恢復也恢復共和必剷除反對共和之人而今則復辟犯之在位者依然在位也逃者又從而特赦之也故以共和言今日徒有共和之號以恢復言亦徒恢復共名此猶就事實言之也至於人心因南北戰事不停由於借名共和以爭權利不能實行共和以福民而乃假共和以禍民於是信仰共和之心因益薄弱無論對於何種紀念已有年不如年之感則今兹之所謂恢復共和起念對之又將何如耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[爲華氏訓敗子文] [  召侯]  
　　嗚呼祖宗遺産皆由辛苦而來汗血金錢豈是等閑而得良田萬頃幾費經營廣厦千間原非容易假令于公有子應興駟馬之門奈何景升多兒盡是犬豚之輩惟爾敗子辱没華宗無故敗家是眞敗類比朱均之不肖跨灶未能嘆黄種之凌夷倒楣已極千金買笑不惜腰纒孤注自豪無非血本用人失當家奴偷主子之錢借欵翻新中保賺回佣而去書到孟嘗之劵則利息十分囊無季子之金而豪華倍昔東鄰咄咄磬嚮錢儘許　移内部空空囊中物行將乾淨蕭何造宅而今已屬他人卜式分田不意竟爲賣品質劉僑之史漸迫飢寒典司馬之裘不關風雅甚至先人邱墓也爲拍賣之資合族宗祠亦有催租之吏販土之生涯不惡犯到刑章賣魚之貿易能成漁同竭澤豈但三官錢盡青蚨已不翼而飛百寳箱空白璧已不脛而走已哉嗚呼過銅山而太息鄧穴何存訪珠國以流連陳家漸替昔日王孫之裔翻來窮漢之名當年陶侃之奴嫁作商人之婦前途危險後顧渺茫豈不愼哉大可悲矣然使生財有道守量入爲出之經節用有方無鬭靡誇多之習則一成一旅少康可致中興嘗膽臥薪勾踐或能復霸振田廬而復先人之業儘在意中新門庭而增宗族之光原非難事而乃恣情揮霍用錢仍似泥沙任意騰挪借貸遍於鄰里甚且鬩牆啓釁家貧而好打官司同室操戈性急而惟知出氣競紛持於鷸蚌利讓漁人爭細末於雞蟲人呼豎子頻年涉訟任他骨肉情疎無意言和拚令脂膏吸盡以致債台高築仰屋徒嗟瓶之罄空恥維罍劵之積偏能成軸嘆飄摇於風雨無以爲家望就下之江河有如此水家私百萬可憐典當俱空食客三千其奈奢華如舊一若立錐有地不若無錐與其舊釜生塵不如破釜任室人之交謫漫不經心聽父老之勸言從無悔意翻笑杜陵屋破許我抑鬱之辭雖然阮籍途窮不作猖狂之哭問叔寳心肝何在如此無愁倘韓休家法猶存定當痛責嗚呼弟兄厭薄恨爾糊塗子母相權任人盤剝文明華胃將爲外族之奴何物狂徒還啓蕭牆之禍所願力除舊態痛改前非趁　滄海横流及早覔回頭之岸勿令家山破碎他年無托足場（四） 
家庭常職 
[目中起星] [  花朝生] 　　 
　　以橘葉包韮根塞鼻孔自愈左目塞左右目塞右（却酬） 
[代封蠟] [  陳超崙] 　　 
　　機密信恒用火漆封口極易碎裂不如用紫草茸（本國藥店中有售）用火燙之將墜下之茸即刻黏貼實較火漆爲堅固 
[洗火油] [  蔡和邠] 　　 
　　洗火油箱或火油瓶等物可用石灰水洗之即去若燒熱之則去之更易 
[揭鞋油蓋] [  蔡和邠] 　　 
　　偏鐵皮盒之鞋油或其他同類之盒欲揭其蓋若不得法頗不易揭惟用小錘錘其下層一週揭之甚易 
牧業須知 
[實騐養羊法（二）] [  村士]  
　　（一）繁殖及育成欲得良好之仔畜不得不擇良好之種畜凡選種畜當隨繁殖之目的擇其相當特徵之種類而用之方爲合格如以毛用爲目的者宜於牧場之中建設士台一方令選種之人高立台上（盛畜綿羊之處有以識别羊毛爲業者代人選種選出後而取其相當之值　　所有之羊驅至台前先運二頭至台互相比較留其　　　　　　　　　　　　　　　運一　與台上之羊相較　　　　　　　　　　　　　　　　　　　尚之種羊矣　　　　　　　　　　　　　　　　　　　　作長　　　　　　　　　　　　　　　　　　　　　　　質温柔者爲適宜牡羊之早熟種生後一年生殖器依然發育至一年半卽可以供繁殖之用通常以六歲爲限牝羊至一歲半亦能産兒以七歲爲止過此則精力已衰不可使用其生活年齡隨管理飼育之良否而分長短不完全之管理飼育通常八歲至十歲即死（未完） 
詩囊 
[鐵硯道人送石榴花一株賦謝并簡木堂二首] [  南湖]  
　　一株移向嫩晴天纔過端陽意惘然憶著故園圖畫裏榴花紅到髩雲邊 
　　花枝照眼爲誰開惆悵天涯夢未回今日市拌一醉滿身風雨送詩來 
　　簡楊了公并示各省縣參衆兩院初選當選諸公四首（南湖） 
　　愛花未滅　時狂紗帽籠頭總不祥題到大名知是識有何不了再思量 
　　兩戒河山是禍胎搏人魑魅一齊來西風縱有收帆日滄海揚塵能幾回 
　　一鳴已足見風標洩漏春光怨柳條寗作湘纍遲一悟國魂零落不堪招 
　　炎風瘴兩幾曾停江漢湯湯帶血腥世外閑雲如我懶且收殘涙看辰星 
集益錄 
[又答第一○六問] [  彭寳華]  
　　螳螂子實名妬乳予家嘗有騐方用芙蓉花或葉或皮或根均可搥極融爛用生雞蛋兩個去殻和匀將芙蓉花拌入蛋中放碗内隔水蒸熟候冷敷心口並肚臍用布紥緊將及一週時去布小兒身上必有紅疹發出口内螳螂子自愈屢試屢驗如無鮮芙蓉花即乾者研末亦有效驗乾芙蓉花可向藥店中買最妙預先採取風乾以備不時之需此方並治口内生瘡或生馬牙或重舌或木舌蛇舌吐舌及噤口不食乳等症匀效又預防法家庭常識四集第六五頁曾載一方購眞當門塵半元原砂六十文共研極細末於小兒下地五小時内將藥用水調和塗小兒囱門（即頭頂跳動處）旋塗旋乾以用完爲度 
長篇小說 
[冰山奇俠傳] [  常覺小蝶合譯天虛我生潤文]  
（原名ＨＡＮ　ＯＨ　ＩＯＥＬＡＮＤ） 
法國囂俄著第十五章遇罕（二） 
　　雅谷不耐曰懦夫果得罕恩正汝之幸又何必懼汝且從我登此古堡史芘格見雅谷怒時輒撫其刀柄亦復甚懼乃捨此石碑繞出山背則有古堡巋然獨　月光自雲端出照見頽垣敗壁堂奥窈然深如巖洞宿鳥與蝙蝠之屬一聞人聲皆起而飛雅谷曰史芘格汝行當倦曷入此小坐以少憩乎史芘格曰佳且吾腹亦饑宜得食乃聚堡前敗葉劃火焚之即於包裏中出其乾餱焙之雅谷曰汝謂此堡之上足以望見蒙貢塔頂乎史芘格曰然其上尤有鳥巢産卵至美果能得其一枚者亦足以供吾人晚餐雅谷曰然則吾即往取之史芘格亟曰噫此必不可汝不見此堡已岌岌可危果倒者則不但汝成　粉而吾亦成炊餅矣雅谷不聽竟離史芘格而去蓋其心中正欲一望蒙貢之塔以少慰其渴思故史芘格更呼時雅谷己上三層之梯梯皆石砌甚平坦唯野草蔓生頗碍其足史芘格既呼之不應則惟懊喪向火而坐心中猶岌岌自危惟恐罕恩之或至而目光則注視所烘麵包漸漸由黄而焦乃取而啖之並解其背上之包出瓶水自飲且撫其包裹曰嗟乎此少年乃類賊腰屢目我包裹實則我亦不知此鐵盒中所藏者果何物也今既無人在側胡不啓而視之乃探囊出盒映火視之則其上鐫有白象勳章乃驚喜曰噫此非舒墨客家中物乎則其所值必鉅吾人可立富矣語未畢陡聞有暴厲之聲曰汝智昏耳史芘格大駭亟藏盒仰視初猶自疑目眩更拭目視之則於火光中對面而立者赫然一株儒也其人現爲獰笑曰吾忠愛之僕汝尚識我乎汝引憨少年以捕我是直送其死耳史芘格聞語知爲罕恩則談暈幾仆惟有匍匐於地以口親罕恩之足噤不能語罕恩蹴之曰起汝何用向我作此態汝得盒而潛逃自以爲能全其命不知當汝出冬星厝　之時我即踪汝之後彼荒塔中之隱士前村之觀榜人實皆我也（未完） 
 
 
 

Page 15

 
 
   
 
 

Page 16

 
 
   
 
