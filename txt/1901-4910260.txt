# 1901 - 238 - 4910260

 

Page 1

 
 
[閱報須知] [  本館告白]  
　　本館紹城行銷報紙向由杭州分館汪傳臣在紹城小江橋設立分館派友張姓經理近聞有該處送報人在各閲戶處冐充　東私行收用報欵殊屬可惡今於本月終爲始各閱戶報資仍歸張友親自收取望閱報諸君接月交付張手嗣後再有假冐私收報欵等　　諸君函知分館本館定卽禀請領事照會地方官從嚴究辦决不容情勿謂言之不預也 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論諭止衙參事]  
　　今之談時務者莫不知中國之弊在乎蒙蔽蒙蔽者上下之情不能相通也譬之一身必氣血流行天君始能泰然四肢始能運動若一阻滯小則貽瘡痬之患大則成臃腫之虞甚至痲木不仁雖有口而不能言雖有耳而不能聽雖有目而不能視雖有四肢而不能動徒具人形奚殊木隅治國亦猶是耳主上深居端拱卽甚聖明安能使四海蒼生之事盡置之耳目之前非俟臺閣之敷陳疆吏之入告聖衷亦無從臆斷惟臺閣雖爲近臣而於外事亦多隔膜苟非詳詢之疆吏即有敷陳亦難曉暢故疆吏者總一省之事權爲内外之樞紐疆吏而賢則下情皆能上逹上政得以施行而一省之事自能措置裕如而無所閡隔否則知之而不能言言之而不能盡則恩澤之敷困苦之狀皆爲所阻上下閉塞非猶人身之痲木不仁哉是則疆吏之責顧不重歟然疆吏總握一省之權似宜周知一省之事不知非寄耳目於僚屬則一省之事亦難周知故疆吏之接見僚屬宜勤而於接見之時講求尤宜詳切非但可以周知外事亦可以考察屬吏之賢否在外府實缺人員程途旣遠且各有地方之責非有要公亦斷不能時時謁見惟候補試用人員之在省者定以衙叅之例或逢五十或逢三八定期叅謁久久相接屬吏之賢否自可周知將來自不致以聞茸之流使膺民社矣且僚屬經上憲勤於延接多方指授卽聞茸之流亦當深自磨濯化莠爲良可知衙叅之制盡善盡美爲吏治中必不可少之事也無如世風日下仕途日雜每省候補試用人員多至千數百輩雖有衙叅之例類皆有名無實疆吏卽欲咨諏博訪而見者旣多何暇及此且自同通以下尙須至司道衙門終日脚靴手版奔走趨承甚至轆轆飢腸尙難休息彼此勞神不能獲逸於是屬僚竟以衙叅爲具文并以衙叅爲苦事矣夫衙叅之制本美舉也而弊竟至此非大吏之不能變通辦理實事求是之咎耶事苟能因時而制宜則自不難除弊而生利於守經之中寓逹權之意則吏治方能整頓耳昨報紀武昌訪事人云湖廣總督張香濤制軍以時局多艱吏治首宜整頓旣已設立教吏館凡現任候補各官自應常川到館以便討論政猷爰會商撫憲端午橋中丞擬將衙叅舊章槪行删免嗣後每逢五十三八等期各官皆於教吏館中接見中丞韙之已諭令藩局瞿賡甫方伯轉飭所屬一體遵行香帥此舉於整頓吏治體卹屬員可謂無微不至屬員旣省此車馬之勞虚文之習而又得到館講求不致荒怠且旣云在教吏館接見則督撫二憲逢期到館必矣督撫到則司道亦不能不到非但紆尊降貴與屬員可以詳細晤談而館中以督撫司道爲常到之地館長之課自不敢廢弛而各員亦因此更能鼓舞非一舉而兩得者乎西人有事每於總會之區羣相討論是以事理可以周知上下可以不隔香帥此舉頗與暗合而於吏冶尤爲得其要領竊願各省悉仿而行之俾聽鼓者槪屏虚文濳心實學并可盡袪蒙蔽之弊鄙人固深望之恐亦不獨鄙人所深望者也 
[本館接奉電音]  
　　昨日午後河南榮陽縣行在飛電傳來上諭四道敬謹登○九月二十七日 
行在内閣奉上諭王文韶著署理全權大巨欽此同日奉上諭直隸總督兼充北洋大臣著袁世凱署理未到任以前著周馥暫行護理欽此同日奉上諭山東巡撫著張人駿調補欽此同日奉上諭朕欽奉懿旨大學士一等肅毅伯直𨽻總督李鴻章器識湛深才猷宏遠由翰林倡率淮軍戡平髮捻諸匪厥功甚偉朝廷特沛殊恩晉封伯爵翊贊綸扉復命總督直隸兼充北洋大臣匡濟艱難輯和中外老成謀國具有深衷去年京師之變特派該大學士爲全權大臣與各國使臣妥立和約悉合機宜方冀大局全安榮膺懋賞遽聞溘逝震悼良深李鴻章著先行加恩照大學士例賜卹賞給陀羅經被派恭親王漙偉帶領侍衛十員前往奠醊予　文忠追贈太傳晉封一等侯爵入祀賢良祠以示篤念藎臣至意其餘飾終之典再行降旨欽此 
[蹕駐榮陽]  
　　昨日有友人由河南榮陽縣傳來專電云九月二十七日皇太后皇上由氾水縣啓鑾未刻行抵開封府屬榮陽縣即駐蹕行宫按榮陽縣春秋時爲鄭京邑地秦漢以來建置各殊本朝初屬開封府雍正二年改屬鄭州十二年仍屬開封自氾水至此計程四十里 
[恭備迎鑾]  
　　京師訪事友人云景侍郎澧自奉承修蹕路之命卽於九月初旬赴永定門外馬家堡查勘火車經行之處并在馬家堡相度地勢恭備暖棚帳房俟兩宫鑾輅到時迎駕入内小憩然後更轎入城其蹕路經過之永定門城樓已加修葺天橋左右石欄亦修補整齊正陽門内外兩城樓已燬於兵燹原擬紥綵嗣因工料浩繁改用蘆席塗畫彩色綴以綵綢以壯觀瞻而崇體制 
[改建堂子]  
　　京師訪事友人云東長安街堂子爲皇上歲暮致祭之所現以彼處已劃入各國使館擴充 
 
 

Page 2

 
 
界内是以留京辦事王大臣等就東安門内南河沿一帶相度地址奏請鳩工改建現已清丈地基擇期工作矣 
[俄人索欵]  
　　有友自瀋陽寓書本館云去年北方之亂俄兵自黑龍江吉林等處直趨奉天奉天將軍增留守患之遣員前往迎犒並與俄人立約如抵瀋後能不縱兵直入宫殿不毁教民屋宇不妄殺人不肆擄掠願納銀二百萬兩俄人允之迨後八月初六日留守出省城中擾亂初九日俄兵方到遵約而行官民賴以安堵今者和議已定俄人以此欵未付向留守索償留守苦無以應因此愁急萬分傳聞如是然本館則尙未接訪事友人來函也 
[籌欵維艱]  
　　姑蘇訪事人云江蘇巡撫聶仲芳中丞前接兩江總督劉峴莊制軍來文悉議和告成政府派令兩江每年籌銀二百五十萬兩藉償各國兵費中丞應於蘇松常鎭太五屬每年籌銀一百二十萬兩其一百三十萬兩則由制軍就淮揚江徐海通六屬籌措中丞爰與藩臬兩司輾轉籌商令各州縣於漕糧運費内每石抽提錢五百文併於地丁項下每兩加徵二百文以及裁兵减餉等節省一切度支核計現已湊集銀八十萬兩尙少四十萬兩晝夜思維毫無善策現聞擬於茶酒烟糖四項照前加捐三成以資挹注日内將札飭各處一律舉辦矣 
[派運引鹽]  
　　揚州訪事友人云淮南各塲商人就灶收買之鹽向例查照積老次老新收及所儲引數按春秋兩季分别派運以照公允兹屆秋季淮南總局已將通泰兩屬二十塲各商垣應運引鹽均匀派定計共尖鹽九萬數千餘引和鹽四萬四千餘引碱鹽二萬二千餘引陸續重運至十二　聽候運商購買連日各塲商已紛紛赴局請領五成鹽價矣 
[兵艦受損]  
　　宜昌訪事人云英國金沙小兵輪船於九月初七日由宜昌開赴重慶初八日行經某險難用鐵練倒盤而上奈水勢過溜力不能施以致鐵練中斷輪軸亦受損傷正在危急之時船内水鍋又忽炸裂迷漫烟霧直觸層霄司機者急設法駛至岸傍得免於難現聞須至滬另購水鍋兩口運往更換方可再行上駛也 
[美艦過潤]  
　　鎮江訪事友人云本月二十二日有美國兵艦一艘駛至京口下碇江心旣而管帶官某君舍舟登岸謁見駐鎮各國領事官暢談良久而别各國領事官亦命駕前往答拜 
[謡言宜究]  
　　京師訪事友人云前者官塲中訛傳各部院衙門接奉諭旨命裁九卿歸併六部並减併戶兵禮工四部司官裁撤五城司坊及外省佐貳雜職云云事爲慶邸查知大爲驚詫旋派員至餐務部内閣兩處詳加查察實無其事不覺赫然大怒諭令嚴拿造言生事之人務獲究辦 
[關吏籲恩]  
　　九江訪事友人云九江姑塘兩關自議定併歸西人辦理後卽定於西歴十一月一號華歴本月二十一日爲始所有關稅均由西人征收於是關上書差以生計中絶糾集一百十人執香詣道轅跪求道憲明華亭觀察憫之與領事官樂民樂君稅務司許妥瑪君一再熟商仍令照常供職惟儘收儘解以符條約然恐傳聞之言未必確實也 
[太守災]  
　　杭州訪事友人云本年六月間隂雨連綿各屬田禾大半因之告歉鄉民秋成失望咸詣省垣呈報府尊宗子材太守以目下冬漕將次開征特於本月中旬某日先往仁和錢唐餘杭三履勘至二十日復帶同書差往勘富陽海寗各鄉以便詳請上憲分别蠲緩 
[文宗小極]  
　　杭州訪事友人云浙江提督學政李文坡大宗師初擬本月十九日由省起節按試台州温州處州金華四府各屬生童嗣以政體違和未遑就道大約須俟爻占勿藥然後出棚也 
[贛辦膏捐]  
　　九江訪事友人云督辦江西通省烟膏捐局丁少蘭觀察自蒞局視事後卽釐訂章程七條分飭各處售膏之鋪一律遵守一膏捐開加之後所有從前蠶桑燈捐卽行停止一無論土　各店及大小烟館均須領有膏捐總局執照方能開設一總局定章每土膏一兩捐錢四十文凡土膏各鋪以及烟館均一槪照辦一土膏各店大小不一應責成殷實數家充當首事每月報繳若干然後令其按生理之大小攤派捐數之多寡一城廂内外開燈烟館縱横錯雜最難稽察每店每日捐錢若干仍以燈數爲斷查每燈一盞牽長計算每日總能售膏五錢按照定章每燈一盞每日捐錢二十文燈數若干照此推算一此項損均收十足大錢一限於本月二十日起二十二日止凡城廂内外土膏各店以及烟館如將每日所售土膏并開燈數目分别赴局報明認定捐數以馮發給執照如逾期不報敢有無照私開者隨時查明立予封閉 
[民敎須知]  
　　南昌訪事人云年來中外之釁多起於民教不和近更不但民教不能相安卽教與敎亦時生齟齬此次江西南昌新淦兩處天主耶穌教民互相構釁幾釀禍端幸中西官酌理衡情得以平安無事兹備鉧洋務局告示於左俾知彼此各無偏袒　忽恃有護身符在謂可惟所欲爲也其文曰江西洋務局爲出示曉諭事案照前奉撫部院李行准督部堂劉咨准駐滬法署總領事巨照會江西省天主教民與耶穌教民時有齟齬不和之事駐京大臣諭飭本署正任副領事蓋雅前赴南昌秉大公訪察情形請官究辦衆犯無論天主耶穌敎民以及地方匪民均交由地方官按照中國律例懲辦無非欲使地方民敎平安除知照美總領事允爲相勸辦理外相應照請查照施行等因又奉撫憲札准督部堂咨准駐滬美領事古照會接准來文以江西省天主音兩教糾閙一案准江西撫院咨據新淦縣禀報情形照請核辦等因到本總領事均已譯悉查列教士向無庇護教民之事致使中國地方官不能應行究辦之人遇有詞訟卽未開除教民亦可照例訊辦凡入美國公會之華民仍應遵照中國律法不能歧視况美政府與來華官員從不干涉華人詞訟卽原被告均係教民亦不與聞其事惟有因教民爲信道被逼始行詰責本總領事轉詢列教土據稱該公會如有人進教伊必先向地方官查問有無事故訪實後方定准否等語列教士似此謹愼小心殊堪嘉尙貴大臣與所屬地方官本有管理百姓之權卽入美國公會之人亦係中國子民視同仁權操目上無有兩歧祇須留心和約條欵不使爲傳道勸善者横遭凌逼足矣至來文所指楊祖瑞儘可按照中國律例究辦與儒教中人一體辦理總之美國人來華傳道毫不侵越中國官長之權亦非於各國之中强立一國確係實心勸善凡屬耶穌門徒無論何處均應遵國家所立之官按照律法行事相應照請查照施行等因到本大臣准此查傳教本係行道勸善若干預詞訟偏袒教民濫收門徒侵礙主權不獨違約章攘教規亦殊失公平之道非所以輯洽民教之意今准照會前因具徵教中教化之善處事之公本大臣深爲欣佩除照復外相應咨會查照希卽轉札地方官秉公妥辦望切施行等因到院先後行局奉此除移行遵辦外誠恐未能周知合行出示曉諭爲此示仰闔省民教人等一體遵照須知天主耶穌兩教均係勸人爲善原無歧異各教士遠來傳道皆恪守教規條約並不干預詞訟致撓地方官之權自應相待以禮極力保護上年北方有事徒乘機煽惑以致拆毁教堂虐待教民藉口尋仇此唱彼和實由各屬平日辦理民教案件旣不考究條約又不迅速辦結遇事遷延釀成巨案殊堪痛恨已將辦理不善之地方官及縱容滋事之紳民分别懲辦本年欽奉諭旨嚴飭各地方官實力保護業經刊刻謄黄頒示各屬允宜敬謹遵行此次南昌縣之荏港鎭及新淦縣兩處天主耶穌兩教民人互相搆釁經撫憲派委大員督營彈壓並將切情形照會各國領事官本局接列教士來函有聽從拿犯訊究决不袒護等語美領事所覆照會詞意尤爲公允法總領事屢次照會亦極和平所有滋事首要各犯經主教嚴飭敎士交出送案可見各教皆平情準理並非倚勢凌人卽教民或有不守教規者一經教士查知定必送官懲辦嗣後民教互爲保衛自可歴久相安卽此教與被教之民亦可永釋猜嫌不致藉端生 
 
 

Page 3

 
 
釁各州縣遇有爭訟之案無論民教總宜開誠布公持平斷結毋任久延滋累倘有不法棍徒造謡生呈或聚衆逞兇一律查拿究辦愼勿狃於舊習自取愆尤懍之切切特示 
[潯郡天時]  
　　九江訪事人云此間節交霜降即北風凛冽嚴寒逼人上月二十夜理雪珠錯落鴛鴦瓦上浙歴有聲聞之農家者流謂天時早寒補種之小麥未免因之受損也 
[潯郡官塲紀事]  
　　九江訪事友人云西人售買廬山女兒城地址糾葛一案遷延至今迄未了結日前江西撫憲李勉林中丞札委候補道丁少蘭觀察率同許稚麟鍾錫廷兩明府來潯辦理此事觀察卽於本月十九日率同德化縣吕属符明府前往踏勘○此次江北岸圩堤潰决藩憲張筱船方伯札委黄季菴明府前往踏看以備興修已於十六日事畢言旋矣○本月十九日長江水師湖口鎭總兵李鎭軍金標巡閱汛地順道至潯拜會鎭道府縣各憲○十九日四點鐘時狂風大作岸上飛砂走石聲如虎嘯龍吟以致吹折道署前桅杆一株飛廉氏眞可畏哉○十六日鎭轅總巡查胡千戎家祥與駐西門卡房之劉外委鳳翔在左近查獲拐匪蕭姓一名送縣懲治 
[浙省官塲紀事]  
　　杭州訪事友人云署錢塘縣黄菊友大令大華前奉藩憲誠果泉方伯札委調署鄞縣篆務遺缺委分水縣金雲樓大令廷棟接署日前金大令交卸來省因病請假方伯爰改飭調補是缺之正任富陽縣汪大令文炳先行赴任所遺富陽篆務委現署湯溪縣黎大令致章調署遞遺湯溪縣缺飭部選是缺之袁和九大令家鼐赴任○桐廬縣缺委正任宣平縣劉大令肇甲調署○委署乍浦理事同知黄佑蒼司馬曾益涓吉本月二十二日辰刻接印先一日正任錫司馬派令家丁將印信檔册送交黄司馬收受屇時供奉中堂黄司馬朝服而出望闕謝恩然後行拜印禮受各書差叩賀禮畢卽赴上憲衙門及旗營將軍都統各署禀知任事○已革於濳縣譚大令汝玉去年署理歸安縣篆時因交代尙未算清經前撫憲劉景韓中丞奏叅革職查抄備抵奈譚避匿無蹤迄未了結今夏在湖南原籍自投撫轅禀稱前赴天津措資適遭拳匪之變流離轉徙不得還鄉以致遷延至此湘撫俞廙帥當即委員押解來杭交杭州府宗太守看管旋奉太守批飭令其自行會同後任蕭藴齋明府核算并將該革令所存衣物交錢塘縣黄菊友人令及委署奉化縣沈子穀大令公同估值以便抵欵○二十四日藩轅牌示海鹽縣縣丞缺委試用府經歴朱瀛署理樂清縣縣丞缺委試用主簿朱琳署理瑞安縣大𨮖巡檢缺委試用從九孫明棟署理○署錢塘縣典史趙少尉金鑑於本月二十二日接鈐受事 
[蘇省官塲紀事]  
　　姑蘇訪事人云前署蘇州府知府錢太守卿鉢之太夫人年逾古稀精神素稱强健近爲二豎子所祟百藥罔效延至本月二十三日辰刻仙逝太守遂筮期二十八日已時在盤門内新橋巷公館大殮○木瀆釐捐局總辦一差現經上憲遴委候補同知左司馬念慈接辦司馬奉札後卽於二十七日詣各憲轅謝委擇吉十月初一日到差視事○特用道曾觀察廣祚於本月二十七日由金陵來蘇謁見撫憲聶大中丞面禀要公 
[北固霜痕]  
　　鎭江訪事友人云駐鎮官鹽總局現奉浙江鹽運使黄幼農都轉發到告示當卽發貼通衢略謂現以賠欵甚鉅戶部條議凡官鹽每觔加價二文以顧大局並仰商販軍民人等務各一體恪遵不得阻撓生事倘敢故違定卽從嚴究辦等因蓋亦挽救時艱之道也邇來新湘全軍統領陳宇山軍門以時將冬令宵小叢生特派撥哨弁扼要分駐以衛閭閻並飭巡防局弁各帶勇丁在城廂内外日夜梭巡○句容鎭民人舉行關帝會自本月二十日起至二十四日止先後五日入夜理大放花燈在會諸人興高采烈一切旗鑼傘扇銜牌亭開音樂之類咸簇簇生新遠近鄉村聞風而至長河十里　艦迷津亦盛事也○鎭郡各鄉私宰耕牛此風素盛迭經府尊許東畬太守出示嚴禁無如若輩愍不畏法竟于近日故智復萌太守聞之乃於日前復頒禁令略謂如敢故違定卽提究圖保容隠一律治罪不稍寛貸愛惜特命即以保護農功誠切要之圖也 
[醇王行邸紀事]  
　　昨日本埠文武印委各員均至行邸請安又丁觀察葆元曾觀察紀壽赴行邸禀謁王均傳見○昨日醇邸命隨員麥君赴各領事署辭行蓋將於明日乘輪船北上也 
[記醇王閱視大純華盛二紡紗廠及綸章造紙局事]  
　　醇親王定於昨日午前至楊樹浦閱視大純華盛一紡紗廠及綸章造紙局等處先由各廠總辦張燈結彩陳設一新虹口捕房藍副捕頭楊樹浦捕房管副捕頭均令中西各探捕在王駕所經之處以及各廠門首預爲彈壓百老匯路新順記老順記生昌何錦豐等各洋貨店均於門前高揭國徽以表誠敬鐘鳴十點王駕由泥城外洋務局率同張燕謀學士乘坐西輪黄韁轎式馬車前導有英美租界工部局派出騎馬印捕六名各執長槍與五號騎馬西捕一名手執長刀以資護衛後隨蔡和甫星使袁海觀觀察嚴筱舫觀察等由英大馬路過外大橋經百老匯路先至楊樹浦大純廠前停車由督辦盛杏蓀丞堂總辦盛茘蓀觀察迎入至粗紗細紗軋花各廠詳閱一周旣而至華盛廠細加察閱即在該廠公事房小坐片刻而出仍坐馬車至梅家巷綸章造紙局研究造紙之法時已鐘鳴一下乃至提籃橋澄衷蒙學堂午餐鐘鳴四下王始乘原車而返是日王戴紅色寶石頂穿大青縀褂灰色開氣袍一路觀者塞巷塡街蓋無不以一見王之顔色爲幸也 
[局員謁縣]  
　　時屆冬令宵小繁興設局巡防不容稍緩日前蘇松太兵備道袁海觀觀察札委陳二尹光炳詣南局李二尹芳烈詣東局認眞巡緝兩二尹奉委後卽於昨日命駕至上海縣署晉謁縣主汪瑶庭大令定於十月初一日到差 
[移吊竊贓]  
　　前日法界某包探帶同竊賊至南巿十六鋪巡防北局禀請派勇至泉漳會館馬頭左近萃泰小貨行及太平馬頭同興泰羊毛店查吊竊贓適局員蕭子文二尹赴金陵公幹未回由局勇禀知中局委員黄衡堂二尹派勇前往協吊贓物帶回公堂禀請讞員杜枝園大令訊究 
[准予銷案]  
　　鄧沈氏投英美租界公廨控沈齊氏誘騙伊女帶往天津賣娼等情讞員張柄樞司馬准詞飭提　究旋由兩造親屬以去年逃齊氏至天津時適遭拳匪之亂貧無聊賴不得已而出此下策情尙可原勸令鄧沈氏將女領回另行擇配彼此允洽遂投廨禀求銷案司馬准之 
[英美租界公堂瑣案]  
　　自來水公司被沈成福行竊自來水管一枚報經包探劉光震拘獲解案請辦讞員張柄樞司馬商之偉繙譯官判責五百板遞解回籍○西人史利向被細崽某甲竊去荷蘭水瓶十枚報經包探倪順泉拘獲解案請究司馬判押至下禮拜三從寛開釋○甘餘興因所識雉妓李三寶别有所歡心懷忿恨突持硝强水澆潑綢被衣服報經包探倪順泉將甘拘獲解案請辦司馬判令押候追賠洋銀八元交保開釋○流氓王炳生將王鑄卿拔至鄉間索詐洋銀五元報經包探倪順泉查獲解案請辦司馬判責三百板枷號一月期滿交保開釋○積賊宋錫華行竊丁劍生家衣服銀飾等物報經包探張阿五拘獲解請訊究司馬判責四百板○積賊步和尙行竊張長庭家綢布衣服十六件粗布五疋報經包探顧阿六拘解請辦司馬判責四百板贓給還失主○福建路某烟館主周松山深夜開燈有違租界章程經包探金立生查知將周傳案請訊司馬判罰洋銀五元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　袁廷貴楊文輝吳心田前因代華盛新紗廠收買棉花侵用洋銀經廠中執事禀明督辦盛杏蓀丞堂札飭縣主汪瑶庭大令提案訊供諭令將袁交保吳楊收押迄今日久尙未理清前晚大令提案研詰袁供此項花欵實被他人轉欠小的往索無著尙求寛限並懇原告酌减若干當卽料理吳供小的擬將原籍家産變價抵償苦無主顧叩求恩斷楊供小的原籍尙有田單奈爲母親掯留請俟交出容當變價理償大令謂爾等逾限日久今復空言塞責殊屬可惡判袁責三百板收押待質所吳楊各責二百板分别還押限半月内一律繳銀違干再比○前在虹口地方拘獲賭徒八人解經大令訊供除已保釋數名外餘尙管押候核前晚飭提潘文福成文仁董仁鎭三人到案復訊潘等同供小的等偶經是處不知底細隨衆奔波致被悞拘叩求恩釋大令判潘董交保成省釋○朱祥泰　繼子福貴違忤等情汪大令提訊之下朱祥泰供小的係浙江台州人駕舟爲業前因髮妻病故娶寡婦陳氏爲繼室挈有前夫所生之子福貴由小的撫養成人爲之娶婦然後分居各曩小的與陳氏共生子女四人食指旣繁今且年老不能執業不得已命福貴按月酌貼養赡資若干不料伊非惟不允反肆辱駡叩求公斷福貴供小的本姓董幼年失怙嗣以母親改醮朱祥泰隨同前往由朱撫養歴有年所今者小的雖在滬軍營當勇奈月得餉銀無多祇堪自給不能顧及繼父且小的生父遺船一艘已被繼父賣去求鑒大令謂爾須念撫養授室之恩斷令每月貼錢一千文朱亦不惟再向索擾福貴遵諭具結而退 
[馬路工程局瑣案]  
　　日前唐秀春在南巿新馬路時運來票店購票與店夥某甲口角爭閙巡街捕上前喝阻反被逞兇因之拘解馬路工程局總辦翁子文太守倩襄讞委員余叅軍訊明口供判令枷號五日昨已期滿命卽疏枷交人保去○紙販方慶棠投馬路工程局控棧夥俞竹三吞没貨欵洋銀八十五元一角昨日翁太守飭差傳案倩襄讞委員余叅軍研訊俞供小的在方處執業本年八月初二日被方辭歇除去工資共取洋銀二十三元八角所有棧中銀錢出入均由鄭魁宗經理小的並未多取叅軍命押候覆訊 
[法租界捕房紀事]  
　　賭棍林植三又名任予卿前因誘姦孀婦某氏爲伊姑倪許氏扭控公廨經大令訊供判交范財源保出林卽挈同孀婦乘間濳逃大令著范尋交到案迄今尙未交到遂將范提案押追倪許氏又將知情之馮登瀛扭案大令判與范財源一併押候嚴追昨日大令又命提范馮到案嚴訊二人在堂嘵嘵置辨互相推諉大令命還押速將林植三及孀婦某氏交案如延定予嚴比○柴販蔡忠明前因虧欠貨洋被趙財有扭控到案迭奉大令訊供判還洋銀五十元准予交保出外措資繳案迄今玩延日久置之不理昨日原告投案求追大令著保人將蔡交案押追如延嚴比○小竊毛德桂張德林均奉大令訊供昨日命提到案著照原斷毛責三百板張責一百板一併斥釋○山東人劉福卿闖入鄰居朱茂生家調戯婦女控奉大令訊供昨日命提到案著笞責一百板斥釋○積竊陳桂根張長生沈鶴壽張世南等均奉大令訊供判各枷一個月昨已期滿命帶案開枷各責三百板一併斥釋○鄭源順馮通成因虧欠貨欵被控到案奉大令訊供押候覓保赶緊理楚昨有甲乙二人投案求保鄭馮出外理處大令准之○偷兒王錫錫於本年六月間至某姓家行竊邇爲包探緝獲解奉大令訊供判枷號一個月期滿責放 
[美租界捕房紀事]  
　　前晚江北人劉宗泰扭同鄉王竹軒至捕房内控稱被王索詐不遂擊毁碗盞等物請爲究辦捕頭以所控無憑令自投公堂具控○昨午甬人李阿虎乘坐脚踏車在蓬路飛馳適有工部局某號垃圾車迎面而來不及避讓致被李撞壞車輪等物爲二百號巡街華捕所見拘入捕房捕頭令押候轉解公堂禀請讞員張柄樞司馬訊辦○昨日午前梓人王生高裘阿虎在西華德路偶因細故與小車夫丁文琴口角兇毆將丁之頭額擊傷血流滿面爲三百零三號巡街捕所見一併拘入捕房捕頭察得王傷勢屬實今送同仁醫院醫治王裘二人押候解送公堂禀請懲辦○前者甬人陳孝記因患瘡毒曾至漢璧禮路第二十三號門牌郁少甫處求治言明醫愈後酬以洋蚨六元至昨午陳至郁處先付洋銀三元不知因何口角被陳將藥瓶擊毁甚多郁忿無可洩將陳扭至捕房聲訴捕頭詢悉情由令自投公堂具詞禀控 
[蘇省官報]  
　　九月十五日調署安東縣吳大照由寗來禀到指分江蘇試用同知沈桐浙江人禀知先行到省五品銜補用知縣張燦禀知在福建新海防捐局報捐過班知縣仍留江蘇原省補用縣丞朱錦威禀知在順直賑捐案内過班直隸州知州歸部選用指分江蘇遇缺先補用巡檢查承灝浙江人禀知繳咨到省五品頂戴指分江蘇分缺先補用巡檢余德清試用巡檢虞祖恩李昌壽均浙江人由浙來蘇先行禀到楓橋釐卡委員按經歴熊佐周禀謝半年期滿比較有盈奉飭留辦巡檢陳時夏禀謝奉委上叚水巡差巡檢朱世宣東路二叚俞璿樞三叚楊廷芬南路一叚理問金述華二叚主　姚宗頤三叚府照磨汪自立西路一叚典史梁朝斌二叚府經歴謝瑞麟三叚巡檢沈學書北路一叚縣丞陶承基二叚府經歴張樾蔭四叚巡檢江巨楨齊門外胡善元門外吳晉婁門外典史薛觀閶胥門外一段府照磨胡緝熙二段巡檢朱鍾球朱廷燎六段各位均禀謝奉委冬防巡查差未入賀天相巡檢孟繼祖劉新南路朱兆彭張嘉謨高其琛閶胥門外俞蔚郁遵　謝榮錦西路縣丞楊廷弼東路主簿雷星樵北路均禀謝奉委編查保甲差十六日同知倪啓佑禀謝奉委發審局帮審差直隸州周煦山禀辭赴上海六浦等縣抽查保甲差婁齊葑厘卡委員巡檢李約禮禀謝奉飭查獲大宗偷漏記功二次縣丞楊寳畵間胥門外五段從九虞從哲八叚府照磨汪紫瀾中路一叚梅祖培東路一叚均禀謝奉委冬防巡查差府經歴鄭先蔭齊門外縣丞胡義明東路府稅課大使胡綮光婁門外從九李彭年葑門外典史余郭成中路均禀謝奉委編查保甲差五品頂戴指分江蘇試用府經歴張恩漙安徽人指分江蘇試用巡檢趙勲浙江人均禀知奉撫憲騐看到省五品藍翎承襲雲騎尉指分江蘇試用從九品汪學淦浙江人由浙領照來省禀到五品頂戴指分江蘇分缺間補用典史丁煥章安徽人禀知由直隸督憲騐看給咨來省禀到遊擊吳世昌禀謝奉委胥門路武巡卽日到差十七日署崇明縣杳亮釆專丁來省禀知秦晉賑捐案内奬叙花翎調署安東縣吳大照禀辭知縣許涵怡禀謝奉委勘估昭文縣修署工程差卽辭褚成憲由滬專丁來省禀謝奉委糖捐局卽於十一日到差委署丹徒司巡檢金孝熙禀辭赴任指分江蘇試用巡檢金蔚熙浙江人禀知繳咨到省十八日督辦松滬釐捐總局候補道朱宜振由上海來同知劉啓墉禀知赴寗見制憲鹽提舉銜指分江蘇試用直隸州州判陸熊祥浙江人禀知奉撫憲騐看到省理問于貴之州同廖福鑫均禀謝奉委中路編查保甲差縣丞黄壽蕃禀謝奉委調辦閶胥門外七叚冬防巡查差巡檢周亮工辭赴滬見道憲未人胡心瑗禀知在秦晋賑捐案内指項典史指分江蘇試用縣丞黄際唐湯誥巡檢朱寶華從九品俞箴璽五品頂戴試用從九品仲毓桂俞應望府照磨倪翔本班先用典史歸祖望均浙江人府照磨夏寳楨五品頂戴試用巡檢章廷相從九品汪應奎均安徽人均禀知奉撫憲騐看到省試用從九品劉　福建人禀知先行到省 
[江西官報]  
　　署龍　縣張肇基禀赴任署高安縣鍾秉謙缷萬年縣事回禀謝委鄭汝葵仍回金陵曹廣安由長沙籍來省指分典史戴萬奎禀見騐看查式芬缷辦南康保甲回委署樂平典史黄勤補信豐楊溪司李繼臨均禀無力赴任該樂平典史以李鯉庭署理楊溪司以余家彬回任 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
