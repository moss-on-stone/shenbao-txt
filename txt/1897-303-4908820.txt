# 1934 - 303 - 4908820

 

Page 1

 
 
[蘇州當日派報并赶遞常州無錫] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廣購者如雲兹特格外加工赶早刷印星夜飛遞前往風雨無阻俾當日卽　派送以饜先覩爲快者之心至無錫常州亦較前早到一日想諸君子酒後茶餘當必爭先披閲也謹此布陳諸維鑒及 
[杭州申昌書局遷移] [  本館謹啓]  
　　杭垣申昌書局向設在保佑坊兹於十月初四日遷至鼓樓前十五奎巷口坐西朝東洋樓内專售各種書籍并發售申報都人士欲閲報紙及購買各書者請認明住址移玉購取可也 
[牧令書緝要出售] [  圖書集成局代啓]  
　　牧令書緝要一編專爲州縣而設其中所載皆我朝名臣循吏懿蹟嘉言采摭成書用垂模範誠爲策名筮仕者先路之導本局承琴鶴齋主人囑付鉛印爰用新鑄之字潔白之紙校讐精良裝訂八册每部定價碼價一元四角凡身膺民社而未知刑名錢榖撫字百里之地者不可不一爲流覽也申報館及申昌書室滬上各書坊均有發售賜購者請隨便選取可也此佈 
[論中國整頓蠶桑宜先設養蠶學堂]  
　　環地球蠶桑之利向推亞洲而亞洲蠶桑之利向推中國中國開風氣爲最先禮經所載按藉可稽周制仲春天官内宰詔后帥内外命婦治蠶於北郊以爲祭服天子諸侯必有公桑蠶室近川而爲之築宫棘牆而外閉之后妃齋戒享先蠶而躬桑以勤蠶事及大昕之朝君皮弁素帻卜夫人世婦之吉者使入於蠶室奉種浴於川桑於公桑風戾以俟之又命野虞毋伐桑柘鳴鳩拂羽戴勝降桑具曲植籧筐后妃齋戒親東向躬桑禁婦女毋觀省婦使勸蠶事蠶事旣登分繭稱絲効功以供郊廟之服無有敢惰所以爲天下蠶事勸也降及後世古禮雖廢而民間蠶桑之利日盛一日然當閉關自守之時亦不知爲盛衰自通商以來外邦競銷中國之絲中國始知蠶桑之利冠於五洲藉此以收外洋之利權以抵進口之貨物乃近年來中國之絲猶是也中國之蠶桑猶昔也而絲市日衰絲商日困推原其故皆外邦種桑養蠶以分其利且種桑養蠶之法較精於中國中國若仍墨守舊法將日復一日年復一年絲市之衰不知伊於胡底雖現在絲廠迭建購用外洋機器繅絲之法一如外洋誠以外洋皆用細絲中國手繅之絲不能匀細如一爲銷售起見自當合西人之意可望易於銷售而通盤籌算出絲之多寡則機繅之絲仍與手繅之絲等耳若欲出絲之多非廣植桑廣養蠶不可且桑亦有盛衰之年蠶亦有衰旺之候是亦不可以不講各省大憲咸知蠶桑爲務本之圖課民種桑孜孜不倦如昨報紀直隸蠶桑紡織總局自光緒十八年奉前督憲興辦後於今六年頗有成效現又奉督憲上夔帥札飭該局總辦會同藩臬兩司經理一切並札飭各州縣凡已經種桑者務加培養護惜禁止樵牧毁傷未經種桑者急宜設法開導務於霜降後至封凍前及開凍後至清明前來局請領桑苗苗長不過二尺萬株一車可載散給民間俾廣爲栽植並發出種桑養蠶簡明捷要法十本照刻廣印散給於民務使各村家喻户曉云云大憲爲裕國養民之計可謂無微不至矣惟所發之書未經目覩未知仍守中國舊有之法抑參西法竊謂近年西人講求蠶桑日精一日中國欲講求蠶桑非盡法西法不可前聞杭州府林太守禀請籌欵創設養蠶學堂可謂絶大見識禀稱東方　業日本進步最猛由其採取外洋養蠶成法查三十年前法國蠶子病瘟蠶種將絶因創設養蠶學堂用六百倍顯微鏡考騐種種瘟病並講求養蠶各法日人一一仿行遂奪中國蠶利蓋西人養蠶之法至備卽配種一節亦有神效西方格致家言凡物一雌一雄取其兩地相隔最遠者爲之配合其生必旺猶化學之愛力電氣之攝力同氣相合其生不旺在人亦然故格致考騐同姓爲婚生子多病癲癇由其血脈相通不宜配爲夫婦所謂男女同姓其生不蕃中國亦未嘗無此講究也法國騐中國蠶子重八兩者收絲只二十五斤自擇種後可收至七十斤最多者收至百斤日本尤收其效可知外國亦用中國蠶子惟能自擇種能自騐病耳現雖各省廣飭植桑養蠶將來絲數固可望其日旺然未知擇種騐病之法終難保蠶桑之利有盛而無衰禹貢兗州言桑土旣蠶此外若絲若經若纎縞皆散見於各州今吳越以外蠶事久廢安知千百年以來不知騐病擇種漸漸消磨耶蒙意宜設學堂專心講究經費雖大亦一勞永逸之法林太守旣有此禀志在必成然卽能成亦不過浙江一少一時安能廣傳俾家喻而户曉苟各省能設立學堂則所傳愈廣不數年後蠶桑之利猶不能駕東西洋而上之吾不信也 
[上諭恭錄]  
　　九月二十九日奉上諭倉塲衙門順天府奏請撥王恕園等處粥廠賑米一摺所有通州王恕園等處粥廠並煖廠棲流所加恩著賞給米一千五百石以惠窮黎餘依議該衙門知道欽此 
[主司過鎭]  
　　鎭江采訪友人云浙江典試使者徐吳二星使出闈後擇日起程由内河乘官舫北上本月初七日清晨行抵京口繫纜皇華亭碼頭郡城道府廳縣各官咸赴江干投剌入謁二星使接見之下互叙寒暄旋於午後躬往謝步至鐘鳴五下卽傳諭黄頭郎場帆渡江進瓜州口取導袁公浦遵陸赴都恭覆恩命 
[杭道接印]  
　　簡授浙江温處道調署杭嘉湖道陳養源觀察擇於初六日在行臺接受關防已紀本報嗣因撫憲改考步射故仍在道署舉行接篆之事是日辰刻觀察到署先行拜門禮隨入簽押房暫憇時前任李觀察已將關道兩關防移交前來海塘兵士及洋務局護勇均站立兩廂觀察朝服出堂望闕謝恩隨換補服拜受印信畢升坐公案各僚屬趨前叅謁觀察一一答禮書吏差役亦分班叩賀堂下兵勇施放洋槍一排然後退堂午後觀察命駕赴院稟知受事又往各處拜會始行回轅 
[五馬重來]  
　　鎭江采訪友人云正任鎭江府彦詠之太守秀乞假數月入京省親掃墓兹已事畢取道天津乘某輪船南下日前行抵滬上雇官舫赴姑蘇謁見奎大中丞中丞飭令仍回本任太守卽於初五日午後行抵京口繫纜皇華亭碼頭郡城文武印委各員咸詣碼頭迎迓有頃太守命駕入署次晨躬往道署及都統署謁見擇吉日内接篆視事 
[鹽梟未靖]  
　　有友自江震一帶來者語於本館駐蘇訪事友人曰彼處邇來復有鹽梟光蛋　集鄉間支逢搭廠開設賭塲喝雉呼盧夜以繼日或至市上强賒硬買魚肉鄉民種種不法情形較前更甚雖有營兵往來巡緝然重以孔方兄情面略不顧問是以若輩益覺肆無忌憚恣意横行有緝捕之責者何假作痴聾熟視若無睹耶 
[營勇爲盜]  
　　蘇城奇院禪寺被盜一節屢紀前報兹悉是案業經長洲縣汪大令破獲訊實先是大令於提訊 
 
 

Page 2

 
 
光蛋張雨岳時詰以是案是否爲汝所犯張初猶狡賴旋經大令刑訊數堂始將行刦情形和盤托出併稱起意者係太湖正前營某號砲船上之火夫王某大令得供立卽移文請該營管帶歐陽叅戎將王解案一鞫而服刻已將張王二犯擬定就地正法之罪想不日卽當明正典刑矣 
[捕署鶯遷]  
　　漢口糧捕府署向假於至公巷河岸前地勢卑下一經水漲漣漪上堦孫竹山司馬患之特作遷地爲良之舉遂於上月某日移至紹興會館附近民屋内矣 
[札示良方]  
　　揚州訪事友人來函云近年來各處之吞烟斃命者幾於書不勝書其間遇救得生者不乏人而返魂無術抱恨九原亦實繁有徒兩江總督劉峴帥心焉憫之特搜覓救吞生烟第一靈方通行各屬飭令廣爲傳播揚州府沈太尊已奉到札文略云現在烟毒流行甚廣民間或因細微事故或偶爾口角卽負氣吞烟自盡此等命案各屬地方時有禀報且一經到官兩造均不免於拖累本部堂每閲此等禀件心焉傷之兹覓有救吞鴉片回生第一方極爲簡便易行藥品又非貴重但依法救治無不見效合亟通行各屬地方官卽各刊印多張分給城鄉紳耆董保廣爲傳播或張貼曉示俾衆周知可以隨處隨時救治非惟保全人命可以積德且可息事寗人省却拖累切勿視爲具文有負厚望切切計黏方單一紙方用杮水半碗和水半碗灌下不社不瀉烟毒自化服後令兩人扶掖行走數遭切勿睡臥雖隔一二日牙關緊閉祗須心頭稍温將水灌下無不見效杮水卽杮漆傘店用者好善之士可以預儲施送云云太守接閲之下立卽轉飭所屬一體張示俾衆咸知見者曰峴帥此示可謂一片婆心其造福於三江民庶實非鮮淺矣 
[禁屠祈晴]  
　　杭州訪事人云人秋以來杭垣多雨田禾俱受損傷幸九月初旬放晴十天早禾收穫自十四日後又隂雨連綿西疇水淹晚稻均不能收鄉民報荒者踵錯於途仁錢兩縣主憂之遂於上月二十八日設壇祈晴示禁屠宰倘能誠心感格喚醒痴龍誠我民之福也不禁引領望之 
[罪人斯得]  
　　蕪湖采訪友人云今夏五月某日蕪湖南岸火帝廟後有匪黨縶縳一人沈諸江内時正薄暮烟銷滄波然江上帆檣與岸畔行客歴歴目覩事極昭彰關道袁爽秋觀察聞之密飭緝捕局李葆林副戎迅速查拿務獲究辦旋訪知死者姓趙名新盛是日在南岸大巷口周姓小烟館作餐霞之客忽來數强漢挾之向南疾行比及火帝廟後江瀕袖出椶繩渾身綑縛舁至岸畔向姓小艇上載之出江擲諸波心任其沈没兇黨遂散如鴉點不知所之副戎以未得主名遂將划船主向天堂及烟館主周萬啓逮案再三研究向供稱小人時正回家果腹此事全不知情周則供稱小人知正兇乃周應高與趙俱係哥匪兼以販私鹽餬口是日趙至小人處吸烟小人適因事出外由小人之妻挑烟以進正在短笛横吹之際周匪忽洶洶然入挾趙以去事後始悉已沈諸江中風聞周匪係鹽梟帮中頭目兹願率同線捕前去指拿副戎遂派令線勇與之偕行連去兩次見周匪羽黨衆多無從下手副戎遂將周向覊押獄中迨八月間下游和州烏江鎭有大隊鹽梟持械拒捕傷斃營勇二名並將哨弁某君凌虐幾死報經督鹽憲兩江總督劉峴帥飛飭金陵督捕營統帶某君懸賞購拿某君訪悉此案由梟黨石小哥子與周應高爲首帥同羣醜跳刀拍張遂檄令蕪湖緝捕局派人協緝副戎爰親率線勇多名挈周以行跋涉江湖沿途偵訪偵至泰興州江口某鎭茶肆出其不意將應高及石一鼓成擒當兠拿時二犯俱出手槍拒捕并號召醜類突出互攻幸峴帥派有小火輪船得以擁入艙中鼓浪衝風解至金陵請辦現聞石已由峴帥批飭於訊明後置諸極刑應高除烏江拒捕外尙有蕪湖縛人沈江要案必須解蕪質訊遂禀請峴帥派小火輪船押送九月二十五日行抵江口袁觀察聞信檄調保衞營勇數十名守提船旣下碇立卽解至縣署一面札委保甲會辦湯允蓀直剌饒芷薌剌名會同縣主嚴刑訊鞫聞應高已供認由哥老會入鹽梟帮現充上江一帶領帮頭目趙在十二圩及西梁山兩次放水剖案照會規應付大辟姑從輕辦沈諸江心俾得全屍而死訊以會規若何供稱會中規例其緊最要者如不敬父母者大辟欺兄滅嫂者大辟第三條爲引水放線因梟帮販賣私鹽最惡同類暗洩春光故耳其餘斫右手去左膀截鼻割耳削手脚指類皆層次分明不容紊亂刻已釘鐐收禁惟尙有沿江各處未獲竊盜臣匪尙欲藉以研究連日不時提至花廳悉心推鞫想俟各案一一傾吐卽如蠶絲旣盡定當峻法以懲俾雪死者之寃而爲若輩昭炯戒也 
[運錢宜禁]  
　　鎭江訪事人云洋價日跌錢價日昻小民潛受耗折愁歎之聲交作於道前經常鎭道憲示禁現錢出口乃日久玩生奸商仍蹈覆轍暗將青蚨運赴他埠以致市上制錢愈形短少維持圜法是所望於有牧民之責者 
[武林兩火]  
　　本月初四日下午六點鐘時杭垣弼教坊里仁坊巷口洽昶煉坊内忽然失愼因邇來天時潮濕是日又大雨傾盆赶煉綢貨不防熾炭過猛飛燄著於蔑篷之上霎時烈焰騰空莫可嚮邇各署洋龍及義集水龍紛紛雲集取水灌澆省中印委各員以及武營兵士保甲巡丁咸在四面彈壓該坊周圍俱有墻垣計焚去大小屋宇十餘間綢貨四十餘匹盡付灰燼幸坊中夥徒先已逃去不致罹災翌日晚間艮山門外某碓坊後面朱姓家因作晚爨復又不戒於火是處並無水龍祝融氏甚爲猖獗東衝西突勢不可當幸附近施家橋匣局巡丁各持水槍及撓鈎等物飛馳而來奮力撲救得以卽時救熄祗焚去平屋三間亦云幸矣 
[鳩兹火警]  
　　蕪湖采訪友人云九月二十九日清曉南岸浮橋口瀕河茅屋中忽然火起霎時間烏雲羃地紅燄燭天前街店鋪中人俱蒼皇携物而逃以避吳回之劫正在東奔西突幸得兩岸諸水會及練軍保衞等營勇士各舁洋龍而至矯首狂噴急雨斜飛火龍斯遁而河漘居民十數户已悉化劫灰矣 
[冐充宜辦]  
　　某甲冐充漢口鐵路總局委員在外招摇撞騙受其害者已不知凡幾事爲總辦朱惠之觀察所聞飭清軍府陳蘧卿司馬拿提到案枷號示衆以警效尤 
[蘇省命案]  
　　蘇城大王家巷有某老嫗年逾古稀精神矍鑠本月初五日下午偶因細故與鄰右某姓婦口角唇槍舌劍鋒利異常婦夫某甲聞聲出視嫗怒目圓睜大踏步奔婦意欲用武甲以其年老恐釀禍端卽帶笑上前用手攔住不料嫗正當極力赶上之際被甲一攔遽爾翻身仰跌甲急扶掖之而則已氣絶矣附近居人報知里甲以人命關大不敢隱匿投長洲縣署報案請騐汪瑶庭大令遂於初六日帶同刑仵書差臨場相騐當騐得並非因傷斃命實係跌中身死大令飭書吏塡明屍格令家屬自行棺殮並將兇手某甲帶回縣署押候訊核 
[白下市情]  
　　省垣前月米價每石售至英洋四元有奇次者亦須三元七八角柴薪每擔竟須青蚨三百餘文以致闤闠居民無不愁眉雙鎖物價之昻良堪駭異幸近日新榖同升東南各鄉販運不絶每新米一石約值英蚨三元陳米亦僅值三元四五角兼以秋潮已落洲柴之運於河内者絡繹而至是以近日柴價每擔僅售青蚨二百文似此物價漸平貧民或可稍減憂慮矣 
[蘭亭霽色]  
　　紹地自九月初以來雨多晴少間有一日半日之隂晴而地仍泞滑雖三江閘通未遭水害而田禾收割在卽農民無不竊竊然憂之九月二十八日忽然開霽天朗氣清可望暢晴數日也 
[營口官塲紀聞]  
　　調署營口廳同知花翎同知銜岫岩州咸剌史斌到營接篆前任耆司馬交缷後附輪至天津回京○海關道廷觀察刻届俸滿奉部文調取引見此次輪應奉天委署軍督憲遂擬委奉天候補道王朶園觀察署理上月二十五日自省起行二十九日抵營暫以福建公所爲行轅擇吉十月初二日接印廷道憲交缷後卽附輪入都○調補金州廳同知鹽運使銜道員用在任候補知府馬渭濱都轉宗武到 
 
 

Page 3

 
 
營禀見關道憲面商公務○海關委員同知銜直隷候補知縣馬玉初大令慶麟入京引見刻已回營禀到○海關委員直隷候補縣丞管洛生明府報捐過班歸知縣仍留直隷候補引見回營已於二十九晚抵埠 
[白下官塲紀事]  
　　金陵采訪友人云東臺縣湯大令曜簾差已竣業由藩憲飭赴本任遂於某日禀知起程○蕭縣典史李少尉椿壽病故遺缺上憲以新海防班儘先典史汪少尉廷政請補某日已牌示轅門矣○候補府徐太守炳倬卽補縣葉大令意深於某日相約赴蘇謁見撫憲當啓行時先詣督轅禀知禮也 
[蘇省官塲紀事]  
　　新選震澤縣知縣劉大令潤珩前經上憲委辦文闈内簾差事兹已告竣來省詣各憲轅禀到當經藩憲聶方伯於本月初六日懸牌飭大令前赴新任○崇明縣知縣黄大令傳祁經上憲飭令開缺另候補用所遺員缺藩憲聶方伯於初七日牌示以候補知縣田明府寳榮酌補○丹徒縣丹徒司巡檢丁少尹世盛病故遺缺經聶方伯於初七日懸牌以試用從九品孫少尹臯委署 
[曲示柔懷]  
　　軍機處存記花翎補用直隸州正堂辦理上海英美租界會審分府張爲出示曉諭事本年十月初三日奉道憲蔡札開照得中外官員交際往來應以友邦最優之禮相待不得任人越禮欺藐載在各國約章用意至爲深遠本道查近來各營兵勇往來租界往往滋事而洋局巡捕遇見中國官長亦復漫不爲禮殊非彼此和好之道若不講求恐日後因此細故易啓兩國猜嫌是以本道與各國領事商定以後兩國執事人等於中外官員均宜一律致敬以示尊崇之意日來本道因公經過租界巡捕頗尙循規蹈矩不復前此玩慢不恭並聞法總巡查出不遵之捕押罰以儆彼旣令出維行在我亦宜認眞辦理應卽諭飭差役人等嗣後如遇各國大臣領事統兵等官務須恪恭將意以示邦交敦篤切勿稍存輕侮之見舉動有乖致爲藉口有干未便除分移照辦外札飭遵照轉飭毋違等因下廨奉此除諭飭遵照外合行出示曉諭爲此示仰該差役人等知悉嗣後遇有各國大臣領事統兵等官務須恪恭將意切勿輕侮致干重究毋違切切特示 
[駕返瑶池]  
　　原任蘇松太道劉康侯觀察之繼夫人曹氏於初七夜丑時病終在署初八日三點鐘大殮靈柩現停衙内擇日扶柩回湖南故里 
[鼓鑄停爐]  
　　前任江海關道劉康侯觀察因滬上洋價日短制錢日乏居民貿易甚難接濟爰特設法就江南機器制造局中假一席隙地設爐數十具雇令工匠在内鼓鑄制錢並派委員專司監督毋得以磽薄沙壳魚目混珠日出青銅數百千陸續交付城廂内外各錢莊流通市肆以濟民艱現奉新任江海關道蔡和甫觀察飭於本月初一日暫行停爐鼓鑄 
[秋賽三志]  
　　昨爲滬上西商賽馬之第三日是日也雨絲風片釀就秋隂閨中人料理鳳頭鞋意欲約伴踏莎一恢眼界而比隣姊妹咸以香泥載道姗姗來遲至午後天忽放晴於是携手同行穿花拂柳繞塲十里内扇裁月魄車走雷聲粉膩珠柔幾令人目不暇賞西人之興高采烈者更一鼓作氣逞其罄控縱送之能計第一次十四馬共賽順全隆某洋人勝第二次七馬共賽滔搿勝第三次五馬共賽又滔掰勝第四次六馬共賽元芳行美登勝第五次九馬共賽工部局磅媵第六次八馬共賽法藍勝第七次十八馬共賽排立司勝第八次十七馬共賽禮代鉛門勝至三下鐘許驟兩忽至響若跳珠將中行潦交流不克爲超乘馮河之舉倘禮拜六雲開日麗當再賈其餘勇重整圍塲也 
[歡聯秦晉]  
　　法捕頭克賴美之女締姻於瑞記洋行之某西人涓吉西歴十一月十號完姻乘龍快壻喜溢門楣想届時賀者盈門必更有一番熱閙也 
[新婦受傷]  
　　孀婦嚴曹氏偕子聽怡及女石嚴氏至縣喊控爲婿兄石硯鄉毆傷求究等情黄大令前晚倩帮審蔣剌史提訊曹氏供稱女兒憑媒與配與石少卿爲室本月初三在小婦人家完姻初四日將女兒及妝奩送至乾宅甫至半途有婿兄硯卿紏合流氓將妝奩打毁女兒跌出轎外傷及手臂小婦人聞知向理亦遭毆傷石氏與子供略相同剌史謂兒女親家豈有毆打之理從中顯有别情氏稱實無别事剌史飭仵騐得石氏後背有傷曹氏右臂微傷忽有錢裕江投案禀稱硯卿是外甥因少卿服内成親故有此舉剌史判錢年老毋庸來案候質著爾子夢林投案候訊兩氏受傷自行醫治少卿在逃候提訊究 
[請懲劣婿]  
　　王利生私刻圖章經徐慶芬扭入英界捕房捕頭令某句探解送公堂讞員張賡三直剌於前晚升堂提訊徐投案訴稱原籍蘇州府屬某邑兹在治下教讀生有一女許字與王王父曾開設啓昌洋行頗有名望兹者王不務正業順意揮霍其父屢次管束妄知改悛并私刻啓昌圖記在外誆騙貨銀是以送請嚴辦王供稱前日小的向母親索取洋銀十圓母親不依反被送案雖曾刊刻圖記然並未在外誆銀今已知罪矣叩求大老爺格外施恩直剌謂爾父禀請本分府立案將爾驅逐出外不准入門王叩頭如搗蒜務乞矜全并稱此後小的誓當痛改前非如再犯前情甘心重辦直剌遂訓飭一番著押候再核 
[流氓索詐]  
　　前日午後有甲乙二人高其領鬆其辫窄襟短袖由南市而北至大碼頭地方見有設水果攤之某丙遂向之稱貸青蚨一二百翼内以素昧平生不之允許甲乙忽變色厲聲曰汝有眼無珠不識我輩聲名雷動是區區者而竟不爲乃公壽耶言已攫取生梨數枚揚長而去至楊家渡弄福興園浴堂内洗澡迨刮垢磨光之後忽稱失去搭連袋内儲墨西哥曁湖北龍文銀元各一枚向值堂人陸炳榮查問陸答以浴堂向有規例遇有公文銀錢須先交明櫃上君等旣未交明與堂無涉爭論之下甲潛邀汛捕夥混名小寗波者前來剖斷浴堂主知若輩係屬流氓畏其挾嫌尋釁不欲多事遂邀陳某作魯仲連出爲介紹以洋蚨一元四角給之甲乙始大踏步而去 
[掌珠忽失]  
　　有王某者家於本邑距西門外十餘里之徐家匯左近前日携六齡幼子來申觀西人賽馬之戲時則萬人空巷車騎雲屯偶一疏虞忽然失去遂遍求戚友四出偵求至昨晨尙蹤跡杳然不知一顆掌中珠能重還合浦否也 
[逃女待領]  
　　粤人某姓賃屋於虹口青雲里生有女孩一口年約八九齡性不敏慧不能得父母歡心屢遭鞭撻女不堪受苦遂於某夕背其父母逃至英界匿蹟於某戲園中戯園中人詢明住址乃於前晚將女送至虹口捕房禀明一切俟其家屬認領 
[具保領回]  
　　江北婦人宋郭氏爲其夫宋翰如帶至滬上托蟻媒引入小東門趙聾子花烟館内賣娼嗣忽投河覓死經駁船户某甲援起送入捕房解經鄭大令訊供飭具不再爲娼切結交本夫領回並令趙聾子出洋十元與宋川資之費昨有宋之同鄉人徐某持保單投保宋夫婦出外自行回籍捕頭准之 
[浮生若夢]  
　　前晚九點半鐘有年約三十餘歲之某甲躑躅於美租界狄思威路忽然倒地不起適三十六號西捕梭巡至此見其棱棱瘦骨知抱沈疴因卽設法載至捕房捕頭飭送至同仁醫院調治詎料病入膏盲藥石無效延至昨日上午斃於醫院院中執事飭人報知捕房捕頭命傳三圖地保王順和查明並無屍屬爰卽備棺收殮舁往義塚掩埋 
[西人願保]  
　　前有某甲扭控某乙至縣禀稱虧欠銀兩奉黄大令飭押候訊追等情在案前日有某西人二名至縣願保出清理適黄大令公出該西商與蔣壽林剌史會商良久剌史謂曰此案本委不知底藴未便擅主須候黄大令回署後商酌如何辦理再行核示該西商唯唯而出 
 
 

Page 4

 
 
[候提再核]  
　　黄邑尊前奉升科局許朗軒太守札知飭提監生張益祥將地暗戤洋商情事黄大令准卽飭差提張益祥及地甲吳阿桃到案前晚黄大令升座花廳訊問將許太守發下田户花名四十餘畝命張吳觀畢張供此田向爲監生之業於光緒二十一年賣與楊姓由楊轉賣興顧吉甫顧再賣與吳少卿本年轉立道契實係吳少卿私冐監生名字監生實出不知吳供充地保大令謂曰爾契上簽押必知其中實情吳供小的於今年三月十七接充地保此押由舊保沈曉岩所畫地保曾向理論經圖董張小樓出勸給洋二百元小的不敢收受此案須提張小樓沈曉岩方可明白大令判吳阿桃扭張曉樓及吳少卿到案候訊核辦吳張遵諭而退 
[潑水暫押]  
　　自來火行東街某氏婦在樓潑水悮濺巡捕之衣捕加詰責該氏反肆辱駡捕卽禀知捕頭將氏拘入捕房以其不應違章潑水反敢辱駡姑念婦女無知禁押片時從寛釋出 
[衆擎易舉]  
　　菊殘霜隕寒信無邊敝堂正擬照章舉辦施粥事宜適承何福生善士因病求愈慨助粥捐洋一百元又合記洋二十元錦文記洋二十元仰見惻隱之心隨感而應欽佩莫名竊思敝堂恒産素無今歲米糧又貴欲弭生成之憾枵腹無虞深慙無米之炊點金乏術所望遠近諸善士垂憐而佽助之則幸甚望甚抑有請者歴届冬令尙有施衣一欵計數亦屬不貲倘蒙一視同仁或樂輸捐欵或逕助棉衣必當妥爲購辦散給以副諸君殷殷好善之心并此附聞卽希公鑒[  上海六馬路仁濟善堂董事嚴信厚葉澄衷楊廷果黄忠憲施則敬謹誌]  
 
 
 

Page 5

 
 
人參鹿茸三貴丸○益氣之品人參爲最補血之物鹿茸爲速此丸重用之以爲君凡遇氣血虧損陰陽失陷精不化氣血不歸經酒色過傷腎冷精寒心煩舌燥肢體怠倦上能塡充髓海下可温暖丹田中則健脾益精補先天不足之元氣培後天已定之精神增壽延齡潤顔益嗣每兩洋一元四角○參茸衛生丸○統治男婦老少氣血虚弱精神因乏病後失調婦人産後欠補凡因虚弱百發皆宜卽無病者服之亦能生精神耐勞碌誠衛生之聖藥也每丸洋二角半雙料者洋一元加料洋五角小丸每兩洋一元○參茸白鳳丸○此丸爲婦科聖藥如資質薄弱不受誕育月事不時經來腹痛經閉血枯赤白帶下一切胎前産後各症皆能奏效每丸洋一角雙料洋二角○金鎖固精丸○專治心腎不交夢遺滑洩精血不固洩後餘滴及年久白濁等症此丸有如金鎖固守玉門功效神速每兩洋一角○舒筋活絡丸○專治風邪氣閉壅塞經絡胸膈膨痛半身不遂口眼歪斜手足疼痛等症每丸洋三分雙料一角○小兒回春丹○統治小兒驚風氣喘咳嗽吐乳多啼發寒發熱水瀉不止一切萬病立可回春每丸洋一角 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出　人皆先覩爲快閲者鑒之 
[邑宰清廉]  
　　華亭縣趙嘯湖大令宅心忠恕勤政愛人合郡居民咸以趙衰冬日比之本月初四日爲懸弧誕日大令清介自持先期傳諭合署内外人等不准餽送燭麫宅門以内亦不許家人婦子燃點壽燭故届時庭院闃如同僚敬祝者亦一例璧謝與恩府尊同日介壽而同一廉潔可謂兩美兼併矣 
[蕩子下塲]  
　　漢口程某波斯賈人也素有登徒癖纒頭一擲不吝千金以致祖遺家産花費殆盡債臺高築欲避無從親戚故舊咸加白眼程自顧無顔立於人世遂於前日晚間在喬口附近厠屋内懸樑畢命彼世之恣情於花月者可不以此爲鑒哉 
[否極泰來]  
　　松郡北門城弁沈某能彎六石弓身手頗不弱於衆自來城北城閲十餘寒署久滯不遷大有北門管鑰非準不可之槪家惟老屋三間半已傾圯風雨之夕必聚家人子女團伏幕下枯坐逹旦衣食雖窘而頗能食貧自給提轅稿房某君晨夕過此見而惻然思所以援濟之而未有間前月下旬適某處汛弁缺出遂請於提憲竟獲拔補按近來積習日深每一缺出其稍優者鑽營請託各務捷足今沈手無寸鐵久已升遷絶望一旦得此其喜可知而提憲之遴拔眞材與某君之一言爲介皆有足多者矣 
[武林課題]  
　　杭州訪事人來信云本月初二日爲杭州三書院官課敷文書院係糧道鄭觀察輪課生題無曲防無遏糴賦得書三味得三字童題當洒掃賦得小陽春得春字崇文書院係丁廉訪輪課生題秋省歛而助不給賦得夜泉聲在翠微中得中字童題同紫陽書院係惲方伯輪課生題其身正不令而行其身不正雖令不從賦得浙東飛雨過江來得來字童題所藏乎身不恕而能喻諸人者賦得雁銜霜信下平臯得臯字 
[歡聯秦晉]  
　　邗江友人手畢云現署兩淮泰州分司李仲謙分轉之第三公子上年文聘前署北掣沈分轉元龍之女公子爲室兹者夭桃届吉擇期本月初二日來揚入贅公子先期由泰分司署買棹來邗是日申刻坤宅備齊儀從執事至碼頭迎迓一路笙歌嘹喨鼓吹喧闐繞越多子等街而抵永勝街坤宅登堂交拜一切如儀本郡官紳均各衣冠往賀蹌蹌濟濟熱閙異常云 
[擅售義冡]  
　　前者捕頭令某包探解衞關春郭順芳楊芝山至英界公堂禀請讞員張賡三直剌訊懲直剌以一時無從定讞著押候覆訊前晚研究之下楊供稱小的係鎭江府屬丹陽縣人現在治下與孫聚隆股開洪盛米麫店當咸豐時同鄉善士王姓等鳩資購得新閘某姓地一畝有奇作爲義冡名曰德濟堂公産禀經上海縣某大老爺給有告示一道嗣歸小的經管邇者地狹棺多不敷埋葬適有人欲購歸執業故小的卽得價售去另購西門外地一區約十畞之譜擬卽立建公所並將舊葬棺木遷移郭衞聞之屢向小的勒索洋銀小的曾付過一百圓兹又堅索二百圓小的不依郭衞滋擾不休是以扭入捕房由捕頭解送案下告示呈閲郭衞同供稱義塚係德濟堂公産楊不應擅自售去圖飽私囊况所葬月久年深各棺烏能遷去小的等聞而阻止楊恃强不服不得已具禀縣署已蒙黄大老爺批准不許售賣無奈楊不遵憲諭定欲出售小的等向之詰責致被誣以訛詐扭入捕房今蒙訊明叩求恩斷直剌謂楊曰此地旣是義塚爾豈能擅自售去棺木旣已入土詎容任意遷移遂著押候傳孫訊奪郭衞卽行開釋俟孫到案時飭傳質對 
[飭查移厝]  
　　南市萬裕馬頭裏街卽茅山殿後面是處向爲瓦礫之塲斷蔓荒榛凄凉滿目土阜高積棺木如林蓋每有貧民無力營葬桐棺柳櫬浮厝其間日久年深遂致幾成叢葬處邇忽有人將土阜挑除雇江北小車陸續裝出屍棺抛棄徧地縱横經本城同仁輔元堂中董事查悉飭十六鋪地甲報知巡防南局局員鍾偉臣二尹於昨日親往察視有屍棺三具被移置他處阜頂之上爰令地甲將小工曁車夫姓名查明核奪 
[上海巡局紀事]  
　　崇明縣人周狗郎在高昌廟西栅徐某所開之皮皂作内爲夥有計雲江王網二人同事又同事又同鄉人也日前計王二人因事辭出乘周工暇邀同聚飲周以阮囊羞澁向王稱貸小洋四角以備付給酒資前日計與王至周處向索前欠周無以付遂爲二人軋至三和軒茶肆中評理值堂人王阿榮曁薙髮匠朱阿喜從中唆使將周兇毆周以勢不能敵鼠竄而回訴知主人徐某僞稱計等計議欲於深晚時縱火圖害徐懼奔赴高昌廟巡防局中控請提究魯介朋二尹准詞飭差提案研訊徐供訴前由訊之計王二人供與其夥周狗郎索欠起寡並無縱火圖害等事二尹謂爾等作何營生供稱前在徐處爲夥嗣因意見不合遂被辭歇現尙無業二尹謂爾等在外好勇鬥很顯見不安本分判將計責四百板王責二百板又謂王阿榮朱阿喜曰爾等事不十已何得唆使行兇殊屬可惡判令各責二百板覓保開釋計王爲首行兇未便輕恕函送上海縣署訊究旋謂徐曰爾亦不應飾詞誣控本應懲責姑念生意中人從寛以全體面具結斥退○朱榮福胠篋中之斵輪老手也日前行經董家渡鮑鼎泰缸甏店門首乘隙入内欲試其技爲鄰近瞥見上前捕獲交二十三七鋪巡勇解至巡防局中局員姚殿卿二尹提案研訊朱匍匐案前供稱小的貧無聊賴不得已而犯竊叩求施恩嗣由地甲禀稱此人慣爲竊賊屢拿未獲現旣獲案故請嚴辦二尹以現值萬壽期内未便杖責著押候訊究○湖南人汪福勝昨日在西門外斜橋左近行竊某姓木作内木料一根荷至南碼頭沿街喚售適被汛捕查見拘解二十三七鋪巡防局中經局員姚殿卿二尹提訊之下判謂本應懲辦因在萬壽期内從寛免究飭具改過切結覓保開釋嗣有戴阿五者稱願作保二尹准之令卽驅逐出境不准逗留○江北人嚴克魁有姪某甲在高昌廟左近以開設老虎灶茶肆爲業嚴卽居於茶肆中日前姪因病逝世嚴欲管理是店姪媳周氏不允因而口角扭毆於是各赴是處巡防局中控究局員魯介朋二尹提案研詰判令嚴克魁出洋十枚將店承值嚴嘵嘵置辯二尹怒令押候訊究○桃源縣人施金標前在南市生義碼頭典守栅欄本年三月間因在栅棚内勾引某姓女孩姦宿二畫夜經人告發杖責枷號期滿遞解回籍兹又潛來依然爲典守之役是處各民人以施係犯案之人未便使其司栅爰特禀請十六鋪巡防南局由局員鍾偉臣二尹提案研訊命責四百板飭捕役驅逐出境違干重辦 
[美界捕房紀事]  
　　前晚有一百零九號東洋東載客至虹口外虹橋時已六點餘鐘六街三市已各燃燈某號巡街捕見其在暗中奔馳喚令點燈詎車夫某甲倔强不服數語之後竟敢與捕爲難捕以其旣違租界定章尤敢恃蠻拒捕可惡已極因卽拘解捕房適捕頭出外未回值班三道西捕諭其俟捕頭回來禀請核辦○第一千四百三十號東洋車夫張耕源於昨日午後由某處拉客至虹口漢璧禮路適天時炎熱異常坐客在車中將所穿寗綢夾袍解下置於車腹及下車而去忘却取携張見之喜出望外急持往某押店來質適爲流氓周杏村所見欲與分肥正在互相爭論爲包探王阿虎查知當將兩造一併拿送捕房押候解送英界公堂訊究 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年九月二十八日京報全錄]  
　　宫門抄○諭旨兩道錄前○直督王奏爲揀員調補海疆要缺知縣摺○將軍長等奏爲循例呈進貢馬摺○漕督松奏爲湖河水勢漸落湖隄可保無虞摺○將軍依奏爲遴員請補要缺知縣摺○順天府奏爲資善堂援案請領恩賞粥米片○浙撫廖奏報海塘沙水情形摺○九月二十八日户部通政司詹事府鑲黄旗值日無引見○恭王假滿請安○崇光由西陵回京請安○趙舒翹到京請安○科布多帮辦大臣祿祥請訓並請假兩個月○彭壽請假十日○成端請假二十日○召見軍機趙舒翹祿祥○○直隸總督臣王文韶跪奏爲海疆知縣要缺揀員調補恭摺仰祈聖鑒事竊查天津縣知縣李振鵬升補灤州知州經部覆准以光緒二十三年五月十二日接到部文之日作爲開缺日期歸五月分截缺所遺天津縣知縣水陸交衝經管運河堤工查緝盜賊彈壓地方責任綦重自中外商民互市華洋交涉事務尤極繁多本係衝繁疲難沿河最要之缺嗣改爲海疆要缺例應在外揀選因一時未能遴選得人咨部展限在案兹據布政使員鳳林升任按察使李邦楨在於通省現任選缺知縣内逐加遴選非歴俸未滿卽人地未宜惟查有吳橋縣知縣勞乃宣堪以調補會詳請奏前來臣查勞乃宣年五十五歲浙江桐鄉縣廕監生同治四年本省鄉試中式舉人十年會試中式進士引見奉旨著歸班銓選欽此光緒元年截取赴部投供二年照章呈請分發直隸十二月初一日到省題署南皮縣知縣七年十二月初八日到任八年丁本生母憂九年服滿起復三月初四到省因隨辦洋務出力保加同知銜題署完縣知縣十年九月初二日到任十二年實授調補今職十七年二月初一日到任調署清苑縣知縣二十二年八月初一日到任該員才識練逹辦事老成以之調補天津縣知縣實堪勝海疆要缺之任惟以繁調繁與例稍有未符第吳橋縣繁難二項沿河要缺而天津縣爲衝繁疲難兼四海疆要缺較之吳橋縣尤爲難治且人地實在相需例得聲明奏請合無仰懇天恩俯念海疆員缺緊要准以該員勞乃宣調補天津縣知縣於地方實有裨益該員係沿河知縣請調海疆要缺知縣銜缺相當毋庸送部引見至該員任内並無承審積案承緝盜案經徵錢糧已起降革叅限處分且題調要缺任内一切因公處分例免核計該員係屬再調所有叅罰案件應完俸銀在於光緒二十年八月十六日欽奉諭旨寛免以前者應免完繳造册其奉旨寛以後應完罰俸銀兩已據完解司庫造具叅罰清册送部所遺吳橋縣知縣要缺應俟接到准調部文核明開缺日期再行照例揀選請補所有揀員調補海疆要缺知縣緣由理合恭摺具陳伏乞皇上聖鑒飭部核覆施行謹奏奉硃批吏部議奏欽此○○奴才長庚鍾亮跪奏爲循例呈進貢馬恭摺具陳仰祈聖鑒事竊維伊犂本産馬名區兵燹之餘元氣尙難驟復奴才等年來規復牧政而講求未至亦難遽及菁滋求芻未能愧乏斯臧之術呈材有自聿昭效順之休奴才長庚謹選得骟馬八匹奴才　亮謝得骟馬四匹雖非騏驥尙屬調良兹專派佐領賽沙春防禦逹春泰等帶領員弁乘水草暢茂之時於本年四月二十六日由伊犂起程取道北路草地行走飭令沿途小心牧放並携帶麩料餧養護送進京呈遞上駟院騐收試騎敬備御用除照章咨行科布多烏里雅蘇台將軍叅贊大臣察哈爾都統等轉飭該過地方官一體照料前進以昭愼重外所有正貢備貢馬匹數目毛色口齒脚步另繕清單恭呈御覽懇恩賞收以遂奴才等萬里微忱理合恭摺具陳伏乞皇上聖鑒謹奏奉硃批該衙門知道單併發欽此○○頭品頂戴漕運總督奴才松椿跪奏爲湖河水勢漸落全堤可保無虞恭摺由驛馳陳仰祈聖鑒事竊查湖河秋汛續漲先後啓放車邏南關大壩並南關新壩緣由經奴才於光緒二十三年八月初十十四兩次馳奏在案旋於八月二十三日承准軍機大臣字寄光緒二十三年八月十六日奉上諭松椿奏湖河秋汛續漲照章啓壩一摺前據劉坤一電奏本年水勢盛漲早逾啓壩定制八月初四初五等日先後啓放車邏南關兩壩業經諭令嚴守東西兩堤毋致潰溢兹據該漕督奏稱兩壩啓放以後東南風緊宣洩不暢倘再接長不消新壩亦應照章啓放現在節逾白露水勢當可漸消仍應加意防維以期有備無患着卽飭令淮揚海道謝元福等親督在工員弁晝夜梭巡遇有蟄塌之工赶緊分投搶辦或應遞啓各壩藉减盛漲之處並著體察情形相機妥辦將此諭令知之欽此當卽欽遵轉行去後兹查八月初十日洪澤湖存水一丈四尺五寸高郵玉馬頭誌樁存水一丈五尺六寸自十一日新壩啓放以後每日水落一寸及二三寸不等洪澤湖截至八月二十三日存水一丈三尺七寸計落水一尺二寸高郵玉高頭截至八月二十四日存水一丈三尺二寸落水二尺四寸當大溜未减之際甘江汛小王堡安怡坡堤身南關壩北裹頭護掃陳家港越河港南裏頭水廟子港護掃或衝壞擊坍或撕縫銼蟄均經淮揚海道謝元福候補道何福海率同廳局員弁運用碎石抛塡並酌加龍尾大掃隨蟄隨鑲極力搶護得以化險爲平現届秋分水勢漸弱安瀾可望堪以仰慰宸厪此仰託聖主洪福神靈默佑之所致奴才悚懼之餘莫名欣幸除以後情形仍照章彚摺奏報外所有水勢漸落堤工可保無虞緣由理合恭摺馳陳伏乞皇上聖鑒謹奏奉硃批知道了欽此○○奴才依克唐阿跪奏爲揀員請補要缺知縣以資治理恭摺仰祈聖鑒事竊查准補懷仁縣知縣劉廷珍丁憂開缺前請以俸滿黑龍江呼蘭廳同知璧良借補兹准吏部覆稱該員璧良於光緒二十三年正月十三日到省與懷仁縣出缺同月核與請補定例不符議駁光緒二十三年七月初六日具奏奉旨依議欽此欽遵行令另行揀選等因自應遵照辦理查定例奉天懷仁縣知縣作爲疲難題調邊要之缺遇有缺出俱准升調兼行如無合例堪以調升之員亦准以曾任實缺候補並進士卽用人員請補等語奴才於通省現任知縣内逐加遴選非歴俸未滿卽人地未宜實無堪以升調之員兹查有卽用知縣高暄陽年三十九歲係江西九江府彭澤縣人由增生應本省壬午科鄉試中式舉人甲午科會試中式貢士乙未科補應殿試第三甲一百三十四名進士引見奉旨以知縣卽用欽此籖分奉天在部領照於光緒二十一年六月初二日到省二十三年二月二十四日委署康平縣知縣到任該員才識優裕處事精詳現署康平縣事辦理一切均屬裕如以之酌補懷仁縣知縣洵堪勝任與例亦屬相符雖卽用班内尙有名次在該員之上者劉煇林宗奇二人現未補缺第缺關邊要應歸酌補合無仰懇天恩俯准以卽用知縣高暄陽補授懷仁縣知縣實於地方有裨如蒙俞允該員係卽用知縣請補知縣銜缺相當毋庸送部引見所有遴員請補要缺知縣緣由理合恭摺具奏伏乞皇上聖鑒勅部核覆施行謹奏奉硃批吏部議奏欽此○○順天府片再查西城官紳捐資在廣渠門内大街建立資善堂内設暖廠收養貧民前經巡視西城御史奏明自光緒三年起每年冬間奏懇恩賞粥米三百石由臣等於奏領普濟堂米時附片請領等因奉旨允准欽遵在案現央具奏領米之期自應照案辦理所有光緒二十三年分粟米三百石擬請飭部一併撥給俟命下之日臣等知照西城御史派員會紳具領所需各項經費仍由該城官紳自行籌辦以濟窮黎理合附片具陳伏乞聖鑒謹奏奉旨欽此○○頭品頂戴浙江巡撫臣廖壽豐跪奏爲查明本年七月分海塘沙水情形恭摺具奏仰祈聖鑒事竊查浙江省仁和海寗二州縣海塘沙水情形向係按月繪圖具奏兹據布政使惲祖翼署杭嘉湖道李輔燿會禀七月朔望兩汛時届孟秋潮勢較盛查勘得東塘尖山護壩併西塘范公塘迤西沙塗及南岸各山之外新舊漲沙誌樁六尺均與上月相同惟范公塘迤東水沙曁東塘念尖二汛海中新漲沙逐細查量現在稍有接漲比較上半年不同各等情禀報前來臣復查無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此 
 
