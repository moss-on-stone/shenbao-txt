# 1892 - 260 - 4906977

 

Page 1

 
 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖清謨乎 
[新印永慶昇平告成] [  圖書集成局啓]  
　　是書爲京師某名士所著歴記我朝勦滅會匪故事其中寫名將之英毅狂寇之披猖妖道之淫邪畸人之高潔雖不脱章回小說窠臼然要皆惟妙惟肖曲曲傳神眞化工之筆也外省向無刋本兹本局用新式活字板排就印以賽連紙分釘六本裝潢古雅讎校精詳核定每部碼洋四角卽日出售諸君子欲於酒後茶餘藉資消遣者請臨三馬路申報館帳房及各處申昌或經售申報處購取可也 
[論致富首在開礦]  
　　致富之術無過於開礦泰西各國欲治兵必先富國欲富國必先開礦無論礦中出産金銀等物足以便民用足以裕國帑卽就煤鐵二項計之獲利已不可勝計盖鐵則冶成各物爲民生日用所必需以之鑄造鎗砲可以命中及遠更爲行軍制勝之利器煤則可供炊爨之用其力遠勝於薪可供照耀之用其光遠過於炬自水路暢行輪船陸道創設輪車所恃以運動機關飛行絶跡一往無前者無一不取資於煤於是煤之爲用也愈廣假使礦中不産煤鐵則百物旣無由陶冶而成材水火亦不能相濟而適用生人雖有智巧材力將何所藉以爲展布可知礦産諸物正天地自然之美利俾人得以取之無窮用之不竭乃天地旣生自然之利以待人之取用而人反熟視若無覩乗之如泥沙不深負天地仁愛之心哉中國各行省礦産之多較之歐洲各國殆勝五倍且不僅産煤而已他如五金之礦以及雲石火水各礦到處皆有地利不可謂不饒祗以開采之法未甚講求遂致乗利於地豈不大可惋惜夫前此中國亦嘗開礦矣富商大賈招集股分多多益善於是租賃房屋高竪門牌大書某某礦務局字樣規模宏敞氣象軒昻局中所用諸人蹌蹌濟濟大都由諸親友汲引而來呼遣僕隷堂上一呼階下百諾意氣之盛可謂壯哉而所謂總辦者入則列鼎重裀頤指氣使出則鮮衣艷服怒馬高車馳驟乎通衢流連乎妓館華筵夕敝則賓從如雲歌管秋高則喧呼達旦當此之時自以爲石家金穴鄧氏銅山一生享用不盡而淫朋暱友又從而附會其說相與標榜眞有炙手可熱之勢於是龜奴鴇婦紅粉青衣百計逢迎多方趨奉羣以某大人呼之而身處局中者亦居之不疑龐然自大居久之揚言曰礦師於某日入山矣礦質於某日齎到矣礦苗若何而旺礦地若何而多故作驚人之筆冀爲悦耳之談聞者一時不察誤信其說而股票且爲之驟漲一轉移間總辦之操奇計贏已不難唾手而得而實則所謂礦産者不過買得山地幾畝所謂礦廠者不過搭成草屋數間所謂礦質者亦無非爲掩耳盜鈴之計又久之而開采無期資財已罄與股者積憤塡膺交口唾罵而自居總辦者已不失爲富家翁此非通力合作直是設計騙財耳自時厥後人皆以此爲前車之鑒無敢再議開礦矣不知礦産實爲天地自然之美利苟因辦理者之不得其人事無成效而遂謂礦之不可開此所謂因噎而廢食懲羹而吹虀其不爲識者所笑者幾希夫欲作非常之事必有非常之人苟能痛懲前失運以精心持以大力勿存畏難之見不以誆騙爲心將合計以圖成無半塗而輒阻安見礦産之果不可開厚利之果不可獲乎夫西國之開礦者無非由集股而成然其動手開辦時必先確有把握乃不致浪費貲財其經營規畫時必能堅持定力方不致功敗垂成而董其事者之於各股友尤必和衷共濟畛域不分如身之使臂臂之使指運動自如悉聽天君之號令而後可以所向有功指揮如意古之人愚公移山精衛塡海不過托之寓言至今日而風氣日闢凡西國所次第規爲者實能闢前古之所未有立富厚之基卽以握自强之本此其規模宏遠爲何如乎中國自互市以後孜孜焉以舍短從長爲務設輪船以通商貨建電線以傳消息造槍砲以整戎備興紡織以闢利源固已一意講求百廢具舉而獨於開礦一事尚未銳意興辦現所已辦者惟雲南之銅礦每年運銅赴京見於奏報者有案可稽開平之煤礦出煤甚旺運赴别口銷售者源源相繼而此外礦産繁盛之區從事開採者尚寥寥無聞焉豈不大可惜哉然風氣以歴練而愈開精華以積久而愈闢又安知將來竟無具大智慧大力量者施五丁開山之手貽萬世永賴之利哉則請以余言爲左劵也可 
[親訊革員]  
　　安徽廬江縣楊訒菴大令沛霖嚴刑逼死張咸義等多命一案前已迭將顚末紀報端兹復據金陵訪事人云此案由藩臬二司督同委員秉公研訊衆人供詞均有不直大令之諳及提大令質對則狡展不肯承認各憲因衆供確鑿禀請劉制軍將太令奏叅先行革職聽候歸案嚴訊某日差弁齎回批摺奉硃批著照所請欽此制軍卽懸牌定於七月三十日親提錄供先一日由巡捕官傳知上元江寍兩縣宰預備刑招吏十六名執刑皂隷二十餘名帶各項刑具於次日辰刻來轅伺候屆期大堂煖閣正中設公案一座煖閣外左右分設公案四座若雁行然蓋承審司道之位也旣而文武百僚先後戾止各入官廳小憇督標親兵由甬道至轅門排隊分立戈矛耀日旌旆臨風俄而鳴梆三次鼓樂喧闐砲聲繼作各員整肅衣冠趨至堂下祗立制軍公服升座復鳴砲三聲各員俱行堂叅禮藩臬二司及原審道員退就公案坐餘悉鵠列兩旁忽有武弁二員傳呼某某進卽見上元江寍二縣典史官帶在案人証男婦三十二名口由角門唱名而入羅跪在地惜相隔甚遠供詞未能盡悉良久退出復傳呼革員楊沛霖進但見府檢校官帶領一人身穿元色大褂頭戴羽纓帽上無翎頂年約五十餘歳亦由角門唱名而入此時規模嚴肅羣聲寂然微聞有人嘵嘵置辯又聞有人從旁駁詰者繼而呵斥聲勸慰聲均模糊不甚了了約歴二點鐘之久始逡巡退下峴帥復將此案商諸兩司不知作何語惟聞唯唯聲而已語畢退堂各官亦相繼而返是日兩首縣考文童性理論放頭牌時飛輿而來已稍遲片刻矣至若何定案容再訪明續登 
[再述殯儀]  
　　李爵夫人趙氏出殯盛儀巳據電音錄登崖略兹據天津訪事人報稱是日靈柩進北門出東門沿途路祭棚絡繹不絶舁柩用獨龍槓前導紙人冥器鮮果鮮花牌鑼傘扇鼓樂幢旛間以僧道喇嘛三堂以及誥命亭眞亭主亭銘旌之類凡喪儀中應有者無物不備且無物不新而執紼官紳一律翎頂煌煌尤非平常仕宦家所能步武計自午前九點鐘時發引而路旁男女瞻仰威儀者天甫黎明業巳萬人空巷矣 
 
 

Page 2

 
 
[無棣佚書]  
　　天津訪事人云文安覇州計被水者已十有七八年田園所藝顆粒未收是以富者貧貧者死或流離轉徙散之四方屋材多半售作柴薪一望惟盈瓦礫邇來天津法租界起造房屋築墻甃地所有磚瓦無不于此取材奇苦情形實有不堪言狀者今年始得雨暘時若大田多稼望慰豚蹄目下雖報决口而高粱玉米悉已收成所淹没者不過晚田之荳以及稗子而已津郡南窪子形勢與釜底相同向來十不一收今歳亦差强人意殆易所謂剥極必復歟○津河水勢已消街道亦乾潔如常不致褰裳以涉惟上月十九夜北風吹水波濤囓岸儼如倒海排山東門外溜米廠一綫危堤幾被衝决當卽鳴鑼打埝與水爭衡比獲轉危爲安業已經營徹夜矣二十日海晏輪船出口已過灰堆於轉灣處悮觸隄防以致情形岌岌船一轉側卽有潰決之虞幸招商局聞信之餘雇夫役一百名携帶麻袋二百口中實泥土伺於陷船處以待興修另用某輪船將海晏拖帶船稍移動麻袋卽隨之而下迨經離岸已將陷處塡平累卵之危竟等苞桑之固矣○天津自有東洋車以來凡城廂内外貧民之藉以餬口者頓添生路一條初時工程局月榷車捐每輛計津錢一千文以爲歳修道塗之費旣而車價愈賤車輛愈多貧民入息漸微捐項遂難措繳李傅相以津城鋪户今夏旣設房捐挹彼注兹足資津貼爰札飭府縣將車捐核减以免拉車者事畜無貲鄒太守李大令仰體憲懷示期七月二十六日騐車後發給木質腰牌核定車捐以資信守如未經查騐身無腰牌者卽係私車例應懲究 
[杭州火警]  
　　上月二十八日十二下鐘時杭州水漾橋某南貨店棧房因午炊遺火致兆焚如約歴三刻許炎威始熄計焚燬樓廳一所幸四圍俱高築墻垣不致延及鄰舍然巳所失不貲矣 
[盜刼信船]  
　　上月二十六日之夜上海協興信局船駛往嘉興道出泗涇漏巳三下遂刺篙水際以待天明及曙色將開解維上駛甫行五六里突來劇盜八九人横截中流一擁而上掣木棍擊傷某船户之首及右臂船户蝟縮不敢動盜隨將舟中洋銀二百數十餅及約值百餘圓之貨物盡情搜括呼嘯而逃至二十八日船户歴叙被刦情形並携盜所遺木棍赴婁縣署禀請緝查夏邑尊允之特不知果能悉心緝獲否也 
[清溪小姑祠題壁]  
　　金陵所轄各釐局遇有官舫過卡卽聽其揚帆不敢詰問前者局總歐陽潤生觀察查卡出省行至下關委員見係堂堂然監司大員且復總持榷政飭巡役毋許擅入艙門豈料觀察遄回卽面禀制軍謂委員有心徇情其辦事不力可知請記大過三次並曉諭各局無論是何差船均照舊章查騐有無夾帶私貨須取回差船上名片一紙爲憑故近日緝私砲船往來稽查如梭如織云○江寍府屬七縣定於七月二十八日舉行縣試先一日上元縣陶仲彝江寍縣藍雲峯兩大令各排齊全副儀仗鼓吹前導迤邐入上下江考棚夜間五更一點開門點名時正隂雨霏霏諸童不免有沾衣濡足之苦幸出塲之際天已放晴所有各題開列於後上元已冠首題大夫一位上士一位未冠中士一位通塲次題無恒産而有恒心者詩題賦得少年心事當飛雲得年字江寍巳冠首題駟不及舌至猶犬次題仁者如射未冠首題將命或問之曰次題幼而行之通塲詩題賦得少年塲屋便馳聲得年字 
[佗城道聽]  
　　歸德門内之西瓜園地面有某甲向操壼公之業於前數月納一再醮婦爲室求凰一曲頗慰心期該婦挈同二女入門俱年約十齡雛鬟覆額自　甲後相安無異惟婦有前夫之伯叔以二女爲前夫所生不應挈之以行另求新特近日偵知蹤跡遂於上月十二日率同乙丙等數人詣甲寓理論唇槍舌劍大起波瀾乙丙不由分說提抱二女奪門而遁婦沿路呌喊搶奪爲附近卓勇所聞卽將二女截回并獲住乙丙兩人解縣審究聞經縣憲提訊仍押候查明實在情形然後發落○白鴿票貽害地方巳蒙大憲屢行禁絶而花會一項其累及貧民尤非淺鮮佛山地面近有開收花會者設廠數月誘惑無知婦孺如蟻附羶彼猜買者以爲一片青銅可博取三十倍厚利故雖脂膏暗削而猶無悔心也隆慶營弁林千戎訪知此項花會開收甚旺特率營勇至佛鎭附近之牛路鄉拿獲賭匪八九名並起出花會賭具回營究辦○盜風猖獗搶刦頻聞各處緝捕勇營亦日以緝拿盜匪爲事無如地方終未能靖謐是則大可異矣管帶南海緝捕營勇關都戎貴昌曁何守戎敬駒其所部線勇偵知南屬之大火鄉有賊匪聚集黨與出没靡常遂於上月十一晚會同帶領勇隊百餘名於深夜時不動聲色馳赴該鄉圍捕後在某園内弋獲三三之數押回營中審訊是否均係匪類須俟得有確據始分别解省究辦或交保省釋云○航海各渡船遇有及溺之人理宜竭力搶救乃有爲本船之搭客視其瀕死而恝然置之者其心不良其罪難逭矣上月初二日新會祥安輪拖渡由縣城來省有搭客謝某於開行後以髮辮繫其枕箱而睡至蝶夢旣酣之際突有匪徒攫其枕箱泅水而逸匪徒極力牽挽並謝某亦拖下水隨卽斷其辮髮挾持枕箱鳧遊遁去謝有同渡友人目擊其事喝令渡主停輪搶救渡主置之弗恤以致謝某竟被急流溺斃嗣經謝妻獲聞凶耗卽偕人求回其夫之屍刻日具禀赴縣求拘渡夫訊究縣憲郭明府提訊數語謝妻申訴前事一慟暈絶郭明府深爲憫惻俟婦復甦許差拘渡夫澈底根究現聞該渡夫林某畏罪逃匿前日復回縣城不敢入口灣泊云○惠屬龍川縣鐵塲司劉少尹前月初間於履任後迂道往龍川縣謁見上司並各汛官以修屬僚之儀至前月二十四日尚未返署忽於二十四日午間颶風大作刮面驚沙偃禾拔木其勢怒號猛烈特甚民居倒塌無數多有被壓傷斃者聞官眷亦在所不免少尉幸值公出未返故未與其難○河南龍尾導之南便街前數日有年僅弱冠者挈眷税屋而居其牀頭人亦僅二八芳齡頗饒姿首見之者皆以爲鶼鶼比翼雙宿雙棲足遂生人之欲惟見其一對小鴛鴦此外並無儔侣且蹤跡似甚秘密不免竊竊疑之至前日忽有一媪偕同女伴突如而來甫入其門卽作打鴨嗔鶯之狀繼卽投知隣保聲稱彼姝是其所生之女背地隨人至此藏春有洞殊費搜尋今特將彼帶回管束云云有知之者謂女本城西醫靈廟前某姓之女早巳許字他人因與其中表某甲夙訂心盟誠恐出嫁有期則風流雲散故效紅拂之故智營香窟以藏身不虞其母追蹤而至也特不知破璧難完異日奠雁人來將何詞以對之耳 
[命案離奇]  
　　杭垣某甲聘硯瓦弄口某茶室之女爲室鴛盟旣訂卽往滬上某洋行充當夥友近以摽梅迨吉遂擇於上月二十八日完姻由滬買棹旋里鋪張一切准備洞房花燭不料女忽於二十三日晚間潛購紫霞膏吞服一縷香魂遽升上界甲初不知其中底蘊貿貿然至女家聲稱欲代女伸寃女之父母知曲在巳願出番餅四十枚囑其另娶事巳了矣是夕突有某乙邀甲出外誘至吳山脚下幽僻處扼其要害飽以老拳致甲立時斃命乙將屍負至山上亂草中棄之而逸翌晨地保見有屍身卽禀報錢塘縣請騐朱大令於二十六日帶同刑仵書役往騐實係被人謀害塡明屍格買棺成殮風聞乙卽女之奸夫花前月下夙訂三生恩愛逾於伉儷殊覺難捨難分女恐宴爾新婚未獲重諧舊好遂以性命爲殉乙因此抱恨於甲復慮其興師問罪不如先下手爲强遂至釀成命案此係道聽途說究不知其確否現聞乙巳被獲到案一經訊鞫想不難水落石出也 
[阿蒙新語]  
　　蘇州訪事人云官塲傳述江蘇臬憲陳廉訪在江寍會審要案業已告蕆擇於八月初二日回蘇○有混名小南京者流棍也上月二十五日午後不知何故與葑門内衆輿夫口角逾時卽互相毆鬥小南京勢不能敵被毆倒地氣息奄奄旋經其同類舁歸聞傷勢頗爲沈重也○阿寳亦著名流棍夙與某孀婦私識生有女孩年已及笄風姿姣好而柳腰一搦瘦削輕盈置之昭陽殿中當令宜主見而羞避上月二十五日午後有某染坊主之子某甲行經門外婦與女眉挑目逗引入桃源膩語甘言百般獻媚中心爲之醉願月貼洋銀二十枚竊以爲碧梧只許鳳凰棲無復有鷽鳩飛搶矣及黄昏人靜方欲解衣就枕共度良宵阿寳突掣青鐸排闥而入大喝曰人家閨閣許令浪蝶閒窺耶不殺此獠昔 
 
 

Page 3

 
 
不立於人世甲觳觫崩角雪涕求饒阿寳乃飽以老拳攫其眼鏡及銀蚨而去甲受此磨折羞忿交加翌日糾集染布工人數十名前往報復則已室邇人遠不特阿寳縮頭避去并無復見人面桃花矣惆悵多時廢然而返 
[蘇省官報]  
　　廿六日知府王澧由海門厘局專丁來省禀知奉兩廣督撫提憲會保補缺後以道員儘先補用知縣朱鏡清禀知交卸署武進縣任事回省陳香祖禀知奉委解淮餉差縣丞李筠禀知奉委撫院巡捕兼監印差廿七日知縣帥遠煒禀知藩憲委解京餉差長洲縣主簿陳金稟知奉府委兼理長洲縣縣丞事巡檢孫鑑儕禀謝奉委婁門旱關差臬轅牌示照得八月分輪應考試候補佐雜月課時值中秋自應提前定於本月廿九三十兩日飭傳來署扃試屇期先遞履歷撫院牌示八月初一行香文廟親詣武廟藩憲文昌吳道太陽李道風龍神朱道天后方道風雲雷雨神福道火神首府猛將總捕吕祖周守都廟長洲郡廟元和都土地吳縣又初二日祭至聖先師親詣前一日應舉觀樂省牲之禮委林守代行初三日祭社稷壇親詣同日祭神祗壇委藩司初四日祭文昌親詣同日祭昭忠祠委首府初八日祭天后委朱道十三日祭龍神祠委福道十六日祭關帝親詣藩憲鄧明日衙期止轅廿八日統領督標新兵全軍記名提督李占椿由金陵來管帶撫標副前營前江隂恊鎭田明山由金陵回卽辭回黄渡直隷州傅瀚禀請期服假通判兪夀銘解餉赴揚州回正任句容縣張況清由金陵來准補丹陽縣郁保章禀辭回江隂釐局知縣陳叔謙禀辭回木凟釐局陳香祖禀辭解淮餉赴揚州縣丞倪焕章按司獄林守廉巡檢朱福履均銷監放長元吳三邑孤貧口糧差指分江蘇試用縣丞王祖望浙江人又楊廷弼奉天人均由京領照來省禀到 
[嘉興得雨]  
　　禾中盼雨旣有時矣上月二十八日清晨天氣驟寒無異重陽時節隂雲四合大雨滂沱洎乎人靜燈殘客窗欹枕猶聽枯荷葉上滴瀝聲喧翌晨起視河中水已頓添數寸回過屠肆早巳有肉如陵老饕者流可不致饞涎空嚥矣 
[浙撫過申]  
　　浙江巡撫崧振青中丞陛見出都由天津乘招商局海晏輪船南下上海縣黄大令在美租界天后宫畔預備行轅前夜海晏抵滬昨晨鐘鳴卞下中丞在小東門外金利源碼頭换乘官舫用小火輪船帶赴杭州本邑道營廳縣及英法兩讞員均往恭送浙江水師統領蘇軍門亦來滬遠迎中丞接見之餘卽啓櫂遄返 
[得鹿非福]  
　　東洋車夫錢富郎前日拖車在路轆轆行來至英租界北京路地方拾得銀行鈔票一紙計洋十元錢目不識丁不知其爲何物携回寓所向餅攤上人李阿金詢問李認係鈔票代向某錢莊兌换現洋十元錢富郎得洋後貧兒暴富心花怒開卽以洋銀三枚借與李阿金言明按月二分起息並無中保亦未出立筆據詎料風聲洩漏爲車寓主王小王所知以爲有隙可乘向錢勒借洋兩元尚餘五元則藏諸囊底自以爲可以安然坐享矣適又爲法捕房包探查知以其來歴不明立將錢李兩人拘押捕房轉解公堂葛蕃甫同轉訊知原委謂目下尚無失主報失著將錢身畔所藏之洋五元搜出暫存捕房李管押著交洋三元王小王見勢不佳亦將勒借之洋兩元如數交出待失主具領當錢初得鈔票時欣然意滿方且謂天富窮人乃曾下逾時竟爲包探所拘匍匐公堂之上儻來之物絲毫不能容留卽懇借之李阿金勒借之王小王亦無從染指於其中可見錢財得失關乎定數人果可以妄求乎哉 
[烟館被封]  
　　莊杏春者前在滬城邑廟東首開設飯店兼售阿芙蓉膏生涯素稱茂盛去夏因違章售烟被帮辦總巡朱明府查知立將烟館封閉未幾莊患病逝世所遺飯店由莊子某甲經手接關邇來甲以飯店樓上尚餘樓面三間遂賄通該處地甲暗中出售洋烟不料前日又被明府所聞卽於薄暮時不動聲色帶同局勇前往卽將門牌吊銷並將烟槍烟膏一律起出當塲將店封閉以爲違章私開者戒 
[朦控收所]  
　　前有李祥華投上海縣遞禀控稱有韓錦法者將髮妻誘匿欲向領回被伊霸阻曾赴法公廨控告求恩提究黄大令著退去聽候向法公廨查明再核旋查得李曾收過身價洋五十元立有筆據一紙大令正在飭提間前日李忽在大堂上候大令回署時攔輿遞禀大令卽飭值差將李看管晚間升堂提訊謂李爾從前將妻售與韓錦春巳收洋銀五十元出立筆據此次何以來案朦控李供稱髮妻實被藏匿小的不敢收取洋銀亦未出立筆據卽有筆據亦係韓錦法揑造大令得供著將李收入自新所聽候查明實在再行核辦 
[私藏火藥案初訊]  
　　陳合春私將火藥藏在家中被高登倫鄔茂談卽鄔詩員報知包探將陳拘獲起出火藥大小一百數十罐一併解送英公堂由代理讞員宋莘樂二尹訊供之下飭將火藥解送道轅陳高鄔三人備文送縣黄愛棠大令著交值日差看管候訊此已列諸前報前晚黄大令升堂研訊高登倫供稱小的前在陳家傭工現已停歇此次小的知陳家私藏火藥是以向鄔告知轉報包探將陳拘獲並將火藥起出解到公堂轉送案下叩求明鑒鄔詩員供稱日前有素識之高登倫向小的言及陳處私藏火藥小的因卽據情報知包探拘陳轉送憲案叩求恩鑒陳供稱係寍波人向爲雜貨生理本年六月間有毛先生之子毛某前來寄存箱子一口當時言明卽來取去其箱中是何物件小的不得而知惟毛遷延迄今不來取贖小的將箱抛在一旁不知其中竟有火藥直至包探搜查小的始恍如夢醒販運火藥有干例禁小的何敢出此大令得供一再盤詰陳執定前供大令判將陳收所限五日將毛交案訊辦高鄔又供稱求請交保大令不准著將高登倫鄔詩員收入自新所候核 
[英界公堂瑣案]  
　　包探陳阿九禀稱積竊陳三才近又竊取鮑周氏家布衣等物經小的查獲人贓解送案下鮑周氏訴稱陳由窓口入室竊去各贓兹由包探查獲請准領回陳供稱小的係寍波人歴次犯竊尚求法外施恩宋二尹判令笞責一百板飭陳探帶回捕房押上開往寍波之某輪船勒令回籍贓給氏領去○包探顧阿六禀稱王永生投捕房訴稱昨夜被荳腐帮流氓瞿榮春毆擊圖訛小的查無証據惟知瞿素不安分是以拘送請懲王訴稱昨夜小的在某處小弄中磕睡突有荳腐帮流氓四福等到來强借錢一百文小的不依卽被持石擲傷頭顱因之據情報捕瞿亦是在塲者瞿供稱小的行路時突被妄拘惟求恩鑒宋二尹騐得王受傷屬實諭令自行醫治瞿押候提到四福覆訊核辦○包探王阿二禀稱小的查得沈葛氏沈劉氏二婦私販小錢窩囤某客棧内前往搜出八十一千據言在寍波販來欲往杭州銷售其實在滬上零銷今特解送案下沈葛氏沈劉氏同供稱小婦人等貪圖小利由寍波帶得小錢往杭州銷售現已到案只乞施恩宋二尹飭暫發官媒收管俟備文移送上海縣究辦○胡王氏訴稱昨日胞弟王友生在鄰人丁阿來家作葉子戲小婦人向之禁阻被丁毆擊以致頭面受傷適逢巡捕到來拘案請究丁供稱胡王氏與奸夫爭毆扭至小的之嫂家中小的喝令出外以致口角不敢行兇更未與伊弟聚賭二百四十四號華捕禀稱小的目見胡王氏被丁按倒在地兇毆桌上明明有竹牌等賭具曾送胡王氏至某醫院醫生察得須閱兩禮拜始可告痊宋二尹飭將丁暫行管押著胡王氏將王交案以便覆訊○包探何瑞福稟稱宦家子徐載堂足上患瘍借居某客棧曾倩姚毓甫費少波二人以玉器及花瓶楠木匣等物求售姚費祗交洋銀五角言是楠木匣價餘物悉數乾没徐心有不甘報明捕房由小的拘獲姚費弔出原贓今特解送案下姚供稱生員係湖州人與徐有世誼徐曾倩生員與費銷售各物生員先將楠木匣售得洋銀五角餘物尚在求銷豈知卽被報捕拘拿今已悉數交出矣費供與相同宋二尹飭將姚費交人保出自行回籍贓存捕房以便給徐具領○包探顧阿六禀稱小的查得陸阿隆持眞珠一串向某押店質錢情有可疑拘至捕房盤詰所言一味枝梧旋查知陸係車夫有客雇坐其車遺下此珠及金練一條遂卽據爲己有然陸不認金練卽珠亦無失主承認今先將陸送案請訊陸供稱小的向在治下虹口作小本生涯一日姘婦之子拾得眞珠一串令小的持去質錢現欲將姘婦之子交案請老爺訊問可也宋二尹飭連 
 
 

Page 4

 
 
珠交顧探帶回捕房俟將所供拾珠之人交案再行訊究○包探黄四福禀稱小的查知積竊沈根裕曾因犯竊送請蔡大老爺遞解回籍旋復來此以致一再遞解今又圖竊是以拘送案下沈供稱小的前曾犯竊自經訊辦卽已悔過自新求老爺恩恕一遭以後不敢再入租界矣宋二尹判令管押六月期滿再行遞籍 
[法界公堂瑣案]  
　　大發祥小烟館主陳阿生訴稱嚴阿生前來吸烟私將烟棆藏在身畔卽欲逃竄經小的瞥見嚴不肯將槍交出致相爭奪將槍折斷是以送案請究同轉訊究之餘嚴供稱小的向以駕舟爲業常在該烟館過癮當日困倦異常在烟榻上熟睡陳阿生將小的驅逐稍與爭論陳卽持烟槍將小的猛擊以致折斷求請明察同轉以二人各執一詞判將嚴管押一日槍交陳領去○包探王榮培禀稱施阿榮至興聖街小烟館内過癮烟館主謂其行竊烟槍送案請究施阿榮供稱由鄉間帶得洋信數封至該烟館吸烟一時烟迷睡熟將烟槍藏在身下恐被人竊故也堂倌悮認爲竊將小的毆打所帶洋信一封亦被攫去尚祈明察包探孫錦榮禀稱信一封並洋一元業經送交捕房同轉以原告不到著押候傳案質訊○春園烟館堂倌周榮卿訴稱被幼孩張計龍串竊烟槍一枝求請究問張供稱賣水菓度日前日遇見似曾相識之人允薦生意同至烟館呼吸烟霞伊乘間竊槍逃逸小的實受其愚求恩寛宥同轉以張計龍受騙情眞著交周帶去找尋竊槍之人交案究辦○小東門花烟館鴇婦王許氏訴稱流氓蔣阿發等在路行走無端將東洋車碰翻適有烟妓坐於門口遂被撞倒所穿湖色熟羅夾衫亦沾汚穢初欲將蔣扭獲送入捕房請辦嗣以蔣係安清道友中人羽黨甚多恐有後患遂不敢與爭含糊過去詎料蔣反邀羽黨多人屢來尋釁逼令小婦人出洋五元方能了事否則定欲將花烟館擊毁爲此鳴捕將蔣拘案請究同轉問爾知蔣之羽黨爲誰供稱伊師混名大罩子同轉問蔣曰安清道友是何講究當晚爾與何人同往滋事供稱安清道友乃是匪黨小的不敢入黨當晚有爲小工之老十前去肇事小的帮同解勸並非拆梢問爾爲何業供稱現在八仙橋王長發牛肉作内宰牛度日旋據小工老十卽湯正元投案聲稱當晚作工畢至小東門外飯店修五臟神殿行至中途與車相碰誤汚烟妓衣服未敢行兇鴇婦稱湯正元確未行兇請將蔣阿發懲辦同轉判將蔣笞責一百板湯管押一日○包探郁庭湘禀稱張錫貴因竊永壽菴物件經公堂懲辦前日釋放不料當晚又在某姓家竊取稻柴送案請究同轉以其一再犯竊判押候笞責一百板○包春由寍波乘輪來滬被挑夫吳福勝挑失鋪蓋兩個送案訊押已列前報昨晨有江天輪船侍者鍾文才投案聲稱小的代包客唤吳福勝挑運物件當由小的給付挑力錢三十五文同轉卽將吳帶案詰問包春亦投案候質吳供稱小的當日雖在輪船實未挑過鋪蓋請問輪船茶房便能知悉同轉著包探帶往質問再行核辦○沈榮卿在蘇州誘騙婦女來滬經蟻媒嚴顧氏變賣經會捕局訪聞拘案懲辦巳詳前報兹因枷期已滿將兩人飭送上海縣請遞回蘇州原籍○有恆洋行收租人潘正卿訴稱房客張阿二欠租洋二元二角傅阿四欠洋二元二角李朱氏欠洋二元趙李氏欠洋二元鮑應氏欠洋一元一角史沈氏欠洋二元二角送請追究當據張阿二交洋一元其餘囑收租人同去收取同轉著一併交保限五日還清○同興太錢莊倪正賢等控裕昌雜貨號倒閉虧銀一萬餘兩一案前報已紀之矣昨晨倪等投案聲稱查得七月二十日有裕昌轉大茂號代報出口桐油一千九百八十件並白米五百八十石運往寍波等處其貨尚未出請卽飭封同轉謂一面之詞難以憑信著向招商局取到憑據再行核示 
[痌瘝在抱]  
　　本館協振所昨承漢口信和洋行寄來鄂垣史公館大善士助九八五平紋四十兩零三錢申規元四十二兩四錢六分又英洋十元又十六户來九八五平紋十兩零六錢六分六釐申規元十一兩二錢四分又承本埠含華書屋善士助河南賑洋五十元又承江蘇隱求子善士助洋三十圓又承廖大善士朝芬以河南衛輝等處催欵甚急並索瘧痢等藥赶合吐瀉丸一百廿一服痢疾八厘散六百四十三服三陰瘧丸一百七十八服間日瘧疾丸一百三十二服裝成一小箱囑解災區或慨贈朱提俾集千狐之腋或施將丹餌嘘回萬井之春凡此惠澤之覃敷悉本仁心之流露敝所惟有代孑遺黎庶望風默禱祝大善士無量福夀耳 
[鉅欵賑災]  
　　謹啓者苕溪無名氏大善士爲妻抱恙助賑請符得獲轉機今續助順直賑洋六百元並立大願以冀全愈當此順直被災呼籲無門乃蒙疉解仁囊時艱宏濟定邀天神欽佑病魔潛蹤勿藥之占可爲立待同日奉到無名氏大善士助順直賑洋五十元又三晉源　號交到左大善士爲齊魯故鄉水災慘切特助賑銀二百兩並募張大善士銀三十兩共合見規元二百三十六兩九錢分鶴俸以濟粲梓施　惠而全蒼赤祇領之下莫名欽佩請特臚陳用彰盛德[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年七月廿三日京報全錄]  
　　宫門抄○御史麟等奏遵保護盜出力司坊紳董彚案請奬摺○又奏請攺奬片○兼署閩督希奏請准士布進口仍免再徵税厘片○都統奎奏留員補用片○兼署閩督希奏遴補副將員缺摺○又奏遴員調補陸路副將員缺摺○新撫陶奏委署副將遊擊各缺片○七月二十三日刑部都察院大理寺正紅旗值日無引見○明桂假滿請安○儘先副將喻經魁王國權各謝恩○阿克東阿續假十日○召見軍機阿克丹周德潤奕杕○○巡視西城掌貴州道監察御史臣麟趾等跪奏爲遵保拿獲迭次結夥持械刃傷事主搶刦盜犯之出力司坊紳董彚案請奬恭摺具陳仰祈聖鑒事竊臣等據步軍統領衙門移稱據中營副將張殿魁督飭守備王雲龍會同西城副指揮李有益紳士李敬修等拿獲刃傷事主搶刦盜犯趙老等一案復據樹村汛守備王金鈺會同西城正指揮汪長康南城紳士莫龍濤等續獲盜犯朱聲兒卽朱瞎仔等三犯當經奏交刑部審辦嗣准刑部訊明將趙老朱聲兒卽朱瞎仔馬隆兒卽朱隆兒蕭秃仔蔣二卽小蔣均擬斬决梟示張三擬以斬立决王磨子擬攺發極邊煙瘴充軍以四千里爲限餘犯分别擬以徒杖辦理業經奏結並聲明會同獲盜之司坊紳士等由各該衙門自行請奬鈔錄原奏供招並官紳銜名開列清單移會前來臣等查該　坊練士等均能不分畛域設法弋獲首盜多名尚屬緝捕認眞未便没其微勞謹將出力各員照單查明獲盜案由遵照向章會同奏請保奬以昭激勸所有該員等履歴造册送部除西城正指揮汪長康另摺奏奬外仰懇天恩飭部核覆施行再此摺係西城主稿會同中東南北四城保奏合併聲明伏乞皇上聖鑒謹奏奉旨已錄○○麟趾等片再臣等查接管卷内有光緒十七年四月初二日前巡視西城御史鳳英等奏保本城司坊拿獲鄰境斬梟盜犯得山等六名一案前西城副指揮孫德成請加五品銜前候選通判借揀西城正指揮吳雲溥請加四品銜經吏部議以所請五品銜四品銜均非該員等升銜議駁另核奏奬等因今吳雲溥孫德成另案奏奬已於光緒十八年三月初二日經吏部帶領引見本日奉旨吳雲溥著以直隷州知州卽選孫德成著以知縣卽補欽此惟該二員前駁奬案未便没其微勞自應另核請奬以免向隅查吳雲溥前已留坊當差歸直隷州卽選另案已得知府銜孫德成業經分發直隷卽補知縣加捐同知銜應請將留城總辦練勇局委員知府銜卽選直隷州知州吳雲溥同知銜直隷卽補知縣前西城副指揮孫德成均請交部從優議叙核與定例相符理合附片具陳伏乞聖鑒謹奏奉旨已錄○○希元片再福建省會設局勸織其民局所織土布進口免徵税厘出口四折徵收經前督臣卞寳第具奏奉旨允准轉行欽遵在案至官局暫免税厘原係當初試辦現在織務旣興章程民間陸續運銷多借官局爲名夾帶走私當飭總局委員會紳查議去後兹據禀覆官局原以爲官布出口旣以四折定徵官局似不宜邀免致有軒輊莫若將官布出口與民布同一徵收進口概子免徵則民局無所用其假託官局亦無須另發印票等情查閩省官局織成土布先因所出未旺是以暫免税厘惟同屬布疋徵免懸殊旣多弊混官民互異亦欠公平今請遵照定章毋論官局民局一律辦理所議尚屬妥恊據福建税厘局司道具詳請奏前來奴才覆核無異合無仰懇天恩俯准土布進口仍免再徵税厘其運售出口毋論官局民局一概四折徵收以昭公允而杜弊端謹附片具陳伏乞聖鑒訓示謹奏奉硃批著照所請戶部知道欽此○○奎斌片再准部咨議覆督臣李鴻章條陳熱河變通同知州縣補用章程内開准照順天差委之例由該都統於直隷曾任正途候補同知州縣人員内擇其熟悉口外情形者指名咨調差委到郡後果能講求地方吏治留心蒙民情形准其隨時奏留熱河補用等因准此查有候補知州張繼良湖北進士俸滿回直另補尚未補缺之員前在平泉州任内官聲甚好蒙民均懷去思現在地方元氣未復正在需員整頓當經咨商督臣李鴻章將該員調至熱河派辦刑司及善後各事諸臻妥善查該員張繼良品學兼優識眞力果應請按照奏准新章留熱補用俾收指臂之助謹附片具陳伏乞聖鑒訓示謹奏奉硃批著照所請吏部知道欽此○○福州將軍兼署閩浙總督世襲一等繼勇侯奴才希元跪奏爲遴員請補海外陸路副將員缺恭摺仰祈聖鑒事竊照福建台灣北路協副將吳光忠丁生母憂應行離任守制所遺該副將員缺准到部咨係台灣陸路題補第一輪第一缺應用儘先人員本部官册該省儘先副將並照無在台灣收標候補人員未便由部擬補行令揀員請補等因定例台灣武職缺出卽於台地所屬人員内揀選題補如無合例可題之人再於内地各營内揀選熟悉風土之員題請調補又現准部咨台灣攺設行省與從前情形不同應申明舊例按奏定九缺輪補章程分省請補各等語伏查閩省儘先陸路副將現無考准在台收標之員内地現任題缺副將均未歴過台地卽照例過班台灣亦無預保陸路副將自應暫照向章在於曾經歴過台灣之閩省儘先陸路副將内詳加遴選除名次在前之楊曉春朱長陞朱有元文占魁易松榮朱芳成鄧斌儀等或人地不宜或未歴台地未便遷就請補外惟查有花翎留閩儘先補用陸路副將張世香年四十九歳湖南祁陽縣人由軍功遞保以副將儘先補用續保留閩於光緒十二年三月二十四日奉旨允准旋經考騐臣標咨部覆准註册序補在案該員營務諳練管轄嚴明曾經委署台灣南路營叅將現署台灣恒春營遊擊兼帶屯練隊勇辦理裕如熟悉台地風土情形實與在台收標無異以之請補是缺副將堪期勝任合無仰懇天恩俯念台灣北路協副將員缺緊要准以該員張世香補授於營伍地方均有裨益如蒙兪允容俟部覆到日給咨送部引見除飭取履歴另行咨部外謹會同福建台灣巡撫臣邵友濂福建陸路提督臣孫開華合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○福州將軍兼署閩浙總督世襲一等繼勇侯奴才希元蹏奏爲遴員調補陸路副將員缺恭摺仰祈聖鑒事竊福建順昌協副將周士得病故所遺員缺係陸路題調之缺准到部咨行令揀員調補等因查定例各省題調之缺先儘現任人員題請調補又福建浙江兩省陸路副將缺出如本省無合例之員准其於兩省通融題補各等語是缺副將係特設要缺駐紥順昌縣轄雄鷄鬥地方山峻路歧四通八達緝捕巡防均關緊要非明幹有爲熟悉情形之員不足以資鎭懾閩省陸路各營額設副將四員内閩浙督標中軍副將萬起順甫經准補頒給部札延平協副將賴安邦撤任調省察看福州城守副將黄開甲興化城守副將張春和歴俸均未及一年未便遽調要缺自應查照通融題補之例於浙江省陸路實任副將各員内詳加遴選查有浙江樂清協副將秦懷亮年五十九歳湖南寗鄉縣人由軍功隨軍剿匪著績遞保副將銜留浙卽補叅將補授浙江太平營叅將調補福建長福營叅將升補浙江樂清恊副將於光緒八年十二月領札任事十三年舉行軍政經前督臣楊昌濬荐舉卓異嗣經俸滿併案給咨送部於十六年五月十二日引見奉旨准其卓異回任照例候升欽此遵卽换領札付回任候升該員膽識兼優馭兵有法前經奏署浙江處州鎭總兵篆務辦理裕如任内並無違碍事故曾在閩省上游管帶砲船於該處地方情形甚爲熟悉以之調補是缺副將洵堪勝任合無仰懇天恩俯念順昌恊副將員缺緊要准以浙江樂清恊副將秦懷亮調補於營伍地方均有裨益如蒙兪允該員於卓異俸滿案内給咨引見未及三年應請免其送部除飭取履歴另咨其所遺浙江樂清恊副將員缺容俟接准部覆再行照章遴員請補外謹會同福建陸路提督臣孫開華合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○陶模片再蕭元亨所遺哈密恊副將員缺查有新疆補用提督巴里坤鎭標中營遊擊宋賢聲久歴戎行操防勤奮堪以委署鎭標中營遊擊員缺查有提督銜新疆補用總兵朱德和勤幹耐勞堪以接署除分别給委外謹會同陜甘總督臣楊昌濬喀什噶爾提督臣董福祥附片具奏伏乞聖鑒謹奏奉硃批兵部知道欽此 
　　昨接邸抄因七月廿二日京報尚還未到用將廿三日京報先行登列一俟接到再行補錄[  本館附志]  
 
