# 1892 - 263 - 4906980

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[三百十二號畫報告白] [  點石齋啓]  
　　中元節前後盛行孟蘭盆會尚矣然僧人以應接不暇致引異類之但能秃其頂者紛紛混充固巳視爲常事姑亦弗論乃安慶某地甚至有以此邱尼冐爲和尚被人窺破者可見秃奴之肆無忌憚而愚民竟信奉之是可異也他若裂石之傷人古磚之出世西婦見蛇之懷寳蕪湖有馬之墜城近視者遽跌入池談經者肆行惑衆愚夫捨身以求雨日兵泅水以呈能及新附點石齋叢鈔並臥游圖樂善堂藥目等圖准於初六日出售此佈 
[破除情面說]  
　　公牘文字常有破除情面字樣初不知所謂破除情面者作何狀盖近來官塲之中無一不以情面爲應酬者也此以情來彼以情往我顧人之體面人亦顧我之體面若此者不獨同寮平等者爲然也卽上司下屬亦多有之善於周旋者能彼此皆不失情面不善周旋者上下皆一無情面求其關節不到惟閻羅包老此外又何人哉夫所謂關節者非必顯受請託暗受苞苴也幾瓶瓜子金趙普且以之罷相而一紙八行書或不免顚倒是非人以爲世風不古錢面重於人面我則以爲世風至今人面要無非錢面緣情面而上以蒙朝廷欺君上保奬舉劾雖督撫亦有時不公實緣情面而可以應酬同僚彼此照應雖在大計甄别期内明則大張紅諭封門廻避封口書信概不投遞其實則不過面子而已大門封而角門可以出入也信不由門上入可由傳筒傳進也不然則亦早已關切也何以屬員之優劣往往外人早已預料某也可得卓異某也恐登白簡並非憑衆人之口碑核平日之行事但就情面二字懸揣意度大都十不離九可知情面二字欲破除之不綦難乎前者彭剛直公巡視長江常有破除情面之事令人不可測識凡其所舉所斥亦不必悉循資格而卒不以情面爲徇可謂不愧剛直二字外此無人焉近來之最不肯破除情面者莫如厘卡一事厘金之收爲軍興之際國家不得已之創舉事平之後前議本應裁撤我朝定制取諸民者减而又减直可遠邁唐虞三代之世而惟有厘捐一事爲商民所咨怨所以咨怨者非怨其多取也當前時軍書旁午地方凋敝而創議收厘衆商民莫不恪遵新例踴躍輸將初並未有怨聲近年以來地方安靖商務暢行何以反多咨怨盖彼商民原知收厘專爲助餉助餉專爲剿匪剿匪正爲安民以故欣然解囊而無吝色軍事旣定則日望其裁撤仍復舊觀而孰知不但不裁反逐節增添有加無已且其所收之厘金又非悉歸國家正用大約歸正用者不過十之一二歸外用者轉有十之七八其收取　金也其中弊竇百出歸公欵者又不過十之三入私槖者竟多至十之七並有各處卡局巡丁司事節外生妓吹毛求疵百計搜羅有心苛刻而巨商大賈有門徑可尋有脚路可走者或以多報少或騐票放行盈千累萬之貨偷税而過反若不見不聞鄉民小本經營者則一絲不能走漏甚至衆人怨忿以討飯名其關以剥皮稱其卡怨毒之於人甚矣哉然而人仍不議裁撤者此非朝廷之意也實則督撫借此以調劑屬員耳近來各省候補人員無不以人滿爲患多一局則可以安插一委員增一卡可以添出一差使甚而有一局一卡而以幾人共事者雖曰所得已屬無幾亦慰情聊勝於無是則上司之一片苦心下屬所同爲鑒諒者也然而一家不哭斯一路哭矣督撫之所以不肯議撤厘捐以順民情而必欲留之以爲調劑屬員之地者豈果厚於屬員哉亦以屬員之來候補者大半皆有情面京外各大官莫不有尺書以相請託是亦彼此互相酬應之常例不可以却故不得不留此厲民之事以爲應酬情面之地步嗚呼愛民者固若是乎顧就此時而論厘捐斷不能裁撤則亦惟就事論事整頓厘卡以興其利而除其弊而已而彼司厘卡者則又各顧情面於查騐搜稽之處亦或因情面而從寛夫有其寛者必有其緊者彼無情面者必且受其苛索矣昨觀金陵所報謂各釐局遇有官舫過卡不敢過問此亦顧情面之一道也前有局總歐陽潤生觀察查卡出省行至關卡委員見係堂堂監司大員且復總持局務遂飭巡丁毋得擅入艙門詎意觀察遄回卽面禀制軍謂委員有心徇情其辦事不力可知請記大過三次並曉諭各局無論是何差船均照舊章查騐有無夾帶私貨須取回差船上名片一紙爲憑如歐陽觀察者殆可謂破除情面者矣然而名片一紙卽可爲憑則仍不出乎情面二字而從此客船之經過者其被擾尤不堪問矣吾則以爲必欲破除情面當先從裁撤厘卡始 
[諭旨恭錄]  
　　七月二十五日奉旨欽天監左監副員缺照例將郭照奎轉補所遺右監副員缺著徐森補授擬補内閣中書楊廷璣著准其補授截取陜西道監察御史鄭思賀河南道監察御史高燮曾刑部郎中彭獻庚内閣中書王維屏光祿寺署正沈璿慶太常寺典簿方光紳内閣中書謝蘭馨俱照例用山西太原府理事通判員缺著伊立泰補授保舉雲南候補鹽大使韋國隆著照例用開復知府用前湖南補用通判冐沅著准其開復原官照例用獲盜官在任候補直隷州山東卽墨縣知縣程兆祥著以直隷州遇缺儘先補用京察盛京工部員外郎裕庭著淮其一等加一級保舉盛京將軍衙門儘先升補主事維明著照例用欽此○二十八日奉旨這所叅疏防監犯越獄之管獄官奉天奉化縣典史趙汝翼著卽革職拿問交裕祿興陞提同刑禁人等嚴訊有無鬆刑賄縱情弊按律懲辦有獄官署奉化縣知縣劉繼勳據報先期公出惟未能先事豫防亦難辭咎著交部照例議處仍勒限將逸犯尚萬春嚴緝務獲究辦餘著照所議辦理該部知道欽此 
[本館接奉電音]  
　　昨由京友電傳　上諭一道敬謹譯登○八月初五日奉上諭本日補行引見之新進士渠本翹著以内閣中書用欽此 
[浙撫過禾]  
　　浙江巡撫崧振青中丞由滬赴杭已詳前報嘉興爲抵省必由之路府尊宗太守聞信卽偕文武大小印委各官於初二日分乘各船用小火輪船帶至平望恭迓初三晨望見憲舟遥莅卽呈遞手版禀安中丞旣刺舟卽以次傳見隨命解纜赴禾各官及預備迎迓之砲船數十艘隨之而至甫抵郡嘉協汛弁兵站隊蘇州塘畔燃放排槍憲舟由塘灣麗橋河向省垣進發嘉協弁兵送至杭州塘仍站隊燃槍致敬水師各砲艇亦鳴砲三聲文武各官則送至 
 
 

Page 2

 
 
陡門塘始返桐鄉石門兩縣宰卽在陡門塘迎迓旣而杭州府及仁和錢塘兩縣宰亦次第到來投刺入謁中丞接見後卽首途大約初三晚抵大關初四入城據云定於初五日接篆視事云 
[回浦濤聲]  
　　温州府德峻臣太守因陳大宗師將次按臨甌郡遂牌示八月初十日府試泰順縣屬文童預於初八日取齊童子軍又當一試穿楊妙技矣○仲夏迄今天時亢旱河中水涸禾稻全枯道府縣各員惄焉憂之設壇龍王廟中竭誠祈禱至七月二十八九兩日始得甘霖禾苗之槁若薪蒸者一轉瞬又葱蘢暢茂從此五風十雨不致愆期則滿篝滿車當可慰豚蹄之祝矣○東門内某姓婦因患伏暑症一息奄然舉家皆粗魯之人疑其斃也遽行易簀禮適所延醫生王某至見牀前雙燃銀燭爐中方焚化寓錢飛步出門遄回家内旣而婦漸漸甦醒近已霍然一時遠近哄傳咸以爲笑柄○妖人張姓非僧非道如醉如痴蟄居青松白鶴菴飢則尋死猫死犬食之時或潛取死孩充腹一時鄉愚無識咸稱之爲神仙而不知其左道惑人爲王法所宜誅殛者也七月二十三日閉閂高臥日高數丈猶未啓𢹞好事者穴隙窺之見其跪伏牀前塊然不動闢門入視則氣息全無矣嘻神仙也而亦有命盡時耶妖人也而竟信其爲神仙耶舉世瞶聾無一讀書明理之君子是可慨也○本月初二日爲上丁釋菜之期趙展如觀察德峻臣太守邵補堂明府曁佐雜各員均於初一日五鼓時趨赴大成殿在至聖先師前致祭肅恭將事儀制秩然○本月初一日未刻警鑼四起報稱東門外失愼但見濃烟縷縷直上雲霄事後查知十八家地方焚去草舍一椽隨卽撲滅 
[認辦塲鹽]  
　　兩淮通屬栟茶塲所屬李堡鎭爲塲鹽屯集之所前者各商因資本轉輸不及不得已公同設法籌欵公收一面廣招殷商接辦近因天氣晴朗秋産暢旺公收之欵又將告罄正在無可如何適有蔣君應招而來願往認辦當經具禀鹺轅曁淮南總局一面呈騐資本立案並懇憲恩將收鹽桶價可否酌量核减當奉局員批認辦通屬李堡公收商人蔣翰禀據禀已悉著卽赶緊携資前往該塲開收以保塲局至桶價核减一節現奉運憲批飭妥議具復應俟通州分局詳復立案再行飭遵繳該商奉批後聞已派人先往該塲部署一切大約中秋節後卽可接辦矣 
[疫癘盛行]  
　　漢鎭武聖廟迤上居人率患吐瀉之症因此殞命者不少近日傳染愈盛幾於通鎭皆然且來勢甚速一經吐瀉甚有朝發而夕斃者數日前郭家巷某姓家一日而斃三人又花樓某姓家姑媳二人同日斃命其他類此者不勝枚舉花樓一帶居民惑於世俗之說招雇黄冠設壇建醮並用紙竹紥成龍舟鑼鼓喧闐沿街迎賽以爲可以驅逐疫鬼嗚呼何其愚也 
[和尚神通]  
　　福州西關外十里許有西禪寺焉歴年旣久棟宇將傾斷瓦頽垣荒凉滿目過其地者輙深憑吊之思有僧名微妙者卓錫其中慨然有興復意冀爲佛門光微妙雖披剃爲僧而生有媚骨一見勢要則脅肩謟笑曲意承迎善能以廣長舌結慈悲緣搢紳先生每樂與之往還競施布地金以償善願於是缺者補之圯者建之剥落者黝飾之琳宫梵宇頓攺舊觀又購良田美産供寺中香火凡僧侣之雲遊無歸者咸來依之微妙居移氣養移體出必肩輿食必列鼎雖貴官無以過也嗣以與鄉人涉訟頗不滿於清議去年帶其徒作海外遊爲同侣所害其徒收骨歸合寺僧衆以微妙爲中興佛祖奉其栗主諏吉七月廿四日延入寺中香花供奉搢紳之與微妙結方外緣者四十餘人衣冠濟楚徒步恭送又有鼓山湧泉寺以及法海彌陀開化等寺僧衆統計二百餘人合十頂禮喃喃誦佛由林内春音亭而至西禪寺旣抵山門寺中徒子徒孫咸穿法服執瓣香伏地跪迎若微妙者其五祖之别派耶抑六宗之苗裔耶不然何以生前能趨奉諸搢紳使解其慳囊死後又能攝召諸搢紳使見神搗鬼惟恐不及也 
[閩事雜紀]  
　　有某縣令因案經前督憲奏叅押訊未幾該令因病逝世其子以爲寃抑於新督憲譚文帥履新後瀝情禀訴已蒙文帥剴切批示矣○張磻溪司馬翥在閩十餘年歴署福安夀寍等缺現又接奉憲札代理福清縣篆○有某署門丁某甲因向民間勒索錢財爲本官所知甲知無以自容自請辭退署中各家丁爲之肅然○福州近日連獲大雨勢若傾盆四野農民無不欣然色喜 
[鉢池波影]  
　　清江來信云運河水勢邇來已退去二尺有奇雖距霜降尚遥可以安瀾預慶矣○吳勤惠公誕日河上各員弁例必醵貲演戲設筵歡飮以志祝忱本年七月二十四日循例舉行惟其欵由公子撥來故是日車馬簪纓分外繁盛○清河縣牌示奉府憲札開八月初十日接辦武童縣試所有各屬武童務於初六日齊集○閘口某甲天方教中人也其子年已十四齡五月初六日出外至今不歸家中人惶急異常幾廢寢食○某線勇夙與匪類爲儔現有舊案牽連遂由淮海左營水師拘去○特大令交卸山陽篆務後卽赴省請咨北上隨因他事請假刻始俶裝就道入覲天顔○徐耀堂叅戎彬於上月二十四日因病出缺 
[潯江秋眺]  
　　江西巡撫德曉峯中丞以湖口砲臺焚燬後亟須興築因飭藩司方佑民方伯估勘工程本館已紀其大略矣某日方伯查勘已畢仍乘官舫用紫電官輪船帶返省垣各官弁送别江干甚形肅穆○署九江道涂仲昉觀察因公至江寍謁見劉峴帥事畢於上月二十八日附招商局江孚輪船回九江各官俱至江干迎迓○九江一帶自七月初三日大雨後迄將匝月農民盼澤情殷至二十八日之夜四鼓將闌雨師忽命駕而至階除簷角滴瀝有聲由是連朝細雨如絲民人咸欣欣然曰天公眞做美哉 
[捐廉惠士]  
　　粤省各書院舊習相沿均有執贄之儀自因前任督憲張香帥攺給津貼裁革贄儀嘉惠士林誠非淺鮮惟菊坡精舍自光緒八年攺設學長議將山長贄儀裁去而監院董事扣取應課各舉貢生監之貲始發膏火漏未議及以致相沿日久仍未革除兹有該精舍肄業舉人梁鴻灝等赴運署呈控該精舍監院董事書役索取贄禮茶金各費懇請革除等情經運憲英札飭該監院查覆并以此欵贄儀雖係舊習相沿究於事理未恊乃札行經歴司查明該監院董事等於應領薪水外并無别項津貼又將其每年所收贄儀茶金數目列摺呈覆擬請將前項贄儀茶金永遠革除仿照越華粤秀書院章程查明菊坡本欵如有盈餘酌予津貼俾資辦公等情運憲批示云查核所議尚屬允恊應如禀將前項贄儀茶金名目永遠革除并按摺開每年合銀三百四十兩之數仿照越華粤秀書院章程攺給津貼以杜藉口而示體恤惟菊坡生息本欵每年除支膏火奬賞經費之外盈餘無多須留爲刊刻課卷及修葺精舍之用所有前項津貼銀兩應由本司捐廉發給卽自本年七月爲始每年於正月七月各發一半屆期由該監院具文請領分别核收轉發俾資辦公業已札飭該監院等及示仰菊坡精舍肄業諸生曁書役人等知照其肄業諸生得沾實惠焉 
[四明談助]  
　　寍波貫橋頭人某甲向充某處佐雜衙中差役一日與同署某乙等人在家飮酒其究竟賭博與否非外人所得而知突來捕廳某少尉帶同差役十餘人登門捉賭甲乙聞聲逃避少尉遂飭拘屋主李某去研訊之下李刁狡異常呶呶爭辯稱旣無賭具又無賭贓何得妄拿無辜致遭覊押少尉示以刑具令供出同賭者之姓名李仍狡展不供稱老爺可以妄捉監生不能妄供若欲用刑請先詳革少尉祗得交差看管一面仍飭嚴拿甲乙訊懲○郡城某姓家有一子而兼嗣二房者一日抱病甚篤其妻憂甚於夜深時對天默禱旋割股煎湯以進然服之病仍不减不數日溘然逝矣君子曰其人雖愚其志實可憫○邇日米價又昻蓋因早禾未能十分豐稔晚禾又報歉收而外來米船到者寥寥無幾是以市儈龍斷居奇也至黄魚所獲甚稀致每斤貴至四百文豆油則每斤加錢四文云○上月二十七日起大雨滂沱歴五晝夜至本月初二日 
 
 

Page 3

 
 
始止河水高與隄平低窪處悉成澤國昔之患旱者今則皆患潦矣聖人云天地之大人猶有憾信然 
[巴山話雨]  
　　宜昌東門外一里餘有地名白骨塔某夜有醉漢行至此處玉山遽倒夢入華胥忽有猛獸至齕而斃之其上半身蠶食殆盡厥狀甚慘令人不忍逼視後經人將下半身埋諸荒塚亦可哀也○江通輪船出險後駛往滬上修理工竣後卽於七月二十二日開至宜昌所裝買物約有二千餘件從此往來宜漢商旅又當稱便矣聞該輪船主已與固陵船主對調未知確否○前日某國兵船上兵官與駐宜領事官入城拜客翌日宜昌府逄太守亦出城答拜冠蓋往來雍容酬酢甚盛事也○西壩人某甲年老矣以駕舟爲生計與其孫打槳鳴榔日往來於烟波蕩漾中某日薄暮載客渡河觸於兵船錨練之上將船截爲兩斷船中諸人紛紛墮水其孫經人援救得慶更生甲則墮波逐流而去杳無蹤跡其孫臨流　哭氣慘聲嘶聞者爲之惻然○羅鎭軍於前月中風至今將近月餘延醫療治並由省中迭次薦醫一試回春妙手然口仍不能言有往問疾者鎭軍惟以手撫胸汪汪流涙而已所冀天相吉人早占勿藥是則軍民所深望也 
[軍麾駐邵]  
　　揚州府屬邵伯鎭居東堤之上運河之浜西鄰大湖東多港汊三灣九曲可直抵下河塲竈久爲私梟出没之區邇來更有一種袴匪結黨販私向各鄉掗賣凶横暴戾人皆敢怒而不敢言兩江總督劉峴帥以似此私梟充斥非惟有碍官引且恐有會匪哥匪溷跡其間因特檄調將福亭軍門良眷督領水師砲艇數十號常川駐紥專緝匪梟軍門奉檄之餘卽日起程已於上月杪由揚州往防次矣 
[滬北火警]  
　　昨晚十二點餘鐘細雨如絲霑人衣袂忽聞捕房蒲牢怒吼憑軒北望但見天際紅光照耀幾疑赤城之霞知係老閘橋東首失愼各水龍聞警馳援吸取自來水澆灌火勢始衰至如何起火及焚燬若干俟探明再錄 
[瀛眷抵滬續述]  
　　上海縣黄大令之夫人由通州來滬已紀前報前晚二鼓夫人乘輪抵埠署中書差以及執事人等均在碼頭迎接並預備藍呢大轎夫人當卽登岸命駕入城前導除旗鑼傘扇外有萬民傘德政牌等並通班差役在輿前護衛入小東門迤邐進署自頭門以至宅門砲聲不絶各書差復入署叩賀熱閙異常 
[匪人被獲]  
　　本邑西鄉龍華鎭相近有某甲者素以縫衣爲業年近花甲前晚二鼓時甲自主顧家中回來天隂月黑踽踽獨行行至龍華寺左近後突來一人口操外路音手持麻繩一條向甲頸項套住曳以奔跑卽俗所謂背娘舅也甲年老龍鍾何堪受此磨折初則尚呼救命繼而聲息寂然幸甲友某乙行過此處睹此情形唤集衆人將匪人拘獲甲始得出死入生衆人將匪人解至龍華汛昨日下午由汛轉送到縣想當從嚴懲辦以儆凶殘而安良善也 
[喊寃不理]  
　　昨午上海縣黄愛棠大令拜客回署時突有一婦手棒其夫木主在大堂上攔輿大呼伸寃大令命停輿令婦至輿前訊問婦供稱係崇明人母家姓陸夫家亦姓陸丈夫名木生係大塲鎭人丈夫在日在治下鐵馬路北開設小茶館去冬十二月廿三日丈夫病故遺下店務由小婦人經理本月初二日房東前來收取房租洋六元小婦人因手中拮据約俟中秋節歸償至初三日房東不問情由乘小婦人他出將房拆毁所有什物悉被藏匿今日小婦人向伊理說反被毆辱並將糞穢塗在小婦人身上因此情急奔投案下求請伸寃大令見該婦情狀凶撥供詞亦多支離喝退不准 
[妄禀受責]  
　　本埠南北震源正兩錢莊於前歳底被寍波咸德莊拖穴銀兩以致同日倒閉震源莊主黄鎭心等投縣控告並呈請杭撫憲將咸德莊總擋手馮珊林解至滬上由關道憲聶觀察飭發上海縣收押旋委竇奠高明府莅縣訊供判將馮珊林釘鐐收所此已詳列前報前日午後明府又乘輿到縣升堂訊問先提黄楚寳至案問曰所有房契抵押洋銀五萬元一節究竟如何答稱前年冬月監生在震源經手時有咸德莊經事馮珊林聲稱有滬上公陽里等處房屋契據值價銀五萬餘兩欲抵洋銀五萬元當經監生代向有利銀行說定押據由震源立保向來洋商交易無論遠期近期有據無據總以一言爲定寫立卽票迨震源被咸德拖倒後該行卽派人往寍波尋咸德莊主洪姓因洪避匿無蹤卽勒令震源股東黄鎭心備銀三萬六千五百兩向有利贖出現歸各債户管業祗抵銀二萬九千兩嘉和莊於去冬忽稱房契係咸德抵押與彼投案朦禀實係串同爭奪求請鑒察馮珊林供稱前年冬間因欠上海嘉和莊銀四萬兩是以向莊主洪詠笙取出滬上公陽里房屋契據托姚彩茗帶至嘉和備抵當被震源執事黄楚寳取去嘉和莊主業已投案禀明叩求明察明府察閱各卷謂馮曰前年震源莊主控案之後又赴道轅及英會審署具禀管業何以嘉和莊默無一言直至去冬始行到案具控以致黄鎭心等呈禀内有所藉口但前堂爾供面托黄楚　做押欵洋五萬元今何忽攺作向嘉和抵押耶供詞前後不符總有不盡不實姑候將情節禀明道憲核示遵行命將馮黄二人還所又提咸德莊夥余配德陳采蒓至案問曰前堂爾等所遞之禀究係誰人代寫供稱係托路過之杭州友人擬稿雇孫士蘭取出轉托代書叚某繕寫曾出筆資洋二元求恩寛宥幹差薛貴禀稱奉諭拘拿孫士蘭業巳拘獲解案請訊孫供稱由余等懇托轉向代書處用戳今已知悔日後情願攺過惟求施恩叚供稱孫將禀繕就到書辦處借用戳記不知其中有此糾葛明府以孫播弄是非咎有應得判令枷號十日發頭門示衆期滿責放叚亦有失察之咎著戒責四十下余陳不知已過胆敢妄稟著各戒責二十下責畢仍飭收所候示 
[英界公堂瑣案]  
　　麥家圈仁濟醫館對面平和里大半皆野雞娼院每至夜深人靜星月交輝無數母藥义伫立門前招蜂引蝶人或偶然回顧卽攬衣牽袂邀至其家短榻横陳卽可春風一度蓋比之桑間濮上尤爲淫蕩不堪焉其間有烟館曰復順昌曰萬里雲洞啓芙蓉亦覺門常如市前日萬里雲烟館主曹幼清訴稱母親與復順昌烟館内蕩婦許銀珠卽阿二及其妹許金珠卽秀珍偶然口角銀珠等卽糾同女流氓將母親毆擊受傷招架之餘失去金簪金耳墜請老爺迅卽提究宋二尹准之飭差提到銀珠金珠飭候傳原告訊核旋有多人求保銀珠等出外差役不敢應允謂須禀明本官候示旋有辦公人某甲向二尹面求遂得保出○陳成世訴稱小的由董炳卿執柯娶某甲之妻性氏爲室合卺後甲時來纒繞竟類放白鴒之流請爲提究宋二尹飭差提董訊究董供稱小的身患重病雖曾爲陳作伐並不爲非桂氏供稱前夫已入下流不能養瞻故倩董介紹將小婦人售與陳爲妻立有離書出於自願所得身價早已用完旋復時來探望借銀稍稍却之卽出言不遜二尹諭令董具結交保桂氏旣已再嫁飭陳領回○唐榮春唐朱氏與朱才寳朱王氏等在路爭毆包探孔阿才見之拘送公廨宋二尹諭令靜候訊供核辦旋由兩造之親友出爲理勸求免訊懲二尹准之著各具不再爭擾切結○戴先榮扭葉智敬至公堂訴稱葉付下期票屆期不肯付銀宋二尹飭將葉暫行管押著戴明白補詞呈候庭訊察奪○某號華捕巡路時見有年約五歳之男孩迷失路途詢知小字阿根隨帶至捕房捕頭命送公廨安揷旋由其父姚百順投案認領宋二尹查明的係父子准其具結領回 
[法捕房瑣事]  
　　西鄉販糞客某甲前向法公董局承包清潔局之某乙處賃得糞船一搜去後數月未將賃資付給前日又來滬上被乙撞見立將原船扣住查檢之下失去鐵錨並零星物件遂將甲扭送捕房管押候解公堂訊究○住居法界八仙橋相近之某甲虧欠房租洋一元有餘屢被收租人催逼無可延約遂於前晚收拾物件乘間潛逃被收租人知覺當將甲之弟某乙查獲送押捕房○南翔人某甲帶其姘婦某氏來滬設計變賣嗣爲婦之親族所知以甲先奸後賣情殊可惡當向嘉定縣具控縣尊立卽飭差將甲查獲繫諸囹圄詎甲詭計多端又在押所逃 
 
 

Page 4

 
 
逸匿跡滬上同安里内爲捕房包探查知將甲拘入捕房旋有嘉定縣差役奉文來滬拿人聞甲已入捕房卽向捕房伸說欲將甲帶回辦理捕頭以此事並未照會領事未便交其帶去著將甲押候解案請核○有兩人在租界中行竊某姓家稻柴數捆經巡街捕查見拘入捕房管押候訊 
[分發人員騐看名單]  
　　新海防例掣籖分發郎中洪洛江蘇花翎保如鑲紅員外郎榮濬正白主事楊培年山東徐廣思湖南徐士鍾浙江内閣中書沙從心江蘇直隷州知州知府銜王大慶直隷○籌餉例掣籖分發主事萬正觀雲南○鄭工例指省分發府經歴陳振鴻江蘇安徽典史趙霖安徽江蘇○新海防例指省分發道朱文藻江蘇安徽知府花翎劉瀚江蘇浙江錢謙安徽浙江同知鄭汝澄廣東江西胡鍔浙江江蘇花翎黄家瑜江西浙江成熙廂黄山西張錫爵山東江蘇通判潘廷傑江蘇廣西知縣黄楙順天江蘇趙英勳山東山西章景善浙江江蘇吳守誠江西安徽周德興江西安徽何恩煌江蘇安徽吳政修安徽江西運庫大使劉景衡江蘇浙江鹽大使林兆榮廣東福建沈汝修浙江福建李作楫四川廣東布政司經歴李承緒江西廣東灣州同鄭杜之杕湖北安徽鹽運司經歴方樸直隷浙江直隷州州判王來牟江西歐陽琾江西湖南府經歴禹崧齡湖南江蘇李志輅江西湖南汪兆梅江蘇湖南孫全璧四川雲南徐鴻基浙江四川縣丞楊兆鰲廣東江西鄂德明順天四川章臺福建浙江陳爲翰湖南廣東孫肇烜山東浙江李光襄湖南廣東曹鴻儒安徽浙江孫多燿安徽北河黄宗因江蘇福建董道樂安徽廣東全善正藍江蘇劉鴻浙江江蘇陶宗侃浙江吳本植甘肅陜西蕭芳衡湖南廣東林夀鈞湖南甘肅吳亦琳安徽北河姜振翔安徽浙江楊挽瀾江西江蘇鹽運司知事　程楙龢浙江廣東　縣主簿姜良騮江蘇北河州吏目斯樹梅浙江陜西鮑祥元浙江四川程廷照江蘇雲南府照磨江夀椿安徽江西同知照磨　嚴夀康浙江四川道庫大使王文炳湖南雲南鹽巡檢朱佳瑞順天兩淮鮑宏濟湖北河東巡檢蔣林順天山西黄維周福建廣東吳永年福建江西丁時和湖北雲南喬宣猷山東廣東黄季昆江西四川任秉藩浙江廣東張文滋浙江福建周樹棠浙江廣東王化源浙江山西周淮清浙江江西馬呈圖陜西山西從九品崔濵湖北浙江陳國衡安徽福建吕英烈安徽北河莊寳澍江蘇江西許士勳雲南四川林品珊浙江江西命佩陽浙江福建梁鑑伯湖南貴州典史陳福鈞順天江西戈璹直隷山西賴永福順天福建溎麟正黄直隷張寅恭湖北安徽顔守彝湖南四川張典謨湖北陜西陳丙煋湖北陜西楊世德江蘇福建方沛霖安徽江西兪進江蘇安徽劉毓洪江蘇直隷帥保清安徽江蘇吳朝煦安徽雲南高霖江西安徽章毓善江蘇直隷葉良幹浙江福建白旭河南山西譚家奎浙江山西章際昌浙江福建周曾興河南江西陳國珍浙江福建楊澤霖浙江四川張傳鈺浙江直隷楊駿烈浙江直隷汪廷政浙江江蘇李廷楨甘肅山西李聨恩順天陜西秦掄奎江蘇直隷閘官謝雲章順天東河未入流朱慶恩順天四川趙映先四川雲南周曾營河南江西宗璠安徽江西○海防例指省分發縣丞吳學優福建江西巡檢丁兆聘湖北雲南○籌餉例指省分發同知黄鉞廣西浙江府經歴黄安世山東雲南縣丞余茇安徽江西鹽知事何修鑑安徽兩淮按察司經歴藍宗榖浙江湖南巡檢何乃蔚山西江蘇蔣慶華江蘇浙江從九品李綍軒湖北雲南典史馬朝襄順天甘肅王紹祥湖北四川○同文館保奏指省分發知縣樊淙正白廣東○勞績掣簽分發知縣果齊斯渾廂白州判唐行惠湖南○勞績指省分發道陳乃瀚湖南浙江知府何恩烰江蘇浙江吳增僅安徽江蘇知州何臻祥湖南廣西兪廷恩浙江安徽知縣高嘉和直隷奉天趙先榘湖南甘肅趙植培江蘇直隷張良橒江蘇山西龎德澐浙江直隷兪昌言湖南四川閻懋曾湖南江蘇州判劉繼祖湖南陜西府經歴陳寳浙江安徽縣丞席素德順天浙江州吏目徐鼎臣貴州四川巡檢鄭春蔚湖南江蘇從九品吳道銓安徽貴州羅正坤湖南甘肅典史顧鴻翔江蘇廣東○截取指省分發同知毛瀚豐四川雲南○進士掣籖分發知縣萬有嚴江西曾廣運四川樊景曾江西○恩廕掣籖分發通判李開藩湖南○教習指省分發知縣劉傳祁江蘇直隷阮達元浙江江蘇○優貢掣簽分發知縣龍澤厚廣西胡之楨安徽○議敘指省分發府經歴許江鶴湖南山西○應補呈請分發知府鹽運使銜劉本植廣西陜西同知花翎運同銜潘懿浙江江西知州蔡茂秩四川雲南知縣張會一山東陜西任國銓江蘇江西直隷州州判崔萬椿山西甘肅從九品李瑞庭直隷四川未入流許寳德甘肅四川 
[遷地爲良]  
　　陳與昌主人竹坪大善士慈祥在抱善與人同憫世人往往吞服生烟以圖自盡因習得救治之法雖風晨雨夕延之必立刻到門著手成春活人無算及善士歾其少君施救如恒兹者與昌由三馬路遷至中八仙橋西首有慶里如有欲求施救者須至是處延請矣 
[酬願助振]  
　　昨接慈北隱名氏大善長惠函云寒舍於去月二十八夜松毛凉棚失愼當卽禱天立愿遂得轉危爲安現知貴協振所籌振孔亟例可移愿助振兹由甬祥和莊匯申協昇莊謹奉英洋八十元乞卽照解災區云云夫天處高而聽卑生人一念之誠可以上通蒼昊證之於理固屬信而有徵大善士以許願之資作振災之舉累仁積德天之報之者正無限量世不乏好善之士亦可以聞風興起矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[十洲仙語]  
　　陽歴本月七號清曉五點鐘越四十五分時日本岐阜縣地震甚劇民人爭先出户奔避致有衝碰負傷者至午後　徹　不已同時名古屋亦震狼狽之狀與岐阜相同此外如四日市大坂神户西京富士山等處報地震者一日之内多至十有五處現在岐阜入　城廢火油燈不用蓋防震裂招災也○岐阜縣下飛彈國大野清見村附近有某甲者早歳失怙其母年老多病某　視爲贅疣近日病更重時　林第呻吟甲惡之以爲如是重累何時得了一時頓起獸心乘夜將母置之木箱中舁至山奥掘穴生理之歸至家俟天明以母病故訃諸親戚親戚聞訃而來叩以母屍何在答稱業已安葬不在家矣於是人皆驚訝迫令同往埋處掘出爲之　葬　野邊復行送喪禮噫是其梟獍性成較前所紀殺妻療母者眞若天壤相懸矣○邇者三河國巨風爲災事後經地方官查核計倒壞房屋七百户死傷二十餘人○東京之以都人土自誇者皆詐欺之師往時賭博盛行或在田間或在市上每以五木訣騙取金銀今者若輩更數倍於前警視廳四出稽查計多至三千人不知何術以使之斂跡也○日廷傳諭定於陽歴十月下旬集陸軍於東北之野宇都宫白河間分近衛第一第二三師團爲東西兩軍舉行大操日皇以大元帥親任總軍統監派有栖川親王及長川上次叅謀寺内第一局長高憍第二局長爲審判官石木田村山根三中佐伊地山口二少佐爲陪從官一應悉照前年愛知縣陸海軍會操時儀式 
[上海北市絲業會舘籌賑公所施少欽經收順直山東臥生山賑捐七月初四五六日第三千二百八十三四次清單]  
　　初四日儀徵淮鹽總棧凌蔭廷善士募淮南四岸運商勸助由彚康莊交來洋一千元節儉堂助順直由彚康莊來洋一百元又助山西一百元上海同仁樂善堂由彙康莊來五十元王康衢爲兒普慶發熱不退續助求速愈由惠泰莊來五十元揚州求善居士求父病愈身健三十元錢塘知非子爲母親病愈完願祈保福夀綿長家門康泰宥罪消災由清江寄來廿二元步瀛居士爲祖慈病愈完願祈保平安四元皖省華蓮舫由厚康莊來曹平足銀廿兩合規元廿一兩四錢八分二厘留溪姚氏洋十元衞記震記各十元潘韓氏祈勿牙痛一元彦翁由源豐潤來十元寗波道署新關文案處邵通康求内人病速愈四元金陵通署何森山一元海昌陳春生募頴川堂求一家平安二元又月湖人吳竹溪何夀田僕琴史四户各五角浙寗劉聚興銅洋六元○江右吳德輝募胡福增漁影惜花主人桂林蔣金桂山惜隂氏凝翠軒四箴齋硯耕軒待月樓十户各洋一元吳櫝吳煒吳鱷吳歛吳檜邨闊遠吳摺吳織吳禴吳標吳晃樂善齋十二户各一元○初五日吳興頏叟添得一孫彌月筵資移助規元二百兩無名氏由祥和裕來規銀三十一兩三錢嶺西不著名姓人求父疾全愈續捐由江西寄來江西九三八平銀十兩常熟信泰典吳冠亭妻高氏求疾早日全愈洋十元陸禹平十元裕記五元金免痴一角○浙紹蒿壩愼獨居士洋三元四角又募王紫記八元谷萬順王元興餘慶堂張兪月塘任合義五户各五元高賦堂三元四角陶澤山氏二元絲客一元五角王友錢趙奕卿氏高時圃介景堂太昌德大六户各一元公保五角詹問源二角共十八户合洋五十元○京口義渡局李薌圃募求消災者洋二元積厚軒一元樂善所綿力者公善堂三户各錢一千文江石恢張履知彌災者無名氏四户各五百文沈集雲一百文裕松茂五十文共十一戶合洋八元○衢州億成葉少松募松蔭山房湘湖居士各洋一元力簿子錢二百文成數子一百六十文方吉安江望之黄聲谷吳履安吳起發五户各一百文江裕和沈天寳吳芷田三户各五十文共十二户合洋三元○初六日清溪汝南氏爲孫繼先寒熱求速愈由元甡莊來洋二百元浙紹厚昌莊石帆樵者由夀康莊來六十元吳王氏求病速愈由徐石翁來廿元竹西邨氏求病全十元退思堂六元全仁堂二元九江同泰吳裕隆保脚疾平安五元揚州存心記四元太倉沈錦雲求病痊一元陳橘隱銅洋一元○泰州許善士募貽厚軒無名氏順記三户各洋十元無名氏五元小如兒三元如謀二元求資冥福二元仲仙泰兒王道人求聰明四户各一元共十一户合洋四十六元丙銅洋一元○盱眙救生局傳募愼德堂洋十元鋤經堂衍慶堂八齡童子三户各一元閨閣女三元不書姓氏婦曹平銀五兩一錢五分 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年七月廿五日京報全錄]  
　　宫門抄○諭旨二道錄前○分選單○給諫慶等奏拿獲匪犯請照例懲辦並保奬出力各員摺○桂撫張奏龍勝廳流寓客民讀書向學援案請設客籍學額摺○大臣永奏擬請暫緩查閱邊卡軍臺摺○江督劉奏仍以原擬之員請補守備片○又奏揀員請補陸路叅將摺○新撫陶奏叅革遊擊片○七月二十五日内務府國子監廂紅旗值日無引見○肅王假滿請安○恩公請假十日○户部奏請更换崇文門監督○召見軍機○光緒十八年七月分選單小京官内閣典籍陳景墀浙江舉知府河南懷慶岑春煦廣西監安徽寗國林載亨廣西人江西南安趙增榮四川甲直牧福建龍岩德治廂黄繙譯生員同知湖北安陸盛勛正白滿廕通判山西平陽徐士豪安徽人知縣安徽廬江侯原洲山東監懷遠黄樹棻江西太平黄家傑江西山西沁水晁鴻年陜西浙江嵊縣丁良翰山東湖北京山王公輔四川山西崞縣王祖畬江蘇廣東海豐王全綱江蘇山西臨縣孔繁昌貴州湖北保康吳慶祥江蘇貴州甕安劉崇照浙江俱甲布經安徽吳毓庭江蘇廪吏目奉天義州張錫茀江蘇監巡檢直隷宣化黄兆榮湖南雲南南寗金鴻鑄江蘇廣東歸善蘇敬安四川江蘇江寗李夀均直隷俱監如臯楊文彬順天供事○○巡視北城工科給事中臣慶綿等跪奏爲拿獲擬斬逃犯同夥棍匪請旨交部會府照例懲辦並將獲犯尤爲出力人員隨案請奬以昭激勸恭摺仰祈聖鑒事竊查擬斬逃犯宗室銘榘於本年正月間同武二等在西北兩城地面迭次紏衆持械搶刦愍不畏法當派坐辦局務委員邵虎文會同坊官王應泰設法拿獲八名奏請交部會府懲辦經刑部審明將該犯銘榘擬定斬監候解交盛京牢錮監禁候旨辦理餘犯分别定罪飭拿在逃各犯並聲明拿獲此案之員弁可否奬勵應由該衙門酌核辦理於五月二十八日具奏奉旨依議欽此欽遵在案鈔錄原奏移會到城查該員等當差有年辦事奮勉拿獲此案尤能親身督率與尋常獲盜隨同協緝出力者不同自應遵旨酌核請奬正在繕摺間旋據坐辦局務委員邵虎文禀稱本月初四日督飭哨官帶領勇丁會同營坊復將擬斬逃犯銘榘連在逃夥匪郝二一併拿獲到局先後批飭會坊錄供詳解到城臣等查該犯銘榘旣經懲戒宜如何安分守法膽敢中途脱逃潜行來京仍在西北兩城地面各處擾害實屬目無法紀祁二爲銘榘黨羽捉人勒贖强搶訛詐已屬多次若不認眞究辦何以靖地方而安良善相應請旨將擬斬逃犯銘榘已獲棍匪郝二一併飭交刑部會同宗人府照例懲治除隨同出力員弁員行分别奬叙外其餘尤爲出力之坐辦局務揀發北城副指揮邵虎文擬請俟補缺後以知縣選用候選主簿北城吏目王應泰擬請俟補主簿後以州判用以示鼓勵而昭激勸之處出自逾格鴻施所有拿獲擬斬逃犯在逃棍匪奏請交部會府照例懲辦並隨案請奬各緣由是否有當伏乞皇上聖鑒訓示遵行謹奏奉旨已錄○○頭品頂戴廣西巡撫臣張聨桂跪奏爲龍勝廳流寓客民讀書向學援案請設客籍學額以彰文教而廣登進恭摺仰祈聖鑒事竊據署桂林府龍勝通判李光城禀據紳耆董開甲等呈稱廳地本屬苗疆向無土著民人經自設廳以來招集開墾各省客民自其祖父於乾隆初年由湖北湖南江西廣東等省流寓斯土迄今百有餘年生齒日繁户口逾萬多有讀書向學之人因離原籍日久不能復回應試查嘉慶三年因苗民漸習文字奏設龍勝廳苗學二名有苗受惠將及百年而流寓客民尚乏梯榮之路懇請設立學額以遂觀光等情經臣批行議詳去後兹據龍勝廳查得流寓客民寄居多年久符入籍之例祇因居於廳地於各州縣無可附麗若就近入義寗縣民籍又與該縣土著素不接納久有土客之分一旦入籍應試遽占土著學額各生疑忌易啓爭端而該客民等誦習詩書欣欣向學近年文風日起又未便絶其登進之階查同治九年平樂等府設立客籍學額請將賀縣流寓民人附入客籍考試奏准有案龍勝廳屬旣無客籍學額擬請援案增設二名俾得一體應考以免向隅由藩臬兩司核議具詳前來臣維粤省士民仰蒙教澤聖化涵濡歴年客籍苗民增設學額一經奏請無不立邀恩允是以人文興起蔚然可觀前因賀縣流寓不便附於土著歸入客籍考試亦經奏准有案今龍勝廳流寓客民嚮慕儒術末由上進旣據兩司公同酌議並訪輿論咸請援照成案辦理惟有仰懇天恩俯准增設桂林府龍勝廳客籍學額二名俾有進身之階以彰文教而示鼓舞卽由龍勝廳考送歸府學教官管束至帮增補廪並歸府學合考俟科歳兩輪之後取進人數稍多文理實優者撥予廪增各一名永爲定額以昭限制是否有當謹會同兩廣總督臣李瀚章廣西學政臣趙以炯合詞具奏伏乞皇上聖鑒訓示謹奏奉硃批禮部議奏欽此○○奴才永德跪奏爲循例查閱邊卡軍臺擬請暫緩以濟時艱而裨邊防恭摺具奏仰祈聖鑒事竊查烏里雅蘇台所屬津吉里克等處沿邊卡倫及各路臺站並駝馬各廠例應三年查閱一次將軍到任亦應往查等因歴辦在案奴才永德於十七年十月間到任時值隆冬未能舉辦待至本年夏季例應奏請查閱惟沿邊一帶雨澤愆期駝馬疲瘦若拘向章往查誠恐該官兵力有不逮似不足以裨邊防且此項邊卡軍臺計自光緒十六年查閱後至今將及二載所有奴才到任後例應週查邊卡軍臺擬請暫緩辦理容俟明年應查之期再行援案一併奏請查閱奴才係爲因時制宜起見是否有當理合恭摺具奏伏乞皇上聖鑒訓示遵行謹奏奉硃批著照所請欽此○○劉坤一片再准部咨江南水師淞北營守備員缺請以儘先守備淞北營前哨一隊千總閻楝樑補授查閻棟樑前保守備照章攺爲俟補千總後以守備補用續准拔補千總應以補千總奉旨之日起挨次續補後惟名次在該員之前者尚有楊致和等三員行令查明聲覆到日再行核辦等因伏查楊致和現係淞北營把總楊萬清劉剛現係淞南提右等營千總該員等雖所保守備名次在前行據查覆各在本任尚稱得力惟請補是缺守備人地不甚相宜未便遷就請補所有裏河水師淞北營守備員缺擬請仍以閻棟樑補授名次尚在二十名以内核與定章限制均屬相符合無仰懇天恩俯准仍以儘先守備淞北營前哨一隊千總閻棟樑補授淞北營守備員缺實於營伍地方均有裨益如蒙兪允俟部覆至日卽行給咨送部引見以符定制除該員履歴前已咨部毋庸另送外謹會同江南提督臣譚碧理附片陳請伏乞聖鑒訓示謹奏奉硃批兵部議奏欽此○○頭品頂戴兩江總督臣劉坤一跪奏爲揀員請補陸路叅將員缺恭摺仰祈聖鑒事竊揚州營叅將牛世英病故遺缺接准部咨係題補第二輪第一缺應用儘先人員行令揀員請補等因伏查是缺叅將駐紥揚州府城該處爲鹽商總匯之區人烟輳集良莠不齊向爲梟匪出没之藪且有倉獄城守之責彈壓巡防最關緊要非精明幹練熟悉該處情形之員難明勝任臣於通標實任候補各員内逐加遴選查有記名總兵張邦才年五十三歳安徽無爲州人於咸豐六年投効軍營轉戰各省多立戰功薦保以副將留於兩江儘先補用同治十三年督帶開花砲隊調援台灣復於剿服番社開山出力案内經前督臣沈葆楨保奏光緒元年十月十六日奉上諭著以總兵記名遇缺簡放欽此迨由台灣凱旋駐紥揚州江隂一帶修築炮台十年六月經督辦台灣防務福建巡撫臣劉銘傳調赴台灣堵剿身受重傷十一年給咨回標仍在江隂防營差遣造具過班履歴咨部覆准十七年經該軍統領張景春以該員樸誠幹練曉暢戎機前在軍營屢立勞績禀經臣傳騐存記遇缺酌補在案該員年力强壯訓練勤明自同治四年到標候補歴今二十餘年資格極深曾經帶隊駐防揚州一帶於該處地方情形尤爲熟悉以之借補是缺叅將洵堪勝任且與借補定章限制相符合無仰懇天恩俯念員缺緊要准以記名總兵張邦才借補揚州營叅將員缺實於營伍地方均有裨益如蒙兪允俟部覆至日卽行給咨送部引見以符定制除將該員履歴印結送部查核外謹會同江南提督臣譚碧理恭摺具陳伏乞皇上聖鑒訓示謹奏奉硃批兵部議奏欽此○○陶模片再花翎副將銜留新疆儘先補用遊擊劉乾福辦事巧滑嗜好已深現當整頓營務之際此等劣員未便稍事姑容相應請旨將副將銜留新疆儘先補用遊擊劉乾福卽行革職並拔去花翎以肅戎政除咨部查照外謹附片具奏伏乞聖鑒訓示謹奏奉硃批着照所請兵部知道欽此 
 
 

Page 13

 
 
[光緒十八年七月廿六日京報全錄]  
　　宫門抄○發抄硃批三道○教職單○尚書孫奏假期屆滿骽疾仍未就痊請開缺調理摺○新撫陶奏審明定擬摺○大臣惪等奏廢員効力期滿照例完結摺○桂撫張奏請議卹片○東撫福奏平隂縣教諭捐建文廟請賞加五品銜片○七月二十六日理藩院鑾儀衛光祿寺正藍旗值日無引見○信侯假滿請安○漪貝勒崇光各謝放正副監督恩○崇夀謝授侍衛班長恩○徐森謝授右監副恩○帛公續假十五日○鄭思賀高爕曾彭獻庚各預備召見○倉塲奏漕船五日回空○召見軍機慶福鄭思賀高爕曾彭獻庚○現换單袍褂○發抄裕寛等奏蘭儀令在任候補直隷州任兆霖等期滿甄别奉硃批吏部知道欽此○剛毅奏另案叅革令劉照乙完解銀米請註銷叅追之案奉硃批户部知道欽此○依克唐阿奏遵保人才請將道員宋春鰲送部引見奉硃批著照所請欽此○光緒十八年七月分教職單正諭山西吉州劉丙杰忻州臨汾喬聨昌解州陜西鳳翔曹景鼐同州甘肅徽縣廖振鋆蘭州四川忠州倪朝輔成都漢州毛際豐資州廣東德慶王熾昌韶州嘉應黄禹襄廣州雲南鶴慶劉鼎元雲南俱舉訓導安徽巢縣孫閥禧滁州蕪湖崔國幹寍國山西懷仁王庶皞澤州陜西鄠縣陳鼎新商州白河李東旭西安浙江開化韓開濟韶興湖南龍陽陶煜南長沙廣東新興趙爕華廣州長樂何如鍇廣州東安周鸞飛肇慶廣西思恩陸顯書潯州四川彰明鄭炳蔚順慶俱舉山東樂安劉枋雯兗州館陶張玉峰武定定陶何洪濟南陜西定遠張鴻鈞西安俱挨復諭直隷曲陽馬景顔冀州河南並池費鑑懷慶湖北興山艾菼武昌四川榮縣王禹疇成都四川渠縣方棫成都俱廩安徽合肥柳汝藩鳳陽山東宼縣郭毓瑛濟南山西長子趙子　代州俱舉安徽舒城王模池州山東清平竇清哲濟南甘肅臯蘭姚琮甯夏俱恩四川成都李正藻拔茂州復訓江蘇元和汪恒揚州恩山東掖縣陳懷典兗州挨山西長治鄧作霖汾州增河南許州李步瀛開封浙江永嘉徐士瀛嘉興福建閩縣雷文焕汀州湖北漢川張時叙荆州四川華陽王作賓重慶俱廪浙江義烏何文藻杭州副雲南麗江劉子莊臨安副石屏范棠蒙化副○○臣孫毓汶跪奏爲假期屆滿骽疾仍未就痊瀝陳病情籲懇天恩俯准開缺調理事竊臣以感患骽疾迭次蒙恩賞假經太醫李德昌診治湯劑頻投兼以温熨滿擬秋高氣爽或可逐漸輕痊乃匝月以來右足浮腫不見消退足掌筋脈攣拘不舒步履尚覺遲滯起跪總屬艱難又屆假滿之期仍難依期銷假臣自揣病情並向醫家叅酌總緣氣血漸衰不能服用峻利之藥而病在下部平和調養之劑又未能遽達病所以致遷延多日難於見功伏念臣自本年三月間因病請假迄今瞬將半載仰沐聖恩逾格寛予假期簡署卿缺俾得專心調理並蒙遣醫診視時荷垂詢感激涕零莫能言諭臣本任兼差均關鉅要但可勉强支持必當力疾從公勤思報稱無如内外治法歴試幾徧求效愈急見效愈遲現已歴夏徂秋其何時果克就痊仍難豫計每念曠官之疚難辭則悚惶無已眷注之恩彌重則焦灼益深晝夜篣徨罔知所措萬不獲已惟有瀝陳病狀籲懇天恩俯准開缺臣世受國恩仰叨殊遇况現年五十九歳正當竭力圖報之時區區愚忱斷不敢稍耽安逸自昧天良外沽引退之名上負生成之德倘得仰邀福庇末疾幸瘳卽當具摺請安求賞差使勉竭生平能致之力冀酬高厚無已之施謹繕摺具陳不勝悚切屏營之至伏乞皇上聖鑒謹奏奉旨已錄○○頭品頂戴甘肅新疆巡撫臣陶模跪奏爲鬥毆斃命核明定擬恭摺具陳仰祈聖鑒事竊英吉沙爾廳纒民達五提因索債口角用刀戳傷蘇皮尼牙孜手腕等處越日身死一案據前任英吉沙爾廳同知李慶棠騐明禀報隨卽卸事經接署同知王毓芬訊供通詳未及招解撤任現署同知潘時策接准移交覆審擬解署喀什噶爾道李宗賓審明咨署鎭迪道兼按察使銜周崇傳核轉前來臣覆加查核緣達五提籍隷英吉沙爾廳種地營生與已死蘇皮尼牙孜素好無嫌光緒十七年八月内蘇皮尼牙孜借用違五提銀一兩五錢達五提屢討未還十月二十七日達五提路遇蘇皮尼牙入又向索欠蘇皮尼牙孜斥其不應攔路逼債達五提回罵蘇皮尼牙孜生氣扭住達五提衣襟達五提力掙不脱正抓扭間適蘇皮尼牙孜胞兄托合大送與其弟亦思拉木瞥見均卽攏前勸解達五提疑其帮讌一時情急順抽身帶小刀戳傷其右手腕右手腆瞅蘇皮尼牙孜鬆手達五提逃跑蘇皮尼牙孜醫藥罔效越日殞命投約報騐獲犯訊供擬議解道咨兼臬司核轉臣覆核無異查律載鬥毆殺人者不問手足他物金刃並絞監候等語此案達五提因索債口角用刀戳傷蘇皮尼牙孜手腕等處越日身死自應按律問擬達五提合依鬥毆殺人者不問手足他物金刃並絞律擬絞監候秋後處决托合大送亦思拉木實祗攏勸並無帮毆情事應毋庸議蘇皮尼牙孜所欠銀兩身死無徵無干省釋屍棺飭埋兇刀案結銷燬是否允協除全案供招咨送刑部外所有鬥毆斃命核明定擬緣由謹恭摺具陳伏乞聖鑒勅部核覆施行謹奏奉硃批刑部議奏欽此○○奴才惪銘吉陞阿跪奏爲効力廢員三年期滿無力完繳台費照例攺擬杖徒完結恭摺具奏仰祈聖鑒事竊查前據張家口管站部員凱音布詳報廢員秀芬係廂黄旗滿洲四甲德慶佐領下人前内閣中書緣事革職發往軍台効力贖罪指派第十三台當差自光緒十四年十二月十七日到台之日起扣至十七年十二月十七日三年期滿該廢員應繳台費銀兩實係無力完繳呈請核辦前來惟查該廢員秀芬係由官學生考取内閣中書保舉候補侍讀原食馬甲錢糧未及半俸應否援照縣丞以下之例辦理並無辦過似此成案未便遽行奏辦當經咨行兵部查核旋准咨覆轉准吏部覆稱巳革内閣貼寫中書秀芬係官學生出身應授爲九品自應照例攺擬杖徒完結等因咨覆前來覆查中樞政考例載坐台廢員文職縣丞以下之員三年期滿不能完繳台費應攺擬杖徒完結等語今廢員秀芬旣係九品在台効力巳滿三年自應遵照部覆辦理相應請旨將廢員秀芬照例改擬杖徒俟命下之日發交宣化府飭縣撥役逐程遞解刑部照例辦理謹摘叙該廢員緣事案中恭呈御覽所有在台廢員効力期滿攺擬杖徒緣由理合恭摺具奏伏乞皇上聖鑒訓示遵行謹奏奉硃批著照所請刑部知道欽此○○張聨桂片再查光緒十六年六月初十日准吏部咨嗣後凡有各項請卹之案均以十年爲限如核其死事年月已在十年以外者概不得再行奏請其已經查明一時未及奏報按現在核計已逾十年者仍准自接到此次部文之日起予限半年悉行補報不得再請展限等因於四月十四日具奏本日奉旨依議欽此自應欽遵辦理惟查融縣禀生蕭啓蕃於咸豐初年土匪韓亞鳳等各股匪徒直撲縣城竄擾村墟該生奉檄團練自備口糧軍械帶練剿賊會同官兵鄰團分路進攻各處逆巢跟蹤追剿中砲陣亡支解遺骸被害最慘前據融縣禀經前撫臣勞崇光賞給英鳳勁節匾額在案旋因查其死事入學補廪年月日期未據聲覆是以延未具奏前准部咨檄飭詳查兹據詳覆蕭啓蕃於道光十二年歳試取入縣學十八年補廪咸豐五年正月十一日督帶練勇營圖剿滅匪黨打仗陣亡臣查該故生捍衛梓桑死事尤極慘烈等因查覆遲延竟聽湮没似不足以慰忠魂而昭激勸合無仰懇天恩俯准飭部將廪生蕭啓蕃照陣亡例議卹出自逾格鴻施謹會同兩廣總督臣李瀚章附片具奏伏乞聖鑒訓示謹奏奉硃批該部議奏欽此○○福潤片再平隂縣教諭李開勳光緒十四年到任後目擊該縣文廟年久失修殿廡傾頽與地方官紳籌議修復估需工料京錢一萬四千餘串該縣民貧地瘠兼之黄水爲災無從勸捐辦理遂毅然以經費自任除同城文武各官曁邑中紳富共捐錢二千三百餘串外餘悉由該教諭獨力捐認並親督工匠營造勞瘁不辭年餘之久始行告竣地方官禀請委騐一律工堅料實規模宏敞核計該教諭自捐京錢一萬一千七百餘串按照市價合銀三千六百餘兩爲數甚鉅該教諭成此要工無非爲崇儒重道起見洵足以儀型風教而勵薄俗據署平隂縣知縣李國愷禀由藩司詳請奏奬前來合無仰懇天恩俯准將該教諭李開勳賞加五品銜以示鼓勵出自鴻慈逾格謹附片具陳伏乞聖鑒訓示謹奏奉硃批著照所請禮部知道欽此 
 
 

Page 14

 
 
[光緒十八年七月廿七日京報全錄]  
　　宫門抄○諭旨二道錄前○發抄硃批四道○桂撫張奏審明議結摺○陜督楊等奏保奬文武各員片○七月二十七日吏部翰林院廂藍旗值日無引見○懷塔布椿夀各續假十日○内閣奏派稽察本章派出三德○兵部奏派察齋之大臣派出希隆阿裕德秀吉明秀耆齡德隆色普徵額花尚阿○召見軍機麟書容貴洪鈞○發抄松椿奏請將經徵漕糧漕項叅後完繳之署湖北荆門州歐陽定果等分别免議减議奉硃批户部議奏欽此○裕祿奏佐領文志摘頂限緝誘賭人犯奉硃批著照所請兵部知道欽此○長順奏官兵苦累隨缺地畝按照前减之價准撥奉硃批户部議奏欽此○又管解秋審人犯脱逃同知雙全等議處奉硃批該部議奏欽此○○頭品頂戴廣西巡撫臣張聨桂跪奏爲象州在籍主事韋陟雲呈遞私函指告署象州知州柴照得賄縱賭並武生黄肇元民人李日惺等呈控韋陟雲强占田房私刑吊打審明議結恭摺仰祈聖鑒事竊照前撫臣馬丕瑶以象州在籍戶部主事韋陟雲遣人投遞信函指告該地方官得贓賄收賭規飭司委員前往密查所告皆屬虚妄查得韋陟雲素不安分鄉評甚劣竟有强占鄉里田房私刑吊打情事隨據武生黄肇元等具詞呈控飭發桂林府查訊該主事告官得賄收規未能確指證據被控私刑强占各節則恃職官狡不承認亟應叅革質究除飭提齊應訊人證切實質審外相應請旨將在籍主事韋陟雲暫行革職以便質明辦理附片具奏在案一面飭署象州知州柴照迅速交卸回省候訊光緒十七年十一月十八日奉到硃批韋陟雲著暫行革職歸案質訊該部知道欽此後經飭提人証發桂林府審辦去後兹據署藩司胡燏棻署臬司引人駿會詳轉據署桂林府知府孫欽晃詳稱該前府趙時熙遵札禀提人証未到旋卽卸事卑府到任照案迭禀催提兹據象州知州謝珩案内應訊之監生廖邦森及其妻廖覃氏傳解到省飭發下府遵卽會同讞局委員升用知府唐鳳翔補用通判謝輔成補用知縣何烈文提案質明照例議擬具文詳候核辦等情由署藩臬兩司會同覆訊詳請具奏前來臣覆加查核緣韋陟雲原名韋徵福籍隷象州同治元年入學充附四年補廪同治十二年癸酉科鄉試中式第七名舉人光緒五年在廣西滇捐局報捐主事領有執照簽分户部行走六年到部當差十六年告假回籍與武生黄肇元等素相認識韋陟雲家有積榖建倉存儲監生廖邦森住屋與韋陟雲倉房緊隣廖邦森向在州城教讀其妻廖覃氏在家光緒十七年正月初八日廖覃氏因見韋陟雲倉墻磚縫寛鬆貪圖便宜用鐵鍬撬開墻磚一塊引榖瀉出墻外竊得榖約一千餘斤隨將墻磚虚嵌榖石賣錢花用廖邦森先不知情是月二十四日韋陟雲開倉取榖見榖石短少查看倉榖墻磚縫有挖開痕迹知係被竊先向廖覃氏查問不認卽赴州城尋見廖邦森理論廖邦森斥其誣賴互相爭閙韋陟雲稱要送官究治廖邦森氣忿隨以韋陟雲誣竊赴州呈控韋陟雲亦卽遣抱家丁李仲呈明經該署州柴照詣勘查傳韋陟雲並未到案僅遣抱告家丁李仲赴質該州飭傳管倉之廖春景查訊韋陟雲又未遵傳交案廖邦森卽查知伊妻覃氏行竊情事赴州呈明尚未訊結其時武生黄肇元以韋陟雲强占田房民人李日惺以韋陟雲私刑吊打等詞先後赴州呈報均經該署州柴照查傳韋陟雲仍未赴案該署州柴照以韋陟雲恃係京官被控各案抗傳不到顯有欺壓情事飭差嚴催並有如敢抗案卽行詳叅之語韋陟雲疑柴照得賄偏袒卽自寫私函指稱柴照得受贓賄並添砌縱賭收規各情遣人赴前撫臣馬丕瑶衙門投遞當經飭委補用知府張祖祺前往密查經張祖祺查明韋陟雲倉榖被竊屬實其私函内指稱柴照得賄縱賭各情均無其事並查得韋陟雲素不安分鄉評甚劣有被控强占田房私行吊打案件禀經批飭提省審辦並據武生黄肇元等具詞呈控飭發桂林府查訊隨據張祖祺將韋陟雲傳解到省經前撫臣批飭發府審辦提訊該主事韋陟雲於指告該州柴照得賄收規各情未能確指証據其被控私刑强占各情則恃係職官狡不承認當經前撫臣馬丕瑶奏叅請將該主事韋陟雲暫行革職以便質訊一面飭令署象州知州柴照迅速交卸回省候訊嗣奉到硃批韋陟雲著暫行革職歸案質訊復經飭提人證發審桂林府趙時熙禀提人證未到卸事據署府孫欽晃到任照案迭禀摧提兹據該州謝珩將監生廖邦森廖覃氏提解到省發府質訊該署府會督讞局委員提案質明該主事韋陟雲倉榖被竊一案實係廖邦森之妻覃氏撬開墻磚行竊得榖賣錢花用廖邦森在州城教讀先不知情因韋陟雲向其理論爭鬧赴州呈控嗣後回家始知廖覃氏行竊情事卽經赴州呈明又武生黄肇元呈控韋陟雲强占田房一案因黄肇元之祖黄金品於光緒五年向韋陟雲之子韋任元借過銀十三兩銅錢三十一千文將土名北中愛鳥肯平等共十一畝押抵立有典當活契黄金品曁韋任元隨各物故比黄肇元備價回贖值韋陟雲赴京供職致未贖取後韋陟雲告假回籍黄肇元向贖又因本利數目計算不清兼之每年應納丁銀二錢米二斗自光緒五年起至光緒十七年止黄肇元共納過銀二兩六錢米二石六斗韋陟雲以田未斷賣不肯認還彼此爭執以致未允贖回又民人李日惺呈控韋陟雲私刑吊打一案因李日惺在韋陟雲堂姪婦韋劉氏家傭工平日爾我相稱並無主僕名分韋劉氏有銀一百兩窖藏屋内中欄地下光緒十七年四月十七日韋劉氏挖取銀兩無獲向韋陟雲告訴韋陟雲疑李日惺有偷挖情事當向李日惺盤詰李日惺出言斥罵韋陟雲氣忿將李日惺掌責並用蔴繩綑縳正要送官訊究適韋劉氏將銀兩挖獲韋陟雲隨將李日惺釋放李日惺不服赴州呈控時廖邦森黄肇元兩案已先到州控傳韋陟雲堅不到案揑寫私函指稱該署州柴照得賄縱賭委員查辦提省訊據各供前情不諱並詰據韋陟雲供稱當日實因廖覃氏竊榖廖邦森並未查明輒控伊誣竊黄肇元押抵田畝因本利計算不清未經允贖致被控伊强占李日惺本係雇工因疑竊將其毆縛又被控伊私刑情不甘服延未到案柴照謂伊抗案稱要詳叅伊是以疑有得賄情弊當卽揑寫私函並因禁賭甚嚴私函内添砌柴照縱賭收規以圖聳聽實在均無其事伊係一時糊塗懷欵混揑並非有心誣告今蒙叅革提審自知悔悟據實供明又詰據黄肇元供稱伊祖抵押田畝因韋陟雲計算本利數目不清已納銀米又不認還未允回贖恐被强占是以呈控所當僅止田畝並無房屋揑稱强占田房不過欲圖聳聽又詰據李日惺供稱伊因被韋陟雲疑竊毆縛心懷不甘是以呈控等語由桂林府議擬詳司該署司等會審無異再三究詰矢口不移案無遁飾照例議擬具詳前來臣覆加查核本案旣經該署司等會審確鑿毫無疑義應卽議結查例載以曖昧不明姦贓事情汚人名節者文武官革職又例載竊盜贓一兩以上至一十兩杖七十又例載婦人有犯姦盜依律决罰各等語此案韋陟雲所控廖邦森之妻廖覃氏行竊業已得實其典受黄肇元田畝因計算本息不清未允取贖尚非强占其將李日惺毆縛亦因疑竊所致並非私刑吊打惟因該署州柴照查得嚴緊疑係得賄並揑指縱賭收規投遞私函汚人名節自應照例問擬已革主事韋陟雲卽韋徵福除毆縛李日惺輕罪不議外合依以暗昧不明奸贓事情汚人名節者文武官革職例擬以革職業經先行叅革應毋庸議廖覃氏行竊計贓估值紋銀六兩繳銀六兩八錢亦應照例問擬廖覃氏合依竊盜贓一兩以上至一十兩杖七十律擬杖七十係犯竊之婦例應酌决折責發落監生廖邦森失察其妻行竊因韋陟雲向論並不查明卽以誣竊具控實屬喜事好訟雖於事後呈明未便竟置不議應請將該監生衣頂褫革以示懲儆武生黄肇元呈控韋陟雲强占民人李日惺呈控韋陟雲私刑均屬事出有因到案亦經供明應與訊無得賄縱賭之署象州知州柴照均無庸議廖覃氏竊榖照估追賠給主黄肇元活契典當田畝飭將應交本息及納過銀米數目算明回贖均各具結附卷未到人證免傳省累除全案供招咨部查核外謹將審明議結緣由恭摺具奏伏乞皇上聖鑒勅部核覆施行謹奏奉硃批刑部議奏欽此○○楊昌濬等片再新疆防戍各軍碁布星羅汛地遼闊必統轄得人乃能整飭戎行藉資臂助查喀什噶爾提督董福祥阿克蘇鎭總兵黄萬鵬伊犁鎭總兵張俊署巴里坤鎭總兵湯彦和聲威素著紀律嚴明保固邊陲厥功實偉又陜西布政使張岳年甘肅按察使裕祥前在甘肅藩司任内籌解餉項軍裝悉心經畫深裨時局應如何一併優予奬叙之處出自聖裁謹附片具奏伏乞聖鑒訓示謹奏奉硃批覽欽此 
 
