# 1893 - 231 - 4907307

 

Page 1

 
 
[字畫助振] [  申報館協振所謹啓]  
　　朱漁珊先生素以書法名於時所臨爭坐位帖眞氣鬰蟠如神龍夭矯不可方物苟非臨池染翰確有心得烏能如此承以二册交本館恊賑所助賑又董文敏墨跡一册筆意秀勁翛然塵坱之外又高澹游先生所繪山水一幅烟雲變幻草樹蒙茸懸之　間可常臥游此皆罕覯之珍也諸君子有欲得珍物而助善舉者卽請移玉購取爲盼 
[皇清經解續編式古堂目録] [  點石齋啓]  
　　皇清經解續編一書向無編目龍威主人深有憾焉因此四　採訪聞得臨　尤麓蓀名瑩先生已輯有是書爰是不惜工本託本齋代爲精校精印以公同好書凡一十九卷其體例略仿敬修堂而精詳過之想海内有志經學者當亦爭先快覩也實洋八角購向棋盤街本分局及龍威閣書莊北申昌均有發兌 
[論厦門整頓厘務]  
　　厘捐之設國家不得已而爲之初非欲取多於民也而有其舉之莫敢廢焉則是下之不能仰體乎上非上之弗恤乎下蓋朝廷之意固早欲罷去交督撫議奏而各督撫總以留辦善後爲對或撥歸某處防營兵餉不但不撤反有增而無减而於是乎厘捐遂爲商民之大患顧雖則患之苟其涓滴歸公不飽私槖則病民者猶可以裕國是亦枉尋直尺之計而乃厘卡之弊指不勝屈上之取乎下者十不過得其一二下之侵乎上者十竟取其八九我思留此厘捐無非爲調劑候補人員之用而入督撫之腰槖者當亦無幾則又何所貪圖而必欲爲國家留此厲民之政也昨有鷺島友人函述謂該埠稅項厘金每年徵收計有十數萬金近因商務不能興旺進口之貨較前爲少而司巡又多舞弊與奸商串通一氣走漏買放因是收數大减而在局司事則無不由幕而官三卡委員亦加捐過班坐收名利是眞所謂朘商民之脂膏供若輩之中飽也本年自春季以來收厘日短雖易總辦而司巡之弊益甚未届半年已短數千兩之多省憲察悉情由大發雷霆撤總辦撤委員另易妥人自督辦提調以至於各分卡無不一律易人又聞省憲以督辦提調荐用官親幕友在局充當司巡雖與奸商串合買放而分卡委員不敢過問甚至猫鼠同眠不能駕馭於是攺訂新章三卡稅厘比較責成三卡委員其三卡司巡等人亦由委員自行遴選督辦提調不准恃勢薦派以杜藉端舞弊云云夫督辦提調何嘗恃勢薦派哉彼分卡委員欲以逢迎上司上司有所薦派不敢不奉若神明其當面則唯唯應承退後則躊躇满腹者正復不少若禁督辦提調之薦派而不禁下屬之逢迎仍無益也然而厦門厘局從此一番整頓或者可以漸有起色亦未可知顧厘局之弊豈特厦門一處爲然哉余之抉其弊而摘其害者已幾幾乎舌敝唇焦墨乾筆秃而鉛刀之割竟未聞有小試之者此事殆亦關乎運會非人力所能爲然而此弊不除商人之受其害者多矣或曰厘卡司巡作弊走漏買放此皆商人之利何得謂之受害受害者不過國家擔厚歛之虚名而無實惠似於商無病也而不知彼其所以作弊者無非於斤兩之間以多報少而收數過少則亦自覺交代不過於是凡遇有正派商家不與通同作弊者於其過磅時多報數斤移東補西裒多益寡彼正經商家孰肯因其多報斤兩之故而與之爲難且卽與之爲難而石卵終成不敵彼眈眈逐逐者何時不可以吹毛而求疵商人又豈能與敵則惟有忍氣受之而已夫彼奸商以走漏之故厘稅旣可以减成則貨價卽不妨從廉售之較易而正派商人不但十足繳捐而且更有所加似此兩相比較則其喫虧有大焉者矣聞所以致此等流弊者則由於近年以來厘卡委員期满更調不論比較之故前者委員以收數之盈絀爲比較收數盈則可以連差收數絀則必致撤差彼委員自顧考成自不得不振刷精神時常稽察司事巡丁何得肆無忌憚舞弊一至於此自比較之法不行在上者原係大公無我之意聽鼓轅門者或連年有差或數年無差大有臣朔飢欲死侏儒飽欲死之歎故逐年輪換以昭公平而孰知彼爲厘局委員者乃以爲收數多者亦不得連差收數絀者亦不過期满而調則其視局差也直同於傳舍而司巡之上下其手者亦若罔聞知矣而况司巡等人往往來頭甚大不敢以氣觸之如此而欲期厘金之無弊商民之無害也又可得耶吾則以爲厦門之整頓厘務不可謂非善政也而當今之所謂善政者實不在此而在彼嗚呼有其舉之莫敢廢焉此長沙王太傅所爲痛哭流涕長太息者歟 
[本館接奉電音]  
　　昨由京友電傳上諭一道敬謹譯登○七月十二日奉硃筆徐致靖轉補左春坊左庶子崔國因補授右春坊右庶子欽此 
[福建官塲紀事]  
　　省會保甲總局文案朱藍田少尉現奉委署江東分司於本月初六日卸辦文案事件接辦是差者乃劉潄琴少尹卽於是日接手辦理一時同僚皆來道賀頓形熱鬧云○崇安縣張磻溪大令履新甫數日卽有痞棍藉糴榖爲名至富户家百般勒索聚集二三百人希圖搶掠勢甚洶湧大令聞知親出彈壓并諭令本縣准於明日在城隍廟設廠平糶爾等勿得藉端滋事衆等聞知歡聲雷動立時冰解大令連夜督率差役盤運米石至次晨一律平糶十分公允遠近聞風交口稱揚地方賴以安謐此崇邑商民來省所述者也○近日閩侯兩縣合示其文曰攙和小錢一文必究如敢故違嚴辦不宥法令可謂嚴矣奈城内外錢鋪每百錢約攙和小錢二十文左右積重難返將奈之何○旗營兵丁按月有應領餉米憑票到倉照支向爲定例詎該旗丁貧苦者多往往將米票先期抵押錢物弊竇種種不可指屈現兼署糧道龍觀察知此風不可長急出示曉諭八旗及軍民諸色人等嗣後再敢將米票私相售賣照例治罪其擅買者亦治以應得之罪纍纍千言十分凛烈但未知若輩知所畏懼否耶 
[急濟神京]  
　　神京水災疉來電信官紳士民聞知同深焦灼現聞福州籌賑公所諸紳士籌出銀洋五千元僉禀督轅乞爲匯解到京以資振濟譚文卿制軍已准如所請并子嘉獎飭將銀交福藩司迅解京畿矣 
[榕城氣候]  
　　福州近日天氣異常炎熱民間暑病者多幸初八日午後頗有雨意翌午雨師貿然而來雖不十分滂沱頓覺暑氣全消凉爽百倍不獨人意安然卽田園種植亦覺生機逢勃云 
[失愼兩志]  
　　有客自漳州府來者稱漳郡民居向多土垣數百年以來從無火患卽偶有失愼亦不過一二家而止不料上月間連燒兩次初次約焚百餘家二次則燒去五十餘家洵爲該處異常浩刦也○泉州稅厘局於上月間 
 
 

Page 2

 
 
失愼聞將所有三聨票付之一炬未識如何辦理也 
[閩嶠雜聞]  
　　督署門深如海防守素嚴前日竟有瘋人某甲闖進衙中直抵内署司閽者以爲熟人無有敢阻之者幸乙丁尾之行見甲逕走更道搶前查詰甲茫無以對遂扭之出署禀明巡捕官遍身搜索並無夾帶兇件詢其何故進署則言語支吾有識之者謂此人已瘋癲多年但制署重地法所難容遂命押發閩縣次日卽訊責荷枷通衢示衆以昭炯戒○花會最爲閭閻之害民間明知故犯者貪有三十倍之利耳有義洲唐孝廉同里棍匪某甲集諸無賴等私設花會近日因公差搜捕甚嚴乃移在孝廉後門小屋中孝廉未之知也南臺保甲局差早有所聞偵知孝廉外出闖進擒拿棍等皆捨命遁去差將孝廉之弟某乙扭出孝廉之太夫人聞知力將乙搶回彼此扭爭情形狼狽時跟丁小名和尙年方志學聞後屋嘈雜入内探視差遂將其綑送到局甲知因禍由已起急挽孔方兄與局中在公人役說和另倩羊仔代和尙上堂受笞其事始　羊仔者閩人謂替人受責者也 
[日本火災]  
　　本月五號八王子町舉行天王祭四方來遊者甚衆六號之夜秦樓楚館客若繁星午後四點鐘横山町妓館新萬樓失愼延及隣家適東南風甚大頓時火散四方大通之兩側一望皆火横山町八日町大横町本町等民屋立刻燒盡内三十六三井武總鴻通武藏野五銀行亦遭災其外監獄署八日市市塲亦化歸烏有直至十點鐘始鎭滅近時天旱故失火後乏水灌救計共燒燬千五百户電達東京府知事卽於七號前往查勘此事旣上聞於朝日皇擬派侍從前去查察實况内務省得悉上意卽發照會至該地方查取當夜失火之實在情形云 
[恭迓文宗]  
　　安徽學政吳肅堂宗師定於七月初十日取齊皖省録遺士子初七日由皖起馬來寍上江兩首縣已派差掃除考棚並知會防營列隊往迎大約文星照臨當在初八下午也 
[漢皋氣候]  
　　固陰沍寒至冷莫如三九畏日憚暑極熱莫如三伏此天道之常時令之正也中伏將盡熱應極矣而漢口地方自六月以來時而雨師稅駕大肆滂沱時而赤烏飛騰高張靈曜陰陽互用晴雨並行暑氣潛消凉風乍起夙興無煩摇扇夜寐尙可被綿清和撲人渾如首夏祗有後街小巷陰溝壅塞積水灌注不便人行是則亦一缺陷耳 
[豐歉懸殊]  
　　湖北通省地方今年春季雨潤日暄麥收頗爲豐稔自四月中旬而後雨暘亦復時若上而依山田疇不慮旱魃之虐兼之襄川雨水漲發又遲下而傍水阡陌更無河伯之憂至此穫刈已咏满篝满車雲屯露積所謂曾孫之稼如坻如京曾孫之庾如茨如梁者無以加焉而湖南一省今年亦慶豐亨惟聞衡州府所屬六縣大旱約有三月未雨加以火傘高懸土壤龜坼山林草木亦多枯槁值此無麥無禾之際有心者登衡岳而四顧何忍此嗷嗷之衆也又聞長沙府益陽縣亦遭旱乾收成極歉兩湖之幅隕甚寛旣已咸歌大有奚獨於楚南七縣偏傷歲歉天道窅遠令人莫測想我國家仁政普施一經奏報必有發帑集捐亟施賑濟者矣 
[記述鹽梟閙事情由]  
　　前月江西撫州府屬有鹽梟肇事官憲派撥親兵前往彈壓此事已略綴報端矣兹悉鹽梟係廣昌人昔年曾聨有千刀會專以强悍之氣欺壓平民會中人皆以販賣私鹽爲生由廣昌越入南豐南城直至撫州之臨川金谿諸縣會首匿跡建昌某棧主持一切金谿許灣鎭向設緝私卡鹽梟惡之每與卡弁爲難上年因緝私較嚴鹽梟竟將巡勇數名殺斃旋調營兵往捕擇要正法未及澈底根究而該梟勢愈猖狂臨川縣中膽敢以私鹽設攤明售金谿人見其有利可獲效其所爲其鹽皆自福建販來每百斤售青蚨二千四百翼若販自就近鹽棧則需四千六百文肩挑下鄉每百斤可售至五千文而兩淮官鹽百斤須六千文之譜民間無不貪圖價賤因之私鹽充斥淮鹽滯銷本年某月廣昌鹽梟嗔金谿人之奪其利藪以爲此項生意係我等以性命換來何得步學邯鄲遽奪其利卽將金谿鹽梟殺斃其一金谿人大動公忿糾黨掩至鹽棧殺斃廣昌人三十餘名上月廣昌人亦糾約多人殺斃金谿人百餘名地方官恐釀亂階飛禀省憲省憲卽添派親兵右營馳往嚴緝想在事者寛嚴兩得操縱從心斷不有所棘手也 
[朝鮮近事]  
　　鮮人李植元先世頗富饒及李日就衰落乃貨其居室於崔某崔大興土木廊舍一新於地下㭾得白鏹一麓爲李所聞往求分潤崔據爲已有不肯瓜分與李爭毆相摔到官賄賂上下李大受杖責崔所得之鏹亦告罄矣○國王欲用西人往江　道開礦臣民頗有異議未知能底於成否○王某龍山人以船爲業與麴生爲莫逆交每飲輙醉上月初十日午後與侶伴共飲及歸日已沈西酷熱無聊臥於小艇以納晩凉方謂蘆花淺水野渡舟横可傲張志和一流人偃臥移時不覺由醉鄉而入水鄉江流箭激漂蕩無蹤是當配食水仙祠不得僅以酒人目之○國王向洋人借銀五千圓以充土木之費○中華領事設立路燈派商户司其事說者謂漢城商人與鮮民雜處非租界可比燈又斷續不整不足以照人行唐公此舉頗覺無謂○十三日總辦袁公往謁國王約四點鐘始歸 
[釘關被獲]  
　　杭垣楚湘會館地方有秃奴六七人扛抬木籠一具其形方高約七八尺籠内密布鐵釘籠外或金或銀或銅或鐵鎖匙數百把某日有一僧身叚短小不異侏儒坐入籠内謂之立釘關先三日城廂内外遍貼紅單略謂五峯山立願起建大殿并韋陀殿經費浩大立關七日善男信女樂助者開鎖一把被保甲局風聞届期飭巡役將僧拘獲送交縣署管押候審未受布金之賜先遭繋獄之災我佛有靈能無眉縐 
[珠江秋浪]  
　　日前有貨船一艘由北江來行至三水地方因西流箭急舵工把持不住頓遭沈没搭客溺死者約二十餘人有五人係英德縣生員赴省考遺同遭是厄未遂觀光之願先占滅頂之凶洵可哀矣○有著名匪徒某日在南關和樂戲園觀劇手持鵰扇身被綺羅見者以爲貴介胄而不知其是緑林客也被　人偵知通報營勇飛馳而至該匪猝不及防竟被拘獲加上刑具簇擁而去聞該匪於前月在第八鋪搶掠婦女耳環施放洋槍拒斃線勇者今旣成擒死者之寃可雪矣○初二晩更鼓初撾寳華坊某姓家火油燈爆炸延燒别物烟𦦨上騰幸人手甚多立時撲救不至冐穿屋頂然室中器物已毁壞不少矣 
[定期試鐘]  
　　江海北關新製巨鐘一架約重數千觔以備報時之用安設以來尙未試撃近日知照英法美各捕房定於本月十二日下午一試其鏜鞳之聲誠恐居民鋪户聞聲之頃悮爲告警故先傳諭以釋疑團 
[雷撃巨蛇]  
　　南匯縣署上房後面有枯楊一株大可合抱黛色參天繁陰匝地數百年物也本月初十日下午五點鐘時疾風急雨幾似昆陽之戰屋瓦皆鳴俄聞霹靂聲將枯楊劈作兩片中藏巨蛇一頭修尾密鱗長約二丈粗如碗口已爲阿香撃斃有頃雲收雨止禀知汪蘅舫大令親覽一周卽命瘞諸曠野此事有人言之鑿鑿録之以廣異聞 
[賽會届期]  
　　本月十五日爲中元令節本邑城隍神循例出巡各會首擇於今晩恭迎神像升堂點夘所有逍遥傘大鑼班陰皁𨽻臂香會花十景並沿途吹彈婦女扮犯等名目已由上海縣出示禁止矣 
[選充謄録]  
　　今年慶榜宏開各州縣應送謄録若干名入闈當差此次黄大令接奉憲札特選書吏十三名於前日當堂點名著赴松郡聽候府憲將各謄録調齊解往金陵備用 
[飲恨黄泉]  
　　寍人方小紀向爲木輪水手與同鄉人陳氏姘識賃居虹口下海浦自謂比翼雙棲可以天長地久嗣因方枝棲偶失落魄 
 
 

Page 3

 
 
無聊一身尙不能自保不暇計及意中人而氏則晨占夕卜消息杳然對鏡含愁斷釵寄恨自以遇人不淑生不如死遂於前晩以麻繩三尺了却殘生翌晨同居者見其雙扉未闢呼之不應遂破門而入見氏已懸　自縊遂訴知二圖地保陸坤咸將方尋至向諸鄰友募集銀洋辦棺成殮甲雖非李十郎而氏則竟同霍小玉矣謂非人世傷心事乎 
[張筱軒鹺尹譯德領事訊斷德國信船管事侍者恕爾采刃傷東洋車夫張寳聰讞詞]  
　　署理德國駐滬總領事本任德國駐滬副領事兼理刑名艾斯瓦爾特爲德人恕爾采重傷華人一案例應以領事署爲法司代國行法因於西一千八百九十三年卽光緒十九年七月初四日提集人犯由本領事爲辦案領袖邀請上海順全隆洋行主邁也林克曁咪吔洋行股東勒姆克爲陪斷紳士並以領事署文案散兹爲刑名文案悉心研訊查得該侍者姓恕爾采名阿爾勃兒脫又名奥果司脫籍𨽻德國勃勞恩世萬希邦原習貿易行業現在德國烏爾登伯克信船上充當管事侍者訊畢判得該侍者係犯德律第二百二十三欵並第二百二十三欵　字條之罪定以拘禁四禮拜並令繳償訟費其判斷情形經本領事法司認爲公允兹將訊斷緣由開列於下○據恕爾采供稱西本月初九日卽華六月二十八日黄昏時偕同伴三人由一酒店名歐羅巴酒店者乘東洋車至另一酒店名行旅酒店復由此酒店乘原雇之車至招商局北棧碼頭時已近十一點鐘伊付車夫洋一角詎該車夫張　聰並其餘三車夫向伊再索洋一角並將伊拉住阻其前行其勢洶洶當時該侍者被車夫逼迫心生畏懼遂拔出衣袋内刀向其當面扭阻之張寳聰砍去致傷張之背間云云核其所供情形係屬可信查該侍者委係故意刃傷張寳聰倘不援德律第五十三欵遇危自衛之例原减則卽應照德律第二百二十三欵並第二百二十三欵之　字　字　字條重傷他人之例科罪查所謂遇危自衛者按之德律如遇人違例侵犯已身或侵犯他人乃設法以袪其危而其所爲者要皆不得已之舉動今恕爾采之被張寳聰扭阻業已由張自認姑試問張之扭阻是否違例查恕爾采稱已付車力洋一角而見証拏因獨爾甫卽其同游之管事侍者誓稱伊當經付自已所雇之車夫洋二角乃張寳聰謂該侍者等四人並無一人付給車錢於此可見張之說謊而恕爾采之言可信故本法司謂張之扭阻允屬違例然縱使因此而欲援危境自衛之例爲恕爾采原减而恕爾采仍不能法外逍遥何也揆度當境之情形覺該侍者之舉動已遠逾於衛身所必需之分際也雖曰如彼所供當時車夫十分恣横且憶及近日瑞典教士二人無端在松浦地在漢口左近被害情形更深　駭加以酒後慌張以爲性命眞在危境此皆人情之常然就當時情形而論祗須動手已足何至用刀故該侍者之重傷張姓仍須視爲罪戾惟其間尙有宜斟酌者係應否從德律第二百二十八欵之寛典查張當時並不知恕爾采是否爲雇伊車輛之人遽向扭索錢文其情形縱不至於犯刑定非合理至恕爾采當時驚惶失措尙係人情且念其年少嚮無過犯又當堂直認不諱自應量子寛典故本法司當卽從寛判斷至張所供受傷三處騐得實係謊供緣伊實祇受一傷其傷痕祗深四分生的邁當之一合工部營造尺八厘零八絲有零長五分生的邁當之四合工部營造尺二分五厘八毫有零且豪無關於要害也至恕爾采雖從寛判斷而衡其情罪所宜要不得僅科以罰鍰應定以拘禁四禮拜之罪至本法司所以定期四禮拜者一因斟酌人情一因比較往事查凡於不樂西法之國雖經闢口通商漸行西法而人情甚爲勉强者苟歐洲人在彼犯法被拘雖拘押之期甚短但使其人自念家鄉本俗而稍有自傲自重之心無不引爲大辱此所謂斟酌人情也又向來類此之案及較重於此之案在中國境内者往往置之不辦或僅以罰鍰最輕之數了事並無人向該管法司詰問此所謂比較往事也至該侍者應繳訟費之數係照德國訟費書第四百九十六欵並第四百九十七欵科斷署理德國駐滬總領事本任德國駐滬副領事艾斯瓦爾特簽名 
[檢點物件]  
　　丁東昇等八家控永安街愼成柏油行主朱棣卿欠銀四千九百餘兩遁回洞庭山原籍將其子朱椿年卽中喜拘押捕房屢經葛同轉研訊著交其父朱棣卿到案究追此已列報兹聞原告以案懸日久棧提朱妻到案研究朱之下落同轉准詞飭提朱妻已聞風逃逸前日堂期各廪告投案伸調同轉以朱任意刁玩未便姑容如再不到案定將其子朱椿年嚴行追比一面飭探帶同在押之朱椿年至三德里將屋中所存物件眼同檢點以免暗中運出 
[請試迷樂]  
　　英租界薈香里妓女李氏糾合隣人陳姓婦並林童氏等在左近租賃房屋與自稱彭大人王軍門等爲伍以致陳姓婦浪費資財旋被陳姓主人查知卽將李氏林童氏並賣迷藥之陳炳生等一併交捕解送公堂轉送到縣前日指葉司馬升堂提訊李氏供稱係蘇州人現爲妓女住薈香里地方與陳太太爲鄰一日太太詢問爾家有何等人往來小婦人答以有彭大人王軍門等太太央我請彭王等到來飲酒一切費用由太太取出此外並無别情林童氏供稱與陳太太有葭莩誼今春二月以前太太糾小婦人前去見諸人均非善類當冋太太　阻太太不信小婦人於二月廿七日起不與往來陳炳生供稱係寍波人向爲藥材生意此次陳太太央購補樂小的卽買於术付給不料陳姓主人　於术爲迷藥將小的交捕　今日未到大老爺如不信小的可以當塲試食司馬得供判將兩氏交官媒炳生交保候陳姓到案再訊 
[索詐遞籍]  
　　僧人名桃德掛單於滬城一粟庵師弟桃約處一日桃德與同輩德草口角當經香工勸散不料桃德忿恨交加私購阿蓉芙膏吞服毒發斃命住持僧某急將桃德收殮未幾爲西門外福田庵住持古顚所知向某藉端訛詐不遂所欲暗中唆使張福彭及陳姓等往一粟菴胡鬧其時夜漏將敲適保甲總巡張牧九司馬巡查過此聞聲入内將張拘獲帶回總局陳則乘間逃逸司馬提訊之下張供在滬南製造局總辦處充當幕友司馬飭局差往查並無其事遂備函移送上海縣訊辦前晩黄大令請帮審委員葉司馬研訊張供稱係湖南人欲在滬上起建左文襄公專祠是以來滬募化不敢冐充師爺向人訛詐司馬日爾之供詞前後不符卽使起建專祠與爾有何干涉顯見不安本分本當懲責姑念苦求從寛免責著卽收所聽候備文遞籍 
[不願到堂]  
　　金陵水師學堂學生朱鳳琪虧用銀兩請假回里遷延不去經總辦移文關提上海縣黄大令拘案訊供著差送往瑞生洋行買辦陳姓處收領送往金陵已紀前報前日原差將朱送至該洋行陳不願收留卽由該差帶回禀覆昨日朱母某氏奔至提調處一再求恩聲稱兒子不願再往金陵情願在滬繳清虧用之銀七十餘兩未知提調能俯允所請否 
[剖分家資]  
　　陳寳林之妻陳張氏控妾陳許氏與楊子林犯姦一案黄大令訊供之下著補提經管陳姓家産之彭祖亭到案再訊其詳迭登前報前日原差將彭解到晩堂大令升坐花廳提訊陳張氏稱丈夫逝世後所遺家貲由彭祖亭經管今已到案求請公斷惟請將許氏送入清節堂所生之子壽生願爲撫養抱呈莊海山供與同許氏供稱小婦人願入清節堂守節此次實被莊海山播　是非致肇訟端兒子　生今年三歲係小婦人所生現願帶入堂中房内衣服首飾已於上月廿一日被伊等搬取一空現求究追至家産求請公判小婦人應得若干願托堂　代管俟兒子成人再議大令謂陳張氏日爾妾許氏物件理應歸伊收領供稱許氏房中衣飾無人往搬如係伊物自然歸伊領去大令日然許金桂供稱係江北人女兒許氏昔年嫁陳寳林爲妾曾生兩子一子早殤現存次子僅三齡此次女兒自願入堂亦屬美事求將陳姓家資照數分派俾作度日之貲彭祖亭供稱亦係江北人在協記字號爲經事號中共有現銀六千兩陳姓主人尙有商船三艘亦由我經管一名金福安一名公大順一名全寳源及協順乾布號中有股分錢三百千文存項銀六百兩各項銀錢均有紙據現願將此等銀錢交與主人收管况恊記號近來雖 
 
 

Page 4

 
 
不虧本生意清淡異常已於本月初一日閉歇一切往來有帳可稽大令問陳張氏曰現在陳姓後嗣尙有何人答稱並無他人惟有四房内寡姪媳王氏之子今年八歲名德榮支派最近大令問陳張氏等曰現在本縣將德榮斷與爾夫爲兼祧孫王氏爲嗣子媳爾等意見如何供稱最好大令又問莊海山彭祖亭許金桂等曰爾等爲陳姓至戚此事看來好否答稱甚好大令卽命書辦當堂繕立嗣書畢遂判將金福安公大順兩商船及現銀三千兩斷歸陳張氏具領全寳源商船及現銀三千兩以及協順乾布號股分錢三百千文存銀六百兩並房屋等一併歸陳許氏具領惟令在陳許氏三千兩内提出五百兩給大婦陳張氏爲膳資壽生准陳許氏帶往堂中陳張氏不得與伊爭奪仍著兩造各具遵結備查代書將結寫明由兩造在結上及嗣據分據上各自簽押大令命值堂書朗誦一遍問陳張氏等曰錯否答稱不錯大令復諭陳張氏陳許氏曰明日爾等回家各將紙據取出各自收執一面由本縣派差查視爾等不許生事陳張氏等唯唯而退彭又稱小的父母早已逝世現將回籍　葬擬於十四日動身明後兩日中將各項錢洋交與陳姓可乎大令曰可著秉公交代不可含糊彭遵諭而退 
[滬南瑣綴]  
　　七字吳歌盛行滬上無賴之徒高唱於街頭巷尾每有以此肇禍者前經本城紳士禀請黄大令出示禁止無如誨者諄諄聽者藐藐依舊爭奇鬥捷各炫所長昨晨有木匠某甲等十餘人相約至三鳳樓啜茗甲信口胡唱適有小船帮中之某乙等聞而遥答此唱彼和之餘漸以惡言相詈俄而乙高聲曰爾等伶牙俐齒自以爲横絶一時我則不鬥口而鬥力爾如不信請嘗試之言已將甲扭住毆打甲黨上前相助乙黨亦糾合十餘人上前助陣各將碗凳飛擲堂倌見之恐釀禍端遂向兩造言曰如罷休則已否則定須報局甲乙等聞言始各歛手事後檢點共毁物件約值錢一千餘文由甲賠償洋蚨一翼始各散去○某姓婦住居滬南淮陽公所左近雖篷　自安而頭上金釵耳上金　頗覺燦爛奪目前日薄暮時細雨斜風泥塗滑滑婦弓鞋細碎手持銅銚往老虎灶買水正在行走間適有匪徒迎面而來見婦所戴簪珥不覺怦然心動緊隨在後四顧無人卽攫耳環而遁用力太猛耳被撕破婦痛極狂呼有人出外看視見其血淋雙頰癡立道旁而匪徒已杳如黄鶴矣甚矣有財者之不可自炫也 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[流氓敲詐]  
　　著名流氓某甲前晩糾合羽黨數人至閘北永善堂施粥廠前正欲尋機生釁見江北人許玉林在黑暗中大便以爲有　可乘冐充頭圖地保上前扭住各以老拳從事致許身受重傷吐血不止嗣經人解勸甲等卽一哄而散翌晨甲復糾同流氓至許處敲詐銀洋二元事被頭圖地保邵錦棠所聞帶夥往捕甲已聞風逃遁矣 
[凶犯發回]  
　　後馬路某宦家丁周貴持刀剌斃同事孟洪貴一案由縣訊實解司轉勘前日由司中發回解差投縣禀報黄大令著收禁候核 
[英界公堂瑣案]  
　　前報載流氓馬德芳訪拿未獲現又來滬經包探何瑞福拘獲解案馬俯首無詞宋别馬飭該包探帶回查明劣　俟下禮拜三再核○盧阿全訴稱在徐阿金肉店購肉忘却洋傘旋向索取不肯交還是以扭案請究徐供其時櫃上忙亂異常記不清何人遺下洋傘並非有心吞没宋别駕著卽釋歸○綺園值堂人張順生馬掌法胡德園同稱店中先後失銅烟盤烟燈灰缸等物甚多昨　金實生者又來　去銅盤一只及經獲住搜出質票一紙知已付質今特吊贓送案金直認不諱宋别駕判押四禮拜贓給失主○康阿二訴稱被徐　榮竊去布衫兩件當塲獲住送案請究徐一味游移宋别駕判押半月○三百四十六號巡捕禀俞關春朱天生兩流氓手持瓜子穿成之香枕在熱　地方滋事是以送案請懲宋别駕判各枷號三日發犯事地方示衆 
[法捕房瑣事]  
　　新街開花烟館之鴇婦名阿招生因竊案被賊誣扳前日由捕役甲乙二人持信票至法捕房協提　招生到案克捕頭准之立飭包探協提去後昨捕役與阿招生講定出洋五十元了事約定翌辰十點鐘在大自鳴鐘對門春園交付事爲克捕頭所聞立飭包探拘提該包探密至春園見洋五十元尙在盤内遂將該捕役及阿招生一并拘入捕房捕頭研訊之下命押候堂期解　葛同轉訊究○護城河畔五十六號門牌某英人有金鋼鑽四粒嵌入鈕扣放於袴袋中禮拜五洗衣作來取衣服西人將袴付之至禮拜一交還袋内並無鈕扣西人至捕房控訴捕頭立飭包探傳到洗衣作中人訊問據稱本無鈕扣在内捕頭復命包探傳諭該西人在家中細查旋據包探禀復仍無蹤跡云 
[共濟時艱]  
　　謹啓者敝堂奉到王永年仁翁託海參崴馮通甫尹秀升張爲漢王克祀孫志學于立業張藝舫劉光利諸善士經募賑捐交來俄錢四百七十一吊零四百九十文合規元二百五十三兩二錢加息銀五兩零六分厘又英洋二十九元均助山東貞定堂善士洋三十元江西史翥雲仁翁經募楚天逋僧洋一百元零户二十四元無名善士爲湖北鶴峯州丁幹臣司馬求早生貴子洋一百元倪金門洋四十元常山逍遥子洋九十七元王炳記洋五十元漢口永祥莊經募天成票號洋二十元中興和洋十元乾盛昌洋十元廣信分府署帳席經募洋六十二元均助山西高郵聽松子助順直洋三十元晉饑未艾又增北望之憂生佛齊呼總仗西來之意廣長舌粲菩薩心慈敬代衆生望雲頂祝上海六馬路仁濟善堂籌賑公所旋善昌等謹誌 
[惠敷行旅]  
　　蓋聞困苦莫甚於孤病艱難尤迫於離鄉本局推廣善緣養植善根以冀異鄉孤客不致危於溝壑何蒙海内樂善君子見信樂助兹收到南潯貫記帳房代募葭洲氏雲石居各洋一元不留名洋二元又新塍朱君尹如助洋五元又延康莊交來株涇資善堂助洋四元又常州張洪茂代募不書名洋一元經募氏對開洋二元又孟河濟源當代募德裕堂洋一元又祈慈親壽而康洋二元又無錫唐君麗　代募蔡源茂洋二元仰見善願宏開定卜上蒼默佑聚沙成塔庶幾義舉克成除分别掣奉收條外謹登報章以鳴謝悃上洋平康里恒濟善局司董李經馥何鏞鍾洪南謹誌 
[邗江官報]  
　　七月初二日滦鹺尉炳藻等辭押北鹽起程○初三日戈分轉乃肅由白塔河船私局來揚公幹○初四日許剌史之琪辭解京餉起程○江鹺尹寳年委解南京餉差 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月初四日京報全録]  
　　宮門抄○陜督楊奏揀員調補知縣摺○臺撫邵奏滬尾打狗兩口洋稅收支數目摺○又籌解船鈔銀兩片○湖督張等奏徵收錢漕得力之員請准奬叙摺○將軍裕等奏支銷馬撥經費片○直督李奏請給獎叙片○又奏請准建坊片○七月初四日工部鴻臚寺正藍旗值日無引見○福建藩司黄毓恩請訓○雲南臨元鎭總兵姜桂題請訓○截取知府李紹芬預備召見○莊王椿壽各請假十日○榮公請假十五日○貴恒續假二十日○花尙阿續假十日○倉塲奏漕船五日回空○召見軍機黄毓恩姜桂題李紹芬○○太子少保頭品頂戴陜甘總督臣楊昌濬跪奏爲揀員調補知縣要缺以裨地方恭摺仰祈聖鑒事竊據甘肅藩臬兩司詳稱甘肅海城縣知縣劉熙純丁憂開缺業已詳請報部在案所遺係繁疲難三項要缺例應在外揀調查定例各省州縣應調缺出俱令於現任人員内揀選調補等語今海城縣缺該司等在於通省現任應調人員内逐加遴選非現居要缺卽人地未宜惟查有通渭縣知縣惠福年五十四歲满洲廂白旗福深佐領下生員遵例報捐筆帖式歴經轉補刑科户部太常寺各筆帖式保舉知縣光緒十三年四月簽掣甘肅通渭縣知縣是年十二月十五日到任因調省於十五年四月十六日卸事十七年十一月委署清水縣知縣是年十二月二十四日到任查該員年富力强精明穩練在甘有年於該處風土民情最爲熟悉會詳請　奏前來臣查惠福年强才練辦事安詳以之調補海城縣知縣實堪勝任人地亦屬相宜仰懇天恩俯准以通渭縣知縣惠福調補海城縣知縣期於地方有裨如蒙俞允銜缺相當母庸送部引見該員在各任内並無叅罰案件謹恭摺具陳伏乞皇上聖鑒訓示所遺通渭縣知縣係簡缺甘省現有應補人員俟准部覆再行截缺由甘請補合併聲明謹奏奉硃批吏部議奏欽此○○頭品頂戴福建臺　巡撫兼管海關臣邵友濂跪奏爲臺灣滬尾打狗兩口徵收洋稅照章按結奏報謹將第一百二十八結期内收支數目分晰繕具清單恭摺仰祈聖鑒事竊照各海關徵收洋稅案經總理各國事務衙門會同户部奏定章程攺題爲奏停用親塡等簿行令各關將收支數目按結奏報一次扣足四結專摺奏銷毋庸按照關期題銷以清界劃等因查滬尾打拘兩口海關稅務自光緒十三年八月十五日第一百九結起攺歸臺灣巡撫就近監督所有收支洋稅各數目業經遵照新章分别奏咨至第一百二十七結止在案兹自光緒十八年六月初八日起至八月初十日届满第一百二十八結期内該兩口收支各項洋稅銀兩應遵新章按結奏報其循案支銷各項經費計自第一百二十五結起扣至本結業已四結届满容另造册奏銷以符定案除將本結收支數目循案分咨查照外謹會同福州將軍臣希元閩浙總督臣譚鍾麟恭摺具奏並繕清單恭呈御覧伏乞皇上聖鑒謹奏奉硃批該衙門知道單片併發欽此○○邵友濂片再臺灣滬尾打狗兩口按結應解總理各國事務衙門三成船鈔銀兩截至一百二十七結止均已按數解繳在案兹自光緒十八年六月初八日起至八月初十日止第一百二十八結期内滬尾口徵收船鈔銀三百一十六兩一錢應解三成銀九十四兩八錢三分打狗徵收船鈔銀二百八十七兩九錢應解三成銀八十六兩三錢七分核計兩口第一百二十八結期内共徵船鈔銀六百四兩其應提解三成銀一百八十一兩二錢兹將應解按數兌足塡具文批由臺援案發交恊和信號商承領匯解前赴總理各國事務衙門投納除咨明外理合附片奏報伏乞聖鑒謹奏奉硃批覧欽此○○頭品頂戴湖廣總督臣張之洞湖北巡撫臣譚繼洵跪奏爲徵收錢漕年内掃數全完之員懇請照例奬叙恭摺仰祈聖鑒事竊照錢漕乃維正之供催科爲有司專責鄂省頻年奉提京餉及撥恊各省餉項全賴地丁等欵徵解踴躍藉資挹注是州縣催徵之勤惰實關餉需之贏縮其有先期完解之員歴經奏准奬叙在案兹據湖北布政使王之春督糧道岑春蓂詳稱查麻城縣額徵光緒十八年司庫地丁等欵錢糧除坐支外實應解銀二萬九千四百七十五兩八錢六厘又應解道庫漕南正耗米折等欵共銀七千三百一十二兩八錢五分七厘均於年内掃數全完請 
奏獎前來臣等查該縣額徵各欵錢糧銀兩合計在三萬兩以上均於年内掃數全完洵屬催科勤奮自應專案請獎合無仰懇天恩俯准將麻城縣知縣張集慶照例給子加一級以示鼓勵而資觀感謹合詞恭摺具陳伏乞皇上聖鑒謹奏奉硃批著照所請該部知道欽此○○裕祿等片再查奉天東邊外安東寛甸懷仁通化四縣前經奉設馬撥五十處以通文報歴將按年支用草料馬夫鈔書工食曁買補倒斃馬匹銀兩造册報銷在案兹據奉天東邊道奭良詳稱安東縣額設馬撥十一處寛甸縣額設馬撥十四處懷仁縣額設馬撥十一處通化縣額設馬撥十四處共五十處每處用馬三匹馬夫三名鈔書一名均自光緒十八年正月初一日起連閏至十二月底止扣除小建六日共支用餧馬草料並馬夫鈔書工食銀一萬一千七百一十二兩又倒斃馬匹扣除皮張變價實用買補馬價銀三百五十七兩均由該四縣徵收地糧一分耗羡項下曁由道籌撥支銷等情造册詳請具奏前來奴才等覆核無異除將清册咨部查核外謹附片具陳伏乞聖鑒謹奏奉硃批該部知道欽此○○李鴻章片再據江蘇武進縣在籍紳士正一品封職布政使銜前署湖北布政使湖北鹽法武昌道盛康以山西關外七廳被災極重賑撫需欵竭力籌措實銀二萬兩解津兌收助賑不敢仰邀奬叙由籌賑局司道詳請具奏前來臣維晉邊猝被災祲情形困苦欽奉寄諭飭令恊籌賑欵適當捐務枯竭之時辦理甚爲棘手該紳倡捐鉅欵各省善士聞風響應得湊集成數濟助要需有裨災區匪淺所捐銀兩前已發交辦賑員紳核實散放查盛康由甲科起家講求經世之學爲前湖北撫臣胡林翼所賞拔洊擢司道卓著政聲乞養家居力行善事生平宅心仁厚里黨戚友以急難來告無不設法周濟鄉論翕然同治七年在原籍武進縣地方仿照宋臣范仲淹義田成法捐置義莊房屋三十餘楹義田一千一百三十餘畝贍養宗族經前江蘇撫臣丁日昌奏明在案歴年在蘇州省城建置善堂房屋田産辦理粥廠義塾恤嫠保嬰施衣捨藥諸善舉所費又不下萬餘金今因晋北奇荒慨捐賑欵至二萬兩之多全活災黎無算實屬見義勇爲心存利濟而力辭獎叙施不求名尤足以風　薄俗查前任湖北布政使王大經前任山東布政使王毓藻因捐田贍族均蒙恩准賞給御書匾額有案盛康係曾任司道大員捐田贍族與王大經等情事相同此次倡捐賑欵爲數甚鉅其志切救民功能濟衆較王大經等實爲過之雖據聲稱不敢仰邀奬叙究未便壅於上聞可否援案賞給該紳盛康御書匾　以示旌異之處出自特恩理合附片陳請伏乞聖鑒訓示謹奏奉硃批盛康着户部核給獎叙欽此○○李鴻章片再上年順直各屬並山西邊外七廳被水被旱災廣賑繁經臣函咨各省勸捐恊濟據廣東東莞縣人南澳鎭遊撃陳榮輝遵其故父二品對職陳朝標故母二品命婦陳黄氏遺命又湖南長沙縣人貴州銅仁府知府曹昌祺遵其故父二品封職候選知縣遭蔭萼存母二品命婦曹劉氏之命又湖北黄岡縣人已故貢生陳正心之女陳貞姑各捐助直賑棉衣褲一千套又廣東開平縣人儋州學政張乃瑞遵其父花翎道銜選用同知張鉅祥母四品命婦張余氏已故嫡母四品命婦張李氏之命又四川岳池縣人已故貴州候補道李善炤之繼室四品命婦李顧氏各捐助直賑銀一千兩又江蘇江寗縣人三品銜道員用在任候補知府浙江杭州府東防同知高英遵其故父一品封職高體仁故母一品命婦高李氏遺命又江蘇崇明縣人花翎道銜附貢生沈應熊遵其故父二品封職花翎知府銜候選同知沈紹遺命又江蘇陽湖縣人候選同知何媁遵其母二品命婦何胡氏又河南許州人待詔銜候選訓導顔裕安遵其已故嗣父顔秀芳已故嗣母顔王氏遺命各捐助晉賑銀一千兩先後解交津局騐收分解災區散放該員等或克承親志或仰體時艱慷慨捐輸有裨賑務至陳貞姑以閨門弱女守貞不字事親至孝兹復慨捐鉅欵尤爲人所難能所捐棉衣褲照章合銀一千兩並所捐銀數均核與建坊定例相符相應請旨俯淮陳榮輝等爲其故父母陳朝標等各在原籍自行建坊給子樂善好施字様以示旌獎理合附片具陳伏乞聖鑒訓示謹奏奉硃批著照所請禮部知道欽此 
 
 

Page 13

 
 
[光緒十九年七月初五日京報全録]  
　　宮門抄○諭旨二道録前○山東學政華奏報接印日期摺○皖撫沈奏馬徵麐賞給五品卿銜片○又奏報徵收洋稅船鈔銀數摺○又奏洋關收支數目摺○山東學政華奏袞郡未經提閱試卷取進各額片○皖撫沈奏龔文愷更名郅和片○又奏接管練軍各營生○東撫福奏搶護伏汛險工摺○河督許奏寗蘇漕船渡黄進運片○又奏五月分各湖存水尺寸摺○又奏庚汛水勢安平摺○將軍裕等奏徵收葦塘課賦數目片○將軍沙奏黄煙被災稅額虧短懇恩寛免摺○七月初五日内務府國子監廂藍旗值日無引見○豫公續假十五日○溥博請假十五日○錫光請假十日○掌儀司奏初九初十日祭奉先殿謨貝子澤公行禮○文秀遞遺摺○召見軍機八額駙奕年○○詹事府左贊善山東學政臣華金壽跪　奏爲恭報微臣接印任事日期叩謝天恩仰祈聖鑒事竊臣於五月十二日蒙恩簡放山東學政當經具摺叩謝天恩於二十八日請訓兩蒙召見訓示周詳莫名欽感遵卽輕車簡從迅速就道途中雨大潦深時有阻滯於六月十八日行抵山東省城二十一日准撫臣福潤委濟南府學教授王樹玉將學政關防並文卷署籍齎送前來臣恭設香案望闕叩頭祗領任事訖伏念臣才疏識闇學政任重事繁夙夜兢兢懼難稱職臣惟有恪遵恩訓矢愼勤公釐剔弊端振興文教以期仰副聖天子作育人材之至意再臣所過直𨽻地方多有被水之處其田在高阜者禾稼仍形暢茂東境則雨澤調匀秋成可卜民情安謐堪慰宸厪合並附陳所有微臣感激下沈並到任接印日期除恭疏題報外謹繕摺叩謝天恩伏乞皇上聖鑒謹奏奉硃批知道了欽此○○沈秉成片　再據布政使德壽詳據紳士孝廉方正王志行等禀稱在籍懷寍縣人同知銜保留直𨽻補用知縣馬徵麔學承庭訓家多藏書以通經致用爲期以澹泊寡管自勵咸豐年間由諸生入曾國藩幕以繪輿圖熟形勢見賞而於軍情民事贊畫亦多疉膺保荐選安徽太平縣教諭在官十載旌别士類導以修行學文宣講尤勤就鄉民諄諄告語士習民風爲之振起嗣因親老告養親事畢不求仕進以故父孝廉方正馬守愚捐建義學兩所多儲書籍寒士造就攸資該員志切承先續捐屋宇田産增置羣書併計價銀在三千兩以上該員年逾七十力學不衰所著經學格致叢書三十六種不以空言說經又史學提要等十數種亦復精而不膚鄉里儒流交相矜式查造事　及捐置義學房屋書籍清册禀府詳司核明詳請援案奏獎前來臣查五品銜前任直𨽻棗强縣知縣方宗誠早年積學經術湛深經前學政臣貴恒奏奉諭旨賞給五品卿銜欽遵在案今同知銜保留直𨽻補用知縣馬徵麐敦品積學器識優長昔作教官善於其職居鄉擴充義學仰繼親心置産購書教人以善核其純修篤行著述淹通與方宗誠學業相同士民資以觀感合無仰懇天恩俯准賞給該員馬徵麐五品卿銜以示優異而昭激勸出自鴻慈逾格是否有當謹會同兩江總督臣劉坤一安徽學政臣吳魯附片具陳伏乞　聖鑒訓示謹奏奉硃批馬徵麐著賞給五品卿銜欽此○○頭品頂戴安徽巡撫臣沈秉成跪奏爲蕪湖新關第一百三十結徵收洋稅船鈔等項銀數開單奏報恭摺仰祈聖鑒事竊照安徽無湖添開通商口岸應照成案將所徵正半各稅按三個月奏報一次前已遵照自光緒三年二月十八日開辦第六十七結起至十八年十一月十三日第一百二十九結止均經按結奏報在案兹據督理蕪湖新關署徽寍池太廣道李壽蓉詳稱蕪湖新關自光緒十八年十一月十四日起至十九年二月十四日止第一百三十結期满所有本結徵收各國商船及華商船令正半子口各項稅鈔銀兩曁遵章支提出使等欵經費辦公薪水各項銀兩並實存數目分别四柱開摺造册呈送前來臣覆核無異除册分送總理各國事務衙門曁户部科查照外謹繕清單會同南洋大臣兩江總督臣劉坤一恭摺具陳伏乞皇上聖鑒謹奏奉硃批該衙門知道單併發欽此○○頭品頂戴安徽巡撫臣沈秉成跪奏爲蕪湖關洋藥稅厘併徵第一百三十結其满謹將收支數目開單奏報恭摺仰祈聖鑒事竊據委管蕪湖關稅務署徽寍池太廣道李壽蓉詳稱案奉札行承准總理各國事務衙門咨會同户部具奏洋藥稅厘併徵由各關與稅司合力開辦一摺抄録原奏内開每藉併徵之數照約以一百一十兩爲度於進口時按照新章封存海關准設具有保結之機房躉船等處必俟每箱向海關完納正稅三十兩並納厘金八十兩始准搬出拆攺包裝請領運貨憑單運往内地並將例支鎔工折耗銀兩照章一體開支各等因歴經遵照辦理並將自第一百六結開辦起至第一百二十九結止按結開造收支數目册摺先後詳請奏咨在案咨查自光緒十八年十一月十四日起至十九年二月十四日止計三個月各關第一百三十結期满所　　徵華洋商船裝運進口洋藥正稅並專條厘金銀兩曁匯解户部海軍衙門經費及支銷稅司鎔耗等欵同實存數目開造四柱册摺詳請奏咨前來臣覆覈無異除册分送總理各國事務衙門曁户部科查照外謹繕清單會同南洋大臣兩江總督臣劉坤一恭摺具奏伏乞皇上聖鑒謹奏奉硃批該衙門知道單併發欽此○○華金壽片再查兗郡科試事宜生塲業經完竣正塲　均試畢惟餘壽張濟寗魚臺之童未經提覆滋陽寍陽嘉祥之童未經閱卷臣與撫臣商酌將未閱之卷由臣悉心校閱擇其文理清　者録取如額將坐號鈔出發交兗州府由該府飭學將該童起送到省附入濟南棚中一體覆試就便録取遺才卽送省鄉試該童等兩處跋涉較爲捷便刻下先舉行濟南府科試以遂士子觀光子願試畢卽行接辦録遺謹附片陳明伏乞聖鑒謹奏奉硃批知道了欽此○○沈秉成片再花翎儘先補用副將龔文愷係安徽合肥縣人同治三年　効軍營轉戰陜西等省迭次出力歴保今職兹該副將回籍檢查家譜不知與祖名相同取結呈請更名郅和由該府縣查明加結詳經潘司轉請具奏前來臣覆查屬實合無仰懇天恩俯准敕部將該員龔文愷更名郅和出自鴻慈除結咨送部科外謹附片具陳伏乞聖鑒謹奏奉硃批兵部知道欽此○○沈秉成片再安徽省防營管帶員弁遇有更換欽遵前奉諭旨隨時奉聞在案兹查管帶皖北練軍右營補用叅將吳永紹據報在營病故所遺右營查有記名　兵徐全喜堪以接管徐全喜所帶省城練軍右營查有兩江補用遊撃沈振慶堪以接管沈振慶所帶山字右營查有補用遊撃張本生堪以接管均駐原處飭令　眞　防又管帶福　輪船候補同知楊恩慶請假辭差查有候補縣丞潘錫疇堪以接管飭令小心駕駛勤密巡防除分檄飭遵並咨部查照外謹附片陳明伏乞聖鑒謹奏奉硃批兵部知道欽此○○尙書銜山東巡撫奴才福潤跪奏爲連日陰雨黄河伏汛盛漲險工迭出謹陳搶護情形恭摺仰祈聖鑒事竊奴才前將五月内黄河增長出省駐工親督防護緣由奏報在案入伏後大雨時行連宵達旦迭准河臣許振褘及駐豫偵深委員電報前月二十九至本月初三日萬錦灘兩次長水五尺初六日又長三尺山東河身淺窄加以雨水小泉同時匯注水勢愈見增漲怒壽洶湧拍岸盈槽奴才督飭在工員弁晝夜嚴防凡險要處所存料將罄者派員迅速添購並多採碎石以資搶護據各營委紛紛禀報上游雙合嶺紅廟靳莊孫樓等處掃壩前被淘刷加廂未隱續行蟄陷中游歴城縣倪家莊劉王莊席莊霍家溜掃叚均蟄入水南流口石壩復被冲塌一叚齊河縣王莊王家窰邱家岸亦均出險下游濟陽縣陳朝莊齊東縣南關惠民縣邵家莊小崔家濵州張王莊余家莊蝎子灣　劉家牛王莊宋家集賈家窪打魚崔家杜家油坊安泰棧　張家叚家謝家等莊浦台縣十里鋪張莊小王家莊利津縣宮家莊王莊等處或冲没掃壩或刷塌民埝情形不一而足均屬危險異常當經飛飭分投搶辦勇力　足繼以民夫而前次奏報五月内出險各處亦多未搶護平穩經盛漲益形險要各員弁胼胝經營幾於應接不暇又中游南岸之章邱縣西邢莊一帶水由已廢之民埝灌入夾河至姜莊爲格隄所阻巨波蕩漾　及隄身該處大隄本年並未估計修培不免卑薄加以連日大雨上游下汕迭出罅漏弁勇多方堵禦奈正河之水宣洩不暢格隄頂冲殊非人力能施致於十四日坍塌十餘文附近黄莊大隄亦被刷損幸係到漾之水深僅二三尺現經總辦道員張上達星馳緊往搶護但期不再續漲尙可設法疏消立時堵築至下游北岸利津縣之鹽窩大王廟一帶圈　壩各工屢蟄搶辦已匝月之久尙未平穩員弁人等現仍竭力辦理奴才居中督率羽檄交馳並派員往來稽查嚴飭晝夜兼管不准稍涉懈馳如果該員弁等搶護不力卽當據實嚴叅萬不敢稍事姑容除將辦理情形隨時再行具奏外所有伏 
 
 

Page 14

 
 
汛盛漲兩岸險工迭出緣由謹繕摺具陳伏乞皇上聖鑒謹　奏奉　硃批知道了欽此　○○許振褘　○再本届江北漕船五帮共船二百六十五隻江蘇漕船八帮共船四百隻經臣派員持令催䟎放水濟運均得合宜故沿途絶無阻滯共挽通天井閘及全帮入黄視往年較爲迅速業經陳奏在案兹據運河道耆安禀稱當甯蘇漕船全帮入黄時黄水正值銷落照章守候五月二十五日水始報漲二十六日續漲至四尺餘寸足資灌送當卽調集人夫啓壩放船二十七日先將江北漕船五起提入北岸運河二十八日接催蘇漕跟艄前進乃進口未及兩起黄水陡落口門淤閉在後各帮均經停泊至六月初二日伏汛續漲催令依次前進至初三日亥時始將蘇省尾帮催䟎渡畢共計寗蘇重運十三起已一律挽入陶成埠運口次第銜艫北上等情臣查今歲未入伏汛而黄河已報漲數次故漕船得乘漲渡黄其未交大汛旋漲則旋退故漕船不能一時齊渡然亦僅守候五日全帮渡畢於程途不爲延误比歴年差爲便速除仍飛飭送漕各員妥爲催䟎照料出境外所有甯蘇全帮漕船十三起渡黄進運情形理合兩片具陳伏乞皇上聖鑒謹奏奉硃批知道了欽此○○頭品頂戴河東河道總督臣許振褘跪奏爲查明本年五月分各湖存水尺寸循例謹繕清單恭摺仰祈聖鑒事竊查嘉慶十九年六月内欽奉上諭湖水所收尺寸每月查開清單具奏一次等因欽此所有本年四月分湖水尺寸臣於五月二十二日繕單具報在案兹據山東運河道耆安將五月分各湖存水尺寸查明禀請核奏前來臣查微山湖定誌收水在一丈四尺以内嗣因豐土黄水漫溢湖底受淤不敷濟運奏准加收一尺以誌樁存水一丈五尺爲度本年四月分該湖存水一丈二尺二寸五月内水無消長仍存水一丈二尺二寸較上年五月水大一尺此外惟南旺馬塲二湖長水二寸及三寸其餘昭陽等五湖消水二寸並一寸不等計昭陽湖存水四尺八寸南陽湖存水五尺南旺湖存水三尺九寸獨山湖存水五尺四寸馬塲湖存水三尺二寸蜀山湖存水八尺四寸馬踏湖存水七尺八寸以上各湖存水尺寸比上年五月分除馬踏一湖水勢相同外其餘俱較大自七寸至一尺一寸不等查五月間微山湖水勢雖啓湖口閘板宣濟運行幸因連次得雨是以消長相敵而南旺馬塲二湖之水亦因得雨略見增益其餘昭陽南陽獨山蜀山馬踏五湖均因啓除昭連渚閘板塊放水接濟漕船北上以致稍有消耗現當伏汛正盛大雨時行之際各湖之水自可望增臣惟有督率運河道嚴飭司湖廳汛閘員乘時廣爲收蓄備濟漕船回空斷不任稍涉懈忽以仰副聖主愼重湖瀦利運之至意所有查明本年五月分各湖存水尺寸循例謹繕清單恭摺具陳伏乞皇上聖鑒謹奏奉硃批工部知道單併發欽此○○頭品頂戴河東河道總督臣許振褘跪奏爲節届庚伏黄沁兩河水勢安平各處工叚盤壓穩實恭摺上陳仰祈聖鑒事竊臣前於春間巡閱兩岸督飭道府廳營汛爭先籌備以待大汛之到緣去冬雨雪連旬嚴寒特甚上泝河源當不知厚結氷凌若干直候炎天方克融化今歲河流暴漲恐在意中幸自攺章以來分撥各廳之欵得以春前辦事稭料充足工員有此藉手可以先事趨功隨事整理而河防局提出三十二三萬兩則每於霜清後以九成辦石一成添料年來三河上幸告無事者羣謂爲抛石之效臣竊私爲隱慮恐河流驟險購石必不能及因於夏初卽辦石萬方分運臨河要隘又於大汛以前再將各掃船壓一番仰託聖主洪福大溜仍歸中洪水勢敉平人人慶幸惟天事究竟無定祇應矢愼矢勤力修人事如陜州前報潼關風凌渡一日長水二丈以爲下游必增大漲而汴境僅報長水二尺殊不可解今歲伏前長水亦比歴年較早故寗蘇各帮漕船均得早爲渡黄入運而且隨長隨落兩岸因之不出險也至沁河源出山西有無險工則視伏秋汛内山西之雨勢爲定旣已遠隔層巒而地勢復由高臨下一瀉千里誠難遥爲之揣然培堤廂掃亦殊有可盡之功自入伏以後皆在工人員所當晝夜盡心加倍防維河勢安平則實由一聖主之至誠感格用能百靈拱衛順軌東行臣等得免愆尤無任感悚謹陳防河大槪請寛厪念臣仍隨時誡飭工員慄慄小心防險將至不敢妄貪天功或疏人事以冀仰副皇上軫念河防保衛民生之至意所有節交庚伏黄沁兩河水勢安平情形謹繕摺上陳伏乞皇上聖鑒訓示謹奏奉硃批知道了欽此○○裕祿等片再查奉天東邊外葦塘課賦向按五則徵收上則中上則所出係屬大葦每畆可收二十束每束價值市錢四百文中則以下所出係屬小葦每畝可收三十餘束每束價值市錢二十文擬定酌收葦摘值十抽一大葦百束拙收東錢四千文小葦千束抽收東錢二千文以豐收易售之年作爲準則卽以此數定額仍照章酌提一成經費以資辦公所有歴年徵收數目均經按年造册　奏報在案兹據奉天東邊道奭良詳稱查光緒十八年分舊四分按照五等科則共徵稅課銀二千一百四十一兩零一分四厘四毫五絲陸忽七微又自光緒十八年九月初三日開徵起至十九年三月底止各塘出産葦枝亦均一律刈割售賣完竣共計收獲大葦二十二萬零二百九十二束每百束抽收東錢四千共收東錢八千八百一十一千六百八十文又小葦二百零二萬五千六百三十九束每千束抽收東錢二千共收東錢四千零五十一千二百八十文二共收東錢一萬二千八百六十二千九百六十文按照邊外安東縣光緒十九年二月二十九日報部庫平銀價每兩十千零二百八十文共易庫平銀一千二百五十一兩二錢六分零七毫除照章開支一成經費銀一百二十五兩一錢二分六厘零七絲實徵歸公庫平銀一千一百二十六兩一錢三分四厘六毫三絲均已提存道庫備放兵餉等項造具清册詳請奏咨前來奴才等覆加查核數目相符除將送到清册分咨户工二部核銷外理合附片具奏伏乞聖鑒謹奏奉硃批該部知道欽此○○奴才沙克都林扎布跪奏爲吉林黄烟被災以致稅課未能足額謹將徵收數目據實奏聞籲懇天恩准子寛免緣由恭摺抑祈聖鑒事竊照吉林省城徵收烟酒木稅自光緒四年攺歸將軍委員試辦復於九年經部議奏烟酒稅銀仍以二萬八千兩木稅仍以三千七百兩作爲定額嗣准部覆如遇災歉之歲先期查明具奏不准無故虧額等因咨照在案將軍長順到任以來屢經嚴飭稅務委員實力經徵不准稍有虧短以濟餉糈上年七月間曾據經徵稅課委員禀稱吉林雜稅原以黄烟爲大宗現聞入夏以來雨暘無時烟苗被災恐於將來稅額有虧請先派員查勘等情據此當經遴派妥員周履産烟處所遍行查看並詢據鄉民僉稱均因四五月間陰雨連綿烟苗已多受傷迨入秋後霜降太早又被日晒以致烟葉損壤各處豐歉不一通盤核計收成約在四分以上當取具各牌鄉地押結等情加結禀覆時值將軍長順赴三姓校閱防軍回省因目睹民間歉收乏食並黄烟被災情形附片奏請撥欵賑濟嗣據經徵稅課委員以上年木酒兩稅並未短徵惟烟稅因災虧額一萬四千餘兩復請派員稽查等情禀經將軍長順於本年三月初六日專案片奏並聲明派員調取帳目覈實稽查各在案兹據總辦稅務委員呈繳稅簿清册並將自光緒十八年正月初一日起至十二月三十日止一年内經征烟酒稅銀及抽收木植變價銀兩儘數呈交匯總加結禀請覈辦曁前派稽查委員先後加結禀覆前來奴才按照簿册並委員禀結逐欵詳加查核酒稅所收無幾向歸黄烟稅簿内核算烟酒兩稅共實收徵銀一萬四千一百二十六兩四錢八分較之正額僅收五成有餘照章支給書役工食紙張一成銀一千四百一十二兩六錢四分八厘淨存實銀一萬二千七百一十三兩八錢三分二厘徵收木稅銀三千七百一十二兩六錢七分較之正額尙有盈餘照章支給書役工食紙張一成銀三百七十一兩二錢六分七厘凈存實銀三千三百四十一一四錢零三厘核計烟稅實虧正額銀一萬三千八百七十三兩五錢二分奴才稔知此項稅课餉需攸關何敢任其虧短自蹈愆尤委因去歲黄烟實被霜雨之災以致稅課减色明查暗訪輿論僉同並無侵蝕中飽徵多報少情弊合無仰懇天恩俯念烟稅虧短實因被雨被霜所致請將短徵烟稅銀一萬三千八百七十三兩五錢二分惟子寛免以示體恤之處出自鴻慈逾格除將徵收細數仍歸年終造册奏報覈銷外所有黄烟被災稅額虧短懇恩寛免緣由謹繕摺據實具陳伏乞皇上聖鑒訓示再將軍長順校閱水師已經出省故未列銜合併陳明謹奏奉硃批户部議奏欽此 
 
