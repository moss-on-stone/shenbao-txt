# 1895 - 330 - 4908124

 

Page 1

 
 
[開印隋唐傳] [  圖書集成局啓]  
　　隋唐一書雖厲稗官野史而筆法旣好叙事尤詳數佐旣新選詞尤雅茶餘酒後儘可消閒現掃葉山房託本　代印刻已開印俟告竣後裝訂成册發售以便諸公購閱也 
[續印王肯堂六科準繩出售] [  圖書集成局啓]  
　　六科凖繩一書醫科之大成係金壇王肯堂先生所輯其中論症無微不燭有美畢臻本局前出之書蒙識者爭購幾同帋貴洛陽今仍以新鑄鉛字續印行列井然紙色　凈盛以錦套每部四十本仍售實洋五元五角卽口出書有欲探索枕秘者請移玉至三馬路申報舘帳房及中昌書室各　坊外埠則向申昌書室售報處購取爲盼 
[日本非能果勝中國說]  
兩國搆兵一勝一敗事理之固然亦事勢之必然也雖然必觀其所以勝所以敗而後能定其果爲勝果爲敗何也有屢勝而不足爲勝者有屢敗而不足爲敗者亦有雖敗而實非敵敗之雖勝而實非自勝之者蓋其所以敗實自敗之而其所以勝亦敵使之勝也從古以來類此者指不勝屈嗟乎勝敗之理豈易言哉若夫流俗之人淺見之士徒觀其勝敗之迹已成之事而昧於兩國之大勢旣不問其曲直强弱又不能深察其情形默觀其事理遽定其孰勝孰敗未有不紕謬舛誤者烏足以爲定論哉是故必具卓識明理之智而又能洞觀其本末考求其根原無所偏無所倚虚其衷和其氣然後論兩國之勝敗則其勝爲眞勝其敗爲眞敗而其言之確雖歴千古而不易呈必如斯余方信其爲定論焉夫中日當未開戰以前海内人民莫不以爲中勝而日敗若操左劵非第海内人民以爲必然卽當局諸公亦莫不以爲然又非第當局諸公以爲然卽西洋各邦議論中日之事者亦大抵料中國能勝日本日本未必能勝中國及程局决裂宣示開戰我軍始敗潰於牙山平壤遂退過鴨緑江而九連鳳凰等處又相繼失陷當此之時我軍畏敵如虎懼敵若雷見敵之旌旗則面無人色聞敵之鎗砲則心已驚惶奔竄不暇遑論拒敵乃其終也險要如旅順捐棄若敝屣經營之海軍資敵若反手而日軍則瞻氣益壯勇氣彌奮長驅而進如入無人之境不戰而得頗似探囊取物於是天下之人又翻其前日之議論以爲日本竟能勝中國而中國竟敗於日本矣或又以爲日軍有進無退人懷必死心士卒精練發無不中之彈我軍則反是故不能相敵而不知此皆就勝敗之迹論之而未能於勝敗之根原論之也吾獨以爲中日擀兵中應勝而日應敗何以言之中國土地廣大輻萬里日本區區海島壤地褊小夫小不可以敵大則我可勝而彼可敗一也彼因朝鮮亂黨傾覆我藩邦出其不意而擊沈我高陞找不得已而仗義興師扶弱藩而存亡國堂堂正正師出有名環地皆知我直而彼曲則我可勝而彼可敗二也中日同在亞洲猶唇與齒然而尚隔一海運兵運餉彼難免跋涉之勞而我則自守門户保我邊疆以逸待勞則我可勝而彼可敗三也我國物産饒富餉糈無匱乏之虞彼則地瘠民貧餉項時慮不繼以飽待飢則我可勝而彼可敗四也若以衆寡論則我人民數百兆彼則數十兆耳以數十兆而敵數百兆則衆者可勝而寡者可敗若論士卒之精强則彼雖操練而我未必不操練若論船堅砲利則彼此豈大相懸殊據此數端而論之中國必不敗日本必不勝然而日本反勝而中國反敗者何也非日本之能勝中國乃中國使之勝亦非中國之不能不敗實中國自敗之也蓋我中國於一切行軍用兵之法俱未得其宜又加以將不恤士專務尅扣士不愛將外順内怨軍容雖盛而人各一心心各顧私平居則欺懦陵弱遇敵則後先奔竄敵人徧布間諜以偵探我舉動窺視我虚實而我則茫然未悉彼之情形夫昧於用兵之機宜而又衆心不固不悉敵情無論不能敵日本竊恐較日本更小之國中國亦將遇之而輙敗是故余謂日本非眞能勝中國特中國自開其可乘之隙使敵人擣而勝之夫豈可謂日本果能勝中國哉今世人往往論中日之勝敗以爲彼槍砲利害我不能抵禦故節節退縮以全我師夫彼之槍砲均係購諸西洋或本國自製與我實無以異卽使利鈍逈殊豈非奸猾之徒祗圖充囊槖飽慾壑而以窳敗無用之物以塞責耶噫果如是其肉不足食矣蓋我中國有可勝之理而惜乎弊端百出釁隙叢生所以致敗日本有可敗之理特幸於上下一氣同心戮力所以致勝若論夫槍砲之利鈍猶其末焉者也方今中日和好如昔余願兩國君臣念同洲唇齒之誼勿以倖勝而驕勿以敗北爲憾猜嫌悉泯敦邦交而圖自强以維持亞洲大局庶幾黃種之民尚能自立於天地之間乎 
[臺民内渡]  
　　爹利士與亞們兩輪船先後於小陽初四晚初五早銜尾到厦船内搭客男婦一千三四百人婦女約十之七八内有散勇一二百名據云近日臺南日本兵丁紛紛調回本國所有糧米并大砲彈子鎗械均一併運回長崎倭總督樺山亦附兵舟而去聞日兵言現爲俄羅斯有開仗之事奉旨調回防海云云又據臺南内山來人言近日簡大肚在内山嘉義一帶時獲勝仗九月廿三四兩日倭兵八百餘人往攻恒春琅嶠等處經駐守恒春福字營黑旗舊部袁統領會合義兵生番誘敵退至某山狹間日兵不知山徑被山上義兵四面用巨石抛下將倭兵全行打斃無一生還又有倭兵二三百名去中路加義亦被簡大肚殺敗只十餘人帶傷而回此中路之實在捷音惟難民婦女之來厦者實因日兵近復縱掠强姦婦女百姓到日本官府禀控均置不理又恐袁統領漸次攻復臺南又有一番玉石不分之禍是以附輪來厦以避刀兵云 
[幾無天日]  
　　臺南府城未被倭人佔據之先劉淵亭大將軍恐軍餉不繼集議設立籌餉公所請本城紳士進士施士結蔡國琳盧宗烈張紹芬陳鳴鏘並舉人陳楷陳日翔等爲董事在局勸捐助餉陳鳴鏘主政家資十餘萬首先輸捐數萬以爲倡而且辦事認眞不徇情面於同局各董派捐未免時有開罪月前臺南失守施蔡盧張等數人先經來厦上月下旬陳主政亦携眷逃出航海抵厦借寓伊戚曾姓家施等憶昔陳在臺南依仗劉帥之勢派令輸捐毫無桑梓情面於是商同報復糾集棍惡胡茂才等二十餘人形同海盜擁至曾姓住宅内不分男女一律搜搶將陳主政夫婦妻妾女兒綑綁衣箱財物一總搬寄劣紳某姓家中私押吊打並奪取曾姓眷屬金珠首飾等件約值數百金之譜意欲押赴同安鄕間致其死命嗣由陳鳴鏘之母喊控厦防廳請飭差押放施士詰等始懼罪知錯僞挽出陳日翔孝廉將陳鳴鏘接至伊寓中時道憲已訪查施進士等五人行同闖棍私押官紳聞已親提訊究矣至曾姓波及搜辱心亦不甘具禀廳憲伸寃亦已批差查辦云噫厦門係光天化日之區而紳衿等行爲如此亦可見海外書香滋味矣宜談者傳爲奇事也 
 
 

Page 2

 
 
[温郡火警]  
　　節逾霜降冷氣逼人擁被酣眼衾寒似鐵上月二十八夜魚更四躍後正在黑甜深處忽聞警鑼四鳴人聲鼎沸推窓　　但見西南角上光燭霄漢赤燄飛熾無殊赤城晚霞各水龍風馳電掣踴躍爭先詢知府前饅頭巷口失愼火勢蔓延其烈逾恒文自宗觀察武自劉軍門以下文武員弁均詣火塲分投彈壓吳回氏左衝右突不可嚮邇南至府前橋頭北至金合盛麫坊東至五味和糖料店西至康寗巷澡堂四面延燒其中冰壺館三元館酒米店均付之一炬直至東方將白火鴉軍始偃旗息鼓所幸是夜封家姨寂不聞聲倘飛廉助虐則四隣更不堪設想矣計燬茶園二酒館四烟寮五錢莊二烟店二鐘表店二統共五十餘家惟五味和四圍賴有磚墻如魯靈光殿巋然獨存耳由是而向之所謂繁華世界者一旦變爲燼餘瓦礫滄桑之感爲之慨然 
[邵伯火警]  
　　揚州訪事人云頃有從邵伯來者云上月廿九日午後該鎭前東街某嫗家因午炊遺火星於積薪遽爾轟發雉雉熊熊勢頗猛烈本鎭水龍聞警飛馳而至汲水灌救並折斷火路始得撲滅計燬該嫗瓦屋三間餘皆無恙當火熾時嫗倉猝不知出奔反躱入臥榻之下經其家人及鄰居等將其竭力拖拉詎伊堅不肯出衆見火勢已急屋將下墜無奈各自逃命事後檢視見嫗周身焦斑蓋半爲火熏灼半爲椽柱壓斃靜言思之其殆佛家所謂當罹紅羊浩刼歟然亦慘已 
[神山雜志]  
　　無湖訪事人云臺灣現歸日本劉淵亭大帥部下潰兵散勇由厦門運送至上海轉運至三江兩湖遣歸故里上月二十五及二十九日連到載勇輪船三艘將各勇隨處遣散經過蕪湖時各勇每有二三百名登岸贏縢履蹻大半如喪家之狗李邑尊恐地方驟添如許閒人易滋流弊爰會同關道所委李副戎親駐江于爲之照料並預雇紅船多艘接運至江南北派弁押送又將各勇姓氏里居訊明造册每人給子洋銀兩枚俾得另圖生計各勇感激涕零願指白水以盟其心聞不日尚有數船續到均由提標弁兵督押云○時屆初冬宵小易於滋事李邑尊與保甲各委員循例舉辦冬防自十月初一日起令城廂鋪户一律支設門更每十家爲一牌十牌爲一甲分立牌長甲長製備梆鑼器械以收守望相助之效保甲各巡員及保衛營弁勇每夕先赴總局畫到然後督率丁勇分巡各叚荷戈執戟如軍中之走籌者然邑尊更與保甲總辦總巡及洋務總辦緝捕委員練軍哨弁商訂每閱六日輪值一宵督帶勇差通巡全境關道憲袁觀察亦親臨會哨局與文武各員弁蹀城廂同甘共苦因之人皆振奮輪啼燈火徹夜載途宵小無間可乘居民感高枕無恐云○南北關等處皆商旅出入要道一至冬令孤客宵征成肅肅有戒心蓋其地草蔓烟荒匪人易於藏匿也今歲關道持派練軍小營哨弁胡君撥勇兩棚駐紥城北一天門及城東倉前鋪此外如南關口及江口之火帝廟則另調保衛營勇兩棚分投扼駐若犬磯山觀音松吉祥寺一帶則由精健營調勇數棚防衛逐夜巡綽互爲犄角防範之嚴實推第一○東西梁山爲安徽下游門户砲臺層列峭壁揷天西梁山贮有西式大砲每一演放費子藥九十六磅實爲沿江各砲臺絶無僅有之利器現雖中日和好寰海鏡清然安不忘危之道全在講之於平時有歸自采石磯邊者扁舟一葉經過江上適當砲臺演砲之期遂倚棹閒觀見駐臺統帶陸小賓副戎先設水鼓於相距下游十餘里之工面然後指授部下測量高下遠近一聲轟發但見江水壁立嶽震山揺砲彈中於水鼓半晌猶聞水底作隆隆聲連放六出無不命中摧堅聞之旁觀之父老云營中定章月演六次從前嫺習施放者祇有數人近已教成百數二人此外毛瑟槍線鎗及克虜伯砲均有課期凡隸部下者無不各有專長因歎古來名將成大功建奇績每賴平日練有堅忍卓絶之兵士而後　殺　致果百戰百勝今觀副戎蓋有之矣又聞營中操防之暇每能爲民保衛於先事弭盜於無形故濵江數十里之民無不謌功頌德云○前者洋務局員黃屨之大令請咨赴部引見所遺局務由關道暫委饒芷薌剌史庖代兹大憲另委候補直隸州王康平直剌前來接辦直剌捧檄謝委後卽於月朔到差 
[古潞述聞]  
　　北通州采訪友人云江蘇江浙兩省冬漕或云改折銀兩或云依舊運米到壩傳說紛紜總無確信現聞户部議准江浙兩省全　不折河海並行已電逹南省糧道衙門照例遵辦矣○創辦蘆溝橋以逹天津之鐵路邇來外間議論風生然並未見有鐵路公司洋員來此勘地並聞有暫行停止之說或謂沿途車船户紛紛集議大有阻撓之勢或謂因英法商人爭攬鐵路工程尚未核定交何人承辦然耶否耶請還叩之局中人○九月二十六日順天府府丞李少京兆由京師按臨通州駐節貢院闔城文武各員并二十四州縣學官均往西門外迎迓二十七日少京兆行謁廟禮二十八日牌示考試經古三十日考試通州三河永清固安良鄕房山六州縣文童○新簡直隸河間府知府如鶴儕太守松涓吉九月二十七日出京抵通後暫寓東關某客店謁見通永道滿漢坐糧廳次日卽乘舟南卜○新簡江蘇臬司吳廣涵廉訪承潞請訓陛辭後於九月二十九日出京抵通後拜會通永道旋卽登舟次日解纜南下前赴蘇州履新○前者四川有焚燬各教堂之案旣而福建古田縣又戕殺傷傳教洋人匪黨蔓延爲害非淺現在欽奉上諭飭各省保護教堂以期消患未萌等因大憲欽遵諭旨行文到州孫直剌卽高懸告示遍諭居民○時屆冬令宵小繁多萌孽濳滋良民受害孫直剌因飭書差恊同地保編查保甲以清奸宄而安善良○郝某砍傷胞兄身死繫諸囹圄近忽因病倒斃孫直剌特禀請上游札委鄰封寶坻縣某大令來通相騐○某夜有妙手空空兒由牛巿街泰豐錢店檐牙躍下撬開窗牖濳入櫃内竊去衣物銀兩爲數甚多門外支更夫及鋪夥等人毫不知覺賊亦狡矣哉○九月二十八日新簡四川建昌鎭總兵閃鎭戎殿魁請訓出京遵陸抵通由東關碼頭買舟赴任○時將小雪天氣嚴寒各處溝渠層氷已結想運河船日内亦不復能行駛自如矣 
[抽查保甲]  
　　保甲之設所以衛閭閻防奸宄也特奉行不力往往有名無實浙省臬憲深恐各屬辦理不能實事求是是以特委各員分路抽查以便核對如有不符卽將原查委員叅處兹將銜名列後杭屬仁錢海富餘委候補縣蔣大令詔琬臨於新昌委候補縣魏大令象書嘉屬委卽用縣嵩大令瑞湖屬程安德孝委候補縣孫大令紹庭長安武委候補縣鄭大令學源寗屬委候補縣盧大令維鈺紹屬山會諸蕭委候補縣邵大令同珩餘上新嵊委卽用縣徐大令曾金屬金義武東委大挑縣馮大令炳奎永蘭浦湯委候補縣白曾蔭衢屬委候補縣朱大令敏文嚴屬委卽用縣茄大令震模台屬委候補縣黃大令紀年温屬委候補縣徐大令本立處屬委候補縣沈大令琦得於初六日下委卽日起程也 
[銀元流通]  
　　浙省撫憲廖榖似中丞現准署兩江督憲南洋大臣張香帥咨開湖北所鑄銀元現已奏奉諭旨准在各通商口岸及内地各府州縣一律通用凡完納稅釐支發官欵以及巿面交易均照巿價核算等因廖中丞接准移文後卽照錄原咨通飭各司道及府廳州縣厘捐各局一律遵照辦理并出示曉諭商民凡有前項銀元入巿須照巿價核算行用不得阻撓抑勒致干查究於本月初二日頒貼告示於通衢以便咸知將來果能大爲流通不特制錢易於周轉而居民買賣携帶尤便其益豈淺鮮哉 
[領事到杭]  
　　日本總領事珍田君將次來杭省城官憲在大方伯圓通寺預備行轅并請江海關稅務司畢君浙海關稅務司花君等先後來杭酌議通商及設立洋關事宜暫假廣濟醫院爲稅司賓館均列前報兹悉日領事於初九日申刻抵杭兩縣及洋務委員出城相接并由防軍統領帶隊前往恭迓入城珍田君乘坐緑呢四轎其繙釋等官均坐藍呢四轎由武林門進城詣圓通寺行轅安憩防軍列隊門首燃砲伸敬次日拜客藩憲就署内特備酒筵相待珍田君本擬往遊西湖已飭辦差人等雇備大號船一隻因爲時已晏改於十一日再問六橋三行云 
[清查田畝]  
　　蕪湖采訪友人云當塗縣爲皖南第一魚米之鄕縣中田畞號稱百萬自經兵燹刦換滄桑頻年帶墾成熟之田迄今祗六十餘萬畞蓋其中儘多隱熟爲荒及亂後初次開徵時大弓小報之弊也署縣事謝明府維階於勘畢秋成後申請太平府杜太守札委縣丞畢村 
 
 

Page 3

 
 
二户　赴四鄕按畞清丈並將歴年帶墾成熟之田註册升科當二尹瀕行時大令傳集糧書弓差諭以此次查田非若從前之奉行故事爾等皆須潔已奉公敢有賄賣欺蒙者一經訪聞或被查出卽加等治罪决不姑寛並不得與鄕董私立公費名目如從前之按畞起捐所有工食概由本縣捐廉給發兹先給洋銀四十枚餘後再算各書差唯唯應命二尹隨於上月二十八日先赴東鄕薛鎭新巿丹陽博望一帶村鎭開查並由縣宰先期出示四鄕略謂凡大弓小報之田准於委員未到之前自行首報准於本年核實完糧並不究其從前隱溷之弊倘仍妄冀隱飾一經丈出卽將田充公因之鄕民之凡有弓畝不符者咸託糧書將實數開報但未知從事吏役果能仰體憲意不染一塵否 
[湘撫啓行]  
　　新任湖南巡撫陳佑民中丞於上月廿九日抵鄂已紀前報兹悉署兩湖督憲譚敬甫中丞以陳中丞同官鄂垣時彼此和衷共濟尤稱莫逆嗣以南轅北轍天各一方兹者天假之緣仍係同僚舊地譚申丞特作東道主爲洗塵陳中丞隨於月之初五日辭行在城自署督憲以及司道各官均鳴騶出城遠送 
[召父重來]  
　　前知鄂垣江夏縣事諸肖菊剌史可權於去歲調攝荆門州篆所遺江夏一缺由大憲委徐伯文明府署理嗣經升任浙江藩憲龍仁陔方伯札飭剌史復回江夏而以徐明府調任荆門明府於九月初六日接篆剌史則於本月初二日到省初六日辰刻接印視事從此召父重來諒必有一番新政興利除弊不禁拭目俟之 
[廬阜晴雲]  
　　九江采訪友人云關道誠觀察札委蕭鐵梅于蘭軒胡凱生楊芑泉馮萃如五少尹分赴廣信饒州九江南康四府各州縣清查冬防保甲日内已先後就道矣○盜賣廬山一事前已迭紀報端兹者江西巡撫德靜山中丞電飭九江道誠觀察妥速了結觀察據情電覆後旋於本月初三日委德化縣慶西垣明府偕紳士某君登山察看與西人妥議章揑 
[遼海寒濤]  
　　營口采訪友人云某日區長向各大户告以日官於本月十五日回國各區所有日兵先於初三日裁撤近日日兵之運回本國及轉赴臺灣者每日約有千餘名所存米糧均在東營貶價以售○海城縣門丁某姓獨自至營口僑寓連升店向大會稱本官到任需用甚多故特來此會商欲求帮貼修理衙署之費大會告以上年捐團練經費五萬兩又息借五萬兩之後蔣營勇丁失律重復自募團丁各叚設立窩堡晝夜巡查所費實已不貲不克再爲攤派說者謂營地之淪於日本久矣今幸華官戾止得以撥雲霧而重見青天乃不加撫循反行朘削吉佑之大令决不爲此意者爲門丁之藉事私肥乎○宋祝三保帥擬俟日兵退後先派四營至營口鎭壓匪人○道標管帶砲隊營喬子敬副戎函致大會囑保守甎圍營房勿任匪人拆毁○署海防同知蘭司馬不日將臨營口衙蠧藉修署爲由悉心羅掘殊可惡也○電報局司事由天津附北平輪船至營口言及委員已將携帶機器等物就道大約月内必可通報矣○自黃浦輪船南下後卽無直放上海之船諸客料理歸裝殊爲忙碌現在巿中銀價七吊七百六豆子水陸均無南貨日貴紅糖三兩六錢 
[會館演劇]  
　　浙省油紙扇一業名馳天下關東一路銷數尤旺各號家每於春間發貨航海而去秋間返杭則帶北貨而回今春海氛不靖各帮遲遲觀望直至五月間始行出門現於上月陸續回里均在扇業會館演劇酬神會館中係供奉天后聖母及水陸財神自月初至今連日演戲甚爲熱閙也 
[梁上高臥]  
　　揚城三祝菴南首某甲浙産也近因赴滬購貨家僅妻與女僕二人月初夜間其妻夢回枕畔忽聞臺几上似有物悉率下墜彷彿空梁落燕泥聲正深詫異不防一抬首忽覩房内有星月之光蓋已被揭天窰者抽去椽瓦成一大洞矣據聞揭天窰能在上綆取衣物急呼僕起相與四照幸無所失遂復歸寢然未敢熟睡也留心覘視見該竊又在屋面緩緩坐起復扳瓦片蓋該竊並未他適下面驚覺時彼卽躺臥屋上俟人寂又復起施会倆其妻大驚一面呼喊居隣一面與僕秉燭逹旦直至東方旣白始聞屋頂上振振有聲而去當此巡查吃緊之時乃竟敢如此大胆是可異已隨卽傳喚坊保看視詎竟不理或曰此坊地保綽號老牛非大有力者不能牽動吁無怪穿窬者之有所恃而不恐也 
[揚屬試期]  
　　江蘇學政龍大宗師考試通州後卽按臨揚屬昨揚州府沈太守奉文飭卽轉飭所屬八州縣與考文武生童於十月初九日在泰州取齊聽候本部院按臨考試等因太守遵卽飛飭所屬一體遵照想濟濟多士又可於風簷寸晷中各奏所長矣 
[廉訪拜客]  
　　新簡江蘇按察使吳廣涵廉訪承璐於前日下午三點鐘乘海晏輪船抵埠已登昨報廉訪隨命駕登岸至天后宫側行轅駐節上海縣黃大令卽至行轅晉謁良久興辭回署昨午十二點鐘英讞員屠興之别駕亦謁行轅適廉訪已於九下鐘時乘輿進城矣 
[總巡諭話]  
　　保甲總巡曹葵生明府傳齊城廂内外各鋪地甲定於昨晚齊集局前聽候諭話冬防事宜 
[滬濵瑣紀]  
　　已故廣東巡撫馬玉山中丞靈櫬將次到滬已列前報兹悉靈櫬於昨晨抵埠當由縣署辦差人等分報各衙門一時在城各文武均往金利源碼頭迎祭○冬令漸寒縣署監獄各犯瑟縮難堪黃大令惻然憫之飭差沈松嚴桂辦置蘆蓆稻柴發往監中應用並每名給發棉衣一套一時囹圄中歡聲雷動皆頌大令之功德不置云○前縣署發審委員夏芝蓀明府公館在城内天燈弄現因明府於本月初一日到會丈局總辦瀛眷亦擇於昨日喬遷滬北泥城橋新居矣 
[米車傷人]  
　　寗婦某氏年將不惑在繅絲廠做工昨日飯畢正欲入廠行至垃圾橋堍橋上適有載米之小車一輛冲下該氏不及避讓致被撞翻在地輪從足骨碾過以致足骨受有重傷曾經巡捕將小車夫拘住並氏一併送入捕房一面將氏赶送仁濟醫院求治據言傷勢非輕未識能無碍否耳 
[簽船盜刼]  
　　昨晨閔行籖船主朱木全投縣喊稱伊船由閔行開駛到滬有操湖南口音四人趁船行至龍華嘴地方該四人竟用手槍向客人周友發猛擊周受傷倒落復至後稍將把舵之人頭上連砍數刀遂將英洋一百數十元及零星衣服什物等件刦掠一空立卽登岸往北而逃等語黃大令據報之下立傳捕頭柴樛趙金赶緊分往緝拿一面諭令朱木全將逐細情形補詞呈核旋由捕役在南巿拿獲盜犯一名解縣請訊矣 
[嚴鞫控案]  
　　昨報紀屍弟馬俊川投縣報請爲兄馬金生伸寃一則昨晨由原差禀稱奉諭前往查詢該處附近之人僉稱死者素不安分嫖賭兇横時與其弟馬俊川强借錢文持刀爭閙情事惟此次被人砍死不知兇手是誰黃大令卽升坐花廳命帶馬俊川到案嚴訊並飭扃門密鞫所訊供詞無從探聽容俟續聞再錄 
[英公堂早案]  
　　包探沈金隆禀稱平和洋東亞而失去金鋼鑽戒指一只經小的查得係侍者顧浦青所竊托趙翰廷持往宏濟質質洋五十元並悉同行之吳乾行前曾借給顧洋九元今特將顧吳一并解案請究洋人亞而投案申訴並稱此戒指失去後查問數日無著且吳等已將動身回籍矣質之顧浦青供此戒指實後門口垃圾堆中拾得並非竊取求鑒吳乾行供詞含混屠别駕據情商之薩副領事以顧浦青雖不認行竊但旣係洋東之物亦應交還著將顧吳還押候查明復訊○包探秦少卿禀稱明據黃捕輪船主古道控管理水艙之方阿富婁阿狗二人水管滲漏並不報明直至沿身漸漸沈人經船主查看艙中已積水尺赶卽修治不致失事然艙中洋布均愛水潰約值洋千餘元因此解訊洋人古道投訴前情並稱幸其時離燕台不遠否則不堪設想矣惟水艙中僅方婁二人可以入内餘人均不得入内乃水管慘漏伊不報明檢遭　測 
 
 

Page 4

 
 
故送請懲辦質之方阿富婁阿狗同供寗波人一時疏於檢　未曾報明船主自知不合求大老爺恩宥别駕　供以方阿富婁阿狗粗心太甚　令各責二百板交捕房管押一年期滿遞解○三百五十號華捕押解朱阿大吳阿海張子卿三人到案禀稱伊等三人　日將同業之陸秩榮毆打陸供爲薙髮匠昨向朱處索錢卽被毆打求鑒質之朱吳張同供因陸强欲借錢口角爭閙然並未打伊别駕判將朱等三人各押三天○洋人鉛門禀稱曾向丁阿林購食牛一頭豈知該牛一到牛棚舊存之牛二十七頭均皆患病實由此牛傳染因拘送請究質之丁阿林供稱小的向設牛肉攤此牛係向泥城橋迤西黃家庫地方之張記牛奶棚出洋八元購來轉售與鉛門其實不知是病牛求鑒别駕得供判將丁押候傳到張記主人於下禮拜一復訊○包探范進才禀稱老賊王阿大專在虹口一帶摸取行人財物曾經辦過數次今又摸取陸成就袋内洋二元經小的拘獲而洋已抛棄拘送請訊陸投案申訴前情質之王阿大一味求恩别駕判令將王阿大笞責三百板以儆○包探金阿狗禀稱粤人鄧阿坦係著名賭徒捕頭知其名已久因飭小的往拘送請訊究鄧阿坦供廣東人不敢犯賭實開小烟館度日現有妥實之人情愿具保小的出外别駕不准判令押候遞解廣東○金包探又解粤人李阿水到案禀稱此人在虹口糾人攫取女孩陳阿林腕上之銀鐲一只經小的拘獲送究陳阿林供伊等共有十餘人將小女子推倒攫取手鐲今僅獲住一人餘已逃逸求鑒李阿水供不敢攫物實被悮拘叩求恩典别駕以李阿水攫物可惡判令笞責二百板遞解廣東○許小瑜至孫興鴻洋貨店購買洋餅强用小洋口角爭毆致將孫之馬甲撕破經四百四十八號華捕拘解請訊别駕略詰以許不應强用小洋姑念小本營生從寛判押三天○包探孔阿才禀稱胡阿大竊取婦人徐管氏家綢被一條報捕後由小的拘獲人贓送究徐營氏投案領贓質之胡阿大供寗波人行竊該死叩求恩有别駕得供判將胡阿大管押三天○孔包探又解在路打架之鐵匠鄧阿其黃阿星鄧文生陸阿木朱毛毛賈紀福周阿連等到案禀稱伊等因拾取鐵器以致爭閙送案請訊别駕逐一研詰以各有不合判令各責一百下○包探秦少卿禀稱王阿良在隆茂洋行當小工竊取行中踏脚羊皮二塊當經小的拘獲人贓送究别駕訊得王行竊屬實判令管押兩禮拜並將所存之工洋充公 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[拒姦急智]  
　　京師采訪友人云阜成門内寡婦某氏年方少艾鸞孤鳳隻形影自憐濮上桑中不免有贈芍秉蕳之事久之春光洩漏爲流蕩子某甲所聞乃於九月中旬濳至氏家門獸鐶輕叩氏啓之入甲卽挑以游詞氏自知力弱不能拒又不甘受此强暴之污情急計生笑謂甲曰奴慕君英名久矣比鄰某家子屢倚勢欺奴君如能懾服之則奴願以終身相托也甲慾火方熾罔知顧忌應聲而起初不計某乃巨宦勢正炎炎竟手執洋槍至某宅前惡詈閽者白諸某某大怒遣人赴官廳喚兵役至將甲鎖去及到官廳則氏已先在歴謂甲狂悖情形并稱逼姦不成摔毁多物廳官遂將案申詳憲署刻已送甲到刑部治罪矣 
[虹口瑣事]  
　　寗波人奚金發刻在美界北河南路傅和記浣衣作爲夥前日傍晚奚就灶旁工作時鍋内清泉鼎沸不知奚如何失足　入鍋内同夥急爲救起然已滿身腫脹喘息如絲矣舁至同仁醫院求治醫生騐得傷勢過甚不能施治飭速舁回家○無錫人宣阿大向美界百老匯路耶松船廠充當小工頭目已歴十餘載前日下午衆小工支搭修船木架宣忽從絶頂處失足墜地竟將左足跌折暈絶經人舁送同仁醫院示療○虹口著名流氓綽號小箍桶者前曾犯案經問官判令遞解回籍未久又濳來滬船踞美租界依舊遇事生風前晚在百老匯路經包探倪順泉查獲拘至捕房押候解送英公堂訊辦○蘇州河畔泊有漁船數艘昨日午後二點鐘船上老嫗不知緣何口角繼復登岸格鬥適某號經街華捕至將二嫗一併拿送捕房暫行禁押候捕頭如何發落 
[法捕房紀事]  
　　昨禮拜五鄭大令蒞作仙橋捕房會同謝副捕頭發落命傳老義和棧帳房吳子英到案吳禀稱楊客衣服業已賠償由伊同鄕人吳子祥經勸已出有收清筆據大令謂因何尚未銷案爾棧何以時常失竊吳稱隔壁房間所寓之客由杭州來滬人已逃逸鋪蓋皮箱尚留棧内大令謂旣有此事何以不報捕房爾棧容留不安本分之人理應究辦著於明日投公堂候訊○福建辛卯科舉人郭錦華由京會試來滬寓法界萬安樓客棧托雇縫工胡錦昌剪裁衣服爲胡竊衣而逃卽向棧主根究又遞禀公堂鄭大令准詞飭提該棧執事當將翁三多陸阿新等拘入捕房解經大令訊供交保在案昨萬安樓接客王虞生周中秀投案禀稱裁縫胡錦昌向住棧房間壁郭客托裁衣服現在連家眷一并逃遁不知去向翁三多陸阿新來搬取洋棉紗十八包將伊拘住連二房東顧小娘一并解請訊供交保大令著原保交案候訊○名利棧司事陳海峯投案禀稱棧主陳明山業已寫信轉懇夏大老爺代寄懇求失主大令謂爾棧時有失竊情事殊不規矩著限十天内禀覆 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
