# 1906 - 71 - 4911821

 

Page 1

 
 
   
 
 

Page 2

 
 
[電傳　上諭]  
　　二月二十三日奉　　上諭福建汀州鎭總兵員缺著叚祺瑞補授欽此同日奉 
　　旨杭州織造仍著盛桂接管欽此同日奉 
　　上諭崇善奏特叅庸劣不職各員一摺福建崇安縣知縣陸錦燧聲名平常被控有案長春縣知縣王思聰嗜好甚深難期振作汀州府經歷張應泰聲名平常長泰縣學敎諭張秉奎性情浮躁試用縣丞趙長慶行止詭譎霞浦縣三沙巡檢林廷璋性情貪鄙惠安縣典史沈忠亮不知遠嫌均著卽行革職汀軍同知許濟示年衰多病著勒令休致長汀縣知縣文達措置未宜壽寗縣知縣林經綬聽斷稍懦漳浦縣知縣盧元樟措置失常均著開缺另補江丹鎭總兵敖天印年力已衰難膺閫寄福州城守恊副將姜河清年老才庸難期振作均着勒令休致餘著照所議辦理該部知道欽此 
[電傳　宫門技]  
　　廿三日召見軍機于齊慶吳蔭培 
[論愚民暴動於中國前途之危險續二十二日稿]  
　　其一廣設半日學堂我國人之手不筆。目不丁者。最居國民總員之多數。卽各處暴動。因而肇禍者。亦以此輩爲最多。於以戢之。殆非敎育不爲功。然農工者流。多有所業。必使農舍其耒。工舍其器。而日從事於學。則施敎者欲以養其他年之生活。而轉奪其今日之生活。必非人情所能遽從。惟於每日數小時。授以淺近必要之知識。則此輩得以理業之餘。究心學問。所以防淫逸。塞亂源。立强迫敎育之基礎者。無不寓焉。現今各處半日學堂。設矣而未盛也。是宜廣設。 
　　其二廣刋通俗報章及小説兩者之效力。最足以激剌人心。不待贅述。惟開導愚民。説宜通俗。近如白話報及各種俚語小説。能識十三字以上之人。類能讀之所以藥愚開智者在此。惜所見不多耳。是宜廣刋。 
　　其三廣設習藝所失業速亂已如前述。戢之之法。則如近日各省所辦之勸工所習藝所。名目繁多。總之不離乎使民有業者近是。惟不責其名務其實。不務其少貴乎多。是宜廣設。 
右列三者。法易行而效甚溥。雖類似之法尙多。而三者尤易行者也。其他不便於今日者姑不述。 
　　記者曰。暴動之禍亟矣。吾述原因吾無端而生疑疑夫暴動之所自生何若斯之多也吾述影響吾無端而生懼懼夫影響之鉅無一不足以亡我國也吾述方法吾又無端而生憾憾夫憲政未頒雖有救濟之良法無以施也雖然。明知其無法可治。姑從事於其易者。救急之要圖。當局者之責也。明知其無法可治。而鑒於前途之危險。姑貢其所易行者。抑亦記者之責也。而何容默。完 
[本館接到商部請甘督奏派西潼鐵路會辦專電二十三日酉刻到]  
　　北京專電云商部電致甘督請奏派李聯芳會辦西潼鐵路（情） 
[本館接到黔撫請設礦務公司專電同上]  
　　北京專電云黔撫奏請設立黔省豐太礦務公司奉硃批商部知道（情） 
[日本撤退滿洲軍隊]  
　　二十二日東京電云滿洲軍隊之由靑泥窪登舟回國者已于二十二日運畢譯字林報 
[中俄議約近聞京師]  
　　中俄議約一事前因俄濮使患病停議近日唐少川侍郎迭與濮使磋商大約開議時當有數條可以簽允約欵全文亦可指日而定（諸） 
[拒駁俄使續租伊犂山地京師]  
　　伊犂所屬之巴爾嚕克山前經租與俄人嗣以十年限滿由前任巡撫陶模贖回歸中國管理本月十一日駐京俄使又照會外部謂本國仍請續租該山以期保護商務等語經各堂憲核議已婉詞拒駁矣（和） 
[拒駁法商要求開採煤礦北京]  
　　日前有法商要求開採黔省印江等處煤礦聞已由堂憲婉詞拒駁矣（存） 
[貴州法商與華商之衝突]  
　　北京電云據貴州巡撫報告稱法國商人現在正安州採掘鉛坑華商以其侵害商權頗起衝突已派遣官吏前往調查矣譯大阪每日新聞 
[俄商允五年還清華商巨欵北京]  
　　庫倫商電云俄商克爾德因開採金礦賠累虧欠華商巨欵一案迭經華商追控由庫倫辦事大臣與俄駐庫領事交涉俄商本欲延宕期限無如華商索還甚急刻已議妥討共欠華欵三十萬兩俄商克爾德允五年分期還清已草訂合同由兩造畫押矣（閏） 
[電告不能招撫鬍匪北京]  
　　日前盛京將軍趙次帥有電到京略謂前據電飭招撫鬍匪查該匪等野性未馴招撫匪易且恐到營日久胡態復萌反致摇惑軍心諸多不便惟有嚴行防勦隨時相機辦理方能收其實效云（以） 
[川督電告派兵鎭壓會匪]  
　　北京電云日前川督電達外部謂四川省哥老會匪徒復起有仇視外國敎會之意現已派兵鎭壓譯大阪每日新聞 
[電飭山西巡撫加意保護敎堂京師]  
　　初十日政府電致山西巡撫略云綘州地方匪徒屢有仇敎之舉應請貴撫飭屬加意保護敎堂隨時勸導民敎人等互相聯絡勿成仇視免致釀成重案貽累商民（樂） 
[慶邸諫阻西幸京師]  
　　近日兩宫以内政外交諸多棘手頗擬赴西安巡幸以擴襟懷當經慶邸再三諫阻遂擬於三四 
 
 

Page 3

 
 
月間駐蹕頤和園籍資頤養（存） 
[王相國擬乞休之原因]  
　　仁和王相國之公子稚夔京卿隨侍在京因病逝世相國故擬上疏乞休譯字林報 
[更調魯撫述聞]  
　　胡燏棻侍郎將簡充山東巡撫楊士驤將授爲吉林將軍譯字林報 
[政府擬不更調岑督京師]  
　　粤督岑雲帥前因籌辦路捐與紳商衝突政府已擬奏請更調惟慶邸之意以粤省路欵若非岑督激動紳商萬不能集股如此之易收效如此之速因電飭岑督會同紳商籌辦早日興修故奏請更調之議已作罷論（貴） 
[議設阿爾泰將軍京師]  
　　政府王大臣因前此科布多辦事大臣錫恒奏請添設阿爾泰將軍一缺當以該處窮荒籌欵不易業經議駁近聞彼處盜賊蠭起剿捕爲難且幅𢄙遼闊若不添設將軍實有鞭長莫及之勢因卽電飭該大臣體察情形妥議籌欵添設此缺務須詳細電覆以憑核辦（存） 
[政府密議各項事宜京師]  
　　十三日政府王大臣在内廷會議大致係爲力駁俄約要求條欵之計畵並南昌敎案及挽回路礦利權之辦法是以散値甚遲惟所議異常秘密（母） 
[學士條陳兵政財政京師]  
　　李學士呈遞封奏大旨以現今整頓武備亟宜認眞練軍應請嗣後於春秋兩季特派大員赴各省查閲水陸各軍俾得速成勁旅至財政一項估計大槩近年出欵多至百倍所入未能相抵請飭京外大員核實撙節以免虚糜又謂此次中俄議約請先宣布天下廣開言路准官商人等各抒已見繕遞說帖以備採擇云云兩宫覽奏深爲嘉許（訓） 
[電商擬設理政廳京師]  
　　十四日盛京將軍趙次帥電致政府文云現在奉省公事辦理已漸就緒然商埠不日開辦交涉必繁亟宜籌思辦法以免臨時棘手擬在錦州適中之地設立理政廳一所專理中外交涉並請選派精通外交人員來奉襄助一切云云聞政府王大臣覆以俟開埠後再行審度情形核辦（貴） 
[錦州擬設警務廳京師]  
　　政府王大臣近日議及奉天馬賊猖獗滋擾過甚雖經直督揀派第三鎭陸軍前往防剿已臻安謐惟恐日久復萌貽害地方亟應添兵駐守以資鎭攝擬在錦州設立警務廳一所卽將第三鎭陸軍再添募兵丁一百名改爲恊巡警務隊並調東洋畢業學員充當警務委員務飭隨時巡察以戢盜蹤刻已電達趙次帥詳覆核辦（和） 
[奏請改良警務京師]  
　　本月十四日巡警部尙書徐菊人大軍機召見時奏稱現在變法自强當以興利除弊爲要請飭京外大員認眞辦理勿飾虚名並奏巡警部自開辦以來規模已具惟查奏定章程仍恐未能盡善擬卽參酌中外辦法大加改良力爲整頓等語所奏頗蒙兩宫嘉許（諸） 
[紀常備軍與全省學堂衝突詳情長沙]  
　　本月初九日下午有常備軍二標管帶陶某乘東洋車在文運街經過適邵陽中學堂學生數人爲車夫誤撞損及操衣學生以車夫粗莾遽批其頰陶管帶亦下車指駡學生叱爲已甚彼此口角繼至鬥毆學生人數雖多而力不相敵有一人頗被兇毆陶管帶聲稱我當時亦湖北武備學堂學生又在日本士官學校畢業今回湘充常備軍某營管帶凡學生之程度不高者我尙不屑敎誨爾等初入學堂竟敢如此無禮但當餉以老拳言已復豋車逕去學生忿火中灼莫可誰何適是日爲休息之前一日各學堂學生大半出遊途間彼此語及此事均甚不平於是相與窮追至府署西轅已經追及當將陶管帶曳出羣毆並將所穿皮服分裂至碎陶管帶知寡不能敵逃入該處之松嵐紙店學生等環繞店門勒令交出店主某令陶暫避樓上自已出爲排解逾時各生將欲散去忽有常備二標標統陳其釆率帶兵丁四十人乘騎而來蓋陶已暗中遣人通信也標統至紙店後向陶某略爲詢問卽喝令將爲首滋事之人帶去學生等一聞帶人愈加鼓噪其時過路學生已愈集愈多加以往來行人充塞道路喧譁之聲不絕於耳標統以人衆不能拘拿遂率同陶管帶出門逕赴兵備處而去各學生及道旁觀者亦隨至兵備處門首紛紛竊議標統及陶管帶禀見兵備處總辦兼常備軍恊統俞綬丞觀察備述學生無禮情形並稱現已追至此處俞觀察聽其一面之詞頗爲忿怒卽諭令看門兵役不准動手但將各學生設法稽留不予散去遂一面由德律風告知臬憲張廉訪謂現有學生三四百人圍住兵備處請設法解散云云因廉訪爲學務處總辦也廉訪聞此消息先飭人至兵備處探查見其間聚觀之人雖不下二三百而學生則實止三四十人廉訪疑俞觀察有意加罪學生故以多數謊報因飭學務處派員將學生數十人一律遣散次日張廉訪俞觀察先後赴院面禀彼此各執一詞聞近日常備全軍與全省各學生各懷意見兩不相下恐不免再有衝突也（車） 
[工部局覊押華人之專擅鎭江]  
　　鎭江英工部所雇捕頭凡拘有華人照章應卽報告領事以憑轉交洋務局管押詎十九日捕頭包恩見某船户游行租界謂其形跡可疑擅自拘押一晝夜租界洋行中各華夥聞之咸動公憤該捕頭知勢不妙始允將船户保釋（工） 
[駐杭美領事審判復控佔地案三誌杭州]  
　　駐杭美領事審判復控佔地案已兩誌本報茲悉原告湖州紳士延担又帮辦古柏律師代表被告浸理會敎士韓明德延愽文律師代表二月十八卽西歷三月十二禮拜一二點鐘赴花旗會審處両造互相辯駁至禮拜四午後結案此案遷延兩年係湖屬紳士公控而到堂者祇沈譜琴一人雖按律辯駁其情節甚爲複雜湖總呈閲府志輿圖指各廟宇公祠等地基一律被韓敎士圍入並佔尊經閣基址惟府志輿圖雖有古蹟可指不過大略情形原告將志圖内指出被敎士佔去之處而敎士亦能指出各廟宇公祠等地址均有坍牆石牌等可憑並未侵佔并尊經閣亦不在敎士所買地内兩造所控 
 
 

Page 4

 
 
爲尊經閣起見照此指明各分地界卽爲明白等情至禮拜三上午原被告各供均已錄全至下午兩造律師公議此案判斷定禮拜四上午將堂斷揭曉令兩造到堂聽候宣讀堂斷容後再登（容） 
[咨送萍潭鐵路圖式清册到部北京]  
　　萍潭鐵路總局道員薛鴻年前奉湘撫轉奉部咨飭將萍潭鐵路鋼軌橋梁車輛等尺寸大小圖式造具清册呈送到部以備稽核日昨該道已遵飭造送撫轅咨送到部矣（仁） 
[籌議修築張庫鐵路欵項京師]  
　　政府前曾擬修築由張家口至庫倫鐵路十五日各王大臣又會商以此叚鐵路應速興修未便延緩已擬電致直督袁制軍妥議籌欵之法並飭查核關内外鐵路所存餘利是否敷用詳細電覆以憑核辦（受） 
[膠濟鐵路增設無線電]  
　　二十二日北京電云德國山東膠濟鐵路已得有裝置無線電報之權利譯字林報 
[嚴禁假冒鐵路人員九江]  
　　總辦江西鐵路李方伯近日發出示諭略謂江西全省鐵路所有各局辦事員紳以及外埠招股人員均經給有關防照會委札憑件近日風聞九江德化地方時有不法之徒在外招摇撞騙或冒充本局員紳親友揑詞購運料物招雇充當小輪大副希騙押櫃銀洋或冒充在路局包工四處招攬希圖撞騙一經查實卽行禀縣嚴拿懲辦以肅路政云云（石） 
[湘紳創設學堂請商部代奏北京]  
　　湘紳黃忠浩擬捐貲創立明德小學堂并特設高等商業學堂呈請商部代奏聞該部不日當卽具奏矣（交） 
[禮部詢學部辦法北京]  
　　禮部知照學部詢問數事應由何處辦理以便早定辦法而免届期遺誤計共八條（一）留學畢業生朝考（二）貢士殿試（三）舉人覆試章程（四）優拔貢覆試（五）舉貢生員改籍更名（六）舉貢生員丁憂起復（七）兼襲世職（八）開送學册（閏） 
[三志護撫患病情形蘇州]  
　　護撫濮紫帥患病延醫兩志前報茲悉連日經海運總辦吳觀樂及醫生曹子安等會同醫治未見大效二十一日發電至滬延請陳蓮舫徴君一面委員鼓輪前往至夜十二下鐘徵君抵省逕入藩署診治開方服藥二十二日午前又復發厥屬員之探病者趾踵相接聞午後始稍安云（且） 
[安徽鐵路公司與副工程師薛文訂立合同稿]  
立合同事安徽鐵路公司與薛文所定各欵如左 
　　一安徽鐵路公司雇到薛文充作本公司在安徽省或他處擬造鐵路之工程師及測量師所有勘定路線測量路線繪圖出則與夫一切築造及配置事宜皆爲其應盡之責並無論是否工程師及測量師分内之事亦所應爲 
　　二鐵路公司欲該工程師獨任勘定路線測量路線之責該工程師情願應允並允出以至誠妥善辦事務求滿意又竭力將各工程預早告竣 
　　三該工程師應允遵依鐵路公司督辦或代表人之命並待至鐵路公司聘得總工程師之時亦遵依該總工程師之命 
　　四此合同定期以一年爲滿由西歷一千九百零六年正月一號起計但在此期内若該工程師行爲不端或才不勝任可預先一個月知照將合同停廢至若行爲有大謬處或才實不堪用則無須預先知照合同期滿倘若彼此願意可按彼此合意之章程再續 
　　五該工程師因應允盡以上各事之義務鐵路公司許以每西月份給薪水規元三百两至月底支發若因公事出差其合例之川資旅費由鐵路公司照給另供其住所以及必用之儀具亦當備置 
　　六若有何事在此合同内未經註明者致起爭論卽請公正人决斷彼此派一人或合請一判事人以此等人之判定作爲實斷彼此務當遵依 
光緒三十一年十二月日安徽鐵路公司督辦見証人西一千九百零六年正月號工程師 
附致薛文工程師函 
　　逕啟者今日與閣下簽押之合同除所訂薪水之外當閣下獨任測量或别項工程之責期内本鐵路公司許以每月另補給規元一百兩作爲公費此致薛文工程師台鑒 
按薛文挪威國人前在萍醴鐵路當工程師 
[美人註意斐律賓土人之私𨷵]  
　　二十二日倫敦路透電云華盛頓京城傳言云斐律賓羣島之美提督胡德君之報告已交上議院核議由各議員細加討論並將詰問被害之婦女幼孩其中有無美籍人 
[英國歧視改敎之公主]  
　　二十二日倫敦電云英大藏大臣通告議院謂白丁保革伊挪公主尙西班牙王成婚之期英國並不備禮致送 
[再誌法國考立曷斯煤礦肇災事]  
　　二十二日倫敦電云德國煤業公會已捐助五千金磅以撫卹法國考立曷斯煤礦被難之人亂黨之在考立曷斯者皆乘機煽動擾亂地方官已調騎兵一隊前往彈壓 
[英不裁減陸軍]  
　　二十二日倫敦路透電云英陸軍提督西而君裁減陸軍一萬人之議已投票决議計與之反對者有二百九十六票主裁者僅五十六票 
[英藩行程]  
　　廿二日東京電云英藩今日乘日本皇后輪起程赴美之温哥埠船中特於午時設筵以欵送别之英人東京横濱兩處人民皆與親王般殷話别 
[日俄重修舊好]  
　　二十二日倫敦路透電云俄皇將選派大公爵一人赴日本爲專使日本亦將遣親王一人往俄報聘按此條可與前兩日本館東京訪員所發之電叅觀譯字林報 
[法國政敎分離]  
　　法國現有數處之民人以政府收取敎堂產業爲不合羣起與政府爲難 
[摩洛哥問題]  
　　二十二日柏林電云愛耳其西亞斯會議法國代表黎浮而君現將關於摩洛哥警察問題之條件報告新任法外部大臣薄其斯君法國决定不接受奥國會議員所擬之辦法此事如何處置禮拜日或可揭曉 
[停招華工之影響]  
　　英國殖民部次官翹其耳君所擬將來停招華工至南斐洲之議宣布後金礦價値爲之挫跌 
[美洲鐵路失事]  
　　在巴脱蘭地方左近之鐵路南北往來火車忽相銜撞死者有一百五十人譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[電邀日員預備大操武昌]  
　　鄂督以鄂軍名譽久震人耳今秋大操關係外人觀贍因思前充本省軍事幕僚日人鑄方德藏素精軍學現在已回本國特電邀來鄂以便隨時顧問預備一切（公） 
[閩中仍議拒約福州]  
　　拒約之議各處皆已闐然無聞惟閩中現尙實力奉行美孚洋油幫已認定二月半後一律不買不賣洋麫洋布出於美國者亦不購用藥材洋参爲貴重之品現醫生公議凡開方均不用此參以他藥代之（史） 
[洋商擬繳租地價値蕪湖]  
　　蕪湖租界定章凡洋商租地須將地價存官由官給契然後飭地主具領以清盜賣之弊刻因怡和太古所劃之地業已丈量立界該洋商擬日内照章呈繳地價（門） 
[鐵路軌線地價騰貴紹興]  
　　越郡因浙江鐵路開工有期將到紹勘丈軌道故如西興等埠已有人預購地址冀得善價且每因爭認荒塜爲祖墓互相涉訟如應設車站之地尤覺價逾三倍（目） 
[鐵路小工之騷擾蘇州]  
　　閶門外山塘後面小魚池地方爲滬寗鐵路小工寄宿處十七夜糾合多人將亂石挨門敲擊騷擾不堪并附近時有刦掠之事現在該處居民紛紛謀遷他處不知爲彈壓委員者所司何事也（也） 
[漢陽銅幣局停鑄漢口]  
　　漢陽兵工廠内銅幣局日前具領祖模委員顧印伯大令回鄂上台卽飭令該廠卽日停鑄所有工匠係由兵工廠撥來者悉仍其舊其新招者則一律遣散（合） 
[常備軍刃傷車夫武昌]  
　　各營兵坐東洋車每每不給一錢以致車夫畏縮呼應不靈日昨有常備新兵某行至火巷口喚車該車夫答以饑餓難行某卽用腰刀戳傷車夫巡警扭兵送至總局移交某營懲辦（八） 
[裁撤巡警管帶杭州]  
　　浙省警察前以防軍撥充故如管帶等武弁悉仍照常支薪茲奉張筱帥籌議整頓咨調舊屬袁道永思來杭派爲督辦卽將各管帶一律裁撤改歸袁道統轄並派提調李小丹别駕爲幫統藉以敎練警務期有實效（渠） 
[派員給餉蘇州]  
　　護撫濮紫帥以現届二月分放餉之期派委李觀察木森赴飛划左右營左右両旗及水師中營劉觀察國郇赴常備第一二營太湖正前營項太守兆麟赴常備第三營巡警左右両營各會同散放（吉） 
[派員甄别軍醫學生武昌]  
　　軍醫學堂自前署督端午帥創辦期以去年六月畢業昨鄂督向總辦齊耀珊詢及此事齊禀學生程度甚低均難如期畢業鄂督擬卽派員嚴加甄别以定去取（户） 
[幼稚園奉文舉辦杭州]  
　　浙撫以省垣提倡學務幼稚園學堂經費卽奉允准統計每歲約得二千餘金除推廣女學敎科名額外兼設幼稚園仿照湖北定章舉辦（的）　 
[回閩學生定期東渡福州]  
　　福州留學日本各學生前因取締規則相率回國現駐日公使電致閩督謂取締規則經已取銷務令回閩學生再行赴日以期畢業本省學務處已通飭各生定日取齊再行東渡并准每生給發船費三十元（直） 
[鄂人旅甯學堂成立南京]  
　　在寧湖北官商集資公立湖北旅學已禀經地方官核准現擬公舉在籍翰林張仲炘爲監督公函抵鄂張紳業已慨允聞日内卽由鄂赴寗云（公） 
[書吏興辦學堂蘇州]  
　　元和縣署書吏薛允敏顧福昌等具禀元和縣署略謂本邑城隍廟内書院廰堂原係書等集資建造堪以設學一所名爲鴻城公立初等小學堂西側空地作爲體操塲恪遵奏定章程延聘國文算學體操三敎員設額學生四十名開辦經費由書允敏獨力捐助並酌收學費擇日開辦等情現經元和縣孫花樓明府通詳各憲立案矣（永） 
[不允客籍附人武備學堂蘇州]  
　　典史項紹華具禀督練公所願習武備求准附入學堂肄業茲經督練公所批云查武備學堂招考二班學生係由本省各屬照額選送並無各籍附課名目所請隨班肄業碍難照准惟該員旣有志新學畱心武備應俟本處兵事研究所開辦再行飭傳到所講求陸軍學術仰即知照（永） 
[蕪湖正月份出口糧數蕪湖]  
　　蕪湖新關正份月出口米共計三十一萬七千八百五十三石七十五斤雜糧計重千三百七十二石二十九斤（九） 
[札飭順天府保護桑麻公司北京]  
　　職商趙文玉擬在順天府屬之海甸開辦三益桑麻公司具禀商部請予立案該部以桑麻爲農業要務當卽准予立案并札順天府飭屬示諭保護現順天府已遵札出示矣（兄） 
[蘭谿提倡實業金華]  
　　蘭谿縣蘇令運卿以商業目憊舉董設立商會詳請給鈐開辦茲復議創實業學堂工藝所并將境内荒廢地分别開墾考求種植聞已延洪嘯漁孝廉爲總理（目） 
[直督委員過鄂漢口]  
　　海關道梁敦彥觀察近奉直督札委赴南昌查訪敎案已乘火車蒞漢便道武昌謁見鄂督（八） 
[武昌官事]  
　　鄂督奏調福建候補道程祖福現已到鄂札委粤漢鐵路及兵備處兩處總辦○候補道李祥麟現委粤漢鐵路總局參議並兼湖南中學堂會辦十六日禀知到差○寳豐有署理江漢關道之消息（八） 
[委員征收茶稅福州]  
　　閩中茶務日壞征稅年減一年現清明瞬届茶市將興所委茶局征收各員錄之如左白琳分局委陳增北嶺分局委李丹麟湖前分局委賴豐熊東門分局委葉湘古山分局委羅士松井樓門分局委徐溥茶亭騐卡委吳鏞洪山橋分局委陳朝棟南分騐卡委劉彤雋三夾道分局委張庭楨丹洋分局委温士龔分水關分局委湯蘭生社口分卡委路錫齡三都分局委陸藻章各委員奉檄之下大約下月間均常到局開辦矣（色） 
[專員調查富陽控案杭州]  
　　富陽縣董翰靑大令去臘赴鄉拘賭被窘定欲懲治由某紳唆衆揑稱命案來省上控以致大令撤任聞典史錢某實爲禍首業經參革一再提訊日前富邑士紳聯名看省通禀各大憲詳述大令政績求請昭雪寳方伯爰派徐璧華司馬赴富調查全案訪察輿情俟禀覆後再行酌奪（陳） 
 
 

Page 10

 
 
[委署通泰海三屬塲缺揚州]  
　　運司趙都轉近委胡仲和署通屬石港場缺戴珊署泰屬東台場缺黎淦署河垜場缺賴豐烈署海屬臨興塲缺陳景琦署中正塲缺均已分别下札矣（亡） 
[碭邑令求調優缺徐州]  
　　碭山縣秦獻祥日前禀詳徐州道袁觀察略謂碭邑丁漕等欵人不敷出蒞任两載虧累甚鉅向章州縣記大功三次者實缺人員調署優缺今卑職在任獲盜等項迭蒙詳准記有大功三次常功十四次可否照章賞准酌調優缺云云刻已由袁道轉咨江藩司核示矣（永） 
[會禀變通房捐洋價寗波]  
　　甬郡房捐去年徴收每洋一元作錢一千文現因市上銅元兌價日高每洋一元兌一百十四五枚各鋪户繳納房捐均以銅元繳納辦理房捐者易洋轉解每洋一元須貼耗一百十四五文賠累殊巨因此六邑尊會禀省局憲並藩憲請將前章變通辦理以免貼耗（攸） 
[會訊董事侵欵揚州]  
　　全節堂董事陳賛卿侵吞堂欵上年爲甘泉自令查辦嗣託人營謀得免今爲趙都轉訪知復於十七日札委任運判會同揚州府提案訊追出入細帳陳竟抗匿不交聞二十日仍須覆訊務期水落石出（引） 
[集欵恤孤福州]  
　　水利廳譚少峯參軍與現任福州府高守凌漢數年前均在船署供差交情素篤嗣高派充船政提調兼閩關稅務其時叅軍調署水利廳廳中事務甚簡常至閩關辦公高守深爲倚任上月參軍病故身後蕭條高守因與福防廳吕文起司馬倡議佽助約得二千金黃土有知當可瞑目矣（史） 
[局中失盜福州]  
　　省會財政總局設在藩署紫薇堂旁本月初間有漳緞四疋置於床架上忽被竊去局員揚明府再三查究杳無影響聞此緞約値二三百金（史） 
[公地賭鬥毆蘇州]  
　　撫署旁箭道内向駐中營之營房現在翻造督練公所尙未竣工十九夜有江北人渾名徐胖子者邀集歹人假該處房屋聚賭忽有開茶館之阿金者欲向分肥互相毆擊當被賭客等將洋銀一百數十元悉數攫去由是徐與阿金各糾黨羽百餘人互相鬥毆不知在上者亦有所聞否（康） 
[今日尙有各省新聞及本埠新聞均列入第三張閲者注意]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[騙術紀聞松江]  
　　今正西門外到一匪人某甲就街頭尺寸地以敎授戲法騙錢富户張姓子有登徒之癖嬲令敎以美女脫衣夢中相會兩術甲居爲奇貨故意遲遲迨往來旣熟誑稱并擅點金術誘張以金飾爲母封固一匣書符其上倩令捧歸密藏俟七日後開看詎如期啓視均係白米蓋早被調換而人亦杳然矣（酒） 
[福州]  
　　南營二三保一帶爲棍匪聚集之區有綽號義義者前日與人爭毆爲紳耆擒送警察由局王分巡枷責示懲嗣又因事乘機兎脫胆敢糾掠源記號洋油又被控之於局分巡官復飭勇獲案卽行發縣重辦○本月初間城内陳孝廉家被盜呈報到局分巡官張多庵少尉卽飭巡兵查訪旋卽獲盜於馬快家侯官胡邑尊已將馬快送局責追矣（魚） 
[寗波]  
　　甬江膏捐一項向由各處地保按日徴收彙繳甬束一圖地方有恊興隆順記等户迭次蒂欠房捐延不清繳由地保禀縣請追鄞縣尊飭差向該欠户勒令清繳再延提究○鄞縣陳塘堰設有泥壩一座平時客船經過各壩夫任意勒索屢起爭𨷵日前甬江仁和木行有木排經過某壩夫忽與棧夥某甲口角并糾集各壩夫攅毆受傷由行主將某壩夫扭送縣署一面將傷者舁縣請騐大令卽將壩夫笞責發押復飭差將帮同肇事之人提訊（易） 
[滬城官事]  
　　新任上海縣縣丞王樂三二尹由省領憑來申昨至道轅禀見奉瑞觀察傳詢一切○稽查蘇州河委員候選州同李直剌振鋒又巡查街道委員試用府經歷夏參軍寳楨昨均到道禀見並禀知本日接差○高昌廟巡局委員孫羹梅明府調鼎昨日病痊到道銷假○委辦本轅洋務交涉委員分省補用知縣嚴俊叔明府家灼由省來申住同益里午後至道禀見（曰） 
[大令回滬]  
　　上海縣汪大令日前帶同劉金松謀斃王錫卿案内要証趙杏生赴松後已奉戚太守連訊三堂將趙暫押外其餘劉妻等均飭交保故昨晨大令已公畢返滬矣（嚴） 
[環陳地方公益事宜]  
　　南市花衣街一帶行鋪商人環禀總工程局指陳地主公益略謂近來垃圾堆積天時漸暖有碍衛生務請嚴飭夫頭掃除清潔並緣向來小便之處未經砌鋪石板出示禁止以致行人不知仍然小遺輒被駐防所巡士拘究由程敎習任意判罰應請查究等情總董閲禀之下聞查得程敎習果有不守局規情事因有撤退之說（尺） 
[諭局嚴申賭禁]  
　　道憲瑞莘儒觀察以浦東一帶流氓賭風素熾時有打架擾禍情事故飭浦東總巡謝岳松明府督同各局員嚴爲查禁（嚴） 
[公共租界小火]  
　　昨晚九點三刻鐘公共租界新閘路某姓家失愼由救火會西人救息其詳細情形容探明續綠（力） 
[葬身火窟]  
　　昨報記美租界美賢里榮昌煤號失愼有店夥一名不知下落一則茲悉該夥名袁沛然向爲店中經理此次竟遭焚斃已由店主將屍在火塲將屍扒出報由家屬棺殮（似） 
[照請恊緝流氓]  
　　英美租界近來流氓日多時有攔路刼物情事讞員關絅之司馬特於日前照會總巡捕頭請分别嚴飭各捕房包探加意嚴拿務使有犯必獲勿任漏網並由公廨簽派幹役恊同嚴緝（力） 
[素欠案上控]  
　　張竹亭去冬在英美公廨控李阿弟圖賴伊父欠洋一百十元及八年利息奉關司馬於十一月二十四日堂訊斷李交保還張洋二百元限一月措繳在案詎李不服投松江府上控牽涉廨差與張甥舅等情府尊戚太守札飭上海縣提齊人証覆訊詳報縣尊汪大令前日因移文至廨請將案卷及原告原差一併送縣候訊司馬當卽遵照辦理（力） 
[十六訊誣控拆梢牽涉通匪案]  
　　錢鼎成控王毛毛等誣控拆梢牽涉通匪一案昨晨襄讞孫大令又偕英副領事會訊被告律師費烈譯稱前堂奉諭著應桂馨交出雇用王毛毛朱海郎之帳簿此簿在倫章造紙局中今因另有股東緣事在商務局公議其簿留存局内須明日可以取到有商務局信函呈鑒孫大令遂准其下堂呈案原告穆安素律師傳王毛毛詢供王稱在倫章載貨三年與應桂馨平日無事不甚會晤愛理思律師向穆律師謂此案不應再在節外盤詰穆律師答稱因有造紙局股東來說局中並無出店故須明詰王又供稱去年十月初三夜六點鐘在祥園烟間將錢毛毛詐洋之事向應訴知初四夜錢至祥園付洋十元應尙未到錢已下樓後由應至捕房代控錢晚膳後復至祥園捕房派探拘錢所付之洋乃由家中取出並無記認因朱海郎亦曾被錢詐洋一百二十元捕房故嘱朱於次日到案至陸頌和並不相識時陸頌和所延之郝門律師起謂王毛毛之案與陸無涉不應向王詰問遂傳朱海郎至案由應延之愛律師向詰朱供向駕駁船與范高頭並不相議應桂馨於去年七月認識錢毛毛昔幫范棍時至小的船上因此相熟去年五月初六日錢至新寄園烟館言范棍欲借洋一百五十元否則船至海洋恐遭攔刦我以無錢答之十六日又在新寄園會面謂范棍定不干休小的畏其兇𦦨二十日在中華樓付洋一百二十元此洋乃向客人借來客人處有帳簿可憑其簿在捕房時由門差抄去求察愛律師得供禀請堂上飭捕房將簿查出交案訊至此時已過午中西官判王朱二人亦交鋪户保出候訊臨訊不到保人每名須罰銀五百兩並准於下禮拜六上午再行復訊（力） 
[總工程局紀案]  
　　麫紛認捐公所股東孫祥卿徐鍚卿因虧繳貨捐局捐欵送縣究追汪大令訊悉孫等前在總工程局具控經孫繳出洋一百五十元本應給徐具領緣總董奉到鐵太守飭追欠捐照會即將此欵提去昨日故飭原差至局移吊卷宗查奪○關橋前稻香村茶食店庖丁張阿榮向店主沈文卿索取工資三千餘文無著反指竊去大洋六元銅圓四十枚同事張振林勸解不依扯碎沈之皮衣扭控總工程局由陳二尹訊得沈不應誣竊判令罰洋五角照付工資完案○小孩張榮生前日在小橋頭搶取剃頭店女孩張秀英之帽子手鐲由駐防所巡士解究二尹判責手心甘下所搶之物給剃頭店夥張兩三領去○江北車夫劉江之滿載碍屑傾於久大碼頭由巡士拘究二尹判責手心五十下○甬人葉小娘坐張其海東洋車酒醉毆打亦由巡士拘究二尹判罰洋二角逐出（尺） 
[英美公廨早堂案]  
　　湖州女子陳美琴年十七歲伊母配於粤人陳姓爲妻母故之後因遭晚母凌虐逃至杭州經地保查知拐來上海交濟良所留養昨日解廨請示關司馬研訊之下因該女不願回家商之德繙譯麥令豪君判仍交所董帶回留養候核○女工張康氏張胡氏在怡和廠作工竊取洋紗由印捕查獲解究司馬 
 
 

Page 18

 
 
判各交官媒押兩禮拜每人追罰洋五元充公○過記王紹林竊宋杏方棉被羅阿長竊沈伯山所家之馬杜阿榮竊孫陳氏衣物報捕解究判王押捕房一月羅押十天杜押一禮拜○某洋商控侍者劉光梅違章抛工捕禀五阿大違章將病馬駕車王阿五違章將烟抱紙烟送給匯三捕房押犯一併解案請究司馬以劉案原告不到從寛開擇王罰洋十五元阿五判押捕房十四天○李阿二竊洋人大衣由捕解辦判押捕房三禮拜○美界宏園茶館主陸順森窩賭捕頭已非一次前晚其妻陸汪氏在茶館内自推牌九與賭客張阿秋口角陸適冋家糾人互毆由捕拘獲解究司馬以陸不應窩賭從寛判與婦汪氏各罰洋十元該氏交官媒押繳○江北人王馬邦王子三王萬和李松壽陸老二等竊糞爲工部局糞頭朱其武報捕解究司馬判各罰洋三角○韓惠儀控姚金來用空洋四百餘元昨奉司馬簽差恊探將姚拿獲押候過堂訊奪（當） 
[法租界捕房發落]  
　　八仙橋姚阿金家失火焚去房屋四幢捕頭飭探查獲二房東孫少蘭交出起火之姚阿金由陳大令至捕房訊究姚供小孩遺火木花所誤大令姑念事出無心從寛免究○羅心法之妻趙氏逃逸來滬爲本夫尋獲扭控捕房請究有顧馬氏投稱借與趙氏金表一只金鐲一雙求請給領女母趙羅氏供此女童養羅家尙未成婚收過聘洋四十六元因遭凌虐逃避來滬現住菜市街十九號門牌姊夫家内趙氏供來申將及四年在妓院幫傭丈夫上年取去洋三十三元故小女子之母意欲送還聘洋另配羅未應允大令得供判趙氏交羅領回飭具領狀存查首飾金表給還顧馬氏完案○趙錦堂控李杏生誘妻竊物昨日提訊趙妻樓氏供稱丈夫欲將氏賣與花烟間三次故逃住李家大令以其無耻大加申斥着趙具給領妻回家不准圖賣○陸炳中周阿五將未盖印之猪肉混買龔阿榮購買肉皮爲宰牲公司查獲一併解堂請訊陳大令判各罰洋一元斥　○張阿二王阿三串竊分贓朱阿炳竊某號銅元爲包探解究大令判各押一月（臨） 
[美租界捕房事]  
　　工部局管垃圾西人禀西華德路漢璧禮路元芳路等處居民林阿喜葉榮生章仁忠傾倒垃圾違章請函致公廨出單傳訊捕頭允之○東洋車夫高阿連拽車在乍浦路橋違章行走守橋由捕喝阻不依反被兇毆撕破號衣該捕竭力拘獲奉飭押候解究○苗阿二强搶西華德路某舊貨店皮鞋等物由捕拘請詢究因無証據斥據○某西　雇王阿昌東洋車至百老踓路被吳金咸貨車撞翻致損車輪由捕一併帶入捕房奉飭吳賠洋三元了事○　車夫陸阿二向在禮查路西人處服役近已被歇向索工資反遭扭打並以被陸兇毆爲詞將陸送入捕房奉飭押候查　（似） 
 
 
 

Page 19

 
 
   
 
 

Page 20

 
 
歷届成案議令减成賠繳本年三月間臣部議覆臣鐵良前在兵部侍郎任内查明江寗司庫局所進出款項繕具清單以該關歲徴銀四萬四千餘兩係專指中閘白塔芒稻邵伯四正日而言若統廿三處分巡零稅計之歲約共收銀十萬四五千両除報部候撥銀四萬四千餘两外所餘之數均作爲提解節省經費賠繳短徴一錢五稅銀以及開支正口分巡員役薪水撫署道署辦公經費等項之用奏請將該關三十年二月以前收支各欵免究旣往其自三十年三月起無論正口分口總稅零稅均應實報實銷統計該關稅項歲入共銀十萬四五千两除正額仍定歲徴銀九萬二千七百九十一兩零外其餘銀一萬二千餘兩作爲盈餘下短盈餘五萬八千餘兩暫准免其賠繳至應需經費准由土貨報單稅罰項下按照所徴常稅一成數目動支等因於光緒三十一年三月二十三日奉旨依議欽此遵卽抄錄原奏恭錄諭旨咨行兩江總督轉行江蘇巡撫轉飭司道等一體遵照在案茲據該撫奏報該關自光緒三十年三月初一日起至三十一年二月底止一年期滿共收商稅鹽稅銀四萬四千六百三十一兩零仍係在白塔邵伯芒稻中閘四口征收此外分巡二十三處所收稅銀仍未奏報查揚州關征收稅數經欽派大臣澈底清查該關道已和盤托出又經臣部悉心核議將光緒三十年以前收支各欵免予深究其自三十年三月起所有正額盈餘两項僅責令歲征銀十萬五千餘兩均係按照該關徴收寔數從寛釐定並非强以所難詎該關道並不遵照奏銷實報實銷仍復照舊其詳將分巡二十三處稅銀隠匿不報寔屬有心朦混臣等公同商酌擬請旨將委管揚州關由閘稅務常鎭通海道郭道直先行交部議處以肅榷政而儆效尤並請飭下江蘇巡撫遵照本年三月間臣部奏准原案將該關本届正口分巡等處徴收各項稅銀另行詳細查明據實具奏其應支各欵亦卽一併隨摺開報以憑核辦倘仍有不寔不盡之處臣部定卽嚴行參處以爲扶同徇隠者戒所有臣等遵議緣由理合恭摺具陳伏乞皇太后皇上聖鑒訓示遵行謹奏請旨光緒三十一年十一月初三日具奏奉旨依議欽此宫門抄十二月十三日吏部翰林院正黃旗値日吏部引見二十六名正藍滿四十八名兩翼一名前張家口監督嵩連到京請安陸潤庠謝授缺恩意公續假十日掌儀司奏十五日祭奉先殿濤貝勒行禮召見軍機貴福 
[兼署浙撫杭州將軍公瑞　奏爲分别等級添建學堂以廣敎育而作人才摺]  
　　兼署浙江巡撫杭州將軍公奴才瑞興跪奏爲分别等級添建學堂以廣敎育而作人才恭摺仰祈聖鑒事竊維興學爲當今要務固盡人皆知然必有等級之可循而有條乃能不紊尤必期敎育之普及而無人不知自强伏查杭州滿營舊有梅靑書院一區由前杭州將軍常恩於光緒二十八年改爲八旗小學堂雜技一營改爲八旗武備學堂均經附片陳明在案數年以來局務經費因陋就簡無所擴充且在當時尙未奉有奏定學堂章程故於高等初級之名未能明定又未嘗爲學生預籌出路長此囿於一隅規鄚殊欠妥善現當科舉旣停迭奉諭旨嚴切催迫總以推廣學校爲急奴才世受國恩天育具在何敢仍前玩懈坐失事機聞之東西各國人無不學兒童當六七歲至十一歲時謂之學齡有不學者罰其父兄所謂强迫敎育者皆以蒙學爲各學根本故視之爲尤重中國幅員遼闊生齒浩繁誠不能不需以歲時徐圖推曁若滿營兒童已及學齡者約三百人左右擬於營内設初級小學堂四區每區須容學生七八十人務令在營各幼童一律入學舊有小學堂之學生肄業有年程度較高卽定名爲高等小學堂俟畢業後卽遵照奏定章程選入杭州府中學堂而將來初級小學堂之畢業學生亦可以次升入本營之高等小學堂則次序分明人人知有出身之路自無不力圖上進爭自濯磨若夫武備學堂尤關强國之要滿營改設而後其中尙不乏可造之選惟學生之無出路亦與小學堂畧同擬俟考騐畢業時酌送十名入浙江省城武備學堂肄業合之原定省城高等學堂中留設旗籍十名之額庶幾兩途並重文武相資惟小學堂所容人數旣多房屋未免過狹或騰挪公地加以葺修或相度空基另行建造以及購書置器一切開辦經費核計極省總須洋銀一萬餘元之譜而延聘敎習雇用夫役以及改升之高等小學堂擴充之用常年開支每歲亦共需洋銀一萬元之譜帑藏奇絀推措維難奴才現雖兼署撫篆要不敢以事屬滿營避嫌中輟擬仍飭布政使司妥議籌撥以便尅期開辦至於浙江省城除高等學堂及府縣所設之中小學堂外有初級小學堂十區高等小學堂一區惟以一高等小學堂之地容十初級小學堂升送之人或恐未能普及擬再添設高等小學堂一區以廣登進又查南北城外之里餘之江干湖野兩鎭爲附郭之大市集居民稠密商務殷繁其地僅各有初級小學堂一區亦覺向隅之甚應再各加設初級小學堂一區以爲之輔其經費卽令按照原用之數目開支不准稍涉冒濫除仍由奴才隨時認眞考察並廣勸民間自行興學外所有改良滿營學制及添設省城學堂緣由理合會同浙江學政臣陳兆文杭州副都統奴才德濟恭摺具陳再杭州將軍係奴才本任合併聲明伏乞皇太后皇上聖鑒謹奏奉硃批學部知道欽此　　宫門抄十二月十四日户部宗人府正白旗値日侍衛處引見一名正紅滿十二名廂藍滿六十六名陳璧前往西陵請訓那桐謝授大學士恩榮慶謝授恊辦大學士恩張百熙謝兼管順天府府尹事務恩張仁黼謝授兵部右侍郎恩陸寳忠謝仍在南書房行走恩胡燏棻謝伊子嘉奬恩浙江道衡吉謝恩奎順請假五日侍衛處奏派主宴之王大臣恩派出莊王召見軍機衡吉 
[兼署浙撫杭州將軍公瑞　奏爲所有乍浦滿營學堂併歸杭州滿營學堂緣田片]  
　　瑞興片再乍浦駐防滿營兵燹後未能規復營房向來官兵均附住杭州營内現在核計人丁不多自無庸另立學堂其已及學齡之子弟與夫有志武備之官弁擬卽歸入杭州滿營之高等初級小學堂及武備學堂一律考選陞送以均敎育而免偏枯所有乍浦滿營學堂併歸杭州滿營學堂緣由謹附片陳明伏乞聖鑒謹奏奉硃批學部知道欽此齊齊哈爾都統程奏爲籌擬江省添設道府同通州縣正佐各缺應辦事宜敬繕清單恭呈御覽請旨遵行摺奴才程德全跪奏爲籌擬江省添設道府同通州縣正佐各缺應辦事宜敬繕清單恭呈御覽請旨遵行恭摺仰祈 
 
