# 1888 - 70 - 4905354

 

Page 1

 
 
[新印曾文正公書札出售] [  申報館啓]  
　　曾文正公勛業文章彪炳衰宇觥觥大集久付棗梨本舘前將向未刋出之家書一種印行海内鴻　爭先購致兹又經景賢書屋覓　公之書札以新鏄鉛字印成中皆致名公鉅卿之函或講戎機或闡理學或詳漕政或考鹺網要皆確切精詳原原本本而校對之心細印釘之工良尤爲有美　臻衆目共賞計二十七卷都二千八百四十一首又續鈔六卷都二百九十二首現已出售每部分裝二十本價洋一元六　諸君子有先覩爲快者至本埠申昌書畫室各售坊及外埠各申昌購取可也如欲躉購則請至本舘帳房面議 
[新出四書味根錄出售] [  點石齋代啓]  
　　四書味根錄一書與題鏡合編成書錄中絺章櫛句銓解詳明俾閱者嘹如指掌題鏡更將題之章旨命脉推闡盡致洞澈無遺誠作文之枕中秘也每部定價洋二元六角印訂精工便於携帶在三馬路逢源里愼記書庄發售如欲躉購當格外從廉也此佈 
[硃批雍正上諭全書印成發兌告白] [  點石齋主人謹啓]  
　　憲皇帝御極十三載手批章奏無閒宵旰天縱之明如日月天威之赫如電霆而極之屬精圖治之心則本天心之仁愛一天道之戴成庶物而已　本齋知是書之有功世敎也從事於此書者數十人歲紀一周始獲告蕆其初每過一閱必校兩次唇唇遞進校益嚴密及至書成復又通議遇有繼入重印而止其所以不告勞不辭費者蓋以聖人經世之謨與臣下効忠之悃俾世之讀是書者無官無商無士民聞風興起皆油然生忠君　　之心焉分裝六十册外加文木箱子定價四十元准於本月十五日由本齋帳房三馬路申昌書盡室淸遠里新寗絲棧發兌至於紙張之潔白字　之湛精猶爲此書餘事有目共賞不　　也巳此佈 
[論跑紙宜設善法勿損田稼] [  旁觀一得子來稿]  
　　四人每歲賽馬爲樂卽古者蒐苗獮狩之遺意隠寓講武於游戯之中淺草平沙從容習藝每遇春秋兩季驪黄牝牡選駿呈材無論官商士庶皆得控韁縱轡以角逐馳騁於長堤荒野間結隊成羣爭先恐後以馬之先至者爲勝後至者爲負有懸數千數萬金以作孤注者其豪舉勝概盖如此賽馬之外又有跳浜跑紙之戯於空地間闢一溝渠約闊尋丈溝岸植以蘆簾約高三尺馳馬者至此徑躍而過連躍數渠並無顛躓隕越之虞則可高奪錦標矣跑紙則植標於遠以數十騎或十餘騎次第連綴往尋另用侍役背負碎紙一路散置俾後者得以循塗而識此乃賽馬之餘波西人所習爲慣常者也顧賽馬則尚在郊垌跑紙則專在鄉村其經歴非止一處就滬上而論自九十月至深冬皆在迤西村鄉奔走馳逐其時秋高氣爽西風或寒控策據鞍更爲興高采烈其建立標識北在靜安寺西在虹橋各鄉多於幽僻處所在靜安寺往者繞道梵王渡胡家宅北新涇折至法華鎭南路則由西門大馬路過徐家匯或遶至舘華或由胡家宅迤西直至虹橋然後折向北路從跑馬廳英大馬路回至滬上此來往程途之大略也惟其羣聚而馳驅也皆由捷徑抄斜途並不遵依大道而行經數十都圖踐踏農田凡民間所種豆麥菜蔬損傷無數以至於棺槨橋梁亦不得免焉聞前年有某人結隊十餘騎馳躍於東西廟橋在廟後義塚間任意蹂躪蹴毁淺葬破棺六七具遺骸剩骨暴露抛零餒鬼遊魂夜臺飲泣雖地方之人不敢過問而撫心之下雖中西異俗亦覺深抱不安賽馬之舉西人羣以爲賞心樂事跑紙雖小戯而其日猶復餘勇可賈於時西人乘醉間遊躑躅於荒郊斷壟連鑣並轡到處生波鄉民或據理以爭西人方興濃意旺置之弗顧也豆苗幾稜菜甲數畦終斷送於其馬足之下鄉人目擊心傷雖敢怒而不敢言無如之何也然叢怨所歸豈不日積而日深哉夫西境數十村莊服疇力穡以冀有秋平時愛護其所種植之物不使毁傷固人之情也一旦猝有人毁第之其思報復也必矣衆怒不可犯積忿要難攖愚民何知每釁於勇而嗇於禍當夫其機忽發洶洶而起戚以細故釀　大事有非意外之所能防遏者若欲弭患於未萌必當先事爲之圖維臨事爲之限制塚墓之地毋使得至田中所有種植各物如被毁傷事後委人勘騐估價若干照　賠償一兼至公毋使受虧則鄉人心悅誠服自無言說矣此法之至善者也竊謂西人賽馬事關公衆亦其國中風俗使然通商以來載在條約跑馬塲周環十餘里經營創築大費心機勞力傷財已非一朝一夕况春秋佳日商務多閒小隊揚鞭聊尋樂事異地同羣一倡百和至其奪魁掄首總不出乎環行三匝惟跑紙之戯專在中田小徑策騎游行况乎乘馬西人非止賽馬之商人也或戌卒營兵或舵工水手或乘醉以出游或聯鑣以尋趣不論高阡短陌蔬豆盈畦而追逐逍遙直若行所無事良民以農功爲業大田收穫恃爲家人事畜之資更且爲賦稅所出國家維正之供取盈於是一旦被人蹴毁自宜疾首痛心况跴踐農田例文有禁西人雖不諳中律而愛惜物力亦屬相同試觀租界及西國花園凡有人攀折樹枝必加重罰蓋順物之性方生不折以遂其潛滋暗長於理應爾也豈西人於娱情之卉木則不可輕動而華人供食之蔬豆反可率意毁傷乎畸輕畸重之政情殊不順理亦未公西人旅居上海數十年以信相孚情親意浹官商交接旣已禮尚往來而尤貴與民人相安無事耦居無猜跑紙之戲旣已有碍農田當思别設良法以善其後或遷道以避或酌償給值卽或不然廢此一端亦非闕典亦何必以游戯之小事致令中外交涉横生枝節昔春秋時兩國結好之言曰爾無我詐我無爾虞此眞能開誠布公相見以天者也跑紙宜設善法勿損田稼此兩言中實能捐嫌釋憾泯怨去爭默弭於無形潜消於不覺仁人之言其利溥哉顧勿以愚者一得之見而度外置之也 
[本館接奉電音]  
　　昨接京友發來電音有本月初三初四等日上諭六道敬謹譯登○二月初三日奉上諭衛榮光奏甄别不職各員十摺浙江試用知府王恩咸遇事黼預嗜好甚深東防同知孫熹居心奸險辦事虚浮西防同知孫晉梓辦公不力利慾熏心試用同知王綜糊塗昏懦惟利是圖試用同知莊濟泰工於謀利品行卑汚慈谿縣知縣趙煦巧於鑚營罔知大體永康縣知縣貝德彰信任家丁玩視民瘼前署東陽縣事候補知縣羅澐才庸識陋公事糊塗亿補知縣陳同恩行爲卑鄙妄事營求候補知縣余純榮性情狡詐言語荒誕樂淸縣大荆縣丞海旋才具昏庸聲名甚劣東陽縣丞傅勃性情浮躁不檢細行太平縣典史沈振海心懷頗側操守平常東陽縣典史王懷淸人欠純正職守亦疏永嘉縣教諭石綸藻人欠安靜士論不孚太平縣教諭陸錫蕃年老多欲事理不明候補鹽經歴祝元龍膽大妄爲不知檢束均着卽行革職歸安縣知縣李詩嗜好孔多不能振作台州府經歴趙祖賢兩耳重聽辦事竭蹶台州府教授陳雲瑞氣體衰朽步履維艱浦江縣訓導李廷銓存心猥鄙難資表率均着勒令休致縉雲縣知縣陳泰階性近拘迂懶 
 
 

Page 2

 
 
于聽斷惟係進士出役文理尚優着以教職歸部銓選以肅官方餘着照所議理該部知道欽此同日奉上諭本年輪應查閱湖北湖南雲南貴州四省營伍之期湖北卽派裕祿湖南卽派卞寳第雲南卽派岑毓英貴州卽派潘霨逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文欽此○初四日奉上諭福建按察使着奎俊補授欽此同日奉上諭前因御史牟蔭喬奏叅山東烟臺海口防營統領孫金彪營務廢弛縱勇擾民各欵當經諭令張曜確查具奏兹據查明覆奏孫金彪旣無縱容營勇游蕩搶奪等情卽着毋庸置議惟副將李連德於駐營地方聘娶民女究有不合李連德着革職留營以示懲儆該部知道欽此同日奉上諭潘霨奏整頓吏治分别舉劾一摺貴州署糧儲道候補道儲裕立署貴西道候補道袁開第奏補貴東道貴陽府知府員鳳林安順府知府蒲蔭枚淸平縣知縣趙日源前署貴筑縣知縣截取試用知縣任堯署貞豐州知州試用知縣鄧嘉縝試用知縣呂緝光據潘霨臚列該員等才識吏治均有可觀爲貴州出色之員着番霨飭令該員等益加策勵勉爲循良毋得始勤終怠獨山州知州竇耀下江通判姚善澍安化縣知縣鄧善輝辦事竭蹶均着開缺另補普定縣知縣彭億淸天柱縣知縣廖鍾伊才具平庸惟均係進士出身文理尚優着以教職歸部銓選白層河厘局候補通判王懋祖善於舞弊惟利是圖着卽革職委辦黄草塲厘局候補知府何湘澤任聽巡丁舞弊短收甚多且疏懶性成難資表率著以同知降補仍留貴州補用以肅官方餘着照所議辦理該部知道欽此同日奉上諭福建按察使裴蔭森着開缺以三品京堂候補督辦福建船政事宜欽此 
[觚棱晴旭]  
　　江西巡撫德中丞馨查得贑關有欠解户部京餉十一十二兩年分銀十萬兩有奇刻因該關收稅不旺奏請展緩一俟稍暢卽行解京奉旨交户部核議欽此○前門内西城根工部書吏劉姓新僱一僕忽於正月中旬經北城坊署差役鎖回收禁閱兩日劉親赴該坊探詢始悉諸役悮認爲某案之盜乃呈訴該坊官坊官大怒飭將諸役收禁連日嚴行笞責將詳城究辦云○客冬兵部帶領引見奉旨補授貴州平遠協之阿協戎家道貧寒川資無着乃於正月某日遣家人赴户部遞呈懇請在部庫借支養廉銀三百六十兩并俸薪兩項銀四百四十兩以便携眷赴任户部以近年未經辦有成案諸堂官務須斟酌妥恊是以尚未卜其允否也○李傅相查得光緒十三年六月起至九月止計三個月内京外往來電報若干件應銀五千八百餘兩照前定章程以一半歸衆商報効一半由各關應解出使經費項下由江海關提給除已飭江海關道照數發交電報局查收外復將電報件數淸册咨送户部查核刻經户部將該册轉咨總署核對矣○五城城憲每值元宵節各於前三門外應管地面假一廟宇飭司坊各官將封印期内未審之案按件詳報以便訊鞫本年北城定於琉璃廠延壽庵西城彰儀門大街水局東城花巿火神廟南城淸化寺中城南大街○元宵佳節以工兵兩部燈綵爲最佳自十三日起至十七日止計五天内車馬絡繹士女如雲洵可觀也兩部堂官於正月初通飭司務廳但准懸燈不准施放花砲蓋防火患也○工部虞衡司各宫於正月初十日淸晨補褂入署盖該司之堂懸一横木其名曰衡是日就衡前設香案諸官行三跪九叩禮謂之祭衡云○新正中旬吏部出示所有投供人員概於正月二十五日赴部投供○大宛兩縣在前門甕洞黏貼告示略謂京師近年小押紛紛開設擬令仿照當鋪交稅章程限一箇月内一律赴兩縣交稅發給執照倘敢延不交納定行重究聞京師小押約計四百餘家每一家須納銀五兩云 
[粤嶠春光]  
　　候補縣丞賈二尹國珍由藩憲札委帮辦厘局文案現已進局視事矣○羅定州吏目廖君葆常現屆俸滿到省騐看藩憲以其才識平庸辦事竭蹶飭令開缺留省另補○大嶼山銀礦採出礦沙甚多現將機器爐廠安置齊備督辦李太守日前到省禀請制軍擇日開鎔○候補縣鄧大令炳春服闋回省歸班序補按大令需次多年迭委要差循聲卓著此次鳬舄重來定卜上游器重也○關憲長槯使日前籌出兵餉銀二萬兩交藩庫兌收藩憲卽知照善後局擇期開放○候補縣烏爾興額辦理厘務頗有起色現由厘局詳准大憲給予超委三次○繼述堂車憲去臘誕生文孫正月二十日係彌月吉期賀客盈門極形熱閙○學憲汪柳門文宗考試惠州業已揭曉文宗衡文極當防弊極嚴所入選者皆係知名之士輿論翕然稱服間文宗定於正月廿三日起程回省俟丁祭後接試肇羅南韶等屬○候補典史劉君式廉向在方營審案聽斷明决現奉憲札調往龍川辦理積案當可收駕輕就熟之效也○南海縣郭壽農大令遵河南鄭工新例報捐花翎已於前日換戴從此飄揚翠羽倍著光輝矣○推補潮州鎭右營遊擊曹遊戎鳳甲調補廣恊左營守備關守戎貴昌均奉制軍札飭前赴本任○署新寍縣丞周二尹經櫆曾充善後局差辦事局詳毫無貽誤現在大憲仍檄飭回省當差以資熟手遞遺該缺札委候補縣丞曾二尹壽榮署理 
[餘杭花信]  
　　鎭浙將軍古軍憲襜帷莅省前已登報兹悉於正月二十五日已刻卽在憲署接印視事恭副都統卽於是日交卸將軍印務仍回杭州副都統本任現值春操之期各營兵勇均須逐日操練俾成勁旅而肅營規至滿營中八旗兵丁操演向來認眞絶不視同兒戲將軍回任必須親閱各旗大操以騐弁兵技藝之優劣故旗兵現在大校塲逐日先操洋槍隊伍整齊槍聲迅捷洵爲精銳之選○吳春泉太守禁賭極嚴若輩故多歛跡今假新正行樂之名大開賭塲自宵逹旦曾不稍休門庭深䆳之處外人無從覺察沿街賭攤亦藉此得試其技惟現在已交二月賭攤仍如列肆說者謂有差保包庇故敢明目張胆如此也○杭人佞佛者不論男女老少久已成爲痼疾近日天氣晴明大小寺院庵觀無處不車馬絡繹香烟繚繞若輩之心蓋謂菩薩得我燭兩枝香一炷自無不惟我所欲爲矣轉瞬天竺香巿男僧女尼又可得絶大利巿亦可見佞佛者之多矣○官巷口東平廟後有隙地一區無人管理近處有一老嫗去年喪子以赤貧無靠不得已權將子柩停於隙地今正嫗見人家祭祀祖宗顧已子柩前未奠一杯冷酒鬼如求食不其餒而遂積一月工食購得葷腥些許紙錠一千於正月二十五日到子柩前設供號哭哭畢焚化紙錠時值微風蕩漾地上宿草經火卽燒然草短而不多卽使盡焚初無妨碍嫗恐延及子柩遽往撲滅詎草際無火而衣角袖底露出之破棉花已惹火星嫗弗覺也迨收拾完好提籃將歸步移風起火燄遽發嫗驚極滾地亂喊救命經人赶救將其衣裙盡力扯剥祗剩單褲在身而嫗已奄奄一息逾時卽斃豈不慘哉 
[扶桑曉色]  
　　日本來信云法國派往安南之軍隊樂工某甲期滿後來遊日本庽居横濵租界深愛日本風土逢人輒津津樂道近復挈家而至自言若法國許穿日本衣食日本食則此間樂不思歸矣日人以甲充當樂隊已歴二十五寒暑其材藝必高出尋常擬聘爲軍樂教授就租界中編成樂隊據云期年卽可告成云○日本宫畸縣鹿兒島縣毗連處有霧島山焉自古以來咸謂此山能噴火數百年前西南西嶽村字户一部火焰噴出陷爲凹坎自後火常高發明治十九年大雨時地忽噴出硫黄甚夥烟氣漫空草木觸之悉萎本月五號山谷時鳴如轟雷聲烈火噴出烟焰蔽日餘氣騰空現山岳形山麓二在里内外村落竟日地震石塊泥灰如雨之下近處居民危之并慮今後再生變異大有去此適彼之思云○天津冰泮後各處爭雇輪船運貨前往日本公司船須遲至下禮拜啓行本月九號有華商怡德號所租之德汽船名西駝者攬載各貨開往天津神户華商有茶葉數百包附裝以去長崎各商亦以材木磁器茶葉裝送類皆踊躍爭先以冀發第一利巿云○日皇召各地方府縣知事會議各事目下均有就緒本月二號總理大臣伊藤博文設宴慰勞之聞各知事不日當就首途矣 
[重禁賭博]  
　　昔呂正献最不喜人博嘗云勝則傷人敗則傷儉東坡作勝相院藏經記亦曰如人善博日勝日負旨哉言乎金陵往年有 
 
 

Page 3

 
 
某軍門在姚家巷口大張旗鼓一時縉紳子弟恃其膏腴沃壤而不惜朝割十五城以賂秦暮割十五城以賂秦者非可以一二數由是訟遂起大府以職官而爲牧猪奴戲立褫其職使就鞫於公庭時承審宫某仰承意旨欲使廷尉望山頭者今日纔知獄吏之尊茹彚株連幾如瓜蔓抄不使或免紈袴爲之一空十數年來此風復熾初猶不過在鄉鎭間趁會塲戯塲之熱閙偏爾執牛耳以號召田家子名曰露天賭博大半皆無　又多作僞以欺人鄉黨自好者不爲詎上年城内竟有長生賭局其賭有二或牌九或搖攤各隨賭者之所好其聚無定其散無蹤而又無血飛肉薄之駭人故所至人亦無以爲意者然而父詔其子則以失阿堵聞兄勉其弟則以廢正業聞甚至有被逼而恨避債之無臺索逋而喜捐生之有路者歲聿云暮非此不足以送窮可見若有人焉爲之張一目羅使遊淵者不敢扞網垂釣者不敢下鈎未始非消患于將萌補苴於已罅之微意也巡道劉觀察久綜保甲深知此弊亟欲去其太甚乃頒發告示黏貼城廂内外遍處曉諭俾目擊者卽日銷聲耳食者聞風歛迹豈非劉公一紙書遠勝於十萬横磨劍乎爰將憲示錄左欽加二品頂戴署理江南鹽法道分巡江寗兼管水利事務江蘇遇缺前先題　道一等軍功隨帶加三級劉爲嚴禁賭博事照得關塲聚賭例禁綦嚴本道督辦保甲卽已重申禁令乃日久玩生近來竟敢明日張胆攔街擺設賭具殊屬不成事體况屇此新年凡在少年子弟一經被誘自必愈賭愈輸以致敗産傾家貽害非淺更有一等地痞游棍一朝輸空爲竊爲盜無所不至本道民依念切不得不爲閭閻杜漸防微爲此合再出示嚴禁自示之後爾等宜速安正業各守本分毋得再蹈前愆自干罪戾倘敢不知歛迹仍公然在長街小巷有聚賭情事除密派弁勇查拿外事犯到案立卽照例嚴辦本道言出法隨爾等無貽後悔凛之愼之切切特示 
[太守履新]  
　　新任九江府曹朗川太守秉濬由都到省謁見各大憲後於正月二十一日起程前赴九江二十七日午刻莅止德化縣鍾明府及屬下印委各員均至大碼頭舟次役遞手版請安太守隨排齊全副儀仗呵殿入城小駐嶺南會館旋發紅諭諏吉二月初一日接印視事按太守籍隷粤東昆五均入詞林迭奉恩緰提學主試後太守需次江右歴任南康饒州南昌等府所到皆卓著政聲今兹出守潯陽想淸詩美政逐年新當不讓古人專美矣 
[邗溝紀事]  
　　去冬鄭州决口兩淮運岸各鹺商認捐籌防黄河工需銀四十萬兩經前運憲福都轉詳准分十月十一月今年四月三限完繳除首限業經淸完外兹因二限已過尚未繳淸鹺憲特飭淮南總局出示摧繳略云現屆二限已逾多日完納仍未踴躍合亟示催仰卽照數淸完在揚在岸各聽其便在岸完納者須將鹽引銀數開具清單　核等語當此工程緊要撥解頻仍想各商旣能急公好義於先定能踴躍輸將於後也○鄭工滅成新捐揚州設局左衛街義和信銀號内已於上月中旬開辦局門首貼有江寍布政司告示及各項章程略云准捐實官奏定限期一年爲止有志顯場者尚其及時報効也○邗上某甲酷好郭璞之術賦性迂拘凡坐臥起居皆須預筮方向謂可趨吉避凶聞者多掩口而笑上月杪甲諏定吉時乘輿拜客行至安樂巷中正在淘溝石板欹斜未蓋輿夫偶不經心滑足傾跌甲衣冠濟楚亦由輿中跌出不後不先適落溝内全身衣服盡被泥汚甲正懊惱適有相識者迎面而至見而相謔曰大吉大吉正應今年入安樂窩之兆也蓋甲月内擬置小星故以此嘲之相與捧腹而散 
[滬上官場紀事]  
　　海關道龔察於前日五下鐘回署昨日黎明時率同松海防同知劉司馬上海縣裴邑尊恭詣文廟行春祭禮○上海縣裴邑尊于昨日午後請傅守戎李干戎顧二尹鄢少尹許少尉等入署讌飲聞邑尊定於今日晉省並赴金陵謁見督憲面要公 
[搶妓述聞]  
　　英租界東棋盤街之雙林堂妓院内有寜妓王月仙昨日下午突被口操寗音者十餘人蠭擁而來將該妓拖出雇坐東洋車過三茅閣橋向東至浦灘乘輪回寍該妓意態從容不改常度龜鴇等見其人多不敢上前爭奪付之無可如何或謂搶妓者係妓之家屬不知然否 
[團操誌略]  
　　昨日下午三點鐘時本埠西商團練兵齊至老巡捕房空塲先行操演後拔隊至泥城外跑馬廳前操演各陣其馬隊槍隊砲隊共有百餘名又有西樂一班軍容甚爲嚴肅 
[縣案彚誌]  
　　浦東張載泉控金心巖胡楨良吳阿桂等毁物一案迭紀前報前晚經裴邑尊庭訊以此案輾轉牽涉着各明白具禀呈候覆訊○前報紀王良甫控戴聘臣掯欠一案前晚經裴邑尊訊追戴叩求寛限邑尊怒其玩延飭令枷號候將欠欵淸繳始准釋放○前報列安徽監生汪常投縣具控地保顧鑑捐欠茶葉錢七十餘千叩求追給云云兹悉裴邑尊閱詞後卽飭將顧帶案訊追○南巿王家碼頭江北人許兆奎將岳母江劉氏抬案叩求騐傷據稱有童養媳被比鄰蔣顧氏喚令服侍病人該養媳忽然逃逸冋顧氏查問情形該氏胆敢逞兇將岳母毆傷頭面求恩騐明傷痕將顧氏提案訊究裴邑尊着開呈節略候訊 
[英界公堂瑣案]  
　　二百九十七號華捕禀稱昨見張阿友駕磚貨船入蘇州河駛過大橋時撞壞樁橋因卽將張拘住一面報知工部局飭匠估修須洋七八元今特將張送案張供駕舟逆潮而行以致悮碰惟求酌减修資蔡太守判令繳洋六元○金阿瑞土阿三張福奎等各報失竊衣物中捕緝獲人贜竊犯梅阿寳供認行竊惟乞施恩蔡太守判發捕房管押一月贜交各失主分别認領○小客寓主金茂興訴稱陳阿三借宿一宵次晨出外時身藏夾被一條爲此交捕送案陳供年十六歲蘇州人家中尚有父母流落在滬迫於飢寒是以犯竊蔡太守飭差押至蘇州航船勒令回籍夾被交金領去○陳松吉訴稱被賊闖入竊去水烟袋知而追赶由捕阻獲人贜送案請究竊犯張阿壽泥首求恩蔡太守判管押二十八天贜交失主領去○林如洪訴稱失竊衣服七件報由捕房緝獲竊賊張阿大起到原衣尚少二件據言已賣與張辛福叩請究追張供認行竊并稱尚有衣服售與辛福得洋一元有奇辛福供稱不知竊贜是以誤收刻已轉賣與人矣蔡太守判該竊笞責百板管押一月復着辛福繳洋二元給償失主起案之贜給林領去 
[法界公堂瑣案]  
　　寍人李梅生聲稱在恒生義洋貨號爲管事去歲十二月二十八日寄湖州丁萬元號洋貨十件因唐洪觀即阿五之船開往嘉興故附伊船寄湖詎料伊轉託張廷桂之船寄往昨接湖州來信謂貨未收到尋唐不見初三日始尋見據稱張廷桂現已在滬因將唐張交捕送究王司馬質之唐洪觀供與李同並稱係託張廷桂寄往聞伊被局卡扣留補捐我船已行以後事皆不知况貨係張自到恒生義取去質之張廷桂供蘆墟人去臘二十八日唐言有洋貨寄往湖州我船另有玻璃五十箱報捐後將伊貨上船後被局卡偵知將我船扣留要補十件漏捐共費去捐錢六千二百餘文捐後知照李梅生與别夥置之不問至歲暮雨雪載途知照李處兩次並將貨物繳還伊等不收祗將存於船内留一十五歲之小孩看船我卽回家度歲至正月初間出來檢點之下缺少貨物兩件又知照李等定要我認賠實在無力現在貨八件李收三件尚有五件不肯收入惟恐再失寄存祥記棧房請飭李收貨李稱伊報捐未經知照司馬謂李曰爾有貨物託寄須先報捐何待局卡查出由船户代捐爾之居心不良顯而易見况張曾知照繳貨爾又不收是何道理張回家度歲被竊兩件非張之咎實爾之咎况捐錢爾未繳還此事應毋庸議判令李梅生將存貨五件起去不起聽其自便唐張二人叱退○包探王榮培禀錢榮安推包車行走迅速撞傷老嫗現在醫院王司馬問錢推何人之包車答稱係成記報關行之車司馬判將錢榮安押候受傷人醫痊投案再行訊斷○推東洋車之江北人顧長發禀稱昨日在十六鋪推 
 
 

Page 4

 
 
車該處車甚多瞥見巡捕來紛紛逃逸我因有客在車上行走迅疾撞於廣東人凌阿娥脚上凌不知用何物擊傷我額角鮮血汵汵因卽鳴捕將凌角案王司馬問凌用何物擊傷答稱實係巡捕來時各車逃逸别車碰撞伊頭况我手内無兇器可馬謂顧曰察核情形凌無器具焉能以一拳打傷爾頭且爾推車撞人亦難辭咎姑不深究判將凌阿娥交保俟顧傷痊後再核○包探王榮培禀稱沈阿保深夜在路行走拘獲送案所持洋燈上龍頭呈閱沈阿保供稱本地人做繩索生意因絆壞火油燈購買賠償王司馬以沈深夜行路總非善類沈又稱家居城内黑橋浜父親沈阿林可以訪查司馬飭包探將沈阿保交伊父管束倘敢爲非定當究辦 
[思存子爲丹桂園伶人郭文琴索句倚沁園春一闋用放翁韵錄呈拍正]  
　　匪我思存怎得相逢如此可人念卞和刖足玉還在璞鮫人泣淚珠亦成塵文彩風流琴尊日對何用花開纔算春情無那對新人念舊事翻新相親道是浮雲却偏爲浮雲絆此身想香留衣袂秦宫未老美如冠玉曲逆長貧離却情天又來愛海何日重尋張翰蒓吾何願蘭苕翡永結芳隣[  鏡中花史漫筆]  
[歲暮懷人六絶遙呈諸大吟壇郢攻]  
　　意琴室主神交千里寸心馳别緒憑誰訴與知想見一燈風雪夜幾回廢讀寥莪詩君讀禮家居○第一枝木犀吟館主萍團海角亦前因三絶才華妙入紳獨得江山淸氣助替花寫出十分春君精繪事尤善墨梅○倚紅吟客記否騷壇互倡酬良宵同倚仲宣樓月明如不水人千里影上梅梢動别愁○綺禪庵主霞想瓊思迥出塵英才卓犖况靑春記曾賭酌旗亭酒聽唱黄河燭剪銀○靑山白雲後人霜角聲中漏轉遲樹雲深感故人思尺書早被洪喬誤盼斷鱗鴻君未知君寄書於僕被友遺失嗣晤意琴囑爲致意○飯顆山樵雲山暌隔夢魂通詩遞郵筒倡和工遙想浣花溪畔客夜窓吟對一燈紅[  東武惜紅生稿於侍梅閣]  
[元旦試筆錄請霧裏看花客高昌寒食生蘭月樓主夢畹生粲政]  
　　霽色初射眼紅玉梅香暗逗簾攏積餘棧雪寒猶勒暖倩朝暾凍漸融鵲試新聲如賀威鶚乘健翮欲搏風側身南望殷勤祝春在　堂笑語中[  東武惜紅生稿於侍梅閣]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十四年正月二十四日京報全錄]  
　　宫門抄○上諭一道錄前○發抄硃批四道○江督曾等奏揀補淮揚道要缺摺○豫撫倪奏總兵因病出缺請旨簡放摺○豫撫倪奏爲調署總兵片○江督曾奏潘司到任需時先行遴員署理片○又奏請獎勵道員片○又奏請給獎河運出力各員摺○正月二十四日禮部宗人府欽天監正黄旗值日無引見○禮王等謝議叙恩○孫毓汶謝賞戴花翎恩○廷侯續假二十日○吉恒請假二日○召見軍機那貝勒烏拉布王仁堪忠淸阿○發抄葉伯英奏道倉兵糧隨時定價本折兼收奉硃批户部知道欽此○又請以道員唐樹楠等署臬司等缺奉硃批吏部知道欽此○又十二年分績墾營田地畝徵收租數奉硃批户部知道欽此○卞寳第奏請以候補道謝廷榮署理鹽道奉硃批吏部知道欽此○○兩江總督臣曾國荃漕運總督臣盧士杰江蘇巡撫極崧駿跪奏爲淮揚道要缺揀員請補以重職守仰祈　聖鑒事竊淮揚河務兵備道王加敏告病開缺一案業奉部文截取知照序補在案所遺員缺係由外揀補之缺應卽遴員請補以重地方查淮揚海河務兵備道一缺經管河湖工程及分任淮揚海三府州地方最爲煩劇且辦理運河各閘壩宣蓄關鍵是其專責必須精明幹練之員方足以資治理查有布政使銜江蘇遇缺題補道徐文逹年五十八歲安徽南陵縣人投營効力於克復柘林南匯川沙金山靑浦各城案内保以從九品留於江蘇補用並戴藍翎克復常熟昭文太倉等城案内保以免補本班以縣主簿卽補並加五品銜克復蘇州省城等處案内保以免補本班以縣丞留於江蘇補用並換花翎克復宜興荆溪溧陽嘉定常熟等城案内保免補本班以知縣仍留江蘇補用並加運同銜克復湖州長興廣德漳州漳浦各城案内保免補本班以直隸州知州仍留江蘇卽補辦理揚州轉運事宜於山東曹縣湖北黄安江蘇贑榆等縣出力案内保免補本班以知府仍留原省歸候補班前先補用並加鹽運便銜調辦湖北西征後路糧餉於肅淸西捻出力案内經前湖廣總督臣李鴻章保奏同治九年四月初二日奉上諭徐文逹着免補本班以道員仍留江蘇遇缺題補欽此十年二月請咨赴部三月十七日經吏部帶領引見奉旨准其免補本班以道員仍留江蘇遇缺題補欽此是年四月到省派辦照料銘武步軍航海赴臺灣並轉運後路餉械事宜於剿服番社出力案内經前兩江總督臣沈葆楨會保光緒元年十月十六日奉上諭着賞加布政使銜欽此六年二月經前署兩江總督臣吳元炳遷保人才案内以該員徐文逹於鹽務利弊洞徹無遺治行卓越才堪肆應實屬幹濟之才密摺保奏奉旨留中存記欽此覆查該員體用兼優熟悉河務迭次委署兩淮運司並淮揚道篆務辦理均臻妥洽熟悉河路工程以之請補淮揚海道員缺實堪勝任與例亦屬相符臣等往返函商意見相同合無仰懇天恩俯念員缺緊要准以江蘇遇缺題補道徐文逹補授淮揚海河務兵備道員缺實於河工地方兩有裨益如蒙俞允仍照河工道員例試署一年期滿再請實授謹會同恭摺具奏伏乞皇太后皇上聖鑒詶示謹奏奉硃批吏部議奏欽此○○河南巡撫臣倪文蔚跪奏爲總兵因病出缺請旨迅賜簡放恭摺仰祈聖鑒事竊臣據南陽鎭標中軍遊擊張崇恩呈報南陽鎭總兵楊桂芳昨因冬防吃重統帶駐防馬隊親赴信陽桐唐一帶巡緝途次感受風寒致將昔在軍營所受砲創牽動復發回署醫調罔效於十一月二十九日因病開缺等情前來臣查該總兵楊桂芳籍隸長沙咸豐初年湘軍方興卽以鄉勇從戎轉戰湖北及江皖之問所向無前驍勇冠時嗣左宗棠由江西入浙調委該總兵管帶虎營馬隊先後隨同攻克遂安紹興桐廬各府縣城池摧堅陷陣常爲軍鋒同治二年徽州告儆江西賊氛尤熾該總兵奉調赴援大破賊於徽州連克祁門夥縣肅淸嶺内進攻江西景德鎭浮梁鄱陽彭澤等縣連戰克捷遂復各城是時已積功荐保記名總兵軍中益盛推楊桂芳之敢戰矣三年湖州賊旁竄蔓延湻安威坪等處該總兵會合大軍迎頭截剿大獲勝仗立斬首逆黄文金等官軍迭克武康德淸石門安吉孝　湖州各城該總兵無役不與無戰不捷五年軍事大定署福寗總兵復調署衢州鎭均能稱其職左宗棠出關督師該總兵奉飭在籍募勇赴廿韻剿賊卓著勲勞光緒三年簡放南陽鎭總兵抵任整飭戎行講求捕務屢獲巨盜軍民翕然稱之該總兵賦性忠樸治軍紀律嚴明每臨大敵志氣閑雅常能以少勝衆其會合楚軍剿辦江西樂平殷匪也悍賊數萬勢甚鴟張該總兵率敢死士縱馳盪突而前賊出大隊力戰諸軍不支該總兵正酣戰間忽砲傷右足裹創銳進力搗中堅賊披靡各軍乘之轉敗爲勝毁賊堅壘數十尤該總兵戰績之卓卓在人耳目者今以積勞過甚牽發舊創遽至不起夙將凋零勲勤可念合無仰懇天恩准將提督銜南陽鎭總兵楊桂芳照總兵軍營立功後病故例從優議卹以勵忠勤之處出自逾格鴻慈除飭該中軍會同地方文武員弁將身後事宜妥爲料理並委員接署外所遺南陽鎭總兵員缺緊要相應請旨迅賜簡放以重職守謹循例恭摺由驛馳陳伏乞皇太后皇上聖鑒訓示謹奏奉硃批楊桂芳着照總兵軍營立功後病故例從優議卹該部知道欽此○○倪文蔚片再南陽鎭總兵楊桂芳因病出缺亟應揀員接署伏查南陽爲豫省重鎭界隣秦楚防汎遼闊當兹冬防吃緊時恐有外來游匪勾串土匪潛行滋事自非洞悉地方情形勤於緝捕難期勝任兹查有臣標下管帶練兵記名總兵楊鴻禮謀勇兼優辦事樸守爲提督宋慶軍營得力之將昔曾署理斯缺措置裕如堪以泒委接署除檄飭遵照外謹附片陳明伏乞聖鑒謹奏奉硃批兵部知道欽此○○曾國荃等片再蘇州潘司易佩紳因病開缺接准部文光緒十三年十一月十四日奉上諭江蘇布政使着黄彭年補授欽此當經咨行遵照查該司黄彭年到任尚需時日所有藩司篆務責任重大應行遴員署理而臬司張富年現值調辦河工事宜臣等往返函商查有兩淮鹽運使福裕老成諳練稽核精詳堪以委署除檄飭遵照外惟臬同旣不在省而淮揚防禦水患運司亦形吃重合無仰懇天恩俯准卽飭黄彭年速赴新任以期各重職守是否有當伏乞聖鑒訓示至兩淮運司缺應由臣國荃揀員請署合併陳明謹奏奉硃批另有旨欽此○○曾國荃片再河運漕糧責成綦重辦理維艱光緒十一年分蘇省冬漕遵旨改由河運五萬石十二年分復添運十萬石需船較多同時並發因之江北漕糧雇船兌運各事宜倍形棘手而途中節節淺阻䟎催非易以及回空辦法亦以此兩届爲最艱經臣於光緒十三年六月二十四日具奏漕務緊要預籌回空摺内瀝陳在案該糧道馬恩培力顧大局躬任其難沿途與蘇帮各船和衷共濟設法䟎行兩届均能如期抵通交敢無悮實屬異常出力查每届全漕兌竣在事出力各員歴奉恩准奏給獎叙有案本届承辦各員復經照案請獎該糧道未便獨令向隅合無仰懇天恩俯准將江安糧道馬恩培賞給二品銜以示獎勵謹會同漕運總督臣盧士杰江蘇巡撫臣崧駿附片陳請伏乞聖鑒訓示謹奏奉硃批覽欽此○○太子少保兩江總督一等威毅伯臣曾國荃跪奏爲查明江北河運漕糧出力各員籲懇天恩分别給獎恭摺仰祈聖鑒事竊江北歴屆辦理河運出力人員均經奏准給獎今屆光緒十二年分江北河運漕糧於十三年三月初八日開行七月初四日挽抵通壩十八日全數兌竣所有在事出力各員據該司道開單詳請具奏前來臣查本年漕船開行後運河底水枯竭微山湖及汶水來源亦均微弱縴挽維艱迨過許渡三義壩馮家瓦房八閘濟寍等處節節起剥磨淺套塘灌送駛抵安山閘因戴廟以上河身異常淺澁難資浮送適值黄汎接續增長五尺餘寸機不可失該糧道督同勷辦押運各員前赴十里鋪口門測量水勢立卽起壩灌黄入運得以一律北渡挽抵陶城埠跟接進口乃七起甫竣忽然風雨大作船不能進復又多雇人夫竭力拉曳冒雨䟎行始將八九十等起全入運河趕抵臨淸套送入衛詎北河水勢大漲平果疃漫口旁洩誠恐河水消耗早祗通壩交收無悮在事文武各員於酷暑炎日之中往來奔馳相機設法籌辦悉皆勤愼妥速艱苦不辭洵屬異常出力謹擇其尤爲出力者援案分别請給獎叙除將出力稍次武弁另行咨部給獎並遵章飭將文職履歴咨送吏部外理合繕具淸單恭呈御覽合無仰懇一天恩俯准一體給獎以示鼓勵謹會同漕運總督臣盧士杰江蘇巡撫臣崧駿恭摺具陳伏乞皇太后皇上聖鑒訓示謹奏奉硃批該部議奏單片併發欽此 
 
 

Page 10

 
 
[光緒十四年正月二十五日京報全錄]  
　　宫門抄○發抄硃批五道○選單○滇撫譚奏地震成災并震倒獄監犯逃逸各情形摺○蘇撫崧奏爲據情代奏片○浙撫衛奏揀員調補省會要缺知府摺○署蘇潘福奏報接署潘篆日期摺○豫撫倪奏出省查閱沁工曁駐工日期片○湘撫卞 
奏謝天恩並陳疆事緊要力疾辦分摺○正月二十五日兵部太常寺太僕寺正白旗值日無引見○淸安前往西陵請訓○邵積誠謝貴州貴西道恩○承蔭請假十日○召見軍機烏拉喜崇阿孫詒經童華邵積誠○發抄葉伯英奏請以藍田令安守和調補長安令奉硃批吏部議奏欽此○卞寳第奏請以唐澤潤補撫標守備奉硃批兵部議奏欽此○又請以沈錫周調署零陵令奉硃批吏部知道欽此○又追繳運費銀兩轉發委員解京奉硃批知道了欽此○又遵裁長夫奉硃批户部知道欽此○光緒十四年正月分選單知縣廣東海豐侯原洲山東監典史河南遂平車鴻勲順天監山東長淸王炳章四川吏員河南郾城王作霖四川吏員四川雙流俞浵浙江監○○頭品頂戴雲南巡撫臣譚鈞培跪奏爲雲南石屏等州縣地震成災現已籌欵委員分投勘賑並威遠廳震倒監獄監犯逃逸各情形恭摺仰祈聖鑒事竊據臨安府及所屬之石屏建水等州縣各禀報十二月初二日酉刻至初三日寅刻地忽大震十餘次有聲如雷城垣衙署或倒或裂廟宇傾圯石屏州城内民房南城震　十之八九東城震倒一半西北稍差而决裂歪斜已千餘問男婦老幼壓斃二百餘人受傷及成廢者共三百餘人四鄉村寨被壓民人東鄉死者八百餘人傷者七八百人南鄉死者二百餘人傷者四百餘人西鄉死者三百餘人傷者五百餘人北鄉死者百餘人傷者倍之城鄉死傷共四千餘名口房屋倒者十之八九未倒之房亦皆决裂歪斜榖米器具盡被覆壓滿目哀鴻非特棲身無所抑且餬口無資露宿風餐貧富無異又建水縣城内壓斃七人傷者數十人城外西南鄉至西北鄉三十餘村寨倒房三四百間壓斃二百四十九人傷者一百五六十人災民凍餒情形與石屏相等伏查此次該州縣地震爲災倒塌民房死傷之衆實爲從來所未有若不急爲賑濟死者旣一嚴墻生者將填溝壑當卽督飭司道多爲籌欵分派委員星飛解往會同各地方官並責成該管道府督飭印委正佐各員逐一確查勘明妥爲賑撫毋使一夫失所受傷民人並經臨安府建水縣各製藥餌速爲醫調又阿迷新興二州威遠聽地方同時地震城署民房亦有倒裂幸未傷人惟威遠廳監獨震倒監犯一併逸出該署廳彭述賢正在猓黑邊界辦理防撫事宜聞報馳回緝獲張闞保等三名尚有聽糾謀殺張相一家三命案内之從犯閻八等四名未獲兹據藩臬兩司會同善後局司道詳請具奏前來除將賑過銀兩户口統俟賑竣據實造銷並飭嚴緝逃犯閻八等悉獲提同獲犯及禁卒人等訊明有無受賄故縱情弊並確查威遠等處民間有無被災情事另行辦理所有雲南石屏等州縣地震成災現已籌欵委員分赴勘賑並威遠廳震倒監獄監犯逃逸各情形謹會同雲貴督臣岑毓英恭摺具陳伏乞皇上聖鑒謹奏奉硃批覽奏情形殊堪憫惻該處罹此奇災該撫務當督飭屬員加意妥爲賑撫毋使一夫失所餘依議該部知道欽此○○崧駿片再據前山東學政翰林院侍讀陸潤庠呈稱係江蘇元和縣人緣本生父懋修前經迎養山東學政任所於光緒十二年十二月十五日病故潤庠係屬親子緣自幼出繼與長房胞伯紹修爲嗣實昭穆相當本生並無次丁例應兼祧丁降服憂卽日見喪成服十三年二月初九日由山東扶柩起程三月初四日到籍守制均經報明在案計自光緒十二年十二月十五見喪丁本生父降服憂之日起扣至十三年十二月十五日止不計閏治喪一年期滿例應起復赴京恭覆恩命緣先人坟墓現在尚多損壞均須修理一時未能起程合將治喪期滿日期先行具報等情呈請代奏前來奴才覆核無異除飭取服滿供結另行咨部查核外理合附片具陳伏乞聖鑒謹奏奉硃批知道了欽此○○頭品頂戴浙江巡撫臣衛榮光跪奏爲揀員調補省會要缺知府以資治理恭摺具奏仰祈聖鑒事竊查杭州府知府吳世榮開缺以道員候補於光緒十三年七月十三日奉上諭浙江杭州府知府員缺緊要着該督撫於通省知府内揀員調補所遺員缺着繼良補授欽此欽遵在案查銓選章程内開首府首縣缺出於通省正途人員内揀選調補等因今杭州府爲浙省首郡政務極煩且時有發審案件非精明幹練爲守兼優之員不足以資治理臣督同藩臬兩司在於通省現任知府内逐加遴選兹查有金華府知府陳文騄年四十一歲順天大興縣人祖籍湖南祁陽縣由同治庚午科舉人甲戍科進士改翰林院庶吉士散館授職編修補武英殿總纂官國史舘纂修官校刋穆宗毅皇帝聖訓正本完竣保加五品銜賞戴花翎光緒十年三月 
京察覆帶引見記名以道府用充補功臣館纂修官十年五月二十日奉上諭浙江金華府知府員缺着陳文騄補授欽此十月初八日到任堪以調補杭州府知府據布政使許應鑅按察使蕭韶會詳前來臣查陳文騄精明强幹有守有爲以之調補杭州府省會要缺知府實堪勝任與例亦符合無仰懇天恩准予調補以資治理如蒙俞允該員係現任知府調補知府毋庸送部引見亦毋庸核計叅罰所遺金華府知府員缺應遵旨卽以繼良補授除咨部外理合會同閩浙總督臣楊昌濬恭摺具奏伏乞皇上聖鑒謹奏奉硃批吏部議奏欽此○○署江蘇布政使兩淮鹽運使奴才福裕跪奏爲恭報奴才接署藩篆日期叩謝天恩仰祈聖鑒事竊奴才於本年十二月初十日奉督臣曾國荃撫臣崧駿札開新授江蘇藩司黄彭年到任需時所有藩司印鑰檄委奴才署理等因奴才遵於十五日將兩淮鹽運使篆務交卸起程二十日馳抵江蘇省城准前藩司易佩紳將江蘇布政使印信文卷移交前來奴才當卽恭設香案望闕叩頭祗領任事伏念奴才蒙古世僕世受國恩歴任監司疉權邊寄涓埃未報愧悚方深兹復署理藩篆尤切冰兢查江蘇爲財賦繁盛之區藩司有表率僚屬之責舉凡澄淸吏治綜校庫儲在在均關緊要奴才斷不敢以暫時權篆稍涉因循惟有益矢勤愼隨事禀承督撫臣認眞辦理以期仰答高厚鴻慈於萬一所有奴才接署藩篆日期感激下忱緣由理合恭摺馳陳伏乞皇太后皇上聖鑒謹奏奉硃批知道了欽此○○倪文蔚片再武陟縣小楊莊沁河漫口工程於上月據報合龍當經會同署河臣李鶴年合詞奏報並聲明定於本月初八日帶印駐工並先繞道河北騐收沁工在案初十日馳抵武陟查閱堵合小楊莊口門及方陵缺口埽叚土工均築做如式料實工堅惟應加築後戧等項及一切善後事宜尚未完竣經臣相度情形逐一指示飭令彰衛懷道曹秉哲督同該縣分駐河壖認眞修築統俟一律完固再行委員逐細騐收惟沁河工叚下游河内武陟兩境南北岸長堤從前民間雖有歲修不過隨時補苴久未大加修砌殘缺頗多卑薄尤甚現在官督紳辦每歲額欵二萬四千兩以之防守完善之堤則有餘以之普修久壞之堤則實屬無從措手來年伏秋盛漲將有處處吃重之虞現方興辦鄭工兼籌賑撫經費支絀勢不能再將沁堤普律興築爲一勞永逸之圖臣已飭令該管道府督率各該縣酌擇最要險工急加培整統歸此次善後工程内撙節赶辦藉資保障以期仰慰 
宸厪臣事竣後仍由原武渡河十二日卽怟工次督催料物禮部尚書臣李鴻藻現已到工正在會同力籌堵合辦理情形當再隨時會奏所有臣出省查閱沁工曁駐工日期理合附片具陳伏乞聖鑒訓示謹奏奉硃批該部知道欽此○○頭品頂戴湖南巡撫臣卞寳第跪奏爲叩謝天恩並陳疆事緊要力疾辦公恭摺仰祈聖鑒事竊臣因舊疾未痊肝氣增劇續請開缺調理奉到原摺恭讀硃批着再賞假兩個月毋庸開缺欽此臣賦性愚直仰何矜全旣昭雪夫寃誣復恩施於逾格不棄衰朽疊賞假期自顧何人叨兹眷遇撫衷循省感激涕零湘省人情浮動會匪充斥數月未得透雨頗形亢旱尤恐地方不靖非隨時查察派勇彈壓難資鎭懾臣不敢自圖安逸在假休息現雖咳嗽痰喘肝衛患痛不得不免强支持力疾辦公以期轄境敉平上紓宸系所有微臣感激下忱並仍力疾視事緣由恭摺具陳伏乞皇太后皇上聖鑒謹奏奉硃批知道了欽此 
 
 

Page 11

 
 
   
 
 

Page 12

 
 
[光緒十四年正月二十六日京報全錄]  
　　宫門抄○諭旨一道錄前○教職單○豫撫倪奏監犯疎脫叅革有獄官員摺○直督李奏總兵等留直序補片○江督曾奏爲調署司道片○川督劉奏甄别不職各員摺○滇撫譚奏調補烟瘴要缺提舉摺○正月二十六日刑部都察院大理寺正紅旗值日吏部引見五十六名○恩中堂等謝照舊供職恩○崇禮假滿請安○慶福請假五日○玉山請假十日○掌儀司奏二十九日祭奉先殿絪貝勒行禮○召見軍機松森廷禧富陞高釗中○光緒十四年正月分教職單正諭山東膠州田賡和兗州福建永春許蔾光興化湖北漢川張炳鍾襄陽棗陽夏燧武昌四川鹽源劉廷颺重慶雲南晉寗王善量臨安俱舉甘肅中衛殷國鎭西寗歲訓導直隸平山周肇棫大名山東沂水李鴻儀泰安汶上徐棣林萊州山西五台逯書升平陽福建光澤李心芬福州江西永豐李夢齡南昌四川南江舒雲逵潼川彭水梁天柱彭水琪縣楊有成邛州大邑梁汝觀重慶倛舉直隸滿城吳指南河間歲廣東英德林晋堃高州四川犍爲汪世芳重慶俱拔復諭廣東東安王培德瓊州山東臨淄孫登岱武定河南榮澤張士俊許州陜西洛川樊宗甫西安江西萬安張履源建昌四川大邑廖英華瀘州俱廪陜西咸陽周炎林興安拔寳雞黨堃興安副四川閴中鄔世　順慶恩犍爲陳偉成都舉復訓直隸元城劉丕文天津舉江蘇東台唐鍾琦常州歲甘泉温繁炘江寗舉山東臨淸尹肇　泰安四川華陽杜掄元保寗雲南麗江劉田玉臨安俱廪雲南昆陽李時華楚雄鄧川龐際瀛雲南貴州平越龔煌思州俱恩○○河南巡撫臣倪文蔚跪奏爲特叅疏脫監犯越獄多名之典史請旨革審並將先期公出疏於預防之知縣交部議處恭摺仰祈聖鑒事竊據遂平縣知縣延懌禀稱光緒十三年十月初八日該縣會哨出境翌日途次接據典史葉恩昌禀報是月初八日夜四更時分大風驟作監犯汪百瑞姚小法王天順范凱孫保眷乘禁卒睡熟扭斷鐐靠折毁籠木揭起鋪板挖洞出院越墻同逃該縣聞報馳回勘明勒緝並據汝寗府知府李德泂揭報前情聲明該縣委係先期會哨公出各等情臣查汪百瑞卽汪毛係因姦拒傷本夫吉士坤身死擬斬奉准部覆應入來年秋審之犯姚小法因捉姦毆傷郭羣身死擬絞已入本年秋審應緩之犯王天順范凱孫保眷均因搶刦或拒傷事主身死案内訊供狡展尚未詳辦之犯該典史葉恩昌職司監獄於印官公出不知督同刑禁人等加意防範致令斬絞重犯同時越脫多名實非尋常疎忽可比且難保無鬆刑賄縱别弊兹據該管道府禀由瀋臬兩司揭報前來除飭司遴員馳往摘取該典史鈐記行令提同刑禁人等解省審辦並飛飭各屬一體嚴緝逃犯汪百瑞等務獲究報外相應據實奏叅請旨將遂平縣典史葉恩昌革職拿問以便提同刑禁人等訊明有無鬆刑賄縱分别定擬該遂平縣知縣延懌雖係因公出境究屬先事未能預防請併交部議處勒限緝拿限滿有無獲犯再行辦理所有特叅疏脫監犯越獄緣由謹恭摺具陳伏乞皇太后皇上聖鑒訓示謹奏奉硃批另有旨欽此○○李鴻章片再記名總兵宋冠軍陳維熊儘先守備陳鼎銘等三員久在直隸防營差遣於地方情形均稱熟悉應請照章留直各按原保班次分别序補除飭取履歴咨部外理合附片具陳伏乞聖鑒謹奏奉硃批着照所請兵部知道欽此○○曾國荃片再兩淮鹽運使福裕現經臣等奏明委署蘇州藩篆所遺兩淮運司一缺查有江南鹽巡道田國俊中正和平爲守兼優堪以調署遞遺江南鹽巡道篆務查有江蘇候補道劉佐禹辦事勤敏兵民畏服堪以委令署理除分飭遵照外謹會同江蘇巡撫臣崧駿合詞附片陳明伏乞聖鑒謹奏奉硃批吏部知道欽此○○頭品頂戴四川總督臣劉秉璋跪奏爲甄别不職各員以肅吏治恭摺具陳仰祈聖鑒事竊查丞倅牧令均爲親民之官教職佐雜亦有應盡之職如其弗守官箴例得彚案糾叅兹查有雙流縣知縣廖葆恒緝捕不力安岳縣知縣畢獻人欠謹飭仁壽縣知縣張士錡夙疾未愈以上三員均於本缺不甚相宜應請開缺另補前署高縣知縣候補同知肅澍森聲名平常試用通判周上逹居心巧猾以上三員應請革職候補知縣袁杰性近貪詐試用知縣張源泉行爲不端以上二員請以縣丞歸部銓選又准學政臣高賡恩咨請叅辦五員犍爲縣教諭周志元犍爲縣訓導張墀士論不洽大邑縣教諭駱家駿大邑縣訓導田鴻覲習爲欺罔以上四員請以原品休致鹽源縣教諭高人傑縱斗勒搕應請革職又大竹縣石橋縣丞王殿輝舉止乖張遂寍縣梓潼鎭縣丞劉家瑞頽唐不振逹縣麻柳塲巡檢錢世熙縱差需索大寍縣典史朱成詞操守不謹候補縣丞周祖彞前此辦理厘卡短收至四成以上殊出情理之外以上五員均請革職再此次糾叅各缺除教職歸選外餘皆川省現有應補人員請留外補合併聲明所有甄别不職各員以肅吏治緣由理合恭摺具陳伏乞皇太后皇上聖鑒訓示謹奏奉硃批另有旨欽此○○頭品頂戴雲南巡撫臣譚鈞培跪奏爲調補烟瘴要缺提舉以裨鹽政恭摺仰祈聖鑒事竊查石膏井提舉葛靜遠自光緒十年十月初八日回任起連閏扣至十三年九月初八日止寔歴烟瘴邊俸已滿三年例應報滿撤回内地候升當經具題開缺在案所遺係烟瘴調補要缺毋庸簽掣查該井烟瘴最盛水土惡劣由琅井攺設管理石膏磨黑等井地處邊要現值整頓鹺務徵課督銷在在胥關緊要必須精明幹練熟習鹺務能耐烟瘴之員方克勝任臣督同司道於通省應調人員内及例准改調提舉能耐烟瘴之員及例准改調提舉對品之知州内逐加遴選兹查運同銜鎭南州知州易爲霖年六十一歲貴州綏陽縣人由附生帶團防剿苗匪出力保奏咸豐五年三月二十八日奉上諭着以復設訓導儘先選用欽此同治元年籌餉剿辦號匪案内出力保奉同治二年三月二十八日奉上諭着免選本班以府經歴縣丞不論雙單月儘先選用欽此又於充當嚮導採辦軍糧克復綏城肅淸遵郡案内出力保奏五年正月二十九日奉上諭着免選本班以知縣不論雙單月遇缺儘先選用欽此嗣赴滇投効克復新興州城及大小東溝賊巢在事出力保奏十一年四月二十六日奉上諭着以知縣留於雲南遇缺儘先補用俟補缺後再行送部引見欽此是年克復大理等城首逆伏誅群逆盡滅尢爲出力隨摺保奏十二年正月二十四日奉上諭着免補本班以知州儘先補用欽此歴署順寗易門習峨等縣知縣奏補鎭南州知州光緒二年四月十六日到任三年遵例在滇報捐運同銜五年請咨赴京引見奉欽派王大臣騐放堪以補授覆奏奉旨依議欽此領照於六年二月初九日到滇七年三月囘任九年三月調署姚州知州是年大計卓異奉文議准十年仍回本任十一年因十年俸滿併同卓異送部引見並委解六起二批京餉赴部交納十二年八月十京十二月初五日經欽派王大臣騐放堪以回任准其卓異加一級註册候升初六旦覆奏奉旨依議欽此發給執照祗領又因解運京銅依限交足於十三年二月二十九日由户部帶領引見奉旨易爲霖着該部照例給獎欽此領照起程光緒十三年八月初七日到滇飭赴本任臣查該員易爲霖樸實穏練辦事認眞任内並無叅罰案件歴俸已滿能耐烟瘴以之調補石膏井提舉洵屬人地相宜與例亦符據布政使曾紀鳳按察使史念祖鹽法道湯聘珍會詳前來合無仰懇天恩俯念員缺緊要准以鎭南州知州易爲霖調補石膏井提舉實於鹽政有裨如蒙俞允該員係現任知州請調提舉係屬對品銜缺相當毋庸送部引見至該員卓異候升運同銜給獎之案應照例帶於新任所遺鎭南州知州選缺按二留一咨新章前石屏州知州楊華本告休甫經歸部銓選此次鎭南州知州知州缺照章應留外補俟奉文覆准照例揀員請補除咨部查照外所有調補要缺提舉緣由謹會同雲貴總督臣岑毓英恭摺具陳伏乞皇上聖鑒勅部核覆施行再此案應以光緒十三年九月二十九截缺之日起限扣至十二月三十日限滿兹調補係在限内合併陳明謹奏奉硃批吏議奏欽此 
 
