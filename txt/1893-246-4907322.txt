# 1893 - 246 - 4907322

 

Page 1

 
 
[新印咸豐朝續東華錄告成] [  圖書集成局啓]  
　　九朝東華錄恭紀歴聖成憲原原本本洽見殫開本局曾取而印之早已寰海風行爭先快覩矣兹又有咸豐朝續錄備紀征討　寇及與泰西諸國通商互巿事宜尤爲賅括詳明足資稽考亟用鉛板排就印以雪白連四紙校　裝釘罔不精良刻已告成分爲一十六册外加紅木夾板每部碼洋兩元五角欲悉我朝堂收者請臨申報館帳房及各處申昌書室購取可也 
[新印六部處分則例告成] [  圖書集成局啓]  
　　是書臚列各種處分事例進呈列聖睿鑒條分縷析詳盡無遺凡有新例增添者更隨時附入所以嚴官守定考成若準繩然無所偏倚誠居官者所不可不讀而佐治者亦須融會貫通者也坊間雖有木板流傳而亥豕魯魚殊多紕繆本局悉心校勘積日累月訛悮胥刋然後用新鑄鉛字排成印以雪白連四紙分裝八册盛以錦匣核定每部碼洋一元二角賜購者請移玉上海申報館帳房及各埠申昌書室均可 
[報紀天亶聰明一則繫之以論]  
　　前報天亶聰明一則恭紀皇上於稽考經史之暇留心西國語言文字近由總理衙門保奏繙譯官二名派充侍讀輪班入内云云草野小臣弭筆至此不禁雀躍而起曰聖天子日理萬幾尚復不自暇逸惟日孜孜務爲有用之學此誠我國家無疆之休也夫帝王之學與韋布異韋布之學或潛心於道德或奮志於功名處則爲鄉里之善人出則爲廟堂之碩輔如是焉而已帝王之學則當務其大者遠者然後可以牢籠宇宙彈壓山川顧自閉關之天下變而爲互巿之天下時勢旣變則帝王之所以宰治者不得不因之而變猶之三王之世揖讓必變爲征誅五霸之世征討必變爲摟伐其變焉者人事爲之而其迫之使變者則時勢爲之也今何時乎五洲之上熙熙而往攘攘而來通都大邑無不有西人之車轍馬跡焉彼方恃其財力之雄工藝之巧轉運之速心計之工以與我有無相通豈不曰欲得互巿之利哉然互巿之局可恃而不可恃我苟能卓然自立則互巿之局雖萬年不壞可也如其不然而授人以張弛之柄在我無操縱之權非所以久安長治也然則富强之計誠不可緩矣致富之術非一端必灼知彼之何以能富而我乃可次第更張去貧以就富自强之術亦非一端必洞悉彼之何以能强而我乃可徐圖振作轉弱而爲强苟欲竟委窮源非研究西國文字不可西國文字以希臘爲最古凡習醫學及律例各種必通希臘文字始可窺制作之源此外通行者爲英法二國蓋英之商務最廣懋遷逐利所在皆有諳英文者因此而日多法國當拿破崙第一在位時以兵力雄視一時幾有混一區宇之勢故公牘往還皆用法文迄今猶相沿弗替其餘各國文字各殊勢不能逐一研究則惟有取彼國通行之文字覃思而切究之博覽載籍亦自有觸類旁通之妙近日當道諸名公頗有取西國各種有用之書譯成華文以供有志者之披覽然制作旣日新而月異書籍亦層出而不窮旣未能一一盡繙則亦未能一一盡覽况以華字譯西書字句輕重之間稍涉含糊卽有毫厘千里之失終不如研究西國文字可以溯其源而得其眞也語言與文字相表裏欲究文字非先習語言不可夫風土有厚薄之殊卽言語有輕重之判一邑之中城巿之與鄉僻相距匪遥其言語已不能　合何况一府一省更推而至於二十一行省紛然雜出勢已繁而難紀何况五洲萬國各殊其風土各判其語言藉非嫻習於平時何以通彼此之情無隔閡之慮乎周禮本有舌人一職王制東方曰寄南方曰象西方曰狄鞮北方曰譯說乾謂卽舌人一職同其實而異其名也然倚重於舌人則達意宣情終慮其未能曲暢而况主賓相見之下簪裾宴會之時苟一語一言皆賴舌人而後達則兩情終有所未洽四座亦形其寡歡是以出使人員必兼習彼國語言庶可與其士大夫雍容酬酢以得其歡心博訪周諮以通其掌故西國重使臣之選凡乘軺遠適者無不解其方言卽西國之君亦多究心於此雖不能盡曉各國之方言然必略習數國之方言以備兩君相見時藉以歡然道故卽别國使臣之駐紥京都有時覲見亦可道達情意俾固邦交言語之所關繫顧不重哉我聖祖仁皇帝聰明睿智能操各省方言凡内外大小臣工入覲者詢問周詳不遺纎悉故能燭照萬里之外尤解俄羅斯言語特遣使臣考其風俗覽其輿圖聖謨廣連如天之無不覆地之無不載皇上勵精圖治兼習西國語言從此精益求精勉益加勉凡西國之所謂長技者不難盡爲我有於以力圖富强長駕遠馭咸五登三豈非薄海臣民所延頸以望跂踵以俟者哉 
[諭旨恭錄]  
　　七月十七日太常寺題八月初三日祭文昌帝君廟奉旨遺載勛行禮後殿造溥善行禮欽此同日又題八月初七日祭惠濟祠河神廟奉旨遣容貴行禮欽此同日又題同日祭昆明湖龍神祠奉旨遣福錕行禮欽此同日又題八月初八日祭先師孔子廟奉旨遣麟書行禮兩廡遣翰林官二員各分獻崇聖祠遣蕯廉行禮欽此同日又題八月初九日祭社稷壇奉旨朕親詣行禮欽此同日又題八月初十日祭關聖帝君廟奉旨遣凱泰行禮後殿遣李端遇行禮欽此同日又題八月十四日秋分祭夕月壇奉旨遣溥靜行禮從壇　長麟分獻欽此 
[本館接奉電音]  
　　昨由京友電傳上諭一道敬謹譯登○七月廿六日奉硃筆謝希銓著掌河南道事務欽此○現換麻地紗袍褂 
[宣南雜爼] 　　 
　　棘闈號舍本多坍塌又經六月初旬之大雨坍塌更甚現在尅期修理督催甚急聞經此交修理大半攺造故號舍略比從前高大前因爲時局促恐不及完工有鄉試攺期之說現聞完工在卽斷不至於攺期云○各省士子應京兆試者由本籍起文所費甚鉅其實無須起文祗須同鄉官出結但送隨封京錢二千惟廣東出鄉試結公議隨封須銀四兩故廣東京官於月項之外以此項進欵爲大宗○成均錄科向例於七月二十六日補錄一塲之後尚有大收一塲今年聞因七月小建不再大收○明年恭逢萬壽京官花衣俱尚醬色袍套團花俱尚大壽字現在已各紛紛預備恐臨時置辦價必昻貴也○鄉試在卽各省士子雲集且因大雨之後百物昻貴白米每百斤須銀三兩二錢稍次者二兩八錢羊肉每斤須一吊四五百文而以銀易錢京平足銀則祗換十四吊京平松江銀祗換十三吊六七百文○有侍衛某甲挈宥住某會館與侍衛某乙交好甲有地妾一婢頗有姿色乙漸與之通乙素有富名會館長班虎　已久前日甲適外出乙往續奸長班糾人入内搜乙捆縳找甲歸甲忿甚長班勒乙寫銀票三千兩而釋之昱日乙以千 
 
 

Page 2

 
 
金餌甲而誣長班以污衊閨門訛詐官長令甲飭家人至兵馬司遞呈適是晚甲痛笞其婢婢吞烟死並稱婢之死亦以因污衊而羞忿自盡者豈知詢供時甲之家人將主人與乙之狡計和盤托出指揮某君婉言勸甲乙息事甲大怒不允某君遂送交刑部此時尚未結案不知如何了局也 
[皇恩浩蕩]  
　　近畿猝遭水患六月二十三日奉上諭著先在六門外添設粥廠於孫河定福莊馬駒橋黄村龎各莊蘆溝橋六處一律添設加恩賞給京倉米一萬石卽行分領煮放以資急賑著派溥顧徐承煜岑春煊劉恩溥載蕚田我霖分往孫河等六處稽察彈壓旋於七月初八日溥顧等請訓前往放賑並請旨飭下倉塲侍郎嚴飭各倉監督凡各廠所需米石務令一律乾潔以期實惠及民另片請此飭下直隸總督在於奉天粟米一萬四千四百餘石内將順屬應行分撥粟米若干石咨行順天府府尹派員領取分撥六廠以資煮賑 
[蘇皖兩省北塲錄遺數目]  
　　六月十五日江蘇安徽兩省正途俊秀錄科祗到二百數十人 
[士子蒙恩]  
　　宜昌鄉試諸生自經前月底坐江通輪船下駛近因江通又抵宜昌於此次附搭輪船每人賓興費約領得錢八串館除往來盤川五串數百文外所餘無幾昨又有歸州代理州官衛君來宜雇定怡和洋行中輪船代歸州諸生議定水脚聞衛剌史已捐廉若干小助諸生行色不無小補大約下次怡和有輪來宜卽搭往省垣也 
[輪船修竣]  
　　前怡和洋行之昌和輪船欲往上海修理換公和來宜行駛近又聞公和於昨日開往漢口仍往來上海不來宜昌其昌和輪船業經修好下次仍囑來宜裝運也 
[寍波風潮]  
　　寍波於二十一日時而雲開見日時而雨隨雲來如作風潮之狀至次日下午狂風怒吼高樓䆳室格格作聲勢將傾頽雨亦相隨而下申酉之交雨勢更大風力愈狂江潮盛漲新老江橋高與樓齊半邊街眞武宮道頭桃花渡招商局前水已没膝至天明風力稍减雨勢亦微江潮漸退幸未聞有坍屋傷人情事所慮者湖白三尖以及棉花等種遭此大風未免收成减色也 
[搶犯定讞]  
　　前報寍波所獲截刦信船之楊姓盜凶三名業經鄞縣提訊兩次未得實供還押候訊兹聞該犯業已畫供内有一名楊福源情罪較輕减爲徒罪楊阿藍楊豐才擬斬由縣解府勘訊後收入内監申詳上憲俟接到省文想卽明正典刑也 
[老成凋謝]  
　　金陵文正書院山長鄧彌之觀察老境頽唐兼染時氣臥病十餘日漸成不起之症延至七月二十日酉時殁於中正街講舍一切棺衾之費太尊爲之經理大殮後各當道同來祭奠素車白馬紛羅於庭更有沐恩桃李慟哭春風大有泰山其頽吾將安仰之意嗚呼如觀察者可以不死矣 
[靈櫬抵寍]  
　　京口都統積藎臣統制因病出缺業經登報兹聞靈柩由鎭江起程七月二十三日抵漢西門接官廳由兩首縣禀知各當道前往弔唁輿馬紛紜頗形熱閙大約暫住一二日仍須入城治喪云 
[柏臺履新]  
　　杭同知孟司馬曁仁錢兩邑尊開船恭迎新授浙臬趙廉訪已列前報兹悉廉訪於二十日抵省由武林門外下碼頭登岸擇吉於廿六日接印視事云 
[體貼諸生]  
　　上下江學憲諭各屬錄遺生員知悉凡遺才案出有未經錄取者各在寓靜候俟查明號舍多寡除錄舊犯廟諱不完卷者槪行開除餘均從寛補取不必妄聽人言夤緣門徑及爲招摇撞騙者所愚讀書立品各宜自愛云云善體人情一至於此凡有志觀光者咸感頌仁恩於無旣已 
[武林氣候]  
　　杭垣中元節後赤日行天炎威未退兼之鬱悶之氣地滑如油礎潤欲滴冰簟銀床難成清夢至二十日申未酉初西北角電光閃爍雷聲殷殷翹首蒼天咸望雲霓之至俄而清風一扇雨師返旆月缺將弦星稀若豆矣次日陽威尤烈溽暑薰蒸比之三伏更僧煩悶一十二日已初封家姨由東北而來漸轉而爲西北午後跋扈飛揚如萬馬千軍奔騰而至繼而雨散千絲疏疏密密至晚風聲益壯暑氣全消夜凉如水秋聲作賦正此時矣 
[湓浦秋濤]  
　　署理九江鎭標後營遊擊王東榮遊戎木生赴撫轅謝委後於十九日抵潯卽於二十日辰刻接印標下中軍楊潘兩守戎及千把外委等弁均次第叅謁同城文武各員咸詣道賀○卸署後營遊擊邱雨亭軍門時成於二十日交卸篆務卽於是日午刻登舟自署前以達龍開河一路祖餞者約四十餘起選鋒新勁各營亦列隊恭送軍門愛民惜士與士卒同甘苦故皆稱道弗諼聞尚須赴撫轅謝委再履廣信叅府新任云○卸署德化縣羅少垣明府廣煦於十六日由水路晋省紳商士庶餞送者良多明府揮淚而别○九江道署幕府許君煥曾之女公子於二十日招贅乘龍佳婿官幕之賀喜者轎馬盈門所贈奩儀一槪璧謝○前報九江鹽局巡丁拿獲在輪船接載私鹽之小划船四艘送縣懲辦云云兹悉實祗三划當拿獲一划時其二划卽將鹽抛入江中飛棹而去其一划計載鹽三百餘斤入局充公經張委員將船户二人送至德化縣究辦薛明府堂訊之餘將二人各責五百板枷號招商局碼頭并飭匠將划船鋸爲兩叚以示炯戒○藏垢納污之處狂埄浪蠂尋芳於春間者動輙結黨成羣行兇釀禍城外龍池寺旁有張大脚家專藏青年婦女作皮肉生涯近有鄭和尚者因與某甲爭風各帶兇器在租界鬥毆頗有夷傷經領事獲送洋務委員轉送德化縣薛明府又飭差拘獲數人一併押候懲辦 
[捐廉送卷]  
　　漢陽縣薛大令自蒞任以來廉明潔清頌聲徧野兹届秋闈又將漢陽合邑士子三塲卷費槪行捐廉購送准於八月初一二日在賓興公所發給愛才重士於此可見一斑 
[肉鋪抗捐]  
　　寍波清節堂經費不敷紳董擬將城廂衆肉鋪每斤抽捐二文以充該堂經費禀請道府二憲發落兹聞衆肉鋪以逐日所作生意賒欠居多逢節收帳又不能一律現洋半多期票况該業近來生意清淡大鋪每日不過宰殺一二隻每隻僅賺千文小鋪無論矣獲利甚薄似難抽捐而紳董不知必欲勸令遵捐是以衆肉鋪已於本月二十日下午爲始一律關閉不作交易不知作何處置也 
[閩南雁帛]  
　　督辦船政局楊芝仙觀察現已奉檄到局接辦觀察下車以來卽認眞整頓隨帶委員謝二尹崇聲袁二尹英騏赴局差遣有李大令麟瑞卸某厘局差事到省尚未數日觀察知大令前在船政局多年公事熟悉樸訥有才疉辦厘差上游器重遂令隨同差遣識者咸謂觀察知人之明○船政局員紳合辦向例也自譚制軍接辦之時始將委員裁撤均歸在籍紳士辦理一時局中各廠并無外省人員現上憲援照向章已委令幹員隨可督辦前往差遣以符舊規而重公務并將船塢支應各廠委紳如吴煥其太守鄭錦齋司馬等八員裁撤盈虚消長之閒殆有數存乎其間歟○福州正誼書院向章官課至兩司馬止道班歴來並無考課現兼署糧鹽法道龍觀察獨能破格於前日親臨書院考課殆亦搜羅時彥之雅意乎○有客從漳郡來稱該城外有新舊二橋爲往來行人之要衝去年舊橋被水冲倒一門以致商旅一便來往郡紳士引爲已憂卽時鳩貲建造奈溪流甚急纍石爲基卒被漂去迄今尚未能成功吁是殆匠首未得其人歟○侯官署頭門邊向爲豢馬之所前日有某甲年符週甲在宮巷某家供卑賤之役時適由署前經過詎有老馬毛色純白忽爾癲狂先奔某乙被乙揮之以肱馬頭觸諸墩石間乙乘勢兎脫中迎面來被馬撞觸甲立脚不定翻身跌倒馬以後兩脚夾甲下半身嚙之以嘴時署前人役見者咸來攻擊堅不釋口有某丙以木器照其耳後孟打 
 
 

Page 3

 
 
一下馬立顚未逾時卽斃衆始得將甲救活時甲已身受重傷奄奄一息以門板倩人扛之回家請西醫林拱甫先生診治未識能保性命否此誠无妄之災也○踰越城垣有關例禁守城兵丁每於夜間在南城水部城二處設梯招人踰上踰下何怪民間之紛紛效尤也去年冬　上憲訪知嚴禁扒城閩人士咸嘖嘖稱善奈奉行未久入春以來竟故智復萌該兵丁仍復設　　　踰越現　夏移之交閩中有送瘟神惡俗前夕廼南城外白龍菴賽會之期城内土民結隊往觀不可數計有某甲與二三友人同伴出遊及夜已闌倦游而歸至城下早有竹梯放在城下已有多人魚貫而上甲亦躡足先登友人乙丙踵步捷進詎梯短離垣甚高甲祗得手攀垣磚尚未猱升不料磚落身翻登時跌下乙丙剛行半梯竟被壓落平地乙丙離地不遠受傷不深而甲已奄奄一息急卽扛到板橋畔已氣絶次日伊家屬前來收埋悲哭之聲聞者憐之○虎節河沈季藩家開塲聚賭歴有年所去年冬間有蔡姓往賭輸錢百餘千竟雉經而死督辦保甲總局楊晴川觀察謂此風不可長於某日二更後親自帶勇前往拿獲當將賭棍鄭次廷并夥陳秋秋及在塲賭徒十多人扭案鄭次廷陳秋秋供認不諱并供出股友吴芝岩等觀察立將該屋標封閩人士聞之咸額手稱快不置 
[整頓圜法]  
　　欽加運同銜陞用直隸州特授松江府上海縣正堂黄爲出示嚴禁事本年七月二十三日奉本府正堂恩札以設立錢法定以官制原所以資　國用而便民生前署府訪聞各屬地方有等不肖痞棍私鑄小錢巧立名色或有砂壳之號或有薄片之稱或開店行消或設攤零兌莊户則藉之販運店家則用以攙和各圖漁利甚致强爲行使致滋事端有碍巿面當經派委嚴查整頓在案誠恐日久玩生除再札委查禁外札縣會同來委查明境内如有私鑄小錢攙和行使立卽報行禁止務令巿廛一律行用制錢以整圜法而便商民特札等因下縣奉此查巿間攙用小錢有干例禁迭經示禁在案兹奉前因除會委嚴密查拿外合持出示嚴禁爲此示仰各行鋪户錢莊及保甲人等知悉自示之後爾等交易賣買行用錢文務須一律遵用通足制錢不得收販私錢攙和使用如敢故違一經查出定卽提案究罰决不稍寛均各凛遵切切毋違特示光緒十九年七月日示 
[神誕進香]  
　　昨日俗傳爲三官大帝誕辰本邑大南門外及城中永興橋等處之三官堂香烟最盛自晨至午善男信女手執瓣香絡繹於途南門外之三官堂向有各鄉人擺設農具並家用木器等物求售昨晨有甲乙二人因爭奪攤基互相扭毆旁人力勸尚不肯散甲力大如牛致將乙之頭額擊成一孔猩紅四射倒地昏迷甲見勢不妙棄擔而逸旁人見之將乙扶起良久始甦乙無可如何惟將甲所棄之物收拾而去特恐價值無多所得終不償所失耳 
[山下蘼蕪]  
　　周某者不知何許人娶某氏爲妻年近三八性尚輕浮嫌夫年衰遂萌鄙薄之心今夏周有事他出氏遂惹蝶招蜂與某甲訂世外交月下花前喁喁鶯語自以爲艷福幾生脩到繼念仰人鼻息終非久長計遂效司馬長卿挈文君而偕遁及周回滬入宮不見爲悵然者累日前日尋至滬城三牌樓某火腿店内見妻與甲在不覺忿火上炎立將二人扭至保甲總局喊控氏稱並非私逃因丈夫被甲拖欠錢文今日往索並無别故周稱與甲素不相識安有被欠之事兩造方在局候示忽有魯仲連其人出爲解勸不知何以了此一重公案也 
[撈獲沈船]  
　　日前東北風大作覆舟無數本報已紀之矣兹悉是晚尚有浦東人夏某之駁船裝載河坭停泊南巿董家渡相近旋被風浪所激以致錨練中斷飄至中流當卽翻覆夏與船夥夙諳水性泅至浦邊得慶更生惟該船業已沈下夏雇人打撈直至昨日始得撈起已費盡九牛二虎之力矣 
[修岸竣工]  
　　滬城花草浜石駁岸由同仁輔元堂雇匠興修行人須繞道而行迄今工程已竣昨經堂中派司事前往騐看大約今明等日行人可以照常來往矣 
[倒屋傷人]  
　　捕移名　春者與　掃某氏及賣火腿綜之某甲同居滬城縣橋西浜平房内此屋年久失修加以連日陰雨岌岌可危至前晚二鼓時忽聞砉然一聲立時倒下阿春之姘婦臥在床中奔避不及致被壓傷手足肩背等處阿春與甲適外出未回故不致作新豐折臂翁誠大幸也 
[年少輕生]  
　　蘇人某甲在滬城新北門内某珠寳鋪爲學徒雖閱時未久而性格聰明已能領略此中之味其師以青眼待之自今春起俸每月洋二元令作跑街夥祗以時在青春血氣未定日夕在外無人約束未免涉足花柳叢中故纔經午節卽透支俸洋百餘元其師嚴加訓斥欲下逐客令旋經甲舅某乙再三緩頰始得蟬聨仍令跑街不料自此以後竟如巨魚之縱大壑非網苦所得而施暗中將貨物賣去盡情揮霍中秋將屇結算帳目又透支洋百餘元并被用去客帳洋三百餘元甲知事已敗露無可挽回遂於日前至乙所開絲線店内閒談俟乙不在卽將烟盤内之烟膏吞下直至魚更三躍始回店偃臥次日各店夥皆起見甲面色已變青紫明知有異立卽報知店主倩人施救無效而斃甲之有屬一聞消息遂與該店爲難務欲索還原人後經人從中理勸謂甲雖死於非命究係作事荒唐所致於人何尤現店中被宕洋五六百元之多冋何人追取不若令店主出資從豐棺殮辦理方得其平屍屬亦爲首肯店主遂給以洋一百數十元作爲棺殮費事乃寢息以可造之才祗因誤入迷途遂致聲名决裂不惜以性命爲殉九原可作應自悔當初之失足矣後來者尚其引以爲鑒哉 
[好行其德]  
　　孩子陳銀生係嘉興人本在原籍元和紙鋪習業近忽竊取師母會洋二元遁跡滬上欲覓師兄不遇將所携之洋用罄旅囊羞澀幾吹吴巿之簫有蔣福生者詢悉情由惻然憐之遂將孩携回家中並修書寄往禾中俟其父來滬具領滬上繁華甲於他處少年子弟挾資而來每不免傾槖而返使陳不遇蔣則失足之餘豈尚有回頭之日蔣眞好行其德之隱君子歟 
[限日遷移]  
　　有徐某者向作沙船生理家住平安街首善堂房屋旋因歇業日用不敷以致歴年積欠房租洋五十餘元收租人屢向索取終無以應遂於前日赴廿三七鋪巡防局控告劉穆亭二尹准詞將徐提案晚堂集訊收租人申訴前情請將欠租追繳徐稱並　有意欠租實因賦閒日久毫無進欵所有租洋容俟籌借收租人稱求請飭徐押遷所有租金情願免追二尹限徐於一月内遷移他處違于究辦 
[不准交保]  
　　前有船户汪瑞山投上海縣喊控八仙橋著名流氓李東生攫取船櫓黄大令准提到案訊責之下將汪收所限交船櫓嗣因汪在押所患病大令着發堂醫治前日有李之族叔李福田鷶詞投案一再求恩請將東生交保昨經大令批示略謂李東生動輒滋事行凶况限交汪瑞山之船櫓迄今尚未交案且東生現已患病發堂診治在案所請交保未便准行 
[英界公堂瑣案]  
　　三百五十四號華捕禀張阿松吴阿高將猪脚紥縛倒扛違犯定章送案請究張吴同供因猪有病不能行走只得加以紥縛蔡太守判各押三日爲倒扛者儆○顧阿香稱被張阿金竊去菜刀一柄當塲獲住送案請究張供在虹口書局描字不敢行竊實被誣指太守判押五日○包探李錦堂禀查有前曾犯竊遞解之王阿根復來圖竊拘獲請究太守判責一百板再遞○某烟館夥朱銀生張阿隆張仁生訴稱先後被姜阿生竊去銅盤烟燈等物查獲原贓請究姜供詞支吾太守判著遞解回籍○秦包探禀沈旺富手持棉襖一件　似竊來緝獲送究太守判著遞解回籍○包探秦少卿禀有談姓至捕房控訴被所雇傭婦竊去金表金飾共值洋銀三百餘元查該傭婦係由洪呂氏所荐如今 
 
 

Page 4

 
 
傳同原荐來案請究洪呂氏供該傭婦確是小婦人引荐實不知其竊物濳逃太守著將該氏暫押著赶緊尋緝該傭婦至案訊究○張阿掌訴稱被林掌全行竊布衣三件送究太守判責一百板○前報載縫窮女子吴姚氏被津人趙文卿踢傷肚腹俟傷痊再核昨據吴姚氏供被踢肚腹如今稍愈求請公斷太守判罰趙洋銀四元給該氏養傷 
[經募振欵]  
　　立大莊諸君子屢募振欵交本館恊振所解赴災區固已義問徧於垓埏仁恩逮乎甿庶矣兹復經募武林啓源通記來無名氏洋二十元閩省南臺無名氏等十八户花洋六元泰州洪永裕來沈四致堂洋三元又李斗酒堂洋一元又公櫃無名氏洋一元又鄉下李氏洋十六元又無名氏洋一元福建安鎭署十九户洋六元天順祥來雲南藩署元十兩合洋十四元三角三分共交來花洋六元又莊票一紙計洋六十二元三角三分助振之與勸振同一功德有此善緣自卜盛業日新羣情景附矣 
[罰欵助振]  
　　本館協振所昨接土業公所來函云日前寳豐晉記土棧至公所鶆言永義昶信局冐刻該棧圖章售賣假土查獲假發票一紙卽向該局理論適該局主往太倉囑其速卽根查兹該局主回申並將其分局作弊之夥押至上海送官究辦自知理屈向我業求情自愿罰神戲酒席費洋一百廿元並將假圖章繳出銷毁因念順直大水待賑孔亟如數將洋一百廿元送交貴館匯解災區並望登報云云以罰欵助振是眞惠而不費者載道飢黎得引仁施其歡抃爲何如又承無名字吴爲妻病禱告灶神前叩許順直賑濟洋廿元今特交來又蓉城補過軒洋廿元又力棉子洋十元又無名氏求產後平安助洋十元是皆慷慨好施痌癏在抱者彚而紀之以資觀感 
[桃觴移賑]  
　　謹啓者敝堂接奉黄君春甫交到洋一百元略謂前月生辰承諸君子隆情介壽造福一再助賑本當設筵奉答第念山西賑務未了順直又遭奇災敬體德意卽以此洋備數充賑敝堂祗領之餘仰見往來酬酢共濟時艱壽宇宏開福緣無量播一時之佳話溥再造於蒼生敬佩仁風莫名禱祝[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣署開喪]  
　　前因東湖縣尊之正夫人在署仙逝靈輀卽停在二堂内擇定本月初九日開弔是日世戚寅好登堂弔唁者濟濟又卜於初十日送柩暫寄於城隍廟内再行選擇吉期搬回珂里也 
[法界公堂瑣案]  
　　寍波人戴阿東控稱弟婦戴葛氏遭蟻媒胡子香秦長發賣與浦東人周桂發爲妻一案由葛同轉准詞飭將胡周提訊著交保出外尋交秦長發再核葛氏交戴阿東領去其詳已列前報昨據包探郁庭湘禀秦長發由縣差拘獲送交捕房今特解案請訊胡子香周桂發未到原告戴阿東偕弟婦葛氏及王阿順投案候示同轉向秦長發詰問秦供係浦東陳家巷人去年十二月廿九日由滬回鄉緣航船已開遂在大碼頭某姓蘆蓆鋪借宿有頃王阿順偕該氏亦來借宿氏與店主婦同睡王與小的同臥一榻遂　小的曰該婦因家無倚賴欲藉傭工度日囑小的代荐生意至翌晨小的回家王將氏送至船中託帶回鄉立給小的洋銀三角作爲房飯錢小的遂携回家中至二月間因王不來取小的遂至滬找尋在後王與該氏商議仍　送回上海至蘆蓆店氏抵死不從以致吵鬧數日被地保逐出問爾與王如何相識知其名否如何與氏住居該店供稱與王素來認識伊名錫亭與蘆蓆店係親戚謂爾究竟如何將氏售去秦一味遊移同轉遂以筆據示之謂爾尚有指印在上尚敢分辯耶秦堅執不移同轉命比對手印絲毫無誤秦始無言可答遂判管押捕房候次日覆訊又諭包探將胡子香周桂發並該處地保顧雲亭傳案質訊○郁包探禀李江林住居儀和客棧廿五號房内前日因事出外至晚方回房門依然扃鎖入内檢點見皮箱一口已被將刀割破衣物洋銀不知去向報知捕房由小的前往勘視料非外人所竊故將茶房楊恩山陳桂春枸案請訊李江林偕棧主沈雲山投案候示李供廿四晚七點鐘出外將鎖匙交付帳房並囑陳等照料至十二點鐘回來門仍鎖好衣物已不知所在諒係茶房所竊求請追究楊陳同供在該棧爲茶房李客出外確由小的等照管至失竊之事實不知情謂李客出後有别人來否供有其友前來尋問小的告以業已出門其友卽去並未入室同轉盤詰再三執定前詞遂商之祁君判將陳桂春楊恩山押候比究著沈雲山回棧詳細搜查明日至捕房覆訊○陳咸卿卽瑞卿扭士大林至案訴稱被欠銀一百六十餘兩控經大老爺恩斷著王出立期票按月還洋十元詎王僅以二元歸還爲此扭案請追同轉以王違玩著押交票洋陳稱謝而去○同轉訊理各案畢復據肇泰公司收租人陳厚卿偕租户汪祥林中人王其相至案王稱奉諭協同陳等估看該房墻壁約值洋八元爲此來案禀復同轉謂汪曰賠償墻壁洋八元及房租洋七元三角半二共十五元三角半限爾於月底交案不得逾期又諭孫具領狀至捕房取洋二人均遵諭而去○孫包探解竊牛乳之張桂至案據通事禀有靜安寺某牛乳棚牛乳車停在太古碼頭分送牛乳張從車後竊取立被馬夫拘獲送押捕房並稱屢次失竊牛乳請爲研究張供爲小工在該處避雨無端被拘不敢行竊同轉謂當塲拘獲毋庸抵賴此等好生理做過幾次供寳未犯過叩求恩典同轉判將張管押十日俟失主到案再核○包探解奉判遞籍之李桂榮及姘婦李曾氏至案請爲發落同轉將氏略詰數語供係鎭江人在家開設小烟館刻已閉歇來滬覓食不敢行竊問旁跪者何人答是相好同轉遂函送上海縣請黄大令遞加丹陽原籍○郁包探禀黄信雲行竊啞子洋傘一把在押店質錢二百五十文被啞子拘獲人贓洋傘已由啞子取去今將黄解案請訊並在身畔搜出當票及洋傘一把當本二百五十文呈案黄不認行竊同轉謂人贓並獲不必巧辨况當票内有洋傘二把究竟何來黄供均係己物通事禀黄昨在捕房曾認行竊今又狡賴又問爾係何處人來滬何事供係安徽人來滬謀生不就將所帶之洋數十元悉數用罊同轉判押捕房三日○招商局巡丁張阿四扭行竊蘇木之沈文炳至案稱被將七號棧房門前所堆蘇木竊取一支人贓並獲求請嚴究沈俯首求恩同轉問竊過幾次羽黨幾人供與不知姓名之崇明人同竊同轉判枷號七日贓給張領○義大甡烟店夥秦爕坤控同順公主沈子業欠洋並代借之生財亦被抵押請爲究追一案昨晨捕房將秦解案旋有錢寳良偕秦某遞禀稱是中人緣秦有病不能來案僅將秦弟某甲遞案同轉向沈子業詰問供稱係山東人開設同順公烟店由錢寳良爲中代借生財緣生意不佳以致折本不得已回家措資問資本若干供稱計三百元又問店中共有幾人供稱小的祗用三人其餘七八人皆秦等所雇謂爾究竟爲何逃遁所欠之洋作何料理供並非私逃小的於五月初四日回去曾向錢寳良言明措資卽回上海詎至六月間被伊登列申報告白衆所共知致小的不能措借洋銀同轉遂問錢曰沈欠若干答稱欠户甚衆惟小的處最巨往來手摺呈電同轉閱竟謂店中底貨估見若干答稱同恊盛興等估值洋銀五十二元三角八分謂欠爾若干答稱除生財一百元之外澧欠一百五十五元七角半同轉得供謂兩造曰爾等須出外邀集同業赶緊料理禀明候核錢等均遵諭同轉著將沈子業交保理處 
[上海北巿絲業會館籌賑公所施少欽經收順直山東河南山西賑捐五月二十至廿一日第三千五百九十四五次清單]  
　　二十日湖北織布局節省端陽上下酒席由江寛船來錢四十千文又曾雨巖廿千文又馮曉青爲兒節省藥資六千文同吉祥洋三十元金疊布衣求合家平安由正大莊來三十元黄姓求病愈廿二元湖北鐵政局查季丁祈保母病早痊延年康健妻子無災平安慶吉由江寛船來廿元德清　華女史徐畹蘭爲嚴慈八十冥壽將懺資移求冥福由愼餘　來洋十二元銅洋一元又兒果儀洋一元　縣凝福堂規元十兩勉力子香港鈔洋十元杭垣潘保和洋十元潘張氏求胃氣痛速愈二元潘周氏求子半安一元嘉興寳順典募魯求壽福洋七元銅洋三元又求安氏鲖洋二元太倉邵傑子爲孫病愈洋五元無錫恆泰五元無名氏求病全愈二元餘姚無名氏一元新塌黄近香墅五角蕪湖裕泰由彤源莊來銅本洋十九元銅英洋一元○通和糖行來裕記洋三十元又廿元隱名氏十元聯記五元隱名女士二户各二元○浙杭慶福綢莊丁曉芳經募第三批問津堂洋廿元孫胡田三元倪周氏一元又設桶捐無名氏洋六元　開二元○蔚長厚來奉新縣署募况寳臣卓憲武各錢三千文萬郁文周春田楊玉亭曾清泉四户各二千文吴元奎徐留餘堂趙蘭泉廖潤生廖和生金衡翔王恆生潘云　友　堂黄尚德易道生郡桂香十二户各一千文共十八户合洋廿五元○蕭山問堰鎭思勉子募怡豐號孫景和來大曾鼎成皆記四户各洋二元洽盛泰正大寅正茂號章孔記汪　才行汪榮正永和行吴介眉裕通號李雲卿汪生記保合家平安豫泰號章頴記十三户各一元○漢口善慶典愚齋主人了願洋十元無名氏三元共二户合洋十三元内銅洋一元○吴城洪瑞昌寄來勉力氏洋一元公記三角省心氏二角補過堂銅洋四元○廿一日寓清江穀詒堂洋五十元武林高洋不才子爲内人病求速愈洋廿元銅洋一元福建　引山人酉祿氏求本身增壽平安洋十元常郡知悔子十元無名氏五户小洋八十角山陰郭士功求子學逵病速痊洋四元同春和同人四元李姓三元白門　氏二元梁氏一元思事成針　移助一元有心氏銅洋一元○寗波泰昌寄來歙縣許晉　募鮑氏手洋三元許長盛許天喜許受宣許周氏朱洪記許受之許保林許羅氏　　参祁品茂許葉氏十一户各一元程順時何管鮑東貴葉三保四户各五角○高郵丁玉軒募嚴速翁等合助洋一元錢三百文不留名李錢二千文又一千文不留名江不留名　各五百文王壽康　百文不留名徐二百文耿相公一百廿文趙手王姓李書房學生三户各一百文海泉山人十五文共十二户合洋六元○杭垣計恭甫錢一百文又募八秩壽婦計章氏洋一元計敦甫栗卿懷卿姚氏王氏徐氏陳氏蓀姑松姑德辰德敬德毅德和德壽宗　彩杂朱氏柯碩卿計氏少卿廿户各錢一百文共廿二户合洋三元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月十七日京報全錄]  
　　宮門抄○諭旨七道錄前○江督劉奏已故總兵戰功卓著懇恩賜卹摺○又奏請旌表片○護桂撫黄奏春季派員查閱水陸邊防各營　　情形摺○湘撫吴奏揀員調補叅將摺○又奏長江水師提督巡閱到省日期片○又奏請更正遊擊官名片○七月十七日禮部宗人府欽天監侍衛處值日無引見○洪鈞續假十五日○侍衛處奏派磚門搜檢之侍衛派出車林巴布霍倫泰卓凌阿文樸○禮部奏派磚門搜檢之王大臣派出睿王崑岡愛廉克們泰秀吉明安花尚阿玉書色普徽額色楞額○召見軍機○○頭品頂戴兩江總督臣劉坤一跪奏爲已故總兵戰功卓著懇恩賜卹以彰藎績恭摺仰祈聖鑒事竊據瓜洲鎭總兵謝濬畬等禀稱已故遇缺儘先提督長江水師瓜洲鎭總兵訥恩登額巴圖魯吴家榜湖南益陽縣人於咸豐九年投効外江水師旋分隸淮揚水師管帶砲船驍勇善戰奮不顧身爲前兵部尚書彭玉麟前陜甘總督楊岳斌所識拔轉戰沿江各省攻克縱陽僞城踏平殷家匯菱湖赤岡嶺賊壘及收復安慶池州太平蕪湖各城該總兵激勵士卒無役不從每遇大敵輒飛槳直前所向披靡同治元年提一旅之師隨同長江水師提督黄翼升踰九洑洲賊壘至上海新涇四江口等處兩次血戰解圍會合陸軍次第克復嘉定江陰太倉等城勢如破竹無錫金　之捷生擒僞潮王黄子隆父子餘逆殲除殆盡常州之捷生擒僞護王陳坤書維時陳坤書等分遣悍逆四出紛擾欲由江陰楊舍沿江北竄並圖由常熟以襲太倉由無錫而撲蘇州其鋒甚銳勢不可遏該總兵督帶師船隨同直隸督臣李鴻章大軍奮勇齋進遂收挾擊之效論者謂常州一役該總兵之功有足多者蘇州大橋角之戰賊多且悍該總兵奮力追擊被賊洋槍傷其左顴猶復指揮師船於槍林彈雨中誓以身殉有進無退卒以敗賊自是左　失明口亦徧斜見者憫之旋督率所部各船嚴防下游江面晝夜梭巡斷賊接濟克復金陵之役攻奪中關攔江磯石壘往來衝擊掃盪無前乘勝猛攻濵江之城遂與前兩江督臣曾國荃各軍奪取水西旱西兩門擒斬賊酋無算三年六月以克復金陵有功蒙恩以總兵記名四年九月因克復宜興溧陽各城在事出力奉旨以提督記名簡放嗣調駐瓜洲兼防運河山東捻逆竄擾揚州該總兵率師僵合兠拿得以迅速撲滅賴汶洸就擒案内蒙恩仍以提督遇缺儘先提奏七年創設長江水師前兩江督臣曾國藩等遴選出力將弁奏補水師各缺論立功之大小定補缺之等差以吴家　勞績最著足膺閫寄奏奉諭旨補授瓜洲鎭總兵員缺八年到任該總兵以京口水師裁撤未久積習猶在日駕扁舟往來於孟河江陰之間與各營講求操防巡緝之法劃清汛地裁汰陋規寛猛兼施兵民悅服又以江面遼闊舢板不任風濤請於前兩江督臣馬新貽更造領江船八艘上下梭巡盜風以絶光緒十八年夏間咸受暑熱觸發舊傷該總兵以受恩深重不敢惜身力疾巡江一如平日乃以積勞過久終至不起彌留之際猶以江防爲念語不及私聞者莫不隕涕謝濬畬等以與吴家榜同在長江水師見聞較確臚列事蹟禀請奏卹前來臣查該故總兵吴家榜馭軍嚴整懋著勳勤前在水師營剿賊雖屢瀕危險忠勇之志曾不少渝身受巨創僅而不死大小百數十戰迭克沿江城隘數十餘處勞苦功高實與水師相終始迹其生平在營十年在任二十餘年治軍如家事撫馭士卒信賞必罰用能殲除巨憝綏戢地方臣三至江南舊時袍澤之儔彫零殆盡吴家榜久膺專閫忠愛性成年力尚强方冀長爲干城之寄不謂遽以傷疾中道云徂失此將才深堪悼惜查前淮揚鎭總兵章合才積勞病故經臣奏蒙恩旨優卹在案今吴家榜事同一律旣經謝濬畬等𤁋情禀請臣未敢壅於上聞合無仰懇天恩俯准將已故遇缺題奏提督瓜洲鎭總兵吴家榜照提督軍營立功後積勞病故例從優賜卹生平戰蹟宣付國史舘立傳並於湖南原籍及安徽采石磯地方附祀前兵部尚書彭玉麟專祠春秋官爲致祭以彰藎績出自鴻慈除飭取履歴分咨查覈外謹會同長江水師提督臣黄翼升恭摺籲陳伏乞皇上聖鑒訓示謹奏奉硃批另有旨欽此○○劉坤一片再瓜洲鎭總兵吴家榜上年因病出缺伊妾何氏痛不欲生絶食以殉殁年三十五歲現據瓜洲鎭總兵謝濬畬等以該氏節烈可風宜沐旌揚盛典等情禀請附奏前來臣查已故瓜洲鎭總兵吴家榜屢立戰功積勞病故業經臣另摺奏懇恩施伊妾吴何氏於吴家榜病故後絶食殉節志行可嘉合無仰懇天恩俯准將吴何氏勅部旌表以慰幽魂謹附片陳請伏乞聖鑒訓示謹奏奉硃批着照所請禮部知道欽此○○護理廣西巡撫布政使臣黄槐森跪奏爲春季派員查閱水陸邊防各營事竣謹將查過情形恭摺具陳仰祈聖鑒事竊前撫臣馬丕瑶於整頓防營摺内奏明每年春秋兩季派委營務處道員查水陸防營及邊防各營以資訓練迭經按季奏報在案臣維粤西近接蠻荒内多伏莽歴年邊防戢盜講武練兵定春秋查閱之期爲綜核名實之計臣暫時攝篆恪守舊章念餉力之甚艱彌嚴考覈幸積疲之漸挽益勵操防兹届春操之期照章分飭各營務處道員分往巡查校閱旋據省防營務處候補道方長華將閱過桂林平樂梧州三府防營右江營務處右江道崔國榜閱過柳州慶遠思恩潯州四府防營左江營務處署左江道劉亮沅閱過南寍泗城鬱林百色四府廳州防營全邊營務處太平恩順道蔡希邠閱過太平歸順龍州各防營及邊軍二十營先後禀報其水師曁厘卡巡船亦由各道員順道簡閱具報前來臣逐加覆覈證以見聞該道員等校閱均屬認眞各將弁訓練益形奮勉查提臣蘇元春督辦之邊軍二十營及龍防兩營勇丁强壯行列整齊紀律嚴明槍砲命中爲通省之冠遊擊王殿魁所帶中軍左營都司張雲龍所帶中軍前營守備韋正光所帶左軍右營能判梁學智所帶右軍右營遊擊戴慶有所帶水師中營爲水陸之冠其餘各營亦皆勇丁足額技藝優嫺間有疲弁惰丁經臣隨時撤換　飭各該將弁認眞操練加意巡防總期營務日有起色不得稍涉懈弛以仰副聖主整飭戎行至意所有春季照章派員查閱水陸防營事竣情形謹會同兩廣總督臣李瀚章恭摺具奏伏乞皇上聖鑒訓示謹奏奉硃批知道了欽此○○頭品頂戴湖南巡撫臣吴大澂跪奏爲叅將員缺緊要揀員調補恭摺仰祈聖鑒事竊照兵部咨湖南撫標中軍叅將長立升補永順恊副將所遺員缺行令卽行揀員升調移咨到臣查臣標中軍叅將員缺爲省營　袖營務殷繁必須精明幹練情形熟悉之員方克勝任例應由外揀選調補遵卽在於通省現任人員内詳加揀選查有澧州營叅將景元年三十七歲廂黄旗满洲端偷佐領下人由武進士授爲二等侍衛三年期满光緒九年十一月二十五日騐看奉旨着照例以叅將用欽此十一年經兵部奏分選湖南澧州營叅將員缺是年八月初六日奉旨着照例准其補授欽此十月二十五日祗領劄付於十二年二月初一日到營接印任事該員樸實勤能實心辦事整飭營伍一秉至公以之調補臣標叅將洵堪勝任臣與督臣張之洞往返函商意見相同合無仰懇天恩俯念員缺緊要准以澧州營叅將景元調補臣標中軍叅將實於整頓營伍巡緝地方均有裨益如蒙俞允該員係以叅將調補叅將應請毋庸送部引見除飭取該員履歴咨部外謹會同湖廣督臣張之洞湖南提督臣婁雲慶恭摺具奏伏乞皇上聖鑒訓示謹奏奉硃批兵部議奏欽此○○吴大澂片再長江水師定章提督以半年駐上江半年駐下江周歴巡閱歴經奏報在案兹長江提督黄翼升於本年三月初三日由江寗前赴瓜州歴太平府溯流而上按營逐細考察官兵勤惰今於五月十九日行抵長沙省城與臣面商一切應辦事宜仍由長江下駛依次校閱所有到省日期謹會同長江水師提督臣黄翼升循例附片奏報伏乞聖鑒謹奏奉硃批知道了欽此○○吴大澂片再據臣標中軍叅將長立詳稱奉札准兵部咨花翎儘先遊擊李培松保奬守備遊擊各案均屬相符惟保奬都司原案内有補用守備李培林請以都司儘先補用並無李培松之名應查明報部覈辦行據李培松呈騐原保都司奬札本係培松恐開何時松字誤書林字並無另有其人咨部更正核覆查此案係屬奏保未便據咨更正應查照奏明辦理等因轉行去後兹據右營候補遊擊李培松呈明由武童於咸豐十一年投効湘果營隨同四川勦匪迭次獲勝遞保儘先都司同治四年歴次防剿滇黔各匪並勦李復猷案内經前任四川總督駱秉章保奏同治五年正月初五日奉上諭都司李培松著以遊擊儘先補用並換花翎欽此今奉部飭查李培林卽李培松係繕寫時筆誤理合造具履歴呈請轉詳奏咨更正等情前來臣覆查無異相應據情叩懇天恩賞准飭部更正註册除履歴咨送兵部外理合附片奏明伏乞聖鑒謹奏奉硃批兵部知道欽此 
 
