# 1918 - 291 - 4916414

 

Page 1

 
 
   
 
 

Page 2

 
 
時評 
[張勳與平匪（冷）]  
　　余謂赦張勳可也赦張勳而又使之平魯匪不可也赦張勳原亦不可特以與張勳同罪者俱赦故張勳亦未始不可赦不赦張勳而又不能明正張勳之罪與赦張勳無異故曰赦張勳可也 
　　特是張勳所以敢冒大逆者以其有兵權也張勳以後之所以可患者亦恐其有兵權也津浦之間受張勳兵害者盡人而能知也不必論其復辟之罪也今若赦張勳而又令之平魯匪是復授以兵權也豈魯匪除張勳外無人能平之耶抑張勳旣赦後不能不復授以兵權耶由前之說我爲北派之將領羞由後之說我又不能不爲主持此事者之命意有所懐疑矣 
命令 
[十月二十三日大總統令]  
　　據四川廣東湖南江西四省經略使曹錕等電呈前安徽督軍長江巡閱使張勳因案獲譴迭經電請赦免在案該前使坐鎭徐淮宣勞民國論功差足抵罪現案内諸人先後均邀寛典請一體准免通緝等語張勳前經通飭緝辦本有應得之罪惟旣據該經略使等以前勞未容湮没同案已荷矜全合詞籲請應准免予緝究以示寛大此令 
又令　王朝舉加陸軍憲兵上校銜閻心廣吳宏權均加陸軍步兵上校銜此令 
又令　陸軍總長段芝貴呈請將徐兆豫邢德甫邵文成囗全德白良玉均授爲陸軍步兵中校張敬舜尹明山均加陸軍步兵中校銜彭文標加陸軍砲兵中校銜張正元强德純王協崑萬寳珍田樹年楊占元趙鳳廷張維石廷禮董吉祥傅彥漢丁振邦張寳德蘇宗軾郭壽山王金韜蕭維淸方德順王桐章王巖淸劉玉德均授爲陸軍步兵少校朱連祥授爲陸軍騎兵少校齊洞授爲陸軍砲兵少校吳新運授爲陸軍工兵少校吕春禮穆文才胡安平劉慶治段興標倪德祿張廷獻張玉山狄鳳德胡祖魁楊德淸徐鎭洪鍾廣增張登魁王富貴王達陞馮占魁劉體鈞竇得勝徐金標戴廣俊張金寳馮治國張四維張培起李煥章胡金城劉靄巖張福昌蘇董賈福昌許霖甫王冠三鄧壽山郭言玉劉富元劉長有馮景瀛王恩治張成麟張敬安均加陸軍步兵少校銜張榮勝加陸軍騎兵少校銜毛士泰劉景德均加陸軍砲兵少校銜劉獻忠龐守誼黄錫璋均授爲陸軍三等軍需正郭靑雲姚金章李春蔭均授爲陸軍三等軍醫正周楫達授爲陸軍三等獸醫正均照准此令 
又令　陸軍總長段芝貴呈請授程希賢爲陸軍步兵少校此令 
又令　陸夢熊晋給二等大綬嘉禾章此令 
又令　駐奉日本總領事赤塜正助給予二等嘉禾章此令 
又令　曾彝進劉華式均給予二等文虎章朱誦韓王楊濱湯中余紹定梁上棟王治昌均給予三等文虎章武翼邦給予四等文虎章此令 
又令　佟國安徐世良武蘭泰趙景淸卜勝家均晋給二等文虎章潘玉田張敬禹邵禮盛劉殿田吳鴻賓蕭樹棠楊開甲劉之龍余中樹毛鴻恩均晋給三等文虎章張建勳鄧鳳全竇焱馮子綱姚成章雷曰棠馬鴻恩孫宗蔭楊文田史九元唐雲章田登階馬士貴李繼德均晋給四等文虎章此令 
尃電 
[北京電]  
　　聞政府將召北方各督研究还决時局問題 
（二十五日下午三鐘） 
[北京電]  
　　昨問議（一）發和平令（二）對德宣戰案交新國會追認（三）致電西南（四）開放南北電報交通（五）外部報告歐和凖備（二十五日下午三鐘） 
[北京電]  
　　熊希齡張謇蔡子民等聯合各黨系及在野名人共二十四名組織和平期成會以和平運動爲範圍昨已拍發通電此爲純粹無政治作用之結合（二十四日下午七鐘） 
[北京電]  
　　熊詳談和平期成會勸告雙方息爭不過問其條件不帶政派臭味以運動和平爲範圍恢復後即撤廢絶對不爲野心家所利用（二十五日下午三鐘） 
[北京電]  
　　政府對獨立各省擬派宣慰使從事疏通（二十五日下午三鐘） 
[北京電]  
　　合肥語人主和與余殊途同歸但不在位不謀政（二十四日下午七鐘） 
[北京電]  
　　確悉北派中絶不反對和議進行或取消極態度不與其謀（二十四日下午七鐘） 
[北京電] 　　 
　　岑電河間謂武鳴亦已願和（二十四日下午七鐘） 
[北京電]  
　政府得粤探報粤和平派以討徐則時局更陷絶地故討徐令已决不下（二十五日下午三鐘） 
[北京電]  
　　龍濟光所至失敗聞將歸田倪嗣冲有來京說（二十五日下午三鐘） 
[北京電]  
　　安福派已確主和平（二十五日下午三鐘） 
[北京電]  
内務部對歐和準備已進行以租界爲要題重要敵僑陸續入收容所監視（二十五日下午三鐘） 
[北京電]  
　　各省長官復電贊成軍民分治（二十五日下午三鐘） 
[北京電]  
　張懐芝入京（二十五日下午三鐘） 
[北京電]  
　　大隈電祝東海（二十四日下午七鐘） 
[北京電]  
　　梁任公有上歐和說明書說（二十四日下午七鐘） 
[北京電]  
　　張勳免究後將令往剿魯匪（二十四日下午七鐘） 
[北京電]  
　　徐恐赦張勳引起誤會特補奬討逆案内之曲同豐爲非復辟之表示（二十五日下午三鐘） 
[北京電]  
　京津泰晤士報載曹請赦張因恐其發表復辟黑幕（二十四日下午七鐘） 
[北京電]  
　　魯省匪勢蔓延張督定淸匪辦法四項（一）酌定次第以資進行（二）劃分區域以專責成（三）搜剿匪巢以絶根株（四）跟追匪蹤以防流竄（二十四日下午十一鐘） 
[北京電]  
　　閩黄培松聯絡下級軍官及土匪擬逐李督（二十四日下午七鐘） 
[北京電]  
　　朱澤黄因安揷裁兵在常德門板洲等處開辦屯墾聞有勒捐奪民產情事該處紳民電請查辦（二十四日下午十一鐘） 
[北京電]  
　　張宗昌所部駐茶攸因天寒不服水土大半患病電請發給綿衣又敵軍艾某所部在鸞山黄豐鎭勒捐擾民經張撥隊堵剿（二十四日下午十一鐘） 
[北京電]  
　　京師商會呈請政府發還四年公債（二十四日下午七鐘） 
[北京電]  
　　李耀漢電復東海謝賑粤欵（二十四日下午七鐘） 
[北京電]  
　　黑河道尹以地方治安關係不能嚴禁激黨購糧協商公使再請撤換聞外部估力辯並無袒敵之心（二十五日下午三鐘） 
[揚州電]  
　　李純派補充旅全軍協防揚隘旅參謀李來揚佈置（二十五日下午三鐘） 
[杭州電]  
　　今日省會决選議長人數不足又延會（二十五日下午七鐘） 
外電 
[倫敦電]  
　　薛西爾貴族今日在下院答議員斯台萊特之質問謂自一九一一年中英禁烟條約滿期印土停止運入中國後英政府未接中國鴉片出產加增之正式消息（十七日） 
　　路透電 
[北京電]  
　今晚發表八百餘言之大總統命令其内容從世界之大勢說起述和平之關係緊要並言不可不速息内爭刷新文汉振興實業以順應世界之潮流唯關於南北兩軍之停戰未有明白之表示（二十五日） 
[北京電]  
　　日彰徐總統曾囑李純轉達關於議和之電於陸榮廷昨日徐總統得陸氏覆電略謂停戰議和當以法律爲歸宿公就任時發表之宣言中固有遵守憲法等語然則在憲法未制定以前當然應遵守約法西南將士皆不變護法之初衷公旣念人民之困苦而欲披瀝誠意則當爲法治的議和至地盤權利等問題尚不能言及陸榮廷個人之得失更不足念云云（二十五日） 
[北京電]  
　　聞黎元洪囑陳光遠告馮國璋曰能據舊約法召集新國會則萬事可以解决云（二十五日） 
[北京電]  
　馮國璋本日謁見徐總統（二十五日） 
[奉天電]  
　　北京南苑第九師第三十六旅團兵士約六百名携帶大砲軍械等於今晨經過奉天赴海參崴（二十四日） 
[奉天電]  
　　此間接張勳特赦之報後一般人心頗喚起興味（二十四日） 
[濟南電]  
　　山東督軍張懐芝今晨附津浦火車北上或謂張氏因近來主戰派之形勢不振反有主和運動大爲憤恨將在天津與曹錕等協議挽回大勢之策（二十四日） 
[濟南電]  
　　山東省議會對於平和促進運動表示贊成之意已派代表北上積極進行（二十四日） 
[東京電]  
　　章士釗氏語東京東方通信支社員曰余抵東京以來每與日本當道及其他人士會見時輒陳說余之意見屢蒙日本朝野人士以厚意歡迎之並期望中國早日南北統一以便成爲一交戰國對於大戰爭有所盡力但吾國之妥協非南北兩方立於對等之地位必不能成立向之妥協成立不旋踵而失敗不能實現徹底的妥協者其原因即由於非南北兩方立於對等地位而徒事妥協也云云章氏等擬在此間再勾留兩星期餘即行回國預定行程由滬赴粤（二十五日） 
[東京電]  
　　關於暫時免除糧食進口稅問題已於二十三日之内閣會議議定方針旋由大藏農商務兩大臣趕擬關於此事之議案二十五日開内閣會議時必可議决日本政府對於此舉蓋以補充内地糧食之供給之目的預定相當期限將於此期限内暫停徵收進口稅關於運米進口缺少船隻一層已由遞信省熟籌妥善之計劃矣（二十四日） 
[東京電]  
　　從十一月十二日起至十八日止將在利根河畔舉行陸軍特别大操參預其列者共有十萬人馬一萬五千匹規模之大爲前所未聞松川大將爲甲軍司令官仁田原大將則爲乙軍司令官（二十五日） 
[東京電]  
　　自東京以至全國各都市均流行感冒症各處學校及行政交通各機關多受影響而生障碍（二十五日） 
[東京電]  
　　據此間一般人士之觀測云照美總統答覆德國允將德國之提議轉致聯合國以觀之則在形式上雖已進一步然關於停戰條件及改革政體之點則美國總統對於德國一步亦不能假借聯合國對於德國除無條件降伏外必不容認 
 
 
 

Page 3

 
 
德國之提議（二十五日） 
　　以上東方通信社電 
[東京電]  
　　流行性感冒蔓延世界各處中尤以南亞細亞及南洋方面極爲猖獗美大陸亦然日本各學校之因是閉校者日益衆（二十五日） 
[東京電]  
　　張勳特赦到日日之朝野人士皆懐一種不安之念多云徐氏於就總統職後而有此舉其不杜絶南北妥協之前途歟云云（二十五日） 
[東京電]  
　　日本之撤廢米關稅議案付諸本日之閣議當必通過（二十五日） 
[東京電]  
　　任捷克軍總司令官之法國陸軍大將瑪利遜柔亞蘭氏今朝抵東京將於近日首途西伯利亞（二十五日） 
　　以上共同通信社電 
[北京電]  
　　某督覆電贊成和平惟主張限期妥協不可久延前方軍備不宜疎懈東海極以爲然（二十四日） 
[北京電]  
　　陳光遠續請病假暫不離京周樹模將來京（二十四日） 
[北京電]  
　　南北未妥協前各省長官不動懸缺省長亦不簡放（二十五日） 
[北京電]  
　　當局對於唐繼堯决俟任（可澄）趙（炳麟）報告得其眞意再與協商（二十五日） 
[湖北電]  
　　探報唐繼堯已離渝回滇（二十四日） 
　　以上中孚通訊社電戰電 
[華盛頓電]  
　　國務卿發表致駐美瑞士公使轉交德國之覆文如下二十二日貴公使來文轉遞德政府公文一件業已接收兹余奉總統命謹以下述覆文送交閣下美政府旣已接到德政府莊嚴明白之質言謂願絶對承認美總統於一九一八年一月八日致國會詞中所提出之條件及其以後與九月二十七日各宣言中解决時事之主義並謂德政府北種願望與意旨非出於從前指揮德國政策與現在戰事之人但係出美總統又接到德國現政府明白之允許謂德國海陸軍當遵守文明戰爭之人道規則是以美總統自覺不能不向偕美國共同行動之各政府提出休戰問題但美總統在其職務上當一再聲明曰美總統所視爲可供討論之休戰惟有可使美國及其與國處於得厲行將來議定任何辦法而令德國方面决不能重行戰爭之地位之休戰耳總統因是已將其與德國現政府間之往來之牘送交偕美國共同作戰之各國政府並附以提議謂各政府若願媾成根據上述各條件與各主義之和局則各政府與美政府當囑其軍事專家如以在軍事觀察點上此種休戰可無妨碍宜各向其政府陳述此種休戰之必要條件庶可完全保衛有關係各人民之利益並保障共同作戰各政府得以厲行德政府所允和議細則之無限權力設比種休戰條件旣經提出而德國復承認之則德國之承認將成最佳之實切證據可顯明德國對於認全局由以進行之議和條件與主義概予承認而無曖昧之意味矣總統自覺苟不以極明顯之詞句指出所以必須要求異常擔保之理由則將有缺乏率直之嫌德國外交大臣於其十月二十日公文中言及憲法之改革夫此改革固覺重要然對於德國人民負責政府之原則尚未見充分實行而原則與實施之改革雖今已議定一部分然其埀諸永遠之擔保則亦未見其存在或在籌議中也尤有進者目前困難時局之中點尚未見德國有以達到之將來之戰局或已爲德國人民所可取締但目前之戰局則猶非德國人民所能管轄而吾人所對付者即此目前之戰局也今德國人民無號令德意志帝國軍事當道服從民意之術普魯士王猶全操指導德意志帝國政策之權而向爲德國主人翁者猶握决定進退之原動力此皆顯然可見者也總統知全世界之和平今繫於言語明白行爲正直故覺責任所在不欲委婉其貌似粗率之言而明告曰向來主持德國政策者之言世界各國不可信託亦不能信託之也總統尤有不能不一再聲明者美政府於議和及謀補救此次戰局中無限損傷寃曲之時其可與接洽者不爲他人但爲德國人民之眞正代表確得直正之憲法地位爲德國之眞正統治人而已如今日必與軍人領袖及獨裁君主相接洽如將來必與此輩討論德國國際義務則吾人必須要求者不爲和局談判但爲投降而已此事重要不得不言否則無益也十月二十三日國務院藍辛具（二十三日） 
[丹京電]  
　　柏林電稱聯邦議會復行開會德首相美克斯氏演說曰德國人民全體渴欲聞謀和可否有成之意見威爾遜總统初次答覆德國之和議以公正和局或强暴和局問題提出於各國之前全望威爾遜總統此後覆文可使疑團盡釋惟德國人民今日必須準備二事一爲敵國政府如志在戰爭則德人必須以被驅至極端之人民全力從事防禦一爲赴媾和會議二者必有一端如赴媾和會議則德國人民應質問依據威爾遜總统條件所成之和局則德國前途將如何此爲至關重要之問題蓋何者爲當何者爲不當非德國能力所可决定此項决議必與敵人自由討論時由衆所視爲當者而得之此爲習見勝利之自重國民之大企國或告全曰受納威爾遜總統之條件即係將法律問題受判於反對德國之法庭也果如所云則協約國極端暴力之徒其懼大會何以如罪人之懼法庭耶威爾遜總統條件之要質爲列國會議此舉是使德意志等國放棄其無限制之獨立與主權也德意志全國之利已主義直至輓近猛占優勢德人苟欲維持此主義而視爲國本則因此發生之怨毒必將貽禍數代德人當知此次慘烈戰爭之主旨乃爲博公道主義之勝利如德國人屈服此種主義則自可補治今日之創痍蓄養將來之實力當余主張列國會議爲一種安慰之源與新勢力時固知必須打銷重大之反對始能見諸事實此後數日與此後數星期内之時局無論爲戰爲和德國人民要當竭力凖備應付應付之法爲實行政府之政綱與切實脫離舊制耳美克斯氏於是乃略述普魯士選舉法與帝國政府之改革大要嗣後帝國之政策聯邦議會議員與首相同負責任繼乃述及亞爾薩斯勞蘭自治計畫之範圍首相又稱改革諸計畫中有修正帝國憲法包含新政體根本責成之議案該議案將使聯邦議會如國民代表之議會然同負决定和戰之責任首相後又縱論軍治之更變大赦政治犯之諭確出於德皇自已之意故首相所成之新政府實行憲法之成例相符合首相豫料政治之改革必召國人之反對但乎相殊歡迎之蓋反對乃國會生活之呼吸也首相與其同僚對於以政權予德德人民一舉意見一致並由此參差首相之結語稱讚陸軍抵禦優勢敵軍之戰績並懇乞人民衛護軍人抵制不正當之責言及以陸軍所需之人力戰品糧食供給之 
（二十二日） 
[華盛頓電]  
　　威爾遜總統接德國覆文後即與國務卿藍辛氏會商至夜半據可靠各界聲稱非有永遠推毁德國黷武主義權力之條件雙方不致休戰今尚無即行媾和之希望云 
（二十二日） 
[倫敦電]  
　　下爲德政府覆威爾遜總統文前所缺載之一節（威爾遜總統謂凡專制權能單獨秘密或以其孤意擾亂世界和平者盡當傾覆之擬以此爲媾和根本條件德政府於此敢答曰德意志帝國人民之代表向於組織政府之舉無何勢力憲法並未規定和戰决議須得人民代表之同意此種狀態今已經過根本上之改革新政府之成立完全副依據平等普及秘密直接選舉權之國民代表之願望聯邦議會各大黨之領袖即新政府之閣員將來之政府非得聯邦議會大多數之信任無一能就職辦公）（二十一日） 
[里昻無線電]  
　　英軍仍向敵軍陣線前進絶不駐足第三及第四軍團於星期三日沿勒加圖沙勒姆全陣線前進五啓羅邁當攻克村莊約十所移前陣線二千五百至三千密達直至勒魁斯拿朗特爾細大道英軍並進圍土爾萊及伐蘭細安萊扼守愛斯加河河流全部直至土爾萊特倍尼將軍之軍在瓦斯河及塞勒河之間得有新進兵激戰兩日奪獲大砲八十尊機關槍七百架戰事雖形劇烈法軍在塞勒河陣線進臨塞勒河支流蘇溪河之左岸德軍在伏齊萊爾方面之反攻不能阻止聯軍之進兵塞境聯軍已行抵泊爾礦區塞軍攻克愛萊克細那資東北之倍加維克高岡（二十四日） 
[倫敦電]  
　　英軍大本營路透該員今日電稱今晨法軍協同比軍在英第二軍北面向干特進攻得有良好之進步英第一軍昨晨佔據台恩維敵軍猛力反攻迫令英軍退出所佔之陣地（二十二日） 
[倫敦電]  
　　海格上將今晚報稱英軍攻入伐蘭細安萊之效外深入該鎭北部之萊斯美森林並向愛斯加河之角之康特進發英軍在聖太滿東面得有進步且在土爾萊南面索蘭與白吕葉萊二地點進抵愛斯加河並佔據該二地點英軍在土爾萊西北攻入佛萊興萊現向愛斯加河前進更南有劇戰蓋爭愛斯加河之邦太香渡口也（二十二日） 
[倫敦電]  
　　今晨海格上將報稱今日侵晨英軍在勒加鬭索萊斯美陣線進攻得有良好之進步英軍佔據伐蘭細安萊與土爾萊間之白吕愛已在比哈里與愛斯班二地點進抵愛斯加河西岸昨日該陣線之敵軍抵禦甚力雙方鏖戰之後英軍擊退敵軍加以重創佔據敵軍陣地俘虜多人 
（二十三日） 
[倫敦電]  
　　今晨海格上將公報所紀之新攻擊乃在廣六哩之陣線英軍於攻擊線全部分前進約一哩佔據數村敵軍今抵禦頗力（二十三日） 
[倫敦電]  
　　今晚發表之比境戰情公報云敵軍終日希圖維持里斯河與特里伐興運河一帶之陣地且反攻多次圖佔我軍之橋端均被擊退比軍已於數地點渡特里伐興運河德退軍以車二百輛投入不魯日干特運河法軍由台斯南面橋端前進三基洛邁當更南之法軍已渡里斯河法軍俘虜一千一百人英第二軍在里斯河與愛斯加河間前進一哩列陣於貝克東面愛斯加河右岸之橋端（二十二日） 
[倫敦電]  
　　協約軍今已抵愛斯加河境法國各報謂恊約國從未承認荷蘭有管轄愛斯加河口之權且謂協約國發言之時機已至（二十二日） 
[里昻無線電]  
　　瑞典京城消息據赫爾辛福某社會民主黨機關報載稱德國聯邦赫斯大公國夏勒親王宣稱在兩月以内　之是否接受芬蘭王位不願有所答覆（二十四日） 
公電 
[熊希齡等擬組織平和期成會之漾電]  
　　慨自國内搆釁忽已年餘强爲畛域之分釀成南北之局馴至百致不修土匪遍地三軍暴露萬姓流離長此相持何以立國希齡等夙夜焦思以爲内爭一日不息即國本一日不定險象環生無有終極况歐戰將終國際勢近若仍兄弟鬩牆何能折衝禦侮且不自謀和解難逃世界責難是以人心厭亂舉國從同各抱憂危苦難宣達希齡等外察大勢内觀輿情瞻顧前後義難緘默擬組織一平和期成會爲同情之呼籲促大局之平和凡贊成本會宗旨者切望同聲相應協力進行蓋和局早成一日即亂機減少一分羣力增加一分即國本早定一日憂時君子當韙斯言謹布腹心佇候明敎再本會宗旨不分黨派亦非政團平和告成本會即行解散决無他種作用謹併聲明熊希齡張謇蔡元培王寵惠莊藴寛孫寳琦周自齊張一麐王家襄谷鍾秀丁世嶧徐佛蘇文羣汪有齡王克敏王祖同梁善濟籍忠寅李肇甫王芝祥汪貽書王人文林紹斐由宗龍等同叩漾 
要聞一 
[北京特别通信（靜觀）]  
　　北方政局之新趨勢東海就職未及半月而政局已發生變化如段内閣下野後和平空氣瀰滿京津一帶東海且將發表主和通電並有正式宣布命令之說此皆最著之現象也此種變化將來獲若何效果斯時不敢遽下論斷惟就國民之希望以言和平旣有動機戰禍或可暫息固不能不抱樂觀南方是否能就此和平軌道暫且勿論第就北方政局論則當局已認爲有漸成統一之把握所謂統一者何即在北方各種獨立對抗之勢力從前不能打成一片者今經東海之一番溶解漸有化合之機是也茲試溯其原委而言之段閣主戰政策所以能支持一年之久者實賴有内外兩派爲之臂助内爲新交通系而以曹汝霖陸宗輿爲之魁外則有主戰各督軍而以張作霖倪嗣冲爲之首財政武力均有所恃於是主戰派勢力日益鞏固然同時與之暗中反抗者已有馮系之各督軍及各政客年來時施陰謀以冀破壞其政策無如屢行無效而惡感日深自安福俱樂部成立參衆兩院多由該部產出又得梁士詒一派與之聯絡知力財力更覺雄厚此無怪段派之顧盼自雄也而不知成敗無定盛衰靡常一分一合固非淺見者之所能推測交通系之合於安福何常出於本心不過欲發展己黨之勢力不能不借人台階舉東海爲元首梁氏倡之段派和之梁固知東海之資望可以服北洋之軍閥也當徐氏未就任時舉曹爲副座之議梁氏固無堅决反對之詞表示服從黨議迨東海就職之局旣定而梁氏乃始翻臉交通系之態度始明雖中間經東海之一度疏通然大勢已去無可挽救段派至是始悔已無及矣交通系倒段之謀旣成利用東海之機亦熟而在東海一方亦落得與梁結合才智旣足以佐我謀畫且藉此可以與馮系相聯絡極力鼓吹和平尤足以迎合國内一般人民之心理目下集主和各派之勢力於中心而聯成一氣主和固自有力然東海對於段派亦復另有一種論調謂和平我之素懐武力亦非極端反對目下姑且揭和平之旗幟以聯合北方各派先使自家統一將來南方不能就範則曲在西南可激動全體感情協力同心以對外此等語氣雖在態度倔强之徐樹錚亦復點頭道是而段派推想將來以爲南方首領太多意見不一和局不成勢必再出於戰屆時則我自可爲時局之中心各派皆供我利用故目前不妨暫變表面上之主張且看東海議和之成績何如前日王揖唐與梁士詒一夕談即表明段派之心迹情願將選舉副總會爲無期延期此後言歸於好另組新黨一致對待南方謀和平妥協梁氏業經允許此皆表面上之敷衍也由是以論現在北方政局之新趨勢僅可稱爲各派形式上之統一經過此統一時期和議即可開始惟將來和議能否成功内爭能否永息則以記者之愚殊不敢預爲論斷也 
[北方和平聲浪之一斑]  
 
　　日來政象沉靜極矣然未來之變局俱在醖釀之中所謂軍民分治戡匪安民改組内閣諸問題在今日之當軸觀之皆爲預定之計畫然其實現無不在南北息戰和平統一之後現在南北妥協一說已有不得不然之形勢即向來主張以武力求統一之叚合肥亦有兩個月之内非和不可之言大勢所趨蓋可知矣據昨日消息東海將明白頒發命令宣布和平方針一面痛切誥戒各方不得再有詐虞令稿業已擬就一二日内即可發布而閣員宣布和平通電昨已在閣議通過拍發此政府方面希望和平之表示也至各省疆吏方面態度如何亦頗可研究聞蘇督李純贛督陳光遠鄂督王占元浙督楊善德魯督張懐芝汴督趙倜晉督閻錫山湘督張敬堯熱河都統姜桂題察哈爾都統田中玉曁四省經略使曹錕均曾直接間接向當軸表示希望统全和平之意此各小軍民長官希望和平之表示也昨日北京城内開會討論和平之方法者共有三處（一）代表北京學界之蔡元培君全國商會聯合會及直隷省議會議長邊守靖君昨在順治門外達智橋民國大學開會討論和平之預備（二）在野名流如谷鍾秀文羣等昨在江西會館茶話討論和平之進行（三）五族聯合會昨在雍和宫開會討論和平解决之方法并有一般喇嘛主張誦經祈禱至天津方面醖釀多日之和平促進會昨聞進行亦已大有頭緒昨晚已開預備會昨日終日之間連次開往天津之列車中俱有北京要人如王芝祥則代表河間前往張元奇龔心湛等六七人昨日亦往天津熊希齡則最近正式加入亦先生天津與議又東海就任後屢電周樹模邀其來京周辭不來昨由鄂電致東海及錢幹丞謂模意時局糾紛迄無已時國事整頓何以入手擬懇鈞座俯念國勢阽危渙汗大號速釋南北之爭以免鷸蚌之厄表示和平意見以告全國爲統一之先導明令朝頒樹模即當夕發縱犬馬齒衰當勉力馳驅以圖自効措詞極爲懇切此在野要人希望和平之表示也美國韋羅貝博士我國政治顧問也昨日至國務院送呈調和南北之意見書由郭則澐接見談論片刻即行辭别韋博士前謁東海時曾略述調和之辦法東海乃囑以詳細條陳昨日所吾者即以面述者爲綱領而加以說明據聞韋博士此項說帖中對國題問題謂應由地方議會自治會請願雙方國會自行解散則於法理不背而事實上國題問題一解决其他問題亦自易着手綜上消息是和平二字北方亦已認爲解决時局最善之辦法近日各方面希望和平之意逐漸呈露於外不復如前此之渾沌至於進於和平統一則東海與内閣之宣言是其第一步而以後之發展全視宣言之應響及手段如何而定又聞庫倫陳師可日昨轉來哲布尊布巴致政府一電亦請頒南北停戰命令電中措詞略謂歐洲血戰五載俄國首難支持自治外蒙受其影響較内部尤甚忍痛至今冀賴宗主（中央對彼有宗主權）乃近年南北失和邊防疏懈甘讓外人代謀後患何堪亟盼中央早段停戰明令南北協和一致對外不僅有益於自治區域待語此又南北當局所當注意者也 
[錢内閣之主和通電]  
　　欲就事實立論錢代内閣以閣員名義發布和平通電自經二十二日閣議通過後業於次日拍發此項通電係分兩起一致各省督長（除西南）及特别區域商榷具體方針一則致西南各要人請先就事實上解决時局茲錄其致西南電云比者四方不靖兵禍相尋苦我人民勞我將士追溯用兵之始各有不得已之苦衷而國力殫紛爭未息政治擱滯百業凋零僅就對内而言已岌岌不可終日况歐戰現將結束行及東亞問題苟内政長此糾紛大局何堪設想夫歐西戰禍誼切同仇猶復尊重和平致其勸告矧均屬邦人奚分南北安危所繫休戚與同豈忍以是非意見之爭貽離析分崩之患試念戰禍緜延窮年累月凋殘者皆我之國士耗散者皆我之脂膏傷亡者皆吾之胞與同室操戈有識所痛推其所至適足以摧傷國脈自蹙生機當茲國步艱難一髮千鈞再事遷延噬臍何及邇者東海膺運首倡和平能訓等謬忝政席俱同斯恉用掬誠悃敬告羣公倘念民困已深國家爲重不遺愚陋相與籌維各該省一切軍政財政及用人諸端無妨開誠布公從容商榷善後辦法更僕難詳大要在收束軍隊勵行民治以勞來安集之政收淸靜寧一之功俾國脈漸行民生自厚若法律問題雖爲當日爭端所繫第是丹非素剖决綦難以今日外交吃緊若舍事實而爭言法理勢必曠日持久治絲益棼沈陸之憂懸於眉睫謂宜先就事實設法解紛而法律問題俟之公議凡茲愚慮悉出肯誠諸公愛國夙殷審時尤切膚難匡濟當有同心尚冀示我周行俾資商洽引領南望翹佇德音 
 
 
 

Page 4

 
 
   
 
 

Page 5

 
 
[懷安施醫局特請陳伯成醫士毒門耑科]  
花柳毒莫多於滬上而花柳毒藥之廣告亦遍貼通衢稍不審愼誤服假品或劇烈之劑以致殘廢終身痛苦萬狀殊堪深恨至貧苦小民因醫藥價昻而失治者尢堪憐憫同人等因于六馬路電車轉角處和興米店東首第五家石庫門左設立懷安施醫局久仰陳伯威君行道有年于花柳一症醫藥均得自秘傳經其醫治無不立奏奇效特請其逐日來局施治僅收號金小洋二角以資津貼局中設有男女病室如願駐局就醫者雇有男女工人伺候並設有醫局所有各種掃毒靈藥如珠黄下疳散立止白濁丸均一律平價出售患者幸注意焉遠近多假冒請認明四十二號門牌勿誤 
贊成人朱葆三　梁炳垣　虞洽卿　吳蔭庭　傅筱庵　顧馨一　錢達三　項如松　孫彌卿沈聯芳　王一亭　陳潤夫　周金箴　謝蘅牕　丁欽齋　朱鑑堂　聞蘭亭　謝仲笙同啟 
[懷德堂馳名老醫局王雨香大醫士包治小便腫爛血淋白濁便毒横痃立包單包愈]  
祖傳王雨香在申臨証三十六年專治男婦各種花柳毒症見四識廣無論凶險疑難治則必愈用藥王道活人無算永無後患多遠馳名　本醫生治症之實事求是用藥則精益求精專以　忠厚誠信爲主　比市上濫貼招紙亂登日報大吹特吹毫無實效者不可同日而語也　本堂秘製花柳掃毒珠黄丸　專治小便腫爛血淋刺痛横痃魚口便毒下疳黄淋毒濁内外毒痔囊癰偏墜楊瘡廣瘧咽喉破爛損形塌鼻四肢酸痛　服之毒從大小便而出立效如神○外搽珠黄散立止白濁丸每盒一元加料二元並治前醫治壞之症及變成極凶極險本醫生治之定可包醫包愈藥資從廉限日治愈不效還洋　倘用輕粉升覇毒藥爲丸天誅地滅雷刦火焚請認明上海六馬路中市朝陽萬年茶樓西首第四家恒和油米店隔壁便是 
[京都天德堂包醫男婦險惡毒門規列]  
近有無恥之徒見我告白爲效同音仿樣翻刻報章改頭掉換言語搗亂朦混假造冒充此實醫界蟊賊諸公留心認明上海三馬路大舞台斜對門京都天德堂牌號方不受滑頭奸輩欺騙也本堂包治出立保單特備净室膳宿隨便 
下疳腫爛 
包頭内疳小便腫爛剌喉下疳袖口下疳斷綿下疳燭芯下疳闖疳蛀疳初起五元至十五元 
五淋白濁 
血淋遺濁虚勞白濁或毒火淋砂淋膏淋或尿血淋小便刺痛當日立止初起四元至十五元 
魚口便毒 
横痃堅硬或紅或腫發熱作冷疼痛難忍步不能行要潰不潰破口流膿初起四元至十五元 
疥瘡癩癬 
楊梅臟疥或乾皮疥或潮濕疥或瘋癬疥或膿泡疥或痛或癢内服外搽三天脫净初患三元 
痔瘡漏瘡 
分念四樣如鷄冠痔如紅棗痔如葡萄痔如燕窩痔日久生管膿血淋漓初起五元至卅五元 
小腸疝氣 
左偏右墜或有疼痛或不疼痛常好常犯發時有氣串入腎囊小腹抽痛三天消净初起四元 
楊梅瘋癱 
週身斑眼透頂爛點塌鼻壞喉陷穿足底四肢酸痛本堂治法比衆不同二十元起一百元止 
[賛揚周鳴岐大醫士]  
周君鳴岐六代世醫四明巨族也在申懸壺二十餘年於内外花柳科尤爲擅長奏效神速毫無痛苦所需藥品悉遵王道與市上稱爲秘製聖品種種包治者不同　同人等因見周君存心濟世並知其對於貧苦病症尤能格外體恤實無滬上惡習用特登報贊揚爲病家指示南針焉　局内設有男婦病房極爲清雅雇用男女工人伺候所有症名診所開錄於後　外科　花柳科　眼科　喉科　在二馬路新旅社隔壁良濟局便是介紹人楊小川　朱葆三　沈聯芳　揚信之　莫子經　錢達三　傅筱庵　徐菊如　張樂君虞洽卿　顧馨一　蘇筠尚　陳潤夫　王松生　錢貴三　謝蘅牕　聞蘭亭　李右之 
[崇善施醫局延請周允懷周允鈞醫生]  
周允懷周允鈞兩先生以儒而爲醫夙抱救世婆心凡就診者莫不感誦其德謂具仁術仁心鑒於上海一隅爲狹邪游者每抱切膚之痛易占滅鼻之凶市售藥方類含毒質罔顧病狀但圖便利而病者又往往自諱不敢告人於是坐誤因循致喪生命者大不乏人先生憫之爰徇本局之請每日到局施診風雨不更僅收號金二角設診以來受診者輙應手而愈因之臣門如市自遠方來者亦踵相接竊恨無廣厦千間以容病榻不無缺憾爰更推廣診室設備病房僱添男女僕役以便遠來就診駐局養疴每日必由周君親臨療治庶易告痊並製各種花柳淋濁等靈騐藥品以備不便赴診者亦得通函索取區區濟世之心雅勿願與懸壺射利之徒同日而語爲告病家注意如荷通函移玉請認明上海六馬路電車轉角處和興米店東首隔壁第七家三十七號門牌本局勿誤近來世風愈薄詐僞百出亦有假公益之名圖私利之實貌與本局辦法相似而内容實大異者幸勿誤認爲本局分支應請注意崇善醫局謹白贊成人楊小川　沈聯芳　蘇筠尚　楊信之　徐冠南　董榮卿　干湘春　天虚我生虞洽卿　顧馨一　王文典　姚慕蓮　姚紫若　余炎卿　張樂君　李右之同啟 
[南京路卅七号立治傷風鼻烟科彂傷風片發藥科房監製]  
傷風雖非重症日久不愈卽成肺病治之遂難此煙無論新久以之嗅入鼻官數次卽愈其效如神每瓶洋四角傷風一症最易傳染初起急宜醫治以免染及家人此片專治傷風奏效最速如屬初起一服卽愈每瓶洋六角 
[留心假冒惟我一家秘製專治身體虚虧年久白濁體虚白濁丸]  
體虚身弱之人房慾過度腎關不固初起點滴久則旺流若不早治年久不止病因體虚精傷故有淋濁之患每日所流白濁即人之精血夜時流出名曰遺精日中流出名曰白濁此皆不出乎腎虧之範圍本醫生因鑒於斯研究極靈極妥之良方名曰體虚白濁丸以止白濁再服滋隂補腎丸包愈斷根永不復發每盒一元無論十年八年之老白濁服之痊愈斷根無效還洋外埠函購郵寄妥速三馬路浙江路口時芳照相館隔壁認明德法製藥公司　程鳳生醫生秘製 
[拔毒止癢癩疥瘡藥]  
此藥無論何種疥瘡小黄孩水瘡毒濕一搽止癢頭尾三天便無痕跡大盒半元小盒二角上海抛球場北首廣東杏林軒啓 
[小火輪出售]  
今有全鋼造成拖船小火輪一艘長計八十一尺闊計十六尺深計九尺每點鐘能行十買之速船内裝有廿八匹馬力引擎走水極好且船身堅固如合意者請至本行面詢可也四川路七十八號瑞和洋行啓 
[天蟾舞台念二日夜戲特煩著名藝員雙齣傑作]  
小達子日戲全本王亞銀夜演雙齣二本進妲己代演水戰黄鶴樓 
吳鐵庵日演徐母駡曹夜演瓊林宴　趙君玉日演王亞銀夜演雙齣黄鶴樓　楊瑞亭夜演雙齣二本進妲已黄鶴樓日演王亞銀　尚和玉日演飛叉陣　夜演雙齣收關勝晋陽宫 
[中國大游戲塲新世界上海泥城橋口]  
門票二角電梯三角西餐一元中餐半元東餐一元及半元月劵四元 
地道兩面通行 
第一劇場 
愛華社　女子新戲　大長片　偵探影戲 
第二劇場 
髦兒戲　文武京戲　最著名　滑稽影戲 
第一書場 
章文啓　牌子大鼓 
張萬年　竹節生枝 
馬金鳳　時調大鼓 
王德岩　文武戲法 
王銀桂　京音大鼓 
英姑娘　太平歌詞 
蔣九茹　大飛剛叉 
李寳亭　王玉林　改良雙簧 
李品一　戲迷大鼓 
鄭少賡　蘇灘 
第二書場 
張步蟾　雙珠球　描金鳳 
吳陞泉　玉蜻蜓 
吳筱舫　白蛇傳 
諸寄儒　倭袍 
張福田　繡香囊　文武香球 
楊月槎　楊星槎　珍珠塔 
沈桂英　本灘 
第三書場 
魏鈺卿　珍珠塔 
北里名花　唱戲 
第一屋頂游戲場 
最優等　風景影戲 
北部第一層 
自由廳西洋女子跳舞　富來家空中脚藝　小華山絲竹大會　跑驢場運動場　童子團體育游藝　小華山瀑布　自由梯高下機 
南部第一層 
電學社愛克司光　彈子房動物院　鴛鴦池秋千架 
南部第二層 
日本餐館百貨商場 
詳細鐘點請閱新世界報 
[二十二二十三兩天北部第一層跑驢大會]  
二十二日起北部一層加添中外大藝場 
世界第一小花面 
新世界之大特色滑稽大王卓别麟聲名鬨動全球但只在影戲中見之人皆有祗見其影未見其人之嘆不料近竟有卓别麟第二出現與之齊驅新世界特挽至友竭大力挾重金走長途出洋訪之邀聘來申禮拜六起每日在北部中外大藝場演藝卓别麟第二面貌身叚神氣做作與卓君本人一式一樣一日眞卓别麟奇而訪之一見之下大加稱許二人合演趣劇竟令該處人有（眞卓别麟假卓别麟眞假卓别麟無從細分明）之謡竟若中國雙包案中眞假老包不差半毫分之趣聞焉此其價值可知吾人不可不一見此奇人新建之中外大藝場今歸此君執掌既演（童子團中國疊人大武技）又演（富來家脚藝空中術）更加滑稽王第二同來之（歐美文武名丑多位合獻名種特别新技藝配以新世界（自立西樂隊）錦上天花大堪注意門票二角勿失機會 
本公司特備超等西樂全班各界如有喜慶開會迎送喪祭等事均可承奏請向本賬房接洽 
[中國苐一俱樂部大世界在上海西新橋堍]  
游資每位小洋二角童㒒減半 
大長片電光影戲　最新奇猴犬演戲　小京班文武京戲　優美社文明新劇　白雲鵬文武大鼓　老倭瓜特别大鼓　人人笑特别口技鳴津班大套典藝　何贊臣單弦快書　駱彩吾南金子戲迷雙簧　山東班梨花大鼓　侯嵐波王鳳祥文明快書　周珊山時新灘簧曹少堂文明宣卷　朱耀庭朱耀笙雙珠鳳　吳玉蓀玉蜻蜓白蛇傳　吳小松描金鳳　吳小石白蛇傳　葉聲揚　英烈石秀峯金鎗傳　乾坤班文武京戲　半班戲新奇戲曲　花園内小蓬山　花園内機器游戲　花園内機器游戲　花園内機器游戲　花園内機器游戲花園内跑冰場　小盧山靈禽仙葩　樓下哈哈奇鏡　樓下動物院　商場内彈子間素麵館　各色素齋　大餐劵每位一元　春申樓京蘇大菜　中餐劵每位五角　日本式衛生食品　共和廳室精雅茶 
詳細鐘點及菜單請看大世界報 
[大卋界隂厯九月十六日起随票附贈每日奬品劵]  
本俱樂部自開幕迄今承男女各來賓紛紛惠臨日夜座中客滿無以爲報兹於隂歷九月十六日起凡至本俱樂部櫃上購買游券者每張仍售小洋二角購西餐券仍售大洋一元隨票附贈每日奬品券一紙此券額設八千號每天以贈罄爲止（八千之外恕不奉贈）每晚十一點鐘在共和廳當衆開標得奬者八十號（頭奬）二兩四錢金鐲一對加贈嬰孩牌香烟念包小囝香皂四塊（二奬）一兩二錢金鐲一對嬰孩牌香烟十包小囝香皂三塊（三奬）六錢金鐲一隻嬰孩牌香烟八包小囝香皂二塊（四奬）三錢金戒一只嬰孩牌香烟六包小囝香皂一塊（五奬）二錢金戒一只嬰孩牌香烟六包（六奬至十奬）各得一錢金戒一隻嬰孩牌得烟四包（十一奬至廿奬）各得嬰孩牌香烟一大盒計五十包（廿一奬至五十奬）各得嬰孩牌得烟廿包（五十一奬至八十奬）各得嬰孩牌香烟十包非在櫃上購券者概不另贈奬品券得標諸君可於開標後當場取物有臨事對號表爲証詳細對號表載翌日大世界報特此佈聞董僕半票無贈 
[夢遺滑精丸]  
遺精一症病源有虚無夢而遺者腎經三虧也有夢而遺者此心病也心火旺動思想不遂所致濕熱而遺者小腸膀胱濕熱也使精關洩不禁其實不越乎腎虧之範圍目今各藥房之治遺精者大抵皆用硬覇止洩不出旬日又見遺精豈不謬乎本醫生因鑒於斯與别家治病不同秘製夢遺滑精丸固腎關補先天之不足安心神以清邪火理小腸膀胱之濕熱無論遠年久遺一服此藥無不藥到病除每盒一元每料六盒五元包退包換不靈還洋外埠函郵購寄妥速浙江路三馬路口北首時芳照相店隔壁程鳳生醫生秘製認明德法製藥公司啓 
[愛普廬活動影戲園]  
開設北四川路海寗路北五十二號 
菊月二十至念三日惟演○二十演大報仇新片五大卷老伶工華髭保護奇事女伶從良男女名伶跳戲休息片刻法美實地歐戰滑稽大王羅克禮拜日戲准三點鐘開演 
[笑舞臺]  
開設跑馬廳東首廣西路汕頭路口夜戲價月樓四角包廂三角正廳二角二等一角 
九月念二日戲（龍鳳鎖）特别正廳一角九月廿二夜 
小鳳彩岳傳　趙虎豹　陳兆峰　陳憲章　潘得勝　史亦奎　林芳錦　小鳳彩　周昌順　袁子敏　楊子和　胡鳳林　張寳香（新排）救母記 
[東和活動影戲園]  
價目三角二角一角禮拜日一角二角 
武昌路四號東洋廟隔壁夜戲七點鐘開演禮拜日准二點開演影片公司之新到大部好片上海歸本園一家先演 
十日廿五號至廿七號准演○准演卅大本國際偵探今演（潛航艇）第七八九十本外加滑稽大王發笑片預告寳蓮偵探黑衣盜星期一准接演 
 
 

Page 6

 
 
要聞二 
[内閣問題之傳說]  
　　外間對於内閣問題多謂將由錢幹丞延期代理暫不改組惟據某方消息錢氏已表示不願久代段陸長久在假中陸外長現亦决意辭職内閣已有不能不改組之勢其組閣人物東海頗屬意於朱桂莘近正設法敦促朱氏來京萬一朱氏延不肯來則有令汪伯唐出而組閣之說 
　　又據舊交系之某機關報載將有兩北混合内閣出現該報云錢代總理之就職本爲暫局尚須組織正式内閣提交國會之通過然亦不過一種過渡之内閣聞近日已有組織此項過渡内閣之消息據某要人云東法之意欲乘此和平之說愈唱愈高之時即將正式内閣先行著手籌備其閣員之支配亦取南北混合之制以表示政治之開明使南方了解政府之意即可再進一步而入於南北之調和聞已將組織内閣之事與錢代總理商量數次其閣員之支配亦已擬出所聞如左總理錢能訓外交陸徵祥財政陸宗輿交通曹汝霖内務王揖唐農商張謇敎育譚延闓司法王寵惠陸軍田文烈參謀田中玉此項消息驟觀之殊覺奇異而譚之敎育尤爲新頴惟據某要人云此係東海所主張蓋譚爲東海之門生恐不致負此盛意如譚不就則東海頗屬意於嚴修蓋嚴亦東海之故舊至王寵惠氏現在京師對於東海亦甚接近如王不就則董康亦有希望内務一席東海有令錢能訓擔任之决倘錢不願意則畀諸王揖唐而田文烈之意則不在陸軍而在農商然東海欲田任陸軍而以農商畀諸張謇者其用意亦甚遠也惟舊交通系竟未占得一席據聞此種過渡内閣兩星期内即將提出國會徵求同意 
[京華短簡]  
　　京兆區域以内時疫盛行一人染疾往往傳及全家其病狀頭痛體熱痰多咳嗽輕者三四日即愈重者綿延十餘日用藥最忌發散發散過甚勢必不起聞市政公所及警察廳已會議數次將訂防止辦法 
　　中交兩行紙幣近日益形跌落當東海未就任時屢屢由報紙代傳意旨謂維持紙幣已議有辦法乃從前每圓尚合五角四五分迨就任後大跌特跌現已跌至五角零一今日僅換銅元六十八枚殆將打破五折關頭矣 
　　江西督軍陳秀山入都以來對於和平運動不遺餘力連日聨合要人組織團體並與李蘇督迭次電商辦法現聞已有頭緒不日出京赴津再與津門諸要人交換意見主和布告政府當局已定日内發表聞該稿係錢總理親自撰擬首尾約六百餘字語頗警動 
　　倪嗣冲擬組織製鐵公事名曰華丹已籌定資本二百五十萬元現派員來京與農商部接洽不日即可開辦 
　　美政府現擬增加進口銻稅日前湘南華昌銻礦公司電呈農商部懇請轉咨外交部辦理聞農部已據情咨行外部請即查照一切與駐京美使提起交涉免除增稅 
　　段合肥對於參戰事務進行不遺餘力曾親赴黄寺敎導團視察一切昨日下午在五條胡同私宅召集陳文運靳雲鵬曲同豐施從濱等討論進行辦法並留諸人晚餐聞靳雲鵬將辭參陸辦公處專任參戰處練兵事務 
　　川邊鎭守使陳遐齡昨有要電到京報告川邊近事謂因軍事上必要本日將行營移駐康定滇督由會理派周營王營到邊協防邊患稍紓至滇督所派軍隊並無他意邊情急變權借重兵共保疆圉乞爲鑒諒 
　　政府以藏邊亂事日烈專恃武力防禦不獨陳　齡軍隊無多中央亦無法顧及且藏中内幕情形中央未易深悉深恐愈滋紛擾故近兩日特由參陸處提議請政府速派宣慰人員以免　情隔閡昨已將該項草案提出惟又有人主俟正式内閣成立後　行核决 
[西境聯軍勝利之形勢]  
　　歐戰日報社通信云披讀連日戰訊西境軍事之發展協約軍仍大佔優勢法國北部名城要鎭相繼克復其仍爲德軍所據有之土地已無幾何而協約軍在比境佛蘭得境内大舉進攻進步尤佳海濱要地爲德潛艇之根據地者亦漸入協約軍之掌握德軍今正在退走中雖其主軍敗而未潰然協約軍追蹤疾進大施壓迫不許其稍得休養扼險而守也目前以軍事言自福煦统帥指揮聯軍取大攻勢後德軍喪兵數十萬失地千百里險要盡去兵心惶震即使防衛邊疆猶慮力有不逮更不能在西境作捲土重來之計而協約軍方面則軍力日增戰志日堅美軍現在西境者二百萬人每月陸續出發之新兵且有二十五萬人兩相比較戰事延長一日德國兵力多失一分而協約國兵力則多增一分故德國今縱不願依照協約國之意屈服議和然終難逃城下之盟耳以大勢言奥匈厭戰已甚内訌方激合邦之制日形破裂更不願再爲德國之傀儡土國今方哀詞乞和黜袒德派而起用傾向協約國之政客漸脫離德國之關係足見中歐同盟今已解體不復能與協約爭短長矣 
[梁任公之平和談]  
　　日來在野名流有平和期成會之組織各報登載謂梁任公爲主動之一人頃有某報記者往訪任公其問答如下問近者平和期成會之組織先生與聞乎答聞之旬日來各方面皆有人來接洽問此會得先生协同主持當更有力答余未加入問然則先生不以平和宗旨爲然乎抑有所不慊於此會乎答否否平和爲今日時勢所必要且亦鄙人夙所主張此會發起諸賢又皆平昔所契敬主持其事者實吾最親愛之人吾聞此會成立發展喜極不寐也問然則何爲不加入答此全屬吾個人之事不含政治意味其一因大病新起元氣未復醫者力戒節省思慮且必須轉地療養吾生平擔任一事必思積極負責任此時籌劃奔走旣非病軀所堪徒掛空名則又何必其二有數種著述經營多年迄未成就皆由爲政治所牽擾致荒本業一年以來閉户自精略成十餘萬言但所就僅十之一二自審心思才力不能兩用涉足政治勢必廢著述吾自覺欲効忠於國家社會母寗以全力盡瘁於著述爲能盡吾天職故毅然中止政治生涯非俟著述之願略酬决不更爲政治活動故凡含有政治意味之團體概不願加入其三此會成否及其效果如何决不以吾一人進退爲輕重故吾可以不加入問舊進步黨員與先生關係甚密先生旣如此消極諸賢得毋亦取同一態度乎答凡以政治爲職志者則目前第一問題當先盡力以取得和平然後政治有可言我同志諸賢旣未能脫離政治關係者吾以爲亟當與各派協同活動不容消極至於鄙人平生向不取消極主義今中止政治生涯將從别方面有所積極耳謂不作政治活動即爲消極吾所不承問此次平和運動先生卜其能成否答若平和不成則紛擾何日始了非至國亡恐無了日以全國人心理所趨及世界大勢所迫宜若可成雖然若非雙方當事者及大多數國民有根本覺悟則終恐無成即成亦無補於時局也問何謂雙方當事者之根本覺悟答應有兩種覺悟其一現在雙方甲主威信乙言護法皆欲自占一好名目而將戰爭之責任嫁與其敵實則使兩方主戰者淸夜捫心自問何嘗有所謂威信所謂護法蓋皆有不可告人之隱特借此以自掩護耳若北方果爲威信而戰也威信能行於南方與否且勿論試問中央對於北方諸督威信何在愈玉戰而愈倒持太可以授彼在外擁兵之軍閥以此言威信夫將誰欺若南方果爲護法而戰也北方能守法與否且勿論試問南方舉動有一合法者乎同一法也便已則護之不便則不護敵違法則護法我違法則護我以此言護法又將誰欺實則彼雙方者曷嘗知威信護法作何解釋其心目中曷嘗有絲毫威信護法之念存直盗此美名以天下人爲可欺耳殊不知國人之視公等已如見其肺肝此等美名决非不誠無物者所能濫盗公第若自質言吾爲意氣也吾爲權利也雖復麤獷頑悍猶不失磊落氣象若長戴此假面具不肯自揭國人終必共起爲公等搗之即國人竟無此能力國外人且必共起爲公等揭之此其宜有根本覺悟者一也問請問其二答若雙方者能有一方有大力量以貫澈其慾望則借此假面具爲手段吾亦無責質言之則北方武力果能统一全國者吾亦禱祝之崇拜之南方武力果能统一全國者吾亦禱祝之崇拜之今交鬨逾年戰績旣衆所共見雙方醜熊豈　暴露未盡所謂指揮江湘犂掃滇粤者所謂會師武漢直擣幽燕者豈非各各對床夢囈此猶不自羞國人咸爲公等羞之夫雙方當事者雖極愚頑至今日豈不自知其大言之决不能踐旣知之矣而猶爲是以苦我父老子弟則其居心何等人責可逃鬼誅難逭此其宜有根本覺悟者二也問何謂國民大多數之根本覺悟答須知軍國主義之爲物與中國數千年來建國之根本精神本不相應吾國人前此眩於德國日本之驟强欲效其顰致此名義爲武人所利用一切俶擾之根原皆起於此今歐戰將終世界思全絶其跡觀美國威總統之宣言此其見端矣况我國之爲軍國主義乃由少數蠢如豕貪如羊狠如狼之武人竊取名號以營其私若此者無南無北無新無舊皆一邱之貉也更質言之則現在擁兵弄兵之人及將來謀擁兵謀弄兵之人實我國民公敵其運命與國家之運命不能並存今轝國共痛恨於武人之干政矣然干涉武人之干政亦惟武人調和武人者亦惟武人遞相乘除安有紀極夫旣已擁兵在手其力量足以揮斥一切蹴踏一切而欲責其安本分而勿干政此固必不可得之數矣是故吾敢下明决之斷案曰自今以往有軍隊則無中國有中國則應無軍隊軍隊能收束與否即國家存亡所攸判然無論如何武人運命終必隨歐戰完結而消滅但我國人自消滅之耶抑外人代我消滅之耶此則在我國民之爲澈底覺悟尤在少數明大體有天良之武人有澈底覺悟耳問先生視現時各方面旣有此等覺悟乎答似未也其有覺悟者則無力者也吾惟冀其覺悟之日不遠耳問現在歐戰平和之機已大動我國將來所受影響如何答吾不忍言去年吾儕力排衆議主張對德宣戰固逆料歐戰之結果必有今日以此爲增進我國際地位之絶好時機豈料雙方皆利用此爲政爭資料而置國家大計於不顧因此而倒閣因此而發生督軍團圍國會因此而復辟蹉跎光陰已歷半載及叚閣再現吾當時以本已厭離政界之身而毅然入閣者徒欲貫澈宣戰之初志求能出兵歐洲當時盡一分義務即將來享一分權利吾在閣數月中蓋無日不提此議謂無論如何必須趕今年春期决戰以前有數萬人到西戰場則將來和平會議之發言權我國必不在人下吾之入閣凡爲此一事而已而豈料宣戰以來一年之歲月竟爲内訌銷磨以盡今年載一時之機已逸更有何說今但能有和平統一之國家俾將來國際團體上尚認爲一國斯已過望矣雖然恐並此希望而不能達也哀哉 
[王揖唐赴津之原因]  
　　昨日王揖唐與張元奇諸人同赴天津聞其行意擬於和平促進會情形切實調查以定應付方針又王意以各議員尚有多數在津國會前途大受影響不能坐聽其無形解散將親自接洽各議員力勸其作速返就以便開會 
　　又據舊交系機關之民福報云某派雖經兩次失敗而其政見仍不改移在表面上觀之雖呈月冷風淸之象其實秘密進行更爲堅决連日太平湖安福胡同之秘密會議皆至深夜始散一班少數之中堅份子平日出没於八大胡同者近亦罕見其蹤跡其忙碌可知矣前日上午東鐵匠胡同讌會之後昨日午後又復邀集中堅份子五六人在順治門外板兒胡同某處秘密集議疏通各方面之辦法克某等所獻之策主張對於回京之議員暫取冷靜態度不去疏通俟梁氏周氏各方面疏通妥洽之後然後派人報告梁周方面業已融洽彼輩對於梁周之希望旣已斷絶自然易就範圍至於對梁周辦法則除堅求當局從中疏通提出交換條件之外更從天津在野名流處勸其萬勿加入和平促進會以減輕梁周諸人之勢力梁周方面亦不難漸趨融洽但本部日前曾派烏某赴津運動各在野名流往謁梁任公等均被擋駕烏某人微言輕奔走進行必無效果故須領袖親自出馬容或有效某領袖深然某說遂决定赴津向在野名流處進行一切并實地調查平平促進會之眞相携手同行者爲穩重派之某某等數人頃據天津電話某大領袖昨日（二十二日）早車赴津午後先往梁任公處詢其政見任公謂目前解决時局之方法惟有出於和平在中央軫恤人民之疾苦當對南方乎先表示和平之誠意萬一南方不就範圍再行撻伐則詞嚴義正師出有名所謂先禮後兵之策也某領袖聞之頗以爲然又往謁黄陂黄陂辭病未見某領袖返寓即急電北京俱樂部將康某召去康接電後遂乘八時許快車赴津 
[國務會議與國防會議]  
　　國務會議二十二日星期二爲國務例會之期錢代總理到院較早各國務員除陸軍總長請假外交總長未出席外其餘均於上午十時後无後到齊旋即開議本日議案中之較重要者（一）川邊形勢近日稍有變更案此案係根據川邊鎭守使陳遐齡來電陸軍總長旣不出席例不能討論因農商總長代辦陸軍部務故能議及討論結果决定電覆陳鎭守使指示一切機宜因關邊防且涉外交未便詳紀（一）黑省敵俘收容所增加經費案此案因該收容所所收俘虜驟形增加五百名之多原定經費不敷開支由黑督鮑貴卿來電請添撥五萬元於是提交閣議討論結果决定加撥三萬元由陸軍部具領（一）前敵催撥軍費案討論結果决定分三期撥發并擬去電飭知嗣後須按照此次所定之期支領并須照原定概算核發（一）各國議在中國設立萬國委員會案此案討論最久因外交陸總長未列席未能决定辦法（一）鄒志鈞平川條陳案此案以無討論之價値擱置未議此外尚有任命官吏案一二件亦未議至於内閣問題聞曾提及商定在正式内閣未組以前所有現在閣員中或請假或有其他不得已而不願任事者决不覓閣外之人以代須於閣員中擇人暗中代辦或由次長代理又統一和平通電亦經討論妥協不日發表諸案議竣即宣告散會 
　　國防會議政府前因東北兩方邊情吃緊由參陸辦公處及參戰處會商决定開一次全國國防會議以謀解决之法日前决定後曾通電各省選派學識兼優之代表在二十日前後抵京至於開會日期係定於二十五日現各省國防會議代表業已陸續抵京聞此次會議關於邊防甚爲重要須會議數日始能完畢 
[新國會中之報紙法案]  
　　法制局起草之報紙法案自通過各議後前日已咨交新國會取法原案所具理由業詳昨報茲錄條文於下以視袁政储之報紙條例相差固無幾也（第一條）用機械或印版化學材料及其他方法印刷之文字圖畫以一定名稱繼續發行者均爲報紙（第二條）報紙之種類如左（一）日刋（二）週刋（三）旬刋（四）月刋（五）季刋（六）年刋（第三條）發行報紙應由發行人開具左列各欵呈請該管警察官署核准（一）名稱（二）體例（三）發行時期（四）發行人編輯人印刷人之姓名年齡籍貫履歷住址（五）發行所印刷所之名稱地址警察官署核准後給予執照並將發行人原呈及核准理由呈報本管長官彚呈内務部備案官署刋行之公報不適用前二項之規定（第四條）中華民國人民年滿二十五歲以上無左列情事之一者得充報紙發行人編輯人印刷人（一）國内無住所或居所者（二）精神病者（三）褫奪公權尚未復權者（四）現役海陸軍軍人（五）現任行政司法官吏（六）學校學生（第五條）編輯人印刷人不得一人兼充（第六條）第三條所刋各欵經警察官署核准復如有變更時應另行呈請核准（第七條）每號報紙應載明發行人編輯人印刷人之姓名住址（第八條）每號報紙應於發行時檢具全份遞送該管警察官署備查（第九條）左列各欵事件報紙不得登載（一）淆亂國憲者（二）洩漏外交軍事秘密者（三）妨害公安者（四）敗壞風俗者（五）國會會議事件按照法令禁止旁聽者（六）預審未經公判之案件及審判之禁止旁聽者（七）行政事件經該管官署預行指定範圍臨時禁止登載者（八）煽動曲庇贊賞救護犯罪人刑事被告人陷害刑事被告人者（九）記載他人之私事而損害其名譽者（第十條）外國報紙有登載前條第一欵至第八欵之事件者不得在國内發賣或散布（第十一條）報紙登載錯誤經本人或關係人開具姓名住址事由請求更正或將更正辯明書請求登載者如係日報應於接到來件後次日或第三日發行之報紙照登如係週刋旬刋月刋季刋及年刋之報紙應於接到來件後次日或第三日於該地通行之日報照登日刋之報紙登載更正或更正辯明書其字形大小須與錯誤登載之原文相同更正或更正辯明書逾原文三倍者得計所逾字數照該報告白定例折半收費更正或更正辯明書有第九條所列各欵事件之一者不得登載（第十二條）登載錯誤事件係抄襲他報若經原報更正或登載更正辯明書後雖無本人或關係人之請求亦於發行之報紙登載之但不得收費（第十三條）違反第三條第五條之規定發行報紙者處發寿人以二百元以下二十元以上之罰金並停止其發行至呈報之日爲止呈報不實者處發行人以二百元以下二十元以上之罰金並停止發行至呈報更正之日爲止（第十五條）違反第四條之規定在發行人者處以一百元以下十元以上之罰金在編輯人或印刷人者處發行人及編輯人或印刷人以一百元以下十元以上之罰金依前項規定處罰者並停止其報紙之發行至另行聘雇呈請核准之日爲止（第十六條）違反第七條第八項之規定者處發行人以五十元以上五元以上之罰金（第十七條）發行人於呈請核准領取執照後逾二個月不發行報紙或發行中止逾二個月並不聲明理由者取銷其核准並將執照註銷（未完） 
[外省掾屬規定升用辦法]  
　　國務院近據法制銓叙兩局會呈掾屬升用辦法七條覆核尚屬可行已呈准公布兹錄辦法如下（一）各省省長公署各特别區域都統署之掾屬凡爲一科之主任者均爲薦任待遇屬於各科者爲委任待遇各道尹公署之掾屬均爲委任待遇但就各科主任中擇其最要者得爲薦任待遇（二）薦任待遇掾屬自就職之日起繼續在職滿三年以上確有成績者得由各省區最高行政長官咨呈國務總理呈請大總統核准以薦任文職用（三）委任待遇掾屬自就職之日起繼續在職滿三年以上確有成績者得由各省區最高行政長官咨呈國務總理呈請大總統核准以委任文職用（四）各省區依前兩欵之規定每年保送椽屬每省長公署不得逾八人每都統公署不得逾四人每道尹公署不得逾二人（五）各督軍公署文職待遇人員得準用省公署掾屬之規定由各督軍查照第二欵第三欵之辦法保送但每年每督軍公署不得逾八人（六）左列各官署人員得凖用道尹公署掾屬之規定由各該長官查照第二欵第三欵之辦法呈由主管部總長保送其各官署每年應保人數分列於後各外交特派員公署二人各海關監督署二人各鹽運使公署三人各省區財政廳（省四人區二人）各省敎育廳二人各省區實業廳二人（七）自本辦法施行之日起各省區各公署辟委掾屬各督軍公署委用文職待遇人員及前欵各官署委用人員應由各省區最高行政長官各督軍或前欵各官署長官將各該掾屬或委用人員之姓名籍貫資　及就職日期報由銓叙局註册其在本辦法施行前辟委之掾屬或委用之人員現仍繼續在職者併須查照補報 
[張作霖抗議京奉路搭現]  
　　京奉路改章搭收現洋以來商民頗感痛苦奉督張作霖日前曾電請政府飭交部轉令路局撤銷以惠商民交部因故未能照辦昨張復來馬電再申前請並以去就爭之原文略謂擬請京奉路取銷搭收現洋仍照舊章辦理一案業經陳明梗概頃接交通部函電以公司爲詞未克允准不知公司與地方輕重若何務請仍飭交財兩部互爲籌商以地方大局爲重迅令路局取銷搭現仍收中交兩行紙幣以維商政至紙幣價格並請令中交兩銀行從速設法維持俾得抬高票價補救路事否則作霖無法維護惟有乞退伏惟鑒核示遵 
[二十二日之中校長會議紀]  
　　二十二日上午九時全國中學校校長會議繼續開會首由廣東熱河察哈爾各會員報告各該省區中學校概狀廣東會員痛陳該省兵匪遍地學校多受其影響以故不能進行聽者爲之動容報告畢休息十分鐘重行入席開議江蘇及山西會員所提出之延長中學畢業年限案吉林會員建議案併案付審查但須俟文實分科案二讀會後再開審查會次議江蘇會員提出之添設大學及專門學校案江西會員提出之各省設立大學預科或全國設立預科十所以上及專門學校案又江蘇會員提出之修正中學校制建議案議决送敎育部參考卽行散會 
[長沙近事（詹詹）]  
　　湘省公言報被官廳勒令停刋已略誌前報先是該報於八日報内緊要新聞中曾載有譚延閩致蘇督李純及鳳凰熊氏一電請熊氏仍力任調人並請李氏保薦熊氏督湘俾與南方接近於和議一層不無裨益等語又同日本省新聞中載有茶陵失守一則以致大觸當道之怒必欲從嚴究懲當此項紀載披露時警廳長尚疑爲本廳檢查員疏忽所致（湘城各報之底稿均須先送警廳檢查）及詳詢檢查員始知此兩項新聞均係該報於旣經檢查之後臨時加入者警察廳長佟國安以該報妄造謡言淆亂觀聽於地方治安大有妨碍爰飭將該報即行查封並須將經理主筆等一併帶案嚴寺究治不意該報已得消息其經理傅某主筆張某及其他編輯人等均已預爲逃避故警廳僅在該報拿獲發行人一名工役一名聞警廳正在派人查緝務將傅張等拿獲歸案訊究另一報告云前日省城發封公言報與前此正誼報被封之性質截然不同蓋前者爲民黨所組合後者爲督軍所營辦顧正誼報因載馮玉祥獨立而公言報則因載吳佩孚將自由行動其原因又似彷彿昨日已在育嬰街新劇團將經理傅鴻賓拿獲聞有處十年徒刑之議其說然否尚未正式宣告細譯佈告附論該報載有茶陵又被南軍佔領之句而茶陵方面連日確日交綏此湘東軍電所揭報諒無不實之處現聞攸縣張宗昌旅長頗有行動爲難之慨派赴寳慶之第二十五團爲張繼宗所部已在該方面加意設防且窺伺吳佩孚在湘南之行動爲何如也 
　　近傳張督勳臣鑒於十一師長李奎元不肯移駐贛南之情形甚不自安據軍署消息刻下中央已有調趙周人赴熱河張勳臣督豫之計畫馬副官長前赴開封與此說甚有關係說者謂田中玉入閣吳子玉督湘或能成爲事實 
　　湘中紙幣日益低落湘幣每元可換湘票十二串鄂票每串可换湘票七串余抵湘經旬從未鎼一銅元現於眼簾九月份行政經費係向儲蓄銀行挪借十月尚無着落新財政廳長劉淇連日鼻 
 
 
 

Page 7

 
 
血潮湧謂因代理任内籌畫軍實積勞所致最奇者大學自天子以至於庶人一是皆以修身爲本一語湘人近已改讀自督帥以至於兵弁一是皆以鴉片爲命是長沙之毒燄瀰漫已可想見各客棧所居皖系人員亦多一榻横陳毫無忌憚昨日禁烟淸查處聞已實行搜捕職權嚴禁民間犯禁矣 
　　前經譚延闓委任長沙關監督兼外交特派員之栗牧生被捕之後已經紳界聯名具保未邀允准據云栗因承辦紅十字會有在攸縣茶陵方面歡迎南軍嫌疑之故 
[贛省會已不成省會]  
　　江西省議會副議長選舉會今日（十九）又因讜言派持消極主義不能成立是日午後二時議場尚闃寂無人逾刻鈴聲琅琅亦僅有議長秘書議事課長速記七人據案危坐餘若議員席則仍無一人議長復命摇鈴乃見高視濶步之議員始漸漸緩步而入 
然默察出席人物乃盡屬合羣派若讜言派則分作五組由號舍以至議場默察合羣社舉動以期乘時應付合羣派亦頗有覺悟者當時即派人分頭至號舍拉人迨鐘鳴四下合羣社議員起立要求主席查點人數反覆計算歷經三次終祇六十餘人合羣派無計可施乃派人將張仲西自病榻扶掖而來時讜言派已攢聚多人於議場外檢點他黨出席人數見張仲西面如黄臘氣息奄奄該社以此人爲凑足人數與否之關頭不肯輕易放過於是郭衛城乃搶前幾步調侃之云如此重病何不保重身體暫時靜養强勉扶病出席豈非要錢不要命耶張强顔一笑而入此時讜言派知人數已足遂亦紛紛加入主席命再點人數已達八十五人讜言派某議員起立云請主席查閱簽到簿人數是否脗合詎一經翻閱簽到者又止七十四人劉濬源言如此則應由議事課長按席查點究竟爲何人漏簽劉子貞知係讜言社有意爲難乃云貴派列席人員均未簽到黄炳煥云何以見得此時讜言社議員乃分班亂占座次出入飄忽行蹤莫定使主席終不能知出席員額之確數如黄炳煥邱玉麒龍寳善徐文輝朱芾劉濬源等時而在東時而在西瞻之在前忽焉在後坐定不作他語但云吾輩今日邯鄲學步但願過了六點鐘即無事矣時主席無法祇得令議事課長持簽名簿按席查點凡簿經讜社議員之手必故意從頭至尾詳加查閱迨查無己名始慢慢執筆蘸墨將姓氏填入如邱某等署名簽到竟歷半小時之久方寫一筆必將筆放下自懐内掏出手巾將眼鏡細加摩擦而後從容舉架鼻端吮毫潑墨緩緩書寫如是者再見者不禁失笑邱前席之管某本係邱之同黨乃故意責邱不應如是兵亦故意厲聲相加而寳貴之時光又消磨幾許矣葛第春因見張仲西帶病出席乃大聲詈駡謂待死之人何必討此苦吃且旣爲合羣社帮忙則直是騙子云云好在張因病魔纏身無力與辨惟旁聽者恐張聞而難堪乃云今日萬投票不成請歸舍安寢遂將張扶出鐘鳴六下而讜社議員猶簽名未畢主席云時間已過應宣告散會散會後讜社議員乃沿途高唱凱歌謂吾儕係效法他人亦幸而戰勝時有爲胡廷鑾内幕奔走之旁聽人饒某因會期爲讜社吵散忿不能平乃尾隨讜言社議員邱某之後冷嘲熱諷言語譏刺邱不能忍乃云書名乃各人自由汝爲何人竟爾干涉饒云堂堂議會形同兒戲無恥之尤駡之何害邱云混賬東西何敢胡亂駡人饒亦揎拳握掌惡言還駡所言皆不堪入耳記者不願形諸筆墨時幸有饒之同伴將饒拉出始得無事 
[二十四日之蘇議會]  
　　二十四日之大會吾人預料必有驚天動地之活劇出現豈知僅有寥寥數語報告於讀者諸君之前於以徵本届蘇議會程度之高焉茲舉大概記之於下第一案（催交預算）無討論公决逕行資催第二案無大討論（征收忙漕銀圓折價再申省令按照市價收納）公决由各地商將市價知照縣公署牌示第三案（調查省政案）少有討論劉伯昌謂議會係議事機關非執行機關且調查官文書可由會調取調查實際則本係議員天職不必大張旗鼓轉滋流弊主根本取消朱紹文黄炎培主大體成立手續上研究交審查會詳細討論公决再付番查第四案（海塘經費應由國庫支給案）照審查報告表自八年度起請省長歸入國家預算第五案（淸理積穀案）公决咨省長令行各縣實行整頓並將前次查明倉穀情形咨復本會第六案（積穀備荒案）經間自爲積儲一項事實上無適宜之方法認爲不成立第七案（劃分省欵主管機關案）付議時王鴻藻起述反對之理由一認與財政廳組織抵觸二預料其難於成立措辭頗類財政廳委員朱紹文爲之解釋法令證明財政廳所支配爲國家經費至地方費則於法規上未嘗有歸入財政廳掌握不計劃分之規定王猶申說不已陳大猷起言地方費如祇須由財廳支配何以預算必經省會議决議會議案如須先得行政官廳之承認更安用會議如謂事必期其可成方可議則王氏自身所提禁止存土案能否保其有效王大窘遽起儳言會場秩序頗有騷動之象衆大呼請議長維持秩序議長亟止王請其保持秩序陳大猷方得盡言議場呼請議長以照審查報告付表决者二三十人乃付表决不起立者僅四人該案遂以通過第八第九兩案均照審查報告表决多數贊成遂散計出席者九十二人於二時三十二分開會四時二十五分散會聞次日爲審查會云 
[蘇省之冬防籌備譚]  
　　時已秋凉轉瞬即届冬令李督軍爲籌辦冬防計連日開軍事會議擬定辦法即電請中央核准茲將籌備大致錄下（一）區域之分任本省防線劃作三區分徐屬海屬淮揚屬現已委定張文生任徐屬總司令陳調元爲副司令白寳山任海屬總司令馬玉仁任淮揚總司令劉槐森爲副司令（一）招兵之布置三總司令旣抽調軍隊組織剿匪淸鄉事宜則津浦沿線軍隊不敷防範故李督於前日（二十二）電請中央稱蘇境軍隊被抽二旅援湘贛現將冬令所有軍隊不敷冬防剿匪請准添招兩混成旅備剿匪患云云聞已覆電照准現擬飭齊（燮元）鎭守使派員至魯直一帶招募（一）財政之挹注各區冬防期内事務繁重應辦需用物件用欵浩大李督軍擬令各司令於本部署内附設冬防籌備事務所預計按月需欵若干填表申報作爲特别軍費統行補入預算項下不得就地籌欵以增地方擔負以上所述之籌備係專指各區戍防軍隊應辦之手續據民署消息齊省長已將通令各道尹縣知事輔助冬防其責成有三（一）各埠縣鎭警察警備隊應服地方冬防治安之責任如名額不敷可招臨時巡邏隊若干名（一）各城鄉保衛團應由主管官廳督責團總團紳規定團丁常駐本團協助防務不得如平時之散漫（一）經費如有不敷准在本地公欵項下籌撥但須先行呈報備案 
[南京快信]  
　　聞北督之贊成調和者已有十餘省 
李督昨致陳光遠電勸暫緩出京俟和議進行稍有頭緒再南下李督擬派温杨珍赴津洽和平促進會日内北上 
　　王芝祥已到津有日内來寗協商和議說 
　　豫省議會昨致蘇議會電云頃接貴會皓電主持和平仁人之言殊深感佩惟是事機已迫噬臍宜防國勢將危空言奚補謹抒管見備供著籌自去秋軍興南北不協歲一週天雙方訌鬭萬衆塗炭盗賊横行軍民交困本議會代表豫民贊成和平並乞貴會仍發起全國議會聯合會各派代表參預和平一致進行迅予解决庶偕衆力之撑速救燃眉之急如蒙贊同尚祈賜覆敝會同人整裝以待 
　　李督電請添招兩混成旅聞中央昨來電拒絶 
楊春普張宗昌昨又來電請李督轉電張總司令催發九月份欠餉以維軍心 
李督派本署外交顧問謝傅安昨日乘津浦車入京 
海軍藍總司令昨乘艦來寗視察江防 
軍署派赴各處視察冬防之參謀副官已有多人視察事竣回省報告 
[杭州快信]  
　　省議會昨（二十四）决選議長到一百四十六人儉票少去一張（一四六票）周派堅請開票阮派以違法力阻雙方爭論不下甚至敲台拍桌肆行謾駡幾至用武旁聽席上亦有人從而和之主席者不置一詞孫秘書長智敏憤欲辭職喧擾三時之久後主張延输重選方散 
　　本屆省議會識者早决其分浙東浙西兩派就連日選舉議長情形而論實已萌芽將來甚爲可慮 
　　童保喧又續送傷病兵士二百餘人回浙醫治明後日抵杭 
　　援閩浙軍前由饒平退詔安時在黄崗中途被敵襲擊失去槍械及軍用物品無從稽核童副司令昨電本師留守司部趕將先後解閩軍械器具單據查明列册造報送閱俾資稽考 
　　駐建德七團胡團長大猷奉令來省檢閱第八團軍隊業已竣事昨辭行回防 
　　齊省長晋給大綬章鵅在事及統捐局員紛紛來省禀賀現奉省命未來者一律禁阻已到者趕速回署以重公務 
　　民商習慣調查會前由經會長通令各屬限每三月内將調查所得具報一次現第一期已一律到齊彚訂成帙不日呈部羹咨送各省查核 
　　金屬義烏縣民刑案件積壓甚多往往經年未决高審廳昨已委文炳森馳往淸理 
地方通信 
[蘇州]  
　　新知事之椽屬新任吳縣知事温兆樑（號棟甫）已於九月十九日即陽曆十月二十三日接印任事其椽屬人員業已分别派定第一科主任何文炳（號小圃）吳縣人第二科主任周冠英紹興人第三科主任蔣宗愼（號粟來）吳縣人第四科主任申彤藻（號翰丹）吳縣人裁判員雷公濟（太倉帶來）曾國霖（號雨笙）南京人一等警佐張某二等警佐汪鳴球（號志恒）吳縣人　　請追吳知事挪用欵項吳縣知事吳秀之已於本月二十三號交卸篆務不日赴省淸理江寗任内交代頃悉該縣公民又以吳前知事私用自治項下經費數萬元迄今並未償擬再聯名呈請省長飭令該知事一併交代淸晰以重地方公欵 
　　修船失砲水警第二廳趙雲生廳長近以振威兵艦開往上海船塢修理遺失舊砲四尊特將該艦長李秉春撤差遺缺委本廳衛隊長楊某接充 
　　光蛋傷斃人命縣屬東橋鄉有光蛋孔憲霖之徒黨楊五等大開賭場往賭者頗衆前日有農民馬限根往賭不知如何起釁與楊五爭毆致被楊五踢傷要害登時倒地延至次日因傷斃命現由馬阿根之族姪報告警察分駐所檢騐核辦 
　　咨提徐菊舫父子住居劉家浜之潘振楣向在徐菊舫宅中經理財產事務因此兩家兒女互相熟識日前徐之子與潘之女口角爭吵徐菊舫親往潘家訓駡一場潘女不服菊舫即將潘女掌頰數下潘女即暈倒於地女母出來將女扶起喚醒徐菊舫乘間走去迨潘振楣回家見其女面部發腫受傷頗重且不能開口鼻中先則流血繼則流白漿當延某西醫診治據云鼻樑骨已傷且傷及腦部須一星期之後察看情形方有把握潘振楣卽將其女抬赴吳縣公署狀請騐傷審辦即經承審員騐明傷痕飭令自行醫治一面飭發傳票定於十七日開庭審理乃徐菊舫父子避匿赴滬是日僅止潘振楣及證人姚某等到庭略訊供詞後判諭候咨請上海地方檢察廳及英美會審公廨分别查提徐菊舫等解縣訊辦 
　　省立絲織模範工場開幕記盤門内省立絲織模範工場於本月十三日開幕省長題給匾額一方文曰自出機杼朱鎭守使王道尹金陵兪道尹蘇旅長趙水警廳長崔警察廳長雲錦公所等各有頌詞是日晨軍樂全隊先到省長代表金科長其照及來賓陸續蒞止十一時先在禮堂舉行職工傳習所工徒畢業式午後一時復在禮堂舉行工場開幕式首由季場長報告工場成立經過情形金科長代表省長訓辭來賓頌辭季場長答辭禮畢退席奏樂攝影而散總計各界男女來賓約六千餘人如朱鎭守使王道尹蘇旅長趙水警廳長崔警察廳長縣知事各工場場長各銀行經理雲錦公所代表河南山東北京天津各客幣均到並有蘇經振亞等織廠團體參觀冠蓋雲集頓極一時之盛場内並有乙種商業學校販賣食物部蘇州武陵女塾繡品出售處參觀者至日暮始散 
　　查辦機工之主唆人吳縣知事近奉鎭守使道尹會銜訓令略謂蘇城機户自近年以來每以米價昻貴屢有罷工要挾加價聚衆滋擾情事本年米價平穩又復藉口要求恢復前年暫加工價聚衆滋事顯係其中有人指使煽惑前准商會函呈到署即經令行警廳會同該知事查明行頭究係何人提案究辦在案茲准函稱前因該公所董事王某旣非緞商又非織工以業外之人從中把持迫脅滋事並敢誣陷善良擅自逮捕實屬擾害商業自應嚴查究辦以除奸蠧合行令仰該知事立即確查實情重嚴究懲　　縣立各校聯合運動日期敎育會前日函請各校校長開會籌議縣立各校聯合運動會議决以縣知事爲正會長勸學所長爲副會長運動分個人團體兩部於十一月九號地方紀念日舉行 
[揚州]  
　　運使履新消息新任兩淮鹽運使段谷香氏業派秘書長某君蒞揚晤鹾務之人員接洽一切聞將長蘆交卸淸楚晉京後即携眷來揚接篆之期約在十一月一號云 
　　黄豆收穫之優良新黄豆現已登場雖遭亢旱收數只有七成而貨色甚佳現價邵伯斛每石祗售價四元二角故鎭江廣肇帮均先後來揚收買矣 
[嘉興]  
　　電究卸任知事之公欵嘉善公民王德薰等電浙江省議會云浙省各縣地方附稅特稅及各項雜捐收支數目援照部令曁省令通飭責成縣知事按季公布在案嘉善自奉到此項功令後歷届知事迄未刋示本年八月問曾由民等歷電省長財政廳長曁本月十日代電貴會請咨行省長懲戒迄今事隔多日孔知事現復卸任此項公欵是否侵吞移挪未經刋布人民無從斷定惟掯不宣布顯有不盡實之處貴會職司代表不應置官廳違法地方公欵於不聞不問按查民國三年十二月三十一日大總統敎令知事懲戒條例第九條第六項行政事務辦理錯誤或延緩者又第八項應公布事件而不公布者受第三種懲戒處分之規定當然適用已無疑義爲再合詞公請貴會迅賜付議盗行省公署依法懲戒實爲公便嘉善縣公民王德薰何超唐鴻墀等印叩 
[南京]  
　　局賭害民宜禁據江寗公所報告有人自寗來申云寗邑東南鄉之夏山岔地方現有無賴游民設立賭檯農民當此收成之際各有餘蓄故若輩乘機而至藉以搜括鄉愚愚民無知趨之若騖傾家蕩產爲害不可勝言所冀附近警局覺察而嚴禁之亦一方人民之福也 
[安徽]  
　　管卷員被裁自盡省議會管卷員盧直夫自前淸諮議局成立時卽充當斯職直至現時此次省議會開會以裁汰辦事人員爲詞盧遂被裁盧以家計貧寒一旦失職細弱多口無以資生竟於月之二十日夜在會自縊身死當經晉會長函請懐寗縣知事往驗確係自盡並無别故議員全體以該故員因家貧失職遽爾輕生情實可憫每人捐洋一元五角寗知事則捐洋四十元爲棺殮之費當此時局舉國中失職捐生者恐不止盧某一人也 
[寧波]  
　　縣知事之來去鄞縣知事陳伯騶奉省令調任台屬臨海縣知事業於日前交卸淸楚晉省謝委二十三日由甬乘平陽輪赴椒履新本城紳士盛童諸君發起糾集各界敬送萬人傘四頂以留紀念派遣代秀在碼頭恭送行旌新任知事錢君亦蒞埠送行　　香市减色鎭海招寳山陰曆本月十九日香期歷年皆盛凡行駛甬鎭間之小輪每添特班即各項小販亦均利市三倍今屆各處時疫流行人口不寗往招寳山進香者頓形寥寥本埠小輪上午僅開鎭海瑞運鎭北輪船三艘共計搭客不滿七百餘名較之二六兩月香期不到十分之三可見疫癘之影饗矣又鎭海城東梓蔭山下鐵觀音寺自夏間動工修理今已竣事住僧妙典乘觀音誕日開光三天（十八起二十止）滿擬必可大獲無如届期風雨大作致該寺生意頓形减色致有入不敷出之虞云 
[杭州]  
　　省議會選舉之風潮二十四日省議會舉行决選出席議員一百四十七人三時三十分開會仍由秘書長抽籖列席臨時主席李昌鑫宣告日程畢鄭凝發言請舉臨時檢票員衆否認惟多數意見公請主席離席監督開票分組投票畢秘書長宣告開櫃報告名剌一百四十七張票僅一百四十六張依照發籖數目實少一票各席議員主張依照互選細則宣告無效重行投票乃台席議員紛紛反對而周繼瀠更起立發言力主有效且將國會比擬秦炳漢云此係法律問題勿尚意氣自有細則何必比較阮性存請查照互選細則辦理（按互選細則謂票數與人數不符時其選舉爲無效）台籍議員堅執己見定要開票旁聽席上亦有某籍議員黨羽乘機發言手舞足蹈不成事體議場聲浪喧譁龐雜莫可言喻其中有請求重投者有請求開票者有請求延會再舉者紛紛擾擾臨時主席無法維持以致杭嘉屬議員先後出席入休息室直至五句鐘尚未解决所爭乾不外於開票及不開票兩問題而拍桌謾駡有如茶肆評理彼時紛紛出席談話或五六人或七八人各成一組交頭接耳五時一刻何紹韓以喧擾無期請主席開票俟開後再請大理院解釋（台人拍掌）阮性存登台發言謂鄙人並不希望議長昨日已告知杭嘉湖同人故事實上已無問題惟票數與人數不符純粹法律問題若謂俟大理院解釋則假使開票後之議長爲大理院取消豈非全省無光本席以爲不能開票周繼瀠起言謂多數意思主張開票今不能因阮先生一言停止開票任鳳岡謂本會係立法機關今違背議事細則而開票即係違法本席寗死於議議禁止本日開票其時台籍議員鄭凝等紛紛拍案勒逼秘書長開票孫秘書長因爭執不了自願完全負責宣告開票如諸公以爲智敏違法請明日逐出議會懲戒許祖謙等以秘書長身非議員無發言權請停止而孫秘書長以無力解决當衆辭職許等力勸不可時休息室中各議員又入席手執紙烟大吸議場烟霧迷漫秦炳漢宣言頃雙方爭執法律事實諸公無希望速選議長但今日過去明日必可產生若依本席愚見重行投票議長早經選出且可省無謂之爭執諸君若必欲開票事却可行無如法律未曾解决迨開票選出後不如諸君之意諸君又謂此議長乃無效議長彼時則有何說本席發言並無成見不過解决爭點而已還席後復由周繼瀠發言依照大勢今日終難解决但明日重行投票如再有如今日人多票少之事或今日所少之票明日又有人投入以致人少票多則又如何應請大衆想一補救良法衆然其說時已六點遂宣告延會阮荀伯於昨日淸早函致各議員云選舉競爭失敗本屬常事况前日投票原係各本良心自由主張性存何人乃蒙推許者至五十九位之多眞所謂雖敗猶榮参若長此相持不獨性存不願贊成尤無以副前日秉公投票諸君子之盛意應請轉致諸公從速將選舉了結以便早日開議不勝盼切此上敬請刻安附性存謹啓十月二十四日此函一出而主張舉阮者始紛紛到會不復以消極爲抵制矣 
雜評一 
[法律與事實（默）]  
　　今日主和之聲風靡一時矣問所以和之之具安在曰在舍法律而論事實也所謂事實者何物乎即與法律對面之權利是也質言之即内閣督軍省長巡閱使等等之位置是也又即所謂各舍其僞而論其眞是也西南而眞不願抛棄護法兩字之標幟者則必不允論事實西南而願論事實者則安有許多之閣員督軍省長巡閱使等等以位置西南人物權利之支配不匀結果仍歸束於兵爭之初步而和終無望誠哉非有澈底之大覺悟不足以云和 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國敎育會聯合會第十四日開會紀]  
　　宣告閉會請息内爭昨日全國敎育會聯合會開三讀會上午九時半開會十二時休會午膳後攝影下午一時半繼續三讀計議决案三件（一）請勵行敎育政策案（二）提倡靑年團案（三）改進理化敎授案又臨時動議電請解决内爭案全體表决完全成立並决定山西爲下屆開會地點因民國成立以來迭次變故山西均未波及兼以閻督軍對於敎育尤爲注重盡力提倡大有蒸蒸日上之勢其最好現象即學校畢業生皆有職業故各省區代表均主張明年在山西開會以便考察該省敎育進步狀况又議决下屆聯合會提案方針除繼續上屆議决之認道德敎育爲最緊要問題並以義務敎育體育職業敎育爲緊要問題外（一）注重學生畢業後前途（二）言文接近之方法嗣即舉行閉會式先由主席沈信卿君報告本屆議决案次敎育部代表胡玉孫君演說各省代表演說者有陳筱莊朱劍帆郭秉文孫念希莊百兪郭次璋蘇象乾趙厚生諸君演說畢主席致閉會詞宣告閉會茲先將電稿附錄於後其議决各案及演說詞閉會詞陸續再登 
　　致黎馮二公請息内爭電稿天津黎宋卿先生北京馮華甫先生鑒請轉北京廣州各當局鑒慨自鬩牆變起舉國騷然擾攘年餘迄未解决恩孚等祗言敎育痛苦已深不獨受兵區域學欵無着校舍被占即幸免兵禍各省區亦間接受其影響百事停頓無可進行此猶一部分之害至戕賊生民斵喪國力與培養根本之敎育主旨尤相背馳長此爭持必至志士灰心全國解體况歐戰將終外交方急雙方各有明達與其膠持政見竟至犧牲國有何如尊重國家各自犧牲政見謂宜彼此抛棄極端主張互掬至誠共維危局無論主張法律主張政治苟得其平即爲正軌匹夫有責謹貢芻言伏維鑒納全國敎育會聯合會各省區代表江蘇沈恩孚莊兪郭秉文北京陳寳泉梁錫光江西項賡雲安徽鍾鼎孫毓琨趙綸士湖南朱劍帆孔昭綬京兆李搢榮直隷劉炯文孫松齡湖北張準浙江葉謙陳純經亨頤山東許名世郭葆琳吉林王世選韓鋭山西蘇體仁張直生河南王卓午張金鎬福建鄭貞文廣東金曾澄奉天孫其昌梁成伯石玉璞黑龍江劉鳳池南洋荷屬華僑敎育會趙正平有 
[法國續招大批華工]  
　　英文滬報云本埠某機關接法政府訓令擬再招華工八萬人前往法境每人川資一百佛郎飮食費二百 
佛郎現已令招工局趕緊招募每批約運五千至六千人 
[江寛案審判主任之意見]  
　　楚材兵艦撞沉江寛商輪一案由海軍部奉命派令許繼祥鄭寳菁來滬組織特别法庭並委沈壽堃何品璋等五員爲審判官曾經開庭五次嗣因招商局董事部方面謂係偏袒不願受此裁判並由代表麥克樂律師致函表示不能到庭該法庭遂宣告暫停在案茲悉審判主任沈壽堃以此案正在詢問證人法庭上尚未宣示裁判之基礎何由知其偏袒故對此主張深爲不服業已備具意見書呈部請示矣 
[鹽梟竄擾之防堵]  
　　淞滬缉私第三營營長余炳文近據探報鹽梟頭目周少臣馬老窩子郭老窩子等六帮首領業已集合梟匪一千餘名乘船百數十號各帶器械駛抵江浙交界之閔行橋港金石橋港外浦港内停泊希圖駛往奉南川等境内聚賭販私等情余營長當即飛禀宋统領昨由宋君面令吳淞緝私第一團團長督駕小快輪二艘拖帶槍船二十餘號駛往吳淞沿沙各港口防守並通飭奉南川各營長多派槍划擔任防守浦東各港口一面立飭第三營長余炳文駕乘小快輪二艘拖帶全營槍船三十餘艘備足軍械彈藥於昨午由滬南出發駛往金石橋西港蔣家浜各要口迎頭攔截以免竄擾宋統領自各路出發後深恐各梟匪竄回浙境又於午後電請浙界緝私營隊一體截拿以絶匪禍云 
[新世界炸彈案之牽涉]  
　　泥城外新世界北部游戲場内於本月十六號晚被人在假山畔向影戲場内抛擲炸彈一枚炸傷游客詹少山（即張少山）腿際當經場内探捕將受傷人車送醫院醫治並拿獲跡涉嫌疑之紹興人許成達一名翌日解送公共公廨訊供管押各情曾誌本報前日又經派駐老閘捕房之特别機關華探目陳雲忠鍾星南張芝卿張炳成姚阿生等偵知在漢口路（卽三馬路）老半齋揚菜館内設筵之常州人徐釗秋杭州人楊卓民紹興人鮑金榮謝濟淸等亦與此案似有關係當即協同一百另一號西探目壳羅香前往將徐等四人一併拘押捕房昨晨解送公廨由該西探目上堂禀明案情並探查得本案尚有同黨二人未獲請爲展期開審以便緝拿同黨調查證據即經關讞員與英卓副領事會判被告等仍均還押候查明證據提齊同黨於下禮拜五再行研鞫 
　　又一訪函云公共租界捕房特别包探鍾星南前晚至四區警署禀稱日前新世界游戲場有人抛擲炸彈經後拘獲鮑金榮一名向之詰問供詞牽涉陳晉淸沈子儀二人住居閘北敦睦里四弄第一家請爲派警協拿等情當經張署長加派長警協同鍾深前往將陳沈二人拘獲暫押候公共公廨備文移提歸案訊辦 
[救治寗紹時症類誌]  
　　近來天氣亢燥異常流行病傳布甚速如頭疼身熱者尚屬最輕聞寗波紹興兩處人民感染此種流行病尤爲劇烈且多有死亡者棺槥幾爲售空而貧苦者患此更覺堪憫上海濟生會鑒於該處現狀特命隊員數十人於明日出發馳赴該處竭力施救携帶各種藥品甚爲充足且出發隊員均係知醫熱心任務竊爲寗紹人民額首慶幸也 
　　中國紅十字會長沈仲禮君因紹屬上處餘姚等縣發生猛烈時疫已出第一醫隊救治尤恐地廣難周故續出第二醫隊特請西醫王培元黄字靜帶同帮醫張鴻墀陳居廉看護朱俊芳黄維明庶務沈葆和并紹屬同鄉會派來魏子翔招待一切於昨夕乘招商江天輪船赴甬轉紹救治沈會長尤慮醫員不敷派遣不得不借才異地即電商杭州西醫梅滕更君借西醫士數員來電已荷許可待到後便繼續出發也 
　　又紅會第一醫隊出發上虞後報告該會云謹啓者鄙人等昨承派赴上虞等處救治時疫今晨道經寗波分會與張天錫君等會晤調查得此地各縣夏秋以來天燥雨少河水穢濁飮食不潔者染病甚多四明日報云各縣半月以來忽發現一種時疫頭痛發熱形如感冒三五日即愈重者每致性命之憂慈溪城區自東門角發見後即蔓延於南北角至鄉間則羅江地方斃命者已三十餘人管家村亦斃十五人藍溪二日間斃四人鎭海城南陳家一家十七人患是疾者計十五人之多云鄙人等以爲患疫人之衣褲屎穢之物洗於河内再經旁人淘米洗菜而致傳染者亦是蔓延原因故已商請張君等設法勸講衛生一而廣告各地有患此症者速到分會報告醫治鄙人等今日午後急乘火車往上　等處調查救治如何情形容再續陳此頌善祺曹文貴等醫隊同啓 
[南方各埠去年關稅之增減]  
　　文滙報云館蒙海關造册處惠贈一九一七年南方各埠貿易報告一册其中共有三都澳福州厦門汕頭廣州九龍拉巴江門三水梧州南寗瓊州北海等埠計三都澳滅收稅項四千三百七十一兩福州減十三萬六千八百零八兩厦門減六萬二千七百十三兩汕頭減六萬三千一百五十七兩廣州增十萬零九千五百九十七兩九龍增六萬四千八百四十八兩拉巴增一萬八千四百六十三兩江門跌至五萬五千零八十九兩三水跌至四萬零一百五十二兩梧州減九萬四千九百零八兩南寗減一萬九千三百八十六兩瓊州增四千三百八十二兩北海減一萬一千八百五十七兩總計址三埠共減收稅項三十九萬一千一百五十兩增收者祗有廣州九龍拉巴瓊州四埠 
[棉花市面之轉機]  
　　本埠棉花市價自日商乏船裝運以來逐漸低降最高通州花已由三十八兩減至三十六兩有零人心猶尚看賤乃前日忽傳刻有某日商由日滙來現欵三百萬（合申百餘萬）以充購花之用且昨有一大公司船抵埠預備裝花萬包赴日應用現查滬地各日商已打洋架子成包候運之貨共有一萬五千包今日裝出萬包所存無多且堆棧已空必須陸續収買市面可望轉機矣 
[瑞和洋行之棉市報告]  
　　瑞和洋行本星期報告云最近所得利物浦花價電報約已閱時十日計中等達薩斯棉爲二三九七便士共跌五十二鎊音邦加爾棉小半便士埃及棉無長落印度市價似感媾和消息之影響白魯奇已跌至七百九十三盧比但據所得之八月底消息謂該處已得透雨農業上之情形完全變更棉花得雨之後生長甚速紐約二十二日電報十二月份佔美金二角九分八至於印度紗市頗疲較滬上紗價低廉本埠所餘之一千一百五十包印紗都已售去本星期達爾瓦拉號將載二千四百三十包來滬其中預先售出者業已不少故未售之紗已不足二千包日紗本星期内開出約有一千包本廠紗開出約七千一百包售價甚好各紗廠年内之貨都已全盤抛出矣 
[美紅會年會紀要]  
　　英文滬報云上海美國紅十字分會昨日（二十四）在滙中旅館開年會由蒲德敎士主席述開會大意繼由書記尼古爾君報告經過情形計共捐入洋二十萬一千零八十七元三角九分銀六萬五千三百二十七兩八錢三分金鎊五萬一千六百八十七枚又零一一至於分會女工委員部气掣成繃帶衣履等件運往西比利亞者達二十二萬件之多 
[會議廳舉行典禮預紀]  
　　文滙報云本月三十一日午後四時將在會議廳舉行有趣之典禮英總領事法磊斯將於此際贈銀牌舉華人之盡力於英國公債者屆時已預約英人若干以備歡迎本地著名華人四五百名其詳細情形至下星期四日當可見諸本報矣 
[學生會開演說大會]  
　　靜安寺中五十一號寰球中國學生會創辦至今已十有三載現有會員一千六百餘人散處東西兩半球中國各省各重要機關莫不有該會會員在焉其著名者如張謇蔡元培范源廉伍廷芳唐紹儀薩鎭冰蔣作賓詹天佑辜鴻銘謝旡量施旋基蔡廷幹朱慶瀾金邦平許世英梁啓超薩福楙王正廷王寵惠李鼎新郭秉文顔惠慶顧維鈞聶管臣宋漢章聶雲台錢新之唐文治王景春余日章等該會除附設日夜兩校（學生亦有五百餘人）以實施敎育外其會務共分十二部就中留學招待部及介紹部近年來最爲發達本屆敎育部淸華學校及河南省三處所派之出洋學生均由該會代請護照代領醫生執照代購船票及指導改裝詳解外洋禮節等夏秋間歐美畢業回國者不下百人大半亦由該會介紹職業且每逢星期六必請名人演說上屆請敎育部次長袁觀瀾省敎育會副副長黄任之中華職業敎育社總書記蔣夢麟全國敎育會聯合會敎育部代表胡玉蓀山西代表蘇象乾等演說聞今晚特請全國敎育會各省代表如廣東高等師範校長金湘帆湖南周南女學校長朱劍帆湖南省敎省會會長孔競存吉林省敎育會會長王伯康山東省敎育會會長許德一山東模範蠶業講習所所長郭次璋黑龍江第一師範校長劉薇伯河南第四師範校長王炎靑省敎育會評議員張致祥安徽農事試騐場主任孫筱初山西第一師範敎務主任張古愚君等演說彚彚如許敎育界有經騐之人開大演說說誡空前之盛舉熱心敎育者盍往聽乎 
[寳山高小學校聯合運動]  
　　寳山縣屬高等小學校定本月二十七日在該縣公共體育場舉行聯合運動會茲將該會規程錄下（第一條）本會爲謀縣立各高等小學校體育之聯絡與競進由縣敎育行政機關集合縣立高等小學校共同組織之（凡公私立國民學校附設之高等科或補習科得一體加入）（第二條）本會會場設在公共體育場（在吳淞旂站北首）（第三條）本本會期定十月二十七日天雨順延（第四條）凡各高等小學校與會學生均爲本會會員（第五條）凡縣敎育行政人員及各高等小學校校長敎員均爲本會當然職員（第六條）本會職員會長由縣知事任之會務主任由縣視學任之此外分事務技術兩部其職掌另以細則定之（第七條）本會用費由縣敎育會前經指定短期講習會餘欵銀撥充外不足由縣敎育費預備費項下酌撥（第八條）本會設事務所於勸學所内（開會前三日移設在吳淞第一國民學校）（第九條）本會分團體運動及競技運動兩種會員成績優良者分别褒奬（第十條）本規則經核准施行寳山縣敎育會及勸學所長印書畦等以此次舉行高小聯合運動會係爲注重體育聯絡競進起見除集合各學校外並呈請省長敎育廳長頒發訓詞以資勉勵一面函請本埠各機關派員前往參觀 
[請定改造德艦之名稱]  
　　原泊長江草鞋峽之德國兵艦兩艘經政府收管後海軍部飭令海軍總司令修改爲中國海軍艦式將該二德艦調滬交江南造船所改造在案茲悉該二軍艦修改將竣現由藍總司令電部請定船名以便刋製 
[派艦游弋長江下游]  
　　海軍藍總司令以長江一帶防務緊要前日特調江犀砲艦由滬駛往長江下游各埠游弋 
[鈞和艦出發巡查]  
　　鈞和游巡艦董艦長近奉水警廳頒發出巡規則凡上海迤西至蘇浙交界泖港爲止之沿江各港口均應派輪暫泊另以小輪駛入巡查如見有船隻形跡可疑即應盤詰一面會同各鄉警察登岸巡查以杜匪類匿跡等因故該艦已於昨日由滬出巡矣 
[南黄浦現泊之軍艦]  
　　現在南黄浦停泊之海軍兵艦計爲靖安甘泉湖鵬等三艘其餘各艦均經調往長江各口巡防 
[改建演旗台房屋將次告成]  
　　海軍總司令部所設傳遞消息之演旗台原在兵工廠内之浦灘近因該旗台房屋坍塌演旗員弁不能駐宿故由藍總司令電部核准改建洋式樓房一幢業已開工多日大約本月終即可告成云 
[魚雷運寗存儲]  
　　海軍司令部前因所部魚雷各艇所備德日等各種魚雷自陸續分配裝置以後寗垣軍械廠中留存無多曾電海軍部請向日本某廠訂造銅質魚雷二十餘具業經日廠製成運送來滬經該司令部派員騐收後已於前日交由某兵艦如數運往寗坦海軍軍械廠妥爲保管以待撥用 
[選送巡官肄業傳習所]  
　　淞滬警察廳徐廳長前奉省令凡警正佐未有警務畢業文憑者命赴江寗警察傳習所肄業三個月畢業領憑復回原職當將未有文憑之警正佐申送傳習所早經畢業返廳禀復近日復奉省令着將該廳所屬各巡官未經畢業者送所肄業徐廳長以冬防將次開辦可否將該巡官等暫緩送所具詳者長請示去後茲奉批回未便緩送着令迅速照辦爰於各區署隊中查得未有文憑之巡官共三十六名復於三十六名中選擇二十名定陽曆十一月一日發給公文同赴江寗警察傳習所肄業前昨兩日已先行分别飭知矣 
[劃一罰稅抵比之辦法]  
　　上海稅務公所近奉江蘇財政廳第二二九○號訓令略謂按照前淸各釐局凡遇查獲偷漏照章補罰或因情節較重將貨變價充公其充罰之欵祇將補提正捐列入比較餘則分别提賞歸公收入閒欵撥用從無充公罰稅列抵比較之案民國以來欵無正閒之分各稅所遂將所收充罰各稅併行抵比而列無之數又不一律或按提半充賞外實解五成數目開列或竟連同提賞半數竟以十成併列間有一二處又完全不列比較者辦法歧異殊非劃一之道若援前淸舊章不准抵比各稅所反以爲奇茲從本年十月分起充罰之欵一律統按實解五成之數列比俾歸核實除呈明省長外合亟訓令該所長遵照辦理 
[選派車站女檢查之接洽]  
　　滬寗鐵路總站由軍警派人檢查旅客行李向無女檢查一項茲聞任局長接准淞滬警察廳徐廳長公函以女客携帶禁品層見迭出非添派女檢查遇有形跡可疑者臨時搜檢不足以淸禍源而儆刁頑已於月前選派妥實女役委任檢查女客之職務任事以來成績尚好茲特將該女檢查姓名籍貫等開單送請備案日後執行職務時至乞轉飭路警帮同辦理俾免窒碍 
[總商商函覆雙鈔並未通行]  
　　上海南北南商商接安徽商商函詢該省雙鈔滬市是否通行已紀昨報茲悉上海總商會以皖省雙鈔滬市並未通行前次市上雖曾發見不久即已無形消滅業已據情函復該商會查照矣 
[滬南工巡捐局長預防火患]  
　　滬南工巡捐局姚局長以每屆冬令各處街道所搭凉棚應即拆除以免火患節經辦理在案今屆時近冬季城内外街巷及居家店舖所搭蓆棚尚未一律拆盡是以函請淞滬警察廳長轉飭各區署所傳諭趕緊拆除不准稍有違抗致干究罰一面令本局路政員調查所建房屋是否遵章不用披水板茲據復稱查得城内外所造市房均已改用洋鐵水落惟間有不知定章者已傳諭一律拆去云云 
[浦東又報火警]  
　　浦東張家浜華商陳福記棧房租於滬南新康永紙行堆儲紙貨昨日（二十五）午後一時許該棧房内忽然起火烈燄騰空由該處同春福棧拖出洋龍汲水施救始得撲滅燬去房屋五六間所堆紙貨盡付一炬該行尚有閩浙等省運到大宗紙貨數百箱昨午正在雇船運往堆儲甫抵棧門火已燎原遂即停舟故未被燬否則損失更鉅並聞當火熾時該棧附近元記槽坊及楊陳等姓住宅雖未延及房屋已被拆毁箱籠物件均搬置船上損失亦頗不貲該管淞滬警察三區一分駐所許警佐除當場率警彈壓外事後即派警探調查起火緣由以憑核辦 
[小工慘遭壓斃]  
　　浦東陸家嘴東首招商船廠内昨有小工陳香毛等四人合扛鐵板行走内有一人偶一不愼跌仆於地陳之頭部被壓在内血肉糢糊登時氣絶另一小工亦被壓傷足部送往虹口醫院醫治聞陳香毛係本地人年四十餘歲在該廠工作已歷多年此次忽遭不測殊可慘也 
[河浜内發現屍身]  
　　昨晨十句餘鐘公共租界北泥城橋河浜内發現被人暗殺年約二十歲左右之西裝少年男屍一具經站崗華捕查見當即報告老閘捕房捕頭派探前往雇人將屍撈起舁入斐倫路驗尸所候請公共公廨中西官相驗並調查有無屍屬緝拿兇手究辦 
[煤炭船被撞傾覆續誌]  
　　英商太古公司藍烟𠧧小輪撞沉煤炭船已誌昨報茲悉該駁船老大岳阿三遇救後即赴海關水巡捕房報告謂是日（二十三）由新閘路義泰興煤行雇赴浦東董家渡漢陽棧駁運煤炭三十三噸送往虹口德成絲廠交卸於晚間七時許駛經爛泥渡鴻升碼頭我灘時月色未明浦江黑暗忽有該公司小輪由北駛來不及避讓致被撞翻船上四人盡行落水我與船夥張阿珠朱小仰三人均經鄰船救起尚有顧阿福一名已遭溺斃屍身尚未撈獲船中煤炭盡數傾入浦中請爲核辦等情當經梅捕頭諭飭西捕前往查勘失事情形一面飭人打撈屍身並着岳阿三自赴該行報告一切聽候核奪 
[航船被盗攔刧]  
　　行駛上海南滙之莊勝貴航船前日由滬承裝麫粉數十包及各項雜貨並搭客十五六人開至六里橋牛角尖相近突來江北划船數艘攔路喝阻即有身穿短衣口操江北音之盗匪六七人手執刀械登船肆刧並向各客搜索現洋有住居本城小南門之木匠李阿昌稍與爭拒即被戳傷手臂將李身畔洋四元數角一併取去復將麫粉搬去十餘包仍乘划船呼嘯而逸昨日該航船除報告南滙縣警察所請緝外因該地係屬上南交界復投上海水陸警察各機關報緝惟受傷之李阿昌傷勢尚輕故已自行醫治 
[新郎失蹤續紀]  
　　新北門老街生泰神袍店主婦蔣某之妻吳氏因嫁女後新婿忽然失蹤氣憤服毒送往仁濟醫院救治等情已紀昨報茲悉蔣吳氏經醫院設法灌救後已得無恙業於昨日出院其新婿吳某昨亦出面蔣某必欲與之涉訟公庭雖經多人勸解氣猶未平不知能否言師於好一說謂吳某室本有婦蔣已在地方檢察廳以重婚詐欺取財罪起訴云 
 
 
 

Page 11

 
 
[搶親拒捕之查究]  
　　婦人周陸氏在滙司捕房指控羅店人徐阿金糾同徐山桃金子元張順生王木生等在老閘唐家弄畢喇絲廠門首將伊女阿昭强行搶至船上脅迫成婚不遂百般虐待等情當經捕頭派探王桂生前往嘉定縣屬羅店鎭拘提反被徐等鳴鑼集衆持械拒捕將王探及夥吊打至十三小時之久後爲該處軍警所聞立即馳往將王探等釋放並將徐阿金等五名與周阿昭一併拘解嘉定縣公署預審一過派探押解來滬昨晨送至公共公廨由原告周陸氏投案訴明前情並稱與被告等素不認識請求嚴究繼由包探王桂生投案禀明被告等行兇拒捕各節並稱查得周阿昭之父故後其母陸氏曾與顧世其姘識婚姻之事係由顧允許並未知照陸氏質之徐阿金供認搶親不諱但當時父母與周姓聯姻我祗五歲周阿昭年方四歲有周陸氏出立之婚據呈案請察李襄讞與英副領事白君會商之下判兩徐與金各押西牢半年張王兩人各押二月拒捕一節補提人證到案展期一禮拜再訊 
[蘇屬緝私統領升遷消息]  
　　蘇屬緝私統領宋明善到差年餘整頓緝務不遺餘力故本年上半年所銷鹽數已較往年溢出六萬數千擔之多是以上峯擬將宋調升兩淮緝私統領云 
[演講美國敎育最近情形]  
　　前日（二十三號）四川路靑年會特請該會留學招待部幹事李啓藩君演說美國最近情形不意届時李君適抱微恙不克蒞講乃由該會會員部主任徐可陞君挽請漢口靑年會總幹事胡厚齋君代講胡君對於美國情形亦頗熟悉略謂美國近來社會之發達皆賴基督敎及國民注重敎育之故不僅注重國民敎育即對於菲律賓亦然今吾國民之稍能活潑者亦得力於美國敎育之影響又謂吾國之不致滅亡者由於人民能耐苦節倫敦倫常重節孝然而所少者愛國心耳要知吾國民不但無愛國之熱忱且少愛己之心如賭博酒色吾人知爲傷生之品而染之者仍不乏人一旦失身其中追悔無及但欲造成國民之愛心非賴基督敎不爲功云云 
[敎育會代表參觀民生女學]  
　　全國敎育會聯合會北京代表李竹忱君昨往法租界霞飛路民生女學考察敎育成績先由該校校長胡韞吟女士出而招待繼由該校敎員錢祥春君導往各敎室及美術陳列室參觀李君深爲贊賞並稱該校敎授設備俱極完善云 
[謙益洋貨號行將開幕]  
　　茶業某鉅商現擬兼營洋貨業擇地法租界火自鳴鐘之左定造新式洋房一所取定牌號曰謙益現已工竣廣儲花色擇於陰曆本月二十四日開張該號經理爲翁錫卿翁君富於經濟故未經開幕之先已接有客帮批發一百六十餘萬云 
[撥放寳慶賑欵之謝函]  
　　京直奉義賑昨接中國濟生會轉來寳慶安定鄉代表張元輔來函略謂敝邑近年迭遭兵禍加之歲値飢饉移粟乏術人民私相揣測幾無生存之法幸蒙貴會胞與爲懐由寳慶紅會散給振欵敝鄉承發銅元二百串俾窮無拨告之人得慶再行感激大德篆刻五中特肅蕪函代伸謝悃 
[流星小輪將次修竣]  
　　流星巡查小輪因内部損壞駛至南黄浦請江南船塢修理兹已修竣惟尚須加以油漆再遲一星期即可完工 
[釣船誤擱沙灘]  
　　釣船李永泰號由寗波裝載鹹貨數百件開駛來申前日行至吳淞進口約三四里地方詎駕駛人不熟航線誤擱沙灘上船底損壇貨亦被水浸濕該船裝載各家貨物連船共計約値萬金之譜刻尚無法出險故李於昨日趕至吳淞乘火車來申報告貨主雇用小輪前往將貨起出其損失想已不少矣 
[北京公賣局長赴任辭行]  
　　新任北京公賣局長即上海滙業銀行行長姚煜現已接到部令將於日内起程赴京就職昨已親往各機關及南北商會辭行矣 
[不贖抵押交通京鈔之酌斷]  
　　向爲股票掮客之聞衡唐被通商股票公司經理顧克明延請律師在公共以廨呈控不贖抵押北京交通銀行鈔票請追損失迭次訊供詳情已載前報前日又由聶榕卿襄讞與英卓副領事將兩造傳案復訊先由通商股票公司司賬人投案證明被告押款情形原告顧克明亦上堂訴明關於本案與被告交易之經過一切並將押據呈案請察繼由被告代表律師向被告聞衡唐詰據供稱此項押欵三千元並非由我將交鈔持向原告公司抵押銀洋實係當時在股票公會與原告所做抛盤交易及至我所出定單已屆取贖之期該票價格驟跌我遂商請原告轉期彼亦令我將定單改作押據已經償還原告損失洋一百九十餘元請爲公斷旋由股票公會會員到堂證明原告呈案之押據雖由定單更改實能發生押據之效力等語中西官磋商之下判着被告賠償原告損失及利息洋一百十三元七角六分完案 
[不出定貨之聲辯]  
　　安泰洋行前延達商律師代表至法公堂控黄連甫不出定貨牛皮十件共計價洋一千九百二十九元請着黄連甫速即出貨等情當經中西讞員訊判黄交人銀並保限理在案昨日覆訊黄延賚美律師到案辯稱被告與安泰交易已有數次從無差誤况被告有洋五百元存在安泰請求寛限三月將貨出淸且即使將貨拍賣其損失亦不滿五百元之數請察原告律師稱被告律師請求寛限三月出貨敝律師不能承認應請堂上着黄於十五天内出淸中西讞員判限十四天出貨以淸糾葛 
[原告繫鈴解鈴]  
　　周杏元前至法公堂控附文生不理共同擔保徐盤林虧欠徐友堂之往來貨欵洋一百零六元請求追繳等情判候改提陸文生到廨訊追在案昨已屆限又經傳訊周杏元稱陸文生現已托人至商人處理明徐盤林亦托人前來立據每月拔還商人已經允許請求銷案中西官准即註銷堂費歸被告擔任 
[承認假造支單]  
　　紹興人駱子銓因私造假支單冐簽陳時臬之名串令鎭江人鮑仲明向興業銀行圖騙洋五百元經該行司賬項蘭生察破報告捕房派探婁寳生與西探海明惠前往將駱鮑兩人拿獲連同僞支單帶入捕房昨晨解送公共公廨由關讞員會同英副領事卓君訊據項蘭生偕證陳時臬投案證明被告私造支單冒名騙洋情形請爲嚴究詰之被告駱子銓供稱陳時臬係我父執我向爲錢業今春辭歇在家株守七月間因與父親口角携帶銀二百元來滬謀事未成旅費告罄遂出此下策造成假票託鮑仲明向原告行内取洋是實詰之鮑供稱與駱相識未久支單係伊託我往取不知其僞堂上得供以駱子銓冒騙罪已成立判押西牢二年鮑仲明無干開釋 
[復訊淸潔局指控之搶案]  
　　楊樹浦路淸潔局内之黄毓林偕證張寅甫錢生蘭指控徐文治孫竹生楊桂千包夏聲等於本月三號攫取現洋三百四十六元及値洋一百四十六元之烟土等情由捕將徐孫楊三人拘解公共公堂訊判孫交一千元人洋並保徐等押候復訊在案昨晨又由捕房傳同人證將徐等解廨復訊原告黄毓林上堂證明被搶情形請究並由見證錢生蘭投案證明原告被刦後我適由外回來即向詢明確有其事惟各被告並未見過繼由被告代表律師向原告見證逐一駁詰之下經李襄讞商之英白副領事判被告等各交五百元人洋並保候下禮拜五復訊再核 
[警察勒閉野味行]  
　　野味業劉洪興等六家組織公會後因品記野味行不願入會特至淞滬警察廳禀請取締曾經該廳傳到品記執事王子祥等由司法科長預審後飭令照章入會在案乃王遷延多日仍不入會爰由徐廳長令飭第一區警察署長趙墨林勒令該行停止營業已昨派警前往該行着將牌號除去停止營業矣 
[地保不肯指點]  
　　曹坤生前至法公堂控瞿元元虧欠貨價洋七十餘元經中西讞員判令措繳後分文不理當由原告查明瞿有坐落東溝地方之田地一方禀明公堂准予拍賣作抵在案昨由拍賣行經理陳福康偕同陸顯庭投廨陳稱該田由陸顯庭出銀三十兩買去後向該圖地保聲明托伊領看該地交陸管業詎該地保堅不允從並稱須由瞿元元到場方允指明坐落之處以致尚未過割請爲核示判候本廨備文交拍賣行呈送上海縣知事署請着該圖地保將地指出交陸管業 
[祝融氏亦來賀壽]  
　　法新租界蒙蒂呢路義和里二百零六號陳姓家昨日慶壽請客在披廂内置辦筵席下午四點半鐘時因竈下火力過猛以致烟𠧧内火星冒出房屋着火並殃及左鄰二百零二零四及右鄰二百零八號門牌共燬房屋四幢後由捕房飭探梁大寳前往將陳姓帶入捕房姑念無心失火從寛罰洋二元充公了事 
[尋回養媳後之吵鬧]  
　　揚州人劉志奎在爛泥渡鎭開設鐘表店本年三月十三日憑媒聘定同鄉婦人張高氏之十五歲女兒如意子爲媳當日過門童養詎料至九月初一日如意子忽然失踪劉正擬向女母詢問而張高氏適來索女雙方爭執不休嗣經劉托人偵悉如意子避匿揚州原籍邵伯鎭遂親往將如意子尋獲於昨日回申偕同原媒姚木西朱楊氏證人喬葛氏陳張氏等向張高氏詰問致相爭吵旋由警察將一干人拘送三區警署轉送地檢廳經檢察官質訊之下以雙方各執判令分别押候交保候查明實情再行核辦 
[混用僞幣之科罰]  
　　水巡隊巡警在寗紹輪船上拘獲行使僞質小洋之葉壽生並獲僞洋併送上海地方審檢廳請辦在案昨經該廳趙許推檢兩官開庭研訊之下判葉罰洋二十元起案之銅洋二元鉛角二十六個没收消毁 
[扭控下還金環]  
　　蘇州婦人王兪氏前日扭華盛路鴻昌南貨店主陳錦仙至閘北四區警署供稱前陳借伊金環一副屢次向討圖賴不還請爲訊追張署長諭陳暫押候查明有無别情再行訊辦 
[攫取老嫗金挖耳]  
　　本邑某圖圖書凌炳奎家住本城小橋東首其母某氏年逾花甲於昨日午後由親戚家而回行至塌水橋畔忽來匪徒吕仁初攫取該氏頭上金挖耳一支逃逸該氏大聲喊救當由崗警將吕追獲抄出原贓解送一區三分所轉送地檢廳經檢察官預審之下判吕仁初收押候辦原贓給該氏領去 
[領回迷路男孩]  
　　昨午滬城彩衣街有一年約四五歲之男孩在途啼哭當經崗警帶入一區二分所王警佐諭令留候認領旋有柴寅泉至署報稱寗波人住居拱宸門爲洗衣生理我子阿龍年五歲今在門前走失聞悉在此局中故特前來認領王警佐諭令覔保將該孩領回 
[警佐捉賭]  
　　一區二分所王淸和警佐訪悉本區轄境縣橋附近小茶肆中有人抽頭聚賭因於昨日親率長警前往拘獲車永泉等多人連同賭具竹牌等帶署訊據車供紹興人在四牌樓爲銅店生理顧文坤供鎭江人二十八歲爲壽器店生理喬錫祥供浦東人二十七歲住小橋頭餘供支吾王警佐判令各罰洋一元賭具消毁 
[車夫跌斃]  
　　前日下午四時許有一年約三十餘歲形似有病之人力車夫拉車經過法租界永安街猝然仆地跌傷頭部旋即斃命經該處崗捕報告小東門捕房轉報總行飭將屍體轉送同仁輔元堂給棺殮埋 
[江北車夫受傷]  
　　江北人沈楚于昨晨拖人力車行經小沙渡路被某西人所駕之汽車撞倒碾傷足骨不能起行由戈登路捕房一百十一號華捕前來抄錄汽車號數即經該西人簽字另行雇車將沈楚于送往仁濟醫院醫治即將傷單呈報捕頭察核 
[跳電車跌傷腿膝]  
　　北四川路陸稿荐肉店主無錫人杜康芬之子桂馨昨晚附搭電車經過南京路貿然躍下跌傷腿膝當由老閘捕房八百三十號華捕送往仁濟醫院醫治 
[汽車夫違章受罰]  
　　法捕房昨解汽車夫李仲新至法公堂聲稱李日前駕車至長浜路地方一百八十四號站崗越捕因見前面亦有汽車馳來當即舉棍阻止詎李置之不睬向前行駛幾肇禍端當時有某洋人在場目覩李實違章請爲訊究並由該越捕上堂禀明前情詰之李供是時民人未見該捕舉棍以致誤犯求宥中西官判李罰洋二十元充公以儆 
[請緝逃妻]  
　　法新租界徐家滙路八號門牌夏德喬之妻吳氏蘇州人年十七歳平日與夫不睦屢起衝突前日午後一時忽然背夫私逃夏四出找尋杳無影響昨日上午夏已據情投報總巡捕房請求飭探查緝矣 
[恐嚇圖詐之指控]  
　　虹口捕房指控仁記路九號門牌式老夫宣鐘寳用强迫手段向靑雲里六十七號門牌居户希圖索許等情當由公共公廨出票派令一百九十號西探於昨日將宣拘案宣延代表律師到堂代辯並請求准予交保展期再訊中西审判被告宣鐘寳存洋一百元保出聽候訊核 
[茶館主聚賭抽頭之懲罰]  
　　公共租界福建路三百七十六七號門牌得意樓茶館主浦東人楊彩生因糾同賭徒在該茶館聚賭摇攤抽頭漁利被老閘捕房一百九十六號西探開納（譯音）與華探顧阿根查悉於前日密往該茶樓將場拿獲連同摇缸骰子帶入捕房昨解公共公堂經中西官訊知楊屢戒不悛判令罰洋四十元充公並將該茶館照會吊銷永遠不准再開 
[縱賊行賄之處治]  
　　日前有一下流人竊得洋鐵等物持至法租界後新街陳泰波所開之店内銷售當爲一百二十三號華捕查見上前拘拿詎被陳之同事郭德生攔住將賊縱逃並賄以香烟該捕不受當將陳郭二人一併帶入捕房昨解法公堂先由該捕禀明前情請究詰之陳等供認縱賊行賄不諱判陳押七天郭押十四天以儆 
[道尹公署批示三則]  
　　太倉士紳蔣汝坊等呈爲地方積困重賦本年稻受重傷木棉中稔請分别酌减忙漕成色在惠閭閻由據呈該縣蟲災收成歉薄擬請酌减本年忙漕可否准行候令太倉縣知事會同廳委查勘明確據實呈報核辦仍候省長曁財政廳核示祗遵此批 
　　奉賢民人瞿望奎呈控奉賢縣知事枉法審理迫求調卷核奪由據呈已悉候令奉賢縣知事查案秉公核辦具報此批 
　　奉賢民人鄔妙慶等呈爲朋黨戀棧恃符覇持環請令行斥革諭飭殷實舗户另選妥保接充由據呈該圖副保徐金谷等狼狽爲奸專事横行如果屬實自應逕赴縣署呈請另選妥人接充毋庸來道率凟此批 
[介紹圖畫]  
　　昨承提籃橋精武體育會攝影部特嶒蛄潭夕照眞象一幀此圖係在西子湖邊三潭印月處用快鏡攝得上有雙鵝戲水並有夕陽返照水面萬道金蛇頗爲可觀聞該會擬將此圖遍贈同志除營業性質外凡屬攝影家備有鏡箱者可將姓名住址及所用何種鏡箱錄寄該會即當郵贈一幀俾資研究云 
來函 
[黄克强先生二週紀念祭啓事]  
　　本年陽曆十月三十一日爲黄克强先生下世忌辰同人等謹擇於福開森路三百九十三號舉行二週紀念祭典宿草而念故人板蕩而思先烈丹荔黄蕉極序物愴懐之會素車白馬佇大荒披髮之靈伏請在滬各界人士凡與先生有公私故誼曁崇仰先生者屆時翩臨共申盥薦謹此奉達恕報不周章炳麟曾繼梧李錡孫文張繼戴傳賢孫洪伊蔣作賓徐少秋譚人鳳陳炳焕何成濬 
來件 
[美紅會今年五月份籌欵報告（再續）]  
　　長沙外國會員金洋總數一千二百四十五元零五分滙到美京金洋總數九百三十三元七角分存發行部金洋總數三百十一元二角六分 
蘇州寗波（無） 
　　以上共計外國會員一千八百零五人中國會員二萬七千四百十八人總數二萬九千二百二十三人外國會員金洋總數三萬七千七百三十二元八角四分中國會員金洋總數四萬五千七百二十七元四角六分總數金洋八萬三千四百六十元三角 
滙到美京金洋總數六萬三千一百四十五元零六分 
存上海分部金洋總數一萬六千五百二十元零二角 
存上海分部作幼稚事業金洋總數三千七百九十五元 
上海之雜用費 
外國董事部一千九百十八年六月十七日收條二萬張墨洋八十元七月二十三日汤車租費墨洋一百十二元八月一日總部綳帶沈費墨洋四十元八月二十六日電報費墨洋一百五十三元二角三分銀五十四兩五錢四分郵費銀十三兩零一分顧用酬勞費銀二百十四兩六錢一分印刷費墨洋五百零二元三角紅十字會徽章六萬枚每枚三分墨洋一千八百元廣告費銀二兩九錢五分遞信費銀四兩四錢五分雜用費墨洋八十三元零一分賠償遺失旗張銀六兩五錢 
中國董事都雜費如文具等墨洋一百六十六元四角三分雜費如燈稅等墨洋四十八元五角三分車馬費墨洋九元六角三分顧員酬勞墨洋五十元貼水費墨洋一百四十一元六角九分假洋損失墨洋三十元九角五分 
以上共計墨洋三千二百二十一元七角七分（合洋二千五百零五元二角五分）銀三百七十六兩零六分（合金洋四百零六元一角四分） 
雜評二 
[流行病（訥）]  
　　今日和平之流行語徧於國内外而今日之流行病亦徧於國内外據共同通信社所述其病流行範圍之廣可想見矣夫此流行病者軍人遇之可奪其戰鬭力主戰派遇之可奪其主戰之豪氣一般平民遇之則因增加苦痛益感戰禍之不可再延而自奮於和平之運動然則斯流行病者其殆天所以促和平之進行歟不然何厄我民之甚也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[玉和主平說] [  濟航]  
　　自主和派稍佔勝利後或以爲和民局可望有成余謂猶未也蓋戰事之起山於權利之爭而爭實起於不平如平則無軒輊之分而戰自息今之主和者果先主平而後主和耶抑僅主和而不主平耶故吾謂今之和平促進會倘由和而促進於平則齊其庶幾乎 
老申報 
[豆腐店同業公啓（光緒十四年五月十五日）]  
　　城廂内外各店貨價公同素無高下惟麵飯館醬汁肉糟麵筋豆腐担及臭乾油豆腐担以上八項向照拆價歷久相安因吾行貨友艱難近有射利之徒每將低貨减價兜售不但擾亂行規且有欠賬藉此狡賴是復會同公議以後如與麵飯等館各項往來生理應向前賣之店問明欠賬未淸不次交易擺攤挑担領執行單始准貿易現錢過目不准找來如有未領行單擺攤挑賣及營私减價不向前店問明欠賬擅自兜攬察出公同議罰淸音一日務各謹守行規以昭劃一其餘各欵載列行單特此登報俾衆週知以垂永遵此佈光緒十四年五月十五日起 
[工部局小車規例（光緒十四年五月十五日）]  
　　一車夫每月在外國月頭三號之前須到局繳捐每輛計錢四百文鉛片不在内二小車在路上來往必得在左邊行走如兩車相並後車必須在右邊馳上三車子亦須時常堅固潔凈並車輪耳上常須抹油四車夫須得年力强壯無病並身上之衣服亦須淸潔五車夫不得將軍返身兜攬生意及有碍過路之人以及大聲呼喊吵閙等事六凡日出前日落後須要點燈一箋掛在車挺之上七如載各貨茶箱只准六小箱火油八箱洋肥皂三十磅重二十箱五十二磅重十箱各色洋布兩綑不准過限多載載物只准限外國尺四尺闊每邊不得過外國尺二尺蓋英尺十二寸爲一尺如載組大貨物倘該車夫看不見前路不准裝載如載極重及組笨之貨倘有碍行人與街道以及馬車者不准裝載車子如載極重物件不得過四百五十斤或六百磅八凡巡捕查出不合以上定章者即將車照弔銷九車夫兜攬生意如巡捕察出無車照者定即將車帶回捕房扣留補捐大淸光緒十四年五月二十二日英一千八百八十八年七月初一日 
雜錄 
[世界小新聞] [  寒楓]  
　　○不畏死之法國童子德法某戰役有德軍一隊追襲法軍入一小村此地爲法境也村人背逃惟留一幼童守田舍隊長拘而問之曰二點鐘以前有法蘭西一聯隊過此何往也幼童默然自思曰苟余告渠以法軍之所各則渠將窮追法軍而我法國必受其害我法人也一言而害我祖國則我不爲寧犧牲其生命而不願貽賣國之譏也遂不答隊長曰若不言將以槍擊汝數問不答竟死於德軍之手 
　　○某排長之手法軍十餘人守衛營壘忽有排長怱遽起立致最敬之禮蓋其將軍培恩氏衣大將之服已鵠立於眼前矣將軍怒目而視排長者再曰汝左手何往何以舉手之時而以右手代之曰酣戰之際被彈擊落所以左手不能舉幸大將恕我勿加罪焉言時絶無苦痛將軍曰速出示創口見鮮血淋漓五指俱脫將軍即出指揮刀絶其軍衣之左角爲之包裹使之安睡營中於是全營兵士俱稱培恩將軍之仁慈不置而兵士從此愛戴將軍臨陣則奮力决鬭百折不撓雖槍林彈雨死亡枕藉亦莫不甘之如飴此蓋培恩將軍之善待其兵士也 
　　○警犬之報主意國某大將豢養一警犬平日出外無不追隨其後即飮食起臥亦如侍者之奉事其主人跬步不離犬不食物寢所較之僕投有過之無不及某戰役大將親臨戰地指揮兵士前進留警犬於營中忽巨彈飛來火光迸裂大將即飮彈而逝槍林彈雨間即兵士亦不知大將之死所及收隊回營警犬見主人不歸知必有異即出營狂奔親至戰地能於死亡枕藉中尋得主人之屍體亦云奇矣 
[北京票界瑣談] [  柳遺]  
　　京師票界情形前次通訊述之頗詳比因時將冬令興雖闌珊袁皇子之消夏社當然無夏可消準備息鼓賞音社亦以近人對於崑弋不若從前之踴躍售票不多故亦擬於本月底作一結束所謂紅豆館主之言樂會屢次改期恐亦將隨消夏而輟演矣惟於此票界將近消沉之時民國三年所創立之劇學會又應時復興前日曾作一次之集會自下午五時開鑼直至夜深二時歌聲尚 
　　未歇也特略述該會票友所演各劇爲滬人士之熱心北京票界情形者告 
　　是日所演之劇爲繆君蠧影之狀元譜陳君優優之瓊林宴帶問樵又與陳桐雲（内行近改習小生）等合演黄鶴樓飾趙雲孫君化成之擊鼓駡曹及南天門陳君墨香陳君兩石之武昭關劉君少頴之草橋關萬君季六之牧虎關等十數齣其中南天門狀元譜武昭關均爲票友中不可多得之作而陳君優優之問樵尤爲難得蓋票友自紅豆館主及王君直外能演問樵者實鳳毛麟角也 
　　頃聞不日又將開演地點在後門舒宅劇目較之次尤硬陳君優優聞演久已蜚聲滬上之南陽關自升帳起至託孤止此外則盗宗卷等亦在必演之列云云 
　　余以爲票友演劇有困難者數點蓋一則登場之機會太少故不免有生硬之處二以習者徒襲皮毛不事深求其能歌一段我本是臥龍岡或楊延昭下位去便沾沾自喜以爲我譚鑫培也我劉鴻聲也否則習氣惡劣難於進步以故票友登場其能稍受歡迎者甚屬不易即以資望赫赫之溥西園（即紅豆館主人）言其演劇猶不免爲一部分人所不滿何况學習數月便想登場之乏料票友乎劇學會諸君於公餘之暇即糾集同志互相切磋且與同行中人交深者甚多故進步之速令人昨舌余深望其能奮力向前不爲時流所煊染也 
[製造食物三問] [  任國鈞]  
　　西國麫包爲文明時代之主要食品其製造法見於造洋飯書及西法食譜中所用之酵造洋飯書中謂以地蛋酵花酒酵等三物所製成西法食譜中謂以淮花由芋等二物所造成此五物知者甚鮮請問此五物究係何物中國有售處否究竟在何種店舗出售祈海内研究飮食者詳細示知倘或有製造麫包之妥善法亦祈一併示知 
　　製造中國饅頭相傳以壞酒及酒釀等物加入温水中將麫粉調和置於煖處並蓋以布俟其體質膨漲後再行稍加碱水略停數刻即可製成中國饅頭鄙人曾試騐多次卒無成效未知何故豈質料誤用耶抑手續不明耶 
　　製造中國油條（好油炸燴）相傳以礬水放入麫粉中搦匀造成之鄙人會照法試騐多次亦卒無效未知何故 
益智新畫[  許憐桐]  
 
[電話聽筒（像L）（保險剃刀）（像　）]  
小說 
[偵探奇遇] [  常覺覺迷同譯]  
　　第四章讀吾書者當知老人此語賽鷹實已早料及之故亦無甚驚詫蓋賽鷹之父實亦生長南方而四十年前精於鈎鉅之偵探實唯其父也頃之老人續曰今君當明老夫所以信託君之故矣賽鷹頻頷其首老人又曰予與尊甫一夕話後吾人即相莫逆尊甫且爲予守秘密故自後遂亦無人擾及於予久而久之此案亦且無人提之蓋案中關係人續續死亡所存者祗尊甫與予兩人尊甫微特嚴守秘密且爲予暗中調查偶有所得輒遺書報告謂女郎露西知予實爲無辜且向膩友訴其隱衷不願嫁與潘萊詩願嫁於予因守閨中以待機緣其後傳予已死女郎信以爲眞遂嫁一人結婚之後即與夫君同赴歐洲度蜜月云云未幾予又得尊甫報告謂露西夫婦所乘之船半途失事船中之人無一得生且謂露西夫君實爲畫家特假度蜜月赴巴黎研究美術不意二人同罹此難云云予得露西死耗一生希望遂絶而予舅氏正於此時死於南方旣無後嗣又無近支予遂爲其繼承之人蓋予舅氏生前固知予未死時有函札見遺及至病革復遺書召予如命往即以財產遺予至是予遂蟄居南方將予財產淸理之後仍回此間隱居於此者忽忽已五十寒暑矣而予襲得財產至鉅經紀又復得人歲入乃倍蓰然君視予節儉之狀幾疑爲窶人然予亦不得不爾蓋予一人實兼兩人費用除君所知予寓所之外尚有一所惟一年之中居此所者實祗兩星期耳而予終年無事幸予生平酷嗜閱書得不寂寞而予日提手囊至此事務所者實已成爲慣習名爲事務所其實一無握中而此手囊之中亦僅一册敝舊之書籍耳數十年來如一日而予於露西之事亦幾淡忘之矣然至今日前塵影事又如活動寫眞之搬演予眼前矣蓋距今四月之前予於舊報紙中翻得新聞一則謂曩年露西所乘之船實未沈没但在半途遭颶以至迷途飄流洋面者兩月旋遇一船乃載搭客至澳洲庸知禍不單行此船未至澳洲觸礁而沈搭客之遇救者乃由小艇載往南洋羣島之一小島若輩居島七年之後始輾轉至澳洲云云此項消息殆確然予當時何以　無所聞殆尊甫當時已遠適費城遂乃未得此消息歟而報上復載搭客之中實有一人已至法國僑居巴黎者已數年云云老人述至此即曰老夫所當報告君者實止於此（未完） 
[自由談之自由（不冷）]  
　　張勳本稱爲張大帥現在又經東海大赦可改稱曰張大赦大帥大赦一而二二而一者也 
　　復辟與大辟同爲一字不在何意張勳因復辟而幾至大辟豈同字之意乎張勳復辟不成故大辟亦不成 
 
 
 

Page 15

 
 
   
 
 

Page 16

 
 
   
 
