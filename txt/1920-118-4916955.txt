# 1920 - 118 - 4916955

 

Page 1

 
 
   
 
 

Page 2

 
 
   
 
 

Page 3

 
 
時評 
[自覺之解釋（冷）]  
　　近來之愛國運動所謂國民之自覺也雖然自覺云者不僅自身覺悟之謂並須自覺除自身外處於四周者之情形何若更須自覺彼尚未自覺者之情形何若而後我之覺悟當用何道使人亦生覺悟如是則所謂自覺者然後可爲眞能自覺而全國自覺之期不遠矣 
　　不然我自以爲自覺即欲强人之自覺并不許人之不自覺則人必終無自覺之日而所謂自覺者實亦尚未自覺也 
[專電]  
　　北京電今日一時北大開五四紀念會男女學生到者萬餘人魯君主席報告開會宗旨大致謂本會自五四以來犧牲奮鬭可謂極矣而所得結果不過拒簽德約而巳此吾人當引以爲憾復由崔君報告一年來經過情形後段君演說首述運動之起源係應世界潮流而發實爲民族自覺之先聲繼謂今後之希望須謀實現平民主義須用文化運動相繼演說者甚衆四時散會（四日下午四鐘） 
　　北京電五四紀念日京學生原定游行因軍警干涉乃取消游行在大學内開紀念大會到者數千人梁啓超蔡元培均與會有極沉痛之演說秩序尤整肅（五日上午一鐘） 
　　北京電教部連日會議學潮多主緩和對今日五四紀念一面戒學生勿爲軌外行動一面勸軍警勿干涉又對院意停華北運動會妥商辦法（四日下午一鐘） 
　　北京電外部擬復日照會就不能直接交涉鄭重聲明已呈徐靳俟閣議通過後始發（四日下午一鐘） 
　　北京電日使艷日赴部會見後第二日又遣秘書至部謂無論如何先將中國意見備函答覆以便電告本國院部三次密商擬定答覆文長約數百字外部主張含混其詞靳主張明白快當以滿國民願望答覆文修改多次明日靳自津回可定稿（四日下午五鐘） 
　　北京電靳昨日戍刻赴津做母壽徐派袁乃寬携禮四色同往祝今日各要人多往閣議停（四日下午一鐘） 
　　天津電靳太夫人四日在津作壽段派傅良佐代表携壽物四色赴津祝賀此外京中要人來津慶壽者亦甚多（四日下午六鐘） 
　　北京電禁止各省軍民長官入黨籍之通電已發出（四日下午一鐘） 
　　北京電昨衛戍調兵五營紥北大附近（四日下午一鐘） 
　　北京電安系仍主倒靳謂督軍所擬和議五項如辦不到卽當自退（四日下午一鐘） 
　　北京電靳昨電伍擬派員謁商和局如允卽來（四日下午一鐘） 
　　北京電許劉昨又來電互訐許對劉地位頗有不滿且言奉軍被擊士氣難平劉謂許本係奉軍不應在陜（四日下午一鐘） 
　　北京電崴埠外交界議改崴埠爲萬國商埠（四日下午一鐘） 
　　北京電哈爾濱電某國連日在長哈路密運大批軍械又崴埠報告某國由國内調第五十三十四三師團變裝開赴西伯利亞 
（四日下午一鐘） 
　　北京電鮑貴卿以目疾請假二十日並請開去護路總司令兼職 
（四日下午一鐘） 
　　北京電鮑貴卿自奉電京目疾又發請假二十日赴津就醫中東路督辦及總司令各缺仍請揀員繼任（四日下午五鐘） 
　　北京電派許熊章爲比國昂維斯領事（四日下午五鐘） 
　　天津電參陸處支日開重要會議爲陜省駐軍問題决定下列各項（一）陜軍駐省城及渭南等處（二）鎭嵩軍駐漢中各縣等處（三）許蘭洲之奉軍駐潼關附近一帶（四）張錫元之混成旅駐興平等處已訓電各長官遵照（五日上午一鐘） 
　　北京電陳樹藩報告葉盧現已至岐山分兵會勦張錫元報告調停陳許之爭已均融洽（四日下午五鐘） 
　　北京電王瑚電甘省禁烟尚力惟隴南間有私種又民人告發高等檢察長党積齡嗜好甚深請飭調騐（四日下午五鐘） 
　　北京電哈電沿海州日俄仍不時爭戰俄人避難來哈有十萬餘又電日兵新添八九兩師分布哈綏哈長哈滿一帶强扣列車 
（四日下午一鐘） 
　　天津電江日午後四時謁黎黄陂詢問時局（一）廢督問題黎極贊成謂利多害少（二）過激派問題黎謂政府中亦有過激派但人民提倡共産無政府此時難以辦到（三）罷課問題黎謂此事極爲痛心政府無澈底覺悟罷課亦無益 
（四日下午一鐘） 
[公電]  
　　北京公電各報館均鑒聞欽廉割歸廣西羣情震駭誓不承認乞諸公警告兩粤當局重視民意勿事孤行至禱廉欽會館董事張國光曁廉欽旅京同人王傳本顔錫仁謝崇光毛澄宇楊權初等全體公叩 
　　江西省議會來電各省議會各報館鑒本會江日開會時突有學生數十人闖入旁聽不遵規則擾亂秩序本會依據暫行法三十一條禁止旁聽該學生等恃衆鼓噪打毁旁聽席當經軍警蒞會彈壓幸未釀成鉅禍恐傳聞失實特電聲明贛議會叩支印 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電 
[和局中之國際高等委員會]  
　　三日瑪央斯電恊約國國際高等委員會應來因法軍總司令之請决議於五月二日取銷瑪央斯橋端防地戒嚴令因居民於五月一日表示好意之故 
　　三日比京電比利時獨立報宣稱外交大臣今日接見斯巴市長該市長來此與外交大臣會商斯巴鎭歡迎協約國代表團辦法該報又稱經濟大臣曾爲桑里摩大會事及爲組織五月廿五日斯巴高等議會事覲見比皇 
　　一日君士坦丁電土耳其媾和代表團巳於今晨啓程前往巴黎 
[法國之五一罷工記]  
　　三日巴黎電鐵路罷工狀况未有變動惟各路線多有轉機之象三個月前鐵路存煤十八萬五千噸可供六日之用目下存煤五十三萬五千噸可供十七日之用如減少開車次數可供二十六日之用煤氣公司存煤五萬噸可供十三日之用各口岸所存之煤共有三十二噸故礦工罷工殊不足慮北州與洛瓦爾州之礦工已决議於五月假日滿後即行上工 
　　二日倫敦電五一節日巴黎並無重大事端被拘者約五十人未釋者三十五人各州殊爲安靜法國鐵路罷工消息前後似覺不符初稱已全體罷工繼謂路工四萬五千人僅一萬三千人上工勞工總聯合會幹事部已命水夫礦工及船港工人於五月三日罷工贊助路工 
[美國之五一戒備記]  
　　三十日紐約電各州當道現正取非常之戒備防杜五一節日示威運動各公署路局教堂爲急進黨所注意者均置特别衛兵 
　　一日紐約電哈特福特電稱今晨二時當道召集國民衛隊及警察保衛行政機關市政局電氣廠及大橋因聞急進黨擬抛擲炸彈之故 
　　二十九日紐約電無烟煤礦工人幹事會拒絕鑛主增加工資百分之十五之提議礦主不允排除不入工團之工人並不允准許每日工作八小時 
[愛爾蘭内擾之近狀]  
　　三日倫敦電蒂特威斯騎兵兩隊奉命準備開往愛爾蘭下院國民黨議員發表文告宣布不願再參與自治議案之討論謂該議案乃圖假設議會分裂國家愛爾蘭西部爭取田地之風潮似將蔓延日廣軍警防備雖嚴而奪牛及其他威逼舉動日有所聞大小田主皆受影響騷動者公然以未來之田地戰爭將爲多時未有之大戰爭自豪該地不靖主要原因之一爲少年衆多戰時未能外適而田地缺乏無業可圖之故昨晚有戴假面具之人攻擊柯克電局搜去重要公文多件乘摩托車逃走 
[俄波戰事記]  
　　一日君士坦丁電過激軍占據巴庫後即掌亞塞拜疆民國政府之權過激軍已炸燬巴土姆北面柯布里蒂之鐵路橋英軍行動迄今尚無消息喬其亞民國現正召集陸軍 
　　二日倫敦電俄國勞農政府因波蘭方面陣線吃緊巳下令召集新兵 
[各國近事記]  
　　二十九日華盛頓電昨日參院外交股員會開會共和黨議員諾克斯氏提出議案替代衆院所通過宣布對德戰爭終止議案經衆略加討論民主黨似將反對之該議案並規定與奥媾和 
　　二日華沙電今日此間發表公報謂敵軍刻正紛亂退走敵兵一旅　砲三十二尊投降波蘭軍擊破維林加北面敵軍陣線俘獲八千人得砲十尊 
　　三十紐約電國會現力圖通過建造美國商船隊議案俾美國船主得與他國競爭獲勝該議案規定美國船主所享之種種便利 
　　一日倫敦電南威爾斯礦工聯合會昨日開會以二千三百十四票對二千零六十三票表决取銷罷工示文 
　　三日巴黎電微言報倫敦訪員電稱兹悉喬治氏病體並無變象殊不足慮外間所傳種種消息實屬不確 
　　三日倫敦電喬治氏病已稍愈惟仍未出臥室 
　　二日華盛頓電莫斯科無線電稱中國外交及軍事委員團偕同商家數人在下烏定斯克與全俄政府代表商定中俄重行通商之條約中國承認東滿鐵路勞農會之權利並擔保華軍退出邊界線兩國將即恢復外交關係該委員團已赴伊爾庫次克商約巳在伊爾庫次克與北京調印今已開始交换商品 
[太平洋路透電]  
　　四日北京電紐約電稱約有金洋三四百萬元與銀行團借欵有關現方運往中國惟據路透電社所知此項金洋之裝運僅係尋常轉移實與銀行團借欵事毫無關係蓋此銀行團至今尚未成立也今銀行團之地位略如下述日本銀行家雖似自信可運動日政府准其加入銀行團而不附以關於滿蒙之條件惟日政府至今未有正式之許可拉門德來游遠東已銷除許多障礙但仍有兩種重要事項未經解决一爲日本是否加入銀行團一爲中國是否尊重售與德人之湖廣債券中國之不允付此債息已發生不幸影響而使湖廣債券價值大落查此項債券乃流行於美國市場之唯一中國債劵今巳從倫敦紐約交易所撤去矣據消息靈通方面云上述兩問題不久定可得圓滿之解决 
　　二日海參崴電國際鐵路局委員除日本者外已以同式公文致各本國政府抗議西比利亞日本武員之行動謂日員並不輔助捷克軍之撤退且從而梗阻之 
　　三日哈爾濱電鬍匪一大隊襲擊天寳嶺車站維時客車一輛正將開駛車客悉被刦鬍匪自一九○四年至今從未攻擊車站今爲第一次活動中東鐵路漢杜伊集車站附近之鐵路材料處存有燃料十六萬立方枕木二千萬根爲鬍匪縱火焚燒據最近消息火已延燒至工人住所鐵路木橋一座已被燬中國當道派兵前往征剿但鬍匪人數衆多且軍械精利子彈充足一時未易奏功 
　　四日福州電官立與教會學堂今日罷課要求政府取銷近數年來與日本所訂之密約教會學堂限定罷課三日自今日起至星期六日止 
　　二日廣州電五一紀念日安然而過勞工五萬人以苦力居多曾開大會頗守秩序勞工週刋第一期於昨日出版學生開會爲警察所阻蓋恐學生議决罷課之故惟學生仍秘密開非正式會議聞俟佈置告竣卽將宣布罷課各教員雖贊助學生之愛國運動但戒學生勿實行罷課 
　　二日廣州電温宗堯稱廣州國會議員集於上海者未必能赴滇省開會彼意滇省財政支絀不能供給議員公費議員欲赴滇省亦殊不易 
　　四日大阪電大阪西京布疋商店現標出大廉價之廣告以期脱清存貨著名躉賣棉布綢緞之舖現減價五折織業中心點仍有暫停工作之報告工人有被辭歇者但大半廠家暫時仍留用工人聞織廠欲減少出産以支持跌落不已之市價故暫不開工但若金融風潮之後繼以物價低落之延久時期則失業者必多而日本將遇空前之嚴重問題矣賦閒者衆則勞動界之不寗靜自必愈甚今新聞家已注意於此問題 
國外要聞 
[美國之工業大會議]  
　　中美新聞社紐約通儒云三閱月前威爾遜總統曾召集一工業大會議先是亦曾召集一次因未得結果故於此次繼續舉行第一次與會者爲資本家勞働界及公共社會之代表皆由威爾遜總統推舉第二次之與會者則僅屬公共社會之代表會長爲工部總長維爾生副會長爲赫索脱霍佛其會員中則有一報館主筆一財政家一經濟學家并律師等多人皆爲國内辦公共事業中之卓卓者此會宣言謂因勞働界以時間及工資問題致與資本家時起惡感而社會亦因以不安定揣勞働界之意似欲改良工業界之生活而有所表見此意甚善各方面應輔助之以觀厥成而資本家與勞働界尤宜互相諒解通力合作以謀國家之福利本會宗旨蓋即在此其上呈總統及國會之報告可二萬言於策略上頗有貢獻將以求全國之公斷其消弭工業界之爭端有三大綱要一曰勞働非一種之商品實爲一種人的關係自應有相當之組織二曰工人有罷工之權利本會承認之故不贊成以法律取締罷工三曰如一方面有不平之事卽應與爭持之他一方面共謀所以平之之法從長計議勿爲岸然獨行之舉動除此三項外其對於勞働及僱用之狀况亦有所論列（一）店舖或工廠中應各設立一受僱人員之代議部（二）商定一種調處工界爭端之善法（三）採用集合買賣之主義（四）定一出售食品之新制度并定一共同購售食品之制以防止投機及囤積居奇諸弊（五）定一最低工值之數目以適合於生活况狀爲限保護公衆及個人勿受因缺乏生活能力而發生之惡影響（六）擴充政府設立之機關調查生活上之費用（七）定一「有所得卽分紅」之辦法以反對盈餘分紅（八）舉辦保險辦法并以自由公債之儲金改作一種形式之年金（九）訂定工作時間每星期四十八小時星期六得半日休息（十）關於工作時間最後之决議一方面研究疲勞之程度及工作之效果一方面研究其工作之時間及此時間中至少之出品（十一）阻止兒童工作强迫其爲教育及體育上之修養（十二）專定一法以維護女工對於時間及狀况妥加研究其工作能力及出品相等者予以與男工相等之工值（十三）改良理家（十四）防止工業上之揭亂（十五）對於政府中之工人及學校教師設法救濟及現今之財力此報告中所反對之事凡得五項（一）反對盈餘後之分紅爲暫時療治工界病患之用（二）反對限定工人之出品（三）反對美國公共機關受僱人員之罷工其他公僕如警察及救火員亦在此列（四）反對警察及救火員與利用罷工之機關相連絡（五）反對奬勵額外之工作該會對於店舖亦提出一類意見略謂店舖中受僱人員亦應設立一代表部俾與店主發生密切之關係而共謀雙方之利益其有組織之店舖往往因店主與店員之連合而得良好之結果若同在一店而意見各歧則一時雖能維持終則未有不失敗者至於調解工界爭端之機關各區域皆當設一專部兩方面之爭端起則各訴之部中其上則有一高級之機關曰國家執行部雙方遇不能解决時則由此部秉公處理而於平日則亦監督各區域部之行事焉據報告中所提出之各區域仲裁機關係由工業及藝術界合組而成現擬暫定十二區域每一處皆有陪審官俾有事時共商判裁之方法聞僱主方面之陪審官須由商部總長選定先與每一區域中之僱主集議而後定而此僱主方面之陪審官若干人則以其所業爲區域各業選出一人受僱人方面之陪審官則由工部總長選定以其所業爲標準亦先與每一區域中之工人集議區别各僱主俟兩方面之陪審官均經選定尚須呈諸總統核准云 
國内要聞 
[政府對魯案之態度]  
　　仍在游移不定中 
　　政府關於魯案答覆各省電報均以考量爲詞但自日本二次通牒以來外間不滿政府之延緩復函電敦促力請駁回通牒聞政府亦覺形勢迫切非明白宣佈方針不可但遽然駁回通牒以示决絕則又非所願連日會議之結果决定分步辦法一面電復各省聲明無論如何决不直接交涉一面將外交經過情形明白宣佈以釋羣疑至提交國際聯盟及其他各項手續仍當愼重討論從緩進行日昨國務院復山東軍民兩長電巳表明此恉原電如下濟南田督軍屈省長鑒統密感電悉魯案政府並無確定直接交涉之議與輿情並不相違提交聯盟時機未熟通牒自難遽爾駁回目前仍應取考量主義至軍事協定中國駐俄軍隊現正從事撤退與各國取一致行動不久撤盡該協約當然失其效方總之政府雖尊重民意而於職責所在輕重緩急自不能不熟與權衡深願各方共體苦衷勿再誤會致滋自擾否則外交未理内亂先呈國家之憂抑豈地方之利此次滬上莠民藉口外交煽動罷課罷工昌言改組民主政府實屬别有作用吾魯人民素極愛國詎可盲從希以此意剴切勸導俾明眞相倘或徒激意氣敢有越軌行爲應卽查照前電嚴行取締依法制止是爲至要院印浙督盧永祥省長齊耀珊東日致政府電云魯案初次日牒迄未駁回自係愼密考慮之苦心近聞又有二次通牒滬報揭載確否雖不能知然此項問題以理論言之德約拒簽即成懸案萬無直接交涉之理毅然拒簽於大會者而直接解决於東邦絕非正當辦法况波詭雲譎事變甚不可知今日通牒雖似和平將來結果豈能保不失敗彼時再欲呼號列强必皆袖手輿論復萬矢爭叢是内外交迫自墮九淵日牒迄未嚴却彼此旣稱親善對我不應出此我若長此優柔則是召人之侮鄙見無論有無二次日牒急應嚴詞駁復一面宣佈經過各情以待列强公論庶不背和約拒簽之本旨亦可昭信於國人務望當機立斷毅决策行昧直攄忠語不暇擇敢希鑒察寗獨私幸 
　　魯案自日本二次通牒後政府對付方針迄未明白表示新衆院議員王葆鋆等昨提出質問書兹覓誌如下 
　　據聞日本二次通牒聲明已由該國駐德代理公使收到德國關於膠州之各種文件诙送達東京日本依據德約生效當然承繼德人在山東之權利我政府對此項聲明是否貫澈不簽德約之主張否認德約生效歟抑謹照日人之聲明而承認德約生效歟質問者一日本因山東交涉久不解决故聲明如中國依然持延宕政策日本遂視此種緘默爲表示贊成日本之聲明我政府果以緘默主義而贊成日本之聲明歟抑以明决表示而否認日本之聲明歟質問者二日本旣根據上述二種理由迫我政府與之定期開始山東交涉我政府寗自絕於國人犧牲領土主權以承認日本有承繼德國在山東之權利爲前提與之直接交涉歟抑寗開罪於鄰邦保持領土主權以否認日本有承繼德國在山東之權利爲根據而提交聯盟公斷歟質問者三上列三項質問謹依法提出限三日内按項答覆 
[德約修改與山東問題]  
　　近來修改德約之聲浪日高其勢不久將成事實德約之不得不修改者非出於德人之請求乃由協約方面之主動蓋和約束縛德人嚴密之極原爲防止其侵略主義捲土重來而束縛過嚴協約方面亦不免蒙不利之影響此實修改之由來也近據巴黎密電英法兩國對於修改德約一事意見漸趨一致一切詳細辦法將於五月二十日左右在意京最高會議决定之惟此次修改主旨係爲蘇活德國之經濟並平靖其内亂起見故所注重修改之點不外凡爾塞和約中關於經濟條欵之一部分及來因佔領區域之條文换言之卽修改經濟上及軍備上限制過嚴之各條欵是也至約内之山東條欵是否亦在修改之列英法尚無意見表示其他各國態度亦頗冷淡我國專使現正探詢各國意旨並設法將山東條欵加入修改連日顧維鈞專使及王廣圻公使先後有電到京報告修改形勢王使電告英法意協商修改德約意見已趨一致决請德國派代表列席會期或在本月二十一日其修改之範圍限於和約中之某某六條云云順使來電報告較詳大致謂英法意巳商妥修改德約月内開最高會議即可决定協約方面主張修改意思係因和約規定束縛德國經濟力未免太嚴使之不能有所發展瀕於破産此外限制其兵力亦覺太嚴使之不能平定内亂則協約方面亦不免蒙其影響故此次修改德約要點乃注重充裕其經濟及兵力至於關於我國之山東問題協約方面無人提議在我國遇此正提議修改之好機會斷難錯過請由專使一面活動一面政府速定方針指示進行云云 
　　又據某外交家談話協約國桑里摩會議業經閉幕此後世界趨勢究能貫澈一般國家所希望者乎此實爲吾人應注意之一事按平和條約有五大强國中過半數承認即生效力今批准德約者已有英法日義四國美國方面爲保留案爭執未予批准似不成問題然德國以約文中對於經濟及軍備限制過嚴藉口國内秩序紊亂延不履行且更要求擴充軍備以維持現狀英法首相祇允其增加警備隊德政府猶以爲未足其蓄意固别有在由此觀之現批准德約之四大强國能限制普魯主義乎未批准德約之美國能受條文之拘束認德約爲有效乎此點大有研究之價值假使美國以非常手腕與德國單獨搆和則德政府益視現條約爲具文將無履行之一日恐今後世界形勢之變遷有不可思議者故協約政府已有重行修正之表示果爾則和會中各小國所蒙不公平之影響或可設法救濟而山東問題庶可挽回此固吾人之所望而某國所以急急要求開議也 
[京學生質問魯案方針]  
　　與教育部員之談話 
　　北京學生因教育部二一四號訓令内有政府並不主張魯案直接交涉等語又於前日（一日）派定馬謝二君赴教育部詢問眞相該代表約下午三時到部傅次長因事未見由覃秘書代見代表首問訓令所載是否可靠覃答以訓令内之語均係本部負責之語本部係屬於政府一分子故亦可謂爲政府之表示代表謂教部旣非外交負責之人萬一政府因他種關係致變方針如貴部力爭亦恐不能挽救况政府歷來對於此事曾未見有具體之表示實屬莫解惟請次長出席國務會議時代請早日宣布外交方針覃答此事次長已提出兩次政府巳决定方針故本部乃有政府不主張直接交涉之訓令代表又謂報章所載屢次國務會議决議魯案仍取延宕主義覃云報章所載多屬傳聞不可輕信代表謂政府旣决定魯案方針何妨即日宣布覃謂對内與對外不同教育部代表政府訓令宣布此對内事也自易辦到若必欲政府以明令宣布恐於對外不利至於宣布前之手續宣布後之辦法以及宣布之文式國人須予政府以審愼考慮之餘地代表乃謂魯案如何决定利害關係顯然易見自去年五四以來國人奔走呼號無不予政府以參考之資料乃政府不顧民意一意孤行是政府有負國人國人無負於政府且五四至今頃届一年政府考慮不爲不周矣審愼不爲不至矣甚望貴秘書將學生此意轉達次長覃答唯唯且謂希望同學早日上課代表謂政府不宣布外交方針則上課恐不易辦到云云旋即辭出 
[京華短簡]  
　　美議員團二百餘人來華駐美代使容揆已有電報告請政府派專員接待當已批交外部核議歡迎方法聞此次美議員團來東方各處在考查戰後東方情形尤注意中日方面關係前駐華公使芮恩施君亦有同行消息 
　　最近政府財政困難情形已達極點刻拉門德業已出京新銀團成立之望旣遥遥無期而日本方面近因股票跌落工商業大受影響大藏省及資本家維持秩序之不暇安有餘力爲對華之投資故刻下政府爲維持現狀計惟有向國内各銀行爲零星之借欵以濟目前之急聞中央四五兩月政費業巳與各銀行商妥墊款數目統計約有二百萬元利息折扣均極優厚 
　　日軍分佈中東路自由行動擅捕路員監管鐵道委員會巳於上月二十五日提出抗議一面另由美政府向東京嚴重交涉我國駐崴高等委員李家鑒亦乘機面商日委員松平請將沿線日軍撤歸原地聞松平答稱此屬軍事行動政務部未曾預聞容俟調查明確酌量辦理 
　　教部代長傅嶽芬氏前曾提議擬於巴黎大學特設中國文化講座每年補助二萬佛郎由中央發給當經院議可决兹聞政府昨據葉恭綽來函謂此項補助費關係國際信用未便久延現已商由韓汝甲先行墊付請即照數撥滙以便歸墊 
　　意大利政府日前直接電致我國農商部略謂目下意國對於華絲無甚需要請暫勿以之輸入如將來有必要之時當由意國另給特别護照否則不准入口云云長江一帶各絲業團與南洋羣島華僑等得此消息後紛紛電請政府質問意國拒絕華絲入口之眞意據某方面消息則謂意國此舉全因某國近與意國極力聯絡擬操縱絲業壟斷利益所致 
[東三省通訊（國奴）]  
　　滿洲之韓人與日本官吏 
　　韓人問題爲今日東亞之一問題尤爲我國東邊之大問題也兩三年來韓人倡議獨立日人隨意應付尚不吃緊自本年三月之後奉天之鴨綠江沿岸及吉林之圖們江沿岸越墾韓僑達數十萬因之日人頗爲注意其初欲利用韓人以爲侵佔滿蒙之前驅者自韓國黨人到處運動後稍有血性者大都憬然大悟如奉天之安圖撫松各縣吉林之延吉和龍汪清琿春各縣均有韓國决死隊出没雖經中國軍警嚴密取締無如該黨人等重要者不過少數人士其附和之人大都本地居民故亦無法驅除淨盡四月初因朝鮮境内韓黨襲擊穩城地方之日本警署連日發現日本官吏窮於應付雖以强力擊退但四面楚歌疲於奔走頗有無可奈何之勢且以此項韓黨諒必自中國境内竄來其所以能竄來之故必由於中國軍警取締之不嚴本此意思復故甚其辭以陳報其駐華公使及駐奉天之赤塜領事駐吉之森田領事各該公使領事卽同時分頭與我當道照詰大致謂當地中國官憲淡漠對之甚有下級官吏與韓黨隱相通氣者如中國官吏不爲嚴重之取締日本爲自衛計不得不派兵入華境搜捕等語此種恫嚇手段日人亦屢施之矣我國當道以邊境情事各該地方官均有報告對於韓黨雖不能違背公法違背人道如日官之所望而爲慘酷之驅除惟我爲地面治安計確已切實搜查嚴加防範於持有武裝之决死隊則予以解除武裝之處分於强迫勒捐之韓黨則量爲拘押於附和之韓民則妥爲勸告乃日官不諒此種協助之誠心殊不足以昭睦誼一面照駁一面遣派軍隊抽撥警察於重要處所設防稽查吉林鮑督軍徐省長並於延吉一帶特訂取締韓黨辦法十餘條調查韓人固有之鎗械稽察過境之韓人其重要處所則禁止通過鮑督軍爲厚兵力計特撥派一營前往以資鎭懾因此延邊韓黨稍爲肅靜日本當道又慮韓黨之他竄也遂電由駐吉日領向我國官吏請求將吉省各縣韓黨一律查防我國當道以僑吉韓人中有種不良分子假名親日向日領事館請求組設朝鮮人會以致我國警察施行取締之時彼等種種反抗並密告日領以期惹起交涉現在韓人來者衆多日領又知所謂親日派者全不可靠近於我國取締韓僑之事願不掣肘我國警察因定於交通衝要地點量予搜檢或制止以免不良分子魚龍混雜觀察日人現在之狀况對於韓人巳有不能制止之勢使不速改待遇韓人之方針日本之殷憂方興未艾即我國東邊亦非常困難也 
[豫議會反對公債聲]  
　　河南省議員劉雲漢等以財政廳有向中央承認代銷公債一百萬元之風說因提出質問書如下爲質問事頃 
 
 

Page 7

 
 
聞財政廳有承認代國家銷賣公債一百萬元之說人言嘖嘖想亦不爲無因查河南連年兵匪交加災祲迭乘去歳南陽等縣大水横流桑田變爲滄海今春信陽等處客軍譁變閭閻飽受焚掠披流民之圖憔悴堪惘念養民之道撫字爲先正供尚應緩免公債豈容再募財政當局職司征權於豫民之無力荷此負擔知之必悉遽爾承認居心安在此應質問者一也國家地方本相關聯河南財政困難已達極點入不敷出爲數甚鉅未聞中央有絲毫之補助司財者早已應付爲難取之於民則哀鴻垂斃脂膏未堪再削求之於官則蠢弊已深中飽未能卽去此項公債各省尚未聞承辦而豫省獨首先認募民力有限點金乏術地方財政之不敷財政廳又有何術以善其後此應質問者二也按公債條例雖係自由募集而河南歷來辦理公債多係由知事攤派豫民近年來苦於兵變苦於匪擾苦於河伯之爲虐將來復因此公債而苦於官吏之强迫差役之催擾災變餘生恐弱者轉死溝壑强者鋌而走險財政廳之首先認募固可得中央之歡心亦曾計及地方之治安人民之痛苦否此應質問者三也以上三項議員等不無疑慮謹依議會法第十九條提出質問限三日内明白答復以釋羣疑 
[廣州學生討論罷課問題]  
　　自山東交涉喫緊後學生罷課之聲浪繼起上海學生巳一致罷課廣東學生聯合會廣州分會特於昨日開會討論此事各校代表赴會者三十二校省會學生聯合會亦派代表二人赴會將該會不主張罷課之理由陳述而廣州分會之各校則多數主張罷課其所具理由謂魯案係我國土地彼此息息相關而學生舉動亦當共同一致無分畛域理應一致罷課贊成者二十四校遂將此議通過然後與省會學生會代表接洽據省會學生方面所持理由謂南北政府畛域不同應當各異故在廣東方面無罷學必要其宗旨適與廣州分會相反辯論許久卒擬邀彙省學生會各校於日内開一聯席會議表决此事 
[粤軍府謀撤伍及禁提關餘]  
　　粤軍政府旣在港滬起訴伍廷芳所有伍氏外財兩部長兼職亦下令解免現粤當局以伍之總裁本職亦應撤銷否則以軍政府而起訴總裁貽人笑柄伍氏總裁資格本由國會取得不能遽以軍府令文撤銷刻巳密商代理兩院議長孫光庭陳鴻鈞兩人請其即日開兩院聯合會以伍氏擅離職守携去公欵兩罪狀當衆宣布爲解職理由及發電通布之根據惟有人探詢國會中人大多數意見對於此事主張奚若據云軍府某巨公確有此意并已有此表示孫陳兩主席亦經分向大衆說過惟衆意以伍秩老確爲南來護法首功之唯一人物在北京旣抗拒副署解散國會命令來粤後對於維護國會尤不遺餘力卽如去年制憲事業所有派員分赴津滬招待議員南下其中一切招待川資旅費以及開會後一切月支經常費秩老均允在關餘項下源源撥給接濟實力擔任不過以議員意見紛歧致大業埀隳耳當兩院推選七總裁之初秩老又實爲首膺此選之人物此時而忽將秩老在會内提議通過解職不唯大傷感情且亦無此辦法現在大多數議員心理多屬如此云云觀此則某方面對付秩老之目的其結果正未可知也又聞日前粤軍府請霎氏及砵打氏兩律師來港禀准臬司將伍博士名下存港各銀行欵項封禁不許提取前星期五日伍氏亦請普樂亞刺巴士打及曾健三律師在臬署入禀請將所批准之封票取銷其理由謂此舉瑣細徒令人煩惱至其誓章中則自承該欵約有二百萬餘元在彼手中但不允任人將公帑濫用云另據廣州財政部所清查者數亦相近該部咨陳政務會議文如下案查本部接管以來所有數目賬簿未准前任移交税收若干無從查究僅由岑總裁發交伍前部長所開關餘收支數目清單一分計由八年七月起至九年一月止共收三百九十六萬九千三百五十九元六毫一仙除支外尚存銀一百五十三萬三千三百零六元四毫八仙並前借予中國銀行之三十萬元巳經取還實應存銀一百八十三萬三千三百零六元四毫八仙隨准外交部抄譯税務司來函及帳目清單九年三月十八日又經上海滙豐銀行付交軍政府財政總長關餘規銀五十四萬八千兩又查第一司卷内印花税一項經伍前任先後收過各省各軍領票價銀七萬四千五百元除開支印刷費及印刷所經費外所存若干並無數目移交存欵多寡殊難查究又查第二司卷内劉園房屋經前任兩次投去價銀共二萬四千九百三十六元三角除撥歸交通銀行債權七千四百八十元零八角九仙外應存銀一萬七千四百五十五元四角一仙又查經前任北京劉園事務委員移交及追收欠户租銀共積存約二千元共應存銀一萬九千餘惟查核該司所存數目曾撥交援贛軍司令部經費二千元又借撥第一司印花税票印費銀一萬三千八百元借撥第三司經費銀三千五百六十三元二角二仙均有收條爲據但未將詳細數目分别移交則借撥之欵如何開支無從證明本部以事屬公欵職責攸關未便置而不問除關餘存欵經已起訴外其餘各項存欵應如何追究之處伏候貴會議議决見復再第三司會計員黎兆獻隨同伍前部長赴港疉催回部交代迄未見到跡近挾欵私逃應否下令通緝之處仍候貴會議議决施行云云惟據週循通信社消息則謂此事已有議和分代表彭允彝等出任調停擬有一種辦法徵求各方面同意其辦法如下從前經政務會議議决在關税餘欵項下撥一百萬元作西南大學經費此欵請伍廷芳即提出交西南大學籌辦員汪精衛章士釗二人保管其餘欵項存儲於銀行雙方不能取以待時局之解决聞此種辦法已得唐少川之同意云香港法庭前定於前星期五日開第一次庭嗣因原告之律師理由尚未徵集充足呈請緩期開審已蒙批准延至本星期五日然後開第一次庭云 
[江西學潮之現狀]  
　　教育廳會議善後辦法 
　　學生會討論接洽問題 
　　江西各學校學生停課已經三日教育廳許廳長於昨日發出傳單召集中學以上各校長曁管教各員於今日（三十）蒞偰家塘公立法政學校開會討論善後辦法簽到者吳士材王壽彭趙寳鴻吳愷胡薰彭先荃裘德煌熊蕙劉存一余彭齡余謇戴祖琦王經畬歐陽祖經程蘭湘等共百餘人一句鐘後許廳長蒞校開會假講堂爲會場公推該校長胡薰報告開會宗旨略謂今日會事係由許廳長召集討論學生罷課善後辦法請諸君研究許廳長登台演說云今日召集諸位來校研究學生罷課之事蓋以本省學生罷課係由上海北京及長江各埠傳播而來響應之速甚於置郵雖各學生迫於愛國熱忱究竟青年學子對於有限光隂未免辜負諸君職掌校務責任攸關平日管教如何於兹可見但聞各學生中對於罷課之舉尚有不願者無如相迫至此然靡然從同鄙人有數種意見對諸君表示第一步諸君須視察本校代表舉動在坐諸公誰不明愛國二字兄弟本學生出身以前亦因國事同校學生主張罷課兄弟獨不以爲然雖受同人激刺而退至私室仍不敢荒功課希望諸君將此情形勸告以冀學生悔悟萬一無效則以第二步辦法各學生皆有家屬應由各校長傳集各父兄責令子弟愛惜光隂勿荒學務嚴加誥誡努力前途是爲至要兄弟意見如此諸君如有意見亦請發表劉存一演說前段大意與廳長同末後亦希望勸導各學生限期上課次盛若虚吳少桐程蘭湘均有演說末後裘德煌方某等演說大意相同而裘君所以同中見異者謂學生等前經勸導均無效果以致有此行爲但學生須暫聽其自然不久必有悔悟自願上課現在要他上課萬難做到况他們對内對外進行之事甚多正在興高彩烈一往直前務望廳長向軍民兩長請求轉令軍警對於學生在外查貨及講演等事格外原諒勿起衝突雖此時未曾發現然先事不可不預防也次又有數人演說又次許廳長謂諸君提議理由均皆充足而裘方兩先生之主張向兩長請求定當做到現時已不早諸君如有意見以後儘可送廳云云遂散會 
　　學生聯合會於三十日下午一時開職員會到男女代表四十餘人公推理事部長傅競仁主席請各代表報告與各公團接洽情形廖祝嵩云前與商會長襲梅生接洽要求電致政府聲援否則請與全國一致罷市而促政府之覺悟龔意以省議會爲一省之民意機關先須侯其發電商會可隨其後旋至省議會晤龍議長將上意述明龍擬由本會發一正式公函俾該會有所根據鄙人當答以貴會爲全省民意機關對於此種萬分危急之問題决不當處於被動地位致失貴會尊嚴并質問米穀重禁出口巳經貴會通過咨請官廳於四月二十八日實行禁止乃至今猶未見重禁明文殊爲不解應請議長特别注意龍答云此事旣經敝會通過自當向官廳交涉依議重禁後又提議數問題而散 
[潯學生慶祝勞働紀念會]  
　　五月一日爲萬國勞働紀念日江西九江學生聯合會先期張貼佈告定於是日舉行慶祝事爲官廳所聞特電省請示聞未接有覆電故亦未遽加以干涉不過於臨時派兵維持秩序而已昨日（三十號）學生聯合會評議部長蔣宗文復與工人接洽一次决定紀念會停工三日今日（一號）黎明各工人齊立江干約四千人左右均執有紙製白旗一面上書爲國宣力亟起救國各種字樣下午二時在賓興洲開會其會場由學生佈置完備並舉有糾察幹事各員學生到者有南偉烈大學·省立第三中學·第六師範·聖約翰中學·農林學校之一部分工人到者約二千餘人首由蔣宗文宣布開會宗旨次學生聯合會長兪鎬副會長潘衡農林學校代表曹某及上海各界聯合會派來代表周某均有演說大致謂工人何等尊貴我們不能輕視他卽工人亦不可自輕務要同心協力造成完全的人格現在學有學會商有商會工人亦宜結成團體成立一勞働會以備臨事時有所商榷云云至對外交問題絕未提及說畢學生聯合會捐資分給饅頭若干以示慶祝旋自該處起工人與學生結成一體列隊游行直穿正街而上至小校廠爲止沿途軍警尾隨其後維持秩序省防團軍士備有武裝警備隊徒手隨行沿街則加派陸軍崗位防範綦嚴學生亦派人站崗維持一切秩序井然工人以勞働會名義張貼露佈略謂今日勞働紀念會荷承學界慶祝感激不盡同人等雖屬至愚亦知自愛謹自今日起停工三日以誌勿忘云云學生亦有四種白話傳單散布勉勵工人並勸告勿誤會及申慶祝之意以文較長從略 
[浙法團對學潮之表示]  
　　請學生息肩　外交問題由法團負責抗爭 
　　浙江省教育會昨（三日）下午四時爲魯案與學潮問題又集省農會總商會縣農會縣教育會拱宸橋商會律師公會七團體代表二十餘人討論進行方法及各函電由阮荀伯主席當將所擬函電通過分别發致並决議嗣後續議事件由二團體以上召集兹錄各電文如下「呈北京政府電」大總統國務院賜鑒駁回日本魯案通牒廢除軍事協定爲全國民意所同迭電呼號政府迄未表示明確態度乃對於熱心愛國之青年任意摧殘視若仇敵羣情憤激異常幸各界父老持重不肯輕發未釀他變然政府若果竟與日本直接交涉不速廢除軍事協定全國人心憤不可遏罷市罷工停止納税之舉行將踵起恐非專恃軍警武力可以制止况軍警同屬國民詎不愛國一旦覺悟政府更將何恃現各團體因學生輟學日久犧牲太大國本所關尤難膜視正在設法勸導務請政府從速宣布魯案最近辦法廢除軍事協定一面明令各省軍民長官不得妨害人民集會言論之自由以安人心而維國本浙江省教育會·省農會·杭總商會·杭縣教育會·縣農會·律師公會·拱宸橋商會電呈支一致全國學生聯合會」上海全國學生聯合會鑒外交失敗國勢垂危學生愛國心殷要求廢除密約駁回通牒停課待命無任欽馳然而救亡之義寧惟學生之責吾浙各界法團聯合一氣誓達此鵠僉以學生奔走有日得無疲勞應請一致進行上課以資蓄養讓我法團拔幟以登譬諸替换賽跑後先賡續倘事機迫切當再一齊出馬爲最後之奮鬭業電政府先行忠告並請各省一致進行不知貴會以爲然否特電奉聞卽希示復致政府及各省法團電附聞浙江省教育會·杭州總商會·杭縣律師公會·浙江省農會·杭縣縣農會·城北商會·杭縣縣教育會一致各國公使電」北京各國公使鑒自敝國對德宣戰青島租借條約當然失效巴黎和會與德國所結和約敝國又未簽字如有他國欲根據德國和約强迫實行敝國國民誓不承認應請轉致貴國政府查照爲荷「致各校校長轉告學生函」逕啓者外交失敗國勢垂危各校學生愛國心殷要求政府廢除軍事協定駁回魯案通牒停課待命令人感動抑知學生求學以報國今爲愛國而廢學奔走國事迄無寗日過於偏勞急需蓄養爰集各界法團共謀替换方法僉謂救亡之責不獨有於學生立卽嚴電政府先行忠告並請各省一致進行促其覺悟倘其不生效力事機迫切之時自應重勞學生凡吾工商各界罔不戮力同心今姑由我法團拔幟以赴學生暫行休止即日上課除通告外應請貴校長轉告學生共喻此意「此外又致各省省議會及北京各省法團電内叙致政府及各國公使並學生會電稿從略」 
[日人槍殺蘇軍案近訊]  
　　蘇交涉員請日領撤銷原判 
　　日人角間孝二槍殺蘇軍胡宗漢案迭與日領交涉尚未解决乃近日報載彼竟以片面主張判爲過迭殺人深堪詫異現蘇州交涉公署已去函否認請其撤銷原判持平商辦原文如下「致駐蘇日本領事函」逕啓者日人角間孝二槍殺軍士胡宗漢一案昨閱報載有四月二十日貴領事對於此案判决文一件角間孝二照過失殺人例判處罰金九百九十元不勝詫異查此案前准貴領事四月十五日來文當經正任楊交涉員詳細具文聲辯覆請貴領事仍照前提四條辦理迄今旬日未見答復本交涉員到任拜訪又諄諄以前四條爲請並請先將角間孝二故殺罪名明白决定正式宣布當時貴領事並不告知案已判决仍與本交涉員繼續磋商允爲依法懲辦是貴領事對於楊交涉員聲辯各節業經默認對於本交涉員面談之點亦表贊同今乃驟然發見此種判决且其日期在本交涉員未到任之前無論彼此辦理交涉須得雙方同意未便片面獨斷即以法律上手續而論亦須俟辯論告終方可判决罪名兹交涉上之爭議未决卽法律上之辯論未終何得避重就輕即行判决爲過失本交涉員萬難承認昨巳晤談一切特再具函聲明應請貴領事撤銷原判與本交涉員持平商辦實級睦誼專泐順頌日祉五月一日 
[南京快信]  
　　學生有定下星期一全行上課說金陵大學等校解散後學生均散住於旅館客棧連日仍結隊在夫子廟一帶演講該校西董勸學生回校上課可望轉圜 
　　鎭江第九師範昨致函蘇議會聲明五月四日實行上課一面仍行愛國運動以促全國人民覺悟 
　　省立各學校校長昨又在門帘橋省教育會分事務所開會討論勸導學生上課方法無結果散會 
　　今日（四日）下午一時省議會開第一次大會昨日調查在省議員尚不足八十人恐難足法數開議 
　　省議員陸以鈞提議咨請省長令廳編具蘇省義務教育分期籌辦計畫書案丹徒夏啓泰請議均平田畝賦則以紓民困案常熟彭邦俊請議撥欵開浚梅滸塘工案一俟開議即付公决 
　　基督教青年愛國團籌備五九紀念會省長飭廳防阻省立八師教生與附小因試教發生衝突致釀解散風潮胡廳長電令省視學伍義伯就近設法疏解 
　　學生會定明（五日）日下午二時在門帘橋第四師範六日在花牌樓青年會開游藝會籌欵門票特等一元頭等五角優等三角 
　　黄口兵變陳調元旅長電稱係土匪欲乘該旅改編之際希圖搶掠當經派兵擊散地方安堵如常李督恐有别情巳電徐州鎭守使張文生查復 
　　蘇州交涉員謝傳安昨又來省謁軍民兩長陳報日人槍殺蘇軍案交涉情形並請示機宜 
　　金陵關新税務司威厚瀾氏昨抵寗准明日接事 
　　陸部特派何昇祥來蘇調查裁兵事宜昨抵寗李督擬派參謀曲巖軍務課員楊國藻陪同赴鎭蘇從事調查 
　　軍民兩長派趙毓煊赴各處調查硝磺銷數 
地方通信 
[金山]  
　　省視學視察學務省視學員章伯英於五月二日由滬搭輪抵朱涇是日適值星期學校例假未克視察旋與第三科員沈從仙縣視學張子華至公共體育場略事參觀聞星期一起次第前往各校考察一切約三四日後可以畢事他往云 
　　女子義務學校成立省立女子師範畢業生鮑蕙書等發起籌設女子義務學校於朱涇西市懷仁幼稚舍内爲一般失學婦女授以生活上應用文字知識定每日下午二時半起五時止爲授課時間現已開始招生不日即可開學矣 
[奉賢]  
　　商會請嚴米禁奉賢向缺米糧全持松江金山無錫等縣轉運接濟去秋歉收民食更缺入春以來米價飛漲目下已每石九元尚虞無米可糴以致人心惶惶揆厥原因大抵由於米販私販出洋所致若不嚴加取締秋收尚遠内地居民勢有絕糧之虞業由莊行商會會長范光祖將以上情形函請奉賢縣知事轉呈軍民兩長飭屬嚴禁矣 
[蘇州]  
　　社稷壇改設農場闈門外三六灣社稷壇古蹟被官地局標賣即經地方士紳呈請保存在案旋有吴縣第五所農場主任陶鎔呈請改設第五農事試騐塲現奉省署指令内開呈悉該縣第五所已勘定三六灣社稷壇地點自應照准仰即籌辦毋誤種植時期此令云云 
　　滬小學生赴蘇旅行上海縣立三高小學生聯合鄉立虹口兩國民學校學生於二日上午乘車赴蘇旅行抵站後即往虎邱寒山寺留園等處游覽昨又往天平山靈岩山瀏覽風景四日遍游城中各名勝五日下午返滬云 
　　定期編烙漁船吳縣公署據漁業稽查委員孔憲高呈稱現届編烙之期擬查照成案定於五月二十三號先在楊家橋法國天主教堂編烙教帮漁船五月二十五號在虎邱報恩寺編烙長境各帮漁船五月二十七號在胥口伍廟編烙太湖各帮漁船六月六號編烙元境各帮漁船六月十六號編烙吳境各帮漁船請頒發佈告俾衆週知並通令各市鄉董曁偵緝隊各警察分所一體查照等情均已照准施行矣 
[鎭江]  
　　九師上課宣言省立第九師範學校全體學生宣言云吾國自歐和拒地絕簽約後外交問題益形危急或或迫於淫威或惑於利祿咸泄泄然不肯稍負責任我同學不忍聽大陸之沉淪曾開總會議决一律罷課以促政府之覺悟敝校同人尊重總會議决案亦於四月十九日起宣布罷課兩星期明知罷課無異自殺然大禍臨頭不能不作此萬死一生之計今幸江蘇省議會曁省教育會不忍學生獨負重責願聯合各團體繼續協爭同人等以爲罷課爭政原非得已今旣有各團體分任其責自當暫行上課實行以學救國主義敝校爰於三十日由全體同學議决定於本星期一先行上課一方仍行愛國運動以促全國人民之覺悟云 
[揚州]  
　　商校已上課江都商業學校前已罷課七日繼以同學半往四鄉演講續停三日現於三日起照常上課矣 
　　定期講演國語江都縣教育會前於臨時會議决創設國語研究社延請前南洋華僑中學舍監張麟發五師八中國語教員陳冠同講授每值土曜日午後舉行現由設會通知各校定於五月八日始按週聽講云 
[嘉興]  
　　舉行五四紀念嘉興學生聯合會評議部議决於五月四日召集各學校學生在公共運動場開紀念會並整隊出發游行以資紀念業由該會通告城内外各學校於午前八時齊集運動場集議一切云 
　　發現被害女屍嘉興感六中二十莊鍾家浜河内日前由上游　來無名女屍一具由該處圩保陸德三瞥見呈報縣署派員前往相騐該屍腰際圍一巨繩背上縛有石塊兩手反縛喉間亦縛繩索係生前被人勒斃棄屍河中業山縣塡具屍格飭保棺檢飭查兇手外昨并出示招屬認領矣 
[杭州]  
　　杭商會請速裁釐加税電國務院外交部財政部農商部鈞鑒中華以農商立國困於内地釐金之苛國貨因而不振洋貨進口税輕銷場日漸暢旺以致利源外溢國弱民窮瞻望前途可爲寒心裁釐加税之舉實爲救國良謨無如屢議屢停致陷國家於危險頃悉政府鑒於國步之艱擬將此案特開會議薄海人民聞風鼓舞籲懇當機立斷毅然進行勿爲流言所惑免再停頓前功惟兹事體大扼要之點是在加重進口税以裕國帑至出口土貨殊難再增擔負維持國貨即所以培養税源至於洋商在華設廠製造必須按約徵收其數倍於進口税之出廠税藉以保持利權我國上下交困已達極點舍此不圖噬臍無及仰祈迅將進行方針隨時宣示以慰商民渴望無任企盼之至浙江杭州總商會叩東 
　　電話國有之交涉情形杭州電話公司前經股東會公推代表徐中如蔣抑巵等與北京交通部交涉股欵事宜並磋商可否期滿再行收歸國有電政司長蔣尊褘謂股欵依照票面至多八折還欵必須三年分作三期每年歸還一期至收回電話期限請再維持至期滿亦不過一年餘未始不可但恐將來公司股利尚不能如此優待云云現徐代表等即定二十三日開股東常會時詳細報告云 
[安徽]  
　　皖省公私之窘狀皖省財政支絀已達極點省公署雖通令各縣趕將經征丁漕各欵提前報解而苦於税收短絀應老寥寥刻各釐局且有以税源已竭呈請暫寛比較者財政廳長爲救急起見惟有仍弛米禁以維税收業經令飭各縣遵照辦理所苦者仍皖民耳查皖米向除本省民食外尚有贏餘斗米千錢之事前所未聞今歳則情形大異以云禁運則通商口岸盈千累萬時時輸出以云弛禁則市廛鄉鎭車載斗量亦被禁阻此米價飛漲之原因也加以洋價日高銅幣日跌貧民終日勞働不足以供一飽誰實爲之而使無辜皖民日處窘鄉也 
[香港]  
　　馬玉山公司總行將開股東大會馬玉山公司香港總行曾於陽暦四月十日開股東大會審覽上年生意年結按該總行上年共得溢利銀一十五萬四千三百二十一元三毫四仙生意比較前年增多三份之一但以米貴糖貴銀貴一切費用增多加以小呂宋星架坡滙水受虧故生意稍受影響現該總行定於隂暦三月二十三日起開派股東官利并除派總理倡辦員值理袍金花紅等其餘所存六萬餘元合民國七年存下盈餘積項二萬五千餘元統計共存盈餘積項九萬三千餘元云 
雜評一 
[督軍與總統（默）]  
　　中國欲去軍閥政治第一在國民自身之覺悟張繼所謂不可舉軍人爲總統是也中央之政治不使軍人干預而後各省政治軍人自然不能干預清治本之道必自此始不然而僅言廢督有何益哉吾民國創造以來之總統幾無一非武人且大半皆從督軍中來督軍制不廢將來督軍之爭總統必無已總統之爲武人總統亦必無已勢固瞭然可見然僅廢督軍之名而不廢軍人干政之實則將來之政治依然今日之政治耳欲廢軍人干政之實又非僅空言分治所能致也必自清政治之中心掃除中央之軍閥始 
　　然則國民不從根本上覺悟而徒齗齗於督軍制之存廢抑亦末矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[航空俱樂部歡迎意飛行家]  
　　昨晚八時上海航空俱樂部假白渡橋禮查西飯店歡迎意國飛行家佛拉林中尉航空俱樂部副會長唐露園君主席與宴者有航空事務處特派員徐祖善鮑丙辰海軍總司令藍建樞交涉員楊小川道尹王賡廷商會會長朱葆三中國銀行長宋漢章交涉署陳震東楊小堂航空俱樂部職員許建屏夏奇峯朱少屏美按察使羅賓吉美總領事克銀漢意總領事羅雪比總領事薛福德意商會長比那等二百餘人宴畢由唐主席致歡迎詞意總領事演說徐祖善朱葆三演說唐代表航空俱樂部贈銀盾盾上刻「歡迎」三大字中華民國九年上海航空俱樂部贈等數小字中間有一飛艇上刻Ｓ·Ｖ·Ａ·１２９７１佛拉林受盾之後致極簡單之謝詞次由意大利駐日本公使演說次前意大利商會會長托君演說次楊小川起立舉杯祝意皇萬歳次誦詩次比總領事演說次意總領事讀漢口意公民祝電攝影跳舞而散瑪西羅中尉尚未到滬　未列席 
[討論女子參政權之談話會]  
　　昨日下午三時由上海神州女界協濟會與女界聯合會在女青年會召集女界開討論女子參政權大會是日適值五四紀念日各學校均在開會派代表到會者甚少以是將大會改爲談話會舒蕙楨女士主席略謂女子參政權對於我女界人格而言實當稱之謂一極大之問題凡吾女界萬不能藐然視之以今日之情勢視之我甚痛心也蓋到會人數甚少可見女界之對於此事甚不注意焉然而今日因各學校正在開五四紀念會亦不能責其缺席之不當也今日旣到會人數極少自不能開大會姑改爲談話會討論一切今日人數旣少各種事項極難進行余以爲此後當集一委員籌備會由各團體或學校各派二人代表出席以討論參政權之進行事宜諸君以爲如何（衆贊成）舒女士續謂諸君旣贊成此事就請諸君於就近各學校接洽務請其各派代表列席今當討論地點余以爲以貝勒路女界聯合會爲最適宜（衆贊成）舒女士又謂地點已定請定時間有提議自六號起每日四時半起者有提議三時起者卒以三時通過遂由各代表分别認定擔任往就近各校接洽乃宣佈散會今錄萬國女子參政同盟會致上海神州女界協濟會函及議會通告於后 
　　社長鑒萬國女子參政第八次聯合大會巳確定於本年六月六日至十二日在瑞士振麗華地方舉行所宣告在西班牙開會一節因發生困難巳决議取消會中議定中·英·法·美·德·意·瑞·奥·俄·丹麥等國之女子參政同盟應各選派代表十二人瓜代員十二人尅日來瑞共襄要政凡各國所派定代表之肖像履歷及現在職業表祈先繕寄倫敦參政報主筆處此次大會應用經費規定一千五百磅合美金七千五百餘元現英國女子參政會已特派委員任籌捐一部分凡所有與會各國同盟會宜量財力之厚薄予以捐助至爲公感各國女子參政同盟會凡有應於大會中提議關於婦女各種重要問題請先由各會提出繕冩二份一寄瑞士大會所一寄倫敦總會執行部備案 
　　議會通告（代表）各同盟之團體得派代表十二人瓜代員十二人各同盟之幹事部得派代表三人瓜代員三人各代表有發言及選舉權遇代表缺席時瓜代員可代行職務此種代表無須納費（各參會員）各參會員每年繳費一鎊其費須於會議三個月前繳納始得參與會議（交誼代表）萬國女子參政會爲優待各同盟團體起見特准每團體得接納各該國所推選之交誼代表二人執行部亦可接納來賓凡交誼員每人須繳瑞士佛郎十二元（按每瑞士佛郎合法國佛郎三枚）（來賓）凡欲參與旁聽者繳納瑞士佛郎十二元（委任狀）代表須携帶有各該會會長或執行員所簽字之委任狀 
　　萬國女子參政會定一九二○年六月六號至十二號在瑞士振麗華開第八次聯合大會請各國女子參政會派代表蒞會澳大利亞·比利時·保加利亞·坎拿大·中國·丹麥·芬蘭·法蘭西·德意志·英吉利·匈牙利·挾斯蘭·意大利·荷蘭·那威·葡萄牙·羅馬尼·俄羅斯·西比亞·南非洲·瑞典·瑞士·美國·各得派代表十二人欲加入斯會者請與阿根廷·古巴·西班牙·烏拉乖·希臘等處女子參政會接洽 
　　本會特備正式公函致各國政府以邀請各該國該會之正式代表蒞會又凡與本會表同情者得派交誼員二人來本會旁聽此次特請派代表之各國如下緬甸·中國·印度·日本·荷屬西印度·等凡私人之與本會表同情及保護女權者無論國籍種族皆得來會旁聽本會自一九一三年在布道佩斯開會後卽逢歐戰七年以來因戰事而發生政治的變更亦殊不少本會之趨勢日見優勝各國之加入者現巳不下十六國在奥地利亞·比利士·佈希米·英屬東非洲·坎拿大·丹麥·德意志·英國愛爾蘭·荷蘭·匈牙利·挾斯蘭·詹美加·波蘭·菲得西亞·俄羅斯·瑞典等處其中全數或半數婦女已得選舉權美國亞耳崇尼·尼發·得蒙得拿·紐約·南大高得·屋拿堪來·德賽士西·坎賽士·密希根等省均巳加入三十六要省中巳有三十二省由兩院修正案中批准女子參政全權此爲歐戰後一美滿之結果然婦女經若許之挫折始獲得政治上的自由稍覺美中不足耳然今可毋事虚耗運動以來女子之公民權矣今可以各自努力以謀國是矣雖然吾輩之事業於今可以告終乎或將仍事進行至全球各地女界皆被釋放而止乎女子今確巳完全得享所應有之權利乎尚有未竣之手續否全球女界尚有需助於吾輩而盼吾輩之進行者否是爲目前之重要問題在瑞士時所應研究俾女界福音得普佈廣傳届時各地代表務祈到會共聆各方之進行并公議進行方法俾各該會皆得沾受實益 
[昨日之戒嚴消息]  
　　淞滬警察廳長徐國樑昨接何代軍使令飭略謂五一巳過今值五四之期外間謡言滋多惟恐仍有人在境内秘密開會集議自應預爲查禁阻止並嚴行加防以保安寗等因爰於清晨八時起即派游巡保安等各隊士會同軍隊荷槍實彈分駐於中華路民國路及西門外體育場等處注意站防輪流巡察直至傍晚並無舉動至各區署所亦派駐游巡隊各一排協助防務昨晚戒嚴較前數日更爲注意十時半以後阻止交通其十六舖民國路華法交界之處最爲嚴緊遇由北往南之人非交出通行證驗看明確不能通行如無證者决不放行聞警廳所發通行證已達四千餘份現已决計截止不再頒發云 
　　松滬護軍使署昨准交涉公署函云准美領事署函據西門外婦孺醫院院長函稱自戒嚴後該醫院適在戒嚴區域每逢晚間因病及産婦等來院醫治均遭軍警禁阻查醫院爲公益而兼慈善性質請轉函軍署令飭該軍警以後如遇産婦及病人來院求治准予放行等因業由何代軍使照准函復交涉署查照矣 
　　自宣佈戒嚴後閘北虬江路小菜場東面空地上駐紥兵隊計馬步六百名營棚二十餘座昨日下午五時該兵隊拔營退去惟寳山路一帶朝北地方入夜仍由警察盤詰行人倘無軍警兩署所發通行證終難通過本埠商界在此戒嚴期内因交通不便各業皆須提早休息以便夥友歸家營業上不無損失故甚希望早日解嚴恢復原狀云 
[商界函請解嚴]  
　　本埠自戒嚴以來各界極感不便咨怨之聲無處無之各路商界總聯合會於昨日致函龍華何代使請爲解嚴以便市民原函錄下茂如代使鈞鑒敬肅者滬上自學潮發生以來官廳因誤會旁人不負責任之言遽爾宣告戒嚴以致演成四月廿二廿四等日之慘變然前日本會及上海商業公團·廣肇公所·寗波同鄉會等在本會開聯合會議邀請學生會長蒞會說明時略稱外間有謂學生推倒政府之說其實不過學生中間有二三人因外交失敗武人爭權國紀蕩然發爲憤激之詞然上海學生聯合會則從無此項文件發布云云又稱學生愛國犧牲苦痛本非所計然以上海軍警半屬山東之健兒不去捍衛先人之廬墓反來殘害救國之青年言之實堪痛心云云是推倒政府之說早爲學生會所正式否認滬上宣告戒嚴本因根據此說現此說旣屬無根戒嚴自無必要滬上爲全國商業中心自宣告戒嚴以來行旅爲難入晚以後等諸無形罷市商業所受影響不知凡幾苦痛之情筆難盡述代使眷念民瘼豈能長此戒嚴忍令坐視况學界現在方且恢復原狀議决上課五月一日之勞工紀念業經過去種種誹語謡傳皆巳證實其謬妄有此戒嚴徒增商困爲國民留一痛苦之紀念爲官民感情害爲鈞署名譽害爲此敬懇代使俯順輿情即日宣布解嚴以抒民艱商困不勝迫切待命之至專肅敬頌公綏上海各路商界聯合總會謹啓 
[江蘇教育界之學潮善後辦法]  
　　外交問題由負責公民抗爭　學生即勸導上課 
　　四月三日江蘇中等以上各學校校長職員聚集江蘇省教育會討論學潮善後辦法出席者共三十二校與議者三十八人全體議决外交問題應由負責公民抗爭學生應即勸導上課且以學生名義根據在校受課而成罷課廢學固出於愛國之心但世界無不學之學生未免名實不符因議决辦法一面電達政府請速宣布外交最近辦法一面公决宣言書通告全國教育同人兹將電文及宣言書錄後 
　　電文北京大總統國務院外交部教育部鈞鑒自去歳外交失敗激動全國學生幾以罷課講演爲救國之惟一方法政府對於各團體之抗爭外交迄未表示明瞭之態度致各處屢釀學潮學生時遭軍警之蹂躪而日人在中東及膠濟兩路着着進行實權盡去一誤於軍事協定終止期之解釋一誤於魯案之但取延宕主義從未表示方針政府即有苦衷國民豈能共諒現學潮尚未平靜而外交益形危迫少數人之誤國政府甘爲代負其責全國人之公意政府竟若充耳未聞此後危機四伏殊有玉石俱焚之懼恐學潮不過爲其發軔某某等同任教育職務對於地方安危國家利害萬難坐視本日在上海集合江蘇中等以上各校教職員共同討論僉謂除勸導學生上課外應請政府從速宣布魯案最近辦法取銷軍事協定嚴重辦理閩案蘇案尊重民意誠心弭患全國幸甚江蘇公民郭秉文鄒秉文劉天成沈炳燾劉秉麟阮尚介張志鶴趙正平鍾福慶蔡文淼張鏐袁希洛薛德炯王朝陽賈豐臻顧倬仇埰葉惟善鄭爲霖黄廼穆陳有豐高士光李夀彤王舜成汪家玉楊鼎復陳傳德童斐蔣乃曾黄厚甬李荃張倚顧樹森朱叔源楊達權張杏娟黄炎培沈恩孚江 
　　宣言書江蘇教育同人處置罷課學生之宣言云本日我蘇省中等以上各學校教職員聚集江蘇省教育會討論收束學生罷問題僉以此次學生罷課激於政府辦理魯案無明確之表示固與去年之罷課同爲愛國熱誠惟抗爭外交爲全國人民所應共負之責學生愛國應用積極方法勤求學術淬厲知能方爲救國之根本罷課爲消極方法不過表示一種悲痛之態度於國家社會所擔負之教育費方面一日中不知受幾多之損失於學生本身之精神時間方面亦多無形之消耗愛國其名而實隱傷國家之元氣職司教育者誰無愛惜青年之心愈不敢不盡指導青年之責夫學生之名義本爲在校受課而成立旣罷課而廢將矣謂之愛國之國民則可謂之學生則不可查此次罷課之初各校學生不主張罷課者實居多數徒以束縛於全國學生評議會之議决案而於國家前途本身學業前途未暇詳加考慮今經再四討論全體議决外交問題宜由負責公民抗爭學生方面宜求兩全之道凡願上課之學生均應即日上課以求學達其愛國之目的凡不願上課之學生顧名思義當然取銷其學生資格卽日離校以自遂其校外愛國之行動至離校諸生之年齡及能力是否巳適宜於愛國行動應聽家長制裁學校不負其責謹此通告諸維公鑒江蘇省教育會副會長黄炎培駐會辦事員沈恩孚南京高等師範學校校長郭秉文附屬中學校職員鄒秉文交通部上海工業專門學校職員劉天成沈炳燾中國公學職員劉秉麟同濟醫工專門學校校長阮尚介職員張志鶴曁南學校校長趙正平法政專門學校校長鍾福慶醫學專門學校校長蔡文淼水産學校校長張鏐南菁學校校長袁希洛職員薛德炯第一師範學校校長王朝陽第二師範學校校長賈豐臻第三師範學校校長顧倬第四師範學校校長仇埰第五師範學校校職員葉惟善第七師範學校校長鄭爲霖第一商業學校校長黄迺穆第一工業學校校長陳有豐職員高士光第二工業學校職員李壽彤第二農業學校校長王舜成第二中學校校長汪家玉第三過學校校長楊鼎復第四中學校職員陳傳德第五中學校校長童斐第六中校校長蔣乃曾第七中學校職員黄厚甫第八中學校校長李荃第十中學校校長張倚中華職業學校主任顧樹森浦東中學校校長朱叔源第二女子師範學校校長楊達權務本女子中學校校長張杏娟 
[照錄護軍使對工人之佈告]  
　　松滬護軍使署昨發緊急布告照錄於下爲布告事照得本署兹因有人自稱中華工業協會等名目散布傳單以本月一日爲世界勞動紀念之日定於是日在西門體育場開世界勞動紀念大會當經出示禁止在案查集會結社本屬人民自由工人開會慶祝紀念尤與政治無涉若在平時本無查禁之必要特因時值戒嚴期内無論何種集會均應停止官廳依法執行毫無通融餘地惟是日據軍警檢獲沿途所散學生聯合總會日刋及各種傳單查閱内容均係煽惑工人暴動鼓吹共産主義並且有主張無政府的革命之語我良好工人安分營生以勞力之代價供一家之贍養心地至爲純潔性情極愛和平斷不至倡此謬論自絕生計顯有奸人别具隂謀意圖利用我良好工人作傀儡以供其革命之犧牲推其用意極爲險毒殊堪痛憾本使負有保護地方人民之責一夫不獲寢饋難安不忍我良好工人受其愚弄誤入迷途身罹法網故不憚苦口再爲剴切布告我良好工人須知國家實業之發達全賴資本與勞力相調劑資本家與勞動家須有互助之精神不能有對抗之態度我國實業方在萌芽工廠無多一般貧民欲藉勞力以謀生尚不可得正頼資本家踴躍投資廣興工廠容納貧民俾有生計何得狃於過激之新說使勞動家對於資本家爲極端之反抗致富有資本者視工廠爲畏途則國家之實業愈隳貧民之生計日蹙此中利害安待煩言蓋因我國勞動家與資本家之關係較之外國逈不相同如必欲效尤不獨工人之期望難償即國家社會反交受其害在鼓吹此種主義之人原係意圖煽亂並非爲工人之利益倘竟無識盲從誤觸刑章則受害者惟我工人彼輩或反得逍遥法外平心審度當亦恍然本使至誠待人素持寬大對於我良好工人尤深愛惜决不願爾工人等因一時之謬舉致失固有之恒業更不願爾工人等有法外之行動致受法律之制裁此次勸告之後我良好工人務須各食其力各安其業勿爲奸人所惑勿爲流言所動則生計裕而實業興庶不負本使諄諄誥誡之至意有厚望焉切切此布 
[禁止過激主義之院電]  
　　據山東日報載國務院通電云准盧護軍使篠電稱據探報全國各界聯合會·全國學生聯合會總會·全國工界協進會·工界志成會·船棧工界聯合會·華工同人會·代表夏奇峯·陳家鼐·明德·姚作賓等因俄國勞農政府致我國通牒内有願將中東鐵路及以前在中國所得之一切權利並庚子賠欵一併歸還之語於本月十一日下午在法界永樂里開會討論徵求同意并有現住法界之俄激黨保的保夫旋篤片呢陸疾侵等韓國黨人金翰安定根等日本社會黨人喜平次郎平井等亦到會參觀當由該代表等一致表决承受俄牒如中央拒不收受則在滬組織中日俄韓四國聯合會其宗旨先聯合四國國民以推到軍閥同享自由平等互助之幸福爲目的又有新由日本回國之留學生李劍塵等數十人均係日本社會黨有特别關係者此次回國係專與農工商學各團體接洽聯絡意圖一致進行是日亦均蒞會報告回國之目的及進行之辦法聞該留學生等已預備派遣代表分赴各省運動一切并稱全國各界聯合會及學生聯合會之主動者實爲現在法界仁和里之孫某孫因於南北兩方均無立足之地遂欲與俄激黨携手組織中華平民政府以推倒南北兩政府又利用學生等與俄激黨聯絡乘機運動以圖一逞而達其目的故學生等一切計畫均係孫暗中主持等語正核辦間閱本月十二十三等日滬上各報竟登載有全國各界聯合會及全國學生聯合會等復俄勞農政府通牒之信函此種舉動實屬荒謬絕倫且查核全國各界聯合會函内並有現正設法唤醒國内大多數軍隊使之覺悟俾彼等與武人官僚奮鬭毫無障礙之語其措詞尤屬狂悖已極足徵探報不爲無因查全國各界聯合會及學生聯合總會等機關均設在法租界内前以内地屢次發生風潮均係先期由該機關議决實行是此種機關實爲搗亂之根據地業經迭次函請楊特派員轉商法領驅逐解散該領雖曾派探查禁而始終並未以嚴厲辦法驅散故各該會於探捕查禁之時不過停議數日或遷移地址仍復設立迨今日各設機關遂益肆行無忌發現上項不法情事此實由於法租界當道之故爲放縱有以使之然也除再切商楊特派員迅與法領交涉務將全國各界聯合會全國學生聯合總會各機關一律驅逐解散並飭軍警隨時偵查嚴防外伏查此間對於過激主義之潮流防範最早自去年三四月間即與英捕房商定檢查俄人及關於過激主義之印刷品各辦法互相協助辦理只因法租界向來對於政治犯及含有政治隂謀之非法機關往往曲事庇護以致辦理不能一致防範遂難周密現察滬上現時情狀過激潮流之侵入已有顯著之事實内地各省亦難保無受其傳染之處若不及早設法消弭恐此後影響所及蔓延愈廣至有不可收拾之一日事關重大應請中央指示辦法俾有遵循並通行各省一體遵照辦理仍乞轉知交通部分飭各省郵電等局遇有上項不法函電曁印刷品注意檢查扣留以杜煽惑而遏亂萌等語查前次勞農政府通牒雖有歸還一切權利之宣言惟旋據李高等委員家鏊電稱據梅攝政詢據該政府代表盛林斯基稱此事恐有人以欺騙手段施諸中國危險莫甚我俄國人民確與中國有特别感情然必須將來承認統一政府時各派代表修改條約方爲正當想中國政府亦必鄭重出之弗爲所愚等語是前項通牒果否可憑尚屬疑問現正熟加考察如果該政府實能代表全俄確有前項主張在我自必迎機商榷冀挽國權該會等不審内容率爾表决承受並有種種隂謀實屬謬妄除電覆知照楊交涉員力與法領交涉務令從速解散並通行查禁外希即飭屬嚴密偵查認眞防範遇有此類文件併應注意扣留以杜亂源云 
[學校紀念五四之消息]  
　　北四川路滬北公學昨以五四紀念停課一日卽於校内開會表示愛國求學兩不相忘之意首由校長報告宗旨繼由教員演講去年今日之現狀及此後情形又由游法方歸之謝維明演講英法教育與我國經過之比例末由童子軍（上海第四隊）整集操場向國旗行禮並高唱國歌校歌三呼民國萬歳而散時鐘鳴十一下矣 
　　梅白格路坤範女子中學學生分會以昨爲五四紀念日舉行慶祝典式禮堂懸一五四大旗門首交义國旗校幟與會學生曁夜校義務生徒共有二百餘人公請王含章女士奏樂開會全體向國旗行三鞠躬禮繼由主席報告宗旨繼以張飮冰女士報告一年來之經過情形略謂今日係五四第一紀念此一年中悲喜之事不勝紀述以後希望諸生須有奮鬭精神作愛國之運動云云餘如沈甫霖兪良哉邵力畊等及男女來賓均有演說詞多勉勵大致均係鼓勗青年將此五四二字貫注腦海印諸心理爲學生運動之紀念等語旋由學生王志英奏琴全體學生唱歌迨至正午始興辭散會 
[東吳二中五九之預備]  
　　東吳大學第二中學校學生分會出校學生巳於昨日早全體入校定於十號上課並於五九日開紀念國恥大會公舉温連章·周世勳·嚴震武·吳焜·周景武·五君爲幹事籌備大會一切事務屆時並請名人演說本校學生演愛國新劇魔術等種種游藝所演新劇係鄭正秋所編情節極佳男女各界欲與此會者可函達該會索入場券地址在崑山路二十號 
[商界聯合會開會彙紀]  
　　福建路福建路商界聯合會日昨午後開第三十次常會到者十餘人因會長王宗藩返閩遂公推鄔志豪主席磋議事項分錄如次（一）選舉顧問委員事報告總會銀過情形（二）本路擔任調查九江路選舉册公推陸斌臣王錦文爲調查員先印選舉納税書三百份分送九江路商號約三日内彙集成册送至總會以備選舉之用（三）四月二十七號由總會邀集各團體電至政府要求四項一退回魯案通牒二取消軍事協定三取消本埠戒嚴四釋放京津被拘學生未得覆電函請總會再邀集各團體討論進行（四）南京路聯合會會長辭職由本路到會職員具名通函挽留（五）前由王宗藩發起募集本路義務學校經費一節請各隊員報告準於明日推陸斌臣向隊員詢明數目以便彙集結束維時已晏遂宣告散會兹錄其挽留南京路商界聯合會王才運書如次前觀報載先生辭職同人等得悉後當奉一函由尊號轉呈諒荷台鑒矣然心所感不能不再告於先生吾儕商人除經營外向不預聞世事然被新潮感動所以特然奮起組織商界普及之團體希望補救時局於萬一當今時局紛如亂絲或志趨各别或間接利用千機萬變接續而來大丈夫處此光明磊落先生旣委身世事不計個人利害區區來函責難何足介意若從此灰心恐正中間接利用之妙計又失愛國同胞之希望同人等與先生旣服務社會須百折不回焉可中途休輟明達如公總能俯順公意若爲令尊大人貴恙未痊應當回府侍奉以盡孝道同人等遥祝早占弗藥德躬康健鵠候大駕早日返滬面領教益 
　　新閘新閘商界聯合會於五月二日下午七時開第三十一次職員會到會者三十餘人會長胡鑑人主席謝憲峰紀錄首由主席報告本會徵信錄及選舉票業已分發今當討論一切開會手續此屆選舉須愼重行事應分發入場券以昭愼重會場須另假相當地址再定開會日期次王肇成提議分發徵信錄時各段皆有漏送須再覆查補送以昭信實次岑炳璜提議下届徵信錄未入會者亦須分發次王肇成提議入會會員當用證書以昭愼重謝憲峰岑炳璜等略有討論一致通過末由主席提議調查顧問事當積極進行衆無異議遂散會時已十一時矣 
[中行商股股東致董監事會電]  
　　中國銀行商股股東聯合會昨致北京電云北京中國銀行董監事會均鑒中行查辦案財政部至今未復此次股東常會時復有匿名傳單攻擊當局究竟是否事實應請董監事會諸公查明從速宣佈以釋羣疑而免摇惑至深切禱中國銀行商股股東聯合總會幹事桑鐵珊孟蒓蓀趙竹君陳青峯陸維鏞江湘浦張竹笙楊梧山楊振 
 
 

Page 11

 
 
驤徐申如支 
[浙省長挽留太湖水利會辦電]  
　　江蘇水利聯合會接浙省長電云上海愛多亞路江浙水利聯合會轉王陶兩會辦鑒太湖工程關係兩省水利正頼諸公藎籌錢督辦處已專電懇留現聞兩公又萌退志羣情惶惑務乞勉任艱鉅協力維持是所企禱齊耀珊江 
[出洋謀生須領護照]  
　　海關監督公所昨接國務院僑工事務局令云案准駐巴西夏公使函開月前有粤僑陳榮基等二十七人由香港乘日本公司船達戈瑪丸ＴacomaMaru前往阿根廷該僑等由中國啓程時并未向地方官廳請領護照隨身僅携有駐香港智利領事所發護照抵阿京後阿政府以護照不合定章不許登岸該僑等遂乘原船折來巴西巴政府以此項華僑旣爲阿根廷所不容且護照又未經駐華巴領簽字蓋印當此南美各國正在嚴防激黨混入之時因亦不准登岸查該僑等旣係華人乃不向本國官廳請領正式護照遽用别國領事所給之照昧然出洋其中難保無受騙及他項情事當即派員赴船嚴加查究據稱確係出洋謀生并無别情祇以不諳向例致遭擯拆泣請設法以保生命加以阿根廷殷實華商迭次來電力請救助當時若聽其流落海濱啼飢號寒於國體民命亦大有關係遂力商巴政府允准暫時居留惟此輩初來言語不通目前安揷巳極困難此後謀生當更不易惝不及早由本國官廳曉諭查阻以後如再遇此項情事不獨彼國政府不肯再事通融且僑民在海外失所尤屬有關國體本公使爲愛護僑民愼重國體起見除另函外交部外相應函請貴局通飭各分局并轉知沿江海各地方官廳出示曉諭嗣後遇有前往外國謀生僑民必須向本國官廳請領合式護照并須向駐通商口岸所往國之領事處簽證蓋印始准出洋以免歧誤而杜流弊等因到局除令知各分局會同地方官出示曉諭并分行外合亟令仰查照 
[斐洲號抵滬之雜聞]  
　　字林報云意國特里斯蒂諾船公司之斐洲號於星期夜到滬中國派赴日尼瓦參與世界紅十字大會之代表王培元醫士乘此船返滬據王醫士云大會已設法使各國紅十字會合成一大團體平時與戰時皆可施行其事業並合籌預防未來災害救濟已有禍患之方法云 
　　意國新任駐日大使寳魯西侯爵亦乘此輪到滬新大使年約六十曾充英法使署隨員後出使西班牙與瑞士今偕其妻女與婿魯索男爵同赴東京新任隨身携有英法意文關於日本與其人民之書籍頗多沿途時展讀之以資研究羅馬尼亞國之皇太子亦乘斐洲號出游之客羅太子鍾情於民間某女子與之結婚自願捨棄承襲君位之權利其父以貴賤非偶反對甚力屢施壓力欲令該女子自行取銷婚約願給以巨數供養費以終其身一面復勸太子出游印度故太子乘此船由波賽而往哥倫波云 
[絲市報告]  
　　中美新聞社譯錦昌華絲出口公司報告云本星期機器華絲市面極沈寂特别及中等市價較鬆動大包市面極疲有三百五十包買出價四百三十五兩較上星期跌三十兩察脱里絲不活動新貨價甚昂 
[銀市報告]  
　　中美新聞社譯友華銀行四日報告云昨日倫敦當地銀價漲一又四分之三便士遠期漲一又八分之五便士此係出於意外紐約銀價則巳跌至一百十元半此間金鎊匯價漲至六先令四便士金圓價一百二十一元半日金四十一元半售出市價頗穩固日金之要求仍强略有出口交易金融鬆動 
[又請騐放軍米]  
　　北京步軍統領所部各軍因需食米曾經派員執持部頒護照前往蕪湖採購以四千石爲限一面由陸軍部咨行該管官廳關卡騐放在案兹因蕪湖産米無多尚未購齊所缺二千石現擬改往鎭江等處購辦業經採辦委員呈復後咨明陸軍部轉請蘇督軍飭屬騐放惟鎭江購米之後運輸赴京必由火車運滬裝輸送京故由李督軍咨行松滬護軍使轉請江海關騐明放行 
[廣西棉業促進會公電]  
　　本埠紗業聯合會曁中華植棉改良社接廣西棉業從進會通電云國利外溢布居大宗布類原料棉爲首要敝會同人有見於此因敝省地理之適宜經年來試種之成績决意從事斯業力圖振興經於四月六日集會邕垣籌策進行事務而定其名爲廣西棉業促進會並行通告省中各縣屬人士就地組織分會以資策應惟是敝會所企圖凡關於棉産之普及種法之改良作業之保護以至紗廠之搆成織業之發展天職所在節節待籌同人等智薄能鮮深懼弗勝尚希先達君子貺以銀騐誘以新知俾有遵循以匡不逮區區電佈祇侯教言廣西棉業促進會會長譚浩明副會長張一氣叩漾 
[商帮協會常會紀事]  
　　旅滬商帮協會於昨日開職員常會午後各員先後蒞止仍推馬會長主席報告各處來函請各員討論（一）長沙帮錦華祥新記兩號來函略謂前於二月間所裝出口洋貨及本廠粗布等件該貨甫抵長沙竟被國貨維持會誤會指爲日貨當將各貨扣留並將友人私押云云經衆討論僉云查閱該號等所開貨色清單乃爲本廠機製仿造並各國著名行家所製　頭具在確非日貨無疑本會有維持會員之責旣非日貨自應函達長沙國貨維持會請將扣留之貨速予放行私押之人一律開釋（二）四川帮慶生福華盛永記德勝昌各號函稱前向華盛皂廠公司購辦粗細各皂當成交時由其經理周林二君言明該公司純爲華股如有日貨發生願負完全責任不意重慶商會來電質問謂該公司有外股嫌疑云云經衆討論僉云該公司經理旣云無外股何以上海總商會電復重慶聲明該公司未入皂廠公會重慶因之不承認該公司爲華商即有認爲日貨之說所寄之貨難免無焚燬情事表决由本會函知該公司經理旣無外股嫌疑應請上海總商會速電重慶解釋否則該號等所受損失俱應責令賠償（三）華商維持會來函略稱此次浦東怡和貨倉失愼保險行應賠損失藉詞推諉云云經衆議决商人所存之貨旣經保險在先斷不能藉詞搪塞圖免賠償况商人血本攸關而保險行信用尤關重要應舉派代表會同華商維持會籌議辦法以維商業而利進行散會時巳鐘鳴五下矣 
[公益瓶廠開會紀事]  
　　虹口公益瓶廠二號在一家春開會有新股東某君反對董事會推舉方液仙爲臨時總理并質問當前總理陳鏡如病故之時曾口頭上請求開股東會何以不開等語董事項松茂未到委託高友棠代表蒞會向新股東答辯無結果而散事後另由董事會書面答覆略謂當時新股名册未送到僅口頭上請開股東會並未正式具函董事會無從召集至方君爲臨時總理當時係因陳君病故爲維持過渡辦法項唐兩君到會推舉蔡董由甬回申事後追認簽字有書記顧君記事錄可查並非項君一人獨斷獨行云云 
[滬南工巡捐局常會紀]  
　　昨日午後二時滬南工巡捐局開常會到者名譽董事莫錫綸陸文麓姚文枬朱開甲姚曾綬顧履桂等卽經局長姚志祖宣告開會並提議各案由互相討論良久公同議决兹將議案並决議情形錄下一議求新廠私塡廟橋港案議决應由工程處限停工作嚴重交涉一面迅向會丈局查求新廠道契南北基地丈尺若干再核 
　　一議文廟路路梁案議决照　以線底爲凖其明倫當照墻及劉公祠照墻應函致欵産經理處請予撤除一議塡築大東門外肇嘉浜案議决照退建浜基成案辦理 
[救濟婦孺會七週年大會預紀]  
　　本埠中國救濟婦孺會剏辦多年救護被拐婦孺不下三千餘人有家屬者無論遠近莫不設法資遣使其骨肉團圓其無家可歸以及年齡幼稚家屬不能明瞭者則均留養於江灣留養院中衣食教養悉由會内供給洵四千年空前之創舉也兹者該會定夏曆三月二十一日在留養院舉行第七届周年大會並將經過拐案擇尤編成文明新劇以及院内各項成績用美國最新機器攝製活動影片日夜演放以娛來賓庶有子女者人人得覩眞相咸知警戒頗具救濟之苦心想各界好善君子靡不樂於往觀也 
[朱之椿致王儒堂書]  
　　主張改正寗波旅滬同鄉會名稱 
　　寗波同鄉會自舉行徵求會後各同鄉分隊徵求異常踴躍而陳述意見盡力改革者亦先後踵起昨日寗十隊隊長任矜蘋在會提出該隊副隊長朱之椿（南京祥泰木行總理）致王總隊長一書主張改正滬會名稱兹將原書錄下儒堂先生大鑒謹肅者比來旅滬同鄉會有鼎新之改組徵求會員爲具體之先着公推先生爲總隊長以爲綱領伏想先生德望冠時名震寰球登高一呼鄉人士之來赴者定如流歸有願斯遂無俟蓍龜鄙人寄跡寗垣厠身商界於時初無聞問猥蒙同人不加唾棄謬推爲寗十隊副隊長自審輇材不勝重寄益以名地兩異因疑自阻旣辭不獲乃勉隨諸君共負職責且滬會旣云改革必將廣徵衆見去弊致利則鄙人所懷亦得陳述夫寗波同鄉會者離甬同鄉之公會也凡我同鄉俱當盡力共得沾利不當僅以滬限不然非獨規模狹小而外埠同鄉且望塵興嘆故鄙意擬改滬會爲總會令各省各埠組織分會已成者聯合之未成者助成之使各地同鄉得互相顧應不特會之能力將因是增厚而同鄉福利亦必隨之加多先生巴黎歸來見國勢之沉弱痛民治之紊亂以自治二字奔走號召而卒無應者非不知善懼無能爲力也今者先生總領同鄉改革滬會正可厚集羣力以望行於全國者施行於同鄉會本自治之精神作社會之先驅不特吾浙之模範亦全國之表率也吾知異鄉人士必將觀感奮起同舟共濟力挽狂瀾國危轉移或以是會爲嚆矢矣質之高明以爲善否臨頴神馳不勝待命之至寗十隊副隊長朱之椿啓九年五月三日 
[華法交界火政互助之函商]  
　　滬南工巡捐局致上海救火聯合會函云逕啓者案准法租界工部局函聞現爲火警互助起見對於法華公同路線如有火災互相施救爰定規條如下（一）「交界地點」一方浜路二民國路三麋鹿路四藍維靄路無論何方面先到須先用自己地龍及自己器具停止時間須聽該本段火政司令之指揮不得違抝（二）其他地方如法界或華界遇有火警亦可請他界火政到場協助帮同施救惟所用水費歸該本段擔任帮救者無償付之責以上兩條如荷贊成請卽回信當知照敝處照辦也等因准此案關火政互助相應函商貴會請煩裁奪見復施行以憑轉復足紉公誼 
[麥特赫司脱路命案之宣判]  
　　李和尚解送護軍使署懲辦 
　　住居滬西麥特赫司脱路五百六十一號門牌之無錫人李和尚（即李偉民）向婦人吳陳氏借取珠花不還氏於四月一號向李索取李即誘氏到家先用石灰迷目並持刀將氏頭顱砍破立時殞命遂捋取氏臂上金鐲棄尸家内偕妻朱氏逃逸越二日始經鄰人得悉報告捕房將氏尸舁入騐尸所報請公共公廨經中西官騐明棺殮嗣經中西包探將李夫婦緝獲解送公廨迭經訊供　王氏兩經　李和爾押候禽商判决等　　　　本報昨屆宣判之期由捕學李及李妻朱氏一併解廨捕房刑事科代表高易帮辦律師及被告所延之代表律師相繼到堂候示迨至九句半鐘由原審官關讞員會同美丁副領事升座第一刑庭磋商之下以李和尚謀財害命罪巳成立判令押候備文詳解護軍使署按例懲辦李朱氏開釋 
[地方廳開審越獄犯初紀]  
　　漕河涇鎭江蘇第二監獄於陽曆三月二十一號脱逃大批監犯當經各機關先後拘獲逸犯四十名解經上海地方檢察廳預審明確起訴審判廳請爲公判當因人數衆多諭令分次逐日審理昨日午後先審陳子庭等十犯由該廳周刑庭長會同堵陳兩推事官及許檢察官開第五庭審理據陳子庭供年二十二歳香山人前犯盜案奉判監禁十五年於民國二年收禁在義字四號舍内廖炳鈞供年三十六歳沭陽人前犯盜案奉判監禁十二年收入義字十七號與丁懷寳同號楊雨紅供年二十七歳山東人前犯略誘案奉判監禁六年程和玉供年三十六歳蕪湖人前犯盜案奉判監禁七年收入信字十五號内陳福供年三十二歳崇明人前犯盜案奉判監禁五年民人於脱逃之日收禁祇有一天不知其中詳細吳康强供年四十五歳吳興人前犯盜案奉判監禁七年於八年份判决收入禮字十一號吳桂福供年二十六歳川沙人前犯竊案奉判監禁四年收入義字十八號陸小全供上海人年二十七歳前犯盜案奉判十二年收入義字十三號丁懷寳供年三十三歳淮安人前犯盜案奉判無期徒刑於五年份判决收入義字十七號王小順供年二十二歳徐州人前犯盜案奉判監禁十年收入義字四號問官得供即向陳子庭等諭曰此案業巳預審並偵查明悉今日爾等須將實在情形從實供明當據陳子庭供稱監獄中各犯商議圖逃者共有七次第一次圖逃監獄尚在老縣前起意者爲丁寳紅丁懷寳江阿四羅義揚江金福等六七人後來因事不妥故未成功第二次圖逃監獄巳遷往漕河涇在去年六月初四日脱逃未成至七月初六日爲第三次圖逃乃由江阿四江金福羅義揚丁寳紅等發起仍未成功八月十三四等日又爲第四次圖逃由姜桂胡文才等爲首第五次圖逃在十一月初一二等日仍爲江金福等起意擬俟倒馬桶時動手迨至十二月十六日爲第六次圖逃仍未達到目的此次今年隂暦二月初二日大衆脱逃出外預在坑厠間内由胡文才丁寳紅江金福江阿順羅義揚方景玉宿振芳朱永虎管三陳福標王道清等商妥動手民人乃在白虎門（卽西北隅之非常門）逃出外面仍爲軍警拘獲送案是實周刑庭長得供問曰是日發起脱逃各人爾前在軍署供明還有丁懷寳羅德才方公賢等三名何以今日爾所供無此三人答稱丁等此次實不在内問官又曰爾在軍署供明該獄第一科張科長爲爾擊斃是否答稱民人在軍署時並未供過此語問官曰然則獄中看守繆均之傷爲何人所打答稱不知問官又向廖炳鈞等各犯反復駁詰供詞相同當據許檢察官起而論告略謂該犯陳子庭聚衆反獄强暴脅迫乃犯一百六十九條第二項前半段之罪其他各犯乃犯一百六十九條第二項後半段之罪應請公判並據選任爲陳子庭辯護之義務律師出庭分别陳述互辯良久問官會商之下遂諭辯論中止判將陳等各犯分别還押候再審餘犯一併宣判 
[首安里發生圖刦傷人案]  
　　昨晚十點餘時法新租界小菜場西首安里一百十二號門牌鄧文炳家突來匪徒五六人以問信爲由敲門入内各出手槍嚇禁聲張正欲搜括時事主即鳴警笛該匪等始各畏懼而逸鄧尾隨追捕至里口該匪等突出手槍連開數響擊中鄧之右足倒地後由探目黄金榮包探韓邦達等到來奈匪已遠颺當將鄧車送醫院醫治一面據情回禀捕頭諭令務獲該匪等到案究辦 
[滬杭路紀事兩則]  
　　發售特别來回票滬杭鐵路近以團體乘車日多特發行一種特别減價來回票在上海南北兩站梵王渡·徐家滙·松江·嘉興·杭州·拱宸·閘口·南星·筧橋·及寗波方面之慈谿·餘姚·曹娥·江邊·等站卽日起發售此項團體票限定十人以上二十人以内照九五折或九折核收車價其通用期間限定五十日以至百日云 
　　開售避暑聯票滬杭甬鐵路與浙省莫干山辦理避暑聯運事宜本擬五月一日起開始嗣因汽船佈置尚未完備以致延期兹悉拱宸橋至三橋埠之汽船已經設備周妥所有車船轎之聯票巳於昨日（四號）起在規定各站一律實行發售該山上下沿途警察事宜先經該管局長委派駐杭警務處黄教練員督同巡長前去佈置一切現復委派朱偉爲駐紥莫干山警務助理員辦理一切仍調黄教練員回杭警務處辦事 
[青年會消息三則]  
　　青年會體育部棍球隊定於今日下午七時與美國女子棍球隊及清心學校比賽棍球會員均可往領入塲券 
　　童子部正在籌備通俗教育衛生演講事聞已定有一種課本作露天演講之資料且紥成蒼蠅蚊蟲臭蟲等紙燈有定日游行之說 
　　青年會於今晚八時半請本會幹事陳維新演說「歐美游歴談」陳君於上年赴法任華工青年會幹事公畢復赴美國考察青年會事業兹已於上星期四回滬届時當將遊歷所得及列强對於戰後之計畫並有海得福君携帶影片講演鄉鎭青年會事業尤爲特色聽之且增興味屆時各界人士均可往聽 
[救國十人團聯合會記事兩則]  
　　昨日中華救國十人國聯合會在八仙橋事務所開常會到者三十餘人由邱稼禾主席提出議題（一）籌備國恥紀念會（二）討論開選舉票手續當由朱善元邱稼禾汪奇笑兪泳朱容耒汪濤鍾才高姜槐卿董天爵張久江朱昌利虞植卿曲稚鶴等詳細討論歴一時許經多數同意議决辦法兩種（一）紀念日因軍警戒嚴未能照章舉行大會改是日下午在會内開會請各團友到會發表意見以誌不忘恥辱（二）定本月五日在會所開國除臨時推定監察外由到會者共同監視云 
[大華傘廠開週年紀念會]  
　　西門外大華陽傘廠於去年五月四日創立昨爲一週紀念之期上午九時由該廠創辦人嚴子良江政卿朱詠薇等在該廠開創立紀念會首率領全廠工人二百餘名向國旗行三鞠躬禮次由江君演講「工人道德及工藝進步」旋導引來賓參觀工塲茶點而散並令各工人休假半天以誌紀念 
[禁止沿路擺設攤擔之布告]  
　　淞滬警察廳長徐國樑昨日發出布告云爲布告事照得各種小販攤擔沿路擺設觀瞻旣屬不雅亦復妨碍交通歷經嚴禁在案乃日久玩生近來復發見此種情事自非重申禁令實不足以肅觀瞻而利交通除令行各屬一體嚴禁外爲此布告仰即一體遵照嗣後各種小販攤擔一律不准擺設道路之上倘敢故違定即拘案究辦决不寬貸切切懍遵特此布告 
[河泊司騐看駁船公所調查員]  
　　淞滬駁船公所雇用調查員查緝匪類保護商貨呈准江海關監督立案並移請税務司飭知理船廳水巡捕房探捕協同辦理經海關理船廳函復該公所定四日上午七時騐看昨日屆期當由該公所洋務股稽查股主任宋曹二君偕同一等調查員吳少卿·顧雲山率令調查員四十餘名赴關聽候河泊司逐一點名騐看並於證書上簽字及加蓋海關關防以資識别而昭愼重 
[西商春季賽馬二紀]  
　　昨爲旅滬西商春賽之第二日午前十一時預賽西人整齊咸集於泥城外跑馬塲後即開始賽跑風馳電掣至將暮而止計共十一次得標者紀錄如次第一次十四馬西人海爾代瑞記洋行藍衣帽黑馬勝第二次十二馬與上同第三次十一馬西人霍路根代西人拍刺白衣藍帽黑馬勝第四次十三馬西人海爾代豐泰洋行黄衣藍帽黑馬勝第五次十一馬西人殿司回代西人拍刺白衣藍帽黑馬勝第六次十馬西人霍路根代電報局紅衣白帽黄馬勝第七次五馬西人小白來代祥茂洋行紅衣白帽黄馬勝第八次十一馬老公茂西人鉛部　黄色衣帽黑馬勝第九次十二馬西人大格立師代大英公司白衣黄帽黄馬勝第十次二十一馬西人利達紅衣帽白馬勝第十一次八馬西人霍路根代招商局碼頭藍衣黄帽白馬勝 
[賽馬日法公堂停訊一期]  
　　昨日爲法公廨應訊民事堂期適因春季賽馬之日故由中西　員咨照公堂檢察處停訊諭政一期 
[領回妻子完案]  
　　汪華廷在公共公廨刑事科呈訴其妻孫氏於二月二十號捲物潛逃等情昨由捕房將氏拘解公廨即據汪華庭偕代表律師上堂訴明孫氏不守婦道屢次捲逃請爲訊究訊之汪孫氏供稱於民國元年憑媒嫁汪爲妻近來因其姘識蕩婦向勸不聽是以歸寗並非私逃中西官核供判氏交汪領回完案 
[銅匠藝徒迷路]  
　　男孩塔寳年十二歳身穿元色布棉袄白布棉袴脚着黑布鞋子洋洋襪癩痢頭無帽日前在法新租界地方迷路啼哭爲巡捕醒見帶入捕房經捕頭詰據該孩稱常州西門外東横林人父名老珠來申學習銅匠生意出外購物以致迷途等語捕頭諭令留養候送堂核奪 
[麥家圈火警]  
　　昨早三時許公共租界山東路（即麥家圈）四十八號門牌泰和堂藥材舖樓上忽然火起俄頃冒穿屋頂當經租界各段救火會華隊員聞警立　皮帶車馳往灌救焚燒有一小時之久始行撲滅計焚燬房屋一宅幸該藥舖四週圍牆堅固左右鄰居未遭殃及事後該管總巡捕房得悉恐有别情特飭中西包探前往詳查起火緣由保有火險若干禀候核奪 
[因賭起衅戳傷腿部]  
　　公共租界五馬路滿庭坊昨晚八時許有無錫人徐阿根與某甲等因賭起衅被某甲等圍住攢毆并用刀戳傷腿部痛倒於地及老閘捕房四百九十二號華捕聞警趕來某甲等已分頭逃逸即經巡捕雇車送徐阿根投醫院醫治一面報請捕頭核示 
[糾黨搶刦押三年]  
　　吳生琴指控南京人馬忠仁於本月八號串黨在山西路攫取烟土一斤鈔票洋三百五十元等情由捕將馬拘解公共公廨押候訊究在案昨晨由廨復訊據中西包探投訴所有贓洋煙土已被李之同黨取去無從查吊該同黨等已逃匿無蹤等語並據吳生琴投訴前情請追訊之馬供認不諱中西官核供以馬糾黨搶刦判押西牢三年期滿逐出租界仍着緝提在逃同黨併究 
[張和尚押兩月]  
　　前晚楊樹浦老公茂紗廠正在放工之時有江隂人張和尚不知何故突至廠後抛擲磚石擊毁樓上玻璃窗經三百零八號印捕目覩將張帶入捕房昨解公共公廨請究先由該印捕禀明被告取石子向上擊毁樓窗情形次由該廠買辦周慶生及西人到堂證明被打玻璃窗六扇質之被告不承認以石擊窗之事並稱昨因經過其地見素　工頭探首窗口近前略與閒談等語中西官以張非安分之流判押西牢二月以儆 
來函 
[救國十人團聯合會通告]  
　　本會二次選舉票已於日前分寄各團友業已先後寄回投入票　兹依章定明日下午二時在八仙橋首安里本會開匭務望本會同志按時到會共同監視不勝盼禱恐未周知特再通告 
雜評二 
[負責公民（訥）]  
　　此次學潮起後若蘇若浙若魯等省之團體主張一面以爭外交之任責之負責公民一面以求學救國責之一般學生於是魯案之負責有人學生之消弭有法是誠兩全之策也 
　　夫學潮之所以起正因外交上無負責之人耳今外交旣有公民負責學生更有奚求其安心上課也必矣然所謂負責之公民必當實行其負責之言盡其責任上應盡之力而後方符負責公民之名義若僅發一電而止其責豈如是之易負哉吾人從良心觀察此種兩全之主張必對於兩方均有極重大極深切之激刺與隱痛務使兩方皆得挽救而止而决不偏於一方專以代爭外交爲誘學生上課之餌也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[歐遊通信（二）] [  光祈]  
　　當記者在滬未啓行時接巴黎友人李悊生君來信謂四等艙太苦而頭等艙又太奢以一人之消費足抵四等艙數十人之所用世界上旣有坐頭等艙者便不能不有坐四等艙者不知何時苦樂平均若未至平均時吾輩宜永遠不坐頭等艙亦不坐四等艙當記者上船後友人康白情送别船頭謂記者曰吾人宜坐四等艙否則即坐頭等艙非至苦與至樂不足以了解人生眞義兩君所言皆有至理質諸讀者於意云何 
　　四月七日舟抵海防又三日舟抵西貢兩地皆係安南要埠商務繁盛出口貨以米爲大宗安南人身着黑色短衣其長過膝頗似吾國内地鄉村婦女之裝束足着拖鞋往來道上口嚼檳榔如血液從口角流出隨行隨吐氣味逼人安南地居熱帶物産極豐然其人奇窮異常雖終歳勞苦所得仍不足餬口當記者舟離海防時舟中獲賊二十五人類皆饑餓難堪故匿舟中以竊食物冀得一飽後爲舟人所見閉之室中敬告國人勿以吾國物産豐富爲可恃也 
　　安南人所用之字其形頗似漢字惟其文吾人讀之不甚了了安南人亦間有能讀漢文書籍者惟其發音與吾人不同安南人身體亦尚强壯惟因地居熱帶天氣困人不耐思索故思想極不發達此不獨安南爲然凡係熱帶之人皆如是也 
　　兩地華僑極多商務亦大聞西貢一隅有華人四十萬惟吾國未設領事無保護華商利益之機關良可慨也使歐美人而有四十萬僑居他國者其國政府對之不知已設若干之保護機關矣更將借僑民之力以經營斯土矣往歳記者在北京時聞政府將派許世英爲宣慰南洋華僑專使若政府果有意於宣慰者何不於設置領事一事努力進行鄙意以爲派遣一官僚前去作領事不如就該地華僑中擇一公正廉明者任以領事之職較有用也安南華僑以粤閩人爲最多分廣肇瓊雷等幫各帮皆公舉帮長副帮長各一人並設有公所記者曾至客帮公所及瓊雷廣肇各帮參觀與各帮華僑談及國内近况伊等未嘗不感嘅欷歔也華商交易只用安南銀幣（即東方滙理銀行之鈔票其價值與上海通用銀幣相等）不用法郎因法郎之價值低也 
筆剳 
[投荒記（上）] [  鴛]  
　　當吾友平生成婚時其新夫人嚴冷無度吾已一目了然夫人名慧若嫺西文行動往往合於西俗固吾友所欲者婚後閨房多樂當勝尋常之偶然吾友孺稚輕佻之習輒因夫人而銳減良以夫人儀態肅然除鼓琴唱歌外絕少靡曼之音卽鼓琴唱歌亦淵淵如安琪兒理神絃聲漾太清使人人靈臺渺却塵想娓聲小語寧得聞哉又吾友旣具室家擔負不無較重當懼其尊美之閨人顧慮家務故無形中之主者巳改造其學生之狀貌而就家主之型如是者經年一望平生即知其爲家主矣一夕赴吾許曰吾計决矣吾曰何事見商平生掬誠於面告吾曰吾蓋有菲列濱之行耳此行年數不必要以得金爲歸期嗟夫吾友吾不能罷此行也吾初詫甚曰君此壯行其决然舍去家庭之樂如尊母及尊夫人者乎平曰正因家庭之間有微幾之不樂　入樂中吾將拚吾筋力以獲完全之樂吾曰然則君母與夫人有怨言激君歟曰否否果見激者吾尚可耐君朋友而骨肉者吾宜宣吾隱憾以自吾妻見嬪吾經濟自瀕顚困吾困亦樂但不願吾妻或知分吾操慮邇來彼實已知之却不忍質言以增吾慰彼之難而吾母又洞曉兒媳之内　亦不忍質言吾更難能澈其二人之心跡然久久如斯吾家必將淪於無樂是以吾决爲遠行二三年中得金較碩歸卽化盡隱憂之根是一度之犧牲爲值常也吾慨然曰君誠難矣然果行君母與夫人能不梗否彼間又得當否曰吾已宣之家中母點首而吾妻謂遠行爲少年所宜有似彼兩人均燭見吾行旨者而彼間職務有摯友在彼援導得金必優於蠖屈 
劇談 
[梅訊（二十一）] [  春醪]  
　　昨演天女散花爲第三次統計每日劇場賣座在四千元以上也 
　　上元夫人尚未排妥大約開演尚有十日之遥 
　　前演散花電光顔色未臻絕妙又無紫光者昨特表記之顧昨晚巳一律齊備足見畹華之從善如流而諸辦事大員之得力也 
　　昨晚與李氏昆仲輩小酌於興華川 
　　海上常右謂畹華爲近視眼縱日日買座觀劇終莫得一博青睞者畹華知之曰我並不是近視眼 
　　昨與綴玉軒秘書長李釋戡談戱頗有精義約略記之 
　　戲之嚴格高尚無過崑劇律呂節奏在在委婉頓抑若亂彈不足道矣 
　　往日西洋演戲注重寫實派描寫悲歡離合務求其眞顧今日則不然漸漸復興爲理想以人生世上終日困於悲歡離合之間寫實之事常日接觸何必復觀之劇場劇場所以寄最高尚之遐思與最優美之觀念以引人入於高尚者也所憑者理想理想能越出於悲歡離合人事之外至於天國則所造者巳較深矣故理想　美之劇初不必惑於怪力神道之說也脱思想超愛亦何嘗不可另闢一境界在仙佛之上耶 
　　或有謂戲爲通俗教育處處宜根據此說者不知觀劇者之程度亦有階級能買座觀畹華演劇者其人當已受教育初不必自通俗始知眞正通俗教育之戲只可便普者扮演之售價亦决不能爾許之昻也 
　　布景縱像眞决不能眞天然之山水華堂大厦何處無之必於劇塲求之耶西洋用科學布景而今亦漸漸有廢棄之意不如紅氍毹上一曲清歌特爲營業計爲通俗計尚一時不能見諸實行也 
新聞拾遺 
　　紐約之憐老院紐約貧民生計救濟會近設一工廠專收留貧苦之老人給以衣食住并教以製造種種小兒玩具此輩老人旣得生計無憂而所事復多興趣自樂於來就而廠中得其所造之玩具變價以充經費亦無拮据不濟之狀誠一舉兩得之事也[  豐]  
　　孝女賣身南京下關惠民橋下有王姓女雖出身小家深知大義去歳父喪家計艱難女操針線度日侍孀母至孝日昨其母逝世女因無資殯殮乃託人將身出賣所得身價作葬母之用嗣有和記公司工人吳某抱皷盆戚爲續絃計乃出洋百元代爲殯殮女要求守喪盡七再行成婚吳念其孝立允一時聞者莫不贊之[  隱厂]  
　　惡丐索詐蘇垣婁門大街詹姓荳腐乾舖日前到有啞吧瞽目惡丐五人强言每人需索銅元一枚該舖僅給與小錢五文致起爭鬧丐竟出言辱駡且將竹竿大擊櫃臺當被舖主驅逐内有一瞽丐順勢仆地潛將小刀割破頭部血流滿面此乃惡丐詐財之慣技嗣由警士帶署移送吳縣法庭騐訊判諭舖主償惡丐小洋五角即命署警驅逐出境云[  紫巖]  
　　嗜酒趣聞住泥城橋之陸某素嗜酒前日有京友帶來汾酒三甏内一甏係託陸代送另一友人次日即親自送去適其家主人外出未返遂在書室中坐待未久忽又酒性發作見無人在旁卽將所帶酒甏挖破一角張口牛飮及主人回見陸已醉倒櫃上乃令家人不必驚動而某直睡至半夜方醒見室中電燈猶明對酒甏痴視移時心頗愧恧乃不别主人而返亦稀有之趣聞也[  周劉]  
　　戒嚴期中之極計城内某甲昨晚赴北里友人之宴及歸爲時巳遲行至老北門爲軍警所阻不得過甲再四懇求終不允甲曰今余囊無分文欲歸又不得惟有在此過夜與諸君作伴耳言已席地而臥警無奈始放之行[  醉痴生]  
　　新娘演講西門泰亨里某姓日昨爲子完姻賀客甚盛是日成禮後新娘即去其眼鏡整襟兀立痛述政府之腐敗末謂救亡責任國民共負云口若懸河娓娓動聽一般賀客聞之莫不感動聞新娘肄業滬某女校對於國事素抱熱忱云[  錢英]  
短篇小說 
[諷世小說捕鼠機（十七）（二）] [  宋春訪宋懷玉女士合譯]  
　　密勒「那自然不像捕鼠的猫了我有一隻猫兒......（鈴聲） 
　　造麥「那邊總須有人去才好」 
　　剛伯培爾「那末我去開門罷」 
　　造麥「你就想離開了我們麽那可萬萬不成你若去了我就要死......」 
　　竭納「若是他們再按一會鈴兒廚子也會去開的呀呦：：我不知何時方可出去」 
　　造麥竭納不要哭安靜點罷你是狠平安没有什麽危險廚子是一定出去開的你聽聽這是誰 
　　竭納緊握了造麥說道「呀呦......」 
　　衆人「咿......」 
　　造麥「竭納這算什麽樣子讓我來」 
　　竭納「我一定要跌下來了」 
　　安内斯魯盤斯夫人從樓下上來呌道「挨梅這還成什麽世界呢」 
　　剛伯培爾「呀我的先知我的妹妹」 
長篇小說 
[社會小說衆醉獨醒（三二）] [  瞻廬]  
　　第七回訪舊友試嘗碧螺茗聞妙香靜證木犀禪筱山道你莫非是舊時鄰舍張小哥小哥點點頭道難得你還認識我筱山驀然想起三年前許氏尋到杭州都是小哥指引我旣乾没了許氏的財物還把他驅逐出門倘然小哥問及怎生對答想到這裏面部熱烘烘掛出兩扇慙愧的招牌虧得小哥不注意說了幾句怎樣得意怎樣發財的套語筱山方才心定請小哥到店堂裏面分賓坐下筱山見他衣冠楚楚比着從前體面了許多笑問道老兄氣色很好想這幾年來一定交着好運小哥道總算天不虧人我自從回了無錫初時也不過靠做小販度日後來碰見了一位親戚蒙他竭力提拔在那生意場中混了幾年雖没有筱山兄這般得意郤也積蓄了幾個錢這回重到杭州一來探望探望舊時鄉鄰二來想在這裏採購幾件貨物但我離了杭州已有三四年市面情形不大熟悉筱山兄倘有閒暇同去走走免得成交的時候吃他們的暗虧筱山没口子的答應道理當效勞理當効勞這裏市面情形還算熟悉經我提揀的貨件包管老兄不喫虧講到生意場中的規矩凡是經手的貨件照例須得些回佣但我與老兄是素來要好的鄰舍這些上面都不計較小哥道筱山兄肯相助一臂眞是感激不盡親兄弟明算賬有例不可興無例不可減旣然勞動了筱山兄這些應有的酬勞自然要竭力孝敬筱山假意兒客氣了一會子又唤小夥計送茶送煙又問些採辦貨件的花樣名目談談說說莫逆異常談論中間小哥偶然問及筱山的寶眷筱山含糊答應道有了家室已有多年了忽見小哥仰着腦袋似乎在腦海裏搜尋什麽故事隔了片刻郤把手掌一拍道筱山兄提起寶眷我郤想起一樁事來了筱山聽着心窩裏卜卜幾跳（賊人心虚）小哥道提起這事我當時實在粗忽實在對不起你到了今朝還是老大的懊悔筱山聽這口風不像是來尋瘢索玷的一寸心頭早巳喫了三分定神丹兩粒安心丸忙裝着笑臉問道老兄說的是怎麽一件事 
[自由談之自由談] [  鵑]  
　　昨爲五四運動之周年紀念日各界無所表示或以爲寂寞吾謂紀念者本以心爲之果人人能於心坎中立一無形之紀念碑念旣往而勉來日務實在而圖奮發則正不必表示於外也 
 
 

Page 15

 
 
   
 
 

Page 16

 
 
   
 
