# 1904 - 109 - 4911138

 

Page 1

 
 
[四續新定學務章程]  
　　一小學堂勿庸兼習洋文初等高等小學堂以養成國民忠國家尊聖教之心爲主各科學均以漢文講授一槪毋庸另習洋文以免抛荒中學根柢必俟中國文義通順理解明白考取入中學堂後始准兼習洋文計學生入中學堂時年不過十六七歳不患口齒不靈各省官私所設初等高等小學堂均應一體遵辦均不編洋文功課惟高等小學堂如設在通商口岸附近之處或學生中亦有資敏家寒將來意在改習農工商實業不擬入中學堂以上各學堂者其人係爲急於謀生起見在高等小學時自可於學堂課程時刻之外兼教洋文應就各處地方情形斟酌辦理惟童子正在幼年仍以聖經根抵爲主萬不准减少讀經講經及中國文字功課鐘點至於在初等小學堂時斷不宜兼習洋文一中學堂以上各學堂必勤習洋文今日時勢不通洋文者於交涉游歴游學無不窒礙而粗通洋文者往往以洋文居奇其猾黠悖謬者則專採外國書報之大異乎中國禮法不合乎中國政體者截頭去尾而繙譯之更或附會以一已之私意故爲增　以求自圓其說譬如日本福澤諭吉維新之志士也其著述數十百種精理名言不可勝記而中國譯者則專取其男女平權等篇譯之而其談教育之本談政治之原者則略之如此之類不勝枚舉其故有二一則繙譯之日少日刷之資輕可以易售而罔利一則因中國通洋文者少故摘取其單詞片語以冀欺世而惑人鄙險甚矣假令中國通洋文者多則此種荒謬悖誕之繙譯决無所施其技倆故中學堂以上各學堂必令勤習洋文而大學堂經學理學中國文學史學各科尤必深通洋文而後其用乃爲最大斯實通中外消亂賊息邪說距詖行之窽要也一參考西國政治法律宜看全文外國之所以富强者良由於事事皆有政治法律也而中國今日之剽竊西學者輙以民權自由等字實之變本加厲流蕩忘返殊不知民權自由四字乃外國政治法律學術中半面之詞而非政治法律之全體也若不看其全文而但舉其一二字樣一二名詞依託附會簧鼓天下之耳目勢不至去人倫無君子不止而謂富强卽在於是有是理乎卽西人亦豈受其誣乎外國所謂民權者與義務對待之名詞也所謂自由者與法律對待之名詞也法律義務者臣民當盡之職權利自由者臣民應享之福不有法律義務安得有權利自由所以日本憲法第二章題曰臣民權利義務而其第一條卽曰凡爲日本臣民之要件當依從法律伊藤博文解之曰日本臣民各享有法律中之公權及私權所以臣民要件必以法律爲定夫言公權私權而必本乎法律可見悖乎法律者卽不得享有公權私權也所以第二條卽曰日本臣民凡合乎法律命令所定之資格者可任爲文武宮此蓋謂能盡法律之義務卽有服官之權利矣其義務運最重大而顯著者莫如當兵納稅故第三條曰日本臣民依從法律有服兵役之義務第四條曰日本臣民依從法律有納稅之義務義務盡矣則必有自由之權利然使自由而不本乎法律則人人皆處於化外而天下亂矣所以第五條卽日日本臣民於法律之範圍内有居住遷徙之自由第十一條曰日本臣民苟不害治安不紊秩序不背爲臣民之義務者有信教之自由第十二條曰日本臣民於法律之範圍内有言論者作印行及集會結社之自由此三自由卽今曰妄人騰諸衆口播諸報章視爲任性妄爲之世界者也然試問有出乎法律之範圍外者否乎總而言之權利必本於義務能盡應盡之義務卽能享應得之權利自由必本乎法律能守分内之法律卽受分内之自由日本伊藤博文所謂法律中之自由爲臣民應有之權利故自由於分定之内者可勿庸多加箝制此生計與智識發逹之本原必使凡人於法律所許之區域内享受自由綽有餘裕而不得迫蹙之等語此之謂也然此猶立憲君主政體之日本爲然也試更徵之共和民主政體之美國更可見全毬萬國無殊理無異政矣美國於千七百九十一年續定憲法第五章云凡訊案除按照法律懲治外不得阻其自由此語最爲扼要其餘條例甚多有云除法律用定外者有云除依尋常法律判决外者有云除罪犯照例審定者如此之類不一而足今日憸人亂黨盛稱民主政體有各種之自主試問亦有出乎法律之外者否乎夫旣守法律範圍則所謂自由者不過使安分守法之人得享其應有之樂利而已豈任性妄爲之謂乎假使外國政法皆如亂黨所說恐不一日立國矣安論富强乃近來更有創爲蜚語者謂學堂設政法一科恐啓自由民權之灌此乃不覩西書之言實爲大謬夫西國政法之書固絶無破壞綱紀教人犯上作亂之事前文已詳至學堂内講習政法之課程乃是中西兼考擇善而從於中國有益者采之於中國不相宜者置之此乃博學無方因時制宜之道疉次諭旨已極詳明此次章程亦甚明晰且政法一科惟大學堂有之高等學堂豫備入大學政法科者習之此乃成材入仕之人豈可不知政法果使全國人民皆知有政治知有法律決不至荒謬悖誕拾外國一二字樣一二名詞以摇惑人心矣章程未畢容再續登 
[本館接奉電音]  
　　昨日午後京師友人飛電傳來上諭三道敬謹譯登○三月初五日内閣抄奉上諭劉光才著卽開缺廣西提督著丁槐署理欽此同日奉上諭岑春煊奏特參庸劣不職之鎮道等員各摺片廣西管帶威字營署柳慶鎭總兵楊發貴所部勇丁挾槍潰逃平日旣未能認眞鈐束事後又不迅速追緝著革職永不叙用調署太平思順道本任右江道易順鼎自便私圖不顧大局著即行革職代理象州知州候選通判周彭籌遇案苛罰妄拿無辜辦匪恇怯肆行虐民著革職發往軍臺効力贖罪貴州都匀恊副將張興國派赴象州剿菲於匪攻陷鄕村擁兵不救並朦混領餉縱勇搶殺著革職永不叙用並不准投効他省軍營以示懲儆餘著照所議辦理該部知道欽此同日奉上諭岑春煊奏特參庸劣不職文武各員請分别懲處一摺廣東候補知府沈秉模巧於鑽營操守難信署佛岡同知補用同知黄晉銘性情執抝罔識治理信宜縣知縣葉祥麟貪酷任性縱丁擾民代理封川縣知縣補用知縣向森藉差苛派操守平常署順德縣知縣候補知縣張式恭縱容丁役賄釋匪徒開建縣知縣李章銘羣下弄權濫押斃命補 
 
 

Page 2

 
 
用知縣華承謨居心險詐聲名狼藉試用知縣李之韶殘酷卑鄙劣聲昭著試用知縣白懷清貌似有才性頗近利候補鹽經歴文斗前帶鹽捕緝私輪船缺額冐餉船務廢弛瓊州府教授陳鍾龍藉名送考在外逗留　州學正黎秉鈞擅離職守不知去向合浦縣教諭陳錦封久病曠官難圖振作試用訓導龎鳳周惟利是圖士林不齒高要縣祿步司巡檢胡希曾行止有虧被控有案龍門縣典史黄繼鉞招摇無忌貪劣頗著試用從九品包國鈞行徑詭僻任性妄爲試由從九品王之湘貪鄙著聞官塲敗類著卽行革職葉祥麟文斗並著發往軍臺効力贖罪記名統兵廣州協副將李先義辦匪不力聲名太劣惠來營左哨千總方億捕務廢弛不知約束儘先補用守備方彪徇庇營勇毫無整頓均著革職永不叙用並不准投効各營已革陸路提標後營游擊豐壽貪圖狡猾已革都司莊長勝縱勇擾民均著發往軍臺効力贖罪高州鎭總兵吉瑞年老昏聵疎於約束著勒令休致管帶瑞字營陸路補用游擊王樹芳縱容劣弁大肆誅求大　恊右營守備廖發秀縱兵通匪缺額甚多均著革職訊辦另片奏署思恩縣知縣補用知縣吳瑩澤當匪徒闌入縣衙事前旣未防備事後又揑辭圖飾等語吳瑩澤著卽行革職思恩營外委束蘭榮老棠營外委羅家豐該管守備龍全寶扶同隱飾著一併革職以示懲儆餘著照所議辦理該部知道欽此 
[詳述韓王宮内火災]  
　　日本大孤某曰報登高麗漢京來電云東歴四月十四日子夜五宮之災實爲近世所稀有先是八年前韓王大興士木併日經營今兹回祿披猖所失不下韓銀數千萬圓之譜月題星牖火齊木難一夜之中蕩焉以盡誠可痛已攷其致火之由實緣韓王息燕之處新將火爐改裝以致火烈具揚一發難遏時適東風大作霎時宮府内外悉化劫灰蔓延至議政廳徐及中和殿幾若風捲敗籜一掃而空按中和殿工作歴三年始告成鳥革　飛崇宏偉麗　然一震火逹半天欽文閣方在鳩工庀材所積花磨利痕　觸發電氣火益猛烈毒燄交飛厥光熊熊直射王城之外南山半壁無殊曉霞麗天中日兩國水龍夫及日本所駐之兵急舁水龍到來而門禁森嚴阻不得入後勉開一門准日本將弁及英國軍人入内救護得將西人捕拉温督建之西式宮殿竭力保存韓王驚悸欲狂避入美使署比鄰潄玉軒藏書庫事後擬移駐景福客當事急時各國使臣領事咸赴潄玉軒存問起居所駐護軍分投宮城附近巡邏雖極紛紛擾擾尚未傷害一人亦幸事也 
[詳述俄艦失事]  
　　日本大阪某日報云俄國帥艦撲秃洛拔烏洛烏司苦之沈没也溺斃統帥以下參賛以上大員三人執事武弁六人在船候補之武弁四人陸軍參贊一人副艦主一人末弁七人在船候補之末弁七人教士一人士卒五百九十六人此外艦主及一武弁身受重傷幾利羅親王所傷尚輕并傷將校五人十卒三十二人至統帥馬卡洛夫所帶幕僚之殁於是役者一爲木拉司一爲矮殺利愛夫一爲希油米之獨一爲司米路諾夫一爲迭尼沙夫一爲希耶幾息夫皆於開戰後就聘者至幾利羅生於西歴一千八百七十六年九月十三號年二十有八曾封烏拉其米洛烏伊之氣親王當其任海軍游擊時在太平洋艦隊當差曾赴日本游歴本年二月二十七號由聖彼得羅堡赴旅順統率軍艦今兹口外之敗僅以身免亦可憐已註撲秃洛拔烏洛烏司苦卽前報所登巴得羅華司基幾利路卽前報所登西利前者譯自英文兹又從和文譯出以故微有不同也 
[牛莊商况]  
　　日本大阪某日報登中國山海關來信云西歴四月一號商輪船之入牛莊口者多至十有三艘除德船不計外其屬歸英國拔他夫伊路獨公司者多至十有一艘前一日清晨遼河口外亦到有六艘旋於午後入口但俄人於三月二十七號已頒行軍律限四月五號爲始榖米之類全不准裝運出口而大豆及豆餅之存積待運者尚如坁如京各商不得已於三月之晦及四月之朔迅速裝船啓行一時避亂華人多副之赴汕頭廣州厦門等處按俄人所頒告示載有戰時法律第五則凡有貨物運出應按照價值在關上留金爲質今後倘再有商船入口恐一届四月五號海關必多所爲難矣 
[江上軍容]  
　　高麗漢京來電云頃得義州探報悉俄國陸軍以安東縣爲根本地别在虎山及九連城建築砲臺鴨緑江右岸置有警備兵若干江之中流有一沙洲韓人結屋而居突被縱火焚燬又日本東京來電云敵艦之在旅順者刻尚苟延殘喘未盡滅亡我日海軍終不能高枕而臥其陸軍則據守鴨緑江險要以阻日軍北進復頻頻在江之右岸努力防維水淺處輙支架浮橋以免軍人徒涉更於橋頭堡汲汲興築砲臺安置野戰砲若干尊我陸軍之戍河川者兵數寥寥而敵人反多至數倍至右岸共有敵兵幾許則未得其詳惟我軍所占地勢極佳敵人若欲渡江知必多所損害也 
[俄將題名]  
　　日本東京某日報云俄國駐守遼東各處之兵其統將姓名近已偵查明確計營口爲副將殺哈洛去鳳皇城爲副將司帖息路遼陽爲副將乃烏之乃旅順爲副將夫米路諾夫皆隸陸路提督苦洛拔托金麾下 
[俄侵蒙古]  
　　日本東京某日報登中國京師來電云俄人需用行軍諸物往往掠自蒙古東部各旗蒙古諸王公勢力甚微無術向之阻遏不知能向外務部求一因應之方否 
[俄報之言]  
　　俄文擬東報云俄國輕氣毬隊統帶愛磨伊拉華夫已於某日馳抵旅順義勇艦隊及各公司所有商輪船一律下令停駛閒有航海東下者係北方輪船公司所屬刻已改懸丹馬國旗矣 
[將鑄金圓] 　 
　　香港循環日報云中國政府採用美國稽查貨貨幣大臣李文傑之法將鼓鑄大小金圓釐定章程十條一以金爲正幣二先在租界通行徐及内地三凡物俱以金定價四輔以銀銅諸幣五銀之純分次於金六通用銅錢定以年限過限禁用七補助貨有一定制度八海關及户部改用金圓九立國家銀行十定兌換制度 
[備迎鄂督]  
　　金陵訪事友人云兩江總督兼南洋通商大臣魏午莊制軍探悉湖廣總督張香濤宮保陛辭南下時曾面奉諭旨命赴白門查辦事件日内將次啓行因飭知江寗藩司黄花農方伯札委候補知府王太守運嘉辦理一切供張太守以淮清橋下察院暫作行轅立卽鳩工修理聞宮保有於上已後二日戾止之說未知確否 
[旗兵爲盜]  
　　鎭江訪事人云日前郡城仙鶴巷左近姚姓家被盜行劫報經城守營守備王守戎占鰲率同捕役緝獲盜犯唐小獃子一名解送丹徒縣署縣主洪鷺汀大令研訊之下供出夥犯數名皆係旗兵因卽禀明京口副都統奇健亭統制請卽按名查出歸案訊懲 
[皖梟擄人]  
　　松江訪事人云天馬山爲九峯之一俗以燒香山呼之在郡治西北鄕婁青接壤處山麓有小市廛巢湖梟匪海裏戇僑居於此與某屠肆主素稔月初某日忽糾衆將某父子擄去並掠取銀錢等物鎭人大恐奔赴婁縣署禀知縣尊屈吉士大令立卽冐雨詣府署禀陳一切並謁提督中營張冠庭參戎商借兵丁若干名馳往剿辦鎭人亦自向前營王翰如遊戎禀請派兵前往巡緝 
 
 

Page 3

 
 
[鄂省官場紀事]  
　　武昌訪事人云湖北荆宜施道余堯衢觀察因公至省謁見督撫憲未幾卽得荆州府蘇太守來電促卽回轅商辦要案因於日内俶裝啓行○湖廣總督張香濤宮保回任後念及鄂省學堂繼起者不下數十處章程是否美善學生是否循規蹈矩胥不得知爰擬公冗稍間次第親臨察閱 
[贑省官場紀事]  
　　江西訪事人云日前南昌縣江雲卿新建縣黄杏泉兩明府商訂縣試日期定於三月初四日取齊初六日開考已分别出示曉諭俾應試者一體周知矣○贑省候補人員已於正月某日由撫憲夏菽軒中丞考試一次旋復飭課吏館總辦會辦於二月十七日將佐雜各員重行甄别以憑札委收發保甲等差是日題爲今之保甲卽周官之制也而兩漢後魏唐之盛明之初仿其法而稱治宋王荆公抽民兵而民滋怨明王文成公簡丁壯而民樂從試詳其利害之所在而籌議之策閱卷者爲謝太守若潮范觀察德孚及課吏館肄業之候補同通州縣各員○贑撫夏菽軒中丞查知藩庫所儲銀兩每屇年終例應盤查一次去歲未及遵辦因於二月十六日親臨察閱以重庫儲 
[上海官場紀事]  
　　緝私營統領逃紹山鎮軍奉賢縣知縣郭子華大令寳山縣縣丞唐秩宁二尹均於昨日詣蘇松太兵備道轅晉謁旋卽赴上海縣署投刺拜會○戊戌科進士傳築巖貢士係山東某邑人昨日由珂鄕來滬假寓長發客棧午後乘輿赴縣署晉謁縣主汪　庭大令以貢士有師生之誼兼係同鄕立卽延見茗談良久而别○江蘇候補知縣徐大令前奉撫憲恩中丞委赴金山奉賢兩縣交界處查察剿匪情形刻已查明擬卽回省禀覆昨日道經滬上特詣道轅禀見 
[不准照會]  
　　昨日蘇松太兵備道袁海觀觀察懸出批示曰張亭來禀批大阪公司大亨輪船失愼出自天災所失者非僅爾等數人行李資財詎能獨向公司嘵瀆礙難照會日總領事亦屬無裨毋庸多瀆 
[秋審候解]  
　　上海縣署應解秋審人犯　奉江蘇臬憲朱竹石廉訪札飭解省候勘兹者縣主汪瑶庭大令查得顧桂松吳阿榮等四名應在秋審之列因卽飭吏備齊文牘定於本月初十日日起解一面移請城汛周鑒之千戎派撥弁勇沿途保護 
[法界火警續述]  
　　前晚十一點一刻鐘時法總領事署對門新興洋行樓下寫字房内不戒於火霎時烈燄飛騰不可響邇瞭望臺急鳴鐘報警法界皮帶車首先馳至吸水狂噴旣而英界各駕洋龍風馳而往協方救援得卽熄滅事後查得行主於是日乘某輪船赴天津房門鎖閉不虞電氣燈爆裂致兆焚如昨報誌火火起於小東門外蓋傳聞之訛也 
[讞員恤囚]  
　　英美等國公共租界公廨讞員黄耀宿司馬訪悉本埠西獄所禁各犯種種不便意甚惻然爰卽照會英美兩界各捕房請將創立西獄章程及其中所禁人犯作何事業並遞年犯人病故若干名逐案照復亦體恤獄囚之道也 
[示禁摇會]  
　　昨日英美等國公共租界讞員黄耀宿司馬出示曉諭曰照得上海公共租界人烟稠密茶寮酒肆中每有無知之徒糾設彩會摇骰奪彩聚衆喧譁滋生事端致違租界向章昨經捕房將滋事之人拘送公堂業經會訊薄罰在案本分府念爾愚民罔知禁令誠恐復蹈前轍致遭無妄之禍合先出示曉諭爲此示仰租界内諸色人等一體知悉爾等須知聚衆摇彩易滋事端自示之後均勿再在茶寮酒肆中摇會倘有不遵一經捕房拘案恐難免罰辦也其各凛遵毋違切切特示 
[工部局示]  
　　前日英美等國租界工部局出示曉諭曰照得近來本局屢屢接有租界居民禀函略謂四馬路大馬路以及各該路附近地方時常有人開設取厭於人之下處又如妓女在路拉客等情據此爲此示諭租界以内諸色居民人等一體知悉目示之後如再有人故意違章或犯以上情事一經查出卽由巡捕拘送公堂從嚴罰辦惟如有巡捕包探或暗差華捕瞻敢向各婦女藉端勒索曁有不公之處准由該婦女人等逕赴工部局總辦處或至巡捕房總巡處面禀一切否則詳細寫信載明的實姓氏住址送至以上兩處控告亦可聽候本總辦總巡秉公查辦可也其各凛遵切特示 
[英美等國租界公廨會訊案]  
　　英商葛茘控華人姜蘭亭虧欠股票銀兩等情迭經讞員黄耀宿司馬會同英副領事德君訊供在案昨日午前十下鐘時覆訊葛茘投案候質被告律師雷滿問葛曰爾所爲股票生意可是與賭博一律答稱是緣股票與買賣空盤同一辦法司馬轉詰莊菱晨供稱光緒二十八年正月初旬與姜合買怡和股票二百股至六月虧銀三千五百兩卽於是月之杪如數付以票銀厥後姜有要需借銀去六千五百兩旋於十月某日付還五千兩十二月三十日復付還一千五百兩原告費律師問莊曰怡和股票之外尚有别項交易否答稱一二十股來往時或有之問爾與姜交易之際曾見西掮客梅克否答稱並未見過王月亭供稱商人不知生意之道前次股票係胞弟樂亭所爲樂亭已於上年三月某日逝世當易簀前數日曾將諸事交代明白並未提及與姜合買股票一事費律師給閱樂亭寄姜之信問此非爾弟筆跡乎答稱似是而非不能指實費律師謂信封上鈐有圖章可爲憑証王答稱此係書柬圖章凡在店中之人均可鈐用如遇有關出入之事另有圖章費律師又問阮寶亭何不到案王答稱阮係商人店中執事與此案並無糾葛樂亭之事祗須商人到場何必另有牽涉費律師謂此店係樂亭所開今樂亭已故應傳訊執事人王旣聲明歸伊經理情尚可原被告律師佑尼干之帮辦人烏律師將王海帆傳案問爾與王竹銘之父相識否答稱係總角之交問其人今尚在否答稱已於光緒二十四年十月二十一日病故雷律師復起而言曰詳察以上原被各供詞此案可稱與衆不同之案何則因葛茘與　客梅克及姜買賣股票情同賭博卽葛茘亦自認與賭博無異此事若在有教化國斷不能向官控陳卽使控之官亦不予准理所以中國御史前曾奏請皇上禁止寗波商務局亦有禁止股票空盤章程至英美等國則早已禁革葛茘因在外國不能施此伎倆乃至中國謊騙華商今乞公然控諸公堂試向伊寺所稱公司可有實在憑據否卽原告所訂合同亦不合例不能作准况姜等作生意皆在花園酒館中動輒數十萬金似此出入重大之事能於游戯場中定議乎抑王與姜所買股票祇有怡和一千股王認十分之中五釐計五十股此是最要關鏈此外並無片帋隻字提及再前日王竹銘供曾至高易律師處一節竟是空中樓閣高律師手錄一帋其第一句卽王竹銘係現在豐泰洋行買辦之子今王海帆供竹銘之父已於光緒二十四年去世是所言均屬虚誣是以高律師出作証人亦不可恃方今倫敦紐約等處凡買賣股票如應付銀百兩者先須付十兩存於公處方能作此交易故此案可實不合例不能控追訊至此時已正午司馬商之德君定於下禮拜一卽華歴三月初十日覆訊核辦 
[萬國紅十字會電文]  
　　啓者本會昨奉浙閩督憲李制軍來電謹抄乞登報伏希公鑒呂盛吳三大臣絲業會館辦紅十字會諸公均鑒捐册已到現飭司卽日籌墊五千元匯滬俟勸募集欵再當續匯銳微印[  上海萬國紅十字會同人謹錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[偷兒瘐斃]  
　　賊犯吳照甫前在新閘某姓家行竊被包探拘獲解經英美等國租界公廨前任　員某君訊明判令收禁提籃橋畔西獄　　近忽患病醫治無效延至昨日斃命捕頭聞之令地保查得本埠並無屍屬因卽備棺收殮瘞諸義阡 
[上海縣署瑣案]  
　　前夜匯利洋行傭人徐阿小送信函至南市行經大東門外城下與惡棍龔桂生裘長生張阿根遇突被搶去洋傘一　　頂信一封皮夾一枚幸有人持燈而過始如鳥獸散旋經徐將龔追獲扭至巡防北局途中龔用刀將徐手腕戮傷局員陳文賢二尹研訊之下令　　將龔重責四百板派差拘獲同黨裘張移送縣署前晚縣主汪瑶庭大令升堂研訊徐訴稱信内有鈔票兩張計洋銀一百元求卽究追龔供稱洋　　傘被張質去得錢四百五十文皮夾中有銅圓若干信中並無鈔票裘張同供小的等家住西門外前日由龔紏往攫物現在匿蹟順發小客棧内　　大令判各重責一千板龔責至四百後因念在局已責姑從寛免荷以巨枷裘張則用雙連枷各枷一月發大東門外示衆○龔建章控周金奎於　　光緒十六年將房契租摺浼陳阿八介紹抵去洋銀二百元言明將租作息一年之後因與房客口角房租仍歸周收延至于今分文不付等情大　　令提周詰訊周稱惟目下賦閒日久一時無力歸還求恩寛限大令飭當堂向龔叩頭求讓利息其借本二百元限於四五兩月内措還 
[滬南巷語]  
　　前日崇明人高彩郎被流氓錢金索詐行兇背負冤單坐於二十三七鋪巡防局前階石上旋爲局員李伯屏二尹所悉限　　十二圖地保顧桂榮將錢金拘案訊懲顧禀稱小的查得錢已脫逃無從拘獲二尹限兩日内務卽拿解如延重究○南市王家馬頭盛發小客棧　　窩留竊賊被上海縣主汪瑶庭大令訪聞飭捕拘獲甲乙丙三人訊知曾攫某姓所携洋銀因於昨日派令差役協同地甲將棧發封嚴爲看守甲　　乙丙枷號示衆○陶秋卿之妻馬氏忽於上月某日捲物而逃昨日遇諸大東門外張華河譚金梅家扭住盤詰送至捕房捕頭令押候將譚拘獲　　以便解請馬路工程局總辦翁子文太守飢懲○前日昝金良偕其弟金鰲以黄興堂借錢不遂肆意兇毆等情投報捕房捕頭令將黄拘解馬路　　工程局總辦翁子文太守倩襄讞委員黄衡堂二尹研訊昝供稱小的駕舟爲業黄因借錢不遂恣意行兇求恩究辦黄供稱小的偶有急需向昝　　告貸並未逞凶二尹申斥數語命管押捕房聽候核辦○前晚賈姓家庖丁孟子明在恒生馬頭林阿狗所開小烟館内開燈過癮突有阿三阿狗　　木生等數人向之敲詐孟孤掌難鳴無奈給以小銀錢六枚事後訴請賈姓函請十六鋪巡防中局委員黄衡堂二尹提訊二尹命地甲查明禀覆 
　　 
[英美等國租界公廨晚堂瑣案]  
　　唐榮華扭控錢阿四圖賴借欵等情前晚讞員黄耀宿司馬升堂研訊唐供前者錢因包辦船工向小　　的借去洋銀一百元嗣又浼小的經手向人借貸洋銀二百元約期一併還楚一再游約叩乞究追錢供小的祇欠唐洋銀一百元所稱二百元實　　非小的所借求驗借劵筆跡便知其係虚誣司馬驗得借據花押果出二人之手未便照追著將錢押候交人保出限於本月底付還洋銀一百元　　○王愛堂前控謝薇生圖賴押櫃洋銀等情司馬研訊之下王訴稱前由謝薦至某繅絲廠收買繭子言須付押櫃洋銀二百元小的勉力措付一　　百六十元由謝收去豈知繭市不甚起色以故向謝索還伊竟置若罔聞叩求追給謝供此項洋銀實係股本今旣虧折除由王攤還外尚應找給　　十餘元叩求公斷司馬判令謝貼還洋銀五十元 
[英美等國租界公堂瑣案]  
　　六百三十號華捕張士廷串同某洋行出店人陳望生向曹家渡人陵坺堂藉端索詐洋銀六十元先在美　　界某烟館付去二十元旣而報由包探陳洪德將陳拘獲解送至案讞員黄耀宿司馬飭暫管押旋經捕頭將張卯名斥革昨日交與陳探連陳及　　四圖地保陳月堂解案請訊陸妻秦氏投案聲稱丈夫耕田度日兒子在某廠當小工聞與女郎盛小林私并嗣小林又與張捕有染串同房主陳　　望生下鄕恐嚇詐去洋銀二十元聲稱如敢不依卽須送官究辦丈夫懼躍入河中幾占滅頂叩求訊究陳保禀稱某日陳張下鄕堅邀小的同往　　將陸約至某烟館不知其中細情張俯首無詞陳一味求恩襄讞委員王松丞刺史商之美總領事署繙譯官白保羅君判將張笞責三百板收禁　　西獄兩年陳笞責三百板收禁西獄一年月堂笞責一百板發押捕房一月小林責手心二百下押候傳其父母來案領回管朿洋銀二十元給陸　　具領○錢錫全掩入周耀宗家行竊衣箱洋鏡等物報由包探竇如海拘獲吊到原贓解案請辦刺史判責一百板發押捕房三禮拜贓給周具領　　某押店主請追押本刺史不准○流妓王多兒馮寶香在大馬路青蓮閣茶肆强曳狎客經包探沈阿炳獲案請究刺史判各罰洋銀二十元○偷　　兒李得貴掩内慶豐陳阿貴等家竊取洋傘等物報由包探李星福獲案請懲刺史判責二百板枷號十日○賭徒王毛頭在廣西路設攤誘賭經　　包探王長桂獲案請懲刺史判枷號一禮拜賭具銷毁○周六和行竊唐卽全等二家衣服烟袋等物報由包探趙銀河獲案請懲刺史判責一百　　板○王德海被王小弟王桂生二流氓藉端訛詐報由包探王寳生拘獲解請訊懲德海供小的在清園烟館開燈過癮被小弟等十餘人軋至青　　蓮閣索詐洋銀十五元無奈將金約指一枚倩曹桂榮質銀付給今將質劵呈請察核小弟供小的與桂生係親串前者桂生被德海詐去計地五　　釐之押據一紙向人抵押洋銀一百元旋被呑没允在青蓮閣押據交還不敢妄爲求恩明察桂生所供與小弟略同刺史著一併押候交人保出并取具案分切結備查 
[法租界捕房瑣案]  
　　英界某珠寶店被人竊去翡翠寶石所值不貲因卽投報捕房捕頭派令某包探查得原贓售與法界玉器掮客王　　老三遂報知法界捕房恊同包探將王拘獲解經讞員陳楚生大令訊供管押昨日英界包探投捕房禀請將王帶回歸案訊辦大令准之○某姓　　家所雇車夫朱阿元行竊衣物報經包探查獲吊到油衣一件解奉大令訊明著責一百板○積竊王阿二行竊某姓家衣服十餘件報經包探緝　　獲吊到原贓解奉大令訊明著枷號一月期滿責釋○陳阿榮吳茂生迭次犯竊屢經懲辦怙惡不悛兹又行竊某姓家衣服燭臺等物報經包探　　查獲吊到原贜解奉大令訊明著將陳責四百板押改過所三月吳枷號一月期滿責釋 
[法租界捕房紀事]  
　　前日傍晚時有年約四十餘東洋車夫曳車至法界新北門外永安街口忽然跌仆於地左太陽穴觸於階石立時　　斃命適爲巡街捕所見卽回捕房告知捕頭傳到車寓主詢知滬上並無屍親乃命報請同仁輔元堂備棺收殮○前日上海縣差夥楊和尚偕流　　氓小紀生銅匠毛囡等人在公館馬路新恊成烟館借提人爲名向某甲任意索詐甲知其僞投報捕房捕頭令包探一并拘獲押候堂期解請讞　　員陳楚生大令訊辦 
[美租界捕房紀事]  
　　前晚一百八十五號巡捕巡行武昌路浦灘某碼頭上見工部局所置救命圈已失所在知被偷兒竊去投報捕房　　捕頭令包探前往查緝○前晚乞兒某甲患病呻吟倒臥武昌路某弄内六百二十一號巡捕見之雇車送入捕房捕頭令轉送公堂禀謮讞員黄　　耀宿司馬安插○前晚西人某甲在逢路一帶恣情胡閙二百二十三號巡捕知其醉也拘入捕房捕頭令押至酒醒時釋出○昨日黎明時妙手 
 
 

Page 10

 
 
空空兒周阿狗掩入密勒路第三號洋房某西人家行竊西衣若干件報經包探倪仁泉拘獲帶入捕房捕頭令押候解送公堂禀請懲辦○昨晨李阿炳不知在何處竊得皮衣二襲携至吳淞路適爲包探劉阿炳所見連贓帶入捕房捕頭令押候解送公堂禀請訊辦○江北女郎王桂英在裏虹口胡家木橋左近信豐繅絲廠工作昨日管機人陳壽春索借不遂肆意兇毆吹彈得破的臉兒不免爪痕狼藉因卽投報捕房捕頭令自投公堂具控 
 
 
 

Page 11

 
 
   
 
 

Page 12

 
 
張曾敭片再前因革卽用知縣呂繼純虧短代理榆次縣任内正雜各欵銀二千七百七十三兩七錢四分經前撫臣查明奏叅勒限清交光緒二十七年十月十六日欽奉硃批著照所請該部知道欽此欽遵轉飭勒交在案兹查該革員業於被議原案奏准開復所有虧短前項銀二千七百七十三兩七錢四分已如數陸續解司核收歸欵據布政使吳廷斌具詳前來臣查開復卽用知縣呂繼純前虧各欵旣於被叅後完交清楚尚知愧奮相應請旨飭部核銷以清案牘除咨部外謹附片具陳伏乞聖鑒訓示謹奏奉硃批該部知道欽此 
[山西巡撫張奏爲前准户部咨晉省發解科布多舊欠需臺費銀兩片十八日]  
張曾敭片再前准户部咨晉省撥解科布多舊欠軍需台費銀三萬四千兩等因當於光緒二十八年八月十二日兩次籌解過銀二萬兩在案兹科布多叅贊大臣瑞洵以該城需用孔急函牘交催復經行據布政使吳廷斌詳稱勉力騰挪銀四千兩作爲舊欠科布多軍需台費於光緒二十九年十二月十九日發交候補知縣王毓蘭管解前赴綏遠城將軍衙門交納轉咨科布多叅贊大臣派員赴綏領回等情詳請具奏前來臣覆查無異除分咨查照外謹附片具陳伏乞聖鑒謹奏奉硃批户部知道欽此 
直隸總督袁奏爲酌擬購運南米平糶稍補漕糧之缺摺十八日 
太子少保北洋大臣直隸總督臣袁世凱跪奏爲酌擬購運南米平糶稍補漕糧之缺恭摺仰祈聖鑒事竊准户部咨議覆御史瑞璐奏請由南省運米平糶以代漕運一摺奏明請旨飭下順天府尹臣查照光緒十七八兩年招商購米平糶叅以二十七年奏擬廣勸商運曁近年順直招商派員諸辦法通盤籌畫體察情形奏明辦理等因奉旨依議欽此咨行到臣伏查順直各屬地瘠民貧蓋藏素鮮頻年師旅饑饉竟至十室九空近年蘇浙漕米起運本色儘止一百萬石除改折南米之來源愈少民間之生計益艱於此而謀接濟之方舍招商購運别無良圖查光緒十七八年前督臣李鴻章招商購運南米每年多募不等並無一定數目臣於二十八年春間奏准每歲辦運六十萬石經過關卡充徵釐稅期以三五年後察看民情再行陳奏嗣與前兩江總督臣劉坤一商定二十八年充稅四十萬石二十九起每年充十五萬石四年後常年充二十萬石當由津海關道唐紹儀前通永道沈能虎分别招商給照運至京師保定天津設局平糶年餘以來浻民交便上年九月間復據津海關道唐紹儀等照案請發護照招商購運旋准兩江督臣魏光燾以南省米價未平民食拮据現值開辦冬漕需米尤急先已通飭將滬鎮米糧一律仍禁出口且新約旣禁之後爲准無論何項米榖出口則視禁令已弛請俟滬口弛禁後照案購運等因見復然畿輔爲根本重地浩刦遺黎實藉南米爲養命之源豈能因噎廢食况禁約中亦未指定順直平糶運米一項自可切實聲明擬請自本年爲始每年准運南米十五萬石在京律一帶平糶稍補漕糧之缺經過南卡免完釐稅與漕糧出口一律辦理他省不得援此爲例相應請旨飭下兩江江蘇督撫臣通飭關卡一律照辦至臣處所給印照及各關卡駐放各事宜仍照二十八年奏案辦理以免紛歧理合會同兼管順天府府尹臣徐會灃順天府府尹臣沈瑜慶恭摺具陳伏乞皇太后皇上聖鑒訓示謹奏奉硃批户部議奏欽此 
綏遠將軍貽榖等奏爲綏遠城屯墾需用牛具無欵可籌擬請援案開辦牛捐摺十八日 
奴才貽榖文瑞跪奏爲綏遠城屯懇需用牛具無欵可籌擬請援案開辦牛捐以資接濟而裨耕作恭摺仰祈聖鑒事竊奴才貽榖於上年十二月間因綏遠城牧廠荒地未能全行開放擬將兩翼廠地留歸八旗屯懇由奴才設法籌欵試辦業經陳明奉旨允准在案伏維屯田之利史册昭然我朝愼重塞防從前疆臣之留意邊陲者罔不視爲急務近日若吉林之雙城堡天津之鹽水沽新城一帶西北路之烏魯木齊科布多等處地方率皆行之而有效此次籌開綏城利益因招懇而議及屯田待米爲炊情形尤急奴才等於奉旨後熟籌興辦事宜及應需經費無如綏城旗庫向本支絀近年以來更屬羅掘一空卽如改練新軍建立學堂之費仰給於牧廠荒價指禾待實尚苦抬注無從此外别有經營其艱窘更復可想奴才貽榖自上年到任後目覩情形於各項用度支絀無不力從撙節甚至綜理不遺竹木捐貸及於俸廉凡有可爲綏城謀生計助餉需者皆殫竭心力爲之屯懇一舉可以儆旗兵之惰而裕軍食之源奴才旣籌畫於先未便因辦理無資遂爾中輟溯查光緒四年十九年直禁年歳災歉耕牛缺乏經前直隸督臣李鴻章兩次奏請由察哈爾各旗羣滿蒙官兵捐助耕牛援案請奬光緒二十六年察哈爾都統奎順等復因餉項支絀奏請開辦牛捐有案現在綏城屯懇農具在所急需而尤以耕牛爲大宗口外向係産牛之區奴才貽榖辦懇兩年久居蒙地凡有舉動向爲各蒙衆所信從若以要政向其籌捐似不難於集事擬援照疉次成案在察哈爾左右翼各旗羣地方開辦牛捐凡有滿蒙官兵等捐助耕牛者每牛一隻仍折收實銀十四兩均各按所捐多寡比照成案核給奬叙如有綏遠城官兵及寄居口外多蒙地之商民願助耕牛亦擬請一律收捐請奬惟查二十七年户部議覆奎順等辦捐原奏嗣後如因餉需緊要情殷報効者祇准以實銀捐輸不得援案捐助耕牛等語竊思現在因屯懇急需牛隻必待收銀購易不免輾轉稽遲兼之口外去冬牛價驟昻若按定價收捐以時價收買必至虧折此項捐案向祗口外旗蒙官兵及寄貿蒙地商民始肯報捐與内地籌餉籌振各捐毫無妨礙且此次需牛應用始議牛捐與從前成案之重在集欵者情形亦異擬請稍予變通遇有官兵商民人等捐繳實銀未能足數願以牛隻搭捐或願逕以牛隻交納者但察其實係臕壯可用亦准騐收仍按每隻十四兩折合銀數嗣後他處籌集餉需不得援以爲例其事竣後核給奬叙仍遵照部章祇准奬給虚銜封典貢監翎枝槪不准請奬實官以符定制但近來各處捐局意在廣爲招致往往按减成數目再行减折收捐核計牛捐成案較之現行各捐减收之數間有增多誠恐捐生裹足擬請於比照成案之中仍核與各處捐例不甚懸殊庶期踴躍其有無從比照成案者則照各省工振捐案章程辦理俟集捐至三萬兩卽行停止如蒙俞允卽由奴才等遴員在張家口歸化城兩處報捐將來集有成數時再行援案奏請奬叙奴才等爲屯懇需牛無欵購備起見是否有當理合恭摺具奏伏乞皇太后皇上聖鑒訓示謹奏奉硃批户部議奏欽此 
 
