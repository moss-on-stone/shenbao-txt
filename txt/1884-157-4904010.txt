# 1884 - 157 - 4904010

 

Page 1

 
 
[  點石齋主人啓]  
虞椒楊詠春先生諱沂孫篆正草無一不工求書者踵相接數十年如一日得書之家雖碎錦零箋珍如烘璧不肯輕易示人今本齋覓得先生所書篆正草墨蹟數種不敢獨秘付之石印以公同好其用筆之蒼勁結體之古雅諒海內君子傾心已久無容贅述現已印成裝訂成冊者每部收回工本洋二角裱成冊頁者收回工本洋四角第所印無多伏祈早爲賜顧售處照舊 
[  申報舘主啓]  
啓者本舘畵報業巳印行三次儘有購閱本號而並補購以前數號者故又添印數千以仰副諸君雅意茲於月之十四日發售第四號此次四後新增告白諸商號家如有願登告白者請卽購閱四號畵報便知詳細此布 
[論練軍人先於器]  
客見余所著中國宜練海軍一說造廬而問曰子之言則善矣爲中國計者切且至矣然以日本與中國相較而謂日本之　軍務於中國不亦揚日本而抑中國於理有未順歟余曰中國之水師但能用於長江日本之海軍尙可以行於外海扶桑艦日內甫由上　開行此日船至外海之實証而中國之船前者美冨輪船亦曾前赴外洋海琛輪船亦曾至德帶兵船來華然其所往來者皆係商輪船而兵船則從來未至外洋此固不能曲爲之辭也日本之兵艦能至外洋未遂足爲日本之榮中國兵船不能至個洋則實足爲中國之辱苟再不力求整頓創練海軍則中國欲圖振興恐有未易者矣余之爲此言豈厚日而薄中也乎客曰子言是也義憤所激不覺其詞之稍有抑陽固不足爲子病也顧日船之所以能出洋與華船所以不能出洋此其故可得而聞歟余曰此其所分在重人重器之間而已何爲重人有一物必有用此一物之人覺如刀吾知其可以殺火吾知其可以焚繩吾知其可以縳船吾知其可以載然置一刀於此而無人也以揮之則烏足殺人火與繩與船亦若是則已矣日本之學西法也後於中國而其效則反捷於中國此何以故卽如日人之於海軍其先開設學堂延請西人之著名者爲之教習幾年之後認眞考試其有材之優者錄而取之然後再就錄取諸人中桃其材之優者令赴他國或德或英或法或美擇其講究海軍之國而令日人就其兵船以資學習或爲兵或爲弁視其材之可造而造焉數年之後學之已成而後召之回國使之管理本國兵船能於兵者使爲兵能於弁者使爲弁夫是以於船上諸事皆熟悉深諳而可以駕駛出洋無煩西人在船指撥也此重人之說也何爲重器見外洋有一船足以制敵卽不惜重價以購之見某國有一砲足以攻堅卽多方設法以求之其他各物一有所見聞卽莫不立行採辦譬之鄕人見城市富貴家物地一不生歆羡冠知其足以耀首也衣知其足以章身也靴知其足以飾足也而一一置辦以歸迨以冠加首而冠之前後弗能知以衣加身而衣之正反弗能辨以靴加足而靴之大小弗能稱則仍不能出以見客雖有器與無器同也中國之於水師亦嘗購極堅之船無論快船鐵皮船鐵脅船鐵甲船鋼船水雷船魚雷船幾於無一不備亦　買極佳之鎗砲無論快鎗後膛鎗與凡云者士鎗林明敦鎗鋼砲銅炮車炮開花砲與凡克　伯砲阿姆斯脫郎砲幾於無奇不有以爲自此堅船有此利器當不難與強敵相抗衡矣然而一船有一船之用一槍有一槍之法一砲有一砲之製以美錦而使學者製焉其有不壞其錦者幾希未能操刀而使之割所傷實多是猶具衣　而不知拜跪之節舉林斚而不知酬應之儀其能出而見人否乎譬之學弈者先置棋秤次購棋譜從此請善弈者爲之指教埋頭打譜而不出與高手對弈則其棋必不能高購辦砲械則先置棋秤也訪求西法則次購棋譜也請西人爲之教習則請善弈者爲之指教也有此堅船利器而置而弗用則理頭打譜而不出而與高手對弈也如是而欲求海軍之得用能乎否乎嘗謂天下無論事之大小必以認眞爲第一要着日人之兵船其所以能駛出外洋以其學習者認眞故也中國兵船之所以不能外駛者以華人習之未嘗認眞故也夫國家費如許帑餉置如許船械鎗砲殫精竭慮計若于年豈不欲使中國人人皆諳水戰可戰可守可前可却可進可退不但足經頡頑乎西人而且冀以超越乎西人無如承其事者但知管駕者薪俸若干襄辦者工資若干在口內常俸若干至海面加俸若干如是焉而已此中國水師之所以貽笑於外洋而深惜其徒有堅船佳砲而無用之之人也余爲練海軍之說正期中國之重器而幷重其用器之人焉耳 
[本館接奉電音]  
　　昨由通州電局專發電音到本館有五月十七日上諭二道謹敬譯登○五月十七日奉上諭奉天奉錦山海道續昌着來京預備召見欽此同日奉上論爲政以得人爲先迭經中外臣工遵旨保荐人才均已陸續存記其中不乏可用之人而濫竽充數亦所不免選擇而使其難其愼因思一時之才自足供一時之用仍恐搜羅不廣鋻識不精致使眞才伏處山林或屈抑下僚不能以時上達着大學士六部九卿各直省將軍督撫再行奏保如有忠信閎通體用該備者亟有登之荐剡其操守廉潔而才有專長或吏治勤敏兵事諳習或熟悉中外交涉事宜善製船械精通舁術並着分別出奏以資節取至經武以謀勇俱優爲貴如果忠勇奮發熟嫻韜鈐自當列爲上選若饒有機智或驍勇善戰或諳練水師事宜及沿海情形並着分別保薦文武兩途不必拘其官階及已仕未仕期無遺佚朝廷闢門籲俊以耳目寄之於該大臣該大臣當念以人事君之義務各澄心虛已一秉大公廣爲訪求核以實事詳加鑒別出具切實考語並臚列其人之產跡成效詳悉陳奏不得虛託空言倘或瞻徇情面致有夤緣干進濫保非人吏議綦嚴不能稍爲寛假若以言舉人徒採虛譽甚至偏執成見妄荐庸材亦不能逃洞鑒也懍之愼之欽此 
[綸音恭紀]  
　　天津西友昨有信來謂中法未立和約之前李傅相奉旨廷寄其中聖諭當時外人皆未得知見則官塲中漸有傳述茲謹將大意恭錄如左前因法國圖佔越南北圻當念越南世列藩封諭令岑毓英等督率軍兵出關往援而該國君臣不知感奮喑地媚敵殊堪痛恨然若任聽法人要挾盡撤籓籬脣亡齒寒亦屬可慮李鴻章 
 
 

Page 2

 
 
久任對圻素資倚畀當此進退維谷之際深悉國家時局之艱所奏不爲無見着賞給全權准其便宜行事務須顧全國體消弭後患與法船主福尾爾從長計議訂立約章言歸於好等因傅相奉此諭後因卽與法使臣商定簡明和約而兩國仍和好如初云 
[樞臣雅操]  
　　旂員某緣事革職日前聞以三千金購得古玩數種擬向大官嘗試冀得開復詎各樞臣皆原璧奉還某乃嗒焉若喪仍以原物退歸原鋪鋪主嘖有煩言以爲風氣轉移骨董生意從此當减色矣 
[油作焚燬]  
　　東洋報載有美國電報云美國非剌帶剌非亞地方火油作現已焚燬不能製造云 
[蘇省絲市]  
　　絲捐現已議定較上年核减銀一千兩各絲行已於十三日開市收絲其價看高每百兩二十元山絲大盤約十七八元關外絲則十三元超至十六元止今年吳郡各鄕出絲不少惟銀根太緊收者無多必須洋莊發動庶幾不至跌價也 
[嘉興絲市]  
　　絲市於十六日開秤每百兩約十七元至二十元賣主因價太賤均不願出售有急需者每入長生庫俟價長再行贖出脫售云 
[嘉興失火]  
　　十五日申刻太平橋戚家弄口失火共焚去七家幸在日間易以救滅聞起火者張姓首飾店云 
[都轉接篆]  
　　新任廣東運憲瑞茀侯鄱轉於初八日進衙接印晨早八點鐘由公館起程排列儀仗沿途鼓樂都轉端坐綠呢大轎期家人婦子均眉輿隨後共計轎有六十餘乘男女聚觀道途擠擁頗爲熱閙也 
[老成謀團]  
　　法越一事和周已成而粵中勸相餉項猶復四處張羅茲聞彭欽憲與各憲商議無論和與戰各砲台均須一律修築廣東兵額原不敷用擬於調來各勇留一半駐守砲台招安地匪優給口糧永遠不散其中餉項待將來勸捐有成撥回一欵發當生息爲久遠計庶異日有事不至兵食兩絀如此辦法想輸將者亦無怨言也現在防務仍不稍遺餘力務使一勞永逸老成謀國其如是乎 
[秣陵雜錄]  
　　金陵克復後曾文正籌辦善後首先舉行保甲城內共分爲二十二叚委候補道總理其事城外附郭各鎭亦皆設有分局今春災民南下鄕間時有乘間肆掠曾沅圃爵帥深知保甲爲正本淸源之舉復委禹吉三觀察會辦城內外保甲事務近又委陳伯敏石東山兩觀察興辦江寗七屬鄕間保甲以復古人守望相助之義從此外盜不入豈非地方之福哉○曾沅圃爵帥前偕陳舫仙廉訪同赴　海一帶察看海防現在復派陳展堂郭月樓兩觀察改築象山砲臺又於下關添築砲臺一座云○天久不雨風乾物燥以致月來疉兆焚如本館均經列入報章現在府縣官已於初六日設壇祈雨聞鄕間山田難於下種卽圩田亦望澤甚殷南門米價每石已加漲一角若再半月不雨恐難免荒旱之憂也○南琛輪船於初八日駛至下關稟請南洋大臣曾沅圃爵帥騐收爵帥當派陳舫仙廉訪劉冶卿鄧春田郭　徐三觀察前往查閱果係工堅料實足爲禦敵利器均教黨不置云○十二日黎明城北張府園某宅失火幸爲行人所見趕緊通知隣佑帮同樸救得以卽時澆熄嗣查得火由外入似爲匪人所縱果爾則有地方之賣者所宜嚴密查拿也○某甲者秣陵之上新河人也其族人多居於聚寳門外皆以蓻花爲業甲素無賴又有阿芙蓉之癖前日在城外竊去梔子茉莉等花各數盆族人遂聚謀將甲誘出並預築一坑相待甲尙不知其計貿貿然來衆卽縳而埋之上蓄以土中本多力在坑內掙斷繩索扒去浮土頭已外露其族弟某乙正在其傍鋤地瞥見之遽以鐵鋤作　頭之喝三擊而腦漿迸裂人遂氣絶瀰其親房在上新河者見甲久不歸又聞人言藉藉暗中探訪盡得其實遂赴江寗縣呈控賈邑尊親臨相騐略問口供卽將原被告及凶手人等帶回分別押禁想當照例懲辦也 
[看戯輒傷]  
　　京口西門外廣東會舘例於五月十三關帝誕期演戯敬神非常熱閙前日開演有某姓子偶向會舘經過聞有鑼鼓聲卽進立台前無如看戯人多愈聚愈衆將某姓子擠於中央進退不得未幾鮮血直噴面如死灰衆始爲之狂呼停演讓開一路將某姓子背馱出門有識者指示之送其歸家趕急醫治勢已不及延至晚間血盡而斃噫養一小體而失其大體殊不値得是故凡遇迎神賽會觀燈演劇一切熱閙之塲爲父師者首禁之勿出 
[江西瑣事]  
　　江西廣潤門外柴巷口於初四日辰初失火幸時在天明救者雲集登時撲滅止延燒數家而已○萬載縣城隍於四月十八誕期前幾日卽張燈掛綵演戯作樂明燈約有千萬盞光徹霄漢達旦始息其熱閙有非可以言喻者詎十七日申刻看客太多竟擠倒二人登時踏斃其餘負重傷者更相不勝屈現尙調治云 
[皮近受敷]  
　　鹽捕營步兵王某住安樂巷之小鎖壳內前月二十七日傍晚回家爲同巷近隣皮匠陳某擔子所硑幷未有傷陳當卽陪禮均已無事王回家其戚林某亦營兵與王云汝但憂貧而有財不發陳皮匠之兄　將嫁女得禮金五十元何不卽借此許而取之我助汝於是醉以酒持刀直入陳屋逕砍傷陳兄兩腿陳匠兩膀王自拍椀破面血染衣衿奔訴其營官張千總張聽一面之詞又以皮匠恃富欺隣竟移知甘泉縣此　知縣公出甘捕　騐立押陳之兄弟聽候究辦陳哭求騐傷則置不理現在林又出爲和解令陳送王四十元養傷二十元了衙門二十元　中人皮匠無力出此聞陳之兄昨已吞烟救活正不知如何結局也 
[地保爲難]  
　　五月十三日寍城冷靜街弄口韓泰磨坊出一命案事緣該磨坊主某甲年前向舊夥張某借得錢四十千文張念甲家窘迫無力償還情願减折八千言明每月息錢四百本月十二日張往收息甲將圖賴匿不避面扶母出外尋衅張尙理論甲卽挺身而出反誣張毆其母遂　髪　　痛毆之張已年邁力不敵甲被傷倒地當召地保理處罰令甲出養傷費二千文甲又無力照償許於明日以棉被質錢該保信其言以爲此事可了矣不料甲於次早奔老江　上躍水身死該保及其家屬等尙不知也該保猶往甲家索養傷費因不見甲正問下落忽有人報至其家甲家一聞凶耗遂謂被逼身死四隣代抱不平咸謂甲係自盡豈可誣人奈甲家藉屍逞強竟將不平之家搗毀殆盡現在屍未榜獲張索養傷費四隣被　搗毀均不肯休以致該保四面受敵想非經官不能了結也 
[寳生船餘聞]  
　　寳生輪船不能施救及留人沽船看守等情均列前報茲大沽船已於昨日回滬帶有寳生船上搬餘之貨及小艇兩隻幷船上所用一切物件均載以來其寳生船上只留二副及第三司機器人在彼須俟寳生後面賣出後方可回來盖實生前面雖損命後面仍無善大沽船回時該船機器毫無所損尙在燒用故猶可售之於人至福祿登帆船裝載寳生船上貨物開往鎭海現已用小火輪拖之來滬　大沽船於昨早四點鐘　口所載係牛皮檀香及糖等件惟所載貨物無憑核計該洋東恐船抵埠必有遺失是以先期函知虹口捕頭飭派中西捕守候及大沽船抵琼記碼頭停泊時中四各捕均經在彼守候押令將貨一併扛入該碼頭之棧房內以憑洋東查核也 
[煤船沈沒]  
　　前日下午有煤船一艘行至英租界拉圾碼頭撞於大橋樁遂致沈沒幸人口無恙遂雇小船打撈煤斤諒船身或尙無損壞耳 
 
 

Page 3

 
 
[縣訊拐販案]  
　　前報法公堂將拐販案送縣一節前晚經蔣明府訊問據開四寳齋筆店之陳范氏供稱於上年十月間荷香因受主人凌虐被用油將左手食指小指燒去一節實在受苦不起濳來求救於我故將其領至八仙橋交陳董氏轉交與陳沈氏熊王氏陳三等價賣與張楮氏計洋一百元我　分用四十二元陳董氏用三十三元陳沈氏用十五元熊王氏用六元陳三用四員現求恩典情願繳洋明府質之陳董氏陳沈氏熊王氏陳三供用數目相符均願繳洋明府質之荷香供稱丹陽入現年十三歲在十歲時賣與馮姓絲線店爲婢女上年十月問因倒便壺被陳　氏之女兒設計騙我進去關閉半月再領我至八仙僑陳董氏處被賣與張褚氏爲養媳餘與法公堂供略同明府問張褚　旣買爾爲養媳張之兒子可曾見過答稱並未見過明府問張褚氏供稱出洋一百員買荷香爲養媳因兒子在蘇鄕故未見面明府謂張褚氏爾係　傭之人肯出洋一百員買荷香爲養媳情實可疑至陳范氏拐販女孩不法已極飭將陳范氏等各掌頰四十陳三笞責一百板着將各名下所用之洋限三日內如數繳淸如延嚴比並諭張禇氏俟各人將洋繳淸後再行核斷 
[銅洋案類誌]  
　　前報列查獲銅洋一節昨由包探吳梁德將祥泰錢庄之謝如松及經買賣銅洋之陳子卿幷銅洋一千四百元一併解案該包探稟據謝言銅洋係有粵人寄存他處曾已　獲一人帶至捕房謝又稱並非原人係寄洋人之弟由捕頭釋放謝供銅洋實是　水客之粵人共　　名二已返粵二尙在滬急難尋交陳供並非販賣銅洋係該包探遣人囑我向兌百元黃太守商之翟副領事隨判謝如松管押一年陳子卿減押半年均發捕房收管銅洋暫存再行核奪乃一波　平一波人起包探吳梁德至英公堂稱查得阜康里內有人私造銅洋清事前往察訪知私造銅洋之所已經停歇樣板及鐵器傢伙等件均已寄在法租界之成大蠟　店稟知捕頭派西捕同往轉　法捕房派法捕同去果搜得大小樣板六副當拘店主倪子卿據言樣板係由友人陳輔堂寄在伊處及拘陳又言樣板係陳安福者托伊寄在倪處又據陳安福稱友人欠我銀洋將此樣板車盆暫抵與我我因欠房租將車盆抵在阜攘里之管門人處樣板托陳輔堂轉寄在倪處至樣板據友人言由謝家橋地方開歸源鐵匠店之唐榮　　　出價洋四十二元友人則已不知去向云云爲卽拘到唐榮芳直認經做樣板係陳安福同一人來定做者又向管門人處起到車盆一併送案請訊倪子卿陳輔堂陳安福唐榮芳等各訴前因黃太守商之翟副領事判罰倪子卿洋百員陳輔堂陳安福唐榮芳三人各枷三月再行遊示十日樣板車盆等件存毀 
[控媳忤逆]  
　　陳錢氏由子陳沛仕攙扶投上海縣喊𡨚經蔣明府訊據陳錢氏供稱被繼媳陳陸氏凌虐不堪非惟日逐衣食不給前日我因氣忿投井該氏竟視而不救嗣經隣人聞知將我救起咸抱不平故令我投案控究至我子因由該氏兇橫闒葺無能故時常不回家求恩提媳究辭陳沛仁供稱住館驛弄向做魚行生意妻氏兇悍實不能制餘與其母供略同前日提到陳陸氏明府以該氏忤逆邁姑殊屬有虧婦道飭將該氏掌頰一百陳錢氏稟稱情願將該氏休棄明府着明白具呈核奪 
[扭控欠項]  
　　金文將倪乾大扭控上海縣卽經蔣明府訊據金文供稱向爲　茂錢莊執事與倪乾大往來現計被結欠銀一千六百四十兩求請追給明府質之倪乾大供稱與該庄往來欠數相符但我已於上年八月閒將値銀二千六百五十兩之股造房屋合同股份議單交金取去彼時金文曾講有受主可售詎取股單後因循未售嗣我於十月間尋有買主向金討還股單金文不肯還單仍討現銀故於年底我央中另立抵契並非平空拖欠况照屋價核算金尙應找我銀一千餘兩邇因金欲作銀二千兩買我此屋我因不肯故將我扭至城中忽被扭案心實不甘明府問金可有房屋據交汝否金答稱確有股單交我但我現要現銀明府謂金文旣要現銀不應上年取倪之房據况該屋値銀二千六百餘兩之多所抵决不致折耗可邀中清理 
[控欠各執]  
　　長利洋行經收房租之買辦韓紀祥投英公堂控用應　齋經理分設之帳房收租係由德和洋行買辦張心泉作保立有保單今將應停歇照帳尙被欠繳租洋一千九百九十九元屢催算帳延約不到爲特粘帳請爲傳應訊追由黃太守准卽飭傳應峻齋於昨晨投案韓紀祥申訴前因應供長兄向在長利洋行爲收房租之買辦我則在外收租嗣因長兄病亡由韓接做我則仍爲收租於去年四月間　爲分帳房司帳係母舅張心泉作保我接手時有前曾積欠下來之各戶租洋及拆屋虧折之租金共有一千零七十餘元韓托我代爲帶收迄今收到一百餘元此事本與我無干者幷有公司應付之欵及管房人老文子其二人所用之洋現均歸在我名下至欠如詳其實照帳應繳四百元有零嗣被停歇如數將洋交韓囑還保單韓稱帳目不符爲向算帳一再延約然我總須交還保單始肯繳洋細帳呈閱太守訊供閱帳向韓曰以前積欠之租洋殊難着應暗償韓答稱積欠下之房租一節事固有之然有房票積存應可向洋東自算長利洋東雖亦到堂惟以韓應之事自行結算洋東惟向韓是問不過到堂觀審而巳太守又問應管房人所用之洋係何人手內用去應答稱管房人同我在外收租致被積欠曾知照過韓韓言管房人亦有保人無碍且我停歇時管房人仍在行內同到韓處說過太守謂管房人旣係在行內韓可在工資上扣算太守又將應呈細帳交韓閱看問其合否韓稱有五起帳目應得扣算餘皆非干我事幷稱應所收之租洋理合隨時交到我處豈容擅自交與管房人用應又稱管房人皆韓所用而且言明在前韓又稱管房人已做　年亦是應之兄長用下來者保人張心泉亦上堂稱應峻齋實係應繳洋四百元零曾已同往韓處算帳韓反延約然應如果欠繳如許我願賠繳非分應賠者决難認繳太守隨飭應同張再到韓處結帳再行核辦 
[英界公堂瑣案]  
　　英會審員黃太守與英副領事翟理斯君商斷老沙遜洋行控追周雨田地租銀兩一節彼此意見不同等因巳列前報茲悉翟副領事又照會太守以周租老沙遜地基造房立有租契載明地租銀臨期先付設或延遲過三禮拜者願將房屋推歸地主今則所欠一季地租銀一千六百餘兩並議已逾多日應請着令繳銀如再延遲應照原議房歸地主以昭信實等因太守巳飭差傳周雨田到案周則仍執如前太守着限至二十日爲止如數繳租逾限則房歸地主云云周尙一再求恩太守飭毋多瀆當再將照覆領事云昨晨翟副領事到堂會訊老沙遜洋東投案請斷太守據淸告知翟副領事知照洋東而去翟副領事又請書定堂斷太守謂俟照覆貴領事可也○包探秦少卿至英公堂稱寗人周阿毛向台州人周大惠硬借洋三十元不遂在路爭執盤問兩造言語皆屬支吾當搜周大惠身邊共有洋一百三十元及手鎗一枝小刀等件帶至捕房送蒙諭查等因今查得周阿毛同周太惠均從寗波同搭輪船來滬周阿毛見周大惠遙洋三十元况情形有異及抵滬登岸欲向借洋十五元不允爭執間又妄稱向索洋三十元至周太惠之形跡殊屬可疑爲再解案周阿毛供曾見周大惠在寗犯竊爲此向借銀洋周大惠供原藉有某宦之女交洋與我來滬購辦金器者手鎗係友人所寄周阿毛並不相識又未犯竊黃太守以周大惠决非安分人周阿毛藉詞圖訛今各判枷一月銀洋手鎗均存候查明是否來歴淸楚再行核辦○西人顏利卽開利控侍者曾阿祥擅拆同和行交來之信件有李阿安可証爲此將曾交捕送案黃太守飭曾阿祥交捕帶回查明再訊等因已列前報昨據開利稱我交曾洋十元囑付同和行之房租者豈被吞用以致同和又來索租曾竟私自拆信曾供洋東欠我二月之工洋十四元幷代買煤斤一切伙食共被欠洋三十三元零屢索無着乃藉口拆信欲賴前洋開利又稱祗欠一月工洋六元並無代辦煤斤伙食等項曾又稱因被洋東久欠不還致我將衣物典質措墊今竟藉詞圖賴上海地方從未見此等 
 
 

Page 4

 
 
西人黃太守商之翟副領事以兩造各執情節支離均不准理斥退 
[法界公堂瑣案]  
　　前報列有寍波婦人張徐氏等控尋獲逃媳一案經翁太守查訪明確昨晨按臨法捕房時着將錢安新提出詰問究竟李氏如何到爾家錢則仍照前供以田洋六十八元由老卜娘領來買下身契被回祿　去太守謂此事業經訪查細底汝可實供錢安新仍狡賴太守喝責始供老母本在帮傭因恐偶爾染病無處存身故在虹口租賃小屋李氏被姑苛待逃出後遇見我母收留在家伊亦不肯回去在虹口恐防露眼因之雇小船載至洋涇浜上岸在法界居住招我到申成親已生過小孩殤去等語翁太守詰以前次供語何來答稱乃李氏所教太守飭將李氏傳案詰問初則仍　前供太守謂錢安新業已供明尙敢狡賴李氏始供實係逃出到錢處老卜娘乃係誣扳太守着仍分別管押再解公堂覆訊　辦○台州人陳戴氏在滬開設牛行結欠彙泰慶祥爾昌三錢庄銀二千餘兩昇裕庄銀一千餘兩控告後因陳子回原籍措資故將陳戴氏傳案經翁太守研詰之下着陳戴氏交保出外趕將伊子追回再爲核理　紹興人魏恩慶者去年爲郁楊氏之女涉訟公庭自諧與上海道邵觀察乃中表挺撞公堂曾列前報翁太守原斷着各自搬開免再生事在案詎今又爲欠房租肇釁與收租人周秀安爭吵魏倚勢先爲控告翁太守明察秋毫斤出　准前日兩造復到公堂周偕婦領　上堂稱被魏將兒赫壞身體發熱而魏同陸姓攙扶郁楊氏到案稱　周打傷所欠房租魏認欠洋一元四角周則稱魏欠洋七元兩下曉曉置辨不休翁太守衡情酌斷着魏除自認所欠之外再認其半共應出租洋四元二角魏仍不遵請爲送縣太守謂房租之事毋庸移縣着周秀安先爲退去限魏照數繳　三日出屋若再不遵定予押遷○成衣匠顧又照扭李四到捕房稱被欠去衣料工資洋六十一圓乃是伊女爲妓時所做詎料去年六月間逃往蘇州今復來滬遇見故此扭送太守問之李四據供並不姓李實名曜堂淸河縣人現從清江來並不到蘇供語之縣稱太守爲　公祖詰其有何功名到滬住何處答稱捐有監生於同治四年九月初四日山西賑局所捐住友人言摽處言之婦係開花烟館　料之洋早經了結况非我所欠實是四馬路王姓妓女王現在蘇州太守謂好個監生作此等事着寫信到蘇追到衣洋幷專信到原籍將部照呈騐後當再釋放着將李四交捕管押 
[畫潤助賑]  
　　南沙湘蘭女史精於繪事畫蘭尢佳與馬守眞南素素相頡頑今擬畵紈摺扇百件助賑取潤兩角其洋須先交絲業會館賑所以收據作憑寫仵交大馬路拋　塲戯鴻堂代收四日取件 
[第二十三單]  
　　江西省彭孟楊勸捐直東災賑第二十三單數目楊字一百十四號冊李子佳經募承德堂捐錢七千文福泰成美合昌謙裕四戶各二千文復昌　啓堂厚本堂佑啓堂四戶各一千文以上一冊共捐錢廿二千文○又楊字七十八號冊貴溪縣麻幼愚明府勸募徽　各善士心有餘捐英洋八十元求庇氏念六元無名氏廿四元餘生　余不留名盡棉力解囊助願蒼佑緊位堂汪六戶各廿元鄭福生十四元余心存十二元保安堂務本堂補不足汪和美志成同福正昌同昌八戶各十元大德義厚堂盧一戶各八元勉力人恆昌福昌三戶各六元求平安元昌汪克修汪克養朱益大五戶各五元自儉　義生志元聚豎四戶各四元儉　氏裕和林蘭谷大昌勇爲氏三　軒六戶各三元求如意永美公義蘇大椿四戶各二元無力氏胡吉麟李祥瑞苑維淸汪隡大五戶各一元以上一冊共捐英洋四百六十二元○又楊字一百念六號冊胡德齋勸募明德堂捐銀四兩慶仙堂鄞江堂二戶各三兩世德堂盧二兩賜𣂏閣錢四千文以上一冊共捐銀十二兩錢四千文○又楊字四十一號冊南豐縣祥麐如明府勸募務本堂捐洋銀八兩四錢立德堂七兩四錢一分公裕堂七兩至德堂存厚堂崇德堂種衝堂懷遠堂慈蔭堂三星堂七戶各四兩二錢如金堂二兩八錢存心堂二兩一錢致遠堂一善堂普濟堂愼遠堂一本堂永慶堂致和堂輝泰堂八戶各一兩四錢從善堂遂盛堂輝蕚堂三戶各七錢以上一冊共捐洋銀七十兩零四錢一分○又楊字四十二號冊南豐縣祥麐如明府勸募懷德堂張捐洋銀五兩五錢七分同善堂四兩四錢四分愼廬堂四兩安雅堂李二兩七錢八分養恆堂葉二兩四錢五分萬程堂包二兩四錢思本堂彭二兩三錢五分培遠堂陳二兩二錢八分江陵堂又新堂趙二戶各一兩四錢寳誥堂一兩三錢四分寳錦堂一兩二錢五分敦本堂儲七錢二分九思堂至善堂趙二戶各七錢鋤經堂捐六錢九分樹滋堂彭六錢五分　樹滋堂彭六錢以上一冊共捐洋銀三十五兩七錢二分○以上第二十三單計捐冊五本共捐紋銀十二兩亦洋銀一百零六兩一錢三分洋四百六十三元錢二十六千文連前二十二單統共捐紋銀八百七十兩零三錢洋銀一千九百八十四兩三錢八分五厘洋二千二百六十二元對開洋五元錢二千三百三十千三百十文 
[浙省撫轅抄]  
　　五月十三日大挑縣劉靖稟知藩司金解　滇軍餉差劉橘褀嘉郡候補　善廣湖郡俱稟知釐捐局委稽查絲捐差 
[蘇省撫轅抄]  
　　十六日候補縣江錫珪銷北路總巡並並稟知本日接辦中路總巡差于實之稟知本日到北路總巡差縣丞吳鍾杰稟知本日到閶門外二叚夏防巡查差程柱誧委署吳江絲縣丞事祝丙南　知辭奉委赴江北緝捕差○十七日候補縣玉銘吉稟辭赴錫山吳江　估驛路差陳光　稟知奉委兼辦收文差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年五月十一日京報全錄]  
宮門抄○發抄旨四道○諭旨兩道錄道○東學政汪奏恭報歲試完竣摺子○河督成奏查勘河工桃汎情形摺子○都統謙奏春季操演各官兵情形摺○漕　楊奏漕船全數出境北上日期摺○將軍崇奏請補知縣摺子○五月十一日兵部太常寺太　寺正藍旂値日無引見○德克吉訥謝　靑州副都統恩○果公續假十日○召見軍機○皇上明日卯正至大高殿宣仁廟𢫈香○發抄奎斌奏試用通判張喜田試署寗遠通判奉旨吏部議奏欽此○又聞喜縣節婦任高氏倡捐直東賑欵請建坊奉旨着照所請該部知道欽此○又請將供詞狡展之廣靈縣武舉革審奉旨張飛鶴着卽斥革歸案審辦該部知道欽此○又解西征等餉奉旨戶部知道欽此○○翰林院侍講學士山東學政臣汪鳴鑾跪奏爲敬陳歲試情形仰社聖鑒事竊臣於上年六月初六日接任視事恭摺奏明在案旋於七月初八日按試臨淸欠及東昌並登州　州靑州十二月二十三日回省本年開印後卽考濟南省棚接試武定現已蕆事於本月二十四日回省除泰安兗州沂州曹州四府及濟寍一州先經前任學政臣張百熙考畢至是而通省歲試一律完竣臣所試六府一州諸生中文理淸眞賦財雅飭詩律諧和字體工整者所在均不乏人而求其講研經前華實並茂則以登萊靑三郡爲優三郡中尤以蓬萊黃縣福　平度膠州掖縣濰縣安邱諸城爲　此外於濟南之歴城章邱淄川新城武定之濵州海豐樂陵利津等處亦俱裴然可觀文童應試多者縣各千餘人至少已逾百人均足如額取進武塲弓馬枝勇亦尙操縱自如統校各棚則以武定東昌臨淸三屬爲勝是邦士習樸誠安分守法塲屋諸弊向較他省爲稀加以近年歴任學臣防弊科條俱有法度臣每至一棚勸導教官廩保以助耳目約束書役家丁以淸根源點名之時留心查察扃門以後加意巡防生童均各恪守場規帖然就範塲內躬親監視尙無亂號換卷鎗冐頂替等弊覆試日亦無文理筆跡不符之卷塲外嚴飭提調督率巡捕官吏愼密稽查亦不聞有招搖撞騙之人雖係杜絶於先事嚴禁於臨時而數棚一律肅淸臣之始願亦不及此竊維取士之法根抵爲先才華爲後教士之方培養爲本厘剔爲未况東省迭遭水患士子寒苦居多正宜仰體朝廷德意勞來安集鼓勵振興若徒察察爲名好爲逆億束縳馳騁　切相繩恐適長苟免無恥之風無裨勸學興賢之道臣每於下學講書及奬賞之日宣播皇仁闡揚聖教勉以爲務本之學勖以讀有用之書告誡再三反覆開導俾之敦尙樸學返求躬行庶幾士習文風蒸蒸日上臣此次拜摺後卽往曹州等屬辦理科考並隨棚舉行選拔西南各路風氣稍殊如有僥倖苟且之事自當隨時稽察按律懲治斷不敢以前試數棚諸臻安靜狃於成見稍涉因循以期仰副聖朝廣厲學官勸懲兼施之至意所有微臣接辦六府一州歲試完竣情形謹具摺陳明伏乞皇太后皇上聖鑒謹奏軍機大臣奉旨知道了欽此○○河東河道總督奴才覺羅成孚跪奏爲查勘黃河上游南北七廳工程河勢並騐收料物督　桃汎情形恭摺仰祈聖鑒事竊奴才履任伊始應赴兩岸周歴勘工前經奏明在案茲於三月初一日出省直工由下南廳溯查西上廳中河上南至榮澤口北渡西至黃沁廳欄黃埝折回武陟縣盤查河北道庫復順流而東至下北廳銅瓦廂口門止　南北七廳均已遍歴每到臨黃之處皆沿堤步行逐細審視勘得南岸下南廳祥上汎黑堈工屏翰省垣夙稱險要自十九堡至二十一二堡河勢節郞南圈壩埽俱形吃重應行帮堤樁料已飭該廳妥愼預籌中河廳中牟下汛二三堡一線單堤連年出險其患則因對岸淤攤挺峙逼淄南趨所至以下八九堡一帶係舊日牟工金門而八堡人字壩上首無　處長一百餘又全河側注匯及堤脣情形尤重或鑲　叚或拋磚石現飭該廳相機辦理周密愼防上南廳榮澤汛榮工大壩及鄭州上下汛工長三十餘里埽壩鱗櫛本爲通工最險之區自交春令溜勢上堤下坐卽已不時廂作近日河又趨至鄭上汛五堡匯歸埝塌堤十分吃緊適奴者查工行抵該堡目覩洪濤激射勢甚洶湧當與開歸道陳彝督令該廳營廣集兵夫撒衆分投搶辦並飭添購磚石料物扼要廂拋以禦汛漲北岸黃沁廳唐郭汎攔埝曁沁河汛龍土廟蓮花池等工去秋生險處所河仍靠堤行走情形未見輕鬆衛粮廳封邱汛東西圈埝土性純沙歴來埽少壩多汛漸溜逼全賴磚石挑盖祥河廳祥上汎十五六堡與下北廳祥陳頭二堡工段毗連河溜隨灣冲射上堤則祥河壩工吃重下卸則下北埽叚著險均應一體認眞防範至各廳應辦春鑲埽段應估另案土工先經該廳等繕具估册前來奴才携册赴工逐段覆勘擇具必須辦理者照准興修勒限趕較稍可從緩者槪行剔减以歸撙節查騐已運到工正雜各料丈尺斤重尙皆敷足間有一兩處未經全完並催上緊速購尅日堆齊磚石乃保險要需亦飭分投趲辦大汛以前一律完竣不任稍有稽延仍一面催司撥欵源源接濟俾資應手時當春汎水長靡常妙才惟有督令兩岸道廳等將應辦一切事宜悉心識求實力經理總期工歸實益饟不虛糜仰副九重厪注所有查勘兩岸工程河勢並驗收料物督防桃汎緣由理合恭摺具陳伏乞皇太后皇上聖鑒謹奏軍機大臣奉旨該部知道欽此○○署理靑州副都統奴才宗室謙禧跪奏爲春季操演靑州官兵各項技藝曁德州官兵技藝檄委城過尉操閱各情形恭摺仰祈聖鑒事竊當時勢多艱營伍最爲緊要欲期緩急之可恃全賴訓練於平時奴才自到任以來於營務操防一切必躬必親倍加勤愼不敢稍涉大意現屇春　所有靑州官兵奴才自二月下旬起逐日赴教塲校耑步箭於三月杪全行閱畢四月內接閱鎗砲大陣曁鳥鎗過堂抬砲抬鎗　子打牌準頭一律宗竣核其騎射中箭成數在八成以上鎗砲中牌成數亦在八成以上陣式尙屬整齊可觀過堂鎗步伐熟練輪舞刀矛擊刺便捷詳閱各項技藝精熟者居多生疏者尙少當經嚴飭八旗協佐等官於奴才操閱之外仍復按日訓練務須一律精　緩急可恃以仰　聖主整飭戎行之至意至德州官兵春操現緣山東撫臣陳士杰正辦海防靑州地近海濵防範冝嚴奴才未敢遠離檄飭德州守尉樂福就近認眞閱看不可含混了事以俟秋間奴才再前往逐一查閱以重操防茲據該城守尉樂福將操過各項找藝具册呈報前來詳查該營兵官鎗砲騎射中牌中靶成數與靑州相等其中箭較少者已檄飭該城守尉勤加訓練總期一兵得一兵之力以重營伍而收實效所有靑州德州官兵春操各情形理合恭　具奏伏乞皇太后皇上聖鑒爲此謹奏軍機大臣奉旨知道了欽此○○頭品頂戴漕運總督臣楊昌濬跪奏爲江北漕船全數挽行出境催儹北上恭摺由驛馳陳仰祈聖鑒事竊照江北漕船於三月二十二日挽過靑江各閘經臣由驛馳奏並將修治邳宿河道蓄水濟連情形附片陳明在案伏查上游築　砌灘等工均已先期完竣淤淺之處並已擇要挑撈東省於三月二十五日啓放湖口壩鋪水下注河道旣無阻碍又得壩座節節收束浮送堪資臣督率日委各員竭力催　不任稍延遂於四月初四日將頭起船隻挽過黃林莊入山東境各帮銜尾遄行於四月初六日全帮挽出江　北上據襄辦河運委員候補知縣金元烺等稟由署江安糧道趙佑宸轉報前來臣卽飭令該道赶緊赴帮督催前進以兾乘風渡黃早抵通壩仰慰宸厪除咨會東河督臣山東撫臣轉飭各員實力催債外所有江北漕船全數挽行出境日期埋合恭摺由驛馳陳伏乞皇太后皇上聖鑒謹奏軍機大臣奉旨戶部知道欽此○○奴才崇綺松林跪奏爲揀員請補中缺知縣以資治理恭摺仰祈聖鑒事竊查盖平縣知縣徐慶璋因案奏請革職於光緒九年十二月二十六日奉旨按後五日行文照限减半計算應以十年正月十六日　到部文之日作爲　缺日期歸正月分截缺係煩疲中缺業經扣留外補查奉省簡缺知縣一項上次用至常捐候補儘先知縣陳士芸請補鉄嶺縣止今次一缺輪應候補正班到班查有候補知縣高乃聽現年四十四歲係浙江山陰縣人由附貢報捐縣丞同治六七等年隨同直隷　勝營赴黃運沿河一帶防剿裊捻各匪七年七月凱撤離營指分直隷試用並加理問銜八月二十八日驗看到省　前次辦理黃防剿匪出力案內保奏奉旨免補本班以知縣仍留直隷補用欽此十二年三月請咨赴部四月初九日帶領引見二十四日領照回省因辦理直隷通省兵差報銷總案完竣保奏賞加同知銜光緒元年十二月初四日奉上諭崇寔等奏請訓員差委等語直隸候補知縣高乃聽着直隸總督分飭該員尅日起程馳走奉天交崇寔差委欽此於光緒二年二月二十日到奉奏請留奉補用奉部議准復因歴次　辦馬賊朝擒著名首要案內出力保奏賞戴花翎五年五月初二日丁生母憂請咨回籍服滿起復七年十月二十八日領照到省查該員年壯才明寔心任事以之補授葢平縣知縣洵出勝任旦本係由軍功保歸候補班請補叅革遺缺核與例章亦属相符合無仰懇天恩俯准卽以候　知縣高乃聽補授蓋平縣知縣實於地方有裨如蒙兪允該員係候補知縣請　知縣銜　相當毋庸送部引見仍俟試署一年　滿果能稱職再請寔授所有揀員請補中缺知縣緣由是否有當理合恭摺具奏伏乞皇太后皇上聖鑒勅部議覆遵行謹奏軍機大臣奉旨吏部議奏欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十年五月十二日京報全錄]  
宮門抄○發抄旨四道○陜督譚奏爲據情奏聞摺○又奏叅劾副都統片○將軍金奏叅革筆帖式片○江撫潘奏請升補知州摺○鄂撫彭奏部選人員領憑到省委署別缺摺○又奏　別知縣片○都統紹奏委員查訪事件片○將軍崇奏委署同知知縣各缺片○五月十二日刑部都察院大理寺鑲藍旗値日無引見○那貝勒由口外到京請安○福錕假滿請安○截取道孔憲設預備召見○江蘇候補道周嘉猶謝恩○靈中堂崇禮各續假十日○召見軍機○發抄陳士杰奏歴城令孫符乾署館陶令奉旨知道了欽此○又查明黃河南岸夾堤未竣工叚酌發津貼每年由民防護奉旨該部知道欽此○又兗州鎭全祖凱募勇成軍駐紥烟台奉旨該部知道欽此○又紳士嚴作霖等散放東賑免造戶口細册奉旨該部議奏欽此○○頭○頂戴陜甘總督臣譚鍾麟跪奏爲據情奏聞請旨事竊臣於二月間迭據莊浪滿營　領祥元常續呈稱凉莊滿營俸饟馬乾自光緒四年奏請照五成支放奉旨有案前莊浪城守尉慶志任內應支饟乾均按五成支領而凉州副都統崇志所領俸乾由協領那爾春布迎合憲意照十成支放去年冬月奉部催造報銷迭接副都統應關各項均照十成支領飭將前莊浪城守尉慶志任內所支廉俸馬乾亦照十成造報署城守尉定禧傳佐領等查造因慶志實按五成支領何敢　造二成仍按五成呈覆未能迎合副都統之意專派協　那爾春布等三員於正月二十七日來莊浪城逼索前三次著造十成照會原文佐領等職司糧餉責任甚重印文乃備案要件未敢退還被那爾春布百般威虐取去一件責令查造支放過官兵俸餉册籍佐領等趕緊據實造報呈交所有光緒九年莊浪領獲銀八千八百兩除放過八个月官兵俸餉七千七百餘兩剩銀九百餘兩因歲暮放給兵丁二十天餉下存銀三百零四兩有案可查那爾春布寓居北關更深私開城門任意出入因無弊可查負氣回凉不知如何播弄副都統將佐領等撤任摘去　戴札調赴凉訊辦佐領等恐干盛怒未敢前往叩求作中並抄錄照會七件歴年餉單一紙前來臣以事關滿營兵餉城守尉自必深知當卽照會　城守尉查覆旋　定禧覆稱莊浪城守封及官兵等俸餉實按五成支放並支過十成所領九年川餉八千八百兩除開支外餘銀三百零四兩實存在庫並無虧短等情臣檢閱鈔呈崇志六次照會定禧文內有聞祥元常續前任省城訴寃總督並不能干預滿城公事該佐領率行前住實屬情出法外等語臣自不便過問第據祥元等三次具呈虛實均應根究臣不敢壅於上聞理合摘錄原呈具奏請旨應否 
飭下寍夏將軍查辦之處恭候聖裁所有莊浪滿營佐領呈控緣由謹繕摺具奏伏乞皇太后皇上聖鑒訓示謹奏奉旨已錄○○譚鍾麟片再凉州副都統崇志縱酒負氣任　妄爲平日苛待官兵肆意謾駡凉莊滿營嘖有煩言上年與慶志互訏一案經臣奉旨查辦奏結詞慶志交卸入都崇志忽提莊浪滿營佐領防禦等八人解凉嚴訊何人爲慶志主稿何人與慶志同謀時慶志尙在蘭省聞信向臣哭訴此事與佐領防禦等無干懇求解救臣飭署甘凉道雅爾佳納查詢有無其事經雅爾佳納勸解始行釋放向來滿營支領糧石先期知會臬司飭各縣供支去冬崇志忽自用滾單嚴　鎭番縣提舊欠糧二千四百石該縣蕭汝霖正値交卸之際不知如何串通以銀五錢折糧一石付滿營銀一千二百兩作糧二千四百石迨後任淸算交代倉糧短少稟經藩司魏光燾備文咨詢此頃舊欠乃同治六七年回氛密邇凉州戒嚴前副都統瑞雲因滿城空虛奏明由鎭番縣提糧四千石辦理城防當時祗解一千六百石嗣因防務已鬆故二千四百石未經提用今隔十有餘年滿城縣並無事故何以忽有此舉目前甘省地未盡闢所徵之糧供支本年胥糈尙且不敷實無力淸理舊欠且司庫八年前錢糧已經奏銷此項陳欠將來如何造報而崇志　稱此係應提之欵奏明有案何以不能報銷堯　置辨難以理諭責令蕭汝霖賠繳如交代不淸另行叅辦此欠祥元常續因奉札調不敢赴凉故來蘭呈具臣亦未此示但照會署城守尉定禧查明所呈虛實並因前署平番縣知縣陳希洛赴甘凉查倉便道莊浪令其傳語定禧如祥元等所呈非誣卽行知會署甘凉道雅爾佳納爲之緩頰給還頂戴乃陳希洛到凉莊聞崇志已將祥元等叅革故未便置詞據陳希洛密禀此案實係那爾春布潘弄崇志負氣凉莊官兵所言皆同似此率意經行日久恐釀事端臣旣有所聞不敢不據實密陳伏乞聖鑒訓示謹奏奉旨已錄○○金順等片再奴才等查行營委員六品頂戴候選筆帖式嵩壽巧猾鑽營造言生事若非從嚴叅辦不足以儆效尤相應請旨將六品頂戴候選筆帖式嵩壽卽行革職永不叙用以儆官邪謹附片具奏伏乞聖鑒謹奏軍機大臣奉旨嵩壽着卽行革職永不叙用該部知道欽此○○江西巡撫臣潘霨跪奏爲知州要缺需員籲懇天恩俯准陞補以裨地方恭摺仰祈聖鑒事竊照南昌府屬之准補義甯州知州盧承在署安遠縣任內病故經臣具題所遺義寗州知州係煩疲難三項相兼要缺例應在外揀選調補該州地方幅員遼闊棚民雜處且界連兩楚政務殷煩素稱難治必得精明幹練之員方足以資治理江西府屬知州止有義甯州一缺並無可調之員臣與藩臬兩司在於候補知府內逐加遴選亦無人缺相當堪補之員其勞績應卄與夫循例應卄知州者有因卓異人員未經升補此項人員例不准升茲查有卓異引見奉旨回任候升之德化縣知縣陳鼒年六十一歲四川蓬溪縣人由監生於咸豐七年報効回疆在葉爾羌英吉沙爾等剿賊獲勝立解城圍出力保奏奉上諭監生陳鼒着以府經歴縣丞不論雙單月遇缺卽選欽此嗣出略什噶爾卡外剿賊獲勝保奏奉上諭賞戴六品藍翎欽此嗣因辦理善後完竣保奏奉上諭陳鼒着俟選缺後以知縣用欽此咸豐十一年遵籌餉例報捐免　本班以知縣分缺先選用補授峽江縣知縣於同治元年五月二十六日到任試俸三年期滿業已題請銷去試俸字樣又遵江西米捐例捐加同知銜同治五年補行四年大計卓異請咨引見陳鼒准其卓異加一級仍註册回任候升欽此奉文調補德化縣知縣同治八年正月二十二日到任現委調署新城縣知縣印務該員老成練達辦事勤能歴俸久滿三年以之升補義寍州知州實堪勝任任內一切因公處分例免核計亦無積案及欠解錢糧承緝未獲盜案已起絳調革職叅限案件且缺係煩要人地實在相需例得專摺奏請據藩司劉瑞芬署臬司周溯賢會詳請奏前來合無仰懇聖恩俯准以陳鼒升補義寗州知州於地方實有裨益如蒙兪允仍俟接准部覆照例給咨送部引見至該員係初升之員所有應繳罰俸銀數遵照部行應俟接到議准升補部文之日照例造册送部按限催令完繳謹會同大學士兩江總督臣左宗棠恭摺具奏伏乞皇太后皇上聖鑒訓示再所遺德化縣知縣係衝煩難三項相兼要缺容俟援准部覆截缺後照例揀員另請調補此案藩司於光緒十年三月十六日出詳合併陳明謹奏軍機大臣奉旨吏部議奏欽此○○湖北巡撫臣彭祖賢跪奏爲部選人員領憑到省委署別缺恭摺仰祈 
聖鑒事竊照部選通山縣知縣林元菼於光緒九年十二月二十六日領憑到省現經臣等委署京山縣知縣印務附片奏明在案茲據布政使蒯德標按察使黃彭年會詳　該員林元菼到省後未赴本任應照章奏咨立案並將文憑咨送吏部查銷等情據此理合會同署湖廣總督臣十寳第恭摺具陳伏乞皇太后皇上聖鑒勅部查照施行謹奏軍機大臣奉旨吏部知道欽此○○彭祖賢片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分別煩簡補用等因茲查同知銜候補班補用知縣何逢孫以光緒九年二月十一日到省之日起扣至十年二月十一日試看一年期滿據湖北布政使蒯德標按察使黃彭年取造該　履歴淸册詳請甄別具奏前來臣隨考驗該員何逢孫心地明白才識兼優堪以繁缺留省補用除淸冊送部查照外謹會同署督臣卞寳第附片具陳伏乞聖鑒飭部查照施行謹奏軍機大臣奉旨吏部知道欽此○○紹祺片再奴才於途次接據軍機大臣咨稱四月初四日奉上諭張之洞奏歸化城副都統奎英於地方公事多有意見民蒙交涉事件偏袒徇庇有意阻撓不知大體等語着派察哈爾都統紹祺於到任後就近將所奏各節確切查明據寔具奏毋稍徇隱欽此欽遵並抄錄原片咨行前來伏思奴才駐扎張家口距歸化城七百餘里口外遼闊耳目難　非遴派妥員前往該處詳細訪查不能得其的確惟奴才甫經到任於所屬各員賢否尙未深悉事關派查之件未敢草率必須愼選幹練之員前往明森暗訪以求　切內有應行備文咨查者往返亦須時日誠恐具　稍遲理合先行附片陳明伏乞聖鑒謹奏軍機大臣奉旨知道了欽此○○崇綺等片再現進欽差禮部尙書徐桐等來文將金州廳海防同知佛寶先行撤任聽候辦理等因應將該同知佛寳卽行撤任遺缺查有候補知縣陳士芸動愼耐勞堪以接署又署廣寗縣知縣古利現在另有差委遺缺查有試用同知馬宗武辦事詳愼堪以委署除分檄遵照外理合附片具陳伏乞聖鑒訓示謹奏軍機大臣奉旨吏部知道欽此 
 
