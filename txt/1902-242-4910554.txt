# 1902 - 242 - 4910554

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[善舉眞僞辨]  
善堂者所以佐王政之不逮而登斯民於仁壽者也慨自晚近以來鰥寡孤獨廢疾者老無所依幼無所養不幸而一朝委化衣食棺槨又無所資上之人旣不能盡其涵濡卵覆之仁於是閭巷之好善者自行集貲創爲善舉或育嬰或養老或全節或恤貧以及施衣施粥施藥施棺凡有益於小民者悉代爲之籌畫用能太和翔洽壽域咸登是則善堂之興固足彌縫造物之缺陷而爲國家必不可少之事也滬上自與泰西各國通商各省人民之旅居者約計數十萬其間固多富商巨賈百萬一黄標千萬一紫標顧盼雄豪自鳴得意然豈無至貧極寒之子或藉手藝以餬口或爲傭工以謀生幸而時在壯年身體强固猶可自食其力不致有凍餒之憂萬一衰病侵尋飢寒交迫求生乏術情何以堪其或黄口嬰孩白頭衰嫗無依無恃尤甚可憐苟非有安集之方何以爲幸全之計不特此也各省水旱偏災亦所時有往往鞠凶偶降告災之牘乞振之書紛如亂絲急於星火滬濱一片土幾若爲十八省養命之基以故滬上善堂之多實不可以數計似此仁心仁術豈不足造福於斯民所難者辦事之人類旣不齊品尤不一其聲名素著者紳董固束修自好司事亦守法奉公而又得當道之揄揚名流之提倡聲名旣美物望自孚苟有要需雖數萬巨貲不難取盈於一旦以故所辦各事皆能從容展布恢恢有餘如是而爲善舉豈猶有爲人所詬病者若夫無賴之流本無恒業見各處樂善之人慷慨解囊捐輸踴躍於是異想天開以爲天下無本營生此爲最善於是聨合數人相率於隱僻之區借屋一二椽名之曰某某善堂觀其所稱凡育嬰養老全節恤貧以及施衣施粥施藥施棺各善舉幾乎無不備具而要其實則皆空中樓閣事盡子虚其籌欵之方在本埠則遣人至各店鋪收捐月必一二次少或洋蚨數角多或數元彼設肆經商者大都貲本豐盈自不致以區區者而有所吝惜而若輩銖積寸累所得亦殊可觀若各省則廣印捐册到處勸捐雖在偏遠之區皆可付寄書郵爲之投遞曩者鄙人幕遊各省時得滬上某某等善堂捐册信函初不解微賤姓名何以得聞於諸善士之耳旣而訪知其法蓋借取信局號簿見某省某府某姓某名平日時有書信往來者則一一照抄加函廣寄適遇有好行善事者腰纏慨解或托寄遞於信局或倩携帶於友人若輩旣得巨貲相率瓜分藉充其嫖賭　著之用萬一接信者置諸不論不議之列則所需信封信紙不過青蚨數文總之所失少而所獲當多然後歎其牟利之工誠有不可思議者夫以若輩之窮無聊賴較之世所謂鰥寡孤獨固亦不甚相懸飽飫人間之義粟仁漿似亦可謂允當惟揆輸捐者之意固信夫若輩之能實心爲善故肯慷慨傾囊設一旦悉其隱情遂悮疑夫滬上之眞實行善者亦皆有名無實而不復肯慨擲巨貲則此後著名之善堂公正之紳董聲名必將爲其所累而善舉遂復難爲是則此事雖細微而所關甚非淺鮮也僕爲此說非敢翹人之過實欲使若輩見之觸目警心而不復再施其鬼蜮伎俩則善舉可長綿而奸謀自永戢矣豈非斯民之大幸哉　　電傳宫門抄○昨日午前京師友人專電告知本館云八月初二日皇上召見軍機大臣及蘇魯岱是日並無明發上諭 
[日錫勳章]  
　　日本某日報云中朝簡赴倫敦致賀英皇加冕之振貝子事畢而返繞游阿美利加洲由太平洋行抵日本某日入覲目皇及后日皇錫以大勳位菊花大綬章蓋彼國至優崇之禮也 
[日艦東旋]  
　　香港循環日報云日本派往英國致賀加冕之兩戰艦已於西歴八月十八號由英啓行東下英皇諭令懸旗以送且深謝盛情豫祝平安歸國 
[番僧火化]  
　　日本某日報登西藏來信云藏中有大智寺者爲衆喇嘛焚修之所上月十八日忽遭火劫焚斃喇嘛七十餘人 
[節轅文告]  
　　上月某日由中國游學日本之秦毓鎏張肇桐等人踵吳孫之後滋擾節轅午後以至昏黄堅不肯去我出使大臣蔡公旣倩日警察扶出旋復大張告示勸誡諄諄本館已譯自和文登諸本月初一日報上兹又由東京友人寄來告示原文一紙爲特照列左方言雖較詳大旨視前譯者並無出入也其文曰出使大臣蔡諭本國留學生知悉前吳敬恒孫揆均等率二十餘人來使署滋閙謾罵無禮次日復有留學生數十人入署訌閙業經兩次通諭宣告爾諸留學生想均知悉前日秦毓鎏張肇桐又糾合十人入署詰難紛起本大臣已命叅隨人等將本大臣之意詳告令靜候宣示章程今日宜卽散去詎渠等弗聽由午後閙至掌燈有不如所願不退之說情諭理遣皆窮無已仍屬警察扶彼等出門本大臣素以寛大爲懷此事兩次彈壓均非得已知其事者自能察之惟是吳敬恒等自恃筆鋒舌鋒便利不難變亂是非妄造黑白狂妄罵詈猶自謂婉言諫諍横戾要求猶自謂俯首請命苟聽一面之詞鮮有不受其誑惑者本大臣從前不忍將該生等强暴情形宣告者因知此事不過數人從中播弄盡情宣布旣礙學生聲名亦且有關國體故仍存隱惡之意也今無知如故滋閙無已不得不將此事前後始末宣告大衆惟詳聽焉國家官派學生入成城學校學習武備專爲儲備將士之選凡來學者悉有咨文某結備極愼重是以自費生欲隨意入此校者前任大臣李向不 
 
 

Page 2

 
 
准送查江南派辦處出洋游學章程凡自備資斧出洋者先須族鄰甘結次須司道考試乃能給咨誠以欲收實效於後卽不能不愼重於先也此次自費生鈕瑗等九人託人固求願入成城學校旣無本省咨文止取具學生六名保狀本大臣勉爲函送叅謀部以與向例稍有不符未卽允准本大臣方欲俟　島少將回來面商旣欲圖此次之轉圜并酌定將來之程式現方值暑假放學諸生本無庸汲汲乃吳敬恒等事不干已一味迫不及待出頭生釁而六月二十四日之閙作矣吳敬恒等如止據理婉商雖有紕謬之詞本大臣亦能原諒乃彼等自恃人多勢衆謂使臣可要挾而得竟爾肆其呼詈甚至童昏無知之輩均妄出穢詈之言言之污吻聽之髮指吳京卿小林外務繙譯官等從旁目睹諭之不止勸之不從直至夜中子初三十分時然後囑警察扶出此初次訌閙情形也次日渠輩又糾集一百餘人來署爲警察阻留署外者半闖入使署者半喧詈沸騰毁壞門窓更非言語情理所能諭經警察入署彈壓復經各校長聞其滋閙馳至開導强挈歸校衆乃散去此次日訌閙情形也試問彼輩倘欲理爭則一二人足矣首次何以有一十七人之多二次何以有百餘人之多恃衆犯上彰彰難掩犯上無禮之人在中國則中國惡之在鄰國則鄰國惡之天下之惡一也彼日本學校原爲教育日國衆學生之地若使此輩勉强入學必且爲害羣之馬况查此次九人有自中國南洋公學革逐者又有自清華學校斥出者本大臣嗣旣訪聞確實何能自欺欺人再行咨送况日本學校教規素嚴又安肯再收此輩是彼等訌閙愈厲則名聲愈劣入校愈難此非本大臣誤之實若輩之自誤也乃前日秦毓鎏張肇桐糾合十人前來仍以請送九人入成城爲言又謂日本國不應送吳孫二人回國須本大臣爭辯使回豈知吳孫等訌閙使署旣目無中國法紀糾衆出校亦大壞日本教規日本欲中國留學生有蒸蒸日上之勢則敗壞風氣者勢不可留此中實具苦心本大臣亦何容爭辯至送學一節日本工科商科農醫政治法律科無不備具該生何一不可求入今必勒請送入成城學校實屬有心滋閙該生等不受約束不顧章程將以三二人之梗頑撓亂衆學生之全局本大臣秉節出疆事關　國計何能伈伈俔俔懼怯　輩之聲勢遂曲從其無理之要求現應明訂章程咨商外務部後再行宣告此時無論如何擾瀆惟有置之不理總之本大臣駐札此邦雖外交事繁然于接待留學生未嘗不殷殷致意每次延見咨詢慰勉毫無隔閡如清華學校尙且力爲贊助卽來東自費學生請送入校者已不下二百餘人莫不隨到隨送一無留滯此次徒以該自費生九名函送未成諸生遂妄肆毁謗如此勇於犯上又如此本大臣誠不知其命意果何在也卽如六月二十六日日本成城學校致函本署謂二十五日成城學生七人因來使署訌閙有不遵約束踰牆出校者有至夜不歸校舍者均犯學規卽應退學回國云云并聞有退學後警署仍須傳訊究治之說本大臣憫其無知惜其廢學倘一經究治則該生終身之辱回國後必爲父兄所擯　是以特向學校關說再三不但免其究治抑且留學如前調護保全得以無恙而吳孫被斥後本大臣旣未具奏請辦亦未咨行本國地方官究處隨同滋閙等人亦概不深求本大臣種種顧全大局曲諒諸生至寛至恕而無知之流乃猶洶洶騰謗不休尤不知其命意之所在也方今國步維艱首以人才爲急諸生遠出留學豈非有志之士但學當自克不貴囂張凡意氣桀驁難馴卽爲不學無術之證若乃喜同惡異龎雜成風以恣肆爲時髦以犯上爲果敢吾國守禮之士聞此風氣勢必裹足不前阻遏新機莫此爲甚本大臣中壞坦白斷不因一二狂妄者流遂與諸生存畛域之見用特明白宣諭推誠忠告見知見罪惟諸生自擇若夫明逹之士灼見是非自知曲直又無俟言之煩複也七月十九日特諭 
[工師至粤]  
　　香港循環日報云粤漢鐵路總局所延美國工程師紀里氏於西歴八月一十九號禮拜五卽華歴七月二十六日行抵省垣駐沙面之美領事默君導令謁見大憲然後興辦鐵路事宜 
[辰州教禍]  
　　徐家匯匯報譯登字林西報云頃得湖南常德府來函言上月某日明耶穌教内地會中教習及庖丁各一人行抵此間述及近來辰州源河一帶霍亂盛行小山之旁向有甘泉居民咸於此汲飲兹忽謡傳泉中被洋人下毒飲之必死居民紛紛怨怒肆意譁囂禮拜五午後約三點鐘許教士羅以斯倩中國教習指授華文勃羅斯教士亦在旁忽有多人蜂擁入門勃羅斯擬卽奔告府署突被衆人曳至草地刀石並下以致喪身羅以斯與教習由屋後越墻而逃亦遭擊斃其死狀之慘有非筆舌所能形容者厥後多人復摔毁堂中一切器物然後散歸迨府尊到來將二教士屍身移置屋内派兵保護堂門並聞匪徒旣毁教堂復擁至郵政局中擊傷書記某姓 
[三庫難裁]  
　　聞之京師友人云工部尙書鹿滋圃大司農查得内務府三庫書吏久慣舞文弄法凡各省進呈貢物必向之苛索得贓則與司員俵分苟貪壑不盈則將各物暗中毁壞使解貢者多所爲難至庫中綢縀紗線等物平日任情盜賣致與册上原數不符偶遇盤查則先由司員告知俾向各鋪暫借彌補根深蒂固莫可終窮因擬入告九重將三庫概行裁汰司員聞之大爲驚駭刻已度轉設法得以免裁噫其眞神通廣大矣哉 
[礅禁匪人]  
　　徐家匯匯報云廣東花縣鹿坑德國教堂被刼一案報經縣主某大令緝獲匪犯鍾新福一名解請廣州府龔太守推鞫太守飭傳事主到案訊明該犯徒手攫物未便處以重刑擬發縣礅禁十五年限滿察其是否有悔於心然後核奪禀奉省憲陶芷芳制軍准如所擬辦理并備文照會德國駐粤領事官一面批仰廣東緝捕總局會同按察司轉飭遵照并嚴催花縣某大令赶太守緊查拿案犯鍾榮先等人務獲訊明定罪 
[浙闈紀事]  
　　杭州訪事友人云本科浙江鄉試三塲試卷由藩憲誠果泉方伯酌定價目每本售錢一百文飭經歴司先期出示曉諭至闈中搜檢一役向由杭嚴衛派兵充當今衛所已裁乃攺由防軍局調勇承其乏而督以候補守備沈守戎文龍 
[柳營頌德]  
　　蕪湖采訪友人云庚子秋富有票匪作亂於大通裕溪蕪湖適介其中風鶴驚心幾有朝不保暮之勢幸長江水師營遊擊劉藎臣遊戎親督水陸弁勇昕夕梭巡衣不解帶者七日夜首先拿獲票匪酋長張萬二姓餘匪亦得次第就擒旋經上憲登諸剡章保升叅將近將移鎭秣陵寗國徽州太平三郡紳商許鳳生孫硯琴尙左卿諸君公送德政匾一方文曰中江保障德政牌四扇文曰安良除莠轉危爲安智勇兼全功德不朽蓋紀實也 
[會匪被擒]  
　　鎭江訪事友人云哥老會匪徐小三子散票結黨陰蓄異謀大憲飛札通飭各屬嚴緝在案七月某日駐防鎮郡之新勝水師營管帶徐寳山都戎偵知立卽派令麾下某弁帶勇前往掩捕得以一鼓成禽越日解至丹徒縣署縣主洪鷺汀大令研訊之下直認不諱爰飭釘上脚鐐下之於獄現已錄供申詳上憲大約卽須示以嚴刑矣 
[温郡官塲紀事]  
　　温州訪事人云新任浙江温州府平陽縣鄒靖山大令於七月十八日由滬上附招商局普濟輪船至温擇吉二十四日赴平陽履任○管帶右旗巡察軍藍寄雲都督聞訃丁艱遺差由鎭憲委常備軍右　潘松梧千戎庖代○署玉環營叅將吕輔臣叅戎於七月 
 
 

Page 3

 
 
十八日因病出缺温郡離省　遠士子往往艱於貲斧不能志遂觀光刻奉浙江撫憲任筱沅大中丞檄派超武兵艦來温分兩次載送第一次於七月十六日進口十八日辰刻開行第二次於二十二日開行約共送考生七百餘人 
[松郡官塲紀事]  
　　松江訪事人云調署松江府知府許子元太守頒到紅諭定期八月初一日履新○江南提督兼南洋兵輪船總統李壽亭軍門定於七月二十九日乘舟赴金陵謁見兩江總督劉峴莊宫太保 
[鄂城譚薈]  
　　武昌訪事友人云近日襄河水勢盛漲招招舟子咸有戒心江漢關官渡局委員姚二尹恐有疏虞禀知關道憲岑馥莊觀察請派砲艇四艘沿江巡綽並嚴飭官渡船戶不得多載逾額以免意外之災○鄂省大憲在武勝門外購得民地若干擬將農務局改建本定於七月某日興工嗣因經費不敷出善後局總辦扎鳳池觀察禀請督憲張香濤宫保另籌接濟宫保准之大約此舉當暫行從緩矣○鄂省仿行警察事宜本恃房捐爲挹注兹因小民貧困者多捐欵頗難齊集爰由總辦督察事宜之梁集菴金峙生二太守改訂章程俾人皆輕而易舉亦體恤閭閻之意也 
[康山清話]  
　　揚州訪事人云邇日連得透雨市中米價每石减去洋銀一元有奇計上白者六月中每石售至洋銀六元六七角現僅五元一二角小麥亦每石减去三四角人心因之大慰○仙女廟鎭等處新稻業已登塲上白米每石售錢三千五百餘文次者以此遞减一時數米而炊者莫不欣然色喜 
[上海官塲紀事]  
　　日前保甲總巡朱森庭明府七旬攬揆之辰本邑各同寅均往城内黑橋浜公館中祝嘏昨日明府命輿至各處謝步禮也○昨日江蘇候補縣何吉生明府因事來申命輿詣道轅謁見蘇松太兵備道袁海觀觀察旋赴上海縣署投剌○本邑南市二十三七鋪巡防局員盛雨村一尹經蘇松太兵備道袁海觀觀察撤差所遺局務委高二尹接辦○江蘇海運滬局會辦沈賡虞太守近因海運事宜業經告竣特於昨日乘舟赴蘇垣謁見藩司陸春江方伯禀知交卸 
[使星移照]  
　　昨日欽命出使比國大臣楊誠之星使由美界天后宫側出使行轅乘馬車至法界招商局金利源碼頭乘江裕輪船赴金陵與兩江總督南洋大臣劉峴莊宫太保面商機要 
[解犯登程]  
　　前有成寳生者與浦東八埭頭小工頭目王富素遇諸虹口突拔刀將王戳傷某號巡街捕見之令人舁送同仁醫院求治未幾因傷斃命縣報經上海縣主汪瑶庭大令騐明拘成訊實收禁嶽中錄供通詳上憲兹奉臬司效述堂廉訪批飭解省勘訊大令遂於前日飭吏備齊文牘派令差役民壯押解起程 
[嚴懲翻印]  
　　前者英商美查所設圖書集成局總經理人畢禮納投英美租界公堂控夢孔山房石印書局張羅澄略稱商人所設圖書集成局在治下錫金公所前局中所用匾式鉛字爲他家所無去年有華商用石印法翻印局中鉛板書贬價出售以致生意受虧因禀請英總領事照會蘇松太兵備道出示禁止并札行會審公廨一體示禁在案兹查有張羅澄者在華人所稱新馬路開設夢孔山房用石印法照印局中所印二十四史貶價出售明係顯違道憲及公堂禁令致局中貿易大不如前爲此禀求飭伊不准翻印商人局中所印諸書並將已翻印之二十四史印稿及照相玻璃片等一并呈案銷毁昨日讞員張柄樞司馬會同英總領事署迪繙譯官傳張研訊畢歴訴情由張諉爲此事由已入法籍之某華人所爲司馬商諸迪君飭張檢呈翻印之二十四史并印書原稿玻璃片聽候銷毁復罰洋銀五百元　 
[馬路工程局紀事]  
　　日前雛婢王瑞香口操粤語徘徊馬路中巡街捕知其迷失歸途帶至捕房將情聲訴捕頭令轉送工程局總辦翁子文太守立卽函送普育堂暫留昨日忽有李悅霖者投局禀請給領太守命覓的實人作保方准領回 
[南市捕房紀事]  
　　昨日小販榮阿生在日本大阪公司小輪船馬頭畔起運水果與管馬頭人某甲口角被十二號巡街捕一併拘入捕房捕頭令押候轉解馬路工程局禀請總辦翁子文太守訊究○昨日鄭三弟持衣服至洽興街某押鋪求質忽與鋪夥周月山口角扭毆某號巡街捕見之一併拘入捕房捕頭令押候解送工程局禀請訊辦○歹人李全川潛至某姓家竊得衣服若干件行至南馬頭適爲某號巡街捕所見拘入捕房捕頭令押候解送工程局禀請究辦 
[英美租界晚堂瑣案]  
　　施熊投英美租界公廨控蕩婦楊夏氏卽夏巧雲誘匿伊妾李月紅等情讞員張柄樞司馬准詞飭提集訊施稱前年納妓女月紅爲妾邇者巧雲潛囑某傭婦暗中勾引致月紅將房中衣飾席捲而逃初匿巧雲家後又移至寳山縣境查核所失諸物約值數千金叩求追究巧雲供詞閃爍司馬謂爾犯案重重尙敢狡賴乎喝令鞭背三百下始供小婦人願於日内交出月紅司馬飭還押所限三日内將月紅交案違則重懲仍著施補具禀詞聽候覆訊○雲章隆昌瑞莊同盛大和等三十八綢莊主聨名控四馬路興昌衣莊主黄烈承串同總執事人邵茂生負欠捲逃等情司馬簽差提邵到案前晚升堂質訊雲章主鄭雲卿隆昌主朱翰梅大和主裘珊生同盛主陳耀章同訴稱商人與四馬路望平街南首興昌衣莊主黄烈承及執事邵茂生往來計被賖欠綢縐紗縀共銀三千七百餘兩另有貨物三十四宗不在其内屢次　索一味遊移忽於六月初十日將綢縐衣服裝箱運出逃匿無蹤曾經聨名控陳奉批著邀同各原告先將存貨點明若干訂期拍賣攤償商人遂四出訪尋得以將邵尋獲惟黄避匿寗波原籍叩求移提到案究追邵供所欠各處貨銀不盡由小的經手非黄到案頗難逐一清釐聞某號　存銀二千八百餘兩合計洋銀三千六七百元求恩俯准飭提追繳司馬飭將邵暫行管押候備文簽差分别關提股東黄烈承等人到案復訊嚴追一面將存貨拍賣分給 
[事歸實濟]  
　　浙江結興府屬山會蕭三邑沿海沙地自去夏猝遭水患堤埂衝倒居民流離蕩析無以圖存當經紳商就地籌欵煮粥以振全活無算冬春之際又酌量極貧次貧編查戶口散給米麥惟爲日方長災區甚廣米價翔貴民食尤艱深恐集欵無多未能持久因函電京外同鄉諸公籌資協濟旋蒙捐募鉅欵陸續匯寄不勝欽感竊查塘外災民待振者尙不知凡幾現已派人復查仍分極貧次貧核實散振以副諸君子嘉惠災黎之盛意俟一月後再當察看情形或修築堤埂以工代振或另集巨貲以助不給總期事歸實濟欵無虚縻庶不辜諸同鄉之厚惠焉籌辦紹郡山會蕭三邑義振紳董謹誌 
[贈藥例志]  
　　前日理文軒主人以戎氏飛龍奪命丹見貽媵以仿單數紙大旨謂此丹主治 
症藥品珍貴其效如神單後并附原方以便照此修合誠好行其德者也特書崖略以答盛情 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署案]  
　　前有四川人陳郭氏者扭鍾姓家丁高升至上海縣署訴稱丈夫陳柏橋與上海舉人鍾如綺莫逆鍾幕遊四川時丈夫適因事赴皖遂託鍾照料家室不意鍾陡昧天良誘令小婦人及兩小姑來此後復將兩小姑出賣與人小婦人深恐入其彀中潛避至寄居本城西門外之同鄉人林姓處旣而鍾遣高前來强劫故扭高至案請懲縣主汪瑶庭大令飭將高收押陳郭氏發交某善堂以待飭差提鍾訊究一面移查陳蹤蹟後有蜀人王某者投案求保陳郭氏回家大令斥不准理前日陳忽由皖來滬自行投縣大令研訊之下陳稱職員原籍湖南父親前在四川候補是以合家僑寓川中郭氏係職員之妾某年因作事不端奉祖母之命給以洋銀數百元送回母屬所生一子向出祖母撫養迨祖母逝世後郭氏卽前來領去今被何人拐帶來滬職員尙未查明五月中友人胡姓告知情節職員因偕妻謝氏前來求將郭氏及子一併給領謝氏所訴亦相同郭氏稱兩小姑刻尙在家並未被人拐出大令問前堂所供情節究竟如何爾所携二女旣非小姑究係何人郭氏伏地悲泣默無一言大令申斥再三准陳具結領回鍾遂得免於提究 
[英美租界公堂瑣案]  
　　包控張全林解金阿有到案禀稱昨日此人偕某老虎灶主某甲至寄居泥城外第一百五十二號洋房之某西人家訪友西婦見而斥逐金操西語詈之西婦因指交小的帶入捕房今特解案請究金供小的實訪尋挑水夫陳三讞員張柄樞司馬商之美副領事海君判罰洋銀三元○包探張寳成解周阿福到素禀稱此人前經犯竊遞解回籍今又濳入租界中行竊龜奴徐和尙所開妓院内銀水烟袋一枝報由小的拘解請究周供小的前曾犯竊三次司馬判責三百板管押捕房三月期滿遞回無錫原籍○包探陳云忠解范阿金到案禀稱此人與吳阿小睹錢輸去若干吳索之再三因卽質衣得錢購取生鴉片烟吞服經吳覺察送請某醫院救治得生兹復指交小的解案請　司馬不子深究釋之使歸○包探方長華解談阿毛到案禀稱此人行竊某姓船上衣服三件由小的查獲人贓送案請辦司馬判責三百板○包探王長桂解女棍王小妹到案禀稱此婦　與流氓彭阿滿私識今忽　葉王氏索欠逞蠻毁物故由小的解請究懲司馬飭押候傳葉王氏質訊核辦 
[法租界公堂瑣案]  
　　有某甲者由漢口附招商局江裕輪船來滬道經黄州被賊竊金首飾若干件約值洋銀數百元水手方富寳李阿標從旁目擊向之分得金對時表及金鑲藤釧等七件甲查悉情形告知船中執事人迨抵埠卽遣人投報捕房捕頭令包探在方李行李内搜獲原贓昨日送案請究江裕執事人沈雲峯投案聲訴前情方李互相推諉讞員杜枝園大令著押候嚴比○太古洋行管碼頭人趙寳占縱其子阿榮行竊某西人所佩金質對時表約值洋銀數百元持至鼎興押店求質店夥李阿二許質洋銀六元五角并令覓人作保趙卽一去不回旋經某西人家細崽某甲查悉報知捕房捕頭派包探將趙父子及李阿二解案請訊大令判令將趙阿榮枷號兩個月發碼頭示衆期滿責五百板趙寳占罰洋銀三十元李罰洋銀十元○某烟館主婦胡陳氏前控郁阿南行竊烟槍大令訊究之下郁堅不承認因著押候查明復核昨日包探投案禀稱小的查得郁實係車夫並非竊賊胡陳氏所控未可盡信大令頷之著將郁開釋○日前有一幼女迷失歸途由巡街捕帶入捕房解經大令訊供諭令留候家主認領昨日粤婦陳林氏投案訴稱丈夫在寳昌洋行司事曾出洋銀七十元由漢口買得此女求恩給領大令著覓本租界人作保始准領去○前日上海縣署捕夥王小弟爲竊賊徐勝華持布至租界中質錢後因分贓不匀沿途爭閙經包探一併拘入捕房解案請究大令判各責三百板將王送縣核辦○偷兒徐阿弟行竊某姓家麻袋四十口售與大有麻袋店包探查獲連收贓人朱長生送案大令判將徐枷號一個月責三百板朱罰洋銀三十元○上月二十三日之夜八仙橋左近順康舊貨店火起延燒比鄰德源押店事後包探查得順康曾保火險銀一千兩因於昨日將店主王桂生解案王稱是晚二點鐘時眷屬陡患急痧心亂中火焚畫軸致兆此災大令判罰洋銀二百元○史九榮控劉榮堂家車夫王仁均行兇毆辱大令訊供之下王不承認因交人保出聽候查明復核昨日史投案請究包探禀稱小的查得當日史家小孩誤踐王足以致口角是否逞兇無人肯作見證大令以事屬細微一并斥退 
[美租界捕房紀事]  
　　虹口人黄錫林之嫂某氏近忽患病延江灣醫生蔡小香診治旣受診金遷延不到致氏於翌日斃命前日之晚偵知蔡在裏虹口某姓家治疾遂集衆擁至議和園烟館　之責問蔡恐遭侮辱陰令所識之某甲號召羽黨前來相助旋竟互扭入捕房捕頭詰悉情由令黄自投公堂控告○昨晨裏虹口老橋堍倒斃一無名男子某號巡街捕見之投報捕房捕頭令地保往查屍屬如竟無人在滬則爲之備棺收殮舁厝義阡○前晚粤人某甲酒氣薰蒸酡顔紅暈彳亍西華德路中恣情胡閙一百十三號巡街捕見之恐肇禍端因卽帶入捕房捕頭令押至酒醒時釋出 
[江西官報]  
　　候補道周光陳際清俱辦礦務局沈銘照俾春官俱辦派辦改事處候補府李宗言辦南贑鹽務總局州判胡宗衡辦内河營務處劉子雲謝記大功一次候補縣沈乾元委文闈幕次周景祁往甯都州解鳴河往塘汪口石守謙往會昌縣周恩成往雲都縣俱辦鹽捐分局縣丞俞叨豐紀華峻俱辦收發公文所趙宗潢會辦會昌鹽捐分局石渠舒邦杰張肇桂王襄姚元揆尹充勳祝佳春俱酌委一次洪勳駐潯轉運指分從九蔣律修投文高安典史檀魁據報病故以文揚藻署理江蘇候補道文聚奎辦賦局署廣信府任貴震缷事回知縣胡會昌辦塘江木釐卡張承解餉往湖口賈繼宗袁德軼俱酌委一次指分知縣胡慶瀾文炳從九林金俱禀到黄宗辦古縣渡厘卡李士　記大功一次秦錫祺酌委一次繆紹彤文闈外俱給曾柄銓禀謝准補新城同安司張政慶騐收德勝門城工委署萬年典史楊蔭光無力赴任以蔣鼎元署理花翎指分道崔佛蔭禀到周國琛辦角山釐卡丁憂安遠縣譚鴻基缷事清理交代回籍守制劉明祥往安遠袁德軼往定南徐鼎臣往龍南孔昭熙往大庚盧瑞芬往石城俱辦鹽捐分局指分知縣李繼綱禀到巡檢劉垣就近禀到新選甘肅慶陽府華惲禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年七月十七日京報全錄]  
宫門抄諭旨均錄前○熱河都統色奏爲遵駁攺奬剿平建昌等處出力各員弁分别尤次請奬摺○直隷總督袁奏爲查明據實覆陳摺○又奏爲遴員署理道篆片○又奏爲已革知州查明並無劣蹟懇恩開復片奴才色楞額跪奏爲保奬剿平建昌等處賊匪擒獲逆首出力武職員弁遵駁分别尤次請奬恭摺仰祈聖鑒事竊於光緒二十八年六月初二日奴才接准兵部咨行奴才前經具奏建昌賊匪蕩平將在事出力官弁擇尤保奬查核單開六十六分所請奬叙優次顛倒錯雜無常其獲鄰盜保奬至越級亦逾定章行令分别尤爲出力其次出力條分縷晣另行具奏並獲鄰盜保奬越級亦應另行照例擬奬等因具奏奉旨依議欽此欽遵行知前來除單開之留直補用副將魏嘉祺現因另案奏叅革職應於單内開除並拿獲鄰　盜犯之都司銜儘先守備李洪亮擬請攺俟補都司後以遊擊儘先補用外其餘單開之六十五名謹遵照部駁分晣優次另繕清單恭呈御覽是否有當理合恭摺具奏伏乞 
皇太后皇上聖鑒勅部核議施行謹奏奉硃批兵部議奏單併發欽此謹將剿平建昌等處賊匪擒獲逆首地方蕩平在事出力武職員弁遵駁分别尤次從優保奬敬繕清單恭呈御覽花翎都司銜儘先補用守備汪正綱請免補守備以都司補用並賞加遊　銜花翎儘先卽補都司楊保　請免補都司以遊擊儘先卽補並賞加副將銜期滿雲騎尉補用守備河南南陳鎮標光州營中軍千總吳萬鍾補用守備王有勝以上二員請免補守備以都司補用並賞戴花翎陞用千總陳貴亮藍翎儘先把總張金標儘先把總宋方宸以上三員請免補千總以守備補用並賞戴花翎六品軍功楊文起楊開俊何毅超朱文治田玉成李國祥韓炳　以上七員請以把總儘先補用并賞戴藍翎藍翎升用千總儘先把總朱廣瀛請免補千總以守備儘先補用升用千總儘先把總劉庭桂補用把總任傳忠以上二員請免補千總以守備補用并賞戴藍翎千總王壽培請以守備儘先補用并賞戴藍翎直隷河間協標候補經制外委張上耀請以把總仍歸原標儘先補用並賞戴藍翎儘先把總楊繽請免補千總以守備補用並賞戴藍翎儘先把總張志綱請以千總儘先補用並賞戴藍翎藍翎儘先把總哈連芳請以千總儘先補用並賞加守備銜補用把總董大恒請免補把總以千總遇缺儘先拔補並賞戴藍翎儘先外委馮愼言直隷提標前營外委鄭玉田以上二員請免補肥總以千總儘先補用並賞戴藍翎以上異常出力共一十六員留豫補用副將朱東成請以總兵記名簡放藍翎儘先千總王東山請以守備補用並賞戴花翎儘先守備陳元貴請以都司補用並賞加遊擊銜直隷提標右營千總文漢请俟升守備後以都司補用先換頂戴四品頂戴儘先千總李春元請以守備補用並賞戴藍翎升用千總孫玉堂藍翎儘先千總王鴻聲儘先千總徐國順孫文勝以上四員請以守備補用並賞載花翎花翎藍翎升用千總儘先把總閻起泰請免補千總以守備補用儘先把總岳景忠陳松林以上二員請以千總補用並賞加守備銜儘先把總宋慶魁楊得林劉春安劉永福劉振　補用把總吕春和以上六員請以千總補用並賞戴藍翎六品軍功趙慶藩張嵩恩以上二員請以把總補用並賞戴藍翎藍翎五品頂戴儘先千總哈明喜藍翎五品頂戴儘先千總世龔雲騎尉王恩承以上二員請以守備儘先補用藍翎五品頂戴儘先外委展其昌張　錦以上一員請以把總儘先補用藍翎五品頂戴直隷提標河屯協左營千總毛殿卿請以守備補用捕盜千總張建文請以守備在任候補以上異常出力共二十六員哨官防禦壽祥請以佐領儘先補用先換頂戴以上異常尤爲出力一員協領銜兼前鋒章京世龔雲騎尉佐領常和請以協領儘先補用哨官驍騎校熙貴擬請俟補防禦後以佐領儘先補用先換頂戴前鋒常松善慶副前鋒榮惠以上三名請以驍騎校儘先補用藍翎長前鋒全俊文奎前鋒倭什琿祥禧常責以上五名均請以前鋒校儘先補用哨官驍騎校成和請以防禦補用督隊官儘先驍騎校吉祥請俟補驍騎校後賞加副前鋒章京銜以上異常出力共十二員名奉硃批覽欽此太子少保北洋大臣直隷總督臣袁世凱跪奏爲遵旨查明據實覆陳恭摺仰祈聖鑒事竊臣承准軍機大臣字寄光緒二十八年五月十三日奉上諭有人奏廣宗之亂實由已革知縣魏祖德派捐激變請飭訊取確供按律治罪等語著袁世凱嚴切查明據實具奏毋稍徇縱原摺著鈔給閱看等因　此時因新授東邊道署清河道袁大化出差威縣南宫一帶飭令按照原叅各節確切查明禀覆核辦兹據覆稱按照原叅各節四出查訪並質之該縣同官後任備悉前後情形據實具禀前來臣查核禀請叅以原卷緣廣宗縣　案賠欸前以制錢一萬串議結該前縣王宇鈞提書院存項借鹽當商欵先後交過制錢四千串下欠六千串先以學田四頃十七畝抵押聲明秋後無欵卽折價立契賣與教堂嗣撥官欵津貼銀二千兩尙不敷錢三千六七百串魏祖德到任商諸衆紳均以價賣學田爲非議將放出倉榖收回變價作抵衆紳不以倉榖係貧民所食不易收回復議按畝攤捐並無委員經理十月初十日各鄉紳入城會商獨景廷賓因該村地保被縣拘傳負氣不到竟於十二日傳帖聚團糧捐並抗是景廷賓負氣紏合本非專爲攤捐祗以抗捐爲名以售其號召之計魏祖德攤捐賠欵事屬因公地方官拘傳在官人役原無可擬之罪前因　頇張皇辦理不善卽經奏叅單職不稍姑容迨後景廷賓倡亂謀逆魏祖德早經離任且上年三月五月魏祖德未經到任以前該處已聚衆兩次互證叅觀自不能專歸咎於魏祖德且捐欵尙未呈繳並無侵蝕實據亦無餘罪可科現經叅革已足敝辜應請免其再議所有遵 
旨查明緣田理合恭摺覆陳伏乞皇太后皇上聖鑒訓小謹奏奉硃批知道了欽此袁世凱片再本年四月二十三日内閣奉上諭浙江寗紹台道著患森調補春順著調補霸昌道欽此查春順到任尙需時日所有霸昌道篆務應先委員署理以便惠森交卸赴任查有直隷存記道任之驊才明心細堪以署理除飭遵外理合會同兼管順天府府尹臣徐會灃順天府旨查明緣田理合恭摺覆陳伏乞皇太后皇上聖鑒訓示謹奏奉硃批知道了欽此袁世凱片再本年四月二十三日内閣奉上諭浙江寗紹台道著患森調補春順著調補霸昌道欽此查春順到任尙需時日所有霸昌道篆務應先委員署理以便惠森交卸赴任查有直隷存記道任之驊才明心細堪以署理除飭遵外理合會同兼管順天府府尹臣徐會灃順天府府尹臣陳璧附片具陳伏乞聖鑒敕部查照謹奏奉硃批吏部知道欽此 
袁世凱片再查已故革員前滄州知州袁遂於光緒二十一年經前藩司陳寳箴以該員貪黷病民怨聲載道詳經前督臣王文韶奏叅革職旋卽病故嗣據滄州紳民公禀該故員政學兼懋功德在民籲請開復呈經王文韶飭司確查在案兹據藩臬兩司會同天津道查明該故員袁遂久官畿輔所至有聲前督臣李鴻章以該故員精細勤幹實心愛民題補滄州知州其爲治寛猛相濟並不專事　咻嚴立養捕比捕章程勸民守望地方賴以安堵修濬宣惠河隄民免水災鄰境亦受其益順天大水經前尹臣潘祖蔭陳彝調辦賑務全活災黎甚衆其操守廉潔尤爲士民所信服實係政蹟卓著遺愛在人詳請開復前來臣查該故員袁遂被議原案係因前藩司陳寳箴到任未久訪查未周遽於甄别案内詳請叅革前督臣王文韶因接紳民公禀卽經批司覆查辦理一秉大公初無成見今旣查明並無貪黷劣跡自應陳請昭雪以順輿情合無仰懇天恩附准將已故革員花翎鹽運使銜在任候補知府前滄州知州袁遂開復原官升階銜翎出自鴻施逾格理合附片具陳伏乞聖鑒訓示謹奏奉硃批著照所請吏部知道欽此 
 
 

Page 14

 
 
[光緒二十八年七月十八日京報全錄]  
宫門抄諭旨均錄前○山東巡撫張奏續保東省曹屬一帶迭次剿辦匪徒在事尤爲出力人員懇恩奬勵摺○河南巡撫錫奏順天鄕試借闈河南嚴杜頂替情形片○直隷總督袁奏已革知府辦事勤能懇恩開復原官片○又奏武員剿匪出力懇恩給奬片調補河南巡撫山東巡撫臣張人駿跪奏爲援案續保東省曹屬一帶迭次剿辦匪徒在事尤爲出力人員懇恩奬勵以昭激勸恭摺仰祈聖鑒事竊查東省剿辦濟東泰武臨各屬匪徒在事出力文武各員曾經升任撫臣袁世凱擇尤開單彚保恭奉硃批著照所請單併發欽此欽遵分行在案兹據曹州鎭總兵龍殿揚呈稱光緒二十六年夏間直匪搆亂之時濟東泰武臨一帶與直境毘連者固屬到處有匪曼延而曹屬素以老團著名其與直境接壤之區匪衆擾亂尤甚該鎭於六月初六日赴省商辦防務初八日卽有外匪勾合土匪田遇春等焚拆曹州府教堂當經防營聞警督隊馳至擊散旋又糾黨分赴城武定陶濮州濟寗金鄕嘉祥魚台各屬境四出滋擾平民教民被匪焚拆房屋搶掠財物戕傷人命之案多至數百起同時又有著民匪首楊雲飛榮三懸　秃仔尹景旺等各糾黨徒與田遇春等互相勾結勢甚猖熾而曹縣境内之匪首孫鵬霄陳洪芳陳明倫鉅野縣境内之匪首韓邦海鄆城縣境内之匪首牟石頭等亦各糾黨相附多或數百人爲一股少或百數十人爲一股遠近響應曹州濟寗兩屬境内幾於到處皆有匪蹤維時東昌武定各屬境中匪勢正盛升任撫臣袁世凱亟促該鎭兼程馳回曹州先就原有四營妥爲布置一面再添招新隊相機剿捕俾免西北兩路匪徒串成大股致滋巨患該鎭遵卽倍道回防新隊尙未招齊各州縣卽以紛紛上禀請兵該鎭以處處設防兵力愈分愈單轉恐顧此失彼爰定分捕首要合搗巢穴之策將所部營隊扼要併紥居中策應一聞何處有匪立卽派隊馳往淹捕其時菏澤境内匪巢最多遂先委派管官史鎭廷謝光瀚哨官劉廷華緝捕委員鄧際昌等分赴菏澤境内之馬王廟金隄頭趙莊龍王廟新集黄鎭集褚集箕山沙土集苑莊先後攻毁匪巢二十餘處疉次陣斃悍匪三百餘名生擒著名匪首楊雲飛榮三懸郜秃仔尹景旺等一百餘名並當塲奪獲槍械旗幟馬匹苻咒糧物多件一面出示解散脅從菏澤境内遂無匪蹤旋又委派營官許榮福史鎭廷哨官楊廣海郭超寳緝捕委員姚鵬圖李崇儒董崇舒等分赴曹縣鄆城鉅野城武定陶濮州濟寗金鄕嘉祥魚台名屬境會同各該地方官查明匪巢悉予搗毁各匪或閉巢抗拒或率衆竄援一月之中大小接仗二十餘次先擊斃悍匪六百餘名生捦著名匪首陳洪芳陳明倫韓邦海牟石頭曁夥匪高明等共四百餘名並當塲奪獲槍砲刀矛旗幟符咒糧物牲畜多件脅從餘黨一律解散曹州濟寗兩屬境遂報肅清迭次所獲匪徒均發交地方官提案訊明分别懲辦孫鵬霄一犯旋在陽谷縣境境報獲當時漏網未獲者惟田遇春一名該鎭以此次曹屬聚衆滋事田遇春實爲禍首且係主使焚拆曹州教堂之人未便任其法外逍遥遂又督同哨官史元忠等購綫跴緝於上年十一月二十七日在鉅野縣境馬家廟地方拿獲當卽解曹郡發交菏澤縣從嚴懲辦匪徒根株從此盡絶人心因而鎭定地方亦卽照常安謐所有在事出力文武員弁曾經呈請升任撫臣袁世凱隨時存記有案嗣因飭查案卷行取覆歴爲時過迫袁世凱交卸在卽未及附入奏保濟東泰武寗各屬剿匪案内彚同辦理謹請援案續請前來臣正在核辦間旋於本年正月十八日准直隷督臣袁世凱咨稱所有曹屬剿辦匪徒在事出力員弁前　逐案存記未及彚奬兹將清摺咨送核辦等因竊查直匪搆亂之時曹濟一帶正與直境毗連幾於遍地皆匪若非該鎭督同防營剿辦得手不但蔓延山東全境且恐牽動大局莫可收拾該鎭　時僅帶所部馬步四營防剿曹濟兩屬十餘州縣共計接仗數十次先後擊斃悍匪將及千名擒獲匪徒五百餘名著名首要俱在其内大小匪巢概行平毁匪首田遇春旋亦報獲俾土匪根株得以剗除淨盡實於全局大有裨益旣經升任撫臣袁世凱存記於先又爲咨送於後其爲著有異常勞績可知查濟東泰武臨各屬剿辦匪徒在事出力文武各員已蒙恩准予　奬該鎭等事同一律自未便同功異賞致令向隅合無仰懇天恩俯准將在事尤爲出力之曹州鎭總兵龍殿揚賞給頭品頂戴副將銜儘先叅將謝光瀚請免補叅將以副將儘先補用儘先都司史鎭廷請免補都司以遊擊儘先補用並加副將銜儘先守備許榮福楊廣海均請免補守備以都司儘先補用並加遊擊銜曹中營雲騎尉世職郭超寳請以守備儘先補用並加都司銜期滿雲騎尉桃源營千總劉廷華請加都司銜儘先外委史元忠請免補把總以千總儘先拔補加守備銜 
賞戴藍翎山東補　同知直隷州鄧際昌請俟補缺後以知府用並賞戴花翎同知銜山東大挑知縣姚鵬圖請仍以知縣歸候補班儘先補用山東試用府經歴李崇儒江蘇試用直隷州州判董崇舒均請免補本班以知縣仍留原省補用並加同知銜廪貢生方書屏請以縣丞不論雙單月歸部選用童生楊振聲請以從九品不論雙單月歸部選用以示鼓勵之處出自逾格鴻施除飭取各該員履歴咨部查照並將應行咨奬各武弁咨部彚奬外理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
錫良片再查各省鄕試例應酌派教職書斗識認本年順天借闈河南鄕試應由順天府酌派前來識認以杜　冐之處當經咨行去後兹准順天府咨稱飭據善後局議詳查歴科順天鄕試外省各府州縣應試士子除南北中皿及正途　監生員届期携帶貢　監照加取同鄕京官印結該生親赴國子監投遞聽候錄送臨塲須出結各京官親到貢院識認外其本省正途文生均由本籍地方官例派教官臨塲識　以杜弊竇在案本年順天鄕試借　河南舉行前准國子監具奏變通錄科章程内開兹　闈河南京官勢難前往無從取結此次略爲變通或田本籍地方官出具文結或由游幕地方各衙門出具文結送考等因查順天鄕試所需識認教官若一律赴汴道路遥遠旅費難籌勢難遵辦可否倣照國子監奏定變通章程所有各府州縣應試文生由本籍教官造具各生年貌三代清册出具並非假冐及身家清白印結送由地方官加結徑送河南其有游幕或隨任讀書不及回籍者卽應仍遵舊例由順天府等衙門出具游幕文咨送倘有槍冐頂替等弊咎在送考各衙門請奏明辦理等因咨覆到豫奴才復查試期已近順天所屬教官勢難遠道來豫識認亦屬實情應如順天府所咨辦理除咨行遵照外理合附片陳明伏乞聖鑒謹奏奉硃批知道了欽此 
袁世凱片再降補同知前署陜西漢中府知府繆鍾洛因辦理教案未能立時了結經陜西撫臣以委辦要案敷衍支吾於光緒二十七年七月初七日奏叅降補在案嗣經陜西固原提臣咨調隨扈北來臣察其才具可用委辦營務差使此次隨同剿匪異常出力嗣令辦理撫卹亦遇事躬親不辭勞悴可否仰懇天恩准其開復原官以知府改留直隷補用並免繳捐復離省銀兩之處出自逾格鴻慈謹附片具陳伏乞聖鑒訓謹奏奉硃批覽欽此 
袁世凱片再派充統帶留直補用副將吳鳳嶺副將銜儘先補用遊擊馬龍標帮統四品銜候選同知叚芝貴此次領兵剿匪身先士卒謀勇兼優在諸將中尤爲出力自應從優給獎合無仰懇天恩俯准將副將吳鳳嶺以總兵交軍機處記名簡放遊擊馬龍標以叅將留於直隷補用同知叚芝貴以知府留於直隷補用並懇恩施將該三員賞加勇號以資鼓勵而策後效謹阿片具陳伏乞聖鑒訓示謹奏奉硃批覽欽此 
 
