# 1934 - 289 - 4908806

 

Page 1

 
 
[江南闈墨出售] [  圖書集成局啓]  
　　前日由金陵友人遞到江南闈墨一册本局赶緊用新鑄鉛字潔白紙張排印現在裝訂發售每本價碼洋七分欲購者請至三馬路申報館及申昌書畫室購取可也 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深奧稽古之士縻不涉獵行于世者以杭州局刻本爲最善惜卷帙繁　定價甚昂寒士力有未逮徒興望洋之感近時坊間所行石印本字跡細若蠅頭全部僅八百餘頁今二林齋主人覓得初印善本倩本局用大號新字排印成書以公同好體例悉照原書計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州緣蔭堂上海文瑞樓蕪湖汴梁文苑山房出售 
[書川督鹿制軍嚴禁中西學堂學生任意告退示後]  
　　一國之富強一國之人才爲之也而人才要無不出於學校之中學校愈多則人才愈衆此不易之理也人皆知西國人才之多而不知西國無一才不出於學校分門別類各有專家嘗考各國學校均分初學中學上學猶之中國之邑學郡學國學也英國初學之學校計有二萬八千所教習五萬七千人生徒二百二十五萬餘人法國計有七萬四千所教習十一萬九千人生徒四百九十五萬人德國計有七萬三千所教習十萬一千人生徒六百九十八萬餘人俄國計有三萬二千所教習四萬人生徒一百二十四萬人美國計有十七萬七十所教習二十七萬三千人生徒九百七十萬餘人日本計有二萬八各所教習九萬九千人生徒三百零九萬餘人此僅初學之數目耳若再加以中學上學則學校之盛可想而知以視中國則多寡之懸殊幾同天壤矣現雖風氣漸開各省次第設立中西學塾而幷有私設學塾延請華洋教習以收生徒者中國現雖處於貧弱將來人才蔚起不二十年安知不能與各國並駕而齊驅乎惟所設官塾不能擴充卽有私塾究不能如官塾之可期長久大抵官塾經費籌之公家子弟無膏火之費則來學者自衆私塾則不能不收取修膳之資爲父兄者斷無不欲栽培子弟以望人才惟在有力者可以措之裕如而無力者伸於心而屈於力往往入塾之後修膳難措不能不淺嘗而止非但不能措資幷有望子弟一知半解之後卽出而謀生以資餬口又安望春學業之能精哉若官設之塾常年經費官自籌之無力之家無須另酬修膳子弟可望畢業私塾可以來去自如或有力之家子弟性耽逸樂不受束縛往往不及數月卽不肯到館師長無如之何卽父兄亦若無如之何者若官塾則似可免此弊四川總督鹿制軍因學生任意告退出有告示云本部堂設立中西學堂本爲造就人才通達時務起見是以不惜巨欵修建學堂延教習以指授之派委員以經理之肄業各學生旣給饔飱復給月費一切紙張筆墨書籍澣衣剃頭靡不出自公欵欲使學業有成擇尤保奬以備出洋游歴之選該學生等之父兄旣欲使子弟肆習西學語言文字以期成材而裨時務應如何飭令謹守堂規爭相奮勉乃自開學以來賢否不一逕行告退借故告假者實繁有徒如此淺嘗輙止不惟搖惑向學者之心亦大負栽成之意且使教習亦徒勞無功實屬不成事體亟應從嚴定章切實整頓合行出示曉諭爲此示仰該學生父兄認保等知悉自示之後凡情願入堂肄業者以五年學成爲限著卽到委員處出具學成方准出堂切結除每月照章給假外不准借故偷閒如有不守堂規不勤學習輒請開缺意圖自便者自九月初一日爲始一年內告退者追繳堂中費用銀五十兩二年者百五十兩三年者二百五十兩四年者三百兩五年以後學業有成保送出堂或不及五年學己有成者本部堂隨時考試量才錄用保奬至追繳堂費有父兄者惟該父兄是問無父兄者惟保人是問該生等須知學堂係爲成就人才有益時務而設切勿意存嘗試自外生成委員教習等亦各當認眞辦理以副任使觀此可見省憲之設立學堂裁培後進亦可謂苦心孤詣矣西例七八歲以上而猶不使之入學者罪及父兄將來學堂推廣亦宜照此辦理則旣使之不能不入學塾學業未成則又使之不能出塾雖至愚之質亦無有不可造就者但願各省廣籌經費遍設學堂庶幾中國人才可以輩出乎 
[闖捐續述]  
　　前報曾紀有貨船若干號高懸江南武闈鄉試黃旗由北而南行至昭關壩捐局揚帆直駛不服盤查因之與局中人互相齟齬茲接揚州采訪友人來函云此項船由徐州府屬來此約共數十號滿載黃豆　蛋豆油諸貨坐艙者不少市儈而考生亦錯雜其中傳聞有武孝廉二人爲之領袖上遊一路闖越關卡繞湖南下行至昭關壩闖越如前局中人喝令下帆舟師抗違不服局中人見係赴省考試者不欲過爲已甚原思稍稍含糊無奈在船諸人蠻橫異常出言不遜甚至向巡船勇丁用武致勇丁被傷三名局員見禍已釀成飛請地方官曁五臺山總卡相機　截甘泉縣主某大令聞信立卽命駕前往知船中人勢難理喩遂商請捐局委員某君電稟上游請示本月十六日江寗藩司松方伯檄飭朱大令瑞前來查辦大令抵䢴後先與府縣各官略商一切隨會同前往騐視巡勇傷痕兩淮鹽運司江都轉亦先期派委五臺山船私總局各員駐局彈壓恐船戶旣不能辭其咎而市儈之串　考生藐視官法更當罪無可逃矣 
[匪亂已平]  
　　奉天所屬朝陽縣邇有不法之徒狡焉思逞王夔帥檄令直提督聶功庭軍門督率馬隊三營前往剿撫此已列諸報端者也前日復接天津采訪友人手書云某日夔帥接得羽書報稱匪徒勾結外來游勇執有槍械其燄甚張三座塔匪徒又伺隙而動爰又添派馬隊兩營前往策應其所以不及陸軍者蓋以關外山路崎嶇步不如騎而所謂揭竿起事者不過大宗馬賊聚則爲宼散則爲民想指日可以蕩平决不久稽獻戮也本月初六日起軍門所統馬隊陸續出關比節麾旣抵朝陽匪徒果竄入深山匿不敢出軍門稍有斬獲餘匪遂四散無蹤現在方辦理善後事宜大約下月當奏凱而返矣 
[兵變述聞]  
　　天津採訪友人云邇年子牙河漸次淤淺每屆渾河水至卽汜濫爲災時値深秋潭淸潦盡直總督王夔帥擬奠生民於袵席爰籌集鉅欵一律疏通札飭練軍親軍從事畚揷所派練軍五營及親軍後營係何莘畬軍門統領親軍前營兩營兩哨係王少卿總戎統領月初練軍某營甫更營弁而濬河之檄相繼而來各勇膽敢延不出隊親兵前營兩營兩哨則業已奉命趨公迨何軍門幾費躊躇始得就道計工次時已較親軍前營遲兩日矣旣而兩統領分定工程各就韓家澍大堤之上支搭帳逢以免赳赳桓桓者餐風宿露向來河工材料最屬優差惟胼手胝足者流異常辛苦此次興工於九月初浣天氣新凉各勇以苦樂不均怨咨交作而尤抱憾於王鎭戎之先抵工次以致本月初 
 
 

Page 2

 
 
九夜練兵五營及親兵後營各勇舉火自焚營帳各挾耰鋤向鎭戎譁擾見有巨艦繫䌫河次悞以爲鎭戎在船遂趨赴船邊喧聲大作不料是夜鎭戎適返津沽分統某君駐宿聞變開放手槍兩響以樹聲威隨將船開泊對河各勇隨由陸路馳往鎭戎營中時則星月交輝雖相隔數里之遙亦毫無障翳營中哨弁某君瞭見急將要隘處帳逢焚燬以斷來路餘亦一律拉倒使無迹象可尋韓家㴻在河套之中去津計二十餘里中間除北倉大橋外並無村落諸勇知難前進遂沿河套趨赴北倉時北倉卡勇已聞變故立卽擎槍以待諸勇手無槍械又得該管營哨弁加意撫循遂不復過橋相率歸伍否則釀成大禍深恐一發難收矣翌日由統領率伍回津惟鎭戎所部營兵工作如故　申　 
[輪船釀禍]  
　　嘉興采訪友人云本月十九日之晚有一鄉船行經石門縣北門外四牌樓突遇小火輪船迎面而來黑暗中讓避不遑致被撞毁船中男婦小孩共八名口盡數淹入河中各船及兩岸村民一聞呼救之聲立卽襄同援救得以如數援起不致喪身惟兩孩一婦早已氣絶船戶乃卽入城投縣署禀報邑尊以事關重大派差恊同地保前往查明禀覆核辦並賞給被難諸男女衣服翌日將死者設法棺殮○二十日淸晨北門外源裕小輪船局有一輪船由杭州經此暫泊局前待客倐忽間一客失足落水雖經救起而已無計返魂矣據云係船上水手旋由船主人爲之收殮 
[絞决犯婦]  
　　蘇州訪事友人來函云六合縣民人某甲於去年某日被寡媳某氏失手推斃一案當經六合縣某大令詣騐屬實將犯婦某氏帶回縣署疉次研鞫訊得是案實因圖姦起見甲屢向媳誘姦媳拒不從是以甲起意行强爲媳所推遽爾跌斃云云大令訊實之下擬以絞立决之罪當備文將氏解至省垣司院過堂並無異詞遂禁諸元和縣女監詎該犯婦於解省時在途中與批差有私珠胎暗結肚腹膨脝至本月中旬某日在監臨盆產一男孩不料未及三朝臬轅已頒到刑部釘封文書吳廉訪卽飭元和縣尊李大令將該犯婦提出綁赴法塲絞决示衆所產之孩幸經某差出洋四十元撫作螟蛉而卽以此資備辦衣棺爲婦屍成殮云 
[兼攝花封]  
　　寗波采訪友人云正任鎭海縣畢大令奉檄兼署鄞縣篆務示期本月十七日接印旋牌示二十二日拈香閱城閱獄考錄代書十八日回鎭海本任因公子於十九日完姻故也迨二十一日復赴鄞縣淸釐案牘當閱獄時每犯賞給錢百文至前任楊大令則於二十日附招商局江天輪船至滬江然後換船赴嘉興新任云 
[擬增講席]  
　　重慶采訪友人云東川書院向延二山長一主經學一主文藝每席歲餽束修銀八百兩茲者川東道任觀察已聘定趙太史熙主文藝尙遺經學一席擬聘潘孝廉淸蔭主之而另聘某君教習算學洋文別爲致用書院云 
[迭次被竊]  
　　前江蘇撫轅武巡捕徐君玉堂家住金獅河沿今春被宵小竊去寳銀一錠番餅二十餘枚雖經報官尙未緝獲七月十四日總捕同知劉司馬緝獲巨竊姚金亮訊以是案供認不諱然贓洋已化爲烏有矣不料本月下旬徐君家又爲梁上君子所算深入內室竊去皮箱二口內皆狐皮灰鼠等男女衣服約値價洋七八百元翌日報官請緝然冥冥飛鴻未識能入弋人之手否 
[拘獲匪目]  
　　金閶友人手畢云上月杪撫標水師營在太湖中緝獲梟匪二名解經長洲縣汪大令疉次研訊三匪同供爲首者係前當營官之張得龍大令得供之下立飭幹差將張拘獲暫禁刑房候提訊核奪聞張向在蘇垣冐稱官員招搖撞騙其實張得龍另有其人此人乃假托其名者也究竟若何俟大令提訊後再行續錄 
[粵東官塲紀事]  
　　雷瓊道馮觀察光遹日前因公至省面謁各大憲互商要務旋以事竣禀辭於初八日乘安瀾官輪船遄回任所○候補道張觀察銘樹籍湘南宦遊東粵久爲上游所倚重日前委署高廉道篆尙未赴任不料爲二䜿子所擾延醫調治藥石無靈遽於初九日在寓仙逝惜哉 
[鄂省官塲紀事]  
　　漢口采訪友人云委署湖北隨州知州張刺史懋時經上憲調省別有差委所遺知州一缺酌委常刺史豐署理○新授奉天某府知府尹太守廷杰道出鄂中本月十九日淸晨命駕詣謁督撫二憲旋假長街某客棧小駐行旌想不日卽當就道也○浙江候補知府聨太守豫經大憲檄調赴鄂充自强武備兩學堂提調本月十九日忽稟辭回浙大約因別有要差也○新授湖南永州鎭總兵熊鎭軍鐵生秉鉞履新在鄂小駐本月十八日淸晨詣督轅禀辭 
[賽馬定期]  
　　漢口采訪友人云金風薦爽菊秀東籬烏桕丹楓絢成秋色泰西人士之旅於漢上咸雄心勃發生恐髀肉復生爰於某日齊集工部局議定華歴九月二十六日舉行賽馬之戲想屆期一鞭斜照駿足齊飛白叟黃童雅興正復不淺也 
[貢蠟解京]  
　　漢口采訪友人云蜀中爲產蠟之區例得貢諸天府茲者督憲已委員采辦上品貢蠟二萬斤裝釘成箱嚴加扃鐍另委幹員某君押解入都交內務府收納日前取道漢上小駐征驂旋卽啓行北上 
[匪黨橫行]  
　　粵省自安勇撤營後花縣賊匪復行猖獗竟敢在炭步地方據爲巢穴不論白晝昏夜時出搶掠官兵不敢過問近處之五和墟番攤酒樓生意十分熱閙匪黨刼到貲財皆於此處以賭博燕飮爲事日前因分贓不勻兩相格鬥鎗彈橫飛如臨大敵後有調人運三寸不爛之舌爲魯仲連之解紛遂得相安無事然該處之鋪戶貿易中人已受驚不淺矣 
[縣示照登]  
　　欽加鹽運使銜在任候選道江蘇松江府上海縣正堂大計卓異加一級黃爲出示曉諭事本年七月三十日准總辦上海內地自來水廠公司移開承准江海關道劉以上海城內外河道狹小水源渾濁居民吸飮維艱稟奉南洋大臣批准照會廠公司在上海內地創設自來水廠以維民食等因在案查上海地方水源渾濁食者每易致疾是以英租界創設自來水後居民鋪戶獲益不淺凡茶肆酒館老虎灶專供民間飮食均令一律安設自來水管不准再挑河水以期保衛民生誠屬良法美意卽歴次邑紳范鳳藻蘇紹良姚世賢等條陳自來水章程亦莫不以茶肆酒館老虎灶等鋪房食水辦法列爲專條禀陳江海關道在案廠公司伏念茶肆酒館老虎灶食水較多應責令一律安設自來水管則水價自應酌减俾示體恤其各處向以挑水爲生之水夫亦應由廠公司雇用以裕生計擬請出示曉諭城廂內外各茶肆酒館老虎灶令其齊赴廠公司報明每日需水若于以便紳董等與之議定食水辦法及水價若干其各處挑水夫亦卽有各該地保開具姓名送交廠公司酌量選用移煩查照等因到縣准行除諭飭外合行出示曉諭爲此示仰城廂內外茶肆酒館老虎灶大烟館人等知悉爾等須知南市創設自來水廠係爲便民起見自示之後務各前赴自來水廠公司報明每月需用水數以憑議定辦法及水價若干其各處挑水夫等亦卽由各該地保開具姓名送呈公司聽候酌量雇用其各遵照毋違特示 
[淸丈地畝]  
　　楊樹浦丹科分局委員李葆初二尹現將大德榨油廠迤東至五十一圖爲止皆已丈見照册稽核其中無道契方單者尙復不少聞須卽日稟請總辦許太守核辦云 
[讞員獨]  
　　法界公廨自何繙譯官偶沾淸恙後連日暫停讞政以致捕房瑣案積壓如山昨日禮拜三克捕頭請讞員鄭景溪大令到堂判斷 
[騐屍二則]  
　　前報紀監斃待騐一節昨經寳山縣沈期仲大令詣騐屍母馬錢氏到案求免大令不准飭仵如法檢騐據報委係患病身 
 
 

Page 3

 
 
死大令離座親視無悞遂飭棺殮屍母求免發封大令准之騐畢沈大令赴縣署拜會黃大令迎入花廳晤談片刻卽往道署禀明後又往文武各衙門投刺○粵妓王桂鳳與太古洋行重慶輪船之大副素有嚙臂盟前晚登舟探望卽留宿焉不知因何忽然發病醫治不及遽爾長逝船主以事關人命未便草率了事當卽報知捕房捕頭飭包探報請上海縣詣騐昨日鐘鳴一下黃大令帶同刑仵胥吏人等至該輪船命將屍身舁至碼頭如法騐視旋據唱報騐得該妓委係因病身死卽飭棺殮交地保發壇標誌待屍屬認領大令隨鳴騶回署 
[錯認芙蓉]  
　　本城總巡局差役榮貴日前失芙蓉鳥一頭四處查緝前日見南市毛家弄口張祥豐糖食店內所懸之鳥與听失者無異當與流氓五六人前往將鳥取回該店以此鳥已蓄之二年有餘烏得冐認榮不服卽喚十六鋪地甲往店中評理該地甲亦眞僞莫辯廼據店中人云在邑廟花園中所購當卽持往評對確係祥豐之鳥店主不肯于休亦訴知地甲嗣經人從中介紹令榮貴備辦香燭向祥豐服禮始得了事 
[開罪客官]  
　　候補縣兪大令附招商局江寛輪船來滬旣抵埠萬安樓接客人某甲登舟招攬僕人辭以向有居停甲口出不遜之言僕人遂將情稟知大令及大令登岸卽乘輿往拜法界讞員鄭景溪大令以甲無禮已甚請提究辦大令諾之昨日飭包探傳萬安樓執事人劉濟川研訊劉供稱棧中司接客者計共數人是日究竟何人開罪兪大老爺容查稟覆可也大令叱之使退旋飭家丁持名片至名利棧請兪大令飭其僕到堂以備質証未幾劉帶同接客之汪裕成趙寳慶施昆玉王隆德至案大令問爾等何人至江寛輪船接客膽敢出言不遜得罪客官汪等同供稱是日小的四人同往然皆不敢慢客大令謂投宿何家理由客人自便豈容爾等爭先搶奪矢口詈人又謂劉曰爾在棧中執事理應將所用各夥約束加嚴何得漫不經心任其肇釁今本委將四人交爾帶回俟下期傳案質訊劉唯唯而退 
[一女兩婚]  
　　日前有吳錦堂扭控任渭興悔婚等情由蔣刺史集訊供向開轎鋪有子全生前憑李如啓劉慶堂爲媒聘定任渭興之女爲妻當卽過門童養詎任現在忽稱伊女在原籍先已許親刻將領回出嫁爲此將婚帖呈電求斷全生供詞略同質之任渭興供安徽生員生有一女自幼在原籍已受玉臺之聘前年携女來滬探望岳母生因有事回籍女爲岳母留住詎料又許配與吳姓生實出不知現在婿家擇日迎娶吉期已近爲此來滬將女領回出嫁求鑒刺史諭曰爾旣讀書入泮自古豈有一女兩婚之禮今爾女旣自幼許聘着將吳姓聘禮限半月內交還如逾限不交爾女仍歸吳姓任求稱須由吳姓借給路費洋十元俟回籍後當與聘金一同送還吳亦首肯刺史以兩造自願息爭俯如所請暫將任女發堂留養俟任繳齊聘金後領回如敢逾限准歸吳姓完婚飭各具遵斷切結而退 
[續懲搶火]  
　　包探顧阿六解周阿金至英界公堂稟稱前晚四馬路火起時火匪周阿金乘機搶取布衣三件適經小的所見帶入捕房茲者捕頭令解案請究周供稱衣由小的拾得不敢搶火叩乞施恩讞員翁笠漁大令判令笞責二百板枷號五日 
[予限繳銀]  
　　前者立發洋行主人控華人王益甫結欠貨價銀二千六百八十八兩昨日午前英界公廨讞員翁笠漁大令傳王訊鞫王供稱所欠之銀照帳核算僅少一千二百三十一兩情願限日拔還大令與西官互商然後限二月內如數措繳 
[保人不易]  
　　永隆洋行買辦王和亭卽厚齋私賣皮酒棧單一案前已錄入報章昨晨博易律師代永隆主人投英界公堂聲稱王在行中當買辦由袁少山陳其生二人保銀一萬兩計袁分繕保單兩紙一保三千兩一保四千兩陳則保銀三千兩今此事王竟挺押不理請傳保人諭賠可也大令准之諭候飭傳袁陳訊核 
[從良不易]  
　　法界新街二號弄內鴇兒殷氏開設花烟館本月初五日黎明時烟倡李文玉偕姊妹行周寳貞逃至英界帶鈎橋北首經某號巡街捕拘獲捕頭令解送公堂讞員翁笠漁大令升堂研訊二倡同供稱小婦人等不願淪於下賤久思擺脫風塵今有狎客李長春等願娶以爲妻叩求大老爺宏恩超豁大令飭交官媒看管候傳李訊明當堂給領殷鴇自二倡逃遁後卽據情投報法捕房前日午後三點鐘時李倡至法界某店購物殷鴇見之飛步而上扭入捕房昨日捕頭令包探解案殷鴇訴稱此倡係鎭江七濠口人由其母某氏携來向小婦人押去洋銀三百五十圓詢之據云自願爲倡因令繕立筆據迄今已四年矣忽於本月初五日乘機逃逸昨日在途尋獲是以訴請大老爺斷還李娼供稱小婦人卽李陳氏年方二十來滬四年實不願作皮肉生涯屢欲從良苦被惡鴇措阻茲有某大少借住天仙茶園對門樓上願娶小婦人爲妻殷鴇　小婦人素知此人名順德在英界某包探處當夥役兼開花烟館串合此娼揑名李長春欲調至英界賣娼李娼供稱母親得受洋銀二百八十圓將小婦人送入火阱小婦人從良志明此鴇每設法尼之不得已而逃往英界公堂伸訴蒙翁大老爺斷歸李大少當堂具結領歸賃屋閘北與之成婚昨日偶至治下購買鞋面突被惡鴇所拘叩求恩斷大令謂此事英界旣經有案俟本委傳李質訊然後移送英界公廨請翁大老爺辦理可也遂將殷鴇交人保出李娼押候復核 
[免入火坑]  
　　小東門外一枝春街趙聾子花烟館內於本月十四日由周海聚將妻子郭氏押去洋銀一百五十圓言明自願爲娼至十九日忽然逸去奔至浦畔躍入波心經某船戶援登彼岸送入捕房捕頭詰問情由令將趙龜解案鄭大令向之研訊周郭氏供稱小婦人原籍淮安府屬某邑連年荒歉餬口無資同隨丈夫來申被押去洋銀一百五十圓小婦人自願爲娼並非逼勒大令謂爾旣稱自願爲倡何以投河自盡供稱小婦人夙患痴癲時發時愈病發時中心搖搖不能自主大令謂究竟有何別情供稱小婦人並無他意問今旣到案爾意若何供稱小婦人願隨丈夫回去周海聚供稱小的因家鄉荒歉不得已携妻來滬覓食妻在家時夙患痴癲甚不安靜所得趙龜處洋銀一百五十圓刻已用去三十餘圓小的不願累及趙龜情願將洋銀交還挈妻回籍趙龜供稱小的名榮祥在治下小東門外開設花烟館只此一倡支持門戶大令謂爾家尙有倡婦四人現在何處供稱並無其事大令著一併押候查明再核 
[機匠軋傷]  
　　寍波人某甲在楊樹浦怡和紡紗廠管理機器旋被軋傷手指三隻骨斷筋連殊堪憐憫經人送至同仁醫院求療未知能免殘廢否 
[酒徒擾事二則]  
　　曹阿毛者向在南市小南門外葉家弄以銅匠爲業前日午後紏同王阿二季萬書等多人至南碼頭新開之南昌閣酒店內沽飮飮罷算結酒錢五百餘文當由曹取出銅八開二枚付與値堂人餘令暫記店夥以素昧平生欲其付訖曹卽敲檯拍凳肆意滋擾爲店夥周昌浩扭住王阿二季萬書兩人送至二十三七鋪巡防局中請究局員姚殿卿二尹立卽升座研訊周供稱在南昌閣酒店爲夥王等前來沽飮共該錢五百餘文囑令記帳不允卽在店吵閙嗣經地保調處賠償碗盞錢二百十文伊等尙然不服是以請究季萬書供詞含糊二尹大怒以恃醉滋擾實與流氓無異判令重責二百板王阿二亦不應附和滋閙亦判責二十下各具改過切結○南市一帶流氓痞棍往往在途攫物昨日上午有溧水人混名唐跣足者闖至南市大南門外桑園街同愼酒店中沽飮迨三蕉旣盡已醉容可掬昻然而去値堂人向之索値唐瞠目直視向店夥咆哮不已店夥知不可以理喻麾之使去詎俄而又來如前滋擾店夥擬赴二十三七鋪巡防局請派地甲前來拘拿嗣由鄰人等出爲勸解唐始揚長而去 
[匯水助賑]  
　　九月二十二日本報附張登川帮賑捐淸單有支義茂和匯水銀三十五兩四錢三分五厘一欵茲承義茂和號以此款送交本館協賑所歸入賑捐撫桑梓以關懐詎敢視同秦越擲榆錢以拯厄定教頌起夔巫仁術仁心有足多焉謹書崖略以志頌私 
 
 

Page 4

 
 
[言寡尤行寡悔祿在其中矣] [  廣東解元會對顏]  
　　言行修而祿自在。不以求效爲心。也夫修言行而必爲祿計。是致其功。實求其效矣。不言祿而祿自在。今使學成於已。而猶寂莫以終焉。則一時躁進者流。必疑其迂疏寡效矣抑知吾學本有見效之理。而吾儒初無求效之心。果其坊表所端。可冀瑕疵之漸去則致其功而功無不盡卽稽其效而效自可憑其不期而自至有可默爲信者特毋以急功近名之心出之。則此道爲得也。尤悔之寡以愼言行故。則亦亟期其寡可耳。何必求效於言行外哉雖然學者要不敢信爲已寡也出一言而欲傾鄉國立一行而期動公卿責效殷矣而馳鶩偶開卽尤悔所由伏也。古君子褆躬素密樞機之發初何關顯晦之分知勉勉全修爾室有盡忘他計者矣聽其言而與以名流覩其行而推爲國士致效速矣而本原稍薄卽尤悔所由萌也古君子勵志綦嚴經法之垂初何與窮通之事知孜孜內勘寸衷有絶少餘思者矣尤悔之難寡若此今旣寡之尙何暇求效於祿哉。且夫祿之效不可求而祿之效要可信也從古砥礪之儒本不縈情於得失念物恆之並飭而顯滎勿及畢生祇以刻勵相期自來道德之外別無可就之勳名幸愆謬之咸祛而詔糈縱膺當局豈以遭逢爲幸然則尤悔之寡不必言祿也而默推其效祿已在其中矣君相之旁求如此其重也幸而言揚行舉操修特勵夫純儒則鐘鼎分榮此事非能操劵乎然而寡尤悔者不敢懐求效之思也夫氣節功名千古亦寥寥無幾但使進不以詞章欺世退不以忠孝沽名則雖聞望未彰猶將從異世而重罄香之報外輕內重此中之消息可徐參耳彼溺志紛華者曷勿幡然悟哉師儒之樂育如是其宏也幸而言粹行修選擢上逢夫聖世則經猷克著所報非自有眞乎然而寡尤悔者不敢存求效之見也。夫文章經濟半生亦落落難逢但使著作久播於儒林。省身永垂爲令範。就令寵榮巳沐。猶將本名卿而敦韋布之修。實至名歸此中之操持艱稍懈耳。彼殫心刻苦者安可計其功哉。噫。弟友子臣常留餘憾生平回憶。何妨家食之相安忠信篤敬。夙佩箴規惕厲有真。自見大烹之特授。師言祿。亦於言行慎之而。巳。勿亟求其效也。可。 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[呈控佔地]  
　　趙錫章扭控顧阿新鋸椽佔地等情前日經蔣刺史升堂提訊據趙供本城人與徐姓鄰居近日徐因　　　屋地欠方正曾央顧阿新來向小的商酌讓地後因議價不合未成詎徐將小的之屋命匠截去椽子數根佔地若干向徐理論當有顧阿新出霸一味逞蠻被毆受傷今己醫好求請訊究質之顧阿新供前徐姓欲買趙地小的爲中後因趙索價三百六十千徐嫌價太昻尙未成交並無截椽佔地之事小的亦並未毆打叩求明察刺史問顧曰爾旣爲中証理應勸妥爾能否勸徐姓出價三百六十千併買趙產免生枝節顧供情願極力相勸兩造遂各具遵斷切結而退 
[狂暴宜懲]  
　　流氓徐千千向在楊樹浦一帶遊行前日傍晚見某紡紗廠女工鄔　民彳于回家不覺狂心陡發突前摟抱入以游詞氏駭極狂呼幾致魂飛天外適包探金阿三巡行至此將徐拘入捕房昨晨捕頭令解送英界公堂請訊鄔强氏投案訴稱昨日小婦人工畢回家突被狂且調戲迨疾聲呼救其人尙敢逞兇直至包探到來始得拘送案下叩求　辦以儆其餘徐供稱小的生長鄉間全無知識安敢調戲婦女尙求大老爺格外原情讞員翁笠漁大令商諸薩副領事官然後判令重笞八百板枷號一月 
[上海巡局紀事]  
　　無錫人胡阿大刻在楊樹浦華盛紡織廠充當小工昨午放工出廠時竊得棉紗若干藏於身畔爲司　之印度人搜出禀知總辦立卽送請巡防局訊辦李葆初二尹審訊之下判將胡笞責一百板枷號二十天發華盛廠頭門示衆○　波婦人陳氏在華成紡紗廠中做夜工昨早工畢竊取棉花若干携之而出爲巡勇所見當卽扭赴巡防局請辦李葆初二尹　問之下姑念婦女無知從寛免究判罰洋銀一枚撥充引翔港厚仁堂善舉○楊樹浦流氓劉妙英向與二十三保十二圓鄉人周祥祥之妻有私周雖有所聞懼其兇橫不敢與爭詎劉於前日將周妻誘出藏匿他處旬日周搜尋無著於昨日投巡防局據情喊控李葆初二尹准詞立飭勇甲恊同十圖地保邢梅溪查拿劉妙英到案究辦 
[英界晚堂瑣案]  
　　前者某號巡捕解在路爭閙之張子和卲行鶴董子榮至公堂前晚翁笠漁大令升堂提詰張卲同供　小的皆浙江寍波府屬某邑人向在治下榮大銅錫號爲夥前月二十八日由趙姓客付　恒昌泰所出九月初五日期支票一紙計銀三百兩屆期往取不付是以扭董求追董供稱小的所開恒昌泰雜貨號早於去年閉歇張卲所收之支票於上月由友人借去屆期票根未到是以不能付銀大令著將董交人保出照章料理○湯義賓控張金鑑借取金　　之不還前晚翁大令飭提質訊湯訴稱年有三十八太倉州屬嘉定縣人張係借去金臂釧一雙及洋銀四百七十二圓索之屢矣旋　洋銀九十二圓餘皆推諉不承不得巳而控求追給張供小的係常州府屬無錫縣人向在虹口萬生鐵號餬口事係某日與湯友任小山賭錢糾葛致被誣控何嘗借過金釧洋銀大老爺莫信其花言巧語大令著一併移送上海縣請黃大令核辦 
[英界公堂瑣案]  
　　竊犯胡阿金彼中之斵輪老手也案積如山終不悛改此次又連竊張何寳毛榮仙二家衣服洋傘水烟袋報時鐘約共値洋數十圓報捕後捕頭令包探陳阿九留心查緝旋得拘獲吊出各贓昨晨解　　堂請究張毛兩失主投案領贓胡供稱小的係本邑人生長禮義之邦安敢越禮犯竊苦被飢寒所迫致冐不韙之名還求大老　特沛鴻恩俾延蟻命翁笠漁大令判令笞責五百板管押一年○包探黃四福禀稱竊犯張安仁竊取韓松林家布衣兩件報捕後捕頭令小的緝獲人贓解案請究韓投案領贓張供稱小的係浙江寗波府屬某邑人大老爺明鏡高懸小的烏敢隱諱惟求成恩　　施刑大令判令管押十日然後　解回籍○包探洪阿寳禀稱孫紅芳向孫德星索取舊欠以致互毆迨小的聞而馳至德星已　上受傷因將紅芳拘入捕房今者捕頭令解案請訊至德星則留住醫院醫生察得約十日左右可以告痊紅芳供稱小的一時失手　非有意逞兇大令着押候德星傷痊再行質訊判斷○包探張阿五禀稱廣東潮州府屬某邑人林阿南止宿族人林阿四家四顧無人贓心陡起竊取阿四所儲洋銀八十圓及金約指洋傘小土諸物報捕後捕頭令小的緝獲人贓解案請究阿四投案訴稱僑居　下　　小烟館被竊各物叩求恩准領回阿南供稱小的無資回籍故而竊取洋銀大令判令管押十日期滿押送回籍 
[法界公堂瑣案]  
　　周子卿訴稱小的在治下天成客棧爲夥某日陳光裕來棧借宿乘間竊去蚊帳被窩衣服併欠棧貲二千餘文報捕後捕頭遣包探將陳拘獲吊出原贓送案請訊包探稟稱陳身畔搜出當票數十張騐之質在　師者居多陳供稱小的前隨蘇報館主筆王雨香老爺入京茲由主人斥出思回原籍紹興以後不敢再犯竊案矣大令判令笞責二百板贓給還失主○陳長根訴稱小的在治下菜市街開設車寓車夫陳阿四竊取鎖匙私開箱籠取去衣服三件是以扭入捕房送案請訊陳認竊不諱幷稱各贓質在虹口某押店票已贈與胞弟出錢贖去矣大令判令笞責二百板○周呂氏挈其子雙官投案訴稱媳婦周李氏於本年三月十六日由蘇州逃逸來申依英界慶雲里某龜子賣娼昨日遇諸途中是以扭入捕房送案請訊周李氏供稱小婦人在麥家　慶雲里姑母處傭工大令判令押候鞭背三十下交其本夫與姑領回管束○包探禀稱楊阿大在城河浜竊取洋傘一把當塲追獲人贓送案請辦楊供洋傘被福生梅生二人竊去小的不敢犯竊大令判責一百板○袁阿三訴稱小的在治下小東門外某客棧　役某夜偷兒王桂溷入鎭江客人某姓臥房竊去衣服三件當塲搜獲原贓交還失主隨卽扭入捕房今蒙解案請辦大令判令將王笞責一百板○朱明發訴稱小的賃屋治下設肆營生前日店門甫啓偷兒王恒喜乘機溷入竊去小孩衣服數件立卽拘獲連贓送入捕房今蒙捕頭令包探解案請辦王自知不韙俯首無詞大令判令笞責一百板○包探禀稱賊犯王和尙潜登小東門外所泊之船竊取衣包經失主追獲連贓送入捕房捕頭令解案請訊王高呼冤枉矢口不承包探又禀稱伊在捕房早經承認大令判令押候笞責一百板○包探禀稱某日偷兒吳仁生私登太古洋行大通輪船竊取某客所携水烟袋一枝經船上人拘獲將贓交還失主一面送到捕房查知係積竊前已屢次遞籍合請重懲大令判令押候枷號半月幷笞責二百板○包探禀稱偷兒張阿五竊取某姓哈攤上衣服一件經攤主當塲拘獲送入捕房捕頭令將贓交還失主今特解案請懲大令判令笞責五十板○包探禀稱小竊王三　溷入某小烟館竊取水烟袋一枝經館主追獲人贓送入捕房捕頭令解案請辦大令判令笞責五十板○包探稟稱偷兒　桂林　取東新里某姓家衣服三件報捕後捕頭令緝獲人贓送案請辦大令判令責一百板贓給失主領回○包探稟稱積　土呂奎怙　不悛致被人斷其一指遂皆呼爲斷指小王今來滬上窩囤小東門外泰和客棧潛圖行竊是以拘入捕房捕頭令解案請訊王供　小的因痛戒賭錢自斷其指不敢犯竊叩乞施恩大令著押候查明再核 
[美捕房紀事]  
　　崇明北沙人馬阿三向居浦左昨在租界購辦零星回里途經下海浦地方某號印度捕見其情節可疑當卽拿送捕房捕頭飭包探金阿三查明禀覆因卽釋放○粵人梁阿華昨在南潯路似瘋非瘋拾取碎石將途中人飛　以四百九十二號華捕拿送捕房禁押候送英公廨訊辦○寍波婦某氏僦居虹口漢璧禮路某弄內前日下午與鄰人某甲因細故口角繼致爭毆甲將氏擊破頭顱經五百零七號華捕拿送捕房捕頭飭將氏送往同仁醫院療治甲則押候解送英公廨訊辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
