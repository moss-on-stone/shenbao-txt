# 1909 - 324 - 4913226

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　監國攝政王鈐章十月十四日内閣奉 
　　上諭憲政編查館會奏覆核各省州縣事實分别勸懲開單呈覽一摺著依議行各省州縣事實原以考核吏治鼓勵人才乃近來各督撫所開事實詳核者固多而疏略者在所不免揆諸事理殊難憑信似此積習相沿實於憲政前途大有妨碍即如巡警一項所報事實或僅寥寥數名或尚未經舉辦餘事可以類推定限綦嚴豈容任意諉飾著各督撫查照歷次奏定章程認眞辦理務將事實表册據實造報嚴定等第毋得稍涉冒濫致負朝廷實事求是之至意該衙門知道單併發欽此 
　　上諭庫倫辦事大臣延祉因病懇請開缺一摺延祉着准其開缺欽此 
　　旨三多着賞給副都統銜署理庫倫掌印辦事大臣照例馳驛前往欽此 
　　旨歸化城副都統着麟夀補授欽此軍機大臣署名奕劻世續鹿傳霖那桐戴鴻慈 
　　宫門抄十月十四日召見軍機丁振鐸張金發陳煦亮 
論說 
[銀行鈔票說（楊蔭杭譯稿）]  
　　發行鈔票。非銀行中必不可缺之事業也。然不可謂非附帶之一大問題。其發行之方法。各國互有不同。擇要而言。厥有八種一意大利之古法。二盧哇主義。三法國法。四英國法。五美國法。六德國法。七自由發行法。八强通法。卽不换鈔票是也。請一一論之。 
[意大利之古法]  
　　意大利之古法。以金銀準備爲基據。鈔票發行之額。以準備金銀之現額爲限。往時意大利威尼斯及其他諸州之銀行。荷蘭之阿姆斯泰當銀行。德意志之亨巴銀行等。皆用此法。蓋意大利占地中海之中央。當歐亞貿易之衝。昔時亞細亞商隊之經商於歐洲者。或經巴斯伯刺司海峽而至威尼斯。或經蘇彝士地峽出亞歷山大府。由此渡地中海。至尼波爾及奇諾威。而歐洲各國商賈。亦輻湊而至。故各國之貨幣。遂錯雜於意大利之市塲。然當時造幣之術。不若今日之精巧。品位分量旣不得其正確。又往往磨損漫滅。字跡淪淹。價值輕重。靡得而察。受授之際。輙須詳審。甚至以秤計重。而不復以圓計值。於是得之者取而溶解分析之。按其定價。存於銀行。得用其存銀之証書爲買賣之媒介。藉避一一秤量分析之。煩是金銀準備法之起因也。銀行鈔票之起於意大利。有由然矣。 
金銀準備法之起因若是。以其鈔票發行之額。等於其準備正貨之額。故云。然其實準備之額。恒未能符鈔票之數也。何則鈔票旣便携帶。又易存放。與正貨大異。假如銀圓百枚。每枚重四百十六格林。百圓則四萬一千六百格林。即七十一兩七錢六分重量。以十六兩爲一斤改算。殆四斤有半。其不便殊甚。故鈔票流通旣久。民益習以爲便。凡百交易。一概需此而成。苟非因增發而失其價格。或發行者失其信用。或因付欵外國必需正貨者。則不必現兌。由是巨額之正貨常滯積於銀行倉庫之中。習之旣久。銀行乃私以準備之正貨。利用之於他種生産事業。以圖肥已。故西歷一千七百九十五年法兵入荷蘭。調查阿姆斯泰當銀行之實况。發見該銀行雖以金銀準備法發行貨幣。而實則竊以其準備金貨貸與東印度商社。由是觀之。金銀準備法。外形雖爲確實。而實際恒不如是。設使一旦信用紊亂。恐慌猝起。銀行復有何術以鎭定之哉。然則此法不過鈔票創始之際偶然行之。非可經久者也。 
[盧哇主義]  
　　盧哇主義者。謂不以金銀爲基礎。以動産或不動産爲基礎。而發行鈔票也。此發行法。所以稱爲盧哇主義者。因西歷一千七百年之際。有蘇格蘭人約翰盧哇者。始創其說。以爲金銀所以爲鈔票基礎者。因其有價值之可言也。故凡土地五榖及其他財産。苟有價值可言。卽皆足以充之。發行鈔票而止以金銀爲據。則不能增加其供給。即不足以發達國家之富。故當以二十年間之地租定爲額程。準此以發鈔票。此說之謬。固亦甚矣。何則。世人所以用金銀爲貨幣者。以其便於使用。非獨以其有價格而已。夫需要之廣。價格之不易猝變。及分割之容易。凡此貨幣不可缺之性質。惟金銀無所不具。且鈔票之基礎。當信用擾亂之時。非絕然不可動者也。今以土地公債証書等爲鈔票之基礎。使世常爲平穩無事之時。而鈔票又絕不超過於準備之額。或者尚無大弊然商業之浮沈。猶人身之有疾病。勢所不能免者。一旦不幸。信用紊亂持。鈔票以索正貨者。接踵而至。而動産若不動産者。倉猝不能得其值以應人之請求。旣不能應。則人心。惑亂。惑則來者益衆。全市騷然矣。蓋凡足以爲物之基礎者。必可以支其物者也。若將與其物共受摇撼。則不足爲物之基礎。譬如木質之家屋。築於同質之木材之上。豈能望其經久。况於土沙之上施建築耶。夫土地及公債証書等。當治世信用確實之時。固自安全。猝有兵燹之變。或商業紛亂。信用掃地。士地及公債証書輙因此先自失其價格。即幸而不失。然旣。交换鈔票者紛至杳來。亦必因此。跌價求售。則亦終難自。保其身。價也。故當信用紊亂市面動摇之時。而能立於怒濤激浪之間。泰然不動。又以此爲返擊而鎭定之者。宜乎舍金銀之外無可他求已。（未完） 
專電 
 
 

Page 4

 
 
[電一（北京）]  
　　川督趙爾巽電致憲政編查館諮議局不明權限以參議本省行政權爲名包攬一切使行政官事非諮議局議决不能興革且欲限制督撫奏事權請嚴爲解釋以免踰越 
[電二（北京）]  
　　皇室典範草案刻已繕册進呈御覽 
[電三（北京）]  
　　學部奏派戴展誠往各省查視學務准下月初三日啓行 
[電四（北京）]  
　　學部奏在東滋事之留學生韓汝庚請開復原官胡瑛吕復等十六名仍准進校田桐宋教仁二名不准進校奉旨依議 
[電五（北京）]  
　　資政院派秘書官四員 
[電六（北京）]  
　　攝政王諭崔永安速接護理直督任 
[電七（武昌）]  
　　鄂督陳夔龍奉寄諭進京藩司楊文鼎護篆 
[電八（長沙）]  
　　湘諮議局互選資政院議員當選人羅傑湯魯璠馮錫仁唐右楨易宗夔黎尚雯姚炳麟向燊劉潤珩王章永 
[電九（東京）]  
　　駐日美友協會於西歷本月二十五日爲駐美日使内田開别讌名譽會員美使阿布來奄亦臨席演說謂方今世界各國未有如日美兩國之交誼深厚者 
[電十（東京）]  
　　駐美日使内田及其夫人定於西歷本月三十日起程赴美 
[電十一（東京）]  
　　智利共和國議定設公使館於東京駐日公使將於明年正月内到任 
[公電（吉林）]  
　　各報館鑒滬上某報登載敝局與行政官大起衝突並有電京爭執之語並無其事實係訛傳請登報更正吉林諮議局 
緊要新聞一 
[某御史請禁蒙藏抵借外欵北京]  
　　某御史日前呈遞封奏一件探其内容略謂蒙藏一帶無知愚民常以土地扺借外債日久欵多恐釀重大交涉應飭駐藏大臣隨時嚴加查禁云云 
[聲明打箭鑪永不開放商埠北京]  
　　某樞臣以打箭鑪一地爲川藏交通之要隘外人屢欲通商均經拒駁現恐猶有窺伺情事擬即向駐京各使聲明該埠爲中國駐兵之要隘永不開放商埠以杜後患聞此議係由駐藏大臣趙爾豐所條陳云 
[陸軍部咨設陸軍提督獨立立專缺北京]  
　　陸軍部近以籌改陸軍新官制并增添武職獨立專缺事宜分咨各省略云現在改訂新制由軍諮處統管海陸軍政所有陸軍各鎭參謀曁各處總參謀官參謀官長海軍隊總叅謀官叅謀官長統歸處中直接管辦其海軍處則專管海軍行政如海軍艦隊艦長以下各官又軍港製造學堂船塢各官陸軍處則專管陸軍行政如全國十六鎭鎭協標營隊排各官又督練兵備教練軍醫測繪參謀製造餉械學堂邊防要塞等官均經先後咨告在案惟所管行政事限内各項官缺有可由部處節制者有難於布置調度者自應叅照各國辦法添設總統大員之例以咨統一事權現查各省訓練陸軍最高軍官以鎭統爲止各省會操事宜尚係由部奏派大員分往校閱然海陸軍政旣與行政長官分權獨立自不得不有管理大員統管查察調度事項刻海軍已設提督統管全國艦隊又另設長江水師提督直隷海軍處不歸行政長官節制陸軍事同一律亦應仿照設置提督大員專缺悉將成立之全國三十六鎭新軍及向設之邊防要塞獨立營隊等統歸管理藉收獨立統一之效其應如何分設缺地曁與行政長官海軍提督分劃獨立管理權限專任辦事之處統俟彙同新官制草案内由政務軍諮軍機三處會核審定再行奏頒照辦 
[度支部籌議預算决算入手辦法北京]  
　　度支部以今年爲第二年籌備憲政辦理歳出入預决算之期現各省雖經設局辦理然條目紛繁即歳出一項就其大要而言有解京諸餉各部經費水陸各營餉薪各員薪津等名目其中有屬於國防費者有屬於内務費及各部費者至歳人大宗則地丁租課糧漕雜税釐金等其中事項亦極繁賾自應預籌根本上之辦法庶不致紛糾無緒現擬由各省先將出入各欵核明何項屬於何類逐一鈎稽各歸各類然後順序辦理以便通盤籌核先計中央之歳出而定歳入額次計地方之歳出而定歳入額庶可有所依據云 
[兩淮江浙鹽政之困累北京]  
　　度支部前派晏參議 
 
 

Page 5

 
 
安　借司員等赴江淮等省清釐鹽政意在剔除積弊税課或可增加乃前日晏參議回京與各堂面述兩淮鹽務十分棘手無可究詰惟鹽商尚可支持至江浙鹽政近以銅元充斥商人無不虧累故改革殊難税課亦難望增加云 
[貴胄法政學堂之内容北京]  
　　煤渣胡同貴胄法政學堂將於十一月中旬開辦學生報名者共三百餘人皆三品以上之子弟聞此次考試錄取預定八成之數計聘教員十五人大半由遊學生出身在京供職之人員其總監督一席則係朗貝勒云（此條略見前報專電） 
[英皇贈給海軍大臣寳星]  
　　十五日文滙報倫敦電云中國海軍大臣洵貝子薩軍門隨員梁震東及欽使李經方現在英國各得非常榮耀之寳星 
[韓國刺客提歸旅順紀狀]  
　　旅順訪友來函云上月二十三日早刺死伊籐之安重根與被連累者八名同乘一火車由大連八時動身至九時五十五分抵旅順車站是時車站内外至監獄署之沿街派出佐籐警視總長以下警官三十餘名憲兵數十餘名警戒甚嚴刺客安重根以繩繫其手（日人名之曰手錠）與護衞之日憲兵巡警各三名從别室的二等客車同下即上犯人之馬車有日警官數十名護衞前進穿過白玉山麓裏街始到日本都督府之旅順監獄未經審問卽下於獄中刺客安重根身瘠不胖長約五尺四寸餘面有儒生氣象鼻稍高眉目清秀身被洋服外套頭戴西式洋帽泰然自若闊步前進毫無懼色即被累之數人亦皆有得意之色無一人有愁容者聞刺客安重根在火車中向護送之日警官曰我輩爲國捨命乃志士之天職汝曹令我輩乘如斯之客車似此對待志士可謂無禮之極且在獄中時給我輩以人所不食之精臭食物尤爲無禮寄語汝曹毋得苛殘如斯之甚宜以大臣之禮待遇我輩不然我魂不死必有滅食汝曹之一日云云又聞安重根在獄中曾絕食二日此次審問刺客之事以眞鍋地方法院長充裁判長取單獨裁判制度一切秘密事件專在同法院長官宅辦理云 
[京師近事]  
　　自國朝以楷法取士以來所有殿試朝考散館之試卷摺子積存於内閣者甚夥其楷法之精美實萃百餘年翰苑之精華今朝廷變法維新革除舊習昨諭内閣將歷年積存之殿試卷朝考卷散館摺子等一概抬出付之祖龍一炬聞内閣司員及書吏人等問有取得名人墨迹私藏以爲珍玩者亦保存國粹之意歟 
　　日昨攝政王面諭會議政務處王大臣迅將自光緒三十三年起歷奉諭旨並内外臣工所上條奏曾經奉旨允准之件何者已行何者未行分别摘由彙齊進呈以便飭下各部院及各省督撫詳查覆奏 
　　度支部日前分咨各省嗣後凡有新添之欵必須事前奏咨立案方准報銷 
　　度支部又通行各部院衙門迅速按照去臘奉定清理財政章程將光緒三十四年及宣統元年各該衙門出入欵項詳細造册務於十二月以前送部查核自明年起一律按季造報事關憲政萬勿視爲具文 
　　度支部擬用鹽商充顧問官一事日前又經提議某堂官甚不贊成以各省鹽務積弊不專在官由奸商把持者尤甚倘實行此制則鹽商勢力愈盛流弊滋多於鹽務前途反致妨碍聞澤尚書亦然其說擬將前議作罷 
　　駐和陸欽使曁南洋各埠華僑屢電政府請派總副領事專司交涉以免外人欺侮惟樞部諸公遷延至今迄未决議日前復接該使及各僑連電催促極言和政府迫令華僑入籍一事不久宣布事機甚迫若不乘時派遣領事後患將不可言故那中堂已與各大臣議定十二日至政務處妥議辦法 
　　殖邊學堂暑假期内所招新班已將二月應行甄别聞擬於初九日停課一星期俾各生温習舊課以備考試 
　　陸軍貴胄學員畢業後已由陸軍部奏給優奬近聞陸軍部堂憲復將留部各員點派烏布計每司各派四人或六人不等一律均係科員 
　　孫中堂病勢日來漸有轉機大約天佑老成尚足爲國家柱石聞近來並不延醫服藥已能稍進粥飯云 
　　郵傳部公事甚忙原有錄事不敷繕寫近來廣招書手如係廩增附出身者即由同鄉官出具印結入内帮寫如有運動手叚將來錄事缺出卽可補入惟薪金甚微近於義務故願充斯差者寥寥無幾云 
　　聞此次陵差沿途經過道路及帳樑棚橋應由州縣預備者異常敷衍前直督端制軍已將遵化州牧三河順義兩縣令一併撤差 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局十四日議塲紀事南京]  
　　十四日諮議局討論事件均係各項審查會之報告并無議題故塲上討論較少其次序如下一宣布整理制台調查户口案報告開第三讀會僅改一二字即通過二宣布整理撫台清查荒地案報告開第三讀會此案辨論較多後移竄三節通過三宣布整理撫台度量權衡改制推行案報告開第三讀會通過四宣布審查王嘉賓高淳水患案報告通過五宣布審查于定一整頓商會案報告此案審查會删去原案三四兩節至是于君復行提出謂預算决算爲取信之必要而限期成立亦不可緩後經公决用限期而不用豫算六宣布審查上海商務總會陳請代呈商法調查案理由書及淺說案報告通過七宣布審查補救州縣困難各案報告通過八宣布審查自治經費各案報告此案由法律審查員陳述意見言論甚繁時已逾六時三十分衆請明日討論遂散會 
[安徽諮議局互選資政員議員安慶]  
　　安徽諮議局全體議員於本月十一日互選資政院議員照章應按定額五人加倍下午一時互選監督朱中丞親臨監督投票開票事宜初次實開七十九票折半計算以四十票爲當選（初次當選者）江謙五十三票潘祖光四十三票江翰四十票未足額再選除初選次多數十四人不投票外實開六十四票以三十三票爲當選（再選當選者）柳汝士五十三票李國筠五十票陶鎔四十七票寗繩恭四十五票張樹錡三十九票仍未足額三選除再選次多數四人不投票又姜冕臨時告假不計外實開七十三票以三十七票爲當選（三選當選者）趙繼樁四十五票王善達三十九票三次共選十人至七時半散會 
[浙江諮議局十四日提議事件杭州]  
　　浙江諮議局十四日提議案由摘要錄下甲均攤平餘草案乙關於諮議局及地方自治之文牘體制建議案丙修正禁革州縣衙門供應草案丁財政股審查會第三次報告書戊特種審查會第九次報告書（全省師範教育案）已法律股審查會第九次報告書庚法律股審查會第十次報告書辛限禁土膏店設立官膏局草案壬籌擬各廳州縣設立丹莊公局暫理契税案 
[江西諮議局議塲紀事南昌]  
　　贛省諮議局因議案積壓甚多現已呈明皖撫延長會期十日定二十一日閉會兹將初九日會塲議事列下萬安議員孫桂芳提出巡丁緝私枉報並私造包票議題公决呈請督撫嚴辦附提鹽卡考成議題公决交財政審查又大庾議員周述請撥紙税歸庾辦公議題公决交財政審查又宣布巡警道議案一鄉鎭警察六項公决交法律會二實行演說公决歸入宣講類三實行常年調查户口公决交法律審查會四輔助禁烟公决併入撫案交法律部五勸化械鬥公决交法律部六調和民教公决如劉景烈君所言請卽質問長官七治匪公决交法律會並徵意見書八普勸埋葬九公共衛生清潔之辦法十陸路交通均公决俟自治成立再辦十一推廣郵政公决請巡警道自訂章程十二普行義圖十三籌定州縣公費公决本局各議員均有意見書自當妥定辦法十四籌定地方自治費公决俟提自治籌辦處議案時提議十五劃一銀錢紙幣制度公决交法律財政聯合會審查十六疏濬鄱湖公决緩議 
　　附第六次議事日表十一日開各類審查會十二日提議劉景烈君廣儲司法人材議題提議江雲愼重人命議題提議黄鐘君擬禁淫褻書畫議題船會章程第一讀會烟害議案第二讀會賭博議案第三讀會宣布法律審查會械鬥議案報告宣布撫台發交自治籌辦處提出議案十三日提議謝聯珏君各縣宜設公費局議題提議冷開運君立文錢合益會以籌地方自治議題提議李隅君通水道以利農商議題提議高玉松君補救財政困難議題提議高玉松君補救州縣困難議題提議高玉松君自治經費並要義議題宣布計議審查會第二次報告書宣布學務審查會普及教育議案報告書宣布學務財政聯合審查會串捐議案報告書宣布財政審查會規復地利議案報告書十四日提議周揚烈君先定辦事次序以起民信議題提議孫振渭君改良南潯鐵路議案附提議勝誠君催繳鐵路股欵議題提議羅楨君變通舖捐議題提議新建李隅君振興漁業議題宣布財政審查會調查公産議案報告書宣布財政審查會振興實業議案報告書宣布法律審查會胥差議案報告書决議錢正音君宣講議案附提巡警道交來演說議案一條十五日提議饒正音君整頓學務問題提議吳士材君整頓學務改良風俗嚴禁異端處置游民議題提議徐鳳鈞學務雜說議題提議贛縣蔡世培君中學擴充學額議題烟害第三讀會械鬥議案第二讀會宣布財政審查會鹽斤 
 
 

Page 11

 
 
加價並粤引口捐議案報告書宣布學務審查會女子公學請議案報告書宣布法律審查會中證立對訟案報告書議决黄蘭芳君改良監獄議題宣布特别審查會裁併釐卡議案並釐定贛州城門税議案報告書 
[湖北諮議局議塲紀事武昌]  
　　湖北諮議局於初八日開第十四次會議共議四事一督院提出興茶業以闢利源案二督院提出規復引鹽案三議員衞寅賓提出禁種罌粟案四議員董欽墀提出籌備警察辦法案是日下午三時議畢續開秘密會議聞係爲議員黄贊樞董慶雲二人被控奉鄂督飭交議長查看故會議取决議長吳慶燾因定章諮議局開會以四十日爲期本月初十已届滿限而種種重要議案尚未决定爰呈請鄂督延長十日至二十日閉會聞陳制軍以此節爲定章所有應准展限已箚復照允 
分類新聞政界 
[城鄉區域問題之解决常州]  
　　武陽城鄉區域爭議頗難解决已誌前報嗣經省委沈大令保申會同府縣將城鄉界說考據詳悉呈請籌辦處核定兹奉批云據禀復武陽城鄉區域邀紳協議情形并稱城鄉界說考據已詳而折衷至當尤以本處議决區域標準關係通省大局自應一體遵守應否卽照此定案等情查部定章程第三條城鎭鄉區域若境界不明或必須另行析併者由該管地方官詳確分劃申請本省督撫核定是區域合併分析本由地方官主持今該府等所禀語甚明晰察核武陽志書凡城外街巷屬之城廂村莊屬之鄉圖界限名目本甚分晰且會典近城曰廂部章以廂屬城皆爲一定不移之準的故城廂聯合係遵大部之規定鄉廂聯合果何所根據而云然乎今應按照武陽舊志凡輿地門所列之街巷一一劃入城廂公所辦理其餘村莊一律歸入鄉區以昭公允庶與部定廂屬於城之名稱相符亦與本處所定市街毘連爲斷之規章不背仰該府督縣分别知照城鄉各紳一律遵辦毋得再有爭執致誤調查選舉之進行毘陵素號文明該紳等又皆熱心公益疇昔舉行新政每爲他邑樹之風聲今若跡近鬩墻當非該紳等之所願惟在該府多方敦勸使各泯其意見而分任其仔肩則和平之福地方當隂受於無窮本處實有厚望焉至城鎭鄉公所本須各鎭鄉士紳協同辦理所有鎭鄉明達士紳應由該府督率武陽兩縣查訪知會到所協同辦理一面申報本處備案可也 
[飭查侵蝕米欵之委員武昌]  
　　鄂督陳制軍昨據督辦荆州府屬振務馮道嘉錫會同該地道府吳道品珩斌守俊電禀略云漢口運來米八千餘包粗劣粉碎價貴至六千八百照價八折尚不能算平糶憲台苦心籌欵救災豈容委員從中漁利振糶非一時所能採辦爲日方長辦米漁利與吞振無異若不請派員查辦弊何以絶民何以救職道奉辦振務事事求實不敢容隱等情制軍當以此次糶米價貴而劣其中必有不實不盡究竟何處所購何員經手爰飭司會同籌振局立即澈查秉公究辦據實具復查奪以杜弊端而重振務 
[皖北支發局欵之竭蹶安慶]  
　　皖北支發局發放淮北軍隊薪餉向恃五河正陽兩鹽釐局撥皖四成鹽釐爲的欵近因鹽釐收數短絀征不敷解以入欵抵放欵不敷尚多經年累月以致虧短正鉅現在局庫異常空虚發放下月之餉欵尚無出該局總辦皖北道暫救目前燃眉之急擬先借鳳陽關庫銀一千五百兩以應急需並飛禀省憲懇速設法籌撥的欵四五萬民俾資接濟 
軍界 
[軍官無愛國心之一斑武昌]  
　　湖北鐵路協會舉代表晉京爭廢草約時有軍人陶勳臣斫二指以誓業紀本報現悉陶君因二指斷後失血過多面目肌膚均極慘白經黎元洪協統送往醫院調治詎該營管帶戴鈞楠大不謂然語該營軍士曰我軍人流血須流於戰陣之間陶某所爲不過沽名譽耳上月二十三日開會我已不准其掛號渠竟私自便服越墻逃出在漢口胡閙報章爲之表揚可謂得名矣乃初六日之會又如此胡閙將指頭砍斷聲言欲除軍籍送代表北上信此任意退伍應在醫院傳回治以軍法時有隊官景福祥在旁極力附和謂陶某如此舉動有惑軍心非嚴懲不可一時軍士聽者莫不切齒嗣聞戴管帶將此情禀知張統制大受呵斥人心始快 
[江督派員閱看砲台操演鎭江]  
　　江督張制軍以江隂編練要窳各砲台改良章制未知有無成效特札派江隂要塞工程局沈觀察炳謙馳赴鎭江江隂吳淞等處閱看各砲台操演以覘進步觀察奉委後隨於十一日乘輪先抵鎭江暫駐行旌並偕同鎭江一路砲台總台官温大令駐鎭巡防隊統領陸如仙協戎詣象山焦山雩山圖山都天廟等處查閱砲台巨砲隆隆聲震山谷次看各守台弁兵水陸兩操步伐整齊精神活潑閱單順道至沿江各要隘察看各營防務情形十三日觀察起程赴江隂校閱 
[續備兵定期會操鎭江]  
　　丹徒縣倪和甫大令現奉南洋陸軍第九鎭徐固卿統制札開略謂陸軍部定章凡退伍之續備兵每年須會操一次兹冬季已届因札行各該管地方官出示曉諭各退伍目兵於初十日親赴各地方衙署報到於二十日以前齊集省垣聽候示期操演等因大令當卽示諭矣 
[擬定分任各台營務事宜鎭江]  
　　江督張制軍以督練公所參謀處與四路砲台總理相助爲理旣無定章自必辦理混淆致多流弊現擬以管理督率之事屬於四路總理計畫稽核之事屬於叅謀處分清權限始能各專責成並訂簡章飭卽照辦一面札行金陵鎭江江隂吳淞四路砲台總台官一體知照 
 
 

Page 12

 
 
學務 
[勳學所總董交替詳情常州]  
　　武陽勸學所總董兼視學員徐果人君辭職提學使業已批准并飭武陽兩邑尊邀本地士紳公舉妥人接辦本月初三日經兩邑尊邀紳公舉到者爲錢琳叔惲北生屠元博朱稚竹馮崑圃莊誦先諸君當議從前本係二人自屠元博君辭職後一時無人遂由徐君兼辦現擬仍爲二人遂舉定陳研因伍博純兩君由兩縣轉詳兹悉提學使已俯如所請加札委任惟兩君均外出由士紳函告聞已首肯想不日當可到所視事矣 
[金壇講習會畢業鎭江]  
　　鎭屬金壇縣城内所設之講習會係爲改良私塾教員起見該會教習半由各校教員担任義務額設四十名定章一年畢業自開辦至今已届期滿日前由教習按日考驗各生歷史地理圖畫體操等項課程將試卷分數呈請教育會會長核定分别給予力學証書以資策勵 
實業 
[咨准設立安阜公司安慶]  
　　皖省東流縣屬八都湖墾務安阜公司業已設立所有開辦一切情形並呈議章程禀由朱撫軍奏咨立案在案惟准度支部恭錄硃批咨行皖撫文稱該縣設立安阜公司墾復荒地一俟隄成丈清成熟照章升科並繪具魚鱗圖册送部以憑稽核 
[滇南路礦之一斑雲南]  
滇南礦務久爲外人垂涎其五金礦材滿目皆是特滇人嬾於生業又鮮恒性即豪商巨賈亦復思想閉塞不以此爲急務而官又不爲之提倡坐令天府之區遂以貧瘠稱首法人前經組織隆興公司向政府議定專章欲開辦滇省七府礦産然集股甚多至今尚未開採蓋以滇地多山輸運不便之故年前法人議開白牛坑礦滇人拒之擬集股自辦然迄今尚無成議月前有南洋各埠閩粤富商來滇調查礦産經沈護督電致各屬妥爲照料聞諸礦中以錫礦最美現開採者箇舊廳屬之錫礦地距蒙自頗近該處各礦爲官商合資而舉辦者錫質最旺每年銷數達數百萬香港上海及中國内地又西洋南洋皆爲銷售處所廠内工丁約數萬人極無規則吸烟聚賭滇省禁例最嚴而各工丁公行無忌地方官亦無如之何以其聚衆抵抗動滋事端取締頗覺不易其開採之法皆極愚蠢悉爲中國舊法若購用機器雇諸技師事半利倍其獲益恐不祗此又蒙自附近古山錫礦前經廣東新會商人李菽廷集資禀准承辦并已購置機器不日諒可開工惟錫質恐遠不如箇舊也法人所築鐵路其客車分爲四等通常往來以二三等爲多其四等則乘載貧民工役踴躋無立足處若頭等車位雖西人亦絕無僅有以其價值太昻也 
雜記 
[借明倫堂行結婚禮之衝突浙江]  
　　平湖米商陳某之子某案無職業專事游蕩近忽羡慕文明改良要求其父擇定十四日借明倫堂舉行結婚禮親友入塲劵亦已分送無如大動學界公憤以陳某之子並非學界中人何得擅行借用正擬禀請邑尊移學禁止幸陳某見機臨時恐遭侮辱聞已作爲罷論矣 
[邊縣深中烟賭之流毒蒙自]  
　　麻雀之風滇省最盛以蒙自一小縣而論各委員競逐于雀戲者所在恒有龔道視事後訪聞各情嚴飭　下並札委蒙自縣典史訪查究辦官塲一聞此信莫不震懼云蒙自令謝馨人極怯弱百事頽廢且曾染有烟癖滇省禁烟之令最嚴而蒙自一隅幾同弛禁聞其衙署中有老太爺者前江西被議知縣及僕役二三人尚日日持鎗横臥公然吸食現龔道示諭雷厲風行大約亦當歛戒矣 
[鹽勇縛送縫婦紀聞松江]  
　　縫工張梅生入贅陳姓生兩子後去家四年不顧近聞婦有外遇乃控由府尊戚太守斷婦挈二子隨夫歸來婦母不從判以荆條鞭背嗣婦因病臥床褥未能歸鄉十三日鹽捕中營勇丁身穿號衣帮仝張縫工擒婦綑縳拖入船中口稱奉張帮帶命他人不容過問婦則極口呼救觀者兩岸皆滿一路從廣明橋市河撑駛東去 
清談 
[哀農民]  
　　今年晴雨不調。荒災疊見。各佃户多有無力繳租者。昊天不弔。民方維艱。其情亦大可憫也。 
　　前月本館曾接匿名傳單。謂湘城一帶。并不歉收。而某區董把持抗租。我各業户宜聯合控訴云云。記者以爲佃户苟豐收。雖勸之抗租而未必應。佃户苟歉收。雖勸之繳租亦未必應。是必爲富不仁者意在多取。或挾有夙嫌者挑動衆怒耳。此紙宜置敗簏中。而自後亦無問訊者。 
　　乃今十三日。蘇州蔣紳。忽以佃户抗租。邀各業主集議對付。雖公正紳士。當時均不肯附和。而吳紳獨願領銜具呈縣署。請提區董經保押追。豈即此一紙傳單之効力耶。抑我郡紳士爲富不仁者之多耶。 
　　嗚呼。各州縣因銀價昻貴。忙漕受虧。則有紳士爲之請願維持。各業主因天災荒歉。收租不豐。則有州縣爲之差提押追。獨我胼手胝足之農民。長此沈沈黑獄中矣。悲夫。 
瀛談 
[新造之火輪車椅]  
　　有一英人名比克福者。近創造一種新式椅。爲火車及各車之需。其式甚趁意。於衛生上大有關係。乃以鋼造成。此鋼特别提煉以成彈黄先以鋼成塊。後視椅之大小切之。鋼面上舖以軟品。或絨毛。或羽毛。復以皮裹之。聞此種新式之椅。比尋常所用者。價亦便宜云。 
[軍艦防魚雷新法]  
　　從前軍艦防備魚雷之法。艦外隱設魚雷網。倘或艦行迅速。每小時四五海里。該網必因之而飛揚。且此種用品。未足以制魚雷之　。魚雷至網邊。雖被擒獲。然其炸性之烈。亦防禦難周。現有英國海軍專門學家。名（　恆司）者。思得新法。在艦之外。加以保護鐵　。另行裝設機關。不用則將板取起。戰攻之時則將板放下。而於艦行速率。無稍阻滯。即或魚雷攻入。但能傷其鐵板。不能損及艦身。　今之時。此法爲保護軍艦第一良法。中國振興海軍。其於軍艦防備魚雷之法。亟宜精究。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局報告書 
[江蘇諮議局法律審查會第三次報告（調查户口案）]  
　　九月念三日奉諮議局開示制台交議調查户口案第二讀會逐條討論公决情形合依議事細則第七十五條辦理兹將修正之結果報告如左查制台交議調查户口案并抄送寗省調查户口通則一件其注意處計分兩層一曰如何妥籌辦法使民皆信從不生阻撓一曰現定之通則有無增减變通之處本審查會以爲推行之法在部章第二十六條至三十一條業已悉心釐訂其他均屬事實問題無一定辦法至原定通則雖已頒發通行就中各條似尚不能無缺憾之處如第五條街巷名稱之街巷二字下少一等字易令讀者誤公名爲專名而生城鄉不能通用之慮第七條推及新建之房屋恐調查者誤以空屋亦須列號入册致户數不能確實似不如改（新立之門户）五字較爲妥洽第八條特設不列户名目而釋之以蘆棚茅屋不成家屋八字定名似嫌未愜第九條以尊卑分正附係爲維持倫紀起見惟若尊屬賃居卑屬房屋亦依此辦理則失其本然之性質似宜加（惟有主客之别者不在此限）十一字庶調查者有所依據第十七條官署口數應由本局備文附表請其照表塡送云云按照部定調查户口章程第十六條查口票應由調查員交每户之主塡報至官署等項民政部現有通行表式依普通辦法只須由調查者將表分交各官署照式塡報實無需乎備文否則别官署於學堂善堂等項之外卽是别官吏於一般人户之外易使人民减殺其信從之念而阻撓以生似宜將備文附表四字删去易以（按照部定表式交各調查處分送各官署）十六字第十八條定旗籍户口之辦法查旗籍統於軍憲江寗駐防歷年查報旗籍户口當有專章現民政部爲户口事通飭各省往往以將軍督撫並提是旗制未變通以前尚無統一之辦法各自遵章辦理可矣似宜將原文旗籍户口以下二十二字删去易以（滿城户口除旂籍另由軍憲造册報部外其）十七字第十九條外國人所設商店與教堂書院醫院並列並未分清通商口岸與内地之界限此爲最大缺點應如何設法申明以杜流弊第二十一條關於生死婚嫁云云關字之上應查照部章第二十二條加（自查口票塡報之日起嗣後）十一字庶使一般人民咸知調查之次第而畏難之意無由生又部章所定調查年限有人户總數與人口總數之分此項通則旣併户數口數爲一次調查似應參照部章另設期限俾各　州縣得程功刻日早日告成他如船户應另行分叚列號特别調查亦爲部章所規定而通則未有明文此皆本審查會以爲應行斟酌者也但此項通則係已經通行之件江寗等處早已遵照辦理與他種草案之必待諮議局决議而後頒行者不同苟無大碍處即不宜經易更改致執行者無所措手足今擬變通之法凡原案條文概不更動惟依通則第二十七條所謂未盡事宜之例增訂附則三條如左 
　　一各廳州縣船户應另行分叚列號仍照部定章程及本通則辦理 
　　一各廳州縣調查户口期限應依部章第二十三條第二項提前辦理之例於宣統二年十月以前一律告竣 
　　一各廳州縣得於部章及本通則範圍以内酌量地方情形另訂細則以利推行 
　　以上第一二條爲調查户口通則題中應有之義第三條許各廳州縣另訂細則則上文所述通則第五條第七條第八條第九條第十七條第十八條第十九條第二十一條等缺憾之處皆可藉細則以變通之而大綱固仍在也至本審查會熟籌利害擬請制台察核施行者尚有三事謹述如下 
　　一徐海等處風氣固塞對於調查事務深恐遲遲不舉致誤限期應否由制台遴派妥員分赴徐海等屬會同各該監督敦促進行以重要政 
　　一通則規定調查外國人商店之辦法宜限於通商口岸旣如上述至外國人在内地私設商店行棧實背條約未便置之不問應另飭地方官詳細查明如有開設内地之外國商店行棧卽行詳請洋務局照會領事轉飭遷回租界以重約章 
　　一民政部規定調查衙署局所學堂廟宇醫院報館善堂會館教堂及外國旅居營業等項人數之辦法業已咨行各省惟於外國旅居營業一項並未指明通商口岸恐奉行者不無誤會應請制台於奉到此項咨文後詳加考訂或電部修正然後施行 
　　再九月二十二日公决陳君官彦調查户口修正案對於官署口數及旗籍户口數决議修改通則第十七條自行塡送之說及第十八條造册送局之說本審查會修正條項自宜遵照議决案辦理惟責任所在有不敢輕於附和者謹述如左 
　　一官署口數查部頒調查户口章程本未提及官署近日民政部咨行各省（咨文錄後）始定有調查衙署學堂等項表式飭一律照式塡注云云所謂照式塡注者是否由被查者自行塡送抑由調查員到衙署等處查明親塡無從臆斷惟部頒調查户口章程應爲辦理調查者唯一之根據部章除第二十八條另定代行錄寫辦法外其第一十六條對於一般之規定曰按照部定查口票格式交每户户主限期塡報此卽不由調查員當塲查塡之說也（第十九條定抽查辦法另是一事）竊意在會諸君非不知查口之若何辦法但謂使官吏聽候查塡乃可祛人民之疑懼意亦良是本審查會則謂凡事依據部章乃可推行無阻如陳君原議由諮議局呈請督撫飭自治局遵章查塡而聽該局總辦等之自爲變通言出不行諮議局與行政官均失信用矣乃若總辦局長各到官署查明親塡誠無所謂煩擾輕慢假使該官吏不體辦事者之用意執部章第十六條以相詰當何以應且卽到官署查塡恐亦未便逐人點驗部章第三十一條云調查時有不能直向户主詢問者應訪問於其鄰右戚族其審愼周密如是即通則特提職業不正吸食鴉片兩項恐亦須經調查者之訪問而知而非可一查即得者何獨於官署而異之此不敢附和者一也 
　　一旂籍户口數旗籍户口應由軍憲查報本審查會修正條項業已 
 
 

Page 19

 
 
提及軍憲對於此項旗籍是否飭所司切實查塡似非自治局所應過問應毋庸議此不敢附和者二也 
　　附民政部咨各省通行調查衙署學堂等項表式文爲咨行事疆理司案呈現在籌備立憲以調查户籍爲根本所有衙署局所學堂廟宇醫院報館善堂會館教堂及外國旅居營業等項人數均在調查之列惟各省造册咨部者未有簡易劃一之定式案牘紛繁積久終成具文兹特將各項分類列表頒發通行一律照式塡注每年十月前按期報部以歸簡易而昭劃一相應咨行貴將軍督撫都統查照辦理可也須至咨者 
[江蘇諮議局請議審查會報告]  
　　一件嵇鳴山請議綠營委弁改充巡警策議綠營委弁與巡警性質不同所擬改充一節且關於軍政權限似未便由諮議局提議 
　　一件孫紹祖請議禁烟及消除迷信案議禁烟誠爲今之急務所擬科罰事能否實行應并入撫台實行禁烟案内以資參考至消除迷信一條應俟地方自治公所成立後各就地方情形審度辦理似毋庸由諮議局提議 
　　一件孫紹祖請議整頓書差案議所議整頓書差三策應歸入同類議案一并提議 
　　一件陸文椿請議濬修馬陵斷麓案議疎濬馬陵斷麓旣據聲明由督憲批准在案應否代爲呈請早日濬修請公决 
　　一件以積榖欵項作爲教育自治經費自是正辦應否歸入更正整頓積榖名稱案内一并審查請公决 
　　一件商務總會等請審查商法調查案理由書議上海商務總會等倡導調查商法事曾集海内外商會代表者於上海開大會議仿日本商業會議所提出現行商法修正意見書之例發起商法調查案以預備立憲公會主討論編纂之任以爲公司法者整齊商團之紀律寛嚴詳略於商業前途之利害休戚所關非細故先由公司法入手雜取各國商法案據法理比較研究而求其適用於中國者彙輯成帙計公司律調查案理由書都六章六百九十頁取材旣富願力尤宏足備執政之採擇其調查淺說都六章二百十九頁亦因果得失之林堪供商團之研究亟應交大會公决建議 
　　一件石鳴球等請議酌提公産興學等五事案議第一條酌提公産以興學堂第四條裁汰陋規及第五條籌欵修墾均應俟地方自治成立後審度地方情形辦理無庸由諮議局提議第二條均平洋價第三條改給由單皆屬地方積弊應交諮議局公議歸入同類之議案内一併審查 
　　一件議員周虎臣等請將嚴國璠禁商殃民案交議書議嚴國璠請議禁商殃民案前經審查會報告旣有議員十人以上提出異議應照議事細則二十八條辦理交諮議局討論公决 
本埠新聞 
[瑞制軍蒞滬四誌]  
　　瑞莘儒制軍因公來滬迭紀本報昨晨滬道蔡觀察海防廳查司馬上海縣田大令公廨讞員寳大令先後至小沙陀行轅禀見蘇藩陸方伯昨亦來滬謁見商議要公午後即乘車回省下午一時制軍乘雙馬車出轅拜客當由閘北巡警總局派騎巡隊二十名捕房亦派警衞隊沿途護衞聞制軍擬於明日乘鈞和兵輪赴淞口一帶察看浚浦工程 
[提右營保守利權]  
　　總工程局紳董曾經具禀滬道謂各城門營地上所造坑厠向歸提右營經管現下人烟稠密而坑厠陋劣不堪一交夏令臭氣難聞殊與該處居民衞生有碍請卽移商叅府將各坑大加改良如經費不敷董等情願代籌幫助等語兹悉蔡觀察已函准右營參將函復略謂改築坑厠之欵自有敝營担任籌措毋營各董代謀云 
[調驗吸烟武弁]  
　　提右營叅將陳豹臣查得新北門守門武弁康錦榮老北門守門武弁平繼光均有吸食洋烟嗜好昨特牌示飭傳該兩弁來轅聽候查驗 
[烟民捐助醫院經費]  
　　總工程局路政處補發東西南三區境内烟民執照尚未竣事兹由局董傳諭凡烟民領照時須酌量勸助上海醫院經費聞日來慨然捐助者頗不乏人云 
[關於民吁報訟案之牌示]  
　　上海道署牌示云照得民吁報宗旨不正所著論說類多臆斷挑動中日釁隙損礙兩國邦交旣爲日本領事所持故飭令封禁實屬咎由自取該報本託法商出面掛號交法國書信館及日本郵便局遞寄各埠銷售本未到道請領執照初則乞憐於外人以圖抵制中國被封之後又復百出其技鼓動多人脅制本道啟封本道旣惡其譸張外人亦嫌其反覆弄巧成拙何能照准爲此牌示諸色人等一體知悉 
[屍親求免檢驗]  
　　蘇臬左廉訪對於製造局巡士劉貫臣身死不明一案批飭上海縣責令尸親指實傷痕出具供結方准開棺檢驗等情已誌昨報兹悉昨有死者之堂兄劉奇生投縣禀稱小的住居湖南今奉叔母之命投案請免開棺檢驗所有前請檢驗之同族劉惠臣劉迪泉亦願具結免再相驗訊之劉惠臣劉迪泉供詞相同田大令准之遂卽諭承備文詳報臬憲查核 
[城内]  
　　盜匪供詞○葉榭航船被盜搶刦已紀前報兹由縣令飭差往華亭縣移提盜犯樊金聲到案研訊樊供湖南人初二日在茶館内由李金標邀去摇船小的到船時已有五人後至南碼頭又來四人及與航船相遇李即持刀率衆過船所搶銀洋每人分給二三元不等判押候提李質審核辦 
　　串吞借欵○姚文光昨至縣署禀稱光緒三十一年冬間被高榮祥借去洋三百元由地保錢少卿担保兹被串吞爲此喊控縣令諭候查核 
　　無可推諉○朱維夀周來卿兇毆巡士陸吉湘已紀前報前晚經一路巡局游巡官審訊朱周二人供詞推諉判各責二百板賠修制服洋二元並具改過結交保開釋 
[南市]  
　　互相控告○經理燒酒認捐之恆升恆興等行前在大阪輪船查獲通州人吳裕旺私帶漏捐燒酒扭請工程局訊究尚未斷結兹悉吳於保出後即至縣署控被該業認捐司事莊達泉等藉捐騷擾昨日田大令已派差 
 
 

Page 20

 
 
投局請爲協傳恆升恆興兩行主及莊達泉等歸案質訊矣 
　　客棧罰洋○洪生碼頭慶昌小客棧聚衆賭博留人吃烟曾由工程局飭傳該棧主婦邱殷氏及寓客陶金榮到局訊不供認昨已查明提案復訊判氏罰洋五元充公陶具結交保 
　　紏葛不清○周浦鎭恆記布莊夥趙雪峯昨至總工程局禀稱前在北市開設長發布莊之股東唐福莊及執事朱古之日前來鄉購買小麥商人代掮貨價除收被欠洋二百四十二元六角所出支票到期無著是以扭案請追唐供此由同股之蔡賓培所買倩朱担保貨欵現又被蔡圖賴肌本並被朱吞匿生財求察判唐蔡交保赶將麥價清理並著朱交還生財 
　　懲辦竊賊○積竊張阿茂由探夥拘至工程局審訊張認竊某衣莊衣服不諱當由失主張志榆投案請追原贓判張戒責三百下發押改過局二年旋又飭提窩留之寳興客棧主顔瑞華到案判令戒責四十下罰洋兩元充公 
[閘北]  
　　仍難吞賴○四路分局批商人王增祥禀云據禀已悉該商負欠包工葉幼甘造價銀一千五百餘兩之多游約不付意圖吞賴據葉幼甘禀陳各節請予究追尚屬確鑿可據今該商不急繳銀以清訟累反稱去歳侵佔廖姓地基横生紏葛宕工受虧爲該包工不聽指揮所致試問此案去年曾經本巡官查明由該商藐法妄爲所致從寬了結該商不自引咎反卸罪他人爲圖賴地步此等伎倆究將誰欺仰將加造拆卸及躭誤時日等銀從速算結如違提案究懲所請立案各節不准特斥 
　　更調巡官○四路四區副巡官金然昨由總辦汪觀察調充浦東二路五區副巡官遺差以巡稽課員顔玉深調補均於昨日到差 
　　領回逃妻○鄉民談金成之妻侯氏上月背夫潛逃匿居黄金發家前日被談尋獲扭控四路三區昨送一區訊究判侯氏掌頰一百下交談領回管束黄金發罰洋十元交保以後不准再留該氏居住如違重辦 
　　未便自由○張橋柱昨扭妻父郁步洪至四路一區控稱伊妻郁氏被父唆使逃匿希圖另嫁判氏父張領回管束 
[英租界]  
　　騙子還押○法界裕豐潤號主王菊生與毛寳卿葉吉生莊仁齋夏子和等因串騙華洋各商貨欵由探一併查獲解請公共公廨訊供收押在案昨日復訊寳讞員商之德師副領事判各還押候下禮拜六再行訊核 
　　私用帳洋○某洋人控周新法私用帳洋昨由包探解廨經中西官訊明判周押候還洋開釋 
　　安插貧兒○迷路小孩朱阿榮由捕帶入捕房昨送公廨請訊中西官以該孩形似乞兒判送棲流所留養 
　　不知下落○汪才興控曹胡氏串拐伊妻周氏一案昨由官媒解廨復訊胡氏仍不承認判氏還押再限一禮拜查明汪妻下落禀復核辦 
　　無憑判斷○塌車夫陳榮生因推車不愼撞傷王源源脚骨由捕將陳拘入捕房王送醫院醫治在案昨日將陳解廨中西官以原告未愈判陳還押候下禮拜六訊核 
　　冐騙首飾○何竹林控徐華生冐騙首飾昨由捕房將徐解廨訊實判押一月 
　　女工罰洋○繅絲女子徐阿大控被同廠女工王杏寳王金弟姊妹兇毆受傷昨由捕房解廨中西官以原告並無傷痕惟王等不應行兇判罰洋二元充公 
　　自覺情虚○楊李氏控被伊夫楊協全與姘婦毆打受傷昨日由廨傳訊楊在捕房存洋保出臨訊不到判將保洋先給李氏領回候下禮拜六傳楊到案訊核 
　　店主兇横○曹品有將夥張阿來用鐵棍毆傷被張報知捕房解廨請究判曹罰洋四元充公另給張醫費洋二元了事 
　　違章售烟○陸阿六在崇明路私賣燈吃由捕查見昨將陸傳至公堂判罰洋十元充公烟具銷毁 
　　竊案類誌○某洋人控陸阿三陸芝卿串竊銀器昨由捕房解至公堂訊不承認判一併還押候查明再核高仲海竊取天福洋行鉛筆昨經公廨復訊屬實判押兩月許光裕竊取店主朱云龍銀洋六十七元昨由捕房解廨因原告未到押候禮拜六訊辦許土金孫長林竊取麥根路五十一號門牌某西婦之銀盃等物昨日由廨復訊原告投稱許孫均爲侍者竊去銀盃等物曾在坟山旁邊尋獲多件請爲嚴究訊之二人均不承認判仍一併還押候傳見証到案質訊新閘恆豐絲廠控蕭阿六史仲川行竊絲繭昨由包探將窩贓之嚴福園一併解廨訊實判蕭先枷一禮拜再押三禮拜史嚴各押兩禮拜 
[美租界]  
　　搶匪病斃○粤人柏嘉倫前犯搶案由廨判押西牢三年在案兹因患病送往同仁醫院醫治昨日斃命即由捕房飭傳地保報縣驗明收殮 
　　乞人倒斃○西華得路餘慶里口昨晨倒斃男丐一名當由巡捕報知捕頭飭保查明收殮 
　　賠償修費○李阿四昨拖東洋車在北四川路被胡阿三所駕之馬車撞壞車板由捕拘入捕房飭償修費了事 
　　久假不歸○李阿生昨將沈林生扭至捕房控被借去金戒綢衣圖賴不還捕頭以借貸與誑騙不同斥退不理 
　　女孩何來○住居北河南路之陳順來因容留來歷不明之十歳女孩被探查悉拘押捕房孩送公廨安插 
　　馬夫跌傷○郭阿發昨駕馬車至蓬路馬忽受驚狂奔致郭墜傷頭面後由印捕拘住帶入捕房捕頭命郭領回了事 
[法租界]  
　　孤兒可憐○男孩金阿大年僅九歳父死後被其母抛棄不顧跟人他適前日阿大在街哭泣由捕送至公廨請爲安插聶司馬飭送善堂留養 
　　幸得脱累○舊貨攤主丁榮桂因收買工部局所失之鐵練兩條由探拘解公廨供由隣人陳永康買下寄放伊處後傳陳質對陳不承認判令押候查究在案兹經包探查得陳於此事實不干涉判陳開釋丁再押三天了案 
　　家賊免究○王樹堂控伊侄雲龍私竊洋一百元一案兹經包探弔到原贓八十八元即由捕頭給予樹堂領去一面將雲龍解廨從寛開釋 
　　無知誤犯○周陳氏王金榮因擅收周文炳竊來之銅弔花扦等贓被探一併查獲解廨請究聶司馬姑念無知誤犯從寬各罰洋半元周枷示一禮拜期滿再押七天 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議員名籍]  
　　江寗府屬十一人 
姓　名　　號　　　年歳　　　籍貫　　履歷 
蔣鳴慶　　近垣　　六十八　　句容　　舉人廣東羅定州知州 
仇繼恒　　淶之　　五十一　　上元　　翰林院庶吉士 
方　瑜　　彬章　　四十五　　江寗　　附生 
王嘉賓　　鹿銘　　四十二　　高淳　　舉人分省同知 
侯　瀛　　小齋　　四十　　　江浦　　增生 
嚴懋脩　　理荃　　三十七　　溧水　　優附生 
孫啟椿　　紹筠　　三十七　　上元　　丁酉舉人揀選知縣 
王乃屏　　展爲　　三十六　　六合　　舉人日本師範畢業 
唐慶昇　　雲階　　三十六　　句容　　廩生 
陶保晉　　席三　　三十四　　上元　　附貢生日本法政畢業 
吳榮萃　　拔其　　三十一　　六合　　日本明治大學畢業 
　　江寗駐防專額二人 
善　潤　　渟之　　四十　　　　　　　日本法政畢業 
忠　俊　　子良　　三十　　　　　　　地方自治研究所畢業 
　　揚州府屬十四人 
凌鴻夀　　仁山　　五十五　　江都　　歳貢試用通判 
周樹年　　榖人　　四十三　　江都　　拔貢就職通判 
梁　菼　　公約　　四十二　　江都　　增貢分省知縣 
張鶴第　　雲門　　三十七　　甘泉　　舉人候選知縣 
汪秉忠　　彝伯　　三十六　　揚子　　歳貢候選知縣 
譚慶藻　　化南　　五十　　　高郵　　舉人揀選知縣 
馬士杰　　嶲卿　　四十三　　高郵　　即用道保送御史 
朱莘生　　伊三　　五十一　　寳應　　大理寺評事截取同知 
周紘順　　塵佛　　三十六　　泰州　　優廩生 
凌文淵　　植支　　三十三　　泰州　　師範科貢生 
夏寅官　　虎臣　　四十四　　東台　　翰林院編修保送知府 
趙鉦鋐　　聲甫　　三十四　　東台　　拔貢 
顧詠葵　　聽秋　　四十一　　興化　　廩貢日本師範畢業 
王錫光　　雯青　　四十　　　泰州　　附生日本師範畢業 
　　淮安府九人 
周虎臣　　嘯山　　五十六　　山陽　　優廩生 
王以昭　　耿齋　　五十五　　阜寗　　五品封職廩貢 
趙春霖　　爕臣　　四十九　　阜寗　　增貢試用訓導 
王化南　　茞洲　　四十九　　清河　　附生 
莊其仁　　厚卿　　三十八　　桃源　　附貢同知職銜 
張延夀　　益生　　三十五　　鹽城　　廩生 
朱繼之　　紹甫　　四十二　　安東　　附貢生 
王錫爵　　蔭三　　四十五　　安東　　拔貢 
陳官彦　　石逸　　四十二　　清河　　舉人 
　　徐州府屬十八人 
朱方正　　矩臣　　五十八　　沛縣　　拔貢就職教諭 
馮珍文　　雅齋　　四十七　　邳州　　附貢候選縣丞 
葉　蔚　　象衢　　四十六　　宿遷　　歳貢同知銜 
高梅仙　　魁芳　　四十四　　豐縣　　增生 
張鴻鼎　　象九　　三十九　　宿遷　　拔貢河南試用州判 
張伯英　　少溥　　三十九　　銅山　　拔貢舉人 
胡伯言　　語樓　　三十九　　銅山　　廩生日本法政畢業 
王立庭　　鴻弼　　三十九　　碭山　　舉人日本法政畢業 
段慶熙　　子敬　　三十八　　蕭縣　　拔貢浙江候補道 
李鴻籌　　海春　　三十二　　豐縣　　增生豫河高等學生 
　　通州屬七人 
張　謇　　季直　　五十七　　通州　　翰林院修撰 
孫寳書　　敬民　　五十三　　通州　　度支部主事 
張蔭榖　　庥亭　　五十一　　靜海　　舉人 
沙元炳　　健菴　　四十六　　如皋　　翰林院編修 
張鑑泉　　星源　　四十　　　泰興　　署安徽銅陵縣 
沈臧夀　　幼瑜　　三十三　　海門　　訓導日本法政畢業 
于振聲　　香谷　　四十三　　通州　　中書科中書銜 
　　海州屬四人 
許鼎霖　　九香　　五十二　　贛榆　　安徽存記道 
施雲鷺　　夏齋　　五十一　　沭陽　　中書科中書 
邵長鎔　　冶田　　四十六　　海州　　歳貢生 
袁永良　　少初　　四十三　　沭陽　　廩生（未完） 
小說 
[社會小說自由女（十三）]  
　　第四回解自由苦口勸迷途結新歡巫山圓好夢 
　　江鏡波走過去。和他並肩坐下只見左瑶瑟低下頭去。再也不肯抬起來。江鏡波見了。不住的暗暗點頭。暗想看著他這般羞澀。竟是個大家閨秀的規模。比那方才的兩個人。老皮。鈍臉的光景。大不相同。不免仗著自家的口舌利便。好好的把他勸解一番。也不枉彼此一塲相愛。想著便挨身過去。兩下貼得緊緊的兩手拉着他的纖腕。把自家的身體。輕輕的熨了 
 
 

Page 27

 
 
一熨。左瑶瑟只是半推半就的。低頭不語。江鏡波忽然問道。你可知道自由的兩個字兒。是怎麽講法的。左瑶瑟忽地聽得江鏡波問出這樣的一句話來。心上大爲詫異。不知道他是什麽意思。便推開了江鏡波的手立起身來定了一定神。方才說道這自由兩個字兒的講究。難道你都不懂麽。無非是說天地生人。不論男女一個個都有自由權。不受别人的壓制就是了。江鏡波聽了道。這自由的兩個字兒。原是從歐美兩洲灌輸過來的。但是歐美各國人的自由。却有一個限制在裡頭。呌做法律所在不得自由妨碍人之自由不得自由。這兩句話兒。你可聽人說過没有左瑶瑟聽了。措不著頭腦不曉得江鏡波的宗旨在那裡呆呆的看着江鏡波的臉。一語不發。江鏡波又接著說道。我們中國的人。都把這自由兩個字兒講錯了。只說是男女平等。男女自由。從這個平等自由的幾個字上就生出無數傷風敗俗的事情來。也不管什麽叫做人倫。什麽叫做法律。那裡知道外國人的講解這自由平等的幾個字兒。是在法律以内的平等自由。不是法律以外的平等自由。據我看起來。除了法律範圍以外無所謂之平等。也無所謂之自由。若要到法律範圍以外去求什麽平等自由。那就本來平等。到後來一定要閙到不能平等。本來自由到頭來一定要弄到不得自由。你想我的說話是不是。左瑶瑟聽了江鏡波忽然和他侃侃鑿鑿的講起自由平等的大道理來。倒也覺得出於意外。但是心上雖然覺得十分詫異。却聽著江鏡波的一番說話。覺得狠是不差。便不因不由的低下頭去。說不出什麽來。 
國外新聞 
[英國選舉之爭執]  
　　十四日倫敦電云扑斯茅地方選舉議員爭競甚烈惟結果仍未宣佈大約扑斯茅及額格思栢利支兩處未必舉行複選蓋因選舉大會之期在即故也 
[英上議院停議兩日]  
　　十四日倫敦電云上議院辯論財政問題今日較昨日稍爲和平展停兩日定於十七日復議 
[英國預算案之困難]  
　　十四日倫敦電云泰晤士報謂預算表若經更改則政府無論如何必不承受若謂預算案未經全國贊成之前暫照舊章收税政府亦不以此議爲然 
[巴爾幹半島近事]  
　　十四日倫敦電云泉爾幹利亞國王乘火車歸蘇菲時途中經過塞維亞國京城旋在該處下車塞維亞國王太子及首相等在車站迎接兩君相見後同車駛往王宫接待之禮極優以致外間有巴爾幹半島諸國聯合之說王京對於兹事甚爲注意 
[哈爾濱俄人麵廠被焚]  
　　十四日東京電云哈爾濱俄人所設之最大麫粉廠刻毁於火 
[日使行蹤]  
　　十四日東京電云日本新簡駐美大使内田氏將於十八日離東京前往美國又駐俄日使本野氏將於十六日到東京省視父病以上譯字林報 
[公讌日使]  
　　十五日東京電云新簡駐美日使内田氏行期在即故東京美洲會同人設筵餞别駐日美使亦在坐起而演說謂美日兩國今日之交誼實爲從來所未有 
[英公司船擱淺]  
　　十五日倫敦電云大英公司輪船魯皮愛號近在蘇彝士河擱淺阻塞水道致碍舟行幸不久卽被拖出 
[俄領被刦]  
　　十四日柏靈電云俄領事偕從人等旅行波斯南方竟有遊牧之人前來滋擾肆行搶奪刻俄使向波斯政府詰責要求嚴辦並索賠欵 
[罪人斯得]  
　　十四日柏靈電云數日前有人寄信於奥將内含毒藥以逞謀害之計刻知寄此信者乃奥匈陸軍之第一中佐已遭擒獲矣以上譯文滙報 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
