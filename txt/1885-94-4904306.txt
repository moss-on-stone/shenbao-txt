# 1885 - 94 - 4904306

 

Page 1

 
 
[請繳第二批古今圖書集成股銀] [  申報舘點石齋主人啓]  
　　本齋於前年夏倡議紏聚一千五百股仿印古今圖書集成每股規銀一百五十兩分三次繳足此議早邀公鑒嗣卽購地造屋從外洋置辦機器復延名手澆鑄字模然後開印至今計已印成數百本雖未裝訂而書之式樣字之精湛極爲雅觀諸君儘可先來披覽惟開印之初機器人工均覺生澀故每日出書無多兹則鉛字業經鑄齊人手亦日瑧嫺熟此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務望早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收據統限於三月廿九日以前一律交淸切勿遲延悞工是所禱盼再此書初議共印一千五百部嗣以各股友喜用大字但字旣放大則紙張亦費本數加多本齋益形虧耗故擬多印數百部藉資貼補旋見巿面欠隹且此書亦身本重大遂仍印一千五百部以符原議合併附聞 
[重印小題文藪初集告白]  
　　小題文藪一書選擇精嚴篇章宏富加以點石齋西法石印朗若列眉凡紙張之潔白裝訂之精工久爲海内珍賞家所洞鑒故前印數千部不及一年早經銷罄自後踵門求書者日不乏人不獲巳復託點石齋仍以西法石印印成數千部更加校對倍覺精詳鐵畫銀鈎鬚眉曅現操　家莫不嘆爲觀止也茲定於二月廿一日出售價照前議每部英洋四元售處仍在上海後馬路乾記衖蔣同泰綢莊棋盤街文瑞樓書坊申昌書畫室曁各書坊如有躉售請至蔣同泰綢莊或文瑞樓書坊兩處面議可也有志靑雲者其鑒之 
[三十五號畫報出售] [  申報舘主人啓]  
　　本齋畫報之首於本年正月間璔送畫譜兩圖後銷路益形暢盛可見名人手筆自是有目共賞此次三十五號之羅漢圖爲阜長所繪花卉圖爲伯年年繪二君擅名旣久索求者恆慮不可多得今本齋按期而出之閱者亦按期而得之積少可以成多精取更堪宏用效法者可獲觀摩之益愛　者可爲什襲之藏妙在畫報仍然九圖不加分文價目之亷無過於此後仍附淞隱漫錄圖說一則購閱諸君共鑒之此佈 
[書華捷詳聞後]  
　　諒山收復之信前據電音約略數語未悉其詳盖粤西關外軍事至潘琴帥督戰兵勇譁潰法人乘勢踞有諒山龍州一帶均已戒嚴亦旣岌岌乎不可終日而旬日之後頓有此克復佳音則凡關心軍事者莫不欣然色喜以爲粤事尙有可爲雖潘帥偶失機宜致膺嚴譴而其餘諸軍則將領兵丁無不共切敵愾之忱誓必滅此朝食法雖小勝終難逞志特電音之來寥寥數字不能深切而著明無由詳知當日戰事情形殊足令人盼念乃前日報登華捷細情語出維新日報謂初九日中法立下戰書兩軍駐於諒山之前法兵分三路進攻我亦以三路拒鬥左有蘇軍門右有王軍門馮君子材爲之主帥自率中軍合力抵禦兵士殊有死志奮不顧身愈接愈厲法亦抵死不下自晨至暮終難取勝馮軍門乃奮然起立以忠義激厲將士並舁洋銀數萬元充當場之犒賞諸人感奮振臂一呼擁擠上前銳不可當於是法軍大敗尼格禮也受傷頗重並聞因傷殞命是役計法弁斃者四名法兵死數百人尙有傷者不計其數此眞越南用兵以來第一次之大捷尤難者在潘帥僨事之後耳法人經此大創誓必報復而欲其更整軍容重與開戰則非一二月間之調遣或更請援兵籌鉅餉不可而我華大勝之後自必節節進取越中被法奪踞地方諒能漸次克復比至法人再圖大舉東京可無戍兵之迹然則越事之挽回在此一舉且法兵之在海道攻臺灣數月僅得外圍之地無甚利益轉而棄置臺灣游弈浙洋擄掯商船截奪貨物兩月以來又未嘗顯有戰志彼見諒山得而復失官軍奮勇難當亦已氣沮胆怯倘海面之上輕易進攻口岸不惟不勝而且難免於敗則法國之雄名不將由此大損以故决意再議和局而適有赫稅務司與德璀璘之從中調停務使中法言歸於好也顧余以爲法相斐禮去位之後揆席屢更政權不一初代以佛雷西納繼易以糠司歎思後又以柏里孫代之旬日之間四人去就如置弈棋大有宋徽欽明啓正之風而於中國戰事則初議增兵籌餉而議院諸員甚不愜意旣而仍以籌餉五十兆佛郎克添兵八千人定議今則又議和局若謂此次如中國朝廷不肯按照去年夏間李中堂與福祿諾在津沽所立之草約五條辦理則我法國惟有與中國竭力從事於疆場而已於是議院中人僉以爲然謂中國如果不肯照津約辦理則我輩向允續籌餉項法金五千萬佛郎克今願仍照前相斐禮所索之法金二百五十兆佛郎克源源應付味乎此言可知法人實於籌餉增兵一層力有未逮特幸議和以藏其拙而仍藉口於中國不照津約以相恐喝蓋津沽草約五條雖有法人情願不向中國索賠兵費之說而于越南全境歸法人保護一事實法人大佔便宜之處故法人深願中國肯照津約辦理但此事與中國現在大勢相較似乎棄置全越并屬藩之虚名不能復存殊爲可惜也夫粤西軍務雖經徐延旭黃桂蘭諸人潰敗挫損之後改革積弊簡練雄師旬月之間頗難得手而如現在馮王蘇蔣諸軍臨陳爭先忠勇激發固已大攺舊規關外聲勢又與滇省岺帥黑旗劉軍互相聨絡屢次交戰雖勝負參半而法兵之死傷每仗總在數十百人此卽法軍利於海戰而不善於陸戰之故蓋海中交仗雖使諸船被炮臺壽損而船上兵士斷無如此傷亡之多者然則我華而欲大創法人正在越南境内卽使法兵大半掳自越中販自阿非驅之以充頭陣其眞正法人不在其内且亦寥寥數百人不禁死傷顯若輩旣爲法人用命即非眞法產而亦與法人無異戰陣之際何堪識别以爲非法人也而姑恕之耶目下官軍收復諒山銳氣正盛再有滇南一路之師從宣光而東與粤軍會含吾知更閱三數月東京之地盡皆恢復然後與法人分疆　界各置戌兵俾越南仍有自主之權而吾華不失屏藩之舊如是而言和庶乎其可奈何仍照津約以全越　之也雖然兵凶戰危商情困苦今日之和亦誠有萬不得已者草約雖止五條而其中條欵尙多或者自有善法以處之異日中國兵强國富猶堪向法人索還越南仍爲藩屬抑更有解說之詞不使日本得視朝鮮爲越南者此則非牗下書生所能見及者矣 
[諭旨恭錄]  
　　二月十六日軍機大臣面奉諭旨所有此次京察一等交軍機處記名各員着自本月二十一日起按照名次先後每日二員於寅刻赴乾淸門伺候召見如本日未經召見及遇外膳日期是日應行召見之員卽攺 
 
 

Page 2

 
 
於次日寅刻赴乾淸門伺候召見其餘各員以次遞推其記名之内務府郎中英綬等十四員着俟各部院衙門人員召見完竣後於次日起接續伺候召見欽此同日奉旨此次内務府三院等處京察一等覆帶引見各員内除錫麟英奎安存文桂常瑛定昌文達徴麟世綱毋庸記名外英綬齊克森布文琳明勳廣英兆慶奉曾增潤恒秀世序立山舒麟福惠廷琦俱着交軍機處記名欽此○十七日奏事處口傳奉旨嗣後如遇有出宫行禮拈香等日期京察記名應行預備召見之員毋庸呈遞膳牌仍於次日預備召見欽此 
[本館接奉電音]  
　　昨得京友來電有二月二十一二十二日諭旨三道敬謹譯登○二月二十一日奉上諭廣西關外各軍自本月初七八日獲勝後迭據張之洞潘鼎新等奏稱官軍合力進攻先克文淵州乘勝追剿十三日克復諒山斃敵甚多奪獲砲械無算各該軍奮勇力攻殊堪嘉尙前廣西提督馮子材老於兵事夙著勳勤此次與廣西右江鎭總兵王孝祺援剿迭勝馮子材着先行賞給白玉翎管一枝白玉搬指一個白玉柄小刀一把火鎌一把大荷包一對小荷包二個王孝祺着先行賞給白玉翎管一枝白玉柄小刀一把大荷包一對小荷包二個其餘出力員弁着蘇元春李秉衡將各軍戰狀詳細確查據實具奏候旨施恩欽此○二十二日奉上諭本日京察補行引見之詹事府少詹事承翰着照舊供職欽此同日奉上諭本日引見之順天涿州知州查光泰着交軍機處存記欽此 
[照譯電音]  
　　字林西字報載有倫敦電音謂法議院已允可以出餉銀二百兆佛郎克云云按議院之所以允此者大約恐中國不許言和則仍可决戰而願出此餉項若仍照津約别無要求則諭旨亦旣兪允又何事再用此巨欵爲是亦法人先事防維預存恐嚇之見未必有他意也 
[英俄備戰]  
　　刻下英俄兩國各備戰務勢甚岌岌閱西字報知日前英國以哀的美敦書投俄國謂若不將進逼阿富汗之俄兵撤回則阿富汗之主當准英將勒姆斯敦駐紥黑臘地方云云按英俄兩國早經立約謂如有以兵侵阿富汗者卽行開戰其投哀的美敦書蓋卽伸明前約也考黑臘地方與印度相近云 
[港民心怯]  
　　香港來信云近聞俄法兩國欲攻取香港故民人各有戒心其有眷屬者已陸續遷回省城故日來由港至省之火船女艙極形擠擁也 
[穗城新事]  
　　總辦營務處蔣澤春觀察於十五日黎明親赴校塲查點兵勇各營哨官皆裝束整齊先赴校塲迎候是日觀者殊熱鬧○葉學憲在惠州試畢日間回省然後再臨肇屬科試○普濟堂院老民婦缺額尙多儲憲示如有年届七十貧苦無依者準其入院居住俾資養贍○省垣至佛山電線前忽中斷刻已修理完工○本年秋審届期各州縣人犯陸續解省差役無事閒居最易滋事臬憲洞悉情弊諭知南番兩縣一律嚴束并不許潜逃回籍○團練之設原以保衛桑梓而劣惡紳耆假公濟私轉滋擾累佛山某紳藉辦團爲名挨户派捐稍不遂意卽多方勒索鄉民咸抱不平赴府禀訴蕭太守諭知縣憲確切查明以便提究○高要縣貢生王天錫因爭産業得罪於繼母王福氏氏以王忤逆赴各衙門控告撫憲倪中丞勸令該氏和息以保全骨肉母慈子孝古有明訓若能曲予自新彼未必冥然罔覺氏卽遵諭而退想其樂融融其樂洩洩可爲王氏母子詠矣 
[澎湖續聞]  
　　循環報云法軍攻擊澎湖一事聞所攻者乃澎湖之馬恭炮臺也先是法水師提督孤拔於十三日督率戰船四五艘中有三艘曰巴溢曰太禮暗焚曰依士甸往攻該砲臺而炮臺亦還砲相攻相持良久炮臺遂遭擊壞至十四早六點半鐘法兵登岸卽扯法國旗號是役也據法人言法兵被擊斃者三人傷者約十一二人而華兵則死傷共有六百人之多目下馬恭城業已爲法人佔據云 
[會議時事]  
　　循環報稱十六日下午本港議例局闢門聚會是日赴會者有港督包制軍臬憲飛輔政司馬律師澳庫務司李工務司布華民政務司史局紳李利沙宣則臣加士域華紳黃勝另有官紳甚衆英才濟濟言論紛紛聞是日所議皆本港時務朗朗　干言兹特嚴其要而錄之以供衆覽當羣賢畢集時也輔政司馬起而言曰兹承督憲命特將電音及保息之言本港砲臺等處防務者置於案前以便諸君稽閱諸君才高識卓當此軍務方興想必有運籌决勝之策以綏内攘外有厚望焉督憲又對衆言曰香港乃英國口岸局紳則臣倡議應設電線直達新嘉坡以便消息易通又議刻卽製造水雷輪船以固本港防務持論甚有見地蓋亦先事綢繆有備無患之意也則君起而言曰兹者英廷降有諭旨謂現當時事孔亟禍端將萌凡港中官民當實心行事以佐督憲而衛地方本局所議設電線來往新嘉坡以傳遞消息乃朝廷要務非獨爲口岸事宜也嘗開之人言曰本港與助埠不可專靠一電線云云然則當再設一電線以備有事之秋迅速傳遞矣惟若再設一電線恐東部洲電線公可不悅盖該公司所設電線獲利甚厚若國家再行議設則有不利於該公司也惟此事爲軍務起見望督憲極力將此事稟知朝廷務使施行可也至所議刻須裝造水雷船艘整備器械以資調用而護地方一事尙須斟酌以求妥善蓋造雷船等頊防護仍恐或踈當再行建築鞏固炮毫兩座在兩邊港口此兩炮臺宜設天靈蓋以爲藏匿之所而避敵炮又應設防護壁壘炮臺在港口狹隘處及在此島之南以防敵人闖進此事甚爲緊要想諸官紳必以吾言爲然當亟行之猶望督憲早爲舉辦蓋建設炮臺爲日甚久若舉行愈速愈妙免至遷延時日恐變生不測則急不及待也至於所議造之雷船當裝頭號爲貴或曰此等雷船可在香港船澳建造若在英國建造則稽延時日也夫建炮臺裝雷船設電線等事所需經費甚大極費躊蹃然事關緊要亦不可不力爲圖成也局紳李利起而言曰頃聞則君之言甚合機宜吾亦可以無言矣惟督憲於辦理防務之事業經催逼英大臣舉辦不遺餘力而禀請英國舉行之事每有遲延之悞嘗聞港中人士嘖有煩言謂港中防務未能竭力舉辦等語故今日不得不共陳之想督憲必能將遲延之事爲我衆人明言之也又有局紳加士域起而言曰則君倡議整頓防務之說實爲救時要策蓋香港一隅其利益之大較諸東方各口岸有過之無不及者斯誠富饒之區也其防務屢經議論惟未能果行按二十年前曾議在鯉魚門各港口之西建築砲臺　 
以資防守惟事亦中止殊屬可惜故所議辦之防務非獨今爲然而從前亦有倡此議者矣至於建設電線直通新嘉坡一事不獨我等之利亦爲國家之利當速行之惟經費不能盡歸本港蓋此事因有關於英廷卽使其經費盡從本港所出亦必由稅項或别籌良法可也加君言畢督憲包制軍又言曰則君倡議整頓防務所言皆當又得兩局紳襄助本部堂甚爲歡悅望諸君皆以則君之言爲然同心協力以施行焉憶自本部堂蒞任以來本港未嘗有辦理防務之說今日本局所議悉合機宜將必行文回國以商議其事矣督憲又言自到港六个禮拜之後卽有私家書札回國與友人及英大臣商辦防務本部堂與水師提督杜威及金馬倫兵總協力維持足可自信有爲矣提督杜君會有言曰我國威靈鐵甲船偕戰船五艘將整備戎裝常在本港灣泊以資調遣而備不虞並用水雷船四艘在港駐守至於電線達新嘉坡一事我朝廷亦經允准本部堂亦曾在定例局商議定例局員謂經費未能在港籌備且謂此事乃關於國家之利東部洲電線公司之總辦曾對本部堂言曰議設之電線須用經費銀四十萬磅或加港中每年入息稅項兩倍之多至於水雷船一欵提督杜君則謂有四艘在港駐紥而本部堂行文回國請再加四艘然則共成八 
 
 

Page 3

 
 
艘足資調用據水師官員稱若得水雷小輪船六艘則足用矣我英廷將入七磅藥大炮安置雷船上並多載軍火前本部堂曾請增添軍兵前來本港以今之時勢而論則當調兵一隊前來現聞英廷將調印度兵一隊炮兵兩隊到港駐守矣制軍又言今日本局所議舉行之事望諸君各衷共濟以成其事則戰守兼資强敵又安敢窺伺哉言畢諸局員皆以爲是遂欣欣告退 
[升砲示敬]  
　　西報言法兵船之停泊長江口外者接到該管官文稱已故英欽使巴夏禮之靈輀乘高陞輪船南下法船見之當升砲十三門以誌敬云 
[淞營小誌]  
　　日前吳淞營宋千戎領洋六百元挈同兵丁搭流雲輪船赴滬突遭失事溺斃二人洋則盡沈水底現已撈起四百五十元尙少一百五十元不知能縋深井之珠而登之白晝之庭否○吳淞各防營操演打靶極爲認眞比來雨多晴少操場内不能駐足只得停演前昨兩日晴霽各營照常操演鎗炮之聲震徹遠近 
[船事述聞]  
　　江表輪船昨本欲開往甯波嗣聞該船忽將貨物卸出不復開行傳者謂宜昌輪船前日赴寗後梢忽中一飛彈江表船聞此消息故不開行傳聞如是未知確否想宜昌船回滬時必有確信也 
[騙銀控案]  
　　寗人葉積寳素好牧豬奴戲其婦秀寶本係娼妓前經涉訟公堂蒙陳太守斷領者也復住四馬路居安里内各操舊業不耕而食不織而衣頗稱相得有某姓子與秀寳有囓臂盟日前携寶銀兩隻行過四馬路西首適秀寳在門前閒眺遂卽欵迎入室將銀騙去某姓聞之大怒乃赴縣署控告莫邑尊卽移文英會審公廨旋經黃太守於前日下午派差協捕將葉積寳秀寳二人提案以便備文解縣 
[留女被控]  
　　木匠吳德文甯波人也寓居虹口上年夏間代人包造房屋缺乏貲本曾邀中向無錫人許秦氏借洋一百十元嗣因虧折不能歸償借欵商之許秦氏俟伊女字人收取聘金卽歸借欵許知其有女待字遂頷之近因吳德文病故其妻欲挈女回籍許秦氏恐借欵無着適其女至許家遂被留住不放吳妻以許秦氏誘拐伊女赴捕房控訴捕頭飭拘許秦氏送會審公廨訊理 
[誘拐情眞]  
　　拐匪曹子香等誘女一案早登前報前晚由帮審委員王司馬覆訊兪鄧氏供稱正月廿二日晚小婦人因事他出我女順福晚餐突被曹子香等紏數十人搶去行至三官巷口被我遇見上前攔阻曹等將我按倒在地毆傷遍體卽搶我女飛奔而去越日我向曹索女曹堅不承認至本月十二日復至曹處吵鬧始稱寄在太平門外周姓家我逼令伊同往我女果在周處曹遂稱自願雇舟送回及下舟時我子亦聞信尋至三人一同下船其時舟中先有林沛成及童兆基二人據稱係趁船者連曹共計六人曹遂串同舟子開行來滬又據兪鄧氏之子兪兆良供稱耕田度日正月二十日曹忽至我處稱爾母現欲再醮不日卽領女他往爾可將妹領出賣洋二百元我未允伊遂于廿二日晚紏集多人將我妹搶去司馬謂曹于二十日旣有此言及至廿二晚爾妹搶去後爾曾否禀過爾母答稱小的于廿三日到家我母適在外尋妹以此妹曾晤面該女順福供與兪鄧氏略同司馬命將兪鄧氏等三人帶出飭提曹子香上堂謂爾誘兪鄧氏子女三人來滬意欲何爲答稱不敢誘拐因上年五月間兪鄧氏母女兩人忽與把子門外某寺僧逃匿當有伊叔羅某囑我找尋及本月二十二日在太平門外尋到兪鄧氏母女不肯回家據稱伊之大女在滬故欲來滬找尋囑我作伴同行及到滬伊等反誣我誘拐司馬謂尙有林童兩人來滬何爲答稱均係搭船者司馬怒其狡展喝掌頰二十下仍不吐實復答臀四十乃提童兆基研訊供稱向爲木工生意搭船來滬司馬卽喝掌頰二十下笞責四十板始供兪鄧氏等初次到滬伊之表叔陳毛毛囑我伴送不知其他林沛成供係職員公幹赴蘇司馬謂旣係赴蘇何又來滬笞稱曹囑我同伴司馬謂兪鄧氏供曹搶女之際爾亦在内况太平門外周姓家爾亦去過數次顯係串拐尙敢抵賴喝掌頰二十下復閱林之功牌顯係贋鼎問從何處得來林支吾不答司馬大怒喝重責四十板復加嚴詰仍執如前司馬錄供畢將曹子香等三人分别管押該女順福暫留捕役柴樛家中兪鄧氏母子退候復訊 
[限期料理]  
　　兆豐洋行東投英領事署訴稱吳蟾淸租地造房立有合同載明地租按期照会逾限不付應將房屋推償嗣因吳欠租爲伊代收房租扣作地租迄今一載光景吳仍延宕如故特請傳吳到案定斷且知吳將是房作爲押欵故知照受押西人到堂等語翟副領事據情照會黃太守飭差傳吳於昨晨會訊兆豐洋東申訴前因并稱受押西人不願附案投質吳供租兆豐行地基時我尙做該行買辦旋因巿面不佳房租日跌空閉者多致欠地租洋東囑我將房交伊收租扣劃地租俟有轉機再行核算房仍歸我我念東夥情只得允從詎知洋東又欲將房斷歸伊產我造是房已耗萬餘金吃虧不小若將房歸伊則押欵將何料理然照我刻下光景亦難設法翟副領事請太守給發諭單准將房歸兆豐太守未允　君又謂設照合同而論房屋應歸兆豐太守謂兆豐甫來控告理合限吳七日自行調停如再躭延當照所議辦理 
[撈屍續述]  
　　邵觀察飭救生局船將流雲小火船拖至岸邊免致阻礙行舟又在艙内撈起屍身二十餘具業經各親屬紛紛認領矣 
[婉轉開導]  
　　小東門外麗園烟館股東鍾南臺因拆股一事涉訟公堂疉登前報兹悉經手人張海珊前日復投案禀稱奉諭向各股東說明將鍾股作爲公股由各股東拼凑洋元先了鍾事在後或再招股等語然其間小股者以無洋爲辭大股者又默無一言特請傳案再爲開導　 
翁太守謂如此豈可了事總之議單載明拆股必須預先關照計從去年到令不可謂不預各股東旣無定見爾當邀來方可開導安有公堂去傳之理爾爲經手連次明白吩咐不爲不體恤倘仍延玩卽將爾管押店亦發封爾時悔之晚矣着退去自思 
[停屍押殮]  
　　昨報西馬路四百四十七號門牌飯店主費俊良呑烟斃命一節兹聞周兪氏實係費之拼婦當經捕房包探帶往該店初言屍親卽刻可到待至下午祇有費之母舅到場不能擅作主張而屍親於晚間仍不見到捕頭因着包探前往押殮時已八點　當經衆人及管房人等公同設法買棺成殮據聞費之覔死實因店中乏本無可支持而借定之洋元又成畫餅遂萌短念幾有齊桓公蟲出户外之慘甚矣孔方兄之阨人也 
[英界公堂瑣案]  
　　大觀戲園伶人黃月山扭茶房頭目徐少卿到案稱被徐欠洋二百元光景扭案請追有帪呈閱徐供在黃處包做茶房付過頂首洋照算黃應找我百元黃太守着徐交保出外將帪算明禀候核斷○丁王氏稱昨有隣婦到我家閒話突有韓金生闖來指爲開臺基希圖訛詐拘案請辦韓金生供因見該氏家中與人吵閙我故入内查看並無訛詐之事黃太守謂卽使該氏家吵閙與爾無干何得藉查看爲詞其非安分可知飭將徐押候過堂笞責百板○周友發稱開作舖曾用竺金虎爲夥今已辭歇工資早已付楚詎竺糾同周有木周才發等前來吵鬧欲加工資爭論間周友木先將我毆打周才發亦帮同行兇拘案請辦竺金虎供因工資尙未付與致與爭執周友木周才發供在旁解勸不敢行兇黃太守謂竺金虎與周友發爭論工資情尙可原周友木周才發帮同肇釁殊屬多事隨判責周友木百板周才發八十板竺金虎五十板○粤婦吳阿明稱我女王麗華被羅阿和誘逃今得尋見一併拘案請訊王麗華供不願爲娼實願嫁羅羅供王麗華自願嫁我我亦願娶伊惟無銀錢黃太守謂王麗華自願從良情尙可嘉姑飭送廣肇公所俟董事查核羅阿和之可靠與否禀候核斷 
[輪船來滬日期]  
　　英公司非你　輪船昨早十一點鐘由香港開行來滬 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖十一年二月十六日京報全錄]  
　　宫門抄○上諭兩道錄前○粤督張等奏捐建號舍請免報銷摺子○又奏請補守備夾片○船政大臣裴奏恭報抵工日期摺子○豫撫鹿奏解縐綢起程赴部交納夾片○大臣金奏修造臺卡動用銀數夾片○又奏總兵受傷請免騎射夾片○大臣杜奏大員患病照章給假夾片○大臣謙奏委員護理知府夾片二月十六日禮部宗人府欽天監鑲紅旗値日内務府引見二十三名○額中堂因伊弟以道府用謝恩○張仁黼長有謝以記名道府用恩○前廣州將軍長善到京請安○鳳山假滿請安○絪貝勒請假二十日○恩公請假十日○宗人府奏派補進王六班派出澤公○掌儀司奏十九日祭奉先殿悙王行禮○召見軍機長善○○兩廣總督臣張之洞廣東巡撫臣倪文蔚跪奏爲廣東鄉試人多紳民捐添號舍請免造册報銷恭摺由驛具奏仰祈聖鑒事竊據内閣中書梁肇修前翰林院侍讀學士李文田編修廖廷相潘寳璜吏部主事郭乃心前户部郎中葉衍蘭户部主事易學淸刑部主事羅家勤馮栻宗揀選知縣何如恒等呈稱竊維興廉舉學爲士子進身之階粤東地勢廣延人材薈萃每逢鄉試各府州縣生員貢監來省應考者不下二萬人惟貢院號舍總計原建及隨後添設東西文塲共一萬一千餘間按號錄科生員尙或見遺貢監尤易被屈伏念多士横經鼓篋積學芸窓所兾三載賓興藉遂觀光之志乃因限於號舍不克入闈其情未免向隅轉瞬乙酉正科又逢鄉舉兹查貢院西圍墻外尙有民房可以購買添建號舍一千餘間所需價銀及建造工料均由該貢監等自行捐助毋庸將公項動支理合聨具公呈懇請據情具奏紳等生長是邦同深感戴所有此項添建號舍均係民捐民辦並請仿照咸豐十一年修理貢院成案免其造册報銷等情由布政使會同善後總局核明詳請具奏前來臣等伏查咸豐十一年粤東紳民捐修貢院增添號舍民捐民辦請免報銷經前督臣勞崇光於同治元年十一月間奏明奉部覆准有案統計貢院號舍原建及添設共一萬一千餘間從前每届鄉試之期按號錄遺足敷分坐近年文風日盛生監應試者幾及二萬雲程在望廣厦難容士子志切觀光每以不得入試爲憾今紳士梁肇修等請於西圍墻外購買民房添建號舍一千餘間所需地價工料由貢監諸生自行捐助無容動支公欵自可准如所請以期鼓舞人才所有添建號舍經費係民捐民辦並未借動公項核與咸豐十一年紳民捐修貢院准免報銷之案亦屬相符相應援案奏明請旨照准以順輿情除飭司局札委廣州府督同南番兩縣前往勘估興工添建及咨部查核外臣等謹合詞恭摺由驛具奏伏乞皇太后皇上聖鑒訓示謹奏軍機大臣奉旨着照所請該部知道欽此○○張之洞片再廣東黃岡協右營守備缺經前督臣張樹聲奏請不入輪缺計算仍准以應升班卓異俸滿千總蔣從翎升補准兵部議覆黃岡協右營守備缺前經該督請以千總蔣從翎升補經臣部查明第一輪已用過應升人員此次應用應補人員議令照章請補今所請以蔣從翎升補之處應毋庸議仍令揀選應補合例人員請補以符定章於光緖十年閏五月二十二日具奏奉旨依議欽此等因欽遵咨行前來查定例各省題調武職各缺如因員缺緊要人地相需將不合例人員保奏應於摺内聲明請旨交部核覆恭候欽定等語兹與署廣東陸路提督鄭紹忠在於陸路守備應補班學習期滿發回以守備候題之雲騎尉世職各員内詳加遴選其奉旨名次在前之楊晏李載明張國榮謝維嵩朱騰蛟劉雄超王華德李振邦高春暉孔憲甘興章周兆中故其良故起鵬張耀光何瑩光魏志　梁國瑜羅佩璋張兆熊蔣芳錫盧爲霖洗芳桂楊毓璜陳龍章黃甫申廖繩武黃廷甲邱錦鉁林敬中葉玉渠劉永田周惠淸秦烈堉梁秋元或於此缺人地未宜或營務尙未諳練均未便請補查有署撫標左營守備事督標中營學習期滿雲騎尉候補守備張國楨年四十五歲廣東羅定州人同治六年九月初七日接准部覆准襲收標嗣因學習三年期滿給咨赴部引見光緒三年十月初一日經欽派王大臣騐放請旨張國楨着發回本省照例用於初二日覆奏奉旨依議欽此是年十一月初五日由京回營該員年力强健營務明習前經委帶綏靖營勇邊防勤愼現委署撫標左營守備辦理裕如以之補授黃岡協右營守俻洵堪勝任雖名次在後與例稍有未符惟在前各員均有未宜未便請補員缺緊要不敢稍涉遷就謹隨摺聲明合無仰懇天恩俯准以張國楨補授黃岡協右營守俻以免要缺久懸如蒙兪允該員曾經引見奉旨發回候題毋庸再行送部應請勅部發給劄付飭令赴任臣謹會同署廣東陸路提臣鄭紹忠合詞附片具奏伏乞聖鑒敕部核覆施行謹奏軍機大臣奉旨兵部議奏欽此○○二品銜署理船政大臣福建按察使臣裴蔭森跪奏爲恭報微臣抵工任事日期叩謝天恩仰祈聖鑒事竊臣恭閱邸抄光緒十年十二月十三日奉上諭裴蔭森着署理船政大臣福建按察使着該督撫派員署理欽此遵於二十四日申刻行抵馬江工次准前署船政大臣張佩綸飭提調道員周懋琦管帶福靖營總兵彭定太呈送總理船政木質關防文卷前來恭設香案望闕叩謝天恩敬謹任事伏念臣江左輇材由庚申進士觀政工部改官道員分發湖南題補辰永沅靖道缺上年二月仰蒙皇上特達之知擢授福建按察使涓埃未報兢惕方深兹復渥荷温綸權典船部查製造爲海軍之根本工程隨財力爲盈虚船政本大學士左宗棠創議現在就近咨詢實力講求督率提調員紳人等認眞考核遇有應行酌籌變通情形會商將軍督撫臣咨商南北洋大臣隨時奏明辦理庶事歸實用欵不虚糜以期仰副朝廷愼重海防籌固要工之至意除臬司篆務另候督撫臣派員接署外所有微臣抵工任事日期並感激下忱謹繕摺由驛馳陳伏乞皇太后皇上聖鑒謹奏軍機大臣奉旨知道了欽此○○鹿傳霖片再光緖十年正月十五日接准户部咨奏派河南省辦解汴綢一千疋南陽縐一千疋限於明年春解庫交納以供需用等因當經轉行去後兹據署布政使唐咸仰飭據委員查照咨行顏色採辦得汴綢南陽縐各五百疋定於十一年正月初六日先行委員管解起程赴部交納開具色樣價欵淸摺呈送　來除淸摺咨部並飭將下短綢縐赶緊辦齊續解外所有採辦縐綢疋數起解日期理合附片具陳伏乞聖鑒謹奏軍機大臣奉旨户部知道欽此○○金順片再委辦伊犂善後局江蘇候補直隷州知州游春澤伊犂鎭總兵劉宏發申稱查伊犁軍臺卡倫均經從新復設計南北兩路照原額設立軍臺十三臺西北界設立卡倫三十二座統計臺卡四十五處臺卡房屋馬棚亟應一律修造俾該官兵駐守用臻周密前經奏明奉旨着照所請該部知道欽此欽遵在案兹將修造台卡房屋馬棚木料均照時價開報惟匠作工價實邊地人稀工價昻貴向異内地所有修造台卡用善後經費銀兩計臺卡四十五處共用工料銀七千二百兩開造工料丈尺做法銀數淸册奴具保固印結呈送前來奴才當卽委員勘騐均經工堅料寶實用實銷並無浮冒除將册結咨送工部核銷外理合附片具陳伏乞聖鑒謹奏軍機大臣奉旨工部知道欽此○○金順片再奴才准伊犁鎭總兵劉宏發咨呈據頭品頂戴記名提督署伊犁瞻德城營叅將蘇彰阿巴圖魯紀才俊呈稱前在肅州瑪納斯等處攻打賊巢左右手均受刀傷及指骨雖當時醫治痊愈至今骨筋作痛挽弓射箭難期得力查軍營人員受傷碍於騎射者應由帶兵大員奏請於引見時免其騎射等情轉呈前來伏查該員前隨奴才攻克肅州瑪納斯登啤與賊打仗兩手受刀傷及指骨屬實可否仰懇天恩俯念該員紀才俊立功受傷免予騎射之處出自逾格鴻慈理合附片具陳伏乞聖鑒訓示謹奏軍機大臣奉旨着照所請兵部知道欽此○○奴才杜嘎爾車林多爾濟恒明跪奏爲蒙在大員患病照章派員查騐屬實給假調理恭摺仰祈聖鑒事竊據三音諾彥部副將軍郡王銜札薩克多羅貝勒錦丕勒多爾濟呈報卑職素體衰弱自入冬以來舊疾復作不但飲食不化而晝夜氣滯難眠又兼兩骽抽痛等証雖經延醫調治總未見效實難力疾辦公呈請照章查騐給假調理如蒙允准所有副將軍印務可否派委王車林多爾濟署理其札薩克印務派委管旗章京洛布札署理等情祈請查辦前來當經奴才等照章派委筆帖式連昌前往查騐屬實取具印結禀覆前來奴才等伏查該副將軍患病旣經派員查騐屬實自應照章給假兩個月令其調理所有副將軍印務卽照所請飭委該盟王車林多爾濟其札薩克印務卽着管旗章京洛布札分别署理除將取具印結存案備查並檄覆遵照外理合恭摺具奏伏乞皇太后皇上聖鑒謹奏軍機大臣奉旨該衙門知道欽此○○謙禧片再護理熱河承德府知府希凌阿于本年正月初八日因病出缺所遺承德府一缺管理一廳六州縣政務殷繁亟順委員護理以專責成查有前經調郡審理要案之豐甯縣知縣文卜年才識通達辦事認眞堪以就近暫行護理除檄飭遵照外理合附片陳明伏乞聖鑒謹奏軍機大臣奉旨知道了欽此 
 
 

Page 10

 
 
[光緖十一年二月十七日京報全錄]  
　　宫門抄○諭旨兩道錄前○發抄旨五道○浙撫劉奏總兵服闋請旨暫緩陛見摺子○豫撫鹿奏請奬勵轉運各員摺○浙撫劉奏武弁病故奏請賜卹夾片○湘撫龎奏調署知縣夾片○西撫潘奏揀員請補知府摺子○蘇撫衛奏甄别知縣片○大臣謙奏請開缺另補夾片○二月十七日兵部太常寺太僕寺正藍旂値日無引見○六額駙請假數日○福興專摺因伊子以道府用謝恩○桂公椿壽各假滿請安○召見軍機○發抄李鴻章奏審明昌黎縣民于廷弼等殺死任張氏等一家四命案定擬奉旨刑部速議具奏欽此○又選拔生員照案調津考試奉旨知道了欽此○又天津海防同知褚晉與張家口同知尹開先調對奉旨吏部議奏欽此○又南宫令李謹儀攺教奉旨着照所請該部知道欽此○又賑捐之四川臬司等議叙奉旨如山等均着交部分别議叙欽此○○頭品頂戴浙江巡撫臣劉秉璋跪奏爲署任總兵服滿日期據情代奏仰祈聖鑒事竊臣接准署定海鎭總兵貝錦泉咨稱前於光緖七年間奉旨簡放海門鎭總兵於八年八月十二日在任聞訃丁母憂遵經開缺交卸馳回鎭海縣原籍守制嗣於本年七月間承准奏明委署定海鎭總兵篆務欽奉諭旨當於到任後具摺叩謝天恩奉旨知道了欽此欽遵在案令自光緖八年八月十二日聞訃之日起扣至本年十一月十二日不計閏二十七個月服滿例應起復咨請代奏應否循例陳請陛　並懇聲明請旨等情准此臣查中樞政考内載漢員提鎭丁憂服滿由督撫報部該員到到京之日呈明兵部知照軍機處令該員自行具摺請安候旨簡用等因今設署總兵貝錦泉前因定海鎭總兵郭定猷患病未痊經臣函商前督臣何璟委署是缺嗣經奏請久於署任以重防務奉旨貝錦泉着准其署理定海鎭總兵該部知道欽此欽遵各在案現在該署總兵貝錦泉服滿應否暫緩入都陛見之處伏候聖裁除咨部查照外謹會同閩浙總督臣楊昌濬恭摺據情代奏伏乞皇太后皇上聖鑒訓示謹奏軍機大臣奉旨貝錦泉着暫緩來見欽此○○頭品頂戴河南巡撫臣鹿傳霖跪奏爲遵旨擇尤保奬歴年籌解及轉運嵩武軍餉項出力各員籲懇恩施仰祈聖鑒事竊臣准兵部咨開内閣抄出廣東陸路提臣張曜奏歴年河南籌解嵩武軍餉及轉運員弁可否擇尤保奬等因光緖十年十一月初八日軍機大臣奉旨着准其擇尤保奬毋許冒濫卽由該提督知照河南巡撫辦理欽此欽遵咨會到臣並准該提督咨同前由伏查嵩武一軍西征萬里以外歴時十有七年旣遠且久該軍月餉全恃河南供支雖灾荒奇绌之時亦均設法解濟迄未匱乏承辦各員或協力籌措遠濟邊軍或督率挽運飛馳涉險均能竭盡心力歴久弗懈不無微勞足錄今提督張曜奏請恩准擇尤保奬謹將歴年籌運嵩武軍餉各員遵旨擇其尤爲出力者核實酌保繕具淸單恭呈御覽仰懇恩施給奬以昭激勸理合恭摺具陳伏乞皇太后皇上聖鑒謹奏軍機大臣奉旨該部議奏單併發欽此○○劉秉璋片再准浙江提臣歐陽利見咨稱管帶練軍中管提標後營遊擊袁子龍湖南長沙縣人咸豐八年投効軍營隨征江西浙江克復郡縣歴保以遊擊補用光緖二年奏補提標後營遊擊於營伍地方均能實心任事兩屇籌辦海防委帶提標練軍中營調防鎭海建築砲臺營壘海防吃緊分哨把卡督率弁兵昕夕工作在防五載從事於海風烈日之中不辭勞瘁積受暑濕兹因感冒引動昔年從軍勞傷舊症遽於光緖十年九月二十一日在防病故又據統帶親兵新中等營候選道姚有志禀稱管帶護軍兩江儘先補用副將熊泰交安徽合肥縣人於咸豐七年投効軍營前在安徽江蘇浙江等省隨剿髮捻各逆屢著戰功歴保以副將儘先補用光緒十年夏間來浙正値海防吃緊之際先後兩次委赴泗安廣德等處招募勇營時値炎天在途感冒暑疫積勞成疾到防後日見沈重於光緒十年八月二十二日在乍浦防營身故又據統帶親兵小隊各營旗記名總兵錢玉興禀稱管帶親兵小隊後旗儘先補用叅將劉維玉安徽合肥縣人投効軍營轉戰江蘇浙江歴保以叅將儘先補用本年來浙派委招募親兵小隊後旗於光緒十年九月初一日在營次積勞病故呈請奏卹等情前來臣查　擊袁子龍副將熊泰交叅將劉維玉均係從戎有年屢著戰功今以積勞在防身故殊堪憫惻合無仰懇天恩俯准勅部將提標後營擊袁子龍兩江儘先補用副將熊泰交儘先補用叅將劉維玉均照軍營立功後積勞病故例從優議卹以慰幽魂而昭激勸謹附片陳請伏乞聖鑒訓示謹奏軍機大臣奉旨袁子龍等均着交部照軍營立功後積勞病故例從優議卹欽此○○龎際雲片再現署醴陵縣事本任益陽縣知縣唐步瀛調補衡陽縣知縣缺接到部咨覆准應卽飭赴衡陽縣調任以專責成所遺醴陵縣知縣缺自應委員接署查有沅江縣知縣樊森治事勤懇堪以調署據藩臬兩司會詳前來除批飭遵照外謹會同署湖廣督臣卞寳第附片具陳伏乞聖鑒謹奏軍機大臣奉旨吏部知道欽此○○頭品頂戴廣西巡撫臣潘鼎新跪奏爲揀員請補知府恭摺仰祈聖鑒事竊照柳州府知府楊廷璵於光緖十年九月十三日在任聞訃丁憂應歸九月三十日截缺所遺員缺係内地腹俸選缺業經聲明扣留外補是月並無缺項相同毋庸掣籖應卽遴員請補查廣西選缺知府係第一次出缺按照章程應歸外補查上次已將候補班前補用知府錫晉奏補平樂府知府缺止今此一缺按班應由新班遇缺先查新班遇缺先及新班遇缺均無人係候補正班到班兹查有儘先補用知府熊壽山現年五十八歲江西南康府安義縣人由增貢生於咸豐七年在本省襄辦團練捐輸軍餉八年二月奏准議敘以通判用是年七月遵籌餉例攺捐知縣分缺間用十月掣選江蘇六合縣知縣十二月初二日引見本日奉旨熊壽山着調補廣西思恩縣知縣欽此九年七月到省適石逆竄圍省垣防守出力保奏奉旨着以知州用欽此十年六月捐升同知離任歸部不論雙單月選用復隨營總理兵糧克復柳州案内保奏奉旨着賞加知府銜欽此十一年在桂林省城防勦出力彚案保奏奉旨着仍以同知留粤補用欽此同治元年克復蓮塘隨營出力保奏奉旨着賞戴花翎欽此三年九月委署思恩府知府五年十月題補龍州同知六年三月聞訃丁母憂因前肅淸思恩府屬案内出力保奏六年五月二十四日奉旨熊壽山著俟服後免補同知以知府儘先選用欽此嗣准部咨該員於未接到准補龍州同知部文先經丁憂應俟服闋後免補同知以知府仍歸原省儘先補用所請歸部選用之處應卽更正等因咨行遵照請補咨回籍守制服闋起復咨留在藉勸辦四省協餉捐輸該員父親鳳起於同治十三年八月十六日在籍病故報明丁憂光緖二年服滿起復咨部在案先於光緖元年奉調金陵差遣委辦淮北督銷兼正陽鹽厘局務是年十月十六日到局接辦二年遵例在晥省捐局報捐三品升銜三年九月十一日銷差回里請咨仍赴廣西原省補用四年五月領咨起程五年三月到省六年試用期滿甄别留省補用該員老成練達堪資表率以之請補柳州府知府實屬人地相宜與例亦符據藩司張夢元臬司李秉衡會詳前來相應籲懇天恩俯准以該員熊壽山補授柳州府知府俾收得人之效如蒙兪允俟廣西勦捕事竣照例給咨送部引見再該員係保舉儘先補用知府今請補缺毋庸核計叅罰合併陳明謹會同兩廣總督臣張之洞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○衛榮光片再前准部咨嗣後道府州縣無論何項勞績保歸候補班補用人員卽以到省之日起予限一年詳加考核奏明分别煩簡補用等因歴經循辨在案兹據蘇州布政使譚鈞培會同署江蘇按察使田國俊詳稱查有候補知縣余志仁年四十七歲浙江上虞縣人由監生遵例報捐府經歴指發江蘇試用同治六年八月騐看到省於疏濬太湖縷港水利案内保准俟補缺後以知縣儘先補用光緒元年在湖南協黔捐局報捐免補本班離任以知縣仍留江蘇歸候補班補用並加同知銜三年三月請咨赴部六月初十日蒙欽派王大臣騐放二十一日領照六月初十日回省是年十二月聞訃丁父憂回籍六年四月十六日服滿回省計自光緒二年八月初十日起扣至是月十二日丁父憂止計在省二日又自六年四月十八日服滿回省之日起接扣至七年四月十六日試看已滿一年例應甄别查該員才識明練辦事穏成堪膺民社可勝煩缺之任至該員新章考試取列三等詳請具奏前來臣復查余志仁試看期滿應行甄别經臣飭調考試察看該員年力富强事理明白堪以留省照例補用謹會同兩江督臣曾國荃附片具陳伏乞聖鑒勅部查照謹奏軍機大臣奉旨吏部知道欽此○○謙禧片再試署建昌縣知縣陳功亮前經因案撤郡察看現由奴才督飭護理熱河道嵩林等將案訊明該員於建昌人地不宜未便稍事遷就自應開缺留熱另補其所遺建昌縣缺係口外煩難要缺侯另揀合例人員奏請調補除咨吏部外理合會同直隷總督臣李鴻章合詞附片陳明伏乞聖鑒謹奏軍機大臣奉旨吏部知道欽此 
 
