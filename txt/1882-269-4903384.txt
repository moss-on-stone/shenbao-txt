# 1882 - 269 - 4903384

 

Page 1

 
 
[縮本南巡盛典出售] [  點石齋主人啓]  
　　牙籖玉軸鄴架紛羅固藏書家快意事也然而驢背船唇提挈累重行遠者弗便焉高廟南巡一書民間向不易得以出自御賜者居多今本齋購得善本仿巾箱本而變通之倩人缮寫一通校勘數次圖則鬚眉畢現字則點畫分明外束錦函内裝綢面縮成八本定價四元五角披閱一過覺全盛時之氣象規模不啻身親而目覩所願留心掌故家早賜垂覽焉現定於八月十五日出售上海在三馬路大禮拜堂南首申報舘間壁申昌書畫室發兌各外埠售處仍遵曩例此佈 
[平朝鮮頌]  
　　今上御極之八年六月朝鮮國亂軍生變圍逼王宫王妃被難大臣被戕日本使舘亦受搆害而激之使變者皆出自李昰應朝鮮國王之生父也當斯時也人心洶洶幾有不可終日之勢而日本又因使舘被毁調兵發艘駛往該國該國内無靖亂之主外有問罪之師蕞爾之邦其何能支于是直隸總督張振軒制軍據情入奏天子曰嘻朝鮮我屬國也世守藩封素稱恭謹朝廷視同内服休戚相關今者該國有事其奚忍坐視遂諭張制軍調泒水陸各軍前往援勦又以李傅相假期届滿召赴天津會同查辦旋經吳筱軒丁禹廷兩軍門曁馬眉叔觀察率師東渡進抵該國都城拿獲亂黨一百數十人殄厥渠魁赦其脅從旬日之間禍亂悉平人心大定念此次朝鮮内變李昰應實爲罪魁禍首經吳軍門等將其解送天津又念朝鮮國王於李昰應誼屬尊親若竟置之重典轉令該國王無以自處是用特沛恩施姑從寛減免治李昰應激變之罪安置直隸保定府地方永不准回國又恐李昰應之或有離鄉去國之感仍命直隸總督優給廩餼藉以弭該國禍亂之端卽以維該國王倫紀之變聖諭煌煌不特朝鮮國王當終身感戴長爲不侵不叛之臣卽李昰應亦當感激涕零頌皇恩之浩蕩也草野小臣管窺蠡測何敢妄賛一詞然歌功頌德雅頌開其先聲揚厲鋪張班馬摛其艷藻雖不能摹繪日月指畫乾坤然候蟲時鳥之鳴亦有所不能已也用敢拜手稽首而献言曰遠矣哉皇威之播也夫當朝鮮肇亂之始横議之士道聽塗說莫不謂中國向以大度包容爲長技今者日本因毁壞使館向朝鮮問罪中國必不能調停其間不至蹈琉球之覆轍者幾希而孰意聖天子方端拱九重之内指揮六合之外命將出師不動聲色曾幾何時而首惡就擒亂黨悉散雖代宗之討元濟光武之征隗囂方之蓋蔑如也然此猶人所共覩竊謂尤難處者朝鮮國王父子之間耳吳軍門等旣解李昰應至天津若討其積威震主謀危宗社之罪則梟首軍前亦不爲過然置朝鮮國王於何地耶若因李昰應旣不能明正典刑而卽縱令回國則李昰應回國之後必不能頓改前非而守舊黨人一聞李昰應回國亦必至死灰復然該國王若欲削平亂略則恐有傷倫紀若任其所爲則内亂迭起其如宗社何我國家深知該國王有萬難兩全之勢遂將李昰應安置直隸保定府永不准回國如此則該國亂黨之焰不致再炎而該國王父子之倫亦不致有礙所以代朝鮮謀者可謂無微不至矣廟昇之夙定相臣之碩畫將士之戮力盖一舉而三善備焉倘自兹以後宏此遠謨吾知聲教所訖無遠弗屆豈特朝鮮一國受我覆幬長爲藩屬也哉謹献頌曰王師東指涉汪洋兮擒彼元惡離其鄉兮凱旋飲至我武揚兮宸威遐播懾東方兮惟爾朝鮮永勿忘兮作屏帝室歌來王兮坐以治之開明堂兮 
[本館自已接到電音]  
　　本館於昨日接到在津友人專發電音到本館内有八月十七日諭旨兩道敬謹譯登○八月十七日奉旨光祿寺少卿員缺着景灃補授欽此同日奉上諭陳士杰奏道員擅用公文肆口謾駡請旨懲辦一摺浙江道員王蔭樾查荒被毆一案該員前赴嘉興查荒時辦理本涉操切輒復屢次赴京瀆控經陳士杰先後查明覆奏已將滋事之莊書等及失察之地方官分别懲處並降旨照陳士杰所擬完結乃該員此次復敢擅用公文以該撫辦理不公徇私庇惡等詞肆言詆罵似此任意妄爲毫無顧忌實屬荒謬已極王蔭樾着交部嚴加議處欽此 
[譯錄西報]  
　　字林報云傳說馬眉叔觀察因辦理高日交接一事深合機宜將有升遷之喜并聞將泒馬觀察前往法國駐劄觀察深通法文可助曾襲侯措施一切矣 
[東報彚錄]  
　　東京日日新聞云福岡縣地方前泒出之陸軍各隊現於七月念七日奉命再住三日徹回此三日中就該地布陣如野戰之式操練一次又派遣檢查官分赴各地方以招募生徒云○眉者里輪船開往法國時有東京教導圑陸軍出仕樂隊生徒古谷工藤貞兩氏卽搭此船前赴法國留學期以五足年此生徒係軍中拔萃之員也○相州觀音崎地方築造砲臺正在要緊之際恐人民羣集縱覽有碍工程故由陸軍卿示禁不許遊人縱覽海軍兵學校率肄業生徒二十七名乘坐龍驤艦於初七日由品海揚帆至清水港傍洋面試習駕駛卽向濠州遠洋進發云○又凡陸軍將校以下各官改洋劍爲佩刀今由陸軍省雇用鍛鍊工匠數名製造以備携用○前時日國所用水車皆係木質易於損破今改製鐵質旣可經久不壞又得水力倍增可謂深得其法矣○大坂學校此次籌費募集生徒二十名機器生徒二十名又自備資斧生徒二十名共六十名向來無自備資斧生徒附學之事係屬初舉也○初二日大坂府開臨時會集議云前所租三菱公司輪船十餘艘已於初一日由政府全行撤還該公司矣○簡命藤島大藏省書記官總辦各銀行事務云○千葉縣地方定期十月二十日起十日之内將該地所出海陸土産就縣廳比較優劣悉心考究所産米麥豆粟藥品烟葉綿糖茶絲海參魷魚鮑魚等物十餘種届期各自携帶所製物品赴會比較間有不得其法者務期更改至善而後已是誠美舉也○横濱廣島丸輪船前日裝有土木工匠五十名至馬關再就馬關添雇人夫一同換船接赴高麗仁川港盖造領事署云○品川總領事于七月二十五日　英國商船到神戶聞此次囘朝非爲中日關涉之事蓋係私事云○長崎報云朝鮮遣使齎書前來謝罪現已派定國王之戚扑泳孝爲大使不日航海前來矣又稱七月十六日由中國官拿獲高麗亂黨十五人當塲處决十一人流三人病故者一人聞皆係造亂兵士也○日廷現命各地方裁判審理局凡人民詞訟除疑難案件務期速結尋常案牘限以兩日内判决不得逾限可見日本關心民瘼之一端也○又聞日本衆叅議會議今後不論有無通商港口均須一律建築砲台也 
 
 

Page 2

 
 
[新設砲船]  
　　外國新聞帋云新金山之米里本地方現擬用阿姆斯唐郎新様砲船保護口岸其船以英尺計之長有一百二十七尺闊二十九尺吃水九尺半大容四百四十墩機器有三十匹馬力一點鐘能行三十四里前進後退甚爲靈使船内巨砲一尊重三十五墩其發彈之力雖别様更大之砲有所不及且不用砲架只以大木二根下設機器五人轉動便可施放此外尚有小砲數尊按阿姆斯唐郎之炮爲西國第一等利器以之改裝砲船必可制勝無疑也 
[良宵踏月]  
　　中秋夜月色皎潔凡小家子女至街上閑行謂之走月亮蘇有城南某氏女三人被服綾羅挿帶珠翠後隨嫗婢二人至養育巷廣貨店遊玩無賴子弟及遊手棍徒如蠅逐臭愈聚愈多俟女玩畢出門故意擁擠一時人聲鼎沸匪徒已將該女頭上首飾乘機攫取一鬨而散嫗婢等竭力呼救人已遠颺倉猝中又不辨面目無從拿捉但見雲鬢蓬鬆玉顔慘淡踏月而來者不免望月而喘矣 
[合香作斗]  
　　吳俗屆中秋之夕家家設齋獻月香楮果餌供設滿桌中置香斗一只香斗者以線香密排黏連作片四方湊合上寛下狹如升斗狀中盛木屑面糝檀香末又以降香末寫作天開文運狀元及第等字様復以長香一大役周圍屈曲附以安息香纒以錦箋挿置斗中高標彩旗其斗大小不等其價或數十文數百文最工者以洋計今年香斗消塲甚細燭店南貨店雜貨店櫃檯上尚排列香斗向之購買厥價甚廉蓋此貨只育一日之用過此一夜則無過而間者矣 
[蘇臺碎錄]  
　　蘇城有一種似妓非妓之家名曰碰和檯子其家之主婦多係將老秋娘强作風情工於調笑雇姣婢數名點綴脂粉以供裝烟侍酒之役每檯抽洋一二元或三四元富家子弟喜其旣可怡情復能獲永朝永夕樂而忘返雖所費無多而浸淫日久因之破家蕩産者指不勝屈爲害較甚于妓館有某婦同私識某甲向以此爲生涯被隣居之鄉宦所驅逐遠徙他處仍理故業且擴充之租賃華屋一所器具精潔餚饌豐美每樹抽頭四元聞每日竟有五六檯之多游蕩之輩趨之如騖紳官子弟亦間有一厠足其間者蘇城自兵燹後人貧世富外强中乾乃復家家有漏水之扈處處作銷金之窟可勝歎哉○胥門外有江滷公所乃江北買醃蛋醃鴨之業捐貲創立五月間有江北船某甲帶來親女一名年十七歳因度日艱難託看公所之卞某說合賣與常熟開布店之某翁作妾實價洋三百五十元卞某隱下百元以二百五十元告某甲甲應允卞遂安然中飽矣不料今爲同輩所知欲向分肥卞不肯因相爭閙爲公所董事知悉聞已將卞某斥退矣○城西鄉有老寡婦共稱之曰鐵匠五太婆性狡而悍口如蜜心如蠍也善作水販小媒凡青燈孀婦白屋貧娃被其蠱惑而墮節陷身不可勝計今年忽得奇病腹漸膨脝其中嚶嚶作聲哭啼俱有未幾紅腫而潰洞見腸胃膿血横溢痛苦萬狀臨終自披其頰連呼我隨你去而死死後十餘日忽有吳江某甲至其家自稱向在隂間充當劊子手每斬犯一名照陽間例需費二千八百四十文鐵匠老太婆已經諸婦女告發冥王依律判斬卽其所殺特來索費其家不信某甲云此固不難辨也試就棺底視之有一痕血縷是卽明證視之果然且有血水點滴欲下始駭愕信服卽付劍子手斬費而去此事本屬無稽俗稱隂律森嚴豈容差役公然索費且旣斬其親雖鄉愚亦焉肯照數酬給乎姑錄之聊備喜談新聞者傳述焉以警愚婦之作惡耳 
[浙闡續聞]  
　　十四早天色清朗進場者皆以第三塲稍可寛舒聽點頗覺寥寥皆預備補點詎料已初忽然大雨傾盆之勢聲如鼎沸肩籃挈凳而來者莫不淋漓盡致溼汚滿身雖塲規極寛送考工人可以直至號舍然雨之來也驟猝不及防入塲者正如出水芙蕖滿身凉露矣○雨勢狂注號舍不免滲漏龍門内數號有士子呼號官修葺號官應略遲卽大聲斥之號官不能忍稍有違言各士子遂轟然而起競以老拳奉敬嗣經提調監試出爲排解該號官方得脫身然已不堪狼狽矣士子之横一至於此誠世道之憂哉○二塲被貼出者計共十餘名多係空白内有一名云因繳卷違例致被貼出也○三塲對策固屬空策居多條對者亦有之然必合數人或十餘人分帶書籍以便細查故不得不亂號十四下午大雨滂沱尋已之號舍則爲人佔去爭之不得携籃下上另覓坐處者往來於雨聲泥濘中殊窘甚也○有蕭山某生仝帮坐某字號而並不爲條對計未出題時則拇戰賭酒旣出題後則裁題紙作草稿易歟字爲矣字更乎字爲也字振筆疾書頗極行文之樂及謄畢新例默寫二塲頭篇起講而某生並未帶進且百思不憶始轉喜爲愁欲令水手赴其寓處取以入塲又復索資綦昻自顧慳囊不肯輕破於是潸焉出涕其後究不知作何設法先笑後號咷可爲某生占矣○繳卷時因添註塗改有誤而紛紛退還令其補註者絡繹不絶有某生將添註塗改不寫於策尾而寫於策中蓋忘其抬頭而卽於半行中填上雖曰昏憒亦草率所致耳○出塲時有送善書者其意固屬甚美乃半途中有等小孩向考客乞書卽以所得善書與之其實小孩得此書不過供其塗鴉之用否則持以易錢竊爲之不取焉 
[改設水捐]  
　　本埠創設自來水英美兩界均已興造法界已經造成現由法工部局定章凡界内之用自來水者其錢由局給付該公司再由工部局按戶酌加自來水捐貲若干云大約今歳年底虹口可以先行試用矣 
[鬥毆罰洋]  
　　禮拜五本埠有在米勒馬爾輸船爲管事之華人一名赴英按察司署控告該船管機器之第一第二兩西人無端毆打按察司查明係該華人在管事房踢門爲第二管機器西人所見由責罵以致扭打第一管機器西人上前將華人之辮扯住分開方得解散故斷令無干省釋矣其二管機器西人着罰洋十五元結案 
[棧夥墮水]  
　　前日本埠琼記碼頭適福和輪船抵埠時有某甲年三十餘欲赴輪船在碼頭上失足落河各舢板赴卽撈救至今未獲屍身或云是某客棧之接客夥也 
[演習跑船]  
　　本埠公家花園之大橋西首有外國船塢一所塢中所藏之船皆係西人跑船所用該船大小不等或容一人或容七八人近因賽船期近各西人日夕在浦中駕駛以資習練昨有一西人乘坐一小船手扳雙槳划至陸家嘴角地方船忽兩斷幸該西人頗諳水性不至沈没後經外國舢板救起並將其斷船各半隻裝入舢板一併送至大橋西首船塢安置云 
[小工受傷]  
　　郯城縣人李三向爲小工度日前日在本埠順泰碼頭怡和洋行之某輪船上做工不料一時失足墮入艙底頭顱磕破且有内傷當卽暈去經該船送至同仁醫館救治西醫用藥敷治將頭縳好迄今已及兩日尚未能言語也 
[嚴懲賭犯]  
　　法捕頭以租界中往往有地灘賭博鄉愚每受其害故飭法包探巡捕等嚴爲巡緝前日包探等至洋涇浜三角地適見博徒張阿三卽李阿三正在開盆旁坐之張阿金代報勝負法包探當將兩人獲住張阿三將盆擲去祗獲到骨骰四粒銀洋兩元錢十數文一併拘入捕房又獲到擺設骰盆引誘兒童之林全福并及其黨徐金海又骰兩粒一併拘獲昨解公堂法包探禀明情由并將賭具錢洋呈閱翁太守見摇灘之骰每粒六面祇有兩色洋兩元皆係銅質着當堂銷毁張阿三林全福判各責三百板枷號一個月徐金海張阿金各責三百板以儆 
[竊車受責]  
　　近來租界之中控失東洋車者不知凡幾法公堂昨據蔡子泉訴稱失去新製東洋車一輛當卽四處找尋旋在四明公所西首禇家橋朱阿大之房客張阿大家尋見我卽問車從何來據張阿大稱係沈阿二所寄卽至沈阿二處詰問據稱車係别處竊來若將就了事 
 
 

Page 3

 
 
則事在此若欲送官則不過責百板而已爲此鳴捕送案并將朱張兩人邀到車已向捕房領回翁太守詰沈阿二則仍不供認朱張兩人供與原告同太守謂沈阿二旣願責百板准其自認着如數責釋 
[誆物續訊]  
　　銅錫店主李藹山被張王二人持假信誆取燭籖五對前已登報當將張成炎管押王勝德交保着將邱坤觀尋到交案迄　 
今爲日已多而仍未將邱尋到王勝德於昨日投案伸訴請爲賠償待尋到邱坤觀再當拘送翁太守問李之燭籖値價幾何答稱除去一對外尙値錢十九千六百文翁太守謂爾等聽之卽着照數賠償王勝德請釋一人出外取錢太守着將王暫押釋張成炎出外俟繳錢後釋放 
[猝斃滋事]  
　　英租界老閘大橋北約隔里許之穿虹浜地方有鄉民談木全與顧松林皆業捆籐生理前日清晨八點鐘時顧以談折扣工資互爭扭結經勸開釋各歸做工及將晚停工之際談覺腹痛當卽囘家勢更沈重家人疑其痧挑之藥之皆無效旋斃家人乃謂實被顧毆傷致死因知照地保糾同親友向顧饒舌復經人勸令顧出資棺殮超度屍親尚未允從不知作何了結也 
[縣差斥革]  
　　上海縣署差役葉生沈祥均經范邑尊飭革等因節經列報兹悉各差役欲謀充二缺者殊覺紛紛已由邑尊選定趙祥錢順二人以作皂快之頭而上海縣除皂快二班之外尚有十總頭之稱范邑尊嚴懲差弊旣革皂快二班頭役十總頭之斥革者亦屬不少謀接充者亦不乏人也 
[裝船涉訟]  
　　元亨洋東投法界公堂控胡昌盛裝船號硬裝洋松等情當經法捕房將胡昌盛號夥王吉甫傳到於昨日訊理據原告洋人偕同船主投案并呈西字合同一紙翁太守詰及王吉甫據稱由羅意師洋人經手寫定元亨夾板船一艘裝貨至天津交卸以二十天爲限價洋一千二百元如限外多延時日按日貼洋四十餘元立有西字合同均已簽字完畢合同上曾經寫明貨物由我裝載於十六日裝石膏及鐵貨共計一千數百担尙有火油四千箱木頭一百數十根駁到船邊而船上不肯裝運但各貨均經報關不便停運請恩斷合同呈騐翁太守與于繙譯官詰之元亨洋人據稱胡昌盛寫定船隻由羅意師作中於西歴九月二十日定局石膏鐵貨已裝船内火油未曾駁來其木頭實因太重天津水淺恐難進口故不能裝况合同上並未寫有木頭數目祇有火油四千箱王吉甫又稱合同載明不拘何物裝滿爲度倘船重水淺不能進口合同上亦經載及駮船運費亦由船上出聽翁太守謂經手人羅意師因何不到王吉甫答稱羅意師今日有事在英界涉訟故不能來太守商之于繙譯官轉諭該船主以旣經報關之木頭一百數十根當爲裝入未報者由别船運去庶可完案原告執稱不能裝木謂裝船須由船主餘人不能作主云云翁太守謂王吉甫爾等作事未曾週到故多糾纒可自向經手人處理明着爲退去 
[英界瑣案四則]  
　　王阿保至英界公堂稱拉東洋車爲業昨在路被顧阿順所駕野鷄馬車撞翻車輛致損輪盤經捕拘顧送案請究顧供駕馬車向西見東洋車喊之避開不聽致碰只求恩斷陳太守隨判顧給王修理洋半元案結○三號華捕稟稱鄭家木橋堍新造房屋房東自用張姓在工照料曾向捕房請領巡捕號衣給穿張令何士保做替工詎何穿號掛到烟館吃烟將堂倌任意呼喝堂倌周全福謂巡捕當差辦公豈有到烟館招摇之理何自知不合不敢與較却出外脫衣紏衆尋釁毆周致受微傷訴捕前往拘何送案請辦周供與同并稱傷在左腰請騐何供曾到烟館吃烟畧與堂倌口角不敢糾毆陳太守騐得周全福傷痕甚微隨判罰何洋一元撥充醫院經費案結○十二號華捕稟稱見袁錫榮掮駱駝毛一袋丁阿三張阿六二人各帶駱駝毛十餘斤盤問支吾爲此一併送究袁丁張同供向擺舊貨攤駱駝毛係逐日收存者惠捕頭稟稱駱駝毛係洋行棧房之貨此三人非竊卽係收買贓物袁贓較多請爲分别辦理陳太守隨判罰袁洋兩元充醫館費再押半月丁張二人各押半月駱駝毛均存捕房俟失主認領○莫阿雲稟稱在西人處爲廚子今晨經過大馬路將洋東取物西簿遺落當被周阿根拾去經路人胡瑞生見而關照向之索取周挾胡告我之嫌隨相扭毆由捕拘案云胡供與同并稱被周毆打扯破藍布長衫請騐周則俯首無詞陳太守隨判周管押半月簿交莫阿雲領去 
[法界公堂瑣案]  
　　清芬堂失鎗一案前因馮啓和誣指木匠王明發經翁太守查明先將王明發開釋昨已登報馮啓和於昨日復解公堂訊問仍一味遊供太守着重責一百板堂倌周元福叩稱此鎗値洋十八元無力賠償請爲公斷翁太守謂爾等自不細心何得妄瀆兹因馮啓和誣指他人故予重責非爲偷鎗之事也倘尋到贓證當爲核辦○原告王錦春至法公堂訴稱係川沙人在滬爲木匠前月回家因滬地房屋乏人看守囑子松松看管詎我子竟與陳福海將房中衣服盡行質去祗剩當票數紙我卽詰問據云是陳福海誆稱作薦生意以致爲其所惑而陳母亦來過一次又騙去錢一千數百文昨日尋彼彼反領我至八仙橋將我恐嚇是以鳴捕我子松松亦不知自愛故一并送捕翁太守詰之陳福海據供在惇信洋行爲夥家住西新街德興里誑去之錢物願於二十七八内一併歸還翁太守着交保出外料理王松松卽着伊父領回管束云 
[錄袁君子鵬致蘇城諸善長信]  
　　久未叙晤深爲馳系敬惟籌捐在念募欵爲懷爲頌爲祝弟於月之八日奉申函告由時泰轉遞計可早逹青睞矣弟等自初七日由帶子沙下手查戶日雨兼行現帶子盤籃兩沙業已查完尙有東興沙未查此數沙均係被災最重之區弟等親歴查看悲乎目慘心驚十室九空屋宇蕩盡者何可勝數此時露宿風棲霜吹雨打妻子流離無家可歸更有圩岸冲破有田難耕尙未挑築竟成澤國之門潮頭之戶况乎命在懸絲何顧及築圩岸嗟乎大災屢降益見疲困可知弟等目視爲之流淚當此情形鉄漢亦爲寒心金剛安忍怒目且東興沙猶甚食惟茭米宿惟草堆要尋粒米幾里之中竟不可得慘聲震動數十里較之前年山東之臨朐縣無分上下抑何至如此荒耶舊歳秋成已經破圩今於三月廿八日又被潮水冲决麥熟又荒又六月十八九日大破竟至禾苗枯爛共計三熟無收還要挑築圩岸奈何弟所辦賑務今見第二次之奇荒諸君子救灾勇爲蘇困奮往急叩求勸捐爲禱今附上茭米三包係災民日向草間取吃度日之物祈分送諸君俯鑒餘俟東興沙查完再行詳告此佈並請籌安 
[助賑愈疾]  
　　敬肅者僕近患熱症汗下不止業已發暈勢甚危急忽憶申報助賑愈疾頗箸靈應爰默念願助賑捐百洋遂睡去片刻汗亦卽止自此逐漸輕减而現已竟占勿藥矣一念之誠感格竟如是之速用特繳奉英洋一百元敬祈察收隨掣收條交下該洋乞卽彚解災區散放並祈將情節刋申報俾凡患病危篤者或可仿照行之於賑務亦不無小補云爾肅此敬請諸善長大人善安[  知非子謹上]  
[懷人詩]  
　　沈茀之太守伊犂君自天山奏凱回琴尊海上共追陪春風復唱陽關别遠道難逢驛使來出塞塵沙于役苦安邊霖雨濟時才書生本色循良吏西極瘡痍待補培○楊商農司馬法國滄海遥乘博望槎驪歌唱罷陳天涯魚龍擁護檣帆穩騏驥騰驤道路賒能代中朝宣德意定知異域仰才華莫看雲樹增惆悵六合於今共一家○孫公符太史京師去年風雪嘆飄萍今指牂牁　使星大雅扶輪多士仰先公持節此邦經尊甫芝房先生曾典黔試玉堂競爽添佳話謂令弟君詒太史邊徼掄材重典刑應憶皇華多　詠鈔詩堠吏滿郵亭○李默菴明經天津丈夫事業愧雕蟲俯仰依人頻轉蓬老更多情詩絶艷才能經世遇偏窮看花憶共開尊集挾策徒慙鼓瑟工等是天涯增客 
 
 

Page 4

 
 
感夢回明月滿樓中[  壬子八月味馨室主人未是稿]  
[上海電報局八月上旬收解水災賑捐第七次清單]  
　　營口同人募第二批規銀七百七十八兩二錢五分二厘蔡嵋翁五百兩福州裕昌行募第五批三百兩七錢四分烟台同人募第三批一百九十三兩七錢二分都門振濟書畫局一百三兩逸名氏祈合家康寧延碧書屋曹善怡堂三戶各一百兩淡水顧公舘三十三兩四錢六分七厘如心氏十兩二錢六分五厘修仁堂一兩一錢八分四厘○以上共收見規銀二千二百廿兩六錢二分八厘○烟台同人募第三批英洋三百三十二元凝蘭書屋韋文圃二戶各二百元甯郡籌賑公所募三十六戶第二批一百六十二元王姜氏梁成厚堂江夏繼德堂安定敦大堂浙西培荆草堂新安免力氏金智榮着吕宋彩七戶各一百元傳經堂周李孝仁得吕宋彩二戶各六十元不留名吟莪氏劉慶升福升求祖母病愈增壽蘅臯逸史省湯餅費神戶鼎泰無名氏蘭芬草堂無名氏求妻病愈七戶各五十元知不足齋四十元浙嘉退思主人曾暢軒蕭山縣粮廳趙明德軒免災氏贖愆記五戶各三十元吟莪氏移次子彌月禮九次共三十元姜忠堂廿四元徐渭記等六戶共廿三元錢業履安堂節中秋席費同源森常年船醮爲善承昌楊姓求産婦平安王紫記乍川同新木號閩善堂許陳侯氏移立神匾愧無力華陽子大浹江樓楊錕記致遠堂頤上字盡力氏補過子陳廷銓求父病果痊十七戶各二十元懋襄堂慈邑陳二戶各十五元馮瑞卿景華居節中秋費趙承霖募一百四十一號借用捐册三戶各十二元恆順德記冷水山人求祖母壽施德爲妙朱坤元西倉别墅方手無名氏陳王氏爲病求愈脩竹居　鄮跛足人知命子陶正寳無名氏楊春吟草廬十二樓來徐浦杜蘇蓮書畫潤不名氏省中秋節費天水趙氏移誦經資京寫無名氏善心人無名氏天涯遊子求病愈南寄園移戸餅節菜新安氏山右西河氏幸安居同人省中秋費劉慶延源成質友衍澤發記衆友養心堂梁溪仁雲堂拂塵子南蘭陵不書名毛作霖安素主人完愿劉炳源王柏壽益記省西瓜保慈願十齡童子隱名氏三十九戸各十元川沙百壽緣八元八角一分潛東野楊徐錕鋆踵鑅願母長榮廬陳求事順利三戶各八元忻采記七元厚六居士六元六角無名氏解錢姓徐潤田綺園移月餅節菜願宏力綿人五户各六員張心菴五員四角一分二厘無名氏保平安謝祝記拙安生梅靄君畫潤揚川漁許耔初潤資鈇城隱名氏務本堂孫無名氏黃桂卿慎獨齋祥生和洋貨節中秋席費鄭增記莫如松祈合家平安王姓病愈懷素書屋徐祥泰折醮愿麟書堂闕十九戸各五員楊不書名爲善最樂衣德堂福嬡記不求知齋節省中秋席費念祖堂李樂善士李國煌澄洙三童節點心錢求母目明怡大友人陳廷銓還父病愈愿十戶各四員金吟齋叔純書畫潤三員八分四厘黃桂記南源號錢召棠朱玉堂求病愈培根堂裕厚堂席翁記金吟齋叔純　筆茸城求患速痊子無名氏求病愈信昌無力子藩氏木易子求母病速愈十三戶各三員俞孚卿王襄臣紹捷甯申樂善堂無名氏洪雲記陳心記無名氏俞求免服藥方記唐記海陽頴川氏殷昇房津沽城閒人略補過齋朱王國泰鄒運成甯樂氏迎安居承德堂武無名氏朱致順居念二戶各兩員不留名一元四角一分不鳴氏求合家平安又求弟婦安胎求姑母病愈求次女病愈隱名氏趙俞和卿胡西周松笙居士留餘居陳聚德堂張心梅景韓氏瀛伯氏靜記周記不留名隱名氏金庸記香雪菴宋子範書潤心氏鍾春和余君竹無名氏螘䭾子母難日節香燭費資親冥福人顧光鵬書潤挑痧人屠張竹卿燕翼堂召南氏鍾姓錢姓李姓斗記節中秋費無名氏無名氏三十七戶各一員嚴賈氏蔡啓封二戶各五角章銘甫書潤四角二分○以上共收見英洋三千四百六十九員七角三分六厘以七三零二五合換見規銀二千五百三十兩七錢七分五厘○兩共合見規銀四千七百五十四兩四錢三厘○又收陳雨亭止桶藥水一箱統共分解皖省嚴佑之助敎周裁五觀察江省柳少雲張雪堂潘二江諸君浙省同善堂散放此稿未完 
[浙省撫轅抄]  
　　八月十四日中協唐禀安補用同知胡福保禀銷假知縣周翔麟禀知藩司委郡公幹叩辭○十五日將軍古乍都統慶學台張織造廣前廣東運司何俱差賀 
[蘇省撫轅抄]  
　　八月十七日彭宫保到蘇卽日開行庚辰翰林院庶吉士朱福銑浙江人自籍來赴都張豫立五庫釐局來 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年八月初九日京報全錄]  
　　宫門抄○諭旨兩道錄前○發抄旨五道○東撫任　黃河伏汎盛漲現擬籌辦工撫情形摺○河督梅奏黃河伏汎修守平穩仍飭愼防秋漲摺○又奏搶修埽工按段加廂高整片○兼署湖督彭奏請旌表片○兼署粤督裕奏請斥革武進士嚴究摺子○八月初九日戸部通政司詹事府正白旗値日無引見○睿王等搜檢完竣覆命○瑞聨閻敬銘各假滿請安○湖南副將袁虞慶謝恩○福錕續假十日○掌儀司六十一日祭奉先殿惠王行禮○廂黃漢奏派蘆溝橋演放砲位派出棍公載鶴○召見軍機○皇上明日卯正二刻至奉先殿壽皇殿行禮○發抄左宗棠等奏仍請以江浦令盧思誠調宿遷令奉旨吏部議奏欽此○又請將精力就邁之皖南鎭左營中軍游擊文裕原品休致奉旨着照所請兵部知道欽此○又記名提督劉端冕等留江補用奉旨着照所請兵部知道欽此○又淮安守孫雲錦飭赴回任奉旨知道了欽此○又請將肅清河州案内出力之試用守曾爾昌改奬奉旨吏部議奏欽此○○頭品頂戴山東巡撫臣任道鎔跪奏爲伏汛期内黃河水勢盛漲漫溢民地現擬籌辦工撫謹陳大概情形恭摺仰祈聖鑒事竊東省黃河上下游幾及千里伏秋兩汎在在堪虞本年上游南北兩岸雖據印委各員禀報入夏以後疉次盛漲險工林立員弁晝夜搶修大致尚稱平穩惟下游自齊河縣以至鐵門關兩岸俱属民地前經臣按段確查無論官堤民埝凡單薄殘缺者均於春間委員會同地方官督飭民夫分别修築並酌發津貼銀兩以示體恤但河面甚窄河干日淤兼之灣曲過多海口又不通暢溜行迂緩水大卽不能容尙有沙河減河壩河小清巨治繡江馬頰徒駭等河衆流匯注大雨時行之際無不盈堤拍岸近河村庄往往成爲巨浸前於五月底及六月初旬連日隂雨黃水陡長至一丈以外歴城章邱齊東等處民堤漫决利津縣民灶各壩亦被冲刷多處閭閻猝遭水患情形重者廬舍蕩然積水尙未消退臣據各該縣禀當卽嚴飭將决口赶緊堵築一面疏消水勢查勘災黎戶口並委員派撥勇丁分投前往帮辦此次黃水之大實所僅見察看民情困苦必須酌發津貼工撫兼籌以免流離失所臣擬俟印委各員勘明禀覆核計每縣需銀若干卽由司庫籌撥另行奏報至此外濟陽齊河惠民濱州蒲台等處情形稍輕均經嚴飭地方官督同民夫加意防守伏查近年下游水患甚於上游南北兩岸蓋因海口不暢河身愈墊愈高堤内村落形如釜底其餘大小河道亦多淤塞不通汎漲時加以山泉各水建瓴下注非惟不能宣洩且更頂托黃溜到處漫溢爲患年甚一年以大局情形而論自當疏通海口爲正本清源之計但工艱費鉅牡𡂖嘴淤沙甚廣俗名鐵板河異常堅厚節經委員查勘均稱人力難施詳加籌策惟有將各支河先行擇要疏濬使清水得通去路則黃流亦減來源庶幾稍有把握除俟勘明應如何籌辦再行妥議具奏外所有黃水盛漲歴城等縣民堤漫决籌辦工撫大概情形謹恭摺具陳伏乞皇太后皇上聖鑒謹奏軍機大臣奉旨覽奏已悉卽着督飭印委各員勘明被災輕重情形分别工賑奏明辦理欽此○○頭品頂戴河東河道總督臣梅啓照跪奏爲伏汛期内黃河兩岸險要工程修守平穩現屆立秋仍督飭加慎防護恭摺仰祈聖鑒事竊照節交庚伏南北各廳水勢工穩情形臣於六月初十日具奏後當卽帶印出省由柳園闈口渡河而北先勘北岸工程途聞迭據黃沁廳呈報武陟沁河於六月初四日午時至初五日戌時共長水四尺九寸陜州呈報萬錦灘黃河於上兩次長水四尺之後復於六月十八日申時續長水三尺先後接續下注勢甚浩瀚大溜南冲北突各廳俱有險工北岸則以下北祥河爲重衛糧黃沁次之南岸則以上南廳榮澤壩爲最險本年入夏以後該工對岸淤灘已見刷塌嗣因水勢忽長忽落復長新灘挺峙河心逼溜南趨竟成南北直射之勢該堡爲同治七年滎工大壩金門當時大工占掃柴多土少歴久朽腐是以遇溜卽塌又生險要臣查工行抵黃沁途次接據該廳禀報立即遄行南渡星馳往勘目覩洪濤激射浪勇如山舊埽匯塌多處大堤裂縫長數十丈寛二三丈不等更値風雨交加危險萬狀赶廂新埽隨廂隨蟄從前抛成磚石大垻爲急溜冲刷過半添抛磚石隨廂隨塌改用大竹絡滿裝磚石雜以稭料間以鐵條用大麻纜綑而下之始克屹立保護垻基不至續塌所幸料土磚石各項先經該道廳預爲籌備箕畚兵夫亦皆齊集工所得以撒手搶護竭數晝夜之力大局始臻穩定現仍飭令寛購正雜各料責成開歸道任愷專駐該工督同認眞修守期保無虞迤下鄭州汎胡家屯將軍廟石家橋一帶河溜隨灣圈注節節有工廂抛刻難停手中河廳中牟下汛八堡戧頭人字等壙及空檔新生掃段節經悍溜趨刷屢廂屢蟄情形亦甚吃緊下南廳祥上汎十九堡至二十一堡屏翰省垣關係尤重現在河勢裏外順堤埽石各工無不迎溜蟄塌均經該廳相機擇要廂修以資捍禦各廳料物用多存少已按工酌核隨處添儲無虞缺乏長堤另案土工先就已報完竣者按叚騐收丈尺敷足錐試飽滿尚無草率情弊未竣之工仍嚴催加緊速辦完報續驗查本年水勢長發較勤險工迭出此後汎期正遠來源旺弱難知臣惟有往來各工督率道廳營汎等共矢愼勤實力認眞防護務使工堅料節餉不虛糜以仰副聖主厪念河防之至意所有黃河伏汎安瀾仍飭愼防秋漲緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○梅啓照片再本年搶修埽工旣已商辦高整者係南岸上南河廳属鄭州上汎五堡蓋壩下首順河埝埽工十叚中河廳屬中牟下汎十堡上叚順堤頭埽至十埽埽工十叚下南河廳屬祥符上汎十八堡月埝尾新頭埽上首埽工四叚又該堡月埝尾埽工二段並十九堡新挑壩埽工四段共埽十一段北岸黃沁廳屬武陟沁河汎龍王廟埽工六段西街口掃工五段師家後埽工二段又師家後上下水埽工各三段共埽十九段衞糧廳屬封邱汎西圈第九叚下首起土壩前埽工六段祥河廳属祥符上汛十五堡魚鱗壩頭埽並四五埽又十五堡下首挑壩迤上順堤埽工六叚共埽九段下北河廳屬祥符下汎頭堡挑水三壩埽工二段並挑水三壩下首空檔埽工五段共埽七叚均因交伏後河水迭漲先後刷蟄卑矮經各該廳按段加廂高整得資抵禦理合附片陳明謹奏軍機大臣奉旨知道了欽此○○彭祖賢片再據興國州知州李輈詳稱據前署江西南康府知府王鳳池等稟請孝婦袁俞氏係儒童袁開平之妻姑素患血疾病篤氏割肝和藥以進姑病獲痊開造事實出具甘結由州查明加結造册詳請具奏前來臣查割股爲傷生之事例不准旌割肝事同一律而險痛過之近年各省有似此孝行具奏籲請者無不仰邀俞允以愚孝之徑直自行初無轉計而聖主之恩施格外憫彼苦心也今興國州民婦袁俞氏事姑至孝當醫藥俱窮之日忘其創深痛鉅以求效於垂危呼籲通靈姑病立起合無仰懇天恩俯准旌表以彰孝行除册結咨部外謹會同學政臣臧濟臣附片具陳伏乞聖鑒訓示再湖廣總督係臣兼署毋庸列銜合併陳明謹奏軍機大臣奉旨着准其旌表禮部知道欽此○○兼署兩廣總督廣東巡撫奴才裕寛跪奏爲在籍武進士恃符包庇抗不交匪請旨斥革嚴究以示懲儆恭摺具陳仰祈聖鑒事竊照廣東揭陽縣属風吹寮匪徒田籠得等糾衆起旂謀爲不軌一案先經前督臣張樹聲會同奴才將獲犯審辦情形恭摺奉報一面嚴飭緝拿逸犯鄭大徐等務獲究辦在案嗣經署潮州鎭總兵方耀訪聞該匪鄭大徐潜匿潮陽縣砂隴鄉地方匪属鄭錫武等從中包庇登卽派撥弁勇馳往密拿前諭令鄭錫武等恊拿綑送旋因日久未據交案將鄭錫武先行傳出勒交詎武進士鄭之才生員鄭汝材一聞其父鄭錫武獲案胆敢聚衆持械逞兇奪脫並傷勇丁一人復經該鎭會同潮州道府飭縣分别拘案勒交鄭之材等意存庇匿始終不交一匪迭經嚴飭限催仍復玩抗如故置若岡聞奴才伏查鄭之材等名列搢紳宜如何朿身自愛恪守法紀乃敢包庇族匪鄭大徐延不綑送迨因其父鄭錫武傳案勒交輒復聚衆奪回毆傷勇丁殊属逞强藐法似此父子兄弟䁥睥匪犯同惡相濟其爲平日不安本分已可概見若不從嚴革究無以懲刁劣而肅紀綱據潮州鎭道府禀經飭據署潮陽縣知縣晏賜書查明鄭之材係由稄秀捐把總職銜應同治丁卯科本省鄉試中式武舉戊辰科會試中式武進士殿試三甲奉旨以營守俻用欽此嗣於查辦潮州府積案出力案内奏請賞戴藍翎同治十二年奉硃批着照所請奬勵等因欽此鄭汝材係於同治十二年八月十二日奉硃批着照所請奬勵等因欽此鄭汝材係於同治元年歳考經前學臣玉浵取入學附生詳由廣東按察使龔易圖會同布政使姚覲元詳請奏咨斥革前來相應請旨將藍翎武進士營用守俻鄭之材卽行斥革並拔去藍翎以便拘審嚴究除咨禮部將生員鄭汝材斥革註册及移咨兵部兵科查照一面嚴飭勒緝匪犯鄭大徐等務獲並嚴勒鄭之材等迅速綑交究辦外謹恭摺具奏伏乞皇太后皇上聖鑒訓示再昨准都察院咨據廣東職員鄭之材遣抱赴院具控抄錄原呈並將抱告咨解到粤現經飭司行提全案人証分别訊明辦理又廣東巡撫係奴才本任毋庸會銜合併陳明謹奏軍機大臣奉旨着照所請該部知道欽此 
 
