# 1903 - 243 - 4910914

 

Page 1

 
 
[九通目録出售啓] [  圖書集成局曰]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目録四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊搆取可也 
[江西護撫柯中丞奏贑省裁兵加餉辦理完竣單陳籌議事宜摺]  
　　奏爲江西裁兵加餉辦理完竣謹將籌議事宜開單恭摺具陳仰祈聖鑒事竊前准政務處咨議覆前兩江總督臣劉坤一會奏裁减三省制兵酌裁員弁更定餉章一摺光緒二十八年九月十六日奉旨依議欽此欽遵按録原奏咨行到臣當卽議覆摺内如查照巡警章程通盤籌畫自省會以至各府州縣逐漸設立裁存員弁各缺應就常備續備各軍統籌分設不得專就巡警一項空設分缺各節均應另行妥籌由三省覆奏至裁减官弁兵丁酌發恩餉裁存兵丁不分馬步守名目酌加餉項各節均經議准自應先行遵辦惟查此次裁營甚多餉章亦經更改其中尙有原奏未盡事宜及應行變通之處經臣督同營務處司道悉心籌議酌擬章程咨商督臣於二十九年正月底止一律裁撤其裁存各營弁兵因地方情形不同據各屬先後禀請亦經隨時酌量分别增减移設仍以不逾原奏應裁應留總額爲斷並據各營陸續具報已依限裁撤完竣恩餉亦給發清楚俱各安靜無譁此後存兵無多自當嚴飭各營勤愼操防以資得力所有裁兵加餉酌議辦理章程繕具清單敬呈御覽除咨政務處户部外謹會同兩江總督臣魏光燾恭摺具陳伏乞皇太后皇上聖鑒勅部立案核覆施行謹奏奉硃批政務處議奏單併發欽此謹將江西裁减制兵更訂餉章案内酌議辦法章程繕具清單恭呈御覽一裁缺官弁太多請分别酌辦也此次裁兵案内奉裁員弁原奏聲明各歸原省按照裁缺章程分别補還一缺惟江西所裁共有百餘人之多内如教司一項原共二十二缺今裁十三缺僅留九缺幾去三分之二斷非三數年間所能補還請援照上年兵部奏定裁缺衛弁新章多于其途或願赴部候選或赴本籍或留原省歸標入於裁缺卽用班内儘數補用千總把總外委二項各留本標三缺得二挨次補用額外各弁則以原銜頂戴改補什長遇缺一體較拔以免壅滯一裁缺都守交代應委員盤查結報也都司守備均有經管錢糧之責如遇交卸例由後任結報交代今缺已奉裁並無接任之員所有經手錢糧應委别營現任都守會同盤查結報所存公國銀兩儘數彚同關防鈐記解交藩司衙門兌收火藥砲位除酌量留給裁存弁兵外餘悉解赴改隸營分存儲一馬步守兵應分别裁改也查各營馬步戰兵皆由守兵步兵遞拔共人材技勇大率馬優於步步優於守此次原奏馬兵全裁步兵所裁多於守兵現在酌量變通裁缺額外全數改補什長外約以馬兵留七裁三步兵留六裁四爲率不敷之數統歸守兵内裁足以示平允一恩餉正餉應分别覈支也此次裁兵所有節省餉項仍應加給留存之兵與往届不同除實裁之外委馬步守兵照章發給三個月恩餉銀米免扣平建外其酌留之馬步守兵一體分别改爲什長正兵三個月内仍支原有之馬步守餉但不給馬乾三個月後什長月支餉銀二兩三錢米折銀六錢正兵月支餉銀一兩八錢米折銀六錢照例加閏扣建餉銀减平米折不减平一裁留外委額外餉項應分别酌定也各營外委千把總額外外委舊例均支馬餉月米外委每年給養廉銀十八兩額外無之今馬兵旣裁已無此項名目而兵丁加餉外委得項反少於什長亦於體制未協所有外委額外餉項自應另行酌給除養廉馬乾照舊分别支給外應改爲外委每月給餉銀三兩六錢額外每弁每月支給餉銀三兩不給米折仍照例分别加閏扣建减平亦於三月後改支一各營馬匹應分别裁留也各營外委額外原騎官馬此等雖爲末弁亦有管束兵丁之責不便令其步行應將其馬留給作爲坐馬又馬兵全裁遇有偵探等事難期捷速再於撫標左右兩營留馬二十匹九江贑州兩鎭親標兩營各留馬十匹以備差遣與外額馬匹均照例支給馬乾惟遇有倒斃均令目行賈補毋庸給發馬價一馬匹變價應分别年限也督辦政務處議覆原奏馬匹變價應仍歸公自應遵照辦理查上届裁兵案内每馬一匹變價銀四兩八錢惟此次裁馬有七百餘匹之多南方民間不慣乘馬今武試旣停各營馬兵又復全裁馬匹用處極少求售甚難今仿照倒馬定例分别酌减辦理凡買補未滿一年者繳價十兩未滿二年者繳價八兩未滿三年者繳價六兩已滿三年者免其繳價俾免爲難所繳價銀留爲製備旗幟號衣之用另行開報一官兵俸餉朋銀應免提扣也向來武職官弁俸薪及兵餉内有應扣朋銀一欵係爲買補倒馬之用今馬兵旣裁酌留馬匹亦不給發馬價此項朋銀已無所用應慨免其提扣以昭核實一本色兵米應全行折解也各營兵米向歸各廳州縣徵收有解歸南糧省倉支放者有解歸潯倉及贑南道衙門支放者而以由經徵廳州縣就近支放者爲尤多應照光緒二十一二十三年兩次裁兵成案一律每石折銀二兩解赴糧道衙門由道彚解藩司衙門兌收支發各營米折如有盈餘請悉留爲舉辦警察及一切新政之用奉硃批覽欽此 
[英皇宣言]  
　　西報云英皇在上議院宣言中英商約業經簽押明年西正月起卽照新約施行此約内第八條最關緊要載明内地釐金一律裁撤永不再設所有進口稅加至百分之十二五 
[土俄交涉]  
　　西報云土廷電致俄皇謂戕害俄領事兇犯業經誅戮俄皇復電云不惟兇犯應受大辟凡與此事相關之文武諸員均應從嚴懲辦 
[暹客遺書]  
　　暹羅來函云暹中向例凡寓暹之客三年一次至其皇家報名納稅名曰繫碼凡作工者每名二元七角店東則每名四元刻下暹中繫碼之期係限自華三月起至華三十年三月止此次碼期無論寓暹赴暹俱宜照 
 
 

Page 2

 
 
例納稅方許在暹任事邇來汕頭人之往暹者多未諳此例登岸時不及備帶繫碼費之客皆被皇家帶入工藝局備工兩月抵清稅碼方許别覓生涯云噫此邦之人莫我肯榖而吾華人尙樂往之者則以中國無殖民之地耳興言及此可爲浩歎 
[京張鐡路商股章程]  
　　承辦京張鐡路各職商奉諭招集華欵商欵有盈無絀股東銀兩均交恒利銀號寄存給與收付憑恒號收付到局換給股票每千兩爲一股每股給股票一張并有息摺一扣按五釐付息自工竣開車之日起一年計算一次除股息並公司用度外餘利作爲十成以三成報効國家以三成歸還股本以二成歸股盈餘以一成歸常年歲修以一成歸在事人員花紅至股東處陸續歸本卽陸續撤息統俟股本歸清股票息摺撤銷之後以五成報効國家以三成歸股東餘利仍以一成歸常年歲修以一成歸在事人員花紅股票各條一股票每千兩爲一股給股票一張每計一年清算付給股本若干註載票内二股票式樣刊印承辦京張鐡路公司爲發給股票事今有某省某縣某職銜姓氏交來庫平足色銀一千兩正計一股其股本係第幾號給股票一帋息摺一扣給某人執照須至股票者後行再寫年月日期末行再書股票某字第幾號三股票編號本公司底册騎縫用戳記以免錯誤四按股票號數備册註明認股人名籍貫或是堂名或是鋪名及經手人等逐一詳註以備查考五商股除發股票外隨給息摺一扣卽照該股號數摺内標明股商某人收執蓋用本公司戳記此後各股憑摺支取利息六股票如有遺失應將該股號數并認股商名及經手人等詳細聲叙到本公司出具保結本公司查明存案另行補給所失之票作爲廢紙七如股商將此項股票情願讓與親友須執票到公司立明退約承受之人亦須取具保結聲叙籍貫姓名俟本公司查明承受之人實無妨礙之處方許易名註明不得私相授受八如股商因有事故將股票遣交親族人等則與原領股票無異毋庸保結等事九股商五釐利息自開車之日起按一年清算付息遇閏不加故先聲明以免日後疑議十本公司自開工興築之日至工竣之日共用銀若干開具清册呈送鐡礦總局備查以杜浮冒十一股本還清股票息摺撤銷之後仍按原股號數另爲換給養利憑摺以便支取餘利十二開設本公司之後如有未盡事宜必須斟酌盡善陸續增記 
[訓誨諄諄]  
　　漢口日報云兩江督憲魏午帥自派員查辦蘇報館一案後深慮省垣各學堂學生中或亦儒染革命排滿諸邪說特飭總辦總教習監督提調諸員嚴密查察設有與上海愛國學社及會黨中人潛通消息者立卽禀聞以憑究辦日前經辦理學堂各員傳集通班學生剴切湻詳勉以大義各學堂中尤以高等學堂及中小學堂各學生最爲潛心學業無一毫浮囂習氣此外水師陸師各學生亦均恪守堂規屏除惡習當經管理學堂諸員詳晰禀陳午帥又令傳諭諸生此後當格外奮勉向學以期宏濟時艱 
[約束學生]  
　　保定來函云東文學堂監督王爲諭知事蒙督憲袁札開爲札飭事近奉電旨魏光燾電稱上海創立愛國會倡演革命諸邪說已飭查禁等語著沿海沿江各省督撫嚴密查拿隨時懲辦所有學堂條規並著督撫認眞整頓力挽澆風以期經正民興勿誤歧趨等因欽此業經欽遵分行在案應再通飭嚴密防範隨時稽查合行刷單札飭札到該堂卽便遵照單開辦理此札計黏抄單一帋等因蒙此合亟黏單諭飭諭到該堂諸生立卽遵照毋違特示 
[條陳三事]  
　　聞之廣州友人云營弁陸鴻圖赴督轅條陳三事督憲岑雲帥批示謂據禀整頓水師輪船嚴緝六響短槍籌欵興商各節臚列條陳細加披閱内有先經嚴禁查辦者亦有尙可採取者當此時事艱難非合羣策羣力不爲功但能考之無疵用之無弊立見施行以資補救應候本部堂回省之日詳加體察并傳該千總面詢情形酌量核辦 
[閩曁到粤]  
　　廣州訪事人云粤西自用兵以來各兵艦運兵解餉絡繹於途邇者督憲岑雲帥商請閩省大吏調撥福安兵船來粤以資策應本月某日福安已抵粤洋惟以入水過深不能進口祗得下椗於黄埔由管帶林硯忱二尹謁見各當道禀白情形 
[兵艦抵鄂]  
　　漢口訪事人云日前測海兵艦鼓浪至鄂下椗鮎魚套江心聞係載送武健營兵丁赴粤事畢而返也 
[派員閱操]  
　　漢口訪事人云日本將次大操兼督端午橋制軍已札委孫觀察廷林等赴日本閱操藉資考鏡 
[考察軍政]  
　　蘇州訪事人云前報紀蘇撫標下實缺各員預備考試軍政兹悉叅守以下大小員弁已由江蘇巡撫恩藝棠中丞提前於七月十一日到轅考騐矣 
[代辦監臨]  
　　廣東訪事人云本年癸卯恩科鄉試撫憲李中丞須入闈監臨惟以督憲赴西省辦理軍務東省事務繁重李中丞未能入闈因請學憲朱文宗代辦業已入奏矣 
[委辦要差]  
　　漢口訪事人云龔二尹世準奉上憲札委辦理楚粧台軍裝庫一差日前已詣院謝委矣 
[電調監司]  
　　廣東訪事人云廣東候補道王雪晴觀察秉恩前經香帥奏調至湖北現聞粤省大憲委觀察署廣東按察司電商鄂督端午帥旋接覆電以觀察在湖北尙有經手事未了須俟一二月始得飭令來粤也 
[主司過漢]  
　　漢口訪事人云湖南正主考支太史恒榮副主考吕太史佩芬日前陛辭出京本月某日道經漢上旋卽乘某輪舟駛赴湘省 
[署篆述聞]  
　　　江西訪事人云署臬憲周廉訪學銘於七月初二日因事交卸接署者爲汪觀察瑞　 
[妥議稅章]  
　　漢口訪事人云候補縣徐大令之棨奉上憲札委赴上海隨同商務大臣籌議銷塲稅則日前已附某輪船下駛 
[鐡路述聞]  
　　廣東訪事人云佛山瓜步汛附近之鐡路前數月因工人與工程司滋閙停工多時後經公司中人在省另雇工人接築且於原築基面加闊三尺以寛軌道日内聞各工人又起風波加索工價公司不允滋閙更甚幾釀釁端上月二十二日衆工人相率停工未悉作何調處也 
[惠州城圯]  
　　廣東訪事人云惠州府城四面環水東北濱江西南濱湖建於明洪武三年城周圍一千三百二十六丈高二丈二尺自國朝乾隆三年八年迭經奉准部咨撥項修葺至道光二十八年知府江國霖又復修築更爲堅固乃六月二十三日已刻城東北隅忽然崩塌十餘丈是地恰當合江門風神廟之間城下並無民居故不致損傷人口 
[盜刼渡船]  
　　廣東訪事人云東江上游扒船向來分叚駐守以衛地方前月初一日駐札水口扒船被匪劫去軍械後派守檳榔潭及派 
 
 

Page 3

 
 
尾兩船亦移駐水口以爲該處駐船旣多匪人不敢輕視矣乃前月二十晚二鼓有河源渡船距水口不遠被匪二十餘人駕長龍四艘左右夾攻該渡船發砲未能命中被匪過船刼掠一空共值價二千餘兩並槍傷船主當搶刦時渡夫泅水往扒船求救而扒船竟觀望不前駐守之職實有名無實矣 
[票匪成擒]  
　　漢口訪事友人云王先舟叅戎督令捕勇在鄂垣某烟館内拘獲私造票及各種僞票之要犯某甲刻已解請江夏縣訊辦矣 
[匪劫匯票]  
　　江西訪事人云省城貿易塲中接湖南電音謂上月廣西匪徒竄至湖南邊界永定縣地方殺人越貨傷斃土客數命搶去　錢匯票不少故囑如有匯票至贑切勿收用 
[蘇鄉盜案]  
　　蘇州訪事人云蘇鄉蠡墅鎭地近太湖爲盜匪出没之藪七月初五日夜鎭中某當鋪突來盜黨數十名蜂擁入内將包房帳房首飾房三處所儲各物搶劫一空時正黄昏各店鋪尚未收市聞知此事四出鳴鑼被匪等擊傷數人旋卽呼嘯而去 
[籌辦警察]  
　　烟臺訪事人云日前候補道楊觀察奉山東巡撫周玉山中丞札委來烟籌辦警察事宜當卽附某輪船由青島抵烟旋赴天津謁見直隸總督袁慰庭宫保禀陳一切 
[錢價愈高]  
　　漢口訪事人云日來漢口錢價大漲每洋銀一元祗易錢七百五十文若江南等處之龍圓尤爲價短彼主持圜法者將何以整頓也 
[浙省官塲紀事]  
　　杭州訪事人云浙省文闈事宜現已漸次布置妥貼日前復將内供給委吳大令叡内總理委徐别駕樹淵内總巡委金别駕遵祖劉大令永安余大令文鉞厲大令存厚分别辦理○正任昌化縣知縣任大令燮寅現奉藩憲飭回本任卽日詣憲轅禀謝○署運司許豫生都轉於本月初六日營遷入署所有防軍局及營務處亦卽移至署内惟書役人等則賃居民房蓋以行臺須灑掃潔凈爲本科正副兩主考輿駐文旌也 
[蘇省官塲紀事]  
　　蘇州訪事人云現辦海運滬局孫述庭鐡松巖兩太守近以蘇省漕米已全數起運故卽將運局撤去大小司員亦一律故回並於本月初七日由申返省分投撫藩各轅銷差○太倉州吏目金爾白因病出缺所遺之缺由太倉謝樹卿直刺委試用典史高少尉瑜先行代理一面詳報至省請委員接署以重職守 
[京師瑣談]  
　　聞之京師友人云日前兩宫回鑾時有南方人某甲者不知何故伺於西直門大街意欲叩閭遽被某員所見扭至官廨派人看管迨至來朝慰以好言釋之使去○有李某者素好詼諧人皆以假科李呼之向在德勝門外大關迤南開設銅鋪每至夜深欲在後院鼓鑄私錢上月之杪魚更三躍忽有巡捕奪門而入李越垣遁去遂將私爐器具及李之妻子鋪夥獲送公所請懲○京師興修馬路有刀包攬工程者准每日在史家衢衕營造處投函木櫃中兹者已届開櫃之期其函竟至滿櫝但不知工程究屬何人也 
[接差展期]  
　　本邑保甲總巡朱森庭明府自奉蘇松太兵備道袁海觀觀察札委兼辦城廂内外清道局事宜原擬尅期接辦嗣以前辦是差之袁允升明府交代一切尙未清楚因擬展緩數日擇於八月初一日接差視事 
[嚴密巡防]  
　　前晚本邑保甲總巡朱森庭明府親率勇役遍赴南市各巡防局稽查一切順道至各叚巡察一周然後回局 
[節會志略]  
　　昨日爲中元令節午後三下鐘時好事者舁城隍神及新江司財帛司高昌司長人司五偶保出巡遍歴城廂内外然後舁往厲壇會中除旗鑼傘扇外一切會景無不踵事爭華所過之處途爲之塞 
[騙銀被獲]  
　　本邑南市元源莊主沈某前向浦東洋涇鎭某姓購田一百三十餘畝議價洋銀五千餘元中途被地販王栢生陸左卿騙去洋銀一千元將地圖册藏匿不還遂控知本邑保甲總巡請爲提追總巡朱森庭明府飭差留心查緝至昨日始行拘獲解請明府訊辦 
[被逼輕生]  
　　有楊蔚如者恃其父楊木金曾入武庠自稱楊家將專在裏虹口一帶包攬詞訟魚肉鄉愚去年因向圓通寺僧瑞昌借端索詐不遂冒稱董事揑詞至上海縣署誣控爲縣主汪瑶庭大令察破當堂判責飭令具安分結在案豈知楊怙惡不悛前日午後糾集口操湘音之無賴多人至狄思威路成大染坊向坊夥王培根强借洋銀王不允遂扭王至捕房稱被王欠洋銀若干元請爲究辦捕房以不理錢債當將楊等一併逐出楊又曳王至某茶肆再三恐嚇謂如不借洋銀不放回店王無法允於明日照付始得釋回王回店後愈思愈憤且手中空空遂潛購紫霞膏數錢吞服至夜半毒發呻吟店主察知其異卽舁赴同仁醫院求治奈受毒已深旋卽斃命由店主知照家屬並據情投報美界捕房捕頭詢得情形以王死於非命令某包探前往查明實在情由再行核辦 
[勘犯發回]  
　　前者太倉州謝柱卿刺史派差將因賭起釁槍斃鄉民之首從各犯陳阿五李榮甫王紀成三名押解至滬禀經蘇松太兵備道袁海觀觀察勘訊明確分别擬定徒流罪名發交上海縣暫行收禁昨日觀察飭上海縣汪瑶庭大令將三犯解回太倉州監禁候辦 
[勒保交人]  
　　日前王聚生投南市十六鋪巡防中局控同居之李阿根李周氏向爲嶬媒請提訊究局員黄衡堂二尹飭提訊明限交行兇之女棍到案昨已逾限因命地甲傳諭保人將李送案比責 
[英美租界晚堂瑣案]  
　　吳裕春前控司帳人翁少村虧銀逃逸求提保人馮子廉訊追等情經讞員孫建臣直刺准詞將馮提到交人保出責令將翁尋交旋經馮扭翁到案暫行管押前晚直刺提訊吳供商人股開萬泰酒行倩翁經理帳目由馮保薦不意未及數月行卽倒閉查核各帳被翁用虧洋銀一千餘元避匿不面向馮查問業已代賠洋銀三百六十元然所少甚鉅萬難含糊了結兹由馮將翁交案求恩究追翁供萬泰倒閉皆因吳私開生泰和洋紗號虧折本銀無可彌補遂將萬泰之欵劃抵致萬泰爲之摇動所有各帳除已由馮賠繳外所少無幾各欵皆有帳目尙求明察直刺以供詞各執著將翁還押令兩造各邀公正人於十九日由差將翁帶出眼同核算各帳明白禀復核斷○前者裕源紗廠控蔣槐卿欠銀圖賴等情經直刺將蔣提案押候理明核奪嗣蔣以身在押所無從理楚禀求交保直刺准之前晚由黃醴泉投案具保直刺謂曰前者英商控爾售地不交是否業已清理黄答稱業已理明不日卽有照會請爲銷案今惟求將蔣保出向朱宦處妥爲理楚不敢有違直刺卽著將蔣交黄保出○某號巡街捕送女孩友弟到案禀稱此女迷失歸途無從送還請爲安插及弟供稱年五齡籍隸上海人父親在新閘工作直刺著交官媒暫爲留養俟其父來案給領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[贑興官報]  
　　江西訪事人云江西官報經營已久至七月初一日始行出報計每月逢朔逢望出報一本每本五十頁約共三萬字每本售錢一百二十文分派各屬轉派各學堂各紳士每屬限派百本 
[潮郡市情]  
　　廣東訪事人云潮郡去年赤紙行商親往汀州等處採辦赤紙獲利頗厚邇因紙不暢銷紙價大跌凡客貨之入行者均屯積如山云○潮州業茶者每年於清明前後親赴武彞等處采辦巖茶而今歲茶價頗爲昻貴據箇中人云去年厦門回禄茶行俱遭一炬閩商爭先購買故其價陡貴也○潮人種靛爲土産之大宗靛青有二種一名馬藍其葉大今稱大青一名槐藍其葉小今稱小青今年春夏間雨澤愆期每靛一擔價值九元有奇染坊虧累難堪前數天忽得好雨每擔遂跌至五元且靛葉蓬蓬將來可望豐收故業此者皆喜形於色矣 
[洪都客述]  
　　江西訪事人云湖北巴河所産棉布銷售浙江由廣信入境沿途皆用紅錢買通司巡私放漏稅行之已久現因都昌釐卡查察甚嚴均不敢收受紅錢運來之布悉數解省充公爲數甚鉅布商多方設法釐局始允格外從寛每捲定價三千文准該商買回以示薄懲然所虧已不資矣○省垣上年各書店因科舉改章獲利倍蓰因之今年各書店之赶考者倍多於前無如書店旣多而購者反少七月初旬尙無顧聞者想不能如上年之獲利矣 
[甬江米市]  
　　寗波訪事人云甬江米市自鎮江弛禁運米後日有至者米價因之漸賤嗣因各處早禾收成甚佳上月間市價又跌詎各户國積居奇因是米價遂增高繼長若日内鎭米來源頓絶恐甬江米價尙須蒸蒸日上也 
[上海縣署瑣案]  
　　四川候補知縣王鐡珊明府奉署兩廣總督岑雲帥奏調赴粤隨營差遣明府遵札乘輪船來滬詎至通州失竊衣服洋銀及公文等物拘獲扒竊汪少青卽連三存一名到申後卽送縣署前晚縣主汪瑶庭大令訊究汪供小的係鎭江人近趁某輪船來滬船中遇一同鄉人祝某交談之際祝忽偷竊搭客白布小包一個卽在通州登岸失主查問旁人以小的曾與祝交談指爲同黨致被拘送求察大令曰本縣查悉爾本是長江積竊未便輕放判收押所候再行嚴究○陳銘齊控姚振揚欠賴貨銀姚亦轉控倪根寶侵吞造屋工價一案亦經大令訊斷陳供爲森大昌木行夥姚係木作頭包造倪姓房屋在小的行内賒去木料被欠洋銀三百餘元求追姚供小的包造倪姓房屋十八間計工料洋銀一千三百四十元立摺先支六百元後央地保勸付一百元另立收條兹已完工尚被欠洋銀六百四十元倪又揑稱預付鈔票一百元實則此欵早已收入支摺六百元内是實求追倪供與姚親戚故托伊造屋未立承攬且於今年二月中間失已借去洋銀一百元後又經妻付伊鈔票一百元總共前後共付洋銀九百元因伊僅造八成工程延不完工是以從緩付清大令判倪再付姚洋銀二百元著姚轉還陳一百元是否完工候派差查復再行核斷○夥搶又袋角某米店之盜犯施得貴拘獲到案迭次研訊供認不諱判釘鐐收禁候示在案前晚飭提訊供詎盡翻賴堅稱不知大令命鞭背五十下掌頰二百下仍稱實不知情大令怒其刁狡復命上天平架良久始如前供明大令核得與事主所報贜物相符判仍還禁聽候詳辦 
[馬路工程局瑣案]  
　　昨日鄉人王金根購得病猪一頭携回浦東被保甲總巡局差查見拘入局中禀請總巡謝岳松明府研訊供稱此猪實由小的偕滬南十六鋪長源猪行内出店人阿妹至浦江中某猪船上購得求察明府以事在南市飭差移送馬路工程局請爲查辦經總辦翁子文太守親提研訊詰其購自何處王含糊不肯實供太守喝責數次始供實倩素識之阿妹代購太守命押候傳到阿妹再行訊究○昨日寡婦某氏奔赴馬路工程局控被人誘至太平馬頭義泰烟館賭博騙去小銀錢百餘枚請爲提究總辦翁太守命退去明白補詞呈候察核 
[英租界捕房紀事]  
　　前夜三馬路玉仙戲園演唱湖絲阿姐吊膀子一齣雲情雨意力描摹事爲捕頭所聞立派包探方長華查明禀知讞員孫建臣直刺發出傳單著於今晨傳案訊明科罰○昨日流氓沈吉香沈梅珊將某甲軋入福州路第一茶樓任情索詐經包探王長桂查悉拘入捕房捕頭著押候解送公堂禀請孫直刺懲辦 
[法租界捕房紀事]  
　　法商某西人投該管領事署控英界二馬路華彰洋廣貨號欠銀一萬七千兩求提追給領事照會獻員魏大令出票飭探至英美租界公堂協同差役將華彰號主提入捕房捕頭命押候堂期解請大令訊究○某甲在某烟館開燈與某乙同臥一榻甲矇矓睡去乙遂竊去烟槍一支值堂人向甲索取甲無以對乃將甲拘送捕房請究捕頭命押候解送公堂禀請魏大令訊究 
[美租界捕房紀事]  
　　昨晨梁阿忠不知在何處竊得衣服若干携至吳淞路某押鋪賣錢包探顧福其以其形跡可疑連贓帶入捕房捕頭令押候轉解公堂禀請讞員孫建臣直刺訊辦○昨日午前剪綹賊王阿寳在元芳路摸取甬人王錦堂袋内之小洋銀若干枚爲二百九十九號巡街華捕所見當塲拘獲扭入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
