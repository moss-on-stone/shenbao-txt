# 1901 - 206 - 4910228

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸昔明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以畫今因中以達外淺深本末次序秩然士人懐用世才非通知時事固不足以裕經世之猷而欲通知時事非博生昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論中國設立學堂宜先定普通學章程]  
自北省拳匪亂後朝廷銳意求新詔令永廢八股攺作講義策論以期士人講求實學尤貴博通中外一時　海人民耳目一新無不歡欣鼓舞然在鴻才碩學平時旣博通今古固不患攺弦更張而佔嗶之士向惟沈溺於八股之中一切有用之書素視爲雜覽而未嘗一寓目故一聞攺制則無不瞠目咋舌而莫知所措然論博通今古固非天資學力兼到之人斷不能遽臻此詣而若尋常之講義策論則八股之士文理旣通則不過攺頭換面亦尙無不可以敷衍從事况博通今古無論攺制不攺制皆爲士人應爲之事固不待詔廢八股而始張皇也惟今日人才卽能博通今古尙不足爲濟時之具大抵通商以來歐洲各國鶚視鷹瞵玩中國於股嘗之上者無非恃其人才之盛實學之多故中國而欲與之爭能自不能不學彼之學旣欲學彼之學則旣不能不博通今古尤不能不博通中外今之學者不更大難於昔耶人生精力各有所限旣欲兼習西學則中學亦宜從簡則庶無顧此失顧彼失此之弊否則務得貪多反至不稂不莠况學問之始基要在最初之進步故於訓啓童蒙尤關緊要現在頒行新政各省擬廣設學堂中西並課在課西學是宜悉照彼國章程按西人課學定章各國大略相同童子入學識字後初讀某書繼讀某某等書謂之普通學或因精力不濟或因急於謀生則旣得普通之學亦足以應世若力求精進則由普通而課以專門各視其人之性之所近及力之所致雖有淺深高下之殊而無不可獨樹一幟學堂旣多學歸一律自無紛歧之誤廢棄之虞故凡舉國之人無不識字無不習普通之學且所學亦未有無用者亦何怪其人才之盛我中國童子自入學識字後課以三言四言五言淺近之　冉讀四書五經多則讀十三經然後握管爲文是爲中國普通之學然讀完以上之書至握管爲文是欲將來求取功名者滞則有僅識字者有僅讀小書者有僅讀四書者有雖開經而廢棄者此種子弟或略識之無或僅能寫帳書條而求一文理通暢者曾不數數覯故中國鴻儒碩彦雖不乏人而人才總不能盛者皆因不能講求普通之故也現在舉行新政敎子弟者欲仍舊貫則旣恐迂途欲學新法則又虞獵等是於師生皆病無可折衷雖已設之各學堂皆又啓蒙課本然各自爲法不能一律不能據爲定程故蒙意現旣欲廣設學堂章程宜歸劃一處今之世子弟斷不能不學西學然亦必中文通達則西學方爲有用否則不過多一西人耳與中國何益哉夫欲先學中學則必先定中學章程不簡不繁皆歸有用雖學無盡期而亦必予以限止自入學至畢業一傚西人普通之例斟酌盡善朝廷著爲令典四海可以從風或請朝廷諭飭翰林院編緝或由各疆吏延請名儒釐訂奏請核議凡子弟入學者卽無意深求而此普通之學則必使畢業官課如此則鄉里之授受者亦有所依歸不致有自我作古師心自用者矣人云中國之貧在貧富之不均我謂中國之弱在乎學問之不均若倣普通之法則學問何患其不均而人才又何患其弱於歐西哉 
[星使辭行]  
　　日本某日報云中國專吏日本道達歉阮之那琴軒星使於東歴九月二十九日午前十下鐘越二刻時叅謁日皇辭回中國旋於十月六日附郵船至長崎折而赴上海以便由海道返天津 
[擬築鐵路]  
　　徐家匯匯報云現有西人欲自中國京師築一鐵路直達張家口業已將地勢勘定摹繪成圖特不知朝廷果能允准否也 
[俄核路费]  
　　徐家匯匯報譯登英電云俄國戶部大臣核計興築滿洲鐵路經費須羅卜二百五十兆枚常年養路之費需羅卜二十四枚兆護路之兵約十萬名 
[會議祀典]  
　　京師友人函告云禮部太常寺以兩宫回京時皇上應先詣圜丘及正陽門菩薩廟關帝廟太廟社稷壇奉先殿致祭遂於本月某日會議一切禮儀 
[估計工程]  
　　保定友人函告云此間自遭拳亂衙署會館公所類皆蕩焉無存兹經直隸候補知府張太守廣生估計工程禀請撥欵　葺曾見所開清摺内開一督著殘毁磚　十坏房屋三百八十七間約估修工料銀六千四百餘兩一藩署殘毁磚瓦土坏房屋三百九十二間約估修工料銀四千七百餘兩一臬署殘毁磚瓦土坏房屋三百二下九間約估修工料銀五千三百餘兩以上三署共估工料銀一萬六千四百餘兩一兩江會館殘毁房屋戯臺門窓等處約估修工料銀一千六百餘兩一淮軍公所並昭忠祠毁房屋門窻供桌等件約估修工料銀二千六百餘兩另外定購廣式五福團壽榆木太師椅子二百把榆木框八仙方桌一百張五丈六尺一尺六寸寛條桌一百張八仙方桌二十張四方茶几四十個以上共計木器四百七十件合銀一千二百餘兩總共估計工料銀二萬一千七百餘兩 
[京通通道]  
　　京師友人來信云前門外東月城下所築京通鐵路現已開駛火車直達通州南門外每日往還三次行者便之 
[兵艦又增]  
　　天津直報云前者東西各國駐泊大沽口内外之兵艦運船以次减少兹者忽又日漸增加就華 
 
 

Page 2

 
 
歴八月十七日計之已增至二十艘之多其中英國六艘美國一艘德國四艘法國艘俄國四艘日本國二艘義大理國一艘 
[瀛眷過津]  
　　天津直報云直隸藩司周玉山方伯之瀛眷向寓滬上現因和議大定附某輪船北上本月十四日午前由塘沽乘火車抵津暫駐片時卽赴保定 
[俄隊抵營]  
　　牛莊訪事人云八月十八日有俄國可殺克馬兵一營進駐營口有見者謂其人身軀不甚雄偉略似華人而面色　黑則又似印度人 
[降匪被戕]  
　　牛莊訪事人云有高少牛者渾名高鐵匠本鬍匪頭目去年經蓋平縣錢大令招使投誠禀請極峯擢爲外委責令捕盜以贖前愆高自知感奮迭次破獲巨案先後斬决盜匪不下六十餘名匪黨思有以報之而苦無間隙八月十五日高自營口赴蓋平行至白廟子匪黨偵知發槍以擊高猝不及備連中四彈墮馬而殞 
[未遂瞻依]  
　　武昌采訪友人云湖廣總督張香濤制軍接奉行在電傳諭旨知兩宫定期八月二十四日回鑾因念輦轂所經去鄂伊邇爰卽奏請恩准赴汴中覲見以申依戀之忱某日差弁將原摺齎回奉旨毋庸前往至湖北巡撫端午橋中丞曾具摺奏請扈從北上刻尙未奉批旨未知能邀兪允否也 
[大帥蒐軍]  
　　武昌采訪友人云湖廣總督張香濤制軍講求武備惟日孜孜近以護軍武愷各營練習洋操已著成效然必隨時勤閱方可免懈弛之虞爰商之端午橋中丞示期本月二十二日操演行軍隊先期飭藩司瞿賡甫方伯會同督中恊吳協戎撫中衡璞叅戎傳知在省文武各官屆時皆准隨往惟須一律策騎不得安坐肩輿是日黎明各營勇齊集閱馬廠迨圾暾初上制軍中丞屏去儀從率同司道各官乘馬戾止各營勇鳴槍致敬聲若聨珠旣而傳令各營分爲甲乙二軍互相攻擊一時旌旗映日鼓角喧雷步伐正齊無稍紊亂制軍頗爲稱許中丞亦捐廉犒之迨收隊言旋則已崦嵫日下矣 
[之江遣勇]  
　　杭州采訪友人云省城撫標護軍營勇冋分中左右三軍頃由浙江撫憲任筱沅中丞札飭統領黄峙靑太守將右軍悉數裁撤而令左軍併入中軍以節月餉太守查得此項勇丁類皆招自泗安一帶遂飭管帶李君雇船送至泗安遣散臨行將號衣軍械收回各發給恩餉一月 
[教犯解衢]  
　　杭州采訪友人云去年浙江衢州府屬西安縣歹人閙教戕官釀成巨案大憲已奏奉諭旨飭將要犯十三名就省垣正法其餘無辜被累者分别釋歸尙有從犯十七名應發回原縣犯事地方枷號示衆情節較重之六犯則永遠監禁以示嚴懲本月二十二日由署浙江臬司許豫生廉訪札委候補縣程大令文龍管解赴衢交西安縣發落臨行柬請省防營管帶某君撥出哨弁二員督帶勇丁二十名沿途擁護 
[雄師過潤]  
　　鎭江訪事友人云江南自强軍馬隊由江陰北上迎護鑾輿本月二十一日乘某兵艦抵京江旋由地方官派差封雇民船二十餘艘送往袁公浦當過船時常鎭通海道兼鎭江關監督長久山觀察恐若輩滋生事端特飭水陸總巡周錦堂游戎親帶勇丁在江干彈壓 
[廉訪履新]  
　　杭州采訪友人云新任浙江按察使湍靜臣廉訪於本月十六日由金陵抵滬旋於二十日晚乘官舫赴杭州杭州府宗子材太守聞之急率同仁和縣蕭藴齋明府錢塘縣黄菊友明府往石門迎迓二十二日午刻憲舟駛抵省垣各官俱在江干呈遞手版廉訪命材官諭令免見隨卽呵殿入城 
[書院更章]  
　　鎭江訪事友人云自詔廢八股攺試策論各省書院卽一律更易章程今將本月十八日常鎭通海道長久山觀察課試南書院所命各題照登於後生員問越南南北圻郡縣　隸版圖今淪於法然其形勢所在於古爲何地尙有可攷者沿革大略盍條舉之賈誼立漢制更秦法論童生動心忍性增益其所不能義問泰西種植之制便於農田者有幾試詳證之 
[僞傳警電]  
　　鎭江訪事友人云日前有匪人某甲者貿貿然至電報官局稱奉某國駐鎮領事之命因有公事急須電達金陵督轅局中司事允之立即按照定章收資發電詎知電中妄稱刻有會匪私梟匿蹟高郵約期謀叛請撥雄師往剿以免滋蔓難圖云云兩江總督兼南洋通商大臣劉峴帥驚駭之餘急電飭常鎭通海道兼鎭江關監督長久山觀察親詣領事署面詢領事告以並無其事因飭洋務局員邵大令偕丹徒縣張大令將甲拿獲釘鐐收禁聽候訊懲膽大妄爲可謂至此而極矣 
[錢店被封]  
　　宜昌訪事友人云郡中和興玉錢店係饒姓所開邇者外間紛傳店己外强中乾恐不免於倒閉荆宜施道濮紫泉觀察清查關局各欵知發存和興玉者不少限期一律收回饒遂不能支拄旣而觀察復查知漢口沙市皆有分店因將沙市總執事人王錫九及余屏仙拘禁嚴追此係八月初八日事迨夜半電飭駐宜昌委員吕君將店門封釘并派人圍守饒之住屋閱日北門外所開醬園亦標封扃鐍宜昌各錢店司帳司事則帶交東湖縣管押因錢店必由同業連環具保方能開設一有倒閉須責令各店攤償故也 
[崑山命案]  
　　蘇州訪事人云崑山縣境鐸塲鎭近出一命案有甲乙二村人因罱河泥忽啓爭端互相毆擊甲村倚圖董周某之從弟周志千爲護符赴縣控告乙村聞之卽倩覚名二先生之蒙師某甲繕就詞訟醵取咨財與之相抗并繕立議單一紙以便遵行周偵知設法向甲騙取其稿旋糾合某無賴將甲痛毆并以穢物塗其口甲忿甚翌日奔赴崑山擬投縣署申訴不料周已守候于某茶肆喝令黨羽曳甲至某姓家攢毆以致宛轉斃命周見已釀禍央人將屍舁至城外棄置河中越日經人報知屍屬投縣報案縣主諸大令委典史某少尉帶同刑仵書差臨塲相騐周賄囑件作唱報無傷旋經屍屬繕禀指控周及某無賴不知大令能澈底根究否 
[盜犯解蘇]  
　　蘇州訪事人云本月某日太倉州蔣直刺獲解行刦昭文縣某銀樓之盜犯金老么至省先是去年十一月某日常熟縣緝獲盜匪文松柏解經蘇州府發審局諸讞員研訊供認太倉侯姓家劫案係已與金老么爲首讞員遂禀諸臬憲朱竹石廉訪札飭刺史將金拘獲親解省垣二十二日午後刺史詣發審局與吳司馬其昌升堂會讯金初猶狡賴不承迨提文對質始直認一切刺史商之司馬飭將二盜分别收禁候禀請上憲擬定罪名 
[京口官塲紀事]  
　　鎭江訪事友人云簡升江蘇按察司本任江安督糧道效述堂廉訪由金陵抵鎭小作勾留卽於本月二十日赴蘇州謁見撫憲聶仲芳大中丞禀陳海運事宜瀕行鎭城文武印委各官咸赴碼頭恭送○江勝全軍統領杜雲秋觀察近奉兩江督憲劉峴帥電飭赴省商議要公爰於本月二十一日命駕登某輪船溯江上駛瀕行江勝前營管帶陳楚斌協戎江勝全軍總巡周錦堂遊戎及各營官均詣江干恭送 
[營口問俗]  
　　牛莊訪事人云自俄人占據營口後各街巷洒掃潔凈不准小便犯者罰如上海租界例無知愚民每罹法網近經俄官令大會就各叚建厠所以便行人小遺○近日營口市價地載元豆每石售銀六兩五六錢河載元豆六兩六錢五分豆餅八兩油七兩靑豆六兩七 
 
 

Page 3

 
 
錢白眉七兩二三錢紋銀每兩兌東錢八吊二百文洋銀六吊二百文寶銀兌洋銀七十九元五角過爐寳銀七十元五角金砂每兩兌洋銀四十一二元 
[八閩雜紀]  
　　福州訪事友人云南臺蒼霞洲爲地棍叢集之所居民時被若輩荼毒往往敢怒不敢言本月十三日之夜適因挾妓起釁聚黨持刃鬥毆怒若池蛙虓如檻虎適保甲委員徐次琴少尉巡行至此飭役拿獲數名押回局中訊明懲辦○江西人劉鳴皋串同侯官縣書辦陳某假造功牌騙人赌物有江可三者受其謊騙買得五品功牌一紙被人告發經官訊明飭將劉遞解回籍特未悉陳將何以治之○上月二十夜四鼓時軍署上房傭婦因劃火柴延燒牀帳軍憲急傳親兵入救久之無一應者不禁勃然大怒諭令一律革去卯名嗣經城守營某君再四哀求怒始漸息 
[雲間近事]  
　　松江訪事友人云各縣徵收烟膏捐統歸佐雜辦理松郡附郭之處由華婁兩縣主委典史按期收取無如市面清淡鵠面鳩形之輩大都無力捐輸以致相率偃旗息鼓有經理之責者恐不免大費躊躇矣○日前府署接南匯縣汪蘅舫大令詳文稱有文生丁某因教唆詞訟被獲到案請申詳上憲褫革衣衿一面已出示招告等情府尊余石蓀太守嫉惡如仇宜無不如詳批准也○署理華亭縣典史申少尉現屇瓜期上憲札委吳少尉接署近已捧檄至松將次接鈐視事矣 
[道批照錄]  
　　今年三月本邑南市鹹瓜街義泰藥材行失火後紳士林曾裕王宗毅以其家曾保火險銀　萬兩禀請上海縣汪瑤庭大令照前年紳士李曾珂等所禀提撥若干撫卹鄰右大令准之飭提義泰股東孫思恭訊核旋查接管卷知李紳禀　前任蘇松太兵備道蔡　甫觀察照會各國駐滬總領事各總領事以此舉與保險生意有碍不能照行移文照覆在案因赴道轅禀請免提道憲袁海觀觀察允之嗣林王復邀同李紳投道轅禀控觀察批仰海縣議覆核奪兹者李紳又偕楊德鑅張堅姚文枬葉景澐張仁敏王維孝徐頌增嚴應祺劉汝曾林曾賚李鴻膏赴道轅遞禀觀察批示云前禀批縣查議未覆兹又據禀前來察核所陳保險起火之家全追賠欵充公以期永杜流弊果係無論曾否保險行戶均屬衆議僉同一經照行自可决其不至再有奸徒故意縱火爲此損人不利己之事矣旣無此事而保險之家萬一仍不免於失火則係出於意料所不及而爲雇工徒夥之不愼更可知矣彼時事機緊迫爲店東家長者情知有此定章不能領取賠欵又不甘將財物委之一炬勢必不顧保險章程而竭力搶護財物亦屬窮人之竭狀吾不知爲衆鄰者是否原情聽其搬運抑祗知貪得賠欵起而阻之乎阻之則店東家長旣爲雇工徒夥所累并不容有片席之留厄人巳甚聽之則事定之後保險行照例不予賠銀如此而告官懲追官亦何惡再將店東家長逮案横　苛罰寃累無辜乎本道前批所謂持平籌議以伸國法而順人情得此類是也再四籌思全追賠欵仍屬窒碍難行總以嚴懲縱火爲要義此外則由鄰居互相覺察如各行戶因家道店本空虚而買保險儘可公議不许多買倘已保定在先者亦可向保險行告知實情彼必目有善策不肯落其圈套至於房東尤與鄰居不同更可與房客議明未保險者不許保險已保險者酌量加租或不加租而令酌保房險否則將屋收回凡此　維於事前似尙合曲突徙薪之義總之本道辦事一秉至公但期心安理得並無絲毫成見究竟籌議各節何者可行仰上海縣迅速彚核妥籌禀覆察奪毋違 
[分櫃徵糧]  
　　上海縣下忙錢糧自本月初六日設櫃開徵迄今已歴多日而各處花戶之入城完納者甚屬寥寥昨經江蘇藩憲陸春江方伯下札嚴催縣主汪瑤庭大令爰定於明日特派櫃書人等赴浦東高家行諸處分設糧櫃就近徵收並飭糧差傳諭各圖地保四出催科毋得違玩 
[禁摘棉花]  
　　每屆秋末冬初吉貝結實時有不肖之徒結黨至鄉濳行採摘名之曰搶落花上海縣主汪瑤庭大令聞而惡之因卽編成四言韻示張貼通衢其文曰棉花結實收獲期豐婦孺攫掠有害鄉農示禁嚴辦法不寛容 
[禀濬溝渠]  
　　日前本邑南市義泰恒利洽記等三鋪主投馬路工程局遞禀聲稱下六鋪新馬頭大街舊有陰溝自新馬路築成陰溝後舊溝日漸淤塞今夏霉雨連綿街衢水深没踝以致居民有受病之患行人有傾跌之虞某等目擊情形集衆助資召匠修造惟須由舊溝接出浦灘方能成事求請察核俯准總辦翁子文太守閱之批其牘尾曰據禀舊溝水道被馬路新溝阻遏淤塞不通重加疏濬查馬路興築之時開溝洩水亦必相度地勢且爲衆目共覩旣有格碍之處何以當日不將阻碍情形早爲禀白懸隔數載始行議及該業等不籌畫於禾事之先乃推敲於久成之後殊不可解惟念積水壅塞爲害民居集欵興修尙屬公舉候飭差甲工頭協同該業等勘明　復再行飭遵可也 
[攺建捕房]  
　　本邑南市馬路工程局捕房屋宇狹隘不堪總辦翁子文太守擬鳩工攺建以壯觀瞻日前繪圖　請蘇松太兵備道袁海觀觀察核示觀察准如所請飭太守攺造西式樓房大約不日卽可大興土木矣 
[命案送縣]  
　　甬人王銀寳之妻殷氏及女寶弟向以駕舟爲凿前日午後攬載本邑南市恒順油行豆油八簍駛至老江口適錢阿毛高駕小輪船破浪而來陡將殷氏之船猛撞致氏及寳弟墮入浦中船亦因之損壞水巡捕何瑞福見之雇人撈取屍身至今未獲因於昨日將錢及氏夫王銀寳解送英美租界公堂讞員張柄樞司馬以案關人命轉解上海縣署請縣主汪瑤庭大令訊辦 
[火未成災]  
　　前夜本邑英租界南京路德仁里第三百零四號及三百零五號門牌某姓家晚炊不愼遺火積薪中延至三點鐘時猝然轟發幸卽知覺竭力灌救得卽火滅烟消先是午後新闢公共租界南愛文泥路楊阿德家不知如何遺火幾兆焚如之禍　施救得法不致蔓延然亦險矣 
[英美租界公堂瑣案]  
　　船戶顧阿生王阿二串竊三泰糧食店所運芝麻七袋報經水巡捕何瑞福拘獲解案讞　張柄樞司馬訊知顧阿生爲首遂商之偉繙譯判責五百板枷號月王責二百板枷號半月○朱吉君控著名賭棍瞿龍龍及長脚阿五林阿大即賣糖阿大行兇毆擊等情司馬准之昨日飭包探錢榮堂將林拘獲解案林稱小的現方患病司馬飭交人保出醫治候提集一干人訊供核　○土榮泉張阿大串騙楊四增察鴉片烟報經包探石錦榮拘解請究司馬判令各責五白板遞回海門原籍○積竊張金福迭次犯案遞解回籍兹又濳入租界中行竊趙阿四張榮太兩家衣物報經包探孫阿新拘解請究司馬判責五百板驅逐出境○著名流氓曹杏生顧才生　在楊樹浦一帶横行不法前日將大成昌烟館主周柏川曳至鄉間恣情敲詐經烟館夥某甲投報捕房捕頭遣包探劉森堂前往拘獲昨晨解案請究司馬判各責五百板枷示二月期滿交妥人保釋○洋人考塔和控胡雲卿行竊古銅玩器司馬判責二百板遞解回籍○流氓管阿奉行至清和坊口適與錢阿二遇驀向訛詐洋銀三元不遂所求行兇毆擊經六百五十八號巡捕拘解公堂司馬判責五百板遞解通州原籍○張道召左有才竊取廣成興小烟館中烟槍一枝報經包探徐榮珊拘解請究司馬判笞責一百板○粤人李阿榮趙關恩串竊同鄉人洗黄氏家皮箱口内儲布衣十二件綢衣三件分寄其黨黄忠高橋高元金三家報經包探陳金標拘獲吊到原贓昨晨解案請究司馬訊係阿榮爲首判責三百板押捕房一月餘人從寬開釋○有賊秃名成常者在蘇州某寺中竊取其師宏生所積洋銀十三元易去壞色衣假裝髮辮乘間至上海冶游經包探陳金標拘獲解送公堂司馬判笞責一百板逐出租界 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[得氣之先]  
　　南昌訪事友人云自國家崇尙時藝士子沈埋八股無復有宏通淹雅之才邇者　　朝廷銳意求新首重經世有用之學特於七月十六日詔令攺試策論江西萍鄉縣顧勴堂大令今之有心人也逆知科舉之制將更先於五月中課試書院時以經策命題以冀轉移風氣計經學兼小學題歐陽公曰霸者興變風息焉王厚齋謂詩止於陳靈在桓文後夫毛序鄭譜非無桓文之詩歐陽果何所據而云然且霸者不止齊晉王氏何以專指桓文試叅以三家遺說旁搜傳記歌謠博稽而詳辨之后以財成天地之道說釋貫史學兼西史題唐中葉後國用仰給江淮宋南渡後國用仰給川蜀論書史記游俠傳後趙武靈王胡服入秦俄彼得微行至歐洲皆以强國論時務兼西政題問古者度地居民必審形勢然太王遷邠周公營洛皆取决於龜卜非如後世神煞禁忌之說也始皇不燒方技之書而漢志鮮所著錄郭璞葬經世稱僞託楊曾廖賴及近代術士諸書尤言人人殊莫衷一是夫山川自有脉絡講輿地者亦不可不知若以龍脈爲言而封禁至數十里不太拘乎泰西不講風水地無不開之礦未嘗受禍日本效之亦蒸蒸日上中國篤信風水深入人心牢不可破良深浩嘆但風水之說至宋始盛而自宋以來闢其謬者亦復不少能博採前賢緒論以破流俗錮習歟顧亭林黄梨洲皆主變法論問榷酤始於漢武至宋尤盛近日西人於酒抽稅極重中國苟能仿行亦裕課之一策試籌其法迨六月課題亦如之計經學兼小學題說卦傳苟九家易象闡義禹貢五服周禮九服虞書則云弼成五服至於五千州有十二師外薄四海咸建五長戴記王制論封國之制尤詳爾雅釋地一篇又有四荒四極之名儒者生數千載後往往侈談封建今日五洲大通環游地毬者頗不乏人試準其道里揣其形勢以折衷古義訂正羣言夏書逸文　厥元黄昭我周王商書逸文自周有終相亦惟終旣爲二代之書則周字必係譌誤梅賾僞撰古文取昭我周王入武城篇猶可說也取自周有終入太甲篇訓爲忠信則但襲鄭君禮注非能確有所見盍取近儒之說以證之史學兼西學題曹操桓温異同優劣論論番將客卿之效英强於維多利亞說時務兼西政題問攺寺觀爲學堂本爲善策昔歲明詔甫下江浙等省卽有棍徒向僧尼索詐湖南復有木匠聞將毁魯班廟聚衆滋閙之舉旋致因噎廢食蓋緣大綱甫立子目未頒故也今欲顯示區别叢林古刹不妨留以點綴名山其餘可攺者自仍不少試條舉而詳議之問泰西各國皆有國債中國不能仿行其故安在書陶之方制軍請裁宦官摺後 
[控欠求銷]  
　　日前本邑南市仁成豐泰協盛森和等柴炭行主扭掮客唐土生至馬路工程局請追所欠貨價洋銀七十六元總辦翁子文太守飭地甲傳諭先還洋銀四十元其餘分期拔還各行主允之昨已赴局禀求銷案矣 
[上海縣署瑣案]  
　　貨捐局巡丁查獲仁記紙店漏捐錫箔正欲責令補捐忽被吳惠卿縱去因禀經局員某君函請縣主汪瑤庭大仅提吳訊究吳供小的在城内舊校塲徐金祥棺木鋪司帳是日見巡丁在門外向仁記學徒盤詰因無號衣問其來歴不料學徒乘隙脫逃求恩寛宥大令著交人保出查明仁記開設何處禀覆候核○三泰米行執事人控洋涇鎭某槽坊主陸秋喬圖賴米價前經大仅訊明限期料理陸抗延迄今前晚大令提案比追陸供前奉大老爺斷還洋銀一百元小的無從措辦求寛限期大令判笞責一百板展限十天○徐黄氏以徐庚生霸佔房屋控諸縣署大令提訊之下氏供母屬有房屋一所因無嗣續由小婦人經管夫姪徐庚生前因失業借居於此近竟將餘屋轉租與岳發高吳錫卿但是屋已由母屬抵押與人現在尙有棺木未葬小婦人意欲贖出變價以營窀穸詎料夫姪不肯遷移岳更停棺圖詐求恩飭役押遷庚生信口供稱氏本黄姓之婢故叔納以爲妾故叔無子應由小的承嗣大令喝令笞臀庚生始稱小的情願遷讓岳供小的所住之屋向庚生轉租存有頂首一俟交還即能遷出大令喝令笞臀二百板責手心十下吳供小的向岳租屋付有頂首求卽追還大令飭將庚生與岳吳交人保出限半月内遷讓房屋准黄氏變價營葬取具各人切結存案 
[南市捕房紀事]  
　　昨晨南馬頭船戶蔡長林與某砲艇水師蘇如林張春亭口角鬥毆被巡街捕拘入捕房捕頭令押候轉解馬路工程局禀請總辦翁子文太守訊究○前日大馬頭元康米行夥凌文炳扭股東徐全載陳昌載至捕房訴稱伊等挾銀避匿致米行開甫三日遽爾倒閉捕頭令押候轉解馬路工程局禀請訊究 
[法租界捕房瑣案]  
　　浦東南匯縣境横沔鎭章金榮於上月某日挈幼孩來滬被流氓施阿四張坤桃糾同小烟館主李旭初售與粤人吳映梅帶回原籍控經讞員杜枝園大令訊供責令將孩交出迄今玩延不交昨日大令蒞捕房章友錢阿狗投案訴稱小的訪知吳映梅己領孩來滬避匿不出求卽嚴追大令謂吳如將孩交出免其究辦如違定予提案押追○教民王念春控錢楚卿誘姦姪孫女六妹等情大令訊供之下飭將六妹發堂留養罰錢洋銀二十元以儆昨日捕頭接某處教堂來信以六妹係教中人應發聖母院留養因卽據情禀明大令大令准之卽飭包探帶至錢處連衣服物件並所生小孩送入聖母院○趙財有扭控蔡忠明周坤松購去松柴若干擔積欠洋銀九十元大令訊明押追在案昨日蔡妻柴氏反將趙扭入捕房大令諭候補提周坤松訊追○日前陳春生竊取某姓家洋銀九十七元被某姓扭控到案大令訊供之下諭令押候嚴比昨日命提覆訊著笞責二百板還押再比○偷兒陳阿發吳阿四均經包探解奉大令訊取口供押候分别笞責昨日命提到案將陳枷號一月期滿責釋吳笞責四百板卽行釋出○偷兒吳克生趙阿林朱瑞卿宋金福均經包探解請大令訊明押候分别懲治昨日命提至案著將吳趙各責五百板朱宋各責二百板一併斥釋 
[美租界捕房紀事]  
　　前晚十點鐘時西人某甲雇坐龔阿森所拉東洋車馳至虹口有恒路某粤妓家門外下車忽稱失去銀質對時表一枚疑龔所竊扭交一百七十七號巡街捕帶入捕房捕頭令押候查明核辦○昨晨漢璧禮路整容匠張甫根與同業某甲爭攬主顧以致互毆旣而突出利刃向甲猛刺五百八十三號巡街捕見之一併拘送捕房捕頭騐得甲傷勢尙輕令張給養傷洋銀若干元釋之使出○昨晨日本大阪商船會社大亨丸鼓輪出口駛經武昌路碼頭誤將欄杆撞損巡街捕見之投報捕房捕頭令包探石金榮查明核奪○著名流氓彈黄花衣金發不知其姓專在西華德路新菜市一帶糾黨横行前晚鄉民張秀昆携洋銀數元來滬購物路經是處被金發曳至鄰近小茶肆中肆行毆擊攫取洋銀事後張心不能甘奔投捕房報請查究捕頭允之　 
[永錫爾祉]  
　　昨承慈谿童繩霞善士求尊閫宋氏病愈助振洋二百元怡樂居洋三十元奉邑守拙生唐求長媳幼男病愈洋二百元來復堂徐洋五十元孫全裕善士爲慈母壽辰助振洋二十元丁景章善士爲先考七旬冥壽業師小祥之期助振洋五十元以資冥福又劉福房善士歴年助棉衣洋一百元新大號助銅洋三十八元仁囊慨解無非惻隠爲懐眞宰有靈定獲康强之慶乞登日報藉答雲情上海六馬路仁濟善堂籌振公所施則敬等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
