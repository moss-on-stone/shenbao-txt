# 1885 - 179 - 4904391

 

Page 1

 
 
[四十三號書報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲　省茲特繪成韋幅將所諸欵目倦錢其上以僕諸君　覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明　人必有以辨之兩圖俱列入此次四十三號畫報准於十六日出售其畫譜兩圖均係任若伯年所繪後附　隱漫錄圖說一則　者鑒之 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務擇花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰及法馬路南申昌取閱可也此佈 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學袛有單行並無合刊携帶舟車甚不簡捷亦憾事也茲由京都舘閣文社　以校正藝林珠玉三編並續選類皆淸眞雅正根柢盤深後來諸選皆無能出其右惜原板漶漫續刊豕角不惜工資嘱託水齋復校再四付諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不載海内諸君購取計每部裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必攺正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書盡室並各埠申昌號均有發售惟所印無多朋志場屋之士勿以筌蹄視之而爲捷足者先得也特此佈告 
[善後策裕餉第三]  
防營之設非一朝一夕之事必以久遠爲計則此項餉糈自是在常額之外不容不預爲籌備者也本朝兵餉本有一定之額魏默深聖武紀一書考之綦詳某省緑營若干汛地若干歲支餉項幾何某省駐防若干月支兵糧幾何以至都中神機等營護衛各軍無不有一成不易之兵額卽無不有一成不易之餉額兵之數不能攺移餉之數不能增减至今日而中法戰事甫定和局已成議者以爲罷兵所以息民裁營乃以節餉論目下情形則兵勇宜於裁撤餉糈宜於核减又何事而更及裕餉之說而不知邊徼防營有斷斷不容不設之勢逼近强敵固我邊圉爲現在萬不可緩之舉卽爲日後萬不可弛之防防營旣不可不設則兵餉又安可以不籌顧當此戰務方息庫帑多匱一切善後事宜在在需錢而又加以籌此一項防營之餉司度支者不將法有所窮也乎竊以爲此事尚有可閱之源也或謂目下捐例初開原以爲軍餉起見若軍務旣定軍餉可以稍寛捐例亦可停止今試從權辦理不停捐例俾得有所源源接濟而卽以此項捐欵竟作防邊之兵餉斯亦有盈無絀矣然捐例常開則仕途日雜仕途旣雜政治日壞天下安有國内無政治而可以禦外侮者故軍務旣停捐納之例必將如期截止此一定之理也卽曰刻下尚未到期可以暫時移用而旣非持久之計何足深恃且髮逆之亂亦因籌備軍餉之故創爲厘捐厥後大難削平善後事宜費用益鉅莫不取之於此直至今日而所謂善後之事各處永無了時厘捐迄未議撤以致爲商賈行旅之累至今猶歸咎於先此創議之人抑知創議者原不過爲暫濟燃眉之計初不料其流毒無已時也若今者捐例之開因籌防營軍餉之故而竟不停止則將來之流禍又不知何若恐非所以計長久也然則將何策以處此鄙意以爲此項餉糈有法以處之者盖實有所見而云然非僅爲此夸誕之語也滇粤關外之地本無通商碼頭今自與法立約保勝以上諒山以北中國於彼設關收稅則此幾處之關口皆爲向來所無此幾處關口所收之稅亦非國家所固有雖曰設立關津派員辦理一切所費亦自不貲然大約於關稅中酌提數成以作公項綽乎有餘而稅入正欵則縱曰此時初開關口通商開埠之始收數或慮未旺而約計兩省邊疆貨物進出究亦不至甚屬寥寥况旣經開埠則將來興旺有日關稅度必日益加多不如卽以此項稅銀撥充防營兵餉現在和約初成關征未旺則防營之兵額亦可以略少蓋新盟口血未乾或不至遽開釁隙兵少則餉亦可少迨日後布置一切漸見周密所設防營亦次第添補齊備而關稅所收亦可漸爲旺相屈指關稅之所入以養邊陲之防兵見爲有餘不見爲不足并可解入内地以充他項經費此其勢可以預卜也夫以邊外關稅撥爲邊防兵餉則就近支撥極爲便易毋俟由内地輾轉解運而兵得此常餉可以專意防邊其事最爲緊要不可不早爲之計也或曰此時設關征稅尚在需時而邊外之兵則目下正當撤遣之際若卽邊軍之應撤者選其精壯留作防邊之用則此事刻不可緩兵餉所需事屬甚急關稅之收時尚甚寛則爲今日之計又將若何余曰是又有道焉中國之捐務其可以不停者莫如洋藥一項洋藥本屬害人之物例以西人烟酒等稅雖重收之而亦無傷前者左侯相與户部先後奏請加稅近已議加至毎箱八十六兩而曾龔侯在外洋與英外務大臣議定每箱可增至一百一十兩此說聞已的確兩邊均經簽字則是洋藥之捐將來尚有續加此一項稅捐但就現在所増者而言巳屬甚鉅若日後再加則更爲鉅款若以此欵移撥防邊軍餉當亦寛然有餘而於中國帑項仍無所損一轉移間而防營軍餉無憂不給迨至日後關務旣開稅收漸旺而後就近以關稅撥歸防餉以免洋藥稅厘之輾轉由内地解出以歸簡便而持永久如是則所以裕防營之軍餉者固無事乎他籌有此餉糈而防兵之訓練益精邊陲之門户益固矣是亦善後事宜中之極關緊要者如以爲留兵戌邊　碍餉源而遽自弛其防設一旦偶有違言釁端忽起又將何以爲計也哉 
[本館接奉電音]  
　　昨接京友發來電音有五月二十二日諭旨三道敬謹譯登○五月二十二日奉旨四川正考官着沈源深去副考官著黃紹箕去欽此同日奉旨湖南正考官著陳琇瑩去副考官着謝雋杭去欽此同日奉旨甘肅正考官着文治去副考官着唐椿森去欽此 
 
 

Page 2

 
 
[英使近聞]  
　　赫稅務司德升授駐華欽差前據倫敦電信早經列報兹閱北京來信知赫君雖知此信息尚須俟英廷明諭方可任事云 
[定期去堵]  
　　法事方亟中國各處口岸皆行堵塞現在法事已了漸次開堵閩江一口現聞閩人傳言各憲已定於六月初上啓塞去堵以利舟行從此行旅往來毫無阻滯當有聞而色喜者已 
[甯海通行]  
　　法事旣定港禁大關江天輪船前往甯波安然進口甯人久未見輪船入内見該船至皆欣欣然有喜色迨該船旋滬時有美領事之駐甯者附輪來滬换坐三菱公司輪船回國該領事在甯辦事公允卽前此封口時猶能設法安集甬人交口頌之臨行時多人然放鞭炮以送行旌行過超武兵船亦放炮致敬足以見其得人者深矣至甯波輪船刻下港禁旣開定於禮拜一起照前駛行其人貨水脚一切均照未封口以前價目從此輪船仍可逐日來往便何如之 
[台匪肇事]  
　　頃間接台友來信内開本月十一二等日仙居洋槍匪與哥老會爲購蒲鞋起釁將一婦人殺死兩下各糾黨類多人一在山上一在山下均以鎗炮轟擊儼如臨陣對敵當時中彈死者五人而哥老會與洋槍匪卽以報命爲題轟入縣署肆行搶劫伍邑尊見禍起倉猝當卽踰墻逃避乘夜晉郡面禀太尊並稱已有會匪進郡謀爲不軌云云故太尊卽飭營勇差役人等將城門關閉遍處搜尋於十三日獲住哥老會匪三人立卽正法所以連日城門未啓而城内居民心皆惶惶不識此事將來如何了結至其詳細情形因來信尚未詳敘容俟續聞冉錄 
[皖屬水災]  
　　江水泛濫皖垣小南門外宫廳被水淹漫至淮北鳳穎六泗各州縣則大半變爲澤咸驛遞因之阻隔該處晉省公幹者均須繞百里外頗有跋涉之苦而六安州東四十餘里之某鄉陡於十六夜起蛟洪水猝至冲塌田房淹斃人口牲畜不可勝數當由該州申報到省盧大中丞卽飭張方伯迅速籌欵派員往被災地方查明賑濟仰見大憲以保赤爲心洵無愧萬家之生佛也 
[湘鄂災信]  
　　漢口被水情形前已節次登報兹又接該處信云近因雨水過　稻禾業已栽種而花田中之草深以不能芟薙爲慮漢江之水雖尚不及前年然較之客歲則已漲過三尺有奇近日雖不迅漲而水如箭激洶涌異常令人望而生怖又接湘中信言郴州道州等處出蛟數起平地水深一二丈居民搬避不及溺斃男女老幼數千人誠歴來未有之奇災也其長沙湘潭兩處之水亦深一丈數尺湘潭店鋪中人均在樓上棲止以避水患因炊爨失愼延燒市房數百家焚斃人口無數旣遭水厄又罹火災何蒼生之不幸耶 
[調劑得宜]  
　　二十日蘇藩轅牌示川沙廳羅少耕司馬調委英租界會審差所遺川沙同知缺卽委黃芝生别駕署理此已據電登報兹又接蘇友信云兩員之對調係由上海道邵觀察函商譚方伯會禀南洋通商大臣曾爵憲及衛中丞均蒙首肯始得分别調委此中調劑蓋已煞費苦心矣 
[蘇省祈晴]  
　　霪雨累月二麥歉收加以底水極寛若不再放晴光勢必有妨稼穡蘇府魁太守率同三首縣於十八日起虔赴城隍廟拈香祈禱天心仁愛尚其及早放晴以慰吾民乎 
[出殯誌盛]  
　　蘇垣織署庫司銘君佩農勷辦各務夙著勤能歴經各尚衣奏請留任蒞蘇將及十年近以太夫人在署病故於前日出殯儀從之外有　班伶人扮有開路神及十二花神等裝飾鮮明氣象雄武聞係該伶自願報効又有紙紥侍婢六名各捧茗椀巾拂極其工緻栩栩如生其靈柩則甚爲寛大外附五綵材車有四尺餘闊其高稱是由署發引時所有街道窄狹之處未能經過僅於紅板橋大街繞至葑門一帶出城登舟道路觀者嘖嘖歎羡幸天氣陰晴不定游人尚少不致擁擠也 
[春明紀事]  
　　金台書院夏季甄别攺于五月初八日舉行前曾列報兹聞楊少京兆頤於是日辰刻親臨點名異常擁擠人數不下千餘酉刻交卷例不給燭然高才生以一人而作數卷者仍復不少云○出使美日秘大臣鄭玉軒京卿因患病由電奏請開缺回籍當經奉旨賞假調理擬俟奏摺到時另簡使臣前往接篆等因曾列本報兹聞奏摺業已到京得邀宸覽血出使英俄大臣曾劼剛襲俟亦已期滿奏請派員瓜代以上二缺簡派何人尚未降旨而官場傳言謂出使英俄係周小棠大銀臺美日秘係豐京卿烈按豐京卿乃今日總署章京之總辦爲人温厚處事周詳一切交涉各務尤覺措置裕如故深得慶郡王及各大臣之器重如所傳屬實則周大銀台之文章經濟增光壇坫無事贅言卽豐京卿之不亢不卑足護華工而存國體亦何嘗不在意計中哉○都中傳述英俄因阿富汗一節勢將失和英人乃於印度地方亟亟焉擬開鐵道以便運軍運餉控禦敵人素耳法人辦事實心價昻物美因以鐵道事宜包與法國某商西文某報已載其事而繪以圖然本館則未之前聞也○神機營威遠銳字洋槍隊練兵於十四日辰刻赴西直門外西褡褳坡地方預備委員閱看該隊長槍兵等演打鉛丸準頭○神機營王大臣因中法和議已經畫諾自應將由本營派出駐紥通州之八漢排槍隊火器營馬隊暫紥南苑之駿字威遠洋槍馬隊並駐苑候調之捷字威遠洋槍隊勝字威遠洋鎗隊健字威遠洋槍隊利字威遠洋槍隊以及京師巡捕緑營官兵撤回京城各歸本隊訓練以示體恤聞已具奏請旨矣○聞伯邸欲請假回北俟到科爾沁歸旗後卽擬告病奏請開去差使現經慶邸等慰留未識歸志能稍淡否○十二日丑刻顯皇帝慶妃金棺舁出吉祥所門橋奠酒旨遣總管内務府大臣耀少司馬年奠輟禮畢升金棺於大槓上核慰八十名擡舁兩班更换上葢金黃縀棺罩前列領魂靈旙三十二名人夫抬舁繼隨儀仗旗傘鼓吹雖設而不作後擡列慶妃生前粧奩並隨手使用什物引傘一具槓前執引所有伺候慶妃生前之内監宫女俱穿孝成服前引後扈出地安門西直門至田村暫安處奉安太監宫女守孝百日其初祭大亦由禮部具奏派員行禮耀少司馬沿途照料緑步各營亦撥官兵分段帶刀鵠立以便攔管往來車馬也○聞由軍機處繕寫廷寄一道寄與欽差大臣左中堂略謂現在中法已歸和好所調各處防兵練勇應否撤回遣散務當設法細心籌度酌核辦理妥善總期於防務餉項兩無窒妨等語想見朝廷籌餉籌防斟酌盡善之至意 
[津門遴要]  
　　操江兵輪前因損壞鐵爐不能行駛遂拖泊大沽口岸攺作躉船現有西人願包駛至滬入塢興修經海關道禀明北洋大臣大約望前後卽當鼓輪南下矣○大沽船塢本歸文鎭軍瑞總辦刻李傅相又委津關稅務司德璀璘君爲會辦已於本月初八日前往大沽到工察看十一日回津從此要務得人當必益臻美備也○目下水勢極淺輪船不能到津每在七十二沽沿河停泊然後雇用駁船起卸貨物粮米亦然從前招商局有駁船公司所駁糧米遇有短少由公司照數賠償今歲歸西人辦理儘收儘卸缺欠不能問鼎該公司雖利市三倍而个中餘米銷耗殊多矣○上月三十日得雨無多尚未卽沾旣足嗣是以後依然紅日當空黑雲不作本月初七日起至初九日止地方官設壇祈雨禁止屠宰戲園亦不准演劇不知果能默感上蒼速施甘　否也○月初東門外德源泰雜貨鋪因换小錢與人口角致買客老羞成怒糾衆尋仇掌燈時候蜂擁而來鋪中被毁器皿若干所掛火油燈亦被打落適一人如醍醐之灌頂頭面被燒衣褌盡著倒地亂滾火勢益炎比烟銷火燼而其人已一息奄奄矣勢將斃命當經舖中人將門閉關舁受傷人赴縣請騐不知有無性命之憂也○北洋軍旅盡學德國操防而發號令除北塘外盡係華語現經某西員之充教習者禀請李傅相擬一律攺用華言以免混淆之弊馬砲隊洋號容有未敷傅相亦飭每營遴派若干人來津學習現 
 
 

Page 3

 
 
各營奉飭送來之人每晨在紫竹林由向充洋樂教習之法人畢格理教演其聲嗚嗚頗動人聽○本月十一日傅相飭練軍五營護衛　兵各一營分投捕蝗翌日遇雨遂收隊按蝗虫如遇大雨卽漂流無跡否則陰雨連綿彼亦漲死最忌者不小不大之雨已翼者卽能奮飛未翼者亦能長翅云○法使巴特納在津畫押後擬卽晉京十二日稅務司德璀琳君觴諸公館主客共得瀛洲學士之數其行期聞約在十五左右云○十二日河東賽會因雨攺期翌日補賽其會雖不足觀然竟釀成打架之案先是先椿園某甲與小夥巷某乙有仇彼此皆係混混旂鼓相當頗足决一死戰十三日乙偕友四五人在河東觀賽甲亦同武城裏武學箭道雙井大水溝城外侯家后紫竹林各混混挿足其中狹路相逢將乙圍住五人中有二人見勢不隹乘機兎脫　三人幾斃命於拳脚之下聞内有一推小車者亦被殃及云○混星子大抵愍不畏死雖官憲處以極刑依舊錚錚似鐵天津縣大堂上現鎖混星二十人一日因放鎖稍遲各持鐵練打傷差役當卽回明邑尊立卽提案研訊各責一千不知此後能革面洗心勉爲良善否也 
[五茸塗說]  
　　亭林吳姓佃户以某甲抗租不納控諸華縣枷示頭門日前忽因病身死楊超亭明府請鄰封婁邑尊前往相騐一面諭令吳姓賣棺收殮一面飭地保傳屍族領棺乃屍屬不但不領反將吳姓房屋拆毁吳姓報官請勘楊明府卽委亭林司代往勘視○松郡浪蝶遊蜂專以斫柳摧花爲事以致花叢艶幟高竪爲難近日如張梅貞雷寳金潘娟娟諸校書向之盛名鼎鼎名重一時者今俱遷至滬江以爲越境爲免之計安得金鈴十萬遍護芳菲不使封家十八姨時時惡作劇哉○馬橋某典舖開設有年前日忽來一赳赳武夫稱武進士硬欲借錢若干旁人再四說情令舖中予以靑蚨二百頭聊爲茶敬其人不滿所欲將靑蚨置櫃臺上用手一撳立時粉碎虚花遂昻然大踏步而去○時太守於十六日飭傳留松委員十八人到署考試命作勸農息訟告示文理稍絀者默例一則取超等五名提漕餘項下銀爲獎賞之資時太守提倡風雅固不愧良二千石而胸中没字者則未免連聲呌苦矣○葉謝鎭於十三日醵資演劇楊明府恐肇事端立卽飭差拿禁繁絃急管不覺響寂音沈矣 
[吳淞紀事]  
　　前日有二枝半桅美國兵船一艘由淞口進浦○寳山陳捕廉又炳於十八日因病出缺聞由太倉州委河鹽廳就近兼署 
[圑操誌略]  
　　西商圑練兵於昨午後四點鐘時齊集英界老巡捕房空場操演鼓樂悠揚行路者頗多寓目云 
[諭塡親供示]  
　　特用府在任候補直隷州調補松江府上海縣正堂莫爲出示曉諭事奉署本府正堂時札奉外提調江藩憲梁札開光緖十一年四月十三日奉爵閣督部堂曾札開光緖十一年四月初一日准禮部咨查定例各省鄉試揭曉後中式士子地方遠者限二月近者限一月赴學政衙門塡寫親供照限解送禮部以備磨勘筆跡其未經塡寫者不准會試至親供不能與試卷一同解部者以試卷解到日期爲始地方遠者限二月近者限一月補送到部如逾限不卽送部將學政照例題叅議處各等語定例甚嚴遵行已久從未有各省中式士子不赴學政衙門塡寫親供徑行赴部補塡者咸豐初年軍興以來士子中式後或有因賊匪滋擾道路梗阻不獲赴學政衙門塡寫不得已徑行來京呈請在部補塡親供本部核其所呈各節係屬實在情形並非士子自悮始據奏准任案今各省軍務告竣所有考試事宜自當恪遵定章不容稍涉遷就相應通行各省督撫學政嚴飭士子於揭曉後親身赴學政衙門塡寫親供由學政按照期限解部如逾限不到者照例題叅如士子仍有不在本省塡寫來京後藉口他故呈請在部補塡者槪不准行以符定制又定例新中舉人有已在本省塡寫解部准其取結呈明先行會試仍由部行查該省將所塡親供送部核對如未塡寫揑稱已塡是該舉人朦混取巧應罰停會試三科出結官照例議處近年以來外省士子竟有在本省未塡親供揑稱已塡經部查明後罰停三科者核士子不諳例禁希圖僥倖一時孰知查出後竟至三科不能應試後悔何及應一併由該督撫學政剴切曉諭無使該士子等仍前玩忽自悮功名可也等因本爵閣督部堂准此札司卽便移行遵照仍投明督學部院查考等因到司奉此除移行呈報並俟届期由司揭示曉諭應試士子遵照外合就札飭曉諭等因到府轉飭到縣合行出示曉諭爲此示仰應試士子一體遵照毋違特示五月十五日示 
[比追客欵]  
　　漢商諶洪鎖在上海縣呈控彚源漆棧欠項由縣提該棧司帳周鑑衡訊得匿帳吞銀實情判令照鑑衡所立允約劃還客欵限期繳銀交差看管在案此已屢登報章兹悉周奉諭之後屢經訊比抗不繳銀前日復經提訊周稱奉諭限令繳銀小的屢次託人措調迤未定妥求請寛限趕緊繳案問官謂此案已懸日久迄今尚未理楚實屬　玩已極卽掌頰四十下着於十日内繳淸違干嚴比 
[流氓受責]  
　　縣差周慶在小東門外堃美烟館被陳明奎蕭阿洲攫洋一案前日又經莫邑尊提訊先問陳蕭二人搶劫周姓洋元究有幾人何以至今不將同黨交案陳蕭同稱我等素爲打包生意並未爲流氓周所控搶洋之事實係誣訴邑尊謂爾等如無搶洋事周斷不敢憑空控告遂飭將陳蕭兩人各責二百板陳着交保蕭押候遞解回籍 
[姦案訊結]  
　　木匠姚桂泉捉奸砍傷奸夫朱阿松一案由法公堂移縣訊理早經列報前日午後莫邑尊升堂飭將姚桂泉夫婦覆訊先問姚爾妻與朱阿松素來相識否何由至爾家中有誘姦情事答稱與朱並未認識小的自十一日回松江至十六日晚回滬及抵家後見妻不在詢諸隣居均稱　朱阿松誘在法界賃屋同居小的卽在家中權宿一宵及明晨至法界寗興街尋覓見妻果與朱阿松同宿一時將阿松用菜刀砍傷邑尊謂菜刀現藏何處答稱朱砍傷後卽行逃避我尚欲追赶適見巡街捕我卽將菜刀抛棄途中不知下落邑尊命提其妻姚張氏主案謂爾與朱阿松私行搬出城外是何意見答稱實係一時糊塗邑尊謂本縣訪悉爾騙朱開設烟館現在朱尚有皮馬褂銀手鐲及木器等物是否被爾騙去答稱實無其事又謂本縣早已訪明確實爾尚抵賴實屬可惡飭卽掌頰一百下又謂姚桂泉曰朱與爾妻成奸實遭爾妻所騙現在爾意尚欲領妻否答稱情願領回邑尊准如所請著姚桂泉當堂具領嚴加管束姚交保完案 
[亟賑粤灾]  
　　廣東水災疉見日報兹悉粤人來信尤駭聽聞溯自五月初二大雨傾盆濵海縣鄉平地皆水居民露香頂祝方望退消不料初四五日大雨尤甚加以西北江水驟發東江復漲水勢漫天蓋地奔湧而來始由肇慶峽過西甯東安高要高明英德翁源乳源目趨鶴山四會廣甯博羅歸善淸遠從化東莞增城三水以至南海番禺共縣二十悉被水灾所過基圍衝破八九餘則水踰隄面汜濫無歸居民逃避不及者多被淹斃繼而連日大雨水勢滔天家室田園盡成澤國祗聞遠近半山哭聲一片浮屍敗板隨波而來眞令石人下涙其地勢稍高之處亦平蕪悉没米價驟騰屋宇傾頽壓傷不少災黎遍野搶奪頻仍官紳善堂雖能設法救賑而苦　災區太廣恩難遍施爲此百拜叩乞善士仁人量力助賑多寡隨人并乞廣勸同儕集成善舉其廣省紳民尤宜憐憫同鄉解囊樂助外省善士亦乞救災恤憐無分畛域庶足拯救災黎夫救人一命猶屬大功况千萬難民瀕死得生其功可想現聞廣肇紳商亦擬大發慈悲設法捐賑伏望諸君赶急施濟將銀交上海文報局主心如翁收入彚匯粤東愛育善堂以救燃眉之急則起死回生　同再造矣[  穗垣不忍坐視人拜求]  
[正訛]  
昨日本報皖垣雜記内晴光大放誤作甘霖大沛以欠抵欠一則内兩允約字誤作見約均係一時筆誤合亟界正一 
 
 

Page 4

 
 
[登小樓率成五律一章呈松堂司馬郢政]  
　　室雅何須大窓明不在多襟懷高卓犖餘事學吟哦滬北三千客淞南半尺波登臨一眺望塵俗盡消磨[  小藍田懴情侍者魏塘小弟畢玉洲]  
[奉贈兩律卽乞桂笙世長大人教政並賜和章]  
　　名傾中外勝雷鳴頃刻千言腕底成信口陽秋彰令譽平心月旦鑄群氓九州風氣歸毫末萬國人文共證明如此才華眞絶世騷壇端賴主詩盟欲作門前載酒人先生許否指迷津胸無城府惟存直腹滿牢騷待細陳孔李交情袍澤誼韓蘇聲價飲吟身却慙墨潘無多點也結名流文字因[  後學阮毓昌求正草]  
　 
[浙省撫轅抄]  
　　五月十六日候補府吳唐林禀知本日接辦省城洋廣局○十七日知府錢溯時禀知十六日銷洋貨捐局差候補按照磨沈福淸禀知防軍局委解防餉回寗叩辭 
[蘇省撫轅抄]  
　　十九日候補同知聶申之禀知奉撫憲批示仍留蘇差委藩轅牌示照得川沙撫民同知羅嘉杰現經會同上海道詳請調辦上海華洋同知會審事宜所遺川沙撫民同知係屬海疆要缺應卽遴選幹練之員委令署理查有候補通判黃承乙堪以飭委接署○二十日候補同知金彭禀知奉委復助估修衣周塘工程差卽辭五品銜分發江蘇海防新班先補用縣丞顧汝熊浙江人赴部騐看來省禀到○二十一日前江西學政吳仁傑吳江籍來候補縣杳以觀禀知交缷代理江除縣事回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩省官報]  
　　欽差楊制軍岳斌自臺北飭委文巡捕從九品鄭恩隆齎投咨文三角于十四日到省○鹽塲黃儀紱前委建陽監銷差務現已禀銷○鹽塲周鍾翰現奉憲飭知試用期滿留閩補用○東南西北各鄉義學委知縣王樹鼐陽成章劉玉璋何紹堂前往考較○延平厘局委員同知鄒錫宇前日解課到省現已禀辭回局○知縣朱幹隆奉委勘估機器局添造工匠房屋○藩牌示照得署沙縣北鄉寨巡檢梁志誠署事期滿遺缺應以巡檢任德溥署理特示○又照得臺北府陳星聚患病請假遺缺以現代斯缺試用同知劉勳署理待示○閩邑補廳典史李南金于十六日接印○布都事兼署布照磨蘇永昭于十四日接印 
[英界公堂瑣案]  
　　兆豐洋行主人稱有花園在萬航渡地方約有百餘畝種各色花草曾用種花者四人四月初六夜失去花二十四株值洋十五元當令種花工人頭目沈行龍查知被附近陳杏春行竊交捕送究沈行龍亦申訴前因包探康阿順禀陳杏春認竊變賣在南翔鎭地方并傳該處之八九圖地保到案陳杏春供當時有陳阿東囑我同竊賣與南翔華仲賢得價洋三元二角我低得洋一元現在可以贖還包探又稱陳杏春前竊諍安寺之香鑪及申園之屏風有案可稽前日在捕房並未言及有陳阿東八九圖地保供花園確在我圖中陳杏春係居十二圖内葛大令商之夏領事給名片與該包探同八九圖地保知照十二圖地保帶同陳杏春至南翔先投分司衙門請派差往吊原花交還兆豐花園再將陳杏春帶案判枷一月發該處示衆如無原花可吊着賠洋十五元○陳樸卿稱孟河人在英租界南晝錦里行醫子名惠生今春從原籍來滬初時取銀錢費用現竟私取紡綢衫等三件究詰不認及交捕房由包探盤詰始認已質洋十元當卽吊贓請爲重辦包探陳阿九禀訴前因陳惠生供有表叔倪伯晉誘我到花烟舘所質衣服銀洋均已用去葛大令問陳如何辦子答稱請發捕房管押察其能否攺過大令隨判陳惠生發捕房管押二月期滿再行解案傳父到堂發落押舖夥上堂稱子竊父衣非竊犯可比請追押本大令然之飭陳繳洋陳稱押本應還惟現在無力請緩一月大令隨飭陳立一月期票與押鋪届期照付衣先給領押舖夥又稱如到期不付則欲到案控追大令謂毋庸若是小心又商之夏領事請飭捕房將陳惠生另行安置不得與竊賊爲伍○老沙遜洋行西人稱被經收銀洋之周順壽用空洋百餘元向索無着送案請追周供是買辦陳西坪名下用人虧空銀洋是實一時無力淸還葛大令商之夏領事以周旣是買辦用人姑押候買辦陳西坪到案再訊○西人名滿包投奥領事署控稱開新衣店被開酒店之西婦名布沙欠去洋一百六十餘元向索無着請爲傅追夏領事傳到布沙祗認欠洋一百四十餘元領事卽着該婦照數繳出該婦又稱無洋可繳夏領事查得該婦在滬上並無領事經管隨循例照會葛大令飭差傳訊滿包投案申訴該婦供認前情并稱我亦被人欠洋不少現令人赶緊收取大約下禮拜一卽可歸滿包之欠夏領事商之大令准該婦趕緊收洋歸欠隨飭兩造退去○沈阿明稱在長發棧爲廚司曾被同業陸阿春毆傷報捕拘陸送案我在仁濟醫院醫治傷尚未痊陸供因其貪懶致與爭論不敢行兇葛大令以沈傷旣未痊飭將陸暫押俟傷愈再訊○日本婦人稱前日梳妝時被賊從後面竊去自鳴鐘一架由捕拘獲人贓該竊邵子樓　竊求恩大令商之夏領事判邵笞責五十板贓交該婦領去領事又請立卽笞邵大令謂俟公畢再行發落○天仙茶園管門西人稱有看各失鞋查見吳阿安所竊交捕送案鞋已先交失主捕禀吳前犯竊管押三月甫經釋放又敢犯竊吳則俯首求恩葛大令判吳笞責二十下○前由捕房拿獲聚賭之許子琴等黃太守判各罰洋已列前報暑據麥總巡捕頭稱共收到罰洋一百五十元請撥充各西醫院經費夏領事告知曷大令大令謂此項罰欵亦當酌撥棲流公所領事謂然則仁濟同仁兩西醫院可撥充洋百元立飭捕房交洋五十元到案歸棲流所 
[法界公堂瑣案]  
　　日前林福麟與王鋆在三茅閣橋北堍載春園茶肆啜茗林向王索會銀一百五十兩致相齟齬繼而扭至英捕房捕頭知兩造均住法租界着投法捕房控告林福麟因於禮拜四投法公廨具訴翁太守准詞飭傳去後昨日林投案訴稱前年王至我處稱有曹某因租地造屋欠洋人哈味銀兩故起平頭會十股每股出銀三百兩囑我亦出一會我不允王再四相商并稱到時願代收交還絲毫不少因卽勉允半會當付銀一百五十兩由王轉交卽取回會帖手摺等據收執嗣因到期向索士卽稱當代收銀隨將憑據等取去數月以來毫無回音又不將銀交來前日在載春園向索反敢逞兇翁太守飭傳被告旋有一人上堂遞禀據稱此人並非姓王乃來帮訟者翁太守詰之到案人據供名楊景堂王鋆是我姊夫被林福麟打傷不能到案特遣我爲抱呈到過英捕房經何祖安保出姊夫爲傷重投縣喊寃經官驗傷於十八日補詞已有堂諭俟傷愈再訊翁太守詰其旣爲抱告可知欠會項否答稱因曹小雲欠哈味銀故糾曾還洋人姊夫仕林本是好友被人唆使翁太守謂如王鋆果於十八日投縣具詞則控准在先當向縣中查案實則移縣辦理否則先將爾抱呈嚴辦以儆說謊着一併退去○前報列小東門外萬安樓茶肆堂倌控被章小園兌换銅洋送案後章初不認至第二堂經其妻將洋四元繳至捕房翁太守已給原告領去在案昨日捕房將章送案翁太守復詰銅洋究從何來章稱家住淘沙場果育堂相近在此間當過包探夥現在龍華鎭鼎和雜貨店洋元是店中悮收下來翁太守謂本分府今日准爾覓保出外將銅洋來路查明章請寛限一月太守祗准七日○紫來街劉長順嫁粧店主婦劉陸氏投案稱湖北人洪正三爲伊親妹張桂卿在新衙門被控料理訟費向我借洋一元五角又借松樹大床一隻計洋八元張桂卿先住南陽里後住西卜鄰里現在不知去向前日在城河浜遇見洪正三鳴捕送案翁太守詰之洪正三爾妹在何處妹夫何人因何在滬究作何事洪正三不能答劉陸氏稱聞得張桂卿現住十六舖内祥記碼頭船行樓上有人包着翁太守謂洪正三作此等混帳事著交保出外限三日將錢交案如無錢將妹交案以憑追究兩造出外後旋有邱味廷出爲調停出洋四元向劉陸氏商懇了結劉陸氏亦允許復詣案訴明太守謂旣原告情願了結著卽將洪正三開釋 
[舊作謹請芋老正誨並請昕伯桂笙二丈松堂萝畹二兄同政]  
　　將去許浙江幕公餞留别餞别華堂斗酒陳當筵自顧倍傷神承平世上流離客熱閙場中冷落人賤子未消湖海氣諸君加勉宰官身雲泥從此相縣隔敢學禪僧說後因○姚君韻和餞别同座許仲蓀杜楚生楊華生尤藻馨一身多病常辭飲到此何妨盡醉回四海相看當兄弟百年幾度共尊罍余生况是依人命公等皆爲濟世才敢望贈言在臨别駑車終想軼塵埃○侯門彈鋏悲歌却未曾侯門寄食我無能空廊落葉宵鳴柝孤館懷人靜對燈張儉生涯常作客林逋况味近如僧自看形影眞慚愧不覺可憐翻可憎○同幕查君怡軒餞别暫緣詩酒叙昏晨又向江湖閱苦辛異地相思違勝友長人作冷送愁人感君設餞敢言薄憐我斯游都爲貧自此同群差羽翼一留雲漢一風塵○惜别文鴛羽翼又差池握手應悲識面遲情話半攙分手恨勞生可有息肩時窮途失意花俱泣短褐論交酒不辭此夫天涯風雪冷問卿何以慰相思○感别苦語聊相慰離顔不忍看歲殘游未息情重别逾難涕涙今朝盡江湖去路寛飢驅原我分願爾自加餐○補裘客裘何太敝縫綴累卿多别涙和針下柔情帶線拖風霜寒若此兌女意如何他日滄江上相期着釣蓑○恨别遲留幾日終言别莫向船頭疇逆風天豈由人懽會久卿須憐我命途窮爲牽苦　眉難展倘寫私書手未工環珮有聲宜綽約敢勞相送出簾櫳辭許浙江幕放棹胥江悵怊殊甚悲吟此詩客况貧辛悲不禁世情輕薄感逾深人依暮色擔行李鳥傍送巢出舊林事去英雄趨末路别來猿鶴渺高岑檣帆挂處誰相送回首交游涙滿衿○行十餘里賦此却寄别離纔了思量乍梅正開花柳未芽煩惱憂愁卿有分東西南北我無家明知故劍遭磨折敢策征車逐狹斜心字禾酬良會少　緣衣食覓生涯○至車坊鎭厘捐局司會計行裝甫卸感集於懷野鹤生來俗慮清却緣飲啄累高名仲宣姑且依劉表文舉徒然薦禰衡脾胒乾坤雙眼闊提携書劍一身輕何如不較錙銖數痛醉狂吟縱我情太癡生高侣琴錄于滬上 
[上海北市絲業會館籌賑公所施少欽收山東賑捐五月十七八日第六九十三四次清單]  
　　九江源昌隆保水陸平安及本棧家眷人口平安五十元吳慧仙兄自閩江帶來武陵漁隱經募三十元太平胡瑞堂求病卽愈五元隱名氏四元張鋆求妻病速愈二元老復泰一元存恕堂一元詩酒僻人一元○江西吉安廬陵學施曉齋廣文經募昌册五千四百零一號吉安南關左四保廿五名九七毛七折十二千五百文泰昌　布七折十千文吉安大街左三保十八名七折九千文彭篤慶堂七折八千文長春書屋九七七二千文源和利號九七七二千文朱愼思堂九七七二千文萬生茂布號七折二千文義和布號九七七二千文義成和錢店聶鳳嗚王嘉蔭堂湯永善樓蔣忠恕堂王景曾恆興義儀隆布兆昌奎天茂線店生茂貨億利德一本生布以義和德福鍋謝嘉興恆生華福星合合吉布聚昌恆花恆孚錢福昌錢惠和恆開元堂長和祥義聚恆泰廿七户各七折一千文錦茂隆裕生二户各七折五百文元茂仁興祥義和善陳翼虞四户各七折四百文揭吉星馨昌號援萃集成生同仁李培材恆萃和恆隆永茂隆合利錦昌和正興隆陳裕隆新泰天祿齋錦泰仁寳成森義茂生正昌隆榮和寛和吳萬興振昌和恆興朱安昌周謙和同豐德和祥廣孚廣泰昌陳和豐劉焕廷仙鶴園三十二户各七折二百文恊隆恆盛承二户各七折一百文豐城丁漢楂兩元張集麟堂花邊二元又募同二次册五千四百零一號王樸農四千四百五十五文蕭鎭南三千文蕭華珠二千文蕭洪順　崇善堂萧敦禮堂丁漢楂四户各二千文恊昌號沈三善堂蕭翼周蕭劉氏劉棟郊蕭步雲余超群蕭章緖振泰號源合成怡豐和春元傳同泰蕭德元蕭桂林蕭萬源信昌利逹福茂泉信義蕭芳化萬義店旭昇號全春和順成　蕭德庭胡祥盛蔣執偷堂子佩怡泰和蕭名榮三十一户各一千文蕭協茂蕭恊美蕭應升胡敦厚堂游洪泰怡順六户各五百文蕭漢傑吳崑山二户各一百文以上兩册共來九三八平銀五十四兩八錢二分估見申規元六十一兩零五分連前存規元廿兩零六錢零二厘統共收到規元八十一兩六錢五分二厘○江雯靑醫金助賑錢七千五百文上以十七日○豫立子十元施會昇十元　蕭蔡卜生爲母病求速愈十元蘇養眞廬五元心餘力絀人兩元隱名氏兩元棣華書屋一元四百文○吉星公棧經募昌册一萬一千二百廿二號無名氏紋銀七兩零一分○蘇州太湖救生局孫嶼之兄經募昌册四千四百三十九號孝記銀鐲一雙計重三兩七錢秦子記四元李春記永記張少菴順記李泰豐王振隆同裕公興王哲明頤成順十戸各一元以上十二户共來銀鐲一雙洋十四元以上十八日 
 
 

Page 10

 
 
[光緖十一年五月十六日京報全錄]  
　　宫門抄○發抄旨九道○東撫陳奏爲審明擬辦摺子○直督李奏爲請給各員薪水銀兩夾片○又奏爲審明定擬摺子○又奏爲陳明夾片○楚督卞等奏委署道篆夾片○陜督譚奏爲請補守備摺子○五月十六日禮部宗人府欽天監正紅旗值日無引見○前雲南按察使李元度服滿到京請安○楊澤山謝授光祿寺少卿恩○陳秉和謝授右中允恩○瞿鴻禨謝放浙江學政恩○大額駙請假十日○尚宗瑞續假五日○召見軍機李元度○發抄李鴻章奏甯津縣拿獲配逃遺犯黃七卽黃氣正法奉旨刑部知道欽此○又天津道徵收海稅一年期滿收支稅數奉旨户部知道欽此○又分缺間用同知高其品補大名府河隄同知奉旨吏部議奏欽此○又長蘆本届奏銷請展緩辦理奉旨著照所請户部知道欽此○楊昌濬奏試用同知周士榮等期滿甄别奉旨吏部知道欽此○李鴻章奏天津道萬培因赴任奉旨知道了欽此○又派員出口採戰馬照例免稅奉旨兵部知道欽此○又候選教諭劉長容保案誤寫劉長榮請飭更正奉旨吏部知道欽此○又靜海縣有碍東淀水道地畝豁除糧課銀數奉旨户部知道欽此○○山東巡撫臣陳士杰跪奏爲審明逆倫重犯按律擬辦恭摺仰祈聖鑒事竊前據署平度州知州彭履謙詳報民人傅小增困瘋砍傷嗣母朱氏身死一案臣因案情重大批司轉飭該州親身押解人卷至省發委濟南府審辦兹據該署府增瑞審明擬議由臬司覆審解勘值臣出省督辦河工飭委藩司崇保代審無異錄供呈送前來臣覆加確核緣傅小增籍隷平度州本係傅朱氏夫胞姪光緖八年間傅朱氏之夫傅日升因無子邀同親族議立繼單過繼傅小增爲嗣同居度日傅小增平素孝順並無觸違仵犯十年九月間傅小增陡患瘋迷病症時發時愈傅日升因其並不滋事央允地保穆紹喜隣佑傅成業傅明月未經報官鎖錮十月初九日傅小增隨朱氏赴鄰莊趕集傅小增在集買得切豆餅鐵刀一把與傅朱氏同回行至本莊迤北地方傅小增瘋病復發手執鐵刀跳舞傅朱氏上前奪刀傅小增用刀砍傷傅朱氏頂心相連腦後顖門相連偏左偏右倒地傅小增又用刀斫傷傅朱氏額顱相連左額角左太陽穴右額角相連右太陽穴左眉相連眉叢右眉左眼胞相連左眼睛左腮脥右眼胞相連右眼睛右腮脥相連鼻梁左右鼻竅鼻準左耳相連耳輪耳垂耳竅耳根右耳相連耳輪耳垂耳竅耳根人中相連上下唇脗頷頦傅日升路過瞥見傅小增持刀跳舞喊同傅明月奪落鐵刀將傅霑增獲住捆縳傅朱氏立時因傷殞命報經該署州彭履謙詣驗提訊傅小增目瞪口獃語無倫次飭醫診視六脉洪浮患瘋屬實醫痊訊供通詳提省委審供認前情不諱詰非裝瘋揑飾亦無起釁别故案無遁飾查律載子毆殺母者凌遲處死又例載子毆死母之案無論是否因瘋悉照本律問擬若距省在三百里以外恭請王命卽在省垣正法仍將首級解回犯事地方梟示又瘋病之人親屬隣佑人等容隱不報致殺他人者照知人謀害他人不卽阻當首報律杖一百各等語此案傅小增因瘋病復發輒用鐵刀斫傷嗣母傳朱氏身死實屬罪大惡極雖由瘋發無知仍應按律問擬傅小增合依子毆殺母者凌遲處死律擬凌遲處死查平度州距省在三百里以外當經飭委臬司林述訓臣標中軍叅將玉秀恭請王命將該犯傅小增卽在省垣綁赴市曹正法並將首級解赴犯事地方梟示以照炯戒傅日升於嗣子傅小增染患瘋病並不報官鎖錮致釀逆倫重案地隣穆紹喜鄰佑傅成業傅明月均依瘋病之人親屬隣佑人等容隱不報不行看守致殺他人者照知人謀害他人不卽阻當首報律杖一百例各擬杖一百事犯到官俱在光緖十一年正月初四日奉恩詔以前所得杖罪均應援免傅成業傅明月均年逾七旬並免收贖穆紹喜仍革役除將供招咨部外理合恭摺具陳伏乞皇太后皇上聖鑒訓示謹奏軍機大臣奉旨刑部知道欽此○○李鴻章片再遇缺題奏提督周盛波前經臣專摺奏派總統節制大沽北塘海口前敵各軍仍總統盛字新軍並將湖南提督周盛傅原部盛軍曁直隸提督李長樂所統武毅練軍馬步各營遇有緩急機宜會商調遣策應計其總統各軍不下五十餘營隨時往來各處會督訓練布置戰守事務極形繁重應需夫馬差弁及一切費用亦因之增多必須另給公費除照章月支統領薪水前已彚册報部外自本年正月分起應酌加每月公費銀四百兩以資辦公又分發補用道周家駒前兵部主事候選知縣王元超諳練營務辦事勤能先後調隨周盛波襄辦前敵事宜俾收臂助王元超月給薪水公費銀四十兩周家駒月給薪水公費銀八十兩理合遵照新章附片陳明伏乞聖鑒勅部立案謹奏軍機大臣奉旨户部知道欽此○○大學士直隸總督一等伯臣李鴻章跪奏爲審明疏防斬犯越獄同逃之禁卒人等分别定擬恭摺仰祈聖鑒事竊查束鹿縣覊監斬犯傅小進杜小五越獄同逃一案前經臣奏奉諭旨將管獄官典史唐賛鏞革職拿問有獄官知縣溥祥革職留任勒限嚴緝逃犯等因當經轉飭遵照兹據臬司松椿督同保定府知府朱靖旬將該典史及刑禁人等審明擬議勘轉值臣駐津飭委藩司崧駿代審無異臣覆加確核緣趙凌慶張奪魁均籍隷束鹿縣充當該縣内監禁卒高桂棟係外監禁卒權大崔孫幅係監内更夫監犯傅小進係故殺李洛遐身死擬斬監候已彚入光緖十年秋審之犯杜小五係故殺趙洛通身死擬斬監候應彚入十一年秋審之犯十年七月二十五日晚該縣典史唐贊鏞帶同刑書馮鹿鳴進監收封騐明各犯刑具完固收入籠房飭令趙凌慶小心防範馮鹿嗚仍回科房辦公是夜四更天起大風沙土迷目禁卒更夫進屋暫避一時困倦睡熟詎傅小進杜小五乘間扭斷鐐銬攀洛籠旁檔木在窓下挖窟鑽出由西北圍墻推落棗茨越墻逃逸旋經趙凌慶張奪魁醒覺喊同高桂棟權大崔孫幅追捕無蹤據該典史唐賛鏞轉報該縣溥祥勘訊經臣奏叅將唐贊鏞撤任提同刑禁人等至省審辦據供前情不諱案無遁飾查律載監犯越獄如獄卒依法看守一時疏忽偶致脫逃並無賄縱情弊審有確據者依律減囚罪二等治罪又律載不應爲而爲事理重者杖八十名等語查此案内監禁卒趙凌慶張奪魁看守罪囚是其專責乃不小心防範致秋審斬犯傅小進杜小五二名乘間越獄同逃雖訊無鬆刑賄縱情弊疎忽之咎實屬難辭應依例於傅小進杜小五原犯斬罪上滅二等均擬杖一百徒三年外監禁卒高桂棟更夫權大崔孫幅巡防不力均應酌照不應爲而爲事理重者律擬杖八十張奪魁高桂棟孫幅已經在監在押病故應毋庸議趙凌慶權大崔覊禁到官在恭逢光緖十一年正月初四日恩旨以前所犯罪名不在部議不准援免之列趙凌慶應准減爲杖一百折責發落權大崔應准援免仍均革役刑書馮鹿鳴並不在監值宿應免置議管獄官典史唐賛鏞前已奏叅革職應照例留於地方協緝俟五年限滿逸犯有無弋獲照例辦理有獄官知縣溥祥前已革職留任勒限緝拿應俟限滿逸犯有無弋獲分别辦理逸犯傅小進杜小五仍按限嚴飭緝拿務獲至張奪魁高桂棟孫幅在監在押身故之處已據清苑縣驗訊委係病劇醫治不痊所致並無别故刑禁人等均無凌虐情弊亦毋庸議除備錄供招同職搗圖結咨部外所有審明定擬緣由理合恭摺具奏伏乞皇太后皇上聖鑒勅部核覆謹奏軍機大臣奉旨刑部議奏欽此○○李鴻章片再近年秋審人犯因臣駐津均委藩臬司代勘本届審錄之期署淸河道劉汝翼出省督辦河工已照案飭委署藩司松椿署臬司劉樹堂代爲提勘仍由臣逐案覆核具題理合附片陳明伏乞聖鑒謹奏軍機大臣奉旨知道了欽此○○卞寳第等片再湖北荊宜施道于蔭霖現准部咨欽奉諭旨升授廣東按察使該員例應交卸迎摺北上所有湖北荊宜施道篆務及宜昌關監督應卽委員接署以重職守查有湖北候補道沈錫慶老成諳練堪以署理除檄飭遵照外謹合詞附片具陳伏乞聖鑒謹奏軍機大臣奉旨吏部知道欽此○○頭品頂戴陜甘總督臣譚鍾麟跪奏爲揀員借補要缺守備以禆營伍恭摺仰祈聖鑒事竊查肅州鎭標左營守備張瑞因案革職所遺員缺當卽札飭揀補兹據署督標中軍副將駱高升詳稱遵卽在於儘先合例人員内逐加愼選查有遊擊銜遇缺儘先前補用都陳馬鴻武差務勤愼征績久著堪以借補詳請核辦前來臣查馬鴻武久於戎事營務熟悉以之借補肅州鎭標左營守備實於營伍有裨合無仰懇天恩俯准該員借補以期得力如蒙俞允應請勅部先給署札俟防務告蕆再行給咨赴部引見以符定制除該員履歴淸册另咨送部外謹會同甘肅提臣周逹武合詞恭摺具奏伏乞皇太后皇上聖鑒訓示施行再該員原名成武因犯祖諱歴保均係鴻武前次造册咨部曾經部駁現借補守備自應更正以歸畫一並請勅部核更註册合併聲明謹奏軍機大臣奉旨兵部議奉欽此 
 
