# 1881 - 103 - 4902861

 

Page 1

 
 
[論因循之弊]  
　　中國之作事大抵皆誤於因循其所以因循致誤者則由於虚言文飾之故此中國之弱所以積久而不返也近人作一事一勤奮則一日可畢者設或怠心乘之卽延至數日而仍不能蕆事先正論作文之法曰得題之後悉心詳審搆局立意皆不可苟及至提筆則卽當振筆直書不可忽提忽放蓋一放筆則蛛絲馬跡觸緒紛來而心思因之以移晷刻因之而誤甚至有一放之後不復提起而此文竟不能脫稿者此言深得行文之秘顧仔細思之不獨行文爲然也推而至於手藝亦然百工居肆以成其事終日運斤執鋸其成物也不難可以尅期而待如三五聚談棄斧尋而手烟筒或以嘲謔爲樂則廢事也多矣平常作事亦然今日某處信來隨手作覆則亦已矣一或擱起則日復一日久而不覆甚或有置諸度外者矣要知作事之先其所以經營量度者已幾何日其所以斟酌籌畫者又幾何日迨　鳩工庀材則籌之已熟但得奮迅從事固有不難尅期告成者卽使所作之事不可以求速效所作之物不可以奏近功要亦有可預計也中國近來仿泰西之法設局製造各省皆有而福州船政局則爲造船之大宗自開創以至今日所成堅船利舶已屬不少爲各處所不及所費欵項亦已極鉅大臣督率學徒呈能以作事也不可謂不勤其程功也不可謂不速中國自有此船政大臣之設而泰西之船不得以傲中國其於國家大局裨益豈淺鮮哉前者言官奏稱船政局頗有弊端不無虚糜得旨查辦意以爲言官必係風傳不實自設局以來所造船隻已有如于之數又何得謂虚糜何從見其弊端或者有與該局挾嫌之人混造謡言言官卽據以入奏未可知也乃得福州近信言船政局近欲造一二千四百匹馬力之新式快船令學生等照外洋船圖摹繪已歷三年尚未告竣猶須商酌數月方可開工噫何其難也夫船至二千四百匹馬力其鉅可謂甚矣欲製此等鉅船費餉當需若干安可不十二分愼重繪圖至三年之久而未竣或者卽不勝鄭重之意然聞該局造船其主政之人皆係學徒凡廠中工程皆由學生等主持而藝徒從而襄助之想學徒讀書十年出洋數載費餉項已數十萬金當必學成待用可以各奏爾能故委以重任而無疑然繪一船圖已遲緩若此則此後庀材鳩工造成巨艦又不知再需幾年此亦可謂迂緩之極矣向外洋購船或限一年或限兩年必能製造成功今船局自製雖曰與西人之熟手情形不同然亦何至若此之遲而又久則因循之弊恐有所不免焉或者謂船政所造之船或以鐵脅或以木脅雖復極堅極固而究無此次所造新式快船之大該船既有二千四百四馬力則大莫與京中國初次製造如此大船安得不愼之又愼如以學生不克勝任未免美錦而使學者製焉之誚然舍學生之外中國别無可用之人旣不欲使西人參預其事而冀華人之獨力製成則不用學生將焉用之此亦不得不然之勢顧一船之成需時如是其久需餉如是其鉅果其船成之後可以駕泰西諸船而上之猶尚病其太緩而况此船之成究未必遠勝西製則何如仍購自西國之爲愈乎本館前曾論及購船一節謂中國紛紛製造各局不無虚糜之處不若將局費裁省以此款購船尚可刻期應用意正有見於此而或者以爲如是則中國之人終不能自爲製造故明知其虚糜而不可易轍也嘻難矣 
[輪船撞沈]  
　　西字新聞云昨早接到電信知招商局和衆輪船從汕頭广來上海於十九日晚十點鐘時行近福州洋面與英國兵船名拉不暈者相碰登時沈没船上諸人均經救出帶回厦門英公司三不時火船由香港來滬於該船失事處經拉不暈挽留爲停四點鐘時云至其餘細情俟後詳查再述 
[委查兵船]  
　　前月總理衙門行文沿海各省因聞得近年各省兵輪船進出口岸俱帶違禁私貨而福州官輪船爲尤甚請督撫海關各衙門派員嚴查以杜斯獘因是穆將軍于前月札派佐領黄儀堂印恩榮候選縣丞彭靜葊印丙熙駐紥羅星塔通商局每逢兵船進出均須赴船盤查有無私帶違禁貨物月底造册禀報但派員查船固是認眞公事然兵船至小者亦有百餘人其偷漏之工掩飾之巧雖以十數人盤查恐未易剔其奸而發其覆今黄彭二員既爲上游札委果能勝任而愉快歟 
[查出鐵礦]  
　　福州城南距南台五六十里土名竹崎卽園裏鄉現在該鄉人覔得鐵礦一處查看出鐵甚多已報知地方官請飭開採船政局適因鐵已告罄不能開工又急欲設法爭買此地以爲採鐵製造快船之用故鄉人因此居奇刻未允定尚須集衆商議云 
[閩省大計名單]  
　　正荐官九員糧儲道葉老成諳練奮發有爲鹽法道翁精明練達勤愼安詳台灣中路同知陳星聚志堅守潔慈惠愛民台灣卑南同知孫壽銘老成練達安靜不華潭浦縣張德廸明幹有爲結實可靠德化縣沈受謙秉性安靜聽訟勤能布政司經歷董榮綸公事明幹舉止安詳閩縣南台主簿朱應鎬心地明白緝捕勤奮晉江縣訓導陳春霖持躬端雅訓廸維勤○不謹官二員邵武縣拿口巡檢秦以煇居心巧滑兼有嗜好龍溪縣教諭林鵬年習氣太深辦事疲滑○有疾官二員邵武府經歷桂以芬體弱多病難以支持長泰縣訓導許學禮兩耳重聽辦事糊塗○不及官三員石碼通判李屏辦事竭蹶無裨治理嘉義縣史　奎 
 
 

Page 2

 
 
　　體氣孱弱難期振作浦城縣教諭楊立誠師心自用課士無方○浮躁官二員壽甯縣吳炳庭輕浮乖戾不恤民艱馬巷照磨葛兆　性情乖率舉止輕狂 
[犬能飼馬]  
　　法國人有住居巴黎斯相近者半村半郭地頗幽雅所居有蔬圃以園丁守之一日主人見有紅蘿菔滿儲筐中疑有人竊取詢諸園丁則莫知端倪因相與伺察之俄來一犬啣蘿菔而去意謂犬非蔬食者竊此何爲乃潛尾其後則見此犬逕入馬棚以所啣置一馬前摇尾躑躅若勸加餐食畢復啣拔來報往意甚殷勤少頃而筐中已去其半然同棚有二馬一已爲侏儒之飽一仍爲曼倩之飢一似以交情爲厚薄也者園丁欲擊之主人曰犬馬本屬同類今是犬能愛其類且能於同類中分其等差是亦犬中之矯矯者矣方宜愛護之以爲人不如犬者鑒又何責焉 
[趁航驟斃]  
　　蘇郡某姓老嫗年已六旬向外前月間因來上海尋親至月之初十間結同婦女多人搭伴回蘇詎船已抵　同伴呼嫗起岸屢呼不應撫之則四體已冰此嫗素無病症一朝驟斃舟子暨女伴大是爲難正不知如何了結也 
[失愼疉見]  
　　本月十九日已刻蘇閶外南濠灣某姓洋鐵舖因火爐置于樓板上火星飛爆突如焚如幾致燎原幸爲時尚早該處人手衆多卽時撲滅云是日未刻都亭橋某姓醬園亦以午炊失愼焚去房屋數椽雖經卽時救熄然左右各店舖已大受虚警矣 
[浙垣官報]  
　　新任杭州將軍吉公於初十日上午到杭八旗兵弁皆整隊遠迎憲駕卽於是日晉署接篆任事次日拜會各憲巡視城垣隨卽親臨教場校閱騎射云十九日爲浙撫譚中丞壽辰各屬本當晉省恭祝乃中丞已先期一概辭謝卽各屬所餽壽儀亦祇將壽軸壽聯及燭麫等略爲收受其餘則俱返璧也杭垣民商兩籍小試聞十四日出正案民籍文童共計二百九十八名商籍文童共計一百三十二名一經正案發出凡揷卷補考等事皆無可設法至府考日期已由龔太尊會同惠都轉行文到學於四月初一日一體開考商籍考童例於十日前塡册故於本月二十一日齊集鹽公所挨保書押若民藉塡册須遲至二十五二十六日也傳聞今歳民籍人數多於商籍一倍且其中有籍貫不清及槍替頂冒等事故各考童於出案後都有奔至商籍而更名補考者聞補入者已有二十餘人云 
[再述藝徒出洋]  
　　去年十二月初八日本報載有美材難得一條内稱出洋藝徒三年期滿歸來學成者祇有一二人餘皆年少氣浮有在外國娶洋婦以娱情者等語當時原據外省人來函照錄兹查得此說實未的確並無娶洋婦等事且藝徒二十餘人連上官往來盤費及平日房飯一切正用三年中祇用三十餘萬兩通扯每人每年不過三千餘金亦不爲多費至於製造駕駛各件學習本不容易卽西國人亦須學八九年方有進境今出洋藝徒二十餘人僅滿三年而已有一二人成功不特藝徒等資質明敏亦以見督率者之訓導有方也 
[碎首續聞]  
　　昨報載美國阿格倫帆船木匠碎首一節前日美領事復傳船主及水手等訊問所供與前略同卽經領事判斷以該木匠之死非關爲人所害着毋庸議完結 
[操演馬隊]  
　　西商團練中之馬隊於上禮拜六由上海前往吳淞操演先由礮船載運食物器具等駛至該處以資供給各西兵則騎馬而去二點鐘至吳淞即在該處安息一宵至禮拜日有駐該處之華官見之指與一空曠之地聽其操演共計三十二人操畢卽在吳淞用膳又復安息一宵至禮拜一早上始按轡而回云 
[舊夥行竊案訊供]  
　　舊夥行竊一案昨法捕房將盛理才解訊其自鳴掛鐘兩隻大小洋蚨一包馬甲兩件銀洋票五紙一併解案原告泰源洋廣雜貨舖夥李左橋投案稱盛某前曾在店爲夥因辭歇至今已及二年嘗來借貸我等顧念舊情不甚拒絕詎伊心懷不良於前日傍晚到店坐談並借去錢四十文次日清晨見門户撬開洋箱亦啓票洋自鳴鐘等皆失尋至後邊見墻上有軟梯一條云盛供寍波人前曾在該店爲夥停歇後又入别店現今失就家有老母及妻室纔由寍波遷來上海住虹口順泰碼頭前晚至該店向李借錢辭别彼等送我出外旋復閃進伏於暗陬俟夜靜衆人睡熟卽入管帳人房覓得鎖匙開箱取洋及鐘兩架俟至天明仍挨門而出出後心中不安又思還彼無奈天已大明不能返入迤邐向北途中屢屢躊躇在浦灘三轉四回方過洋涇橋卽被英巡捕覷破實由窘廹異常一時糊塗尚求從寛云翁太守查閱各物内有老永泰圖章洋票一紙計洋五元詢其何來白繙譯官謂此人能用軟梯乃係老手决非初次行竊復據盛供洋票乃前做生意時收下老永泰在蘇州閶門外鄉間至軟梯之設並非由此而進因念我偷洋去後店中必將疑及管帳勢將害人故特作此形跡使知賊由外來太守謂然則爾乃好人乎飭失主將各物領去盛理才仍着捕帶回管押再行發落 
[拐女狡供]  
　　十九日本報列拐女又見一節昨法捕房復將程蘭亭解訊原告張德生張孫氏投案稱女兒被拐今有著落其帽上之翡翠蝙蝠一對現釘在陳陶氏女帽上甫於今日認出陳陶氏尚稱我女於十三日乘轎下船云翁太守研訊程蘭亭仍一味狡展太守謂前次汝稱陳陶氏開設台基然則爾何故將妻寄居伊處程稱妻本不端是以聽之又據張德生稱陳陶氏現在外面太守飭差傳進詰以張女所在該氏亦一味狡賴稱須問程蘭亭伊於十三日告妻謂船已雇定云太守又問張女之蝙蝠如何在爾女帽上則稱此係程妻與我女掉換我本不知直至今日張德生提及我問女兒稱係掉去翁太守謂爾等狡不吐實明日當子用刑飭將程蘭亭仍行管押陳陶氏交保俟明晨臨捕房再訊 
[控訴難憑案結]  
　　控訴難憑一案昨早由陳太守庭訊薛捕頭禀稱顧寳福到捕房訴稱被盜搶刼衣物是以率同連班中西捕隨往奚家灣緝拿鄉人見捕畏懼逃逸以致追赶毆打旋獲到奚金福奚陳氏並衣物等件帶回捕房詢係捉姦起見顧妄報搶案情殊不合請加懲辦據奚金福禀稱世居奚家灣耕種爲生娶妻陳氏迄今有二十載近因妻在新關冩字洋人處帮工久不歸家於清明節邊特去喚回知有姦 
 
 

Page 3

 
 
　　情苐隱忍令妻將衣物携歸豈顧反行誣控云云供與昨訴差役之詞同官訊奚陳氏堅不認與顧有私矢口呼寃顧供前與奚陳氏同處帮工近因生意停歇借住該氏寄母家豈奚金福糾衆持械前來扭妻盡將我之衣物搶去是以報捕奚四寳供係奚金福隣人被捕毆傷請騐太守得供之下謂顧已犯姦尚敢妄報搶物殊屬可惡判責百板再荷枷三月以儆奚陳氏無恥已極姑爲寛恕諭奚金福領回管束奚四寳無辜遭毆着奚爲之醫傷顧妻某氏求將已物發還太守謂本當給領諭差檢點起案衣物令兩造分别認領云聞奚陳氏年近五旬而顧與已妻年均不過二十餘顧舍家雞而逐野鶩情猶可說至棄少妻而戀老婦眞不可解矣 
[子求宥父]  
　　虹口捕房捉獲賭犯廣東人虞阿言起到賭具送英公堂請究虞俯首無詞其子四人年均在十歳左右叩頭啼哭求寛伊父之罪陳太守喟然謂賭千例禁應得科罪姑念幼子求寛着罰洋二元充醫院經費并諭以後改過勿再以身試法賭具銷毁 
[銅皮充公]  
　　華捕赴英公堂稱見鄧文海手持黄銅皮四卷欲變賣與銅舖盤問來歷答語支　顯係竊贓是以送請察究失主尚未查到鄧供在公和祥碼頭左近開設舊銅舖此銅係陸續收買者賣銅之人皆不相識無從指交陳太守判罰鄧洋一元充醫院經費銅存捕房充公 
[認妻涉訟]  
　　昨有少年王秀榮者投英公堂禀稱曾爲妓女寳林贖身納之作妾住居石路久安棧弄昨忽有吳大毛紏人前來認寳林爲妻與論被毆失去物件是以報捕拘押求究吳亦具呈稱駕駁船爲業妻盈盈卽現名寳林者前背我逃逸今尋見與王同處向諭遭打並將我送入捕房一面將盈盈藏匿探得藏在泥城外斜橋地方我並未將妻賣娼原媒俱在可憑查察陳太守問王寳林現在何處答稱在外候傳飭差傳入寳林供吳大毛確係我夫然已被價賣爲妓我實不願長依曲院是以從良王又將認識寳林後局帳呈閱太守謂旣稱吳大毛將妻價賣有何證據王將筆據呈閱太守查係抵押之據隨飭差將人證一併看管俟過堂覆訊核斷 
[積竊久押]  
　　本月初八日所列竊案彚誌一則内有包探陳阿九緝獲積竊鄭阿福一犯當時搜出質票多張除顧姓失物吊贓給領外尚有怡和洋行買辦被竊各件其贓物半在城中是以由陳太守移文請縣吊贓昨將單夾綢縐等衣起案怡和買辦遣抱到堂聲稱失單前經開呈今檢點各物尚少皮衣二件陳阿九禀盤問該犯據稱皮衣被同黨分贓取去其人不知何往云惠捕頭禀鄭疉犯行竊實可痛恨請重辦以儆哲繙譯請判押鄭二年陳太守略子從寛判押一年半起案之件交失主領去另有質票數帋據該犯供係南翔鎭某花行中竊來者今失主尚未投案存候認領云 
[小工竊酒]  
　　法公司輪船水手洋人昨投法公堂稱船中被竊香餅酒兩瓶其酒藏於箱内箱板甚固外釘鐵條輕易難開正在查時忽見瓶在小工姚阿忠手中此酒飲後其人行近便有餘香爰查知小工周松仔張阿土王阿鴨等亦皆飲過故將此四人送案請訊破瓶兩个呈騐翁太守曁白繙譯官將該四人研詰據姚供因有重大之洋布箱翻趺致碎酒箱並非行竊周等亦不認分飲翁太守謂酒箱撬開與碰碎情形不同隨向洋人細問據稱撬去箱板兩塊翁太守謂痕跡確鑿何庸狡賴姚始供係同夥開箱竊取共有十二人分飲飲異將瓶交我棄去甫接手卽被洋人看見是實尚求開恩問官判將姚阿忠責一百板荷校半月示衆周松仔張阿土王阿鴨三人各責八十板以儆 
[冒名行竊]  
　　法公堂昨據陳春山投案稱係寍波人在法租界吉祥街開設客棧本月十六晚一點鐘時有張阿勝投宿稱係法包探夥我等信之至十七日晨張去後始知被竊夾被一條報明捕房經包探將張獲到詢知被己質押其票亦賣與某小工云又據包探過永發稱此人在英法兩租界慣冒包探夥行竊滋事今夾被業已吊到張阿勝認竊求恩翁太守判責張五十板贓交陳領去 
[光緒七年三月初九日京報全錄]  
　　宫門抄○上諭一道錄前○給事中戈奏爲請旨飭下另立章程夾片○又奏請飭下仍照舊章辦理夾片○又奏請明定章程夾片○三月初九日吏部翰林院廂藍旗值日吏部引見三十四名○怡王假滿請安○禮王充王等由東西陵囘京請安○密雲恊領格圖肯謝恩○謙貴福謙各預備召見○宜振續假十五日○錫光續假二十日○召見軍機○○給事中戈靖片再臣聞油行經紀有假公勒用擾累市廛之事本年正月間見沿街巷口順天府張貼告示係油行經紀與蠟舖爭鬪經刑部奏結後令粮廳另示新章令客販與自置合併爲一概抽行用據稱該經紀身爲官役充當塲差所有例價不敷辦公勢必藉用充補等語臣風聞此案因油行經紀在崇文門稅務之外私設行局收行用被各蠟舖在稅務衙門控告經該衙門斷令各循舊章生業將經紀發交糧廳管不不得另生枝節嗣後該經紀復勾結匪人開設油店遇有油斤進城妄行勒索經御史世泰交刑部辦理奏結令糧廳嚴定該行章程今見粮廳所定新章不爲嚴杜其弊率以該經紀充當塲差所有例價不敷辦公勢必藉用充補爲詞是不禁該經紀之網利營私而反縱其所爲也我國家開科取士三年兩塲凡百供應罔非動支官項豈必假諸經紀藉用充補臣前官禮部曾充會試提調深知其弊各行經紀每向大宛兩縣領取官價先必買通門丁勾串書吏朦混浮冒貨物之值止有昂過於民間者絕無該經紀藉用充補之事且從前私抽口用該經紀尚不敢公然把持若明定章程令遠販自置合併一律取用則凡油行統歸掌握進城之貨稅課必經其呈報數目多寡隱漏包庇是爲崇文門添一舞弊之人行商坐賈俱歸統轄任意需索　藉一官差之名坐享無窮之利一行如此各行效尤其擾害於市廛者匪淺鮮也相應請旨飭下順天府將該糧廳新章收回塗銷另立章程以杜流弊並飭崇文門稅務嚴行禁止包稅之弊是否有當伏乞聖鑒訓示謹附片具奏奉旨已錄○○給事中戈靖片再臣聞户部現放加成甲米新章不照從前接連加放六个月之期改爲間斷兩季人言嘖嘖皆以爲大不便於旗兵查八旂甲米自伯彦訥謨祜奏請加放一成議准每年自十二月開放廂紅等旗起至次年二月開放正白等旗六　開放廂紅等旗八月開放正白等旗此定期也嗣因加 
 
 

Page 4

 
 
　　放期滿旂民生計維艱屢經臣工奏請照舊變通續行展限俱蒙遞展加放一成各在案光緒五年倉塲衙門將南新倉所有較次秈米於每月八旗應領甲米自六月起在　米折銀項下改放本色五升六七八三個月八旗周徧一輪歷計加放各前案俱係接連陸續開放該兵丁均霑實惠藉資蘇困乃聞户部近日忽改四次陸續開放之期併爲兩季開放便於辦公而於旗兵則大不便也蓋當春夏之交青黄不接之時米價騰責開放甲米兵民交易市價亦可以平有便於窮兵並有惠於窮民聞户部議改新章之意謂接連開放恐兵丁不知撙節此近理而未察其情也臣聞現在旂民光景困苦者多當甲米未領之前類皆多方告貸以供朝夕迨甲米到手不過僅敷一身一口之用計從前之虧空尚不足以償清前債何庸慮其浮費出納之吝不惟大拂人情亦且有傷政體何若率由舊章陸續接連開放飢者易爲食渴者易爲飲早得一日之米卽少負一日之債其有濟於窮民者不少况每年五月卽收麥秋兵民交易糧價自當稍平至七月旋卽登穀其間豐歉盈虚悉有緩急相因之用豈可因辦公而圖安逸罔顧民間擅改舊章乎近年來户部習氣主持國是凡交議之件飾詞推諉動遭斥駁　請特旨飭下户部將六七八月甲米仍照舊章挪移在前卽自本年三月起陸續接連開放以符舊制則兵得因以濟然眉之急民得借以爲平糶之由所謂不費之惠一舉而兩受其賜臣爲恤兵便民起見理合附片具陳是否有當伏祈皇太后皇上聖鑒訓示謹奏奉旨己錄○○給事中戈靖片再臣聞近年捐納人員取巧之方甚譎自捐監時或冒他省籍貫至捐官時呈明原籍寄籍及父兄同官之省己身游幕之省可以規弊四省如父母己故則又揑造一生母繼母尚存以爲親老告近之地迨籖掣後省分合意則不必告近永無丁憂之日如省分不合其意則借告近候補亦無丁憂之期臣愚以爲此等弊病察不勝察不若明定章程凡親老告近者俱限以十年勒令終養是亦杜絕取巧之一端也是否有當伏祈　　　聖鑒謹附片具奏奉旨已錄 
[光緒七年三月初十日京報全錄]  
　　宫門抄○旨一道錄前○恭親王等奏請照案補行奬勵摺子○尚書文等奏援案請予查辦摺○蘇撫吳奏叅革守備歸案訊辭夾片○三月初十日户部通政司詹事府八旂兩翼值日無引見○載英明桂由東西陵回京請安○西安協領善泰謝恩○謙貴福謙預備召見○載英請假十日○内閣奏派騐放之王大臣派出肅王潘祖陰恩麟程祖誥○召見軍機○○臣奕訢等跪奏爲照案懇請補行奬勵恭摺仰祈聖鑒事竊臣衙門前經奏定章程章京每屆二年保奬一次歷經遵辦旋因同治九年二月吏部奏各項保奬宜示限制經臣等奏定每屆二年例保不得過十八員是年適值保奬年分當經遵辦又同文舘提調等督課得力亦一併奬勵經照章辦理各在案查自光緒四年保奬後至六年二月又屇二年保奬之期其時以交涉事煩未遑核辦該章京等夙夜趨公不辭勞瘁所有公文函電及應行核議各事宜端緒紛如無不立時舉辦兼以各國先後派往出使案牘較前尤多臣等督同該章京等隨時經理均能矢愼矢勤妥速　悮惟限於定額不得不查照辦理以符成案此次仍照歷屇奏明員數擇優擬保十八員又同文舘提調三員應一併照案辦理庶於鼓勵之中兼示限制除派充總辦極爲得力之吏部郎中葉毓桐前户部郎中舒文及當差勤奮之兵部郎中譚金詔户部郎中張其濬等已蒙恩記名簡放並前江西廣饒九南道文惠均據聲稱不敢仰邀奬叙又差使勤愼貲格較淺各員未經列保仍俟下屆酌量核辦外復查有軍機處兼行章京遇有交辦事務亦皆辦理妥恊應將行走較久之員照案並請議叙兹謹將臣衙門章京酌保十八員同文舘提調三員軍機處兼行章京七員並歷屇一同保奬之供事武弁各繕具清單恭呈御覽仰候恩施如蒙俞允並請飭下吏兵等部查照臣衙門歷屇奏奬成案照准註册其下　保奬仍自上年二月起算歸入光緒八年春間辦理以符定章而昭畫一所有臣等照案懇請補行奬勵緣由理合恭摺具奏伏乞皇太后皇上聖鑒謹奏軍機大臣奉旨依議單四件併發欽[  此本未完]  
[蘇省撫轅抄]  
　　補三月十八日牌示署常州府督糧通判陳家琮因病請假遺缺　應承倅正班查有補用同知陳步高堪以委令署理又代理吳縣知縣高心夔因病請假遺缺查有崑山縣知縣金吳瀾堪以調署所遺崑山縣缺輪應正途奬班到班查有卽用知縣張紹渠堪以委令署理頃奉撫憲示諭所云明日衙期上轅各官先行免穿補褂縣丞吳鍾杰禀知奉委夏防巡查差文濬禀知奉委閶胥門外水巡差○十九日同知金彭銷假並禀知換蘇差委縣丞林啓瑞鮮赴常昭勸辦救生經費從九欒惟喬卸署太倉七浦司巡檢事回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
