# 1892 - 207 - 4906924

 

Page 1

 
 
[代售解救吞烟藥得貲助振] [  申報館協振所啓]  
　　嘉定徐君聞韶久客金陵力行善事其於解救吞服生烟之法尤爲詳盡靡遺數年以來活人何止以數千計邇有湘中李君國棟贈以洋銀五十枚徐君力刦再三謂向來從不受分文之謝李君堅求笑納徐君乃以其資製成解救吞烟之藥送交本館囑變價以助小清河振捐此其善意充周有非他人所可及者如有仁人君子憫洋烟流毒頃刻有性命之虞者請移玉購存以便隨時拯救計每瓶價洋五角用法詳載徐君所撰仿單細繹自能明悉也 
[石印玉樞寳經出售] [  點石齋告曰]  
　　是經爲九天應元雷聲普化天尊講道寳笈世人但冥心默想焚香虔誦自能有感必應爲衆生解釋種種災厄幼孩佩帶並能驅邪逐疫明世宗嘗御製序文敕爲重鐫今本齋復爲石印首冠以天尊寳相後附篆文數章用文木夾板裝潢精雅每册實洋一角躉售另議准於卽日由分局申昌出售此佈　 
[叩募天津水災急振啓] [  申報館恊振所同人拜手]  
　　嗟乎天災流行國家代有然亦何至如今日之慘且酷哉溯自晉豫旱荒而後歴十五六載南而閩粤北迄燕遼或水或旱或蝗孽或兵戈數千里之間幾於道殣相望其幸而未死者亦皆析骸作爨易子爲糧皮骨僅存氣如絲弱朝不保暮幾於與鬼爲鄰嗟乎死者己矣忍令此生者蕩析流離竟至如此其極哉乃連日敝館屢接訪事人告災之信初謂天津渾河水漲楊柳青後河漫溢水行地上民漢其魚斷而豫河又繼長增高致津城北郊丁家沽亦己漫隄而過西南郊綫河莊西北郊馬家口皆登時潰决横流汎濫附近村莊盡成澤或更有小西莊二十餘户被水衝没無一存者居民東奔西避大半死於洪波巨浪之中回溯上月二十三日海河己漲六尺二十四日又漲尺餘目今水己平槽河東索地深恐鹽包漂失連夜集夫打埝河東河北等處水皆獲踁紫竹林亦被浸灌此天津來信所述情形也至通州來信則又云六月初十夜大雨傾盆山水暴發運河水陡漲丈餘一望汪洋渺無津岸十二日城南浬泗江下小聖廟圩隄被水衝决水由南下直入香河武清寳坻等縣十八日午後又大雨歴四晝夜始止山水又自北而來大有高屋建瓴之勢城北近河之雙阜頭阜河婁子莊馬莊范莊售莊小臨清裏橋平家疃鄧家窰牛作坊西流墳下關賈莊岳莊等處屋宇坍倒人畜禾麥一掃而空每至夜間惟聞風聲雨聲水聲呼救聲啼哭聲令人不忍便耳其强有力者或擇樹林深處架木爲巢露宿風餐奇慘萬狀而老弱者更無論己屈計今春二麥顆粒無收入夏繼以蝗蝻哀此三農早己苦無可說不料今又陡遭巨患嗟乎嗟乎何天之虐我下民必使磨有孑遺而後己哉至初六日報簡又載京西大雨時行西山一帶山洪暴發以致渾河豫河北河以及上下西河南北運河永定河同時並漲隄防岌岌可危西郊數十里内幾等陸沈共水淺處計漫起五六尺深者七八尺青苗均被浸没霉爛不堪且水之來勢甚迅速遂使丁字沽楊家塲楊家莊馬家口土城灰堆白唐口等村立時泛溢丁男子女九死一生蓋祗略述情形而己非一拂先生流民圖所能描繪詳盡矣初八日報又載天津玉麫早己加價現在紅糧又加米麥繼之嗚呼奸儈豪商乘危龍斷祗顧一己之獲利不忘萬姓之啼飢我恐災民之不死於水者亦將槁餓以亡誰能排閶闔而叩九閽向蒼蒼者痛哭陳訴乎敝館同人從諸君子後籌辦振務己歴數年正思作將伯之呼遍求海内仁人傾囊佽助適李傅相電致海上諸振所略謂順直六月望後大雨兼旬鄰省邊外諸水奔注永定南北運大清瀦齎等河多己漫溢被災各户冰田廬舍數百里一片汪洋情形與十六年相似極堪憫惻亟應設法拯救現擬奏乞聖恩截漕撫卹惟災象頗重需欵甚巨諸君子心存利濟祈速籌義振陸續解助並代懇閩粤江浙等省各善士共濟時艱至深感盼噫傅相之心力可謂瘁矣傅相之眷念災黎可謂無微不至和惟是南省歴年籌振早己如羅雀掘鼠搜括一空今兹而欲再請發棠未免後難爲繼然竊謂水災較旱災尤急旱災雖曰酷烈猶是逐漸而來人苟稍有室家尚不難轉移他處水災則一朝猝發卽主洚洞懷襄儘有足不及移而己葬身魚腹者且無論其横流日久也卽使隨漲隨退而田廬舍亦己蕩焉無存雖有鎡基何從耕作雖有珠玉曷療飢寒興言及斯雖屬鐵石心腸亦能不潸然淚下耶伏望寰中善士海内仁人於無可設法之中勉爲設法隨緣樂助積少成多金貲千萬而無妨赤仄十百而亦足如蒙慨擲乞卽前敝恊振所隨時解往災區俾垂斃之民得以回生有術則不特飢民之幸卽敝館同人亦當望雲九叩以表欽遲矣易云積善之家必有餘慶傳曰救災恤鄰行道有福竊附斯義以結善緣是爲啓 
[本館接奉電音]  
　　昨由京友電傳上諭道敬謹譯登○閏六月初七日奉上諭光裕等奏陵寢祭器被竊遵旨嚴審值班官兵分别叅辦一摺此案防禦景祿於班期之内外庫門鎖封破裂並不卽時呈報雖訊無偷竊情形實屬任意玩懈不以庫儲爲重著交部嚴加議處防禦德海蔚春多存含混接班有意瞻徇禮部員外郎慶錫於庫存祭器雖無看守之責然祭器在庫遺失亦難辭咎均著交部議處總管和貴翼長祥安巴克什事前疎於防範著交部察議值班甲兵禮部差役卽著分别責革所失祭器仍著光裕等札行附近州縣並督飭所屬旗緑員弁一體嚴密訪拿務獲正賊從重懲辦另片奏開復防禦文鐸訊有私造假銀情事請暫革審訊等語文譯著卽行革職歸案訊辦餘著照所議辦理該衙門知道欽此 
[鳳城紀事]  
　　某甲者家資小裕與某妓有嚙臂盟適抱鼓盆之戚遂以明珠十斛買得娉婷築金屋以藏之形影不離誓盟白首旣而又聘某氏女爲繼室入門後琴耽瑟好未免厭故喜新某氏由是寵擅專房視某妓如奴婢妓遂鬱鬱無生人趣適其胞兄某乙來向甲乞借資斧甲大發雷霆忿詈之餘牽涉某妓某妓至此益無地自容於某夜吞服紫霞膏一縷香魂隨風飄蕩地面官聞報帶仵檢騐經妓兄某乙己得孔方兄遂挺身而出聲稱妓係因瘋服毒身死無庸檢騐以留體面地面官俯准所請聞此案己照例咨送刑部存核矣○日前右安門外護城河内有四孩以泳以游悠然自得忽聞聲如牛吼勢如山立渾河之水暴漲四孩奔避不及順溜冲下幸有善水者數人當卽入水將四孩撈獲然胸腹己膨脝如牛赶卽報知其家設法救治兩孩得以更生其餘則己魂游水府矣○巡視北城察院慶馮二君出具剴切示諭云本城地面人烟稠密良莠本自難齊兼有外來棍徒潛藏僻處勾引閒散旗民訛搶財物强擄婦女等情若不 
 
 

Page 2

 
 
嚴拿究辦何以靖閭閻而安良善本年正月間時聞宗室銘榘有糾衆行强各案當飭練局會同内坊營汛嚴密拿獲首從各犯奏請交部會府按律懲辦在案兹於五月廿八日會奏奉旨依議欽此六月初十准刑部移會并抄單内開宗室銘榘卽銘舉捉人勒贖任意凌虐係屬首犯擬斬監候秋後處决武二從犯情重擬絞監候秋後處决其餘情節較輕之王桂祥革去馬甲銷除旗檔與盛三柳三均擬發極邊烟瘴充軍足四千里到配監禁十年限滿核辦李生教誘爲匪擬發近邊充軍到配杖一百折責安置李有聽從訛詐小戴無故擾害擬杖一百徒三年到配折責拘役傅元有文山張秀珠受托說合均擬分别鞭員發落宗室溥溶挾制官吏不安本分擬杖一百徒三年折圈一年限滿實責各等因爲此出示曉諭并將原辦緣由定擬罪名摘要抄錄張貼街市以警將來而申法紀至於未獲之彭七劉四麻三蘆茂小吳郝二小黄等七犯仍飭嚴密查拿務獲究辦切切嗣後如再有不法棍徒擾害地方一經發覺定卽拿辦决不寛貸特諭聞銘舉所得斬决罪名係發往盛京刑部監收待秋後請旨定奪日前業己解往矣至前報錄銘舉發往盛京寄居乃傳聞之語附正於此以昭信實○上月廿六日户部街有快車七乘各坐匪徒二人面貌凶惡内有一車坐一少妓鬢髮飄零有二匪在外把守想由妓院搶出者向北如飛而去有人追之不及惟躑足喘息而己軍轂之下此輩竟肆行無忌安得良有司爲之盡法懲辦也○甘石橋某京官宅内某孀婦守節三十餘年由禮部奏請旌表御賜敕書一道某京官因於某日備黄亭一座擡夫八人身穿緑色駕衣亭前排引鑾駕半分執役者身穿紅色寫衣衆親友均穿補服由某京官宅内同往禮部恭迎敕書肅肅穆穆誠盛典也某京官旋以酒肴欵待親友酬酢盡歡而散○龜子于某前被崔七張八等砍傷身死由城移送刑部分司審訊兹己當堂供出某妓院义杆陳寳山曾在塲助虐遂由中西衙署捕役將陳拘獲帶城蕃訊咨送刑部收入北獄交司歸案核辦○京師地窄人稠當此夏日炎炎風乾物燥街市支搭凉棚尤易惹火現經五城侍御飭各司坊於所屬地面黏貼示諭嚴禁雙響起花爆竹如有違者定卽拿究不貸此亦未雨綢繆之意也 
[細故輕生]  
　　李老葆者天津楊柳青人也素以小本營生有妻有子娶媳高氏迄今己閱六年細數芳齡欲到番風時候氏不愆婦德而姑則暴戾難堪荏弱花枝早己不勝憔悴矣六月下旬復因細故姑婦勃谿時適新雨初過正在洗刷釘鞋姑遂順手拾取作當頭之棒喝媳略一避讓誤傷其背忿猶未洩復飭其子贈以老拳子偶一遲徊卽以縱妻逆母等詞切責其子且謂生不如死以挾制之氏恐有意外之虞遂投水缸以畢命焉地保以人命至重當卽報縣請騐死者母族一聞凶耗卽糾二三十人各負鐵鍁飛馳而來欲將屋宇扒平街隣不忍坐視齊來勸阻謂李氏家無長物祗有區區房屋二間尚　借地蓋房其基址係天齊廟之產如經拆毁不特於生者無益且於死者有損不若暫留餘地俾得料理棺殮且備差費死者旣不能復生而姑又無抵媳之理不如罷訟以免終凶再四調停始得轉圜於是氏父偕婿來城攔請免騐一面購棺成殮衣衾棺木費去津錢三十餘千而房屋一時尚無受主當價僅值錢五六十千尚有衙門費若概行料理區區者己靡有孑遣矣錄之以爲虐媳者戒 
[西湖櫂歌]  
　　杭州刷印吕宋小某人犯王莘耕等捕校遊街己登報牘兹聞王於遊畢後仍覊班館須俟沈懷珍解赴配所然後釋歸不料某日沈因感時邪在獄倒斃王聞是信又私購紫霞膏吞之幸禁卒覷破情由禀請傅醫施救將毒嘔出得慶更生次晨仁和縣伍大令卽提集賣票諸犯當堂開釋○妖言惑衆倒禁綦嚴不虞杭州省會之區竟使此風甚熾前者有自稱平天使娘娘及隂郎中等人均己錄登報簡近日道路傳言謂艮山門外又有所謂觀仙者能知人家過去未來吉凶禍福歴歴不爽如數指上螺紋人或患病只需告以生年月日令其代爲祈禱病卽霍然噫某果爲夢中　語耶抑假左道以惑人耶高坐堂皇者幸勿如癡如聾裝出阿家翁模樣也○候補府楊太守道洽奉護理巡撫劉中丞札委接帶長龍水師擇於閏六月初一日任事並赴各防所按船點騐○東園巷内有地名糞箕兠者某姓結茅於此以棲梅鶴某日忽然失愼火勢上炎各龍夫　警馳萊爲之灌救及至而火己滅矣乃吸水略澆餘熄而返 
[月湖凉魄]  
　　寗波某圖地保董阿秀開設烟寮容留放火賊犯金阿立有葉仁發者詗知其事向董詰責董並不將金送縣擅令繕立服辨據私行釋去事後經人控諸縣署楊邑尊提　到案重笞斥革勒令交金○汪生來家在府治之東簿有貲財粗堪温飽與族人汪開先等素有嫌隙一日開先意圖串詐誣生來竊物就近控諸塲官署塲官率差役六名前往掩捕族中人以開先誣陷良善赴府控陳胡太守仰鄞縣移取案卷提集人証訊辦并批小云查狗盜鼠竊皆遊手無賴之生涯汪生來開有藥店家頗温飽似不致爲此等下流之事顯係汪開先等思圖串詐誣良爲竊該塲聽信一面之詞率標差六名有意騷擾殊屬不合仰鄞縣移取案卷過縣一面提集人証到案訊究虚實照例詳辦以儆詐擾而安良善毋稍縱延切切 
[拐婦自敗]  
　　傭媪梁氏新會縣人曾受雇於城内辦姓辭歇己久游宅有婢破瓜年紀姿首頗佳媪以奇貨居之於前數日誘婢逃匿家中徐圖出脫媪有誼壻譚甲新會天河鄉人在省以染紙爲業甲己娶妻生有子女平日與媪來往頗密媪卽商之甲曰爾雖璋瓦疉歌而彼美可懷何不納爲側室爾若有意吾祗取回聘禮洋三十元亟謀爲金屋之藏可也干謂一家數口僅免啼飢號寒更欲效饜酒肉之齊人我則何敢遂以婉言却媪轉念有堂弟譚乙與己同操一業現尚無偶鰥居爲之曲譜求凰亦不負一塲美遇因令媪與乙覿面兩相商酌乙自念琴瑟之樂久己逐逐於懷無如囊槖蕭然實難爲計欲先絙媪以洋鈇數翼其餘俟數月後過付清楚央甲爲之担保俾遂其燕婉之求甲以義不容辭力爲說項媪亦不能回却權訂婚盟繼議定先交銀二元某日迎婢過門某日回鄉居住以爲事機甚密無虞　洩風聲矣游宅自失婢後偵騎四出杳然無蹤高懸賞格銀四十元仍未見珠還合浦不意媪以懸賞之欵較乙之聘禮爲尢多且賞格可得之目前　金則虚懸有待不若以繫鈴手作解鈴人更滿所欲於是揭去游姓賞帖踵門領賞游姓正猜疑間見媪言語支離　加究詰旣而破綻畢露將媪執送番禺縣署求爲究辦縣憲李大令卽日升堂審訊一鞫而服媪將甲乙訂婚情事盡吐不眸富由縣署飭差提到甲乙兩人及起出該婢一併到案訊實李大令問該婢曾與乙成夫婦否婢供稱来成夫婦並謂誘拐一事係由梁媪一人與甲乙均無于涉李大令胸懸秦鏡命將甲乙交保省釋媪則押候究辦婢給失主領回使該媪不敢登門領賞則此婢中隨人而去矣是眞利令智昏而自投羅網者乎 
[八閩零拾]  
　　福建長門電光山砲臺凹有巨砲兩尊說者謂當時購自外洋糜銀錢以數十萬計上月二十八日統領長門各營曹軍門仁祥會同射馬砲臺曹鎭軍訊字左營田恊戎厂石砲臺龍軍門金牌砲臺廖恊戎船政衞隊彭提戎凱字前營敖軍門用羊豕致祭衣冠行禮然後飭長門砲臺教習劉弁划鰍砲臺教習張弁轉其機軸將砲門對準每面實以火藥引機燃之忽聞轟然一聲地維震動礮子逺出四十餘里始墜水中浪花永起半空幾訝銀山璧立如是者計九次時己三　鐘矣觀者咸相與驚訝曰是爲禦敵之利器○某日有惡丐向下杭街恒裕太京果店索錢店移給以一文丐少之見奔入店中騷擾店移怒出皮鞭向之亂撻丐突圍而出糾集丐憲數十　大興問罪之師蜂擁而來恣情滋閙店主知事不得了令立時關閉店門鄰右人家亦相率閉門罷市地保一聞消息卽奔赴保甲局及海防廳署禀陳局員言筱泉少尹督率差役勇丁前來闡壓廳尊徐　燕司馬亦派差丁緝拿旋將丐拿往廳中笞責枷號各鋪户遂醫聲雷動俸舊開門○每歳新茶上市時小家女子咸詣名茶行剔選旗枕　　　稍其中諼昧不明之事時有所聞人苟非衣食不周何苦以掌上明珠因　蠅頭致遺圭玷哉番船浦某茶行生意不甚　大近招外鄉婦女怍工凡屬附近居民概不入選以致成　結黨滋圍不　聲勢洶洶幾若鼎沸南臺保甲局委員聞報卽督帶健勇八名馳往再 
 
 

Page 3

 
 
三開導始各散歸○屏山之麓有鎭海樓焉年久失修勢將傾圯都人士輒以經費無從籌措迄未興修上月有紳士具禀督轅援照修理貢院及士子卷資章程求撥閒欵并稱此舉若得成就則各士子願以後自出卷責希護督俯允所求倡捐銀五百兩撥存司庫以應所需一面委員恊同紳士勘估重修以復從前勝蹟○典史巡檢以及營汛等官祗有緝捕之責例不得擅受民詞無如日久玩生見有因此而思染指者署福州府侯仙舫太守以此風斷不可長札令所屬縣令認眞查察如再有前項情事著卽詳請嚴叅○閩中市面皆以改用小銀錢爲便蓋邇者錢法雖經整頓然城内各錢鋪依然攙和小錢城外各鄉此風尤甚不若小銀錢之核定價值略無偏陂也日前閩侯兩縣曾出示限五日内平减物價而虚又徒設市中仍不依從豈竟視賢父母禁令爲弁髦歟亦以趨利之心太堅故不惜抗違官法耳○管帶凱字右營田恊戎其述業己交卸營務於本月初一日起程 
[金陵書院課題]  
　　金陵文正書院例於每月二十日舉行師課本届四書題成之者擇善而固執之者也至篤行之經題五百里甸服五節初二日藩憲課試鍾山書院四書題孟子曰盡其心者知其性也四句詩題賦得野氣欲成霖得霖字同日尊經書院四書題君子有三畏一節詩題賦得郊塵得雨清得清字 
[浙省官報]  
　　大月二十八日牌示仰新選龍游縣訓導嵇恩培知悉於本月二十九日辰刻來轅聽侯本護院考騐給憑毋違特示候補副將彭惟貴禀奉憲委營帶湘軍水師前營叩謝程傅臚由乍浦親兵小隊後旗防次來省禀到台州府潘禀見叩辭赴任候補縣顏其慶青陽匯局專丁來省禀謝飭知留辦新海防補用典史陳壽奎禀知遵例捐免騐看來省稟到二十九日楊永昌自屯溪專丁來省禀奉憲委調辦廣信鹽局差叩謝卽辭赴局餘姚縣周炳麟專丁來省禀知糧道飭知十七年漕項全完蒙記大功二次叩謝候補縣任壞增稟銷海運津局差錢德澂禀知京餉釘鞘寄存外庫新選龍游縣訓導嵇恩培稟候考騐給憑叩見議叙補用州吏目王寳善捐免騐看來省禀到新海防遇缺先典史程葆杰由京騐看來省禀到三十日候補縣黄秉釣禀奉委赴龍游鎖提丁庫守催欠解地丁現復催解銀二千兩卽日繳庫禀見巡檢胡勳禀知本日聞訃丁父憂 
[捕蝗新草]  
　　程雨亭觀察儀洛奉檄查勘揚屬各州縣蝗蜩勞瘁不辭躬親巡視所到之處指麾搜捕鉅細無遺近在東臺又與前署揚州府許閬仙太守會議捕蝗功過新草六條井然秩然有條不紊日前己由桂觀察禀詳督憲鑒核一面先行抄黏通飭各州縣遵照其章程大旨云一現在各境仍宜設局收買以便稽查一飛蝗停落之處宜捕標記便於搜捕一各州縣下鄉宜嚴禁丁差需索以抒民困一各州縣宜定功過章程以示勤惰而昭激勸塲員亦照此辦理一各州縣毗連隣境尢宜加意互相防範以免推諉塲境亦然一地方紳董督夫搜捕往來烈日艱苦備嘗不無微勞足叙宜酌子奬勵以收羣力等語甘泉　李明府奉札後立卽遵照錄示高揭通衢見者咸謂觀察整躬率屬民瘼關心卽此可見一斑 
[甘泉賞格]  
　　署揚州府甘泉縣正堂李爲懸賞緝拿事案據吳永春禀控梟匪吳三六子將伊胞弟永富誘匿勒贖等情據經飭提未到兹吳永春以業己備洋將胞弟永富贖回並據鄉民石蘭舟等同禀等因到縣現復加差勒緝誠悉該匪逺颺合亟懸賞嚴緝爲此格仰諸色人等知悉有能將此案梟匪吳三六子緝獲者賞洋六十元聞風報信因而拿獲者賞洋二十元本縣捐廉以待决不食言須至格者 
[兼理塲篆]  
　　兩淮運憲江都轉查得泰屬各塲有某某等捕蝗不甚得力立子撤任日前牌示轅門合亟照錄於左查得草埝塲大使王緯廟灣塲大使趙方昀揷蝗不力應卽撤任所遺草埝塲篆務委丁溪塲洪紹奎兼理廟灣塲篆務委伍祐塲顧懋烈兼理除分别飭遵外合行牌示 
[邗江官報]  
　　閏六月初一日孫大令德華委堤工提調　鹺尹際唐委赴通泰兩屬查探水勢初二日施分轉　辭赴淮北差次初三日朱鹺尹作霖起復回淮初四日朱鹺尹有委解南京餉差 
[預兆豐年]  
　　湖北武昌府黄州府漢陽府一帶歷年非大水卽大旱迭遭飢饉惟今年自分秧以後暘雨應時生機暢遂南阡北陌但見碧浪凝烟黄雲壓隴大慰篝車之望泚筆誌之不禁爲三農稱慶己 
[命案續述]  
　　前報紀漢鎭土壋浮屍一案兹又得其細情合再述之蓋土壋碼頭水漲時大小航船麕泊於此約以千百計或來或去絡繹如梭六月二十二日黄陂縣人徐庸貴之屍在閳内浮出其胞兄弟老三老六認明屬實卽命裝忽有某甲唆令報官徐兄弟恐有冤抑决意不許中意私自具禀赴縣投訴云係童茶館童船户謀害廿四日縣尊命駕騐屍知係受傷後溺水斃命當帶童姓男女各一人回衙收押二十五日提訊一堂尚未結案查徐庸貴爲童姓近隣素稱莫逆平時在漢鎭楊姓跴坊自食其力十九日帶紅錢六串洋傘一柄小包袱一個至童茶館搭船回家因船上載客未齊遂囑茶館云我且去如船欲解維卽將錢傘等件送交船主手我便葉也如或赶不及則搭别船亦可詎意江邊黄鶴一去不回童船旋里後將錢傘等交徐胞侄收領而徐在漢不知因何溺死致釀命案徐之死誠有定數而甲直以爲童姓謀害不知何所見而云然安得龍圖復生一雪此寃哉 
[鄂省官報]  
　　候補州李輈奉漢陽府委查勘漢陽堤河孝廉方正縣徐冠瀛奉藩臯憲漢黄道會委密拿案件禀見知藩憲牌示荆川府通判員缺飭新選之張模赴任候補巡檢高步瀛奉藩憲咨補黄梅縣孔龍巡檢吳晉奉漢黄道委查漢口循禮坊俱赴兩院禀知謝委辦蔡甸釐局候補同知陳世卿禀辭陳瑞瀾奉藩臯憲委發審局帮審差候補巡檢夏延彭奉藩憲牔示咨補黄岡縣圑風巡檢李紹濂奉臯憲委查新有東鋪帮查差候補從九王作楫奉牙釐總局委本局核對差俱禀知謝候補道曹奉委署理荆宜施道事赴兩院進見謝候補通判胡子斌卽用縣劉延坦俱禀辭解二批京餉候補縣方朝槩禀見赴督署禀知辭奉委查辦鵝公頸厘局事件候補從九黄長瀚家屬赴兩院禀知病故准補棗縣李九江禀見候補州趙毓楠奉委織布局監工差署漢縣禮智巡檢巫國玉任事卸署安陸縣遭爲霖回省禀到赴兩院禀知丁母憂荆沙電報局指發湖北試用知府黄邦俊禀辭候補縣蔡國楨奉委鍊鐵局總監工程差禀見謝候補巡檢李際昌奉委飭同曹道赴荆州差遣赴撫署辭候補道彭奉委代坐辦牙釐局凌奉委會辦牙釐局謝步俱進見俱赴兩院禀謝 
[茂苑蟬聲]  
　　蘇垣望澤孔殷地方官詣各廟拈香求雨己紀前報無如日來依舊火傘撑空永紈無力官憲萬分焦灼因於初五日起設壇滄浪亭延僧道各十衆叮噹鐃鈸終日不休各官咸於清晨詣壇焚香虔心默禱想蒼蒼者或能鑒兹誠悃立沛甘霖也○近日三首縣派差四出拘拿流氓緣撫憲奎大中丞訪聞蘇州地棍甚多動輒藉端滋事到處横行更有所謂安慶帮者尤屬目無法紀中丞嫉惡如仇因面諭三首縣務將流氓盡行拘辦枷責之餘押發改過局務使痛改前非始准從寛釋出三首縣奉諭之下立卽會銜出示一面飭差明查暗訪三四日間己拘獲著名地棍二三十人初三日下午某縣差役甲乙二人行至于將坊途遇著名流氓張三摇擺而來遂上前拘住張曰請勿動手當自行也甲乙中其計行未數武張驀起一拳甲卽倒地又飛一脚乙亦跌倒張捨命飛奔遂得漏網以此觀之可見流氓之横行不法矣又聞中丞有禁烟之舉 
 
 

Page 4

 
 
刻下尚未見有明文說者謂中丞若果行比禁少年子弟自不致墮入黑暗獄中謂非吳下士民之幸乎請拭目以俟之○顧家橋堍某肉鋪夥某甲年未而立人頗忠厚甚得鋪主意依人籬下巳有數年本月初四日午前忽患癈症鋪主料量藥餌竭盡心力又倩待詔爲之挑治得以漸漸轉機安臥牀頭至下午鋪中人忽見鏤板上淋漓滴下如雨點然騐之鮮血也慌忙上樓檢視則見甲躺臥牀下渾身鮮血細視之見其手握切肉刀一柄自刎而斃當卽通知地甲投元和縣署報案翌日李大令帶同刑仵書差臨塲檢騐果係自刎身死飭將兇器帶回存庫遂鳴騶而返至甲因何自刎一個悶葫蘆尚未打破也 
[東戲來申]  
　　日本戲術厥有數種搬演故事者謂之希拔雅譯言劇也西京妙妓對舞筵前謂之米雅諾烏陀利譯言宮舞也至於變化離奇善爲幻相者號曰手品其音爲鐵子馬鐵子馬向以服部天一著名兹又有安達操一者其技更出天一之上曾見賞於彼國有棲川親王譽爲奇術博士今春航海游禹域售技於天津烟臺諸處屢爲達官貴人所賞識兹復折回滬上有欲遮留匝月俾滬人士得擴奇觀者想届時銀燈錦瑟月媚花嬌曼衍魚龍應不讓偃師當日也 
[滬濵瑣語]  
　　平湖人某甲向在原籍爲京貨生意娶妻某氏年輕而性蕩於今春背夫逃逸甲四處緝訪杳無蹤跡遂於上月杪來滬托友人某乙代爲尋訪前日下午乙行至南市昇吉里俗名南四馬路地方與甲妻相遇乙曰踏破鐵鞋無覓處得來全不費工夫爾夫思爾甚急可速回去氏怒曰我出外傭工丈夫早巳知悉爾今日花言巧語豈欲誘騙我耶其時旁觀者甚衆均指乙爲拐匪不由分說將乙扭住以老拳從事該氏乘間逃逸乙孤掌難鳴大呼救命衆人始釋手迨乙扒起適中躡蹤而至乙向甲述明前情甲正欲尋覓而縹緲驚鴻己無蹤影矣二人遂向南而去以後不知可能尋見否○天時亢旱己久農民望澤孔殷聞周浦鎭及法華鎭等處每日有鄉民迎神賽會出巡各村落會中紥成紙龍布龍數條栩栩如生前日某處迎神時因會中人各欲爭先不肯相讓遂致持械互鬥旋經地保聞信出爲調停始得和好如初○無錫人某甲今春由原籍來滬當臨行時向母及妻告以此行將往上海製造局作工詎料甲出外後並不以尺書寄家姑媳二人晨占鵲喜夕卜燈花終無消息四月間甲家又遭回祿姑媳無處棲身媳遂寄姑於親戚家己則渡舟滬濱向製造局問詢始知丈夫己往天津媳不得己遂在南市三泰碼頭某客棧暫住連日積欠房飯資數百文前日向北市借貸無著廢然而返自思遇人不淑生不如死遂奔至浦灘意欲自盡當被行人勸阻始狼狽而回以後不知所終甲若聞之不知何以爲情也 
[魂游水府]  
　　顧某者金陵人也向作筆墨生涯　因衣食不周且患疾病形容憔悴面目枯槁前晚行至滬城官驛橋東首聳身一蹻遂入波心其時潮水盛漲登時溺斃直至次晨爲地甲所知查明顧尚有親屬知照前來備棺收殮嗟餬口之無資竟輕身以自盡亦可憐矣 
[調停命案]  
　　滬城西門内廿二鋪地方有程單氏者守寡多年有子女各一子名蘭蓀現在土行習業其女前經滕俊卿爲媒欲字與陳松林爲室嗣因講論茶禮兩下齟齬事遂中止前日程單氏不知因何與陳松林口角旋經旁人勸散該氏回家後一時忿恨交加私購阿芙蓉吞服迨人知覺立卽施救則己不及旋卽氣絶身死程蘭蓀以母死非命卽於晚間投縣報請相騐至昨午忽有某某等出塲理勸未知能免涉訟公庭否 
[交差看管]  
　　趙金喜携帶六門手槍數桿被英包探查獲解至公堂蔡太守訊供之下卽於前晚備文飭差將趙解送到縣值日差禀明後代理上海縣竇明府諭飭交差看管聽候訊辦 
[英界公堂瑣案]  
　　陳仲禮控稱曾納娼婦王月仙於簉室現被捲逃請爲緝捕蔡太守批候差緝在案旋由包探唐寳榮查得王娼偕母葉王氏匿蹟虹口遂告知捕頭前往拿獲并起出衣服首飾帶至捕房捕頭命解送案下太守飭暫發官媒收管俟陳到案核斷○沈阿長訴稱妻子王氏私自脫逃現己查知下落然仍不願回家蔡太守飭差立提王氏到案暫發官媒收管俟　沈質訊核辦○鍾李氏投捕房報稱匪棍江南美江寳林二人强借洋銀不遂所欲致被毆傷捕頭飭某號巡捕將二江拘拿送案蔡太守諭令暫行管押俟鍾李氏到堂質訊核辦 
[法界捕房瑣案]  
　　沈阿章投英公堂控宋阿喜誘匿其妻蔡二源太守飭差將宋提案訊得沈妻現住法租界彩視街小客寓差役並不投法捕房訴明情節擅於深夜至客寓查拿致與寓主口角某號巡街捕以差役擅自提人與工部局定章攸碍當卽扭入捕房管押昨晨有某中者奉太守之命投案禀求葛同轉開　同轉著候至發落畢親詣大自鳴鐘捕房商請備捕頭將在押之差役交中帶回請太守自行訓斥○解文林將女兒價賣一案屢紀報端昨晨其妻田氏又投案請追葛同轉飭提解訊究解供稱女兒現在江北連次函追尚未來此同轉喝令掌頰二百下仍還押所○金利源碼頭小工頭目李莫臣所轄小頭目阿羅等糾集小工李阿珍等向某龜子花烟館藉端滋事己列報章昨晨葛同轉莅捕房時莫臣役案供稱阿珍等早己歇業不知去向惟阿羅尚在特來禀覆同轉謂阿珍等均由爾保出豈能空言搪塞者於下期一併交案如再玩延定當究辦莫臣唯唯遵諭而退○沈榮卿虧欠玉工鄭春亭等洋銀九百九十元前報己詳言之矣昨晨鄭等投案請追葛同轉著提沈覆訊沈供稱小的現央同業王蘭田魏洪桂二人向原告求情允還洋三百元同轉謂原告知爾光景甚佳實屬有意刁玩著仍還押所束央人妥爲理處 
[正誤]  
　　本月初二日所錄浙省官報内候補同知沈文煒專丁來省禀知下脫落藩司飭知留辦北門釐局一年並計功一次叩謝楊允斌禀知廿四字實係一時失檢用亟更正 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[善緣]  
　　謹啓者敝堂接奉無錫無名氏大善士由電報局楊子萱仁翁交來樂助山東小清河工賑洋一百元又奉不留名大信女求病速痊樂助永定河新災振捐洋四百元本善氣以迎祥推婆心而灣世吉人早邀天相隂德不求人知急者先施倍徵功德喜占勿榮永保平安敬代災黎　　叩祝同日又接奉黄同榮堂大善士樂助紅靈丹一百瓶痧氣丸一百瓶如意丸二百五十粒救命功深福緣善慶合登報牘並誌謝忱[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
