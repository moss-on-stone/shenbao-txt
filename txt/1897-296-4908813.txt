# 1934 - 296 - 4908813

 

Page 1

 
 
[添延金陵采訪友人] [  申報館主人啓]  
　　金陵爲東南極大省會人烟薈萃冠蓋如雲本館從前采訪友人不甚得力是以兹擬另行延致須將官塲要務閭巷新聞從速訪求飛函相告如有願承斯乏者乞將姓名住址一一詳述以便修書訂定倘不合式恕不作答此布 
[長江各埠赶早發報告白] [  申報館主人啓]  
　　長江數千里埠頭林列本舘所銷申報向來依期寄送惟歴來有人在滬收取閲過之舊報寄至各埠求售往往紙幅破壞附章不全購者憾之時致信本館饒舌是以本館今特赶緊印寄較前早到一日以副諸君子先覩爲快之意如有遲到者卽係閲過之舊報可向經售報紙人詰問惟禮拜日無輪船開發須於下一日并寄閲者鑒之 
[論中國宜設商務學堂]  
　　自五大洲通商以來已成一商戰之局英俄德法美等諸大國互相爭雄不肯稍讓惟中國幾無所措手説者謂各國無不欲蠶食中國其尙待於徘徊觀望者恐壞商務之局逆料各國斷不欲以兵力壓中國直欲以商務困中國中國商務日衰一日則外國勢力日强一日中國之患其將何時已乎然豈中國終不能整頓哉苟能整頓豈眞各國之不若哉物産之富富於各國人民之衆衆於各國苟實心以圖之不數年後無不可以改觀不借鑒夫日本乎日本自變法以來僅二十五年耳而翻然改觀有出人意料之外者西歴一千八百六十七年維新之治以始各國遣使求互市雄艦巨舶氣象萬千日本知非已敵覊縻之而派心腹之人涉重洋逹絶域採訪體察求其所以不如之處盡改其舊絃而更張之無一不西人之是法西人之是效當夫通商之日外國人民之商旅於日本者日本幾無管轄之權雖日本富於貨物而不明經商之道致商務之大權盡入於西人之掌握乃自設商務學堂以究貨殖之精二十年來蒸蒸日上凡一切製造貨物西人之所能者日人無不能西人之所有者日人無不有不但現在中國廣銷東洋之貨卽西洋各國無不以日本之貨轉輾銷售就目前而論日本雖未必底於富强而在各國已不敢藐視至遼東一役而更足以自立凡從前之權之入於西人掌握者今則無不一一奪還説者謂日人兵力之足以自强而其實日人商務之日有起色也嘗考日本商務學堂一在東京一在大阪凡志在服賈者皆進堂學業所有商務中奧妙曲折無不畢備各課分作四年第一年曰義理之學曰日文曰算學曰輿地曰史鑑曰圖繪曰格致曰化學曰植物曰動物等學曰英國語言文字曰體操曰演武第二年曰日文商務尺牘曰商務算學曰會計法曰各國出産曰商務輿地曰商務史鑑曰富國策曰律例曰英文曰交易經濟曰體操曰演武第三年曰算學曰商務宗旨曰商務通例曰計然經曰律例曰英文習英文外須於中法高麗西班牙四國語言文字中更通其一曰體操曰演武第四年曰義理之學曰日文曰算學曰會計法曰商務宗旨曰商務通例曰英文曰演習商務白體操曰演武堂中各課尤以演習商務爲至新極妙之法其法令諸弟子分守各業貿易往來儼如市廛諸弟子卽以其所受於師者演而習之如存放金銀之道帳簿信札契劵等格式打包量貨磅貨諸端要皆取法於實事若掮客拍賣銀行輪船鐵路保險海關製造廠等類演習廳中分爲三處其一各國與各國口岸也其一日本與日本口岸也又其一則堂中教習之所在也教習居中諸弟子紛紛交易憧憧往來舉凡商務所應有之事無不賅括於一室之中一切皆以英爲準而自英人論之謂講求商務雖英先於日而教習商學竟日愈於英以此觀之宜乎日人之夜郎自大而各國之不敢藐視也説者謂日人商務日盛何以貧乏猶昔日本某西報云日本議院中預籌明年國用尙少銀二十六兆圓大藏大臣籌思再四莫展一籌目下國柄大臣於無可設法之中姑設一法欲令民間田地其價值百圓者歲輸租賦三圓有半合計可多徵十四兆圓尙虧若干則擬每酒一谷古捐銀十圓約每歲多徵銀十二兆圓不知商務盛始可重徵想日本政臣亦不致無謂而病民也中國而欲富强蒙意宜先致力於商務欲求商務必須仿日本之法設立學堂庶人才日出大抵中國貿易之人僅能各計盈虧而於通國之籌算尙茫然不知又遑論乎與外邦貿易哉是不可不亟籌之也 
[本館接奉電音]  
　　昨晚京師飛電傳來上諭一道硃筆一道敬謹譯登○十月初二日奉上諭廣西巡撫著黄槐森調補裕祥着補授雲南巡撫欽此同日奉硃筆瞿鴻禨補授内閣學士兼禮部侍郎銜欽此 
[使節過津]  
　　天津采訪友人云專使英國慶賀之張樵野星使回華後於九月二十五由滬上遵海至天津北洋大臣王夔帥率同司道各官赴車站迎迓星使接見之下並不勾留未幾卽坐火車回京覆命夔帥復率同所屬寄請聖安 
[京兆勘路]  
　　天津采訪友人云順天府府尹胡雲楣大京兆於九月二十二日行抵津沽翌日卽命駕赴榆關查勘鐵路一切事宜事畢回京仍供職守 
[擬添支路]  
　　天津采訪友人云由京以逹天津之火車日行兩次其第一次由天津駛至馬家堡計距永定門約僅六里第二次駛往豐臺則距京尙有一十八里來車亦由馬家堡豐臺各開一次董其事者見每開一次座客常盈而第二次開往豐臺時已傍晚旣抵車站礙難於昏夜入京爰擬添築支路一條直抵永定門外云 
[展限遷居]  
　　天津采訪友人云德國新闢租界以西歴十月爲期令界内居民遷讓房屋居民誤以爲華歴十月也遷延不遽去期旣届德國駐津領事函請津海關道李少東觀察押遷其最要者係界内大王廟一帶擬設立工部局巡捕房俾得布置租界事宜興造房屋觀察以所差者祇此一月之期未忍加以刑驅勢逼爰集叚内居民各賞租金一月俾速遷移如一時實無房屋可遷則將租交納德國領事署俾得暫延一月迨至華歴十月卽當如約遷移刻下居民已將此欵領訖而觀察實已大費躊躇矣 
[之罘火警]  
　　烟臺采訪友人云九月十八夜初更時會仙戲園不戒於火濃烟烈燄高徹層霄歌舞之塲悉付咸陽一炬幸值封姨返駕否則隣近有油作坊二處必致蔓延矣 
[長崎火警]  
　　日本訪事友人來涵云東歴十月十八號上午十一點鐘長崎市小曾根町十三番户日人三浦某家樓上不知如何失愼一時火光　天警察署警鐘亂擊各處水龍聞警齊集灌救時值北風助虐以致祝融氏勢甚猖狂迨至鐘鳴二下始息計焚去房屋八十椽半燒者六椽惟人口無恙亦云幸矣 
 
 

Page 2

 
 
[朝鮮改號]  
　　日本訪事友人來函云十六號東京接電悉朝鮮國王於十五號已改帝制國號大韓大郝天下是日駐韓各國公使及領事官等均赴朝賀 
[日增兵艦]  
　　日本訪事人寄來郵簡云日本政府近在英德法三國各船廠定造軍艦六艘名曰朝日者在英國定造係二號鐵甲戰艦名曰八雲者在德國定造係第一號一等巡洋艦三曰吾妻在法國定造係第二號一等巡洋艦四曰淺間在英國定造係第二號一等巡洋艦五曰常磐亦在英國定造係第四號一等巡洋艦六曰千早在本國横須賀海軍造船所自造係第一號水雷砲艦 
[漁人被槍]  
　　日本訪事友人來函云東歴十月二十號東京内務大臣樺山氏接到新瀉縣知事電禀云日本漁夫五人在西比利亞地方被俄人用槍擊死云云内務大臣得電後卽委在海參崴駐劄貿易事務官二橋氏前往查訪 
[蟾宫織登科紀]  
　　黄鶴樓邊友人貽書本館云菊花香裏榜信初傳因今歲電局不發二等公電以是官場中有子弟應試者翹盼泥金幾致望穿秋水湖北糧道岑馥莊觀察爲前雲貴總督岑襄勤公哲嗣淵源家學望重西林介弟玉堦部郎年甫十有七齡本年回籍鄉試擬於塲後畢姻乃日昨喜電傳來已高捷三十二名大登科後小登科一時傳爲盛事此外如牙厘局札鳳池觀察之猶子本任德安府汪泉孫太守之公子皆得桂宫穩步先後接到喜音衣冠往賀者絡繹於塗頗有車水馬龍之盛云 
[科名佳話]  
　　鄂闈撤棘後於上月十八日舉行鹿鳴筵宴前雲南巡撫賈中丞早登鄉薦詎今已花甲一週例應重赴恩宴祇以中丞籍隸均州距省窵遠且年逾九旬尤難遠涉遂未克與此盛會是日自張香濤制軍以次咸集撫署大堂率中式諸生行謝恩禮惟譚敬甫中丞以期服未便行禮亦未與宴聞此次鄂中獲雋者多知名之士第六名施君煃向店督幕爲南皮制府所器賞榜前評閲闈作許以必擢高魁今果出手得盧益信文章有價此外父子同榜者有范軾范熙壬喬梓兄弟同榜者有邱峻邱岱昆伸胡孔福胡大華胡大榮則兄弟叔姪同榜科名佳話遠近爭傳聞者咸欣羡不置焉 
[遺珠抱憾]  
　　金陵采訪友人云省垣新科舉人於揭曉後謁見座師劉星使談及此次闈中佳卷林列美不勝收計可入選者約共五百餘卷祗以定額難逾遂不免抱遺珠之憾至應列元魁者亦不下數十卷楊君炎昌遲至上月十八日始定爲榜首蓋以經藝淹博入選也又云二塲經藝多士頗能刻意經營而蘇寍二屬尤佳信乎大江人才甲於天下也 
[體恤寒峻]  
　　武昌訪事友來書云向來中式諸新貴謁見座師時除致送贄敬外凡門丁跟役以及一應雜差無不需索喜資極少非數十金不辦寒士院囊羞澀遂不敢作登龍想張制軍洞悉積弊特與黄熊二星使商酌將贄敬隨封等項皆從少酌定數目此外一切雜費槪予蠲除一時多士歡顔無不執贄而來願瞻丰采香帥之體卹孤寒誠無微不至矣 
[書院紀聞]  
　　漢口采訪友人云鄂省兩湖書院肄業諸生前因省試告假回籍兹者棘闈已撤蕊榜高懸監院官恐或曠功修特牌示著籍隷湘南諸生於十月初一日入學湖北諸生於九月二十一日入學逾期則立卽除名 
[照登賞格]  
　　寍國府萬源錢莊八月二十五日黄昏被盜搶劫並事後獲犯訊供情形已三列前報上月宣城縣龍明府又移來賞格多紙張貼通衢略謂萬源事主吕烈治被盜之後開據失單計失本洋二千九百元英洋三百七十四元紋銀四百七十七兩店夥方少儀出外喊捕亦被拒傷等因當經本縣連夜會營追捕旋卽拿獲盜犯楊子寛洪林有楊本富等供認聽從李賜壽糾約行劫不諱並將各逸匪姓氏里居及平日窩住下落歴歴詳供計十一名年貌亦詳載於後誠恐各匪遠竄他方合亟懸賞購拿並移請鄰封文武一體協緝無論軍民人等苟能拿獲後開盜匪一名當堂訊實者立給賞洋一百元聞風報信因而擒獲者减半並謂本縣已捐廉以待决不食言云云想重賞之下必有勇夫該盜等卽須身罹法網明正典刑斷不使長使幸逃法外也 
[代管兵船]  
　　福州采訪友人云閩洋琛航兵輪船管駕兼管福安輪船周君永庚忽於某日因病逝世所遺管駕一席上憲委船政局後學堂駕駛學生林秉成庖代 
[委辦厘差]  
　　厦門税釐局提調一差經省憲檄委前臺北府管凌雲太尊元善接辦而税厘支應委員藩憲札派朱二尹到厦辦理闔厦紳商一聞此信無不喜形於色以太尊在臺北府任時卹商愛民循聲卓著此次來厦專理榷政自必弊絶風清於以衞商旅而保閭閻也 
[恩逮九泉]  
　　九江采訪友人云府治西門外自磯灣起迄九華門一帶無主棺柩密比如鱗孤墳疉疉野塚荒凉棠梨花落鮑家詩唱入耳神悽每當水漲長江時有屍棺飄没同仁堂董鄭癯仙廣文及羅性臣史簡書蔡竹琴三孝廉鄭憇菴許竹卿二叅軍趙晴川黄範九二茂才深爲憫側前　倡買離西門外三里之老馬渡荒地禀請地方官嚴飭遷葬以妥幽魂卽貧户之新喪曁異鄉之無力者亦均得掩瘞其間誠善舉也無如附近諸村農輙於塚地放牲畜踐踏土工更不顧大局得錢則將棺舁至其地任意抛殘卽有掘土掩之者亦不過飾人耳目而已甚至棺蓋不釘以致屍首被豬狗嚙嚼零骸殘骨慘不忍觀某日義渡局司事程子明上舍因事登山見有一男屍死未數日肚腹被野豬嚙破肝腸狼藉血肉淋漓旁一孩屍僅存頭脚一女屍棺破骨露爰卽倩人掩理比歸將情告諸同仁局衆紳董擬請官勒石示禁想梁明府恫瘝在抱必能恩逮九泉也 
[藉開眼界]  
　　天津去京僅二百四十里向以車煩馬殆故往來遊玩者殊屬寥寥現在鐵路通行京城内外附近居民咸思到津一擴眼界其中以旗人婦女爲最多津地大小客棧幾於滿坑滿谷輪船自不到埠紫竹林鋪户已有門可張羅之意幸賴有此來往遊人尙不至於十分岑寂然獲利者除客棧外似係酒樓戲館以及洋貨鋪居多區區一滴楊枝未能灑遍大千世界欲振興商務者仍當别籌善策也 
[坦坦同歌]  
　　宜昌南關外正街後面領事官衙署經前任雷夏伯領事勸修石路來往行人無向日泥濘之患莫不同聲稱便近又經現任何領事同西商教士等人共行捐助錢文在後面塡修大路一條極其平坦另築洋塲一所以便西人暇時前往打毬爲樂又於雷領事所修爲路傍竪立柱燈數盞從此遠方旅客近處居民旣無顚蹶之虞亦乏冥行之苦矣 
[烟土漲價]  
　　宜昌訪事友來函云宜地近日米糧略長幸不至爲貧民之累惟烟土一宗因下遊來宜採辦商人運往下路消售者甚多以致本地轉形空乏昨有慣食川土者前往各土棧購買棧中均存貨無多據云四川夔關近日有禁阻之令不知確否總之今冬土價昻貴可翹足以待食客旣廣辦運又多川滇卽出産茂盛恐亦難於供給彼抱烟霞之癖者未免又添躊躇矣 
[鄂省官場紀要]  
　　德安府汪泉孫太守日前因事撤省現奉檄仍回本任施南府額竹軒太守前因病回省就醫現奉委署宜昌府篆又安陸府史研蓀太守因病請假三月遺缺委彭太守覺先署理均已懸牌曉示計不日當分道履新矣 
[皖省官場紀事]  
　　安慶采訪友人云本任桐城縣縣丞王二尹鴻年前經大憲調赴金陵當文闈差及事竣回省藩司于方伯於上月二十三日牌示飭回本任○安慶府屬無爲州一缺前經上憲以候補知州彭剌史名保請補旋經吏部議駁藩司于方伯遂詳請以本任懷寗縣吳雲濤人令升補斯缺已於上月二十四日牌示矣 
 
 

Page 3

 
 
[甌郡官塲紀事]  
　　温州采訪友人云中營遊擊胡遊戎於月前赴考軍政兹已事畢於九月十八晚由閩遵陸回甌十九日清晨赴鎭轅禀到○右營守備朱鳳臺守戎病故遺缺經鎭軍牌示委朱永臣守戎金聲代理○九月二十六日玉環叅將王雨亭參戎之女公子出閣良辰乾宅姓陳賃縣學前某姓宅爲公館佳人才子璧合珠聯見者莫不艶羡良深○永嘉縣葉詠霓大令因公赴省謁見藩司惲菘耘方伯事畢取道滬江於上月二十三日已刻附招商局普濟輪船回郡○浙江卽補道李榖宜觀察寳章前者奉委來甌創辦土樂捐局旋因温地褊小碍難籌辦隨於上月初旬返省面禀情形二十三日又附招商局普濟輪船戾止聞捧檄接辦温處鹽厘總局事宜大約土藥捐已中止矣○浙江提督陳雲卿軍門因巡洋之便乘節來甌九月十五日諭令温州鎭劉吉泉鎭軍飭右旗小隊隨同超武兵輪載右旗勇丁赴寗波隨於十七日辰刻展輪東去 
[通州官塲紀事]  
　　北通州采訪友人云月前坐糧廳寳李二部郎相約赴天津現已將天津老龍頭税務酌定按照三厘抽税凡運上輪車之貨物一體照此辦理并札委兩員駐局經理迨十二日兩部郎卽乘官舫回通州○通永道沈子枚觀察於九月十三日赴平家疃查閲河工○東陵收米司員文部郎示期九月十九日開斛陸續斛收各帮兵米○通永道沈子枚觀察接得珂鄉電報欣悉文郎應浙江鄉試中式第八名經魁闔城文武印委各員弁聞之咸踵門叩賀○通永道沈觀察於九月二十日乘官舫出轅查看河工順道赴天津謁見制憲王夔帥面禀地方事宜○某日通永道沈觀察札委實缺文武二員往保定府藩庫請領冬季餉銀○通州嚴直剌蒞任以來甫經百日昕夕勞神案牘以致二豎爲災遂於上月某日禀請交缷醫治大憲慰以温語給假調理近已力疾審理詞訟矣 
[青樓薄命]  
　　京師小李紗帽胡同有福雲妓館之名妓阿九者緩歌曼舞淺笑輕顰此中之翹楚也龜鴇等均倚爲錢樹子盈門車馬頗不寂寥邇來阿九有狎客某甲願出白鏹四百爲之贖身厠於十二金釵之列而該鴇十分居奇非千金不可甲力不能逮議遂中止阿九默念自幼墮入烟花受盡諸般苦楚今幸得此有情人肯拔出火坑可卜終身得所而七十鳥多方勒阻恐過此以往年華老大而門前冷落情何以堪因是愈思愈忿起意輕生月前該院演唱影戲正在觥籌交錯鑼鼓喧闐之際阿九卽入臥房雙扉虚掩人亦不之異須臾忽見九自房中躍出卽仆於地察之知已服阿芙蓉膏急卽灌救無如受毒已深並未見效未幾卽玉殞香銷一縷幽魂向枉死城中而去慘哉 
[芙蓉爲崇]  
　　京師崇文門内東單牌樓迤南海豐軒茶館九月中旬有一某甲衣履鮮潔入座飲茗未幾顔忽慘變茶博士見之知有異急卽扶之而出方至門外甲已不能立移時卽斃立時報官翌日來騐悉甲乃自服洋烟斃命致其覓死之由無從探悉而該茶館自遭此事日内已將雙扉關閉云 
[身赴清流]  
　　寗波采訪友人云九月二十七日清晨招商局江天輪船由上海鼓輪抵埠下碇已竟甫啓艙門忽有一人身穿夾長衫年約二十餘一躍登岸時正人多擁擠以致失足墮入波心船主見之急呼令小船上人盡心撈救無如潮流甚急人力難施只得任其隨波逐流浮出口外矣吁慘哉 
[竊賊繁多]  
　　寍波采訪友人云日來城廂内外被竊之案層疉如山九月廿四夜間西門内菱池頭孫四寳家被賊竊去金銀首飾綾羅衣服約值三四百金同時有賊潛入呼童巷孫公館内竊去衣箱數口中儲各物約值錢百餘千次日兩失主先後投報鄞縣署聲請追贓此外或失數十金或失十餘千者類皆無力報官惟有吞聲飲泣而已噫厐吠時驚燕安難賦君子不能不深怨夫有捕務之責者玩法令而殃閭閻也 
[購緝逸犯]  
　　特授江西南昌府新建縣文芝塢明府各處發貼賞格謂景德鎭窰户滋事之余四九都昌縣人年四十歲身中面赤奉府憲發縣收禁八月十五夜乘禁卒睡熟扭斷鎖鐐脱逃勒令嚴緝合行懸賞無論軍民人等如能將余四九拿獲者賞洋三百元加賞二百元知風報信因而拿獲者賞洋一百元加賞五十元本縣捐廉以待决不食言云 
[邑宰赴松]  
　　本城上海縣黄愛棠大令於昨日傍晚命駕出城乘坐官舫赴茸城一行聞晋謁松江府恩詩農太守面商要公不日卽當返棹云 
[接鈐志略]  
　　昨日未時爲新任英美租界讞員張賡三直剌接鈐吉期廨中預由吏役人備辦一切届時直剌由泰安棧公館排齊全副儀仗迤邐至公廨行祭門神禮然後入内換穿朝服傳點發梆步出大堂拜受鈐記望闕行三跪九叩首禮謝恩隨至内堂小憩換穿公服升座啓用鈐記循例排堂旋至二堂傳點書差各書差逐一叩謁直剌諭以勤愼辦公並云本分府最惡官衙惡習一應公事皆出自親辦並不假手門丁致滋弊竇各書差唯唯而退未幾上海縣黄愛棠大令南市馬路委員朱森庭明府先後來廨道賀 
[迎神賽會]  
　　昨日爲高昌司廟賽會之期會中人咸興高采烈舁偶像迎遊街市謂之賑濟孤魂午前十點鐘時各會首先後齊集迨午後鐘鳴三下廟前砲聲大作如官署之行排衙禮俄而將偶像納諸繡金緑呢綵輿中導以旗鑼傘扇衝風灣號馬上執事馬上鼓吹頂馬對馬皇命馬約計二十餘匹由是而黄衣會青衣會大肚劊子提爐執香萬民傘花十景牌約共二十餘起其餘如判官夜义童男童女隂皂隷之類尤爲名目繁多所可異者有等無恥婦女乘坐無圍小轎披髮紅衣頸繫鐵索塗脂抹粉裝出妖淫之態名曰女犯人雖經上海縣黄大令厲禁高懸而若輩視禁令如具文依舊明目張膽不知大令亦有所聞否 
[馳馬跌傷]  
　　昨日賽會情由已詳昨報惟會中跑馬向例諭禁且城中街道挾窄决難馳驟兹悉會經大東門内執事人皆興高彩烈揚鞭一駛風馳電驟極力狂奔有某甲偶不經心從馬上跌下傷及左足旋經旁人扶起送回醫治未識能邀神佑以保無恙否 
[邑宰騐屍]  
　　上月二十九日晚十點鐘時本邑南市大東門外唐家弄萬裕錢莊執事人命出店人馮阿長携銀錠兩枚至油車街元大亨錢莊交兑行至中毛家弄黑暗中有甲乙二流氓將馮扭住行劫馮抵死不釋手大呼救命甲乙突出利刃向馮左乳下猛戮一下比近隣某成衣店主唐某聞聲而出甲乙已杳如黄鶴向馮詢問馮歴述原委唐卽爲告莊主莊主聞之急遣夥前往將馮舁回延醫敷治一面據情報知十六鋪巡防中局局員蔡蓉卿二尹立飭地甲裘鎭帶同夥役馳往則兇人蹤影毫無嗣有馮之同儕羣投上海縣署擊鼓鳴寃黄愛棠大令於次晨親臨勘視限令差役嚴緝兇徒馮受傷過重延至昨日黎明時遽爾身死莊主令十六鋪地甲裘鎭奔赴縣署禀報大令諭令預備屍塲迨午後三點二刻時帶同仵作吏役命駕出大東門迤邐前往旣升公案先提裘甲研詰禀稱馮在萬裕錢莊替工上月二十九日之晚持銀錠至中毛家弄被兩流氓扭住戮傷洎小的聞而前往兇犯早已奔逃卽來案禀陳蒙大老爺勘明飭緝延至今日黎明時馮因傷重而死莊上執事人朱麗彬訴稱日前蒙勘明後諭令延醫敷治無如藥餌無靈日漸沈重前晚庖丁言伊飲食不進病已垂危延至昨晨身死現有屍叔屍姪來案叩求判斷大令卽傳屍叔馮貴仁屍姪馮金桂訊問二馮同求免騐大令曰此案本縣已飭差甲嚴緝兇徒務獲懲辦今因醫藥無效而死亦屬無可如何今旣到塲終以將傷痕騐明爲是二馮唯唯大令遂步至馮之臥室命件作袒衣騐視仵作禀稱小的騐得傷處約有六七分深大令命二馮具呈領屍切結將屍身自行收殮免予標封旋傳裘甲及差役洪福連陞捕役陸祥至案謂此案本縣前日諭令爾等於兩日内將兇人緝獲何爾等玩愒至此今本縣因有要務欲往松郡姑再展限兩日務將兇人緝獲解縣俟本縣回署時訊明究辦如違惟爾等是問諭畢復往龍王廟拈香後卽赴大碼頭登官舫用小火輪拖帶向雲間進發 
 
 

Page 4

 
 
[李代桃僵]  
　　浙江寍波府屬某邑人金德元向爲報關掮客此次私將益順成報關號某貨一件之關單改作一百擔及至貨已上船經關吏查知其事金知已敗露乘間脱逃税務司以事涉益順成責令將金交出管押水巡捕船後有張某者至關保出次晨金卽逸去以致張至今尙替押水巡捕船據言須俟金到案方能釋出也 
[鷸蚌相爭]  
　　王阿順卽水果阿順流氓也近忽衣服麗都遨游於花天酒地不知者幾疑其爲搢紳子弟碩腹豪商其妻朱阿三訪知何順在新清和里龜子阿金奎所開倡院冶遊忿然曰同一人也彼旣有客妻我獨不可置面首乎遂百計句挑得與阿金奎姘識王雖知其事然亦無可如何旣而阿金奎之妻戴氏知之不禁酸風大作前晚乘阿三與阿金奎歡合上前扭住毒詈不休阿三亦反唇相譏以致互相毆擊戴氏不甘示弱號召院中龜僕贈以老拳阿三力不能支大受其創阿金奎維持調護頗覺左右爲難後不知其如何了局也 
[失物報捕]  
　　寗波人孫某由天津附招商局新豐輸船南旋前日將行李送上江天輪船遄回寗波瀕行時被妙手空空兒竊去考籃一隻約值洋銀百元立卽開單投報捕房請爲查緝未識能珠還合浦否 
[售地轇]  
　　昨日英界新任讞員張賡三直剌接鈐時洋婦愛而登突扭華人顧春泉至公廨聲稱曾向此人購地日久未交請爲追繳公差詢以此中情節顧言此婦未交地價故不能將地交伊公差據情入禀直剌直剌著押候訊奪 
[移提歸案]  
　　新街弄内殷鴇所開之花烟館二妓密約潜逃至英界爲巡捕拘入捕房解經英公界前任讞員翁大令訊供以該妓自願從良飭傳狎客土長春到案具領後妓與王住於閙北前日該妓至法界購物爲鴇婦瞥見拘入法捕房解經鄭大令訊供以英界有案飭傳王長春到案訊供一併移送英廨歸案辦理王得悉後卽投英公廨具詞伸訴昨日英廨差役持票投讞員鄭大令公館請將一干人帶回大令准之將殷鴇與該妓一併交來差帶回歸案辦理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡　　塲早所深信現在格外赶緊印出仰人皆先覩爲快閲者鑒之 
[閩省官塲紀事]  
　　福州采訪友人云委署南日縣丞吳二尹光勝於九月某日禀辭赴任○九月某日候補知縣王大令先澤自深滬厘捐局來省謁見各憲面禀要公○府經林叅戎錫堂經大憲委辦厦門税厘支　局事務大約卽須擇吉到差也○晉江縣蘇大令元經福鼎縣丁大令芳平和縣范大令溶尤溪縣吳大令家俊甌寗縣裴大令浴欽皆以科第起家丁酉秋闈皆以調簾赴省刻已事竣於九月某日經藩司飭回本任○縣丞周二尹錦襄赴雲際關巡檢郝少尹金晳交缷分水關茶税叅將劉叅戎維興委帶建威右旗練兵次第赴各憲轅禀辭禀見○督轅牌示十月初三日本部堂親赴校塲開考武生 
[藩轅牌示]  
　　浙江布政司惲牌示處州府同知缺現飭准補是缺之楊崇欽赴任台州府經歴缺以准補是缺之方榮楊赴任又請補瑞安縣華松年現奉部覆准其補授 
[憲示照登]  
　　提人勒贖本懸厲禁而無賴匪徒往往愍不畏法西北各省此風尤甚近接川中訪事友寄來川東道告示一通　錄於左川東道任爲遵飭出示嚴拿重辦事案奉督憲札開訪開成重嘉　等屬多有匪徒刦掠民間孩童展轉　禁勒贖至數千金之多團保不敢過問且有挽事主之心腹商酌賄贖藉以於中牟利若輩知此伎易於得財故近年來此風日盛地方官以非盜案遂敷衍塞責並不上緊捕拿以致善良不獲安居奸宄不知畏法尙復成何政體昨因蹙遠縣郭宏勲被搕一案本部堂已將瀘州所獲案内匪徒電飭就地正法因恐他處之似此者官吏拘成法而失於因循匪徒樂輕典而愈行恣横兹特刊就告示轉發張貼此後若再仍前怠玩隱飾一經查出卽照縱盜　盜一體懲處等因奉此除嚴飭文武員弁實力查拿重辦外合行示諭爲此示仰軍民人等知悉爾等遇有扯搕等事立報縣營追拿提訊明確照瀘州等處成案電禀就地正法以昭炯戒地方官查拿不力亦定卽揭叅不貸其各凛遵勿違特示 
[詐死訛人]  
　　寗波采訪友人云郡城有某甲者妙手空空兒之類也日前携二三知已至郡廟前集義酒樓效屠門之大嚼鱇吞牛飲其腹纍然旋以囊槖空虚倩本街瑞源銀樓爲之賒欠瑞源主人不允甲辱駡不休瑞源主人惡之舉手掌其頰甲仆地裝作已死狀其黨譁然大譟將瑞源所陳器物搗毁一空未幾甲母聞信前來助之滋擾四鄰見而忿甚相率閉門責令地保將甲之母子送縣請究縣主發廳審處廳官令暫行管押以待新任畢大令究懲 
[瘈犬傷人]  
　　楊州訪事友來書云揚城南河下某宅房屋深邃素豢黄耳數頭以資防夜本月中旬某日女傭由内而出驀被犬嚙登時暴跳如雷至晚效犬鳴而逝於是衆知犬瘋急齊集捕捉犬冲房入室到處亂竄當又被咬傷三人内並有女公子一人均醫治不效逾日而斃亦可傷已 
[惡犬嚙人]  
　　金陵南門街某姓率有黑犬一頭凶悍異常前日有乞丐行經門首此犬見之狺狺不已復上前嚙其左足血流如注該丐痛不能支登時暈倒於地嗣主人聞聲馳出犬已往他處潛匿爰給英餅兩枚令其自行養傷該丐遂踉蹌而去 
[鼠傷禾稼]  
　　粤垣自入秋以來天氣炎熱田禾大半枯槁嗣後幸連降甘霖尙有三四成收成惟番禺一帶地方又出有小鼠長僅寸許田禾多被嚙傷鄉農每於晚上施放爆竹看守惟該處沙田遼闊防不勝防惟有延僧建醮求神驅逐未識果能有濟否 
[娼賭肇釁]  
　　粤垣城西一帶河基爲娼賭聚集之所搶掠打架時有所聞甚至因此釀成人命者日前有水師勇丁到此搶攤被賭徒鎗傷斃命刻下案尙未了上月十三日又有匪徒十餘人手持鎗械到某娼寮掳刦妓女龜黨與之對敵鏖戰之際彈子横飛悮傷遊客一人當卽斃命該匪卽將奴女二口刦之而去龜鴇等　已釀成命案知事不得了各皆紛紛匿徙逃避一空 
[鄉鄰有鬭]  
　　粤東花縣五和墟係與番禺縣交界該處附近各鄉設有渡船以便往來省城上月十二日該渡船由該鄉起程來省詎被石湖鄉匪徒將渡船劫去搭客衣物搜刦一空然後將船放還該處神山鄉人聞知大爲不平卽率少壯數百人往石湖鄉尋釁匪徒見人數衆多相率逃避神山鄉人無可洩忿將該處耕牛拘去作抵并向番禺縣尊遞禀請爲究辦不識如何了結也 
[肇城驅娼]  
　　廣州博聞報云娼寮妓館不特納垢藏汚而且窩奸匿匪宜地方官例禁綦嚴不許若輩之大開門户也廣東肇慶府城新街口一帶門垂楊柳巷植批杷青脣吹火之儔迎新送舊黄齒鑲金之輩　雨尤雲今春祝融惡其不潔一掃而空近復院落更新旗鼓重整後來居上尤勝於前乃近以米店被劫一案道憲吳觀察赫然震怒謂其藏匿匪人爰發出封條將各處娼家盡行封禁一時鶯燕紛飛風月無主尋芳到此者第見閉門泄柳不見人面桃花每至憑吊欷歔掃興而返云 
[火未成災]  
　　金陵采訪友人云城西施家巷有某姓者以織綢爲業七襄雲錦絢　成章生涯頗不惡也某日呼灶下婢作晚餐遺火積薪中迨三鼓後烟霧迷漫聲如竹裂家中人已睡鄉深入未及知也幸更夫擊　過其地大聲呼救諸人始從黑甜鄉驚醒升屋灌救火勢卽衰然已受驚不淺矣 
[服毒遇救]  
　　金陵采訪友人云新橋之畔有某甲焉不事生業日嬉遊於花天酒地之中千萬黄金揮之如土近爲其父債悉大加呵斥中忿甚密購阿芙蓉膏服之意欲遁入枉死城中免受老犂牛之鞭捷幸爲家中人所覺延醫施救醫以靜克塞爾沸脱化水灌之得以一吐而愈 
[竊賊成擒]  
　　金陵采訪友人云南城大街某姓雖無郭家金穴鄧氏銅出然家號小康衣食綽有餘裕某日有竊賊乘其無備溷入内室將燭臺曁水烟袋携之而去甫及門首適僕人自外歸知其爲妙手空空兒也呵之曰此係吾家舊物汝取之胡爲賊諸塞止欲脱逃家中人已聞聲而出僕遂奮力將賊之辫髮扭住飽以　拳然後釋之使去 
[不認竊銀]  
　　安慶采訪友人云上月二十三日之夜招商局江裕輪船鼓喻而上有呆甲者携寳銀二錠轉瞬間忽失其一正在驚惶號呌適保甲局委員王柳兩千戎登船稽察聞之卽令船中人閉門搜索旋在某乙　邊搜得騐之　原賊也乃將乙帶至局中訊取口供笞責一千下乙稱小的係水帥恊署當差人甫於上月二十日關除尙未出署此次奉太太之命送某眷屬登丹倦銀麻茶潛被人將此銀置諸懷内千戎知其狡展送縣研訊飭責皮鞭一百下收入内監 
[賊亦從師]  
　　安慶采訪友人云上月十六日城北葉嫗家拿獲一賊地方官嚴加訊鞫供出其師某甲及同學數人皆藏匿十畝湖邊遂禀請臬司密諭營弁率同縣署捕役於二十日之夜往拿及四鼓初交參横斗轉居人有聞户外鐵索丁當者次展詢之始知已拿獲賊黨七名其師亦在其内業已訊供不諱分别收監矣 
 
 

Page 10

 
 
[吞烟二則]  
　　江北某縣人吳鑑章携妻陸氏來滬以小工餬口住吳租界新記浜路第一百十三號屋内吳向有登徒子癖與隣居某氏婦時相言語未必其有染也前晚陸氏忽與該婦因細故口角詎吳將氏大加詈罵氏意夫必與該婦有私醋風頓起忿不能平遂潛購紫霞當吞服吳未及察知直至昨早始知有異然毒已發作不可救藥矣事爲捕房所聞卽飭包探王阿虎前往稽查禀覆核奪○本邑人費寳生平四十有八未悉操何生業家居虹口下海浦地方前晚與床頭人反目私購烟膏吞服旋經其妻察知立卽倩人舁送至同仁醫院救治得以無患然亦險矣 
[惡鴇宜懲]  
　　蘭芳里花烟館鴇婦二寳與某縣捕姘識蓄有雛姬一口年僅七齡以其不善　迎日事凌虐徧體鱗傷呼號之聲慘不忍聞惡鴇惡其呼喊將兩腮挖破不許聲張事爲法讞員鄭大令所聞密飭幹役查辦以冀拔出火坑詎該鴇神通廣大百計彌縫始得安然無事然已所費不貲未免遷怒於幼妓以致日來凌虐更甚竟有駭人聽聞者昨有某氏婦投捕房泣訴聲稱生有一女年僅七齡憑媒許字該鴇爲媳過門童養媳不意時遭凌虐昨因細故被惡鴇截去一手痛極倒斃將屍抛棄希圖滅迹求請伸寃捕頭得悉之下立飭包探將該鴇拘入捕房嚴加訊鞫據稱此女竊食餚饌略施鞭責現寄城内某姓家暫時留養捕頭得供命嚴加禁閉限卽日六點鐘將女交案 
[控催完工]  
　　前准廣豐洋行司帳陳鴻舟投縣呈控木作頭夏生昌包造房屋延不完工等情由蔣壽林剌史兩次提訊飭夏赶緊完工詎至今仍未竣事前日陳鴻舟遞禀求催黄大令飭差提夏及兩次具保之傅春山林龍茂到案訊究林倩伊司帳傅雲川到案備質經蔣剌史升座訊問據陳供夏生昌包造樓房數十幢爲日已久延不完工上年兩次蒙訊予限交保奈夏抗不遵諭依然拖延况包價銀一萬五千兩已支去一萬三千八百兩現在工程未及六成爲此投案求請訊追質之夏供不收有意拖延實因小的身患疾病刻下水木料等較從前昻貴非常前所包之價不敷可否乞恩酌加銀兩赶速購料完工保人傅春山等供詞略同剌史以夏屢屢違限又托詞物料昻貴希圖加價其情殊爲可惡姑念患疾屬實諭陳酌加銀兩以便赶早工竣陳稱照算僅存銀一千二百兩今倩願共給銀二千兩求將夏管押予限完工剌史判夏限以二十天完工再找銀二千兩如違提具保之傅春山代林龍茂到案傅雲川一併管押候完工後開釋 
[局懲匪類]  
　　流氓倪全發向在本邑南市陸家浜橋畔時姓鐵店工作每當工罷無聊輒步街頭呼朋引類八月三十日之晚當三鼓時糾同黨羽在小南門外校塲稍曠地上向楊曾福索欠一言不合突出利刃剌之致楊腿際受傷二處叚董黄雨甸聞呼救聲握燈出視則倪已逃避遂喚令二十三七鋪地甲曁十二圖地保將楊舁至店中請傷科醫生敷治一面報知二十三七鋪巡防中局局員姚殿卿二尹限令地甲赶緊跴緝兹已案懸日久尙未緝獲兇徒前日地甲行至石街見倪與同類王阿香不知因何啓釁喚集流氓數十人持械鬥殿因卽赴附近二十七鋪巡防分局喚勇丁前往兠拿若輩聞聲逃避祗獲倪王兩人解送至局二尹升堂研詰　甲禀稱小的查問倪素不安分前者曾拔刃戮楊事後脱逃今始拘案倪供稱小的係常州府屬無錫縣人向習攻鐵刻在時姓店中爲夥安分守法不敢爲非今適向王索取舊欠以致忿爭並無糾黨攅毆之事二尹大怒謂本委業己訪明爾尙思抵賴乎倪嘵嘵置辯二尹叱令拖下重責五百板詰以究竟因何在校場稍拔刃行兇傷楊之腿倪附首不答二尹命鞭責一千下倪一再苦求始免土供稱小的係本邑人與倪略有一面之緣日來曾相約啜茗數次是日無端糾人將小的簇擁攅毆小的惡其兇頑因亦糾得兩人持械對鬥適爲拘案叩乞施恩二尹謂爾旣與倪啜茗則平日之狼狽爲奸魚肉良懦已可槪見亦令拖下笞責五百板問八月三十日之晚倪行兇之事爾在塲否供稱小的實不在塲二尹曰果使倪糾衆毆爾爾可奔赴局中控究何得邀人互鬥顯見非安分之徒復命取竹枝鞭責一百下著各具安分切結呈案備查隨令押候覓的實人來案保釋如無保人則移送改過所覊禁 
[英界公廨紀事]  
　　瘋婦華李氏蓬首垢面胡閙不休三百三十七號華捕見之帶入捕房捕頭令解送公廨新任廨員張賡三直剌著函送新閘棲流女所請所中醫生善爲療治○昨日病民王昌榮沈桂生躺臥路旁呻吟凄楚經四百九十九號巡捕舁入捕房捕頭令解送公廨直剌飭函送棲流公所妥爲留養○五百四十二號巡捕巡路時見梁陳氏隨手傾潑穢水因之帶入捕房捕頭令解送公廨直剌飭暫交官媒收管靜候訊供 
[美捕房紀事]  
　　瘋婦某氏在密勒路吵擾經三十六號英捕拿送捕房捕頭令送往英公廨請讞員安揷○某西婦乘　　　　　　號東洋車至虹口黄浦路下車忘一衣包於車中車夫候久不來將衣包呈送捕房存候物主認領○有年約三十餘歲之某甲　　　　　　　第四百九十二號門牌長興客棧住宿夜半時氣喘病發翌晨病勢轉劇將次斃命棧主據情告知捕房○徐阿春何阿寳在天后宫廟塲糾賭爲四百九十九號華捕拿送捕房押候解堂究辦○顧寳林馮四輪馬車馳至外大橋畔將行人姚阿全撞傷倒地旋經巡街捕扭至捕房二造自願出外了理捕頭准之○昨早王阿青駕駛裝牛肉馬車至北四川路疾馳三百九十九號華捕以其違章拿送捕房押候送廨○前晚有流氓十餘人在朱家木橋相近爭閙包探王阿虎見而驅逐若輩卽遷怒與探探急吹號呌巡街捕聞聲馳至帮同拿獲馮阿林張阿南劉阿金馮阿炳薛阿華等五人解送捕房捕頭令押候解堂究辦○金陵人陳德方携有金殻表一枚值洋銀一百餘元持至北四川路某押店求質爲包探陳財星所見恐其來歴不明當卽拿送捕房押候查明核辦 
 
 
 

Page 11

 
 
[光緒二十三年九月二十日京報全錄]  
　　宫門抄○諭旨二道錄前○皖撫鄧奏皖北被災情形片○新撫饒奏南路城署各工多已完竣請旨飭催各省欠解銀兩摺○總兵余奏報接印任事日期摺○皖撫鄧奏知縣放賑辦理不善請旨交部議處片○湘撫陳奏廣西會匪滋事隨卽剿潰並湘省防範查緝緣由片○織造增奏委解上用綢綾進京片○又奏留員接辦織務片○九月二十日户部通政司詹事府正白旗值日無引見○志公官祥各假滿請安○福建布政使季邦楨到京請安○德雲謝授右翼總兵恩○福建副將熊世鰲謝恩○廣東副將張邦福謝恩○江南叅將廖德勝謝恩○熙貝勒英侯信侯各續假五日○召見軍機季邦楨胡燏棻德雲○○鄧華熙片再本年皖北各屬春雨連綿淮河底水較大入夏後初雖晴霽水未歸槽六月初旬又復大雨時行淮水暴漲低洼田畝頻遭淹没經臣嚴飭各屬赶將積水設法疏消涸復毋悮秋成並於六月分雨水糧價摺内陳明在案兹據五河鹽卡江蘇補用道羅嘉杰署五河縣知縣陳正源先後禀報五河縣爲淮澮漴潼沱各水會合之區地勢最低詎於七月初三四等日傾盆大雨來源洶湧平地水深五六尺不等民房厘卡均在水中當經該縣陳正源先將被水災民移居城内或在高阜處所支板暫住並赶招人夫力將各壩畫夜搶護無如風雨交作波浪狂猛隨築隨决人力難爭東灣各壩先後漫溢衝潰一片汪洋均成澤國先經該道及該縣等倡捐錢文籌辦賑撫一面購買米石運回平糶以資接濟現雖天已放晴水已消退而節今已遲補種無期秋收失望等情臣查該縣因七月初間大雨如注一時宣洩不及平地積水至五六尺之深堤壩漫潰雖無淹斃人口情事而小民猝罹此災蕩　離居深堪憫惻當經臣飭司寛籌銀欵遴派妥員星夜携帶前往會同該縣確查被災户口妥爲撫恤毋任流離失所仰副我皇上子惠元元　　仍飭將被淹處所赶爲疏消及時補種雜糧菜蔬借資餬口漫潰堤壩亦卽設法籌修完固該縣應懲本年下忙錢糧漕米應否緩徵以蘇民困容俟委勘確實歸入秋成情形案内辦理其餘沿淮各屬有無同被水災業經臣檄司通飭查明據實禀覆察辦所有五河縣被水籌撫大略情形　會同兩江總督臣劉坤一附片奏明伏乞聖鑒訓示謹奏奉硃批知道了欽此○○甘肅新疆巡撫臣饒應祺跪奏爲新疆南路城署各工多已完竣造報請旨飭催各省欠解銀兩以清墊欵恭摺仰祈聖鑒事竊查新疆改設行省南路建修城垣衙署估需經費銀三十六萬六千七百餘兩經部指撥各省關恊解應用歴經前撫臣劉錦堂護撫臣魏光燾先後奏咨催解截至光緒十七年四月止陸續共收各省關　解銀二十萬六千七百餘兩計四川省欠解銀五萬兩江西湖南各欠解銀三萬兩河南湖北各欠解銀二萬兩山東欠解銀一萬兩總共欠解銀十六萬兩十八年十月復經升任撫臣陶模奏催措撥迄今事閲五年未准報解分厘臣明知各省騰挪協濟固費經營惟南路已修各工共用過銀三十二萬五千五百餘兩已經造銷有案原議係由軍餉項下挪墊藉應急需自前年甘回不靖新省歴年存欵經部提撥甘省銀一百萬兩其本省籌辦防堵募兵增餉安揷撫回共用銀數十萬兩亦係就存欵動支現在庫藏垂磬前項工程挪欵立待撥還以資清理且疏附于闐葉城拜城四屬城垣及葉城拜城兩縣衙署尙未興修是已墊之欵實難再任虚懸而未修之工尤須續辦蕆事竭蹶艱難殊深焦灼合無仰懇天恩俯准飭催各該省督撫迅將欠解前項工程銀十六萬兩掃數撥解俾清墊欵需要濟而除分咨外謹會同陜甘總督臣陶模恭摺具陳伏乞皇上聖鑒訓示謹奏奉硃批户部知道欽此○○浙江海門鎭總兵奴才余宏亮跪奏爲恭報奴才到任日期叩謝天恩仰祈聖鑒事竊奴才前奉閩浙督臣邊寳泉行知遵旨入都陛見於光緒二十三年五月初十日泥首宫門跪請聖安蒙恩召見二次訓誨周詳莫名欽感陛辭後航海旋閩復承督臣檄飭赴任卽於本年八月初一日馳抵海門准調署海門鎭總兵余朝貴差委中軍遊擊劉賢斌將印信文卷等件齎送前來奴才遵卽恭設香案望闕叩頭祗領任事伏查海門係浙東重鎭水陸交衝所轄三幫洋面向爲盜匪出没之區緝捕巡防最關緊要自維檮昧深懼　勝惟有隨時禀咨旨撫臣認眞整頓實力籌防以仰副聖主綏靖海疆至意所有奴才到任接印日期及感激下忱理合恭摺叩謝天恩伏乞皇上聖鑒謹奏奉硃批知道了欽此○○鄧華熙片再查太湖縣屬北鄉深村南莊各保上年五月間因蛟水爲災沿河田廬墳墓被衝沙壓房屋亦有傾圯據該縣知縣魏馴禀稱衝壓田房墳墓均須挑修補種被决閘壩亦當補築請撥銀二千兩散給災被各保以作挑沙補堤修屋各項津貼等情經前撫臣福潤飭藩司因庫欵主絀酌撥庫平銀五百兩發給該縣飭令親詣被災較重各保確查被水極貧户口均匀妥爲散放以資接濟如有不敷由縣就地籌捐一面將被衝田壩沙淤督飭各保民赶緊設法挑築補種在案兹據魏馴以上年奉撥銀五百南該縣捐廉三百兩先後給深村等五保首事領去散給詎本年七月初六七八等日有南莊刁徒余孔明等率同老幼男婦數百人進城求發上年賑銀經該縣開導撫綏余孔明等稱各保首事所領之銀該貧民均未收到竟敢閧堂塞署推倒公案撞破宅門勞甚洶湧請撥兵馳往彈壓等情禀經臣批可飭委該管之安慶府知府方連軫帶兵前往彈壓並據魏馴捐給米糧撫恤各散將余孔明程偉位二名獲解禀復前來臣查刁民聚衆滋閙固屬不法惟該縣魏馴於撥發賑銀旣散給各保首事具領作津貼挑沙補堤之需迄今年餘之久該首事有無散給並不杳明造報以致余孔明等率衆求放上年賑銀釀成事端亦屬辦理不善除將該犯余孔明等飭發臬司親提審辦外相應請旨將　太湖縣知縣魏駟先行交部議處以示懲儆理合附片具陳伏乞聖鑒訓示謹奏奉硃批魏馴著交部議處欽此○○陳寳箴片再臣於光緒二十三年五月下旬據永州府及所屬零陵等州縣禀報廣西興安縣地方匪徒糾黨攻撲灌陽縣城湘省邊境民情驚懼訛言繁興並准署　　鎭總兵熊朝鑑咨報前來臣查永州府屬之零陵東安江華永明道州等州縣均與廣西全州興安灌陽一帶壤地毗連山徑錯維當經飛飭統帶親軍副前等營記名提督王紫田管帶親軍副右營叅將賀長賓酌帶哨勇馳赴該府會商地方文武員弁扼要堵緝旋據東安縣知縣吳鼎　永州府知府范正聲署零陵縣知縣沈贊颺先後禀稱拿獲會匪王直軒郭興元蔣加其柳益泰羅長青熊道連等據各供認俱孫會匪頭目在外糾邀徒黨意欲前往廣西會擄掠尙未糾齊卽被拿獲等語當以鄰氛猝起匪類乘隙生心未便日久稽誅致令遷延生變當卽立予照章就地正法等情又經臣批飭加意查緝去後兹准廣西巡撫臣史念祖咨興安縣匪徒業經勦擊潰散尙有首要匪犯在逃未獲除仍札飭永州府縣曁防緑各營不分畛域嚴密查拿越境逃匪　本境乘機圖逞匪徒務獲究辦以清奸宄而靖閭閻外現在邊現民情業亂安定如常堪以仰慰宸厪所有廣西會匪滋事隨卽勦潰並湘省防範查緝緣由理合會同湖廣總督臣張之洞附片具陳伏乞聖鑒謹奏奉硃批知道了欽此○○江南織造奴才增崇跪奏爲奉傳綾紡杭細等頂一律齊全解京交納恭摺仰祈聖鑒事竊查接管卷内上年二月間奉内務府來文恭備大駕鹵簿曁壽皇殿等處需用綾紡杭細庫存不敷開單剳令按欵織辦計上用素紡絲四百匹綾三百匹當經前任織造常山照章呈估料工銀數奉部覈覆前來奴才莅任後准江寗藩司撥到銀欵此緊織而兹均一律齊全敬謹裝箱封固選派妥役於八月十九日由江寗省城領解起程航海運京交納除將動用細數彚案奏銷外謹恭摺具陳伏乞皇上聖鑒謹奏奉硃批該衙門知道欽此○○增崇片再奴才衙門所屬　庫筆帖式庫使等員向例五年任滿呈更換其當差得力之員均經各前織造隨時附片保留二年歴蒙俞允在案兹查筆帖式裕盛於光緒十八年七月到任扣至本年七月五年限滿均應呈請内務府揀員更換惟查該二員安愼安詳當差勤奮現當趲辦運務及各項要工之際合無援案仰懇天恩俯　將筆帖式裕盛庫使雅靈阿各留二年以資熟手出自高厚鴻慈謹附片員陳伏乞聖鑒訓示遵行謹奏奉硃批著照所請該衙門知道欽此 
 
 

Page 12

 
 
[光緒二十三年九月二十一日京報全錄]  
　　宫門抄○缺單○東撫李奏爲審明監禁斬犯越獄登時拿獲按律從重定擬摺○新撫饒奏迪化疏勒等屬被災懇恩將應徵糧草分别蠲緩摺○湖督張奏爲委員管解京餉摺○九月二十一日禮部宗人府欽天監正紅旗值日無引見○清鋭等塲内專摺請安○直隸叅將德春謝恩○江南叅將張郁麟謝恩○侍衞處奏派保和殿監試之大臣派出頭班謨貝子善耆鍾秀常貴毓麟二班倫貝子鈕楞額全福文璞全山○禮部奏派稽察中左門派出彭壽○召見軍機○皇上明日辦事後由頣和園還宫○九月分缺單小京官兵部司務羅香豫呈請分發知州廣西永康嚴完驥丁通判福建延平馮開勲故知縣安徽休寍傅曾熙近山西垣曲吳之桓丁府經安徽池州張玘病縣氶浙江瑞安楊枚故吏目貴州平越晏德尊革○○降二級留任又降二級留任山東巡撫臣李秉衡跪奏爲審明監禁斬犯越獄逃出外監拒捕殺傷禁卒登時拿獲按律從重定擬恭摺仰祈聖鑒事竊據青城縣知縣叚蔭棠禀報光緒二十二年十一月二十五日該縣赴府公出二十六日據典史陶懋璣申稱本月二十五日夜三更時風雨交作更夫進屋躱避與禁卒人等各因困倦睡熟詎斬犯楊淙果馬七仔乘間扭斷鐐銬拆落籠鎗掇開房門逃出外監禁卒胥其章蔡五桂驚覺起捕均被楊淙果等拒傷該典史聞信馳往督率丁役進監與刑禁人等將楊淙果馬七仔卽時拿獲經該縣由府馳回會營勘騐屬實等情當經臣批司行提犯卷同刑禁人等至省發委濟南府知府劉景宸審辦去後旋據該縣詳報禁卒胥其章延至十二月二十一日因傷抽風身死復經叚蔭棠騐訊並全案人卷解省劉景宸因查卷宗未齊飭縣檢齊甲司發府據報楊淙果帶病進監在省監因病身死檄委歴城縣騐訊詳府核入正案擬辦兹據該府劉景宸審明擬議由臬司毓賢解勘前來經臣親提研鞫緣馬七仔籍隸青城縣與在省監病故之楊淙果同縣素識蔡五桂與已被拒殺之胥其章向充青城縣禁卒楊淙果馬七仔與胥其章蔡五桂均無嫌隙楊淙果因故殺霍王氏身死案内審依故殺者斬監候律擬斬監候馬仔七因圖姦耿任仔之妻馬氏未成拒傷捕人王春佶身死案内審依犯罪逃走拒捕殺所捕人者斬監候律擬斬監候先後題准部覆發回監禁均應彚入光緒二十三年秋審之犯二十二年十一月二十五日該縣叚蔭棠赴府公出是夜傍晚該典史陶懋璣帶領刑書于承先進監收封驗明各犯刑具完固將楊淙果馬七仔收入北監房東間木籠飭令禁卒胥其章蔡五桂小心看守復派刑書于承先營兵于林和在内封值宿更夫位朋起代振田支更巡邏封鎖監門因署三更時分風雨交作位朋起代振田進屋避雨與胥其章等均因困倦睡熟楊淙果起意商允馬七仔越獄同逃各自扭斷鐐銬拆落籠鎖掇開房門逃出外監用門扇作梯正欲爬上監墻胥其章蔡五桂驚覺瞥見上前喊捕楊淙果順取廚桌上菜刀拒捕馬七仔將胥其章推跌倒地擒按身上楊宗果砍傷胥其章上下唇吻右耳根咽喉頷頦蔡五桂抓住楊淙果不放馬七仔起身卽拾地上破碗毆傷蔡五桂鼻梁左腮脥左耳根咽喉鬆手維時刑書于承先等聽聞趨出帮捕該典史亦卽聞信馳往督率丁役進監與于承先等將楊淙果馬七仔卽時拿獲申報叚蔭棠由府回縣會營勘騐通禀經臣批司行提犯卷同刑禁人等至省發委濟南府審辦詎胥其章延至十二月二十一日因傷抽風身死復經叚蔭棠騐訊通詳並將全案人卷解省詳府劉景宸因查卷宗未齊飭縣檢齊申司發府據楊淙果帶病進監醫治罔效延　一十三年三月二十三日在省監因病身死由司檄委該署歴城縣知縣江望庚騐訊詳府核入正案擬辦劉景宸審擬由司解勘提審供認前　不諱詰非結夥反獄及另有在塲帮同拒捕之人刑禁人等亦無鬆刑賄縱情弊案無遁飾查例載犯罪囚禁在獄若僅止一二人犯乘間穿穴踰牆因而脱逃原犯斬監候應入情實人犯無論首夥俱改　立决又律載不應爲而爲事理重者杖八十各等語此案楊淙果先因故殺霍士氏身死馬七仔先因圖姦耿任仔之妻馬氏未成拒傷捕入王春倍身死均擬斬監候囚禁在獄不思安分守法輒敢起意商同越獄逃出外監因禁卒胥其章等捕拿該犯楊淙果用菜刀砍傷胥其章越日抽風身死該犯馬七仔帮同擒按　拒傷禁卒蔡五桂平復殊屬不法查該犯等原犯斬監候提准部覆秋審均應入於情實其扭斷鐐銬逃出外監殺傷實屬越獄有據　與脱逃無異惟拒捕殺傷禁卒罪亦無可復加自應按例從重問擬楊淙果馬七仔均合依犯等囚等在獄若僅止一二人乘間穿穴踰牆因而脱逃原犯斬監候應入情實人犯無論首夥俱改爲立决例各擬斬立决楊宗果業已在監病故應毋庸議禁卒蔡五桂胥其章於看守斬犯楊淙果馬七仔並不小心防範致被乘間逃出外監雖訊無鬆刑賄縱情弊犯已卽時拿獲究屬疏忽亦應酌量問擬除胥其章已被拒傷身死應毋庸議蔡五桂應照不應爲而爲事理重者杖八十律擬杖八十年逾七旬照律收贖追銀册報仍革役刑書子承先營兵于林和更夫位朋起代振田僅止值宿支吏與禁卒有看守之責不同且係幫同獲犯均應免其置議楊淙果身死之處業經該署歴城縣知縣江望庚騐訊明確委係因病醫治不痊所致並無别故禁卒詰無凌虐情弊均毋庸議犯係帶病進監病故管獄官例無處分至管獄官青城縣典史陶懋璣當楊淙果等扭斷鐐銬逃出外監卽能登時拿獲未被脱逃辦理尙屬妥速有獄官青城縣知縣叚蔭棠疏防在公出期内應免予議處除將全案供招咨部外理合恭摺具陳伏乞皇上聖鑒勅部覈覆施行謹奏奉硃批刑部速議具奏欽此○○甘肅新疆巡撫臣饒應祺跪奏爲新疆迪化疏勒等屬上年被災地方賑撫完竣分别輕重懇　　　缓應徵糧草以紓民力恭摺仰祈聖鑒事竊查迪化縣疏勒州光緒二十二年五月内被蝗被雹成災業經臣將大槪情形附片奏明隨輕　可轉行該管道府督同該州縣確細覆查分别被災輕重妥籌賑撫兹據新疆布政使丁振鐸詳稱據該管道府先後結報迪化縣屬上下梧桐　等處被蝗成災十分地二千三百四十六畝一分應完額糧九十五石七斗三升一合成災八九分地九百四十三畝三分五厘應完額糧三十九石五斗四升五勺該縣被災貧民四十户共賑京斗小麥八十石疏勒州屬罕愛里克等莊被雹成灾十分地一萬二千三百五十畝九分七厘應完額五百三十八石一斗六升八合三勺草五萬四千二百七十九斤一兩九錢二分該州被災貧民一千二百七十四户共賑共賑京斗包榖九百七十二　倒塌房屋六十三間壓傷纒婦一名牛一百二十五頭馬二十五匹驢一百七十九隻酌給修理埋葬及損傷牲畜等項銀三百一十七兩五錢查造清册懇將迪化縣疏勒州成災十成地畝應空糧草照例　數蠲免其迪化縣成災八九分地畝應完額糧擬請分催三年帶徵以紓民困賑濟銀糧均請歸善後項下開報並據聲明疏勒州被災地内草　與初報微有不符係查勘時計算錯誤等情詳請奏咨前來臣查迪化疏勝二屬上年夏間被蝗被雹成災小民收成失望情形實可矜憫州縣　災户賑恤銀糧應請准其造報作正開銷成災地畝應徵糧草相應仰懇天恩俯准分别蠲緩以廣皇仁而示體恤除册結送部外謹會同陜甘　督臣陶模恭摺具奏伏乞皇上聖鑒訓示謹奏奉硃批著照所請户部知道欽此○○頭品頂戴湖廣總督臣張之洞跪奏爲江漢關第四批京餉並一百四十七結加放俸餉恭摺仰祈聖鑒事竊查前准户部咨像撥光緒二十三年分京餉奉撥江漢關洋税銀十五萬兩又准户部咨各關應解地閩京餉改爲加放俸餉銀兩江漢關仍於四成洋税項下每結提銀四千兩各等因均經轉飭遵照辦理所有江漢關奉撥前項銀兩業將第一二三一批京餉銀十二萬兩並江漢關第一百四十六結應解抵閩京餉銀改爲加放俸餉銀四千兩解京交納均經奏咨在案兹據湖北漢黄德道江漢關監督瞿廷韶詳稱於所徵洋税項下動支庫平足色銀三萬兩作爲平年第四批京餉又於第一百四十七結所徵四成洋税項下動支庫平足色銀四千兩作爲本年加放俸餉銀兩飭委試用知縣孫星煜胡金鏜管解赴京交納所有江漢關奉撥本年京餉業已掃數解清等因詳請奏咨前來臣覆核無異除給咨管解外理合會同湖北巡撫臣譚繼洵恭摺具陳伏乞皇上聖鑒謹奏奉硃批户部知道欽此 
 
