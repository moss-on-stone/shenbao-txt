# 1890 - 80 - 4906081

 

Page 1

 
 
[停收振物] [  申報館恊振所謹啓]  
　　啓者本舘自開辦江浙賑捐以來蒙遠近諸君次第送來珍物前已編成彩票目今將次　完而藉助者更源源而來不可數計仁心仁術感激同深但微物零星一時甚難出售而珍奇骨董又無從估値價錢任其堆積如山未免有牽盛德因擬將已收者設法求售此後卽截止不收諸善士軫念災黎請自行變價交來代爲散放可也順頌善安伏惟垂鑒 
[新印分類尺牘出售] [  申報舘啓]  
　　尺牘雖小道然蓮幕中人爲達官顯者捉刀必胸有積軸腕有好筆方能指揮如意咳吐成珠意則不亢不卑詞則不支不蔓江都王蕊仙先生緝有分類尺牘備覽其中多係名人手筆千狐之腋合成一裘洵足使童蒙拾其香草飽學資其沾溉本舘特用新鉛排印每部十四本價洋八角卽日出售賜顧者仍照曩例 
[詩句題解韻編减價出售] [  申報館主人啓]  
　　本舘所印詩句題解韻編四五集選擇必精搜羅益廣芸窗零案拾閲良便而又紙墨精良字蹟頗大不似他本之蠅頭擯聚者閲之目易昏花　特格外取値從亷俾人家易於購置計每集减收工料洋二角五分購者請至本埠申報舘帳房申昌書室及各外埠經售申報處可也 
[論士之委質於人國者]  
　　賢才者天下之公器才者不能枉其才賢者不能閟其賢必將有以用於天下焉非一國之所得而私非一己之所得而靳也春秋之世土道浸衰諸侯專征伐以强凌弱以衆暴寡士之挾策干時者説禮樂敦詩書稱述先王之道以尊周室於周不可則去之魯於魯不可則去之齊於齊不可則去之晉之宋之鄭之楚不有得於此必有得於彼洎乎戰國秦日强大戰勝攻取勢吞諸俟六國約縱連橫并力西嚮以𢷤秦卑禮厚幣招納賓客勇辨豪傑之士機智任俠游説人主抵掌而談立取卿相自談天雕龍堅白異同之流下至擊劍扛鼎鷄嗚狗盜之徒莫不賓禮靡衣玉食以館於上者何可勝數暮楚朝秦北胡南越惟其所適而筮仕焉是以孔子周游列國車殆馬煩至於是邦必聞其政孟子後車數十乘從者數百人以傳食於諸侯所謂去無道就有道擇主而事之固其所也三國時孔明相蜀而其兄諸葛瑾仕吳其弟諸葛誕仕魏各行其意各治其事論史者未嘗譏之王猛見桓温而不用去而事苻堅終猛之世秦不伐晉士之委質於人國者亦何負於父母之邦哉若夫申公巫臣伍子胥蘇秦張儀諸人是皆懷挾讐怨假手報復以逞其志非所以同日語矣且今世之天下亦春秋戰國三國東晉之天下也自泰西立約通商聘問不絶簡欽使駐領事遣發幼童往學於其國都所以睦隣誼敦邦交者可謂至矣設有人焉載質出疆遠適異國上書獻説願爲客卿若俄若英若法若德若美之廷皆將有所遇焉居其位享其祿觀其政行其道此亦孔子孟子之志也然而其故鄉之人聞之必以爲喪心病狂悖亂惶惑不忠不孝相與唾駡之一若宼讐叛逆然此無他盖有鑒於張元吳昊之事而然也不知張元吳昊小人之尤鬱鬱不得志於有司侘傺無聊銜憤造謗竄身戎狄爲之謀主以反噬我中國患苦我黔黎其罪不可以擢髮數兹豈其人也耶孔明嘗遺其兄瑾書謂旣受東朝厚遇依依於子弟是何等見解而世人乃以仕魏尤諸葛誕至比之於狗亦可怪矣無惑乎其謂若人爲不忠不孝也夫不以貴賤爲榮辱不以毁譽爲重輕天下能幾人哉若人以熱中之故游歴泰西諸大國趨附奔競苟且富貴以榮其身是亦人情之常安知其不爲王猛而唾駡之使若人聞是言自舌行誼虧缺聲名狼藉將不齒於鄉黨遂乃橫潰决裂肆無忌憚請以鄉導爲己任宼讐叛逆將於是乎在吾見張元吳昊之事有激之成者矣從來小人之禍必有所自致其致之也不一漢末之張角唐季之黃巢其禍尤甚於張元吳昊當是時天下一家海内一君莫適所從將誰與歸雖欲爲張元吳昊而不可得然而揭竿斬木弄兵滿池鋌而走險益不右制乃至宗社邱墟生靈塗炭以迄於亡是誰致之耶向令黃巢登上第張角推擇爲吏則漢唐之禍未亟也不比之患而使之窮愁困頓無所控告遑遑乎四海無所歸恤恤乎飢不得食寒不得衣其不爲宼讐叛逆也幾希然則宼讐叛逆之所由致於彼乎於此乎嗚呼其可知矣善乎西人之所見也當粤宼之據金陵也大吏選精鋭五百人延西人教慴某以西法部署專演洋槍别爲一車廓淸摧陷所向無敵某西人積功授官卒以戰沒其國人不惟不唾駡又從而嘉美之以爲我國有如此人能立功於中國不惟中國之賴而我國與有榮焉鑄鐵爲像用示不忘至今赫赫在人耳目若此者非苟焉而已也意若曰以我國之人用之於敵國食人之食謀人之事其助敵宜也而人情不能忘故土其助敵而亦助我必也我絶之是益一敵也我予之是益一助也去一敵而得一助不亦可乎此意深切微至前人尚未見及然則士之委質於人國者亦何負於父母之邦哉 
[本館接奉電音]  
　　昨由京友電傳上諭一道敬謹譯登○閏二月初六日奉上諭朕此次恭奉慈禧端佑康頣昭豫莊誠壽恭欽獻呈太后祗謁東陵所有經行道路着派出之管道大臣曁直隸總督督飭各該員弁兵丁嚴行稽查如有隨扈員役以及太監人等車馬踐踏並沿途藉差騷擾勒索等事卽着該管大臣曁該督等查拿叅奏至辦道各員如有草率偷减修墊不平藉口車馬踐踏希圖缷責情弊亦着該督嚴查叅辦欽此 
[春明紀事]  
　　京師後門内弓劍地方復興銀店於上月十七日薄暮時忽然倒閉初時隣右見其墏門關閉一人出外似爲小解也者良久不返繼又有一人出外行動如前狀少頃徒夥陸續出外神情慌迫靜悄無言大有可疑從門隙窺之始知其閉門逃逸由是一傳十十傅百頃刻間哄動多人地方無賴三五成羣手執器械撬門而入將物件搶掠一空迨文武衙門派役前往守護則已空無所有矣○楊馬氏叩閽之前四日皇上至地安門内文昌廟拈香有旗人名平安者在道旁叩閽當經御前王大臣梱綁訊出平素放帳爲生連日與欠債者口角本利分文不給反被辱駡毆打等語皇上諭云銀錢帳目自有管理衙署何敢妄行叩閽本應治以罪名姑念平安二字甚屬吉祥着加恩釋放無庸送交刑部○有張姓行八者平日放小印子錢二月十七日午間被一人追至琉璃廠南梁家園地方施放洋槍打傷頭面幸未殨命當被兵役將行凶人拿獲送交官署審訊至其如何行凶情由俟訪明登錄○前門西排子胡同路南有 
 
 

Page 2

 
 
四層院落一所吏部文司升調科經承唐姓者居之已五年矣初示見有怪異唐有幼女方九歲二月初間於燈火之下望見外間堂屋站立一靑年美貎婦人幼女連聲問是誰婦人一語不答躱避屏壁後面心知有異大聲喧嚷驚動多人尋到屏壁後面寂無一人遂疑爲鬼盖後院房内曾有婦人縊死也唐以此地不可安居遂擇居他所以避之此事可與坡公説不可使阮瞻聞○宣武門外西草廠胡同某糊栅匠家只有孀母與十二歲之幼妹二人伶丁孤苦度日惟艱一日幼妹與隣居幼女互相口角孀母以其多事喚至屋内大加訓斥加以鞭撻不意幼妹氣忿難平竟自走至街上四顧無人將衣服脱放井邊赤條條跳入井内迨至兄母得信前往撈出早已殞命矣慘哉○皇墻内每於春令放風筝由來久矣墻外無賴之徒用鋼鐵一小塊拴繫繩子猛然擲上半空中冀得所放風筝名曰打飄駝近因所放風筝被墻外人所取傅出旨意將坐廳官送交提督衙門訊問勒令交出無賴始行釋放○兵部武選司呈本部前將情願攺就武職一品廕生向榮之孫向慈帶領引見奉旨交本省隨營試用欽此除註册外查向慈係四川人除給予定限騐票令其回省外相應行文四川總督知照吏部户部付知職方司可也○兵部武選司案呈本部議覆前事内開内閣抄出兩江總督曾奏周孝祖請承襲雲騎尉並宗圖册結送部等因奉旨兵部議奏欽此今奏稱候選從九品周德樸嫡長子周孝祖年十七歲請襲世職核與定例相符年未及歲應准其承襲雲騎尉給予半俸俟及歲時照例辦理等因相應咨行兩江總督遵照並知照吏部户部可也 
[恭迎皇子]  
　　英國皇子將莅香港各紳商欣幸之餘廣集金貲賽會以襄盛舉爭奇鬥勝務極奢華中華印務局更製成駢體引鋪張揚厲其詞曰東風送暖烟橫柳塢之堤槐火更新酒熟杏村之店際春光之已半喜勝會之剛逢兹者聞英皇三爵子准於閏二月十一日巡歴香港凡在商民同深忭舞謹詹於十一二三連日結綵張燈巡遊賽會時則陽春召我風景宜人花迎劍佩之光柳拂旌旂之影銀龍彩鳳隨仙仗以遙臨金管玉簫偕雲璈而並奏瑞吐麒麟之玉祥抛獅子之毬畫則綵色新裝盡是雛鶯乳燕夜則烟花大放幻成海巿蜃樓且也旌旂凌雲笙歌匝地花街柳陌燃來燈火萬家菊部梨園奏出霓裳一闋凡諸勝事頗足賞心諒我同人應多逸興敢邀文駕賁篷户以增輝特竭鄙誠藉蕪詞而上達遲祈命駕而來定當掃徑以俟 
[憲示照登] 　 
　　欽加知府銜補用軍民府署理南海縣正堂危番禺縣正堂楊爲出示嚴禁事照得粤海關挑夫頭人昨因新舊爭充胆敢混雇棲流所乞丐與流民婦女人等結隊成羣闖進關憲行署滋閙喧嚷大屬目無法紀當經本南海縣派差彈壓業已解散夫事之曲直是非總有情理可憑乃不知平心審度徒耀其桀驁不馴之氣陰賄爛乞妄生事端似此驚擾民生微特不成事體而此風亦斷不可長除移管理棲流所委員隨時約禁並出差嚴拿外合亟出示嚴禁爲此示仰合屬諸色人等知悉嗣後爾等如有因事互爭無妨赴官禀控以憑分别曲直秉公判斷倘敢買乞鬨閙思效其尤妄圖洩忿者卽屬爲害閭閻乞丐受其賄囑結衆逞刁情尤可惡准爾等街坊人等報明保甲局叚委員督飭勇練更保無論外省土著但係滋事乞丐一體嚴拿解縣重懲仍嚴究爲首主謀之人併拘究辦决不寛貸各宜凛之毋違特示 
[商辦鑛務]  
　　去歲方軍門在惠城設招商局以辦鑛務誠富國之急需也兹有歸善紳耆等來局報稱歸善三多祝地方附近有山土名紅花嶂其山高數十仞橫亘數十里所産鑛苗甚旺具禀承辦局員據報委弁前往該山察看鑛産並查有無妨礙田園廬墓及風水等然後核奪開辦云 
[暹羅慘刑]  
　　有某西人曾在暹羅充當巡捕之職者近來函述該國政令之苛虐眞屬耳不忍聞而新架波西報錄之故本舘亦爲之譯出爲旅於該國者預告焉據云暹羅凡有報窮及錢債等案立卽鎖拿如獲重犯然查訊之際則皆以粗野之言盤詰其體制之失可令見者噴飯刑法極重無關緊要之件有未供認者卽以皮鞋撻其頰至將近中血停撻復訊必其人供認乃休其稍重者則豎一木柱於地柱入地數尺蓋使其不能動搖也復用竹竿作格其形如梯橫置於木柱之上其有未經認罪者則次第排吊於竹格之上以頭承其格儼如穿枷兩手則合缚之垂至腹際然後用索連腹同縛於木柱其脛亦如之務使其人懸空而立渾身難動乃以籐鞭之或十籐爲一頓或二十籐爲一頓停而復訊訊而復鞭受鞭之處鮮血淋漓從上濺下如天降血雨各囚呼痛之聲日色爲慘而官與各差視之怡然也用刑後血肉狼藉日久成腐臭不可當地獄之慘刑不過如是倘其人仍不承認則易爲皮鞭而皮鞭之制則用皮條力紐爲索視脚之有肉處則鞭之每鞭必用拖扯之法故肉隨而起再不認則以兩木夾其手指再不認則每日提訊鞭責三十如受過九十皮鞭堂經三訊則從此不復再問定以監禁終身奴其妻子嗟夫歴盡諸苦猶不招認則似可略從輕辦乃猶終身監禁妻子爲奴不認之罪尙且如斯若從而認之不知更作何狀矣又每於用刑之際故鬆其懸頭之索使之能垂首下視以驚其心刑畢鮮血尚流其親友每以布贈之使縳傷處至其監房之内則臭穢異常各囚皆以脚鐐扣之無論男女同是一體前有一九齡女子因代人看守小船船爲流水冲去船主控之命幼女賠補而父母無力故監禁至賠還之時始釋現已被困年餘不知其父母於何時始能償船贖女西人所述如此本舘閲之猶覺毛髮聳然未知旅於彼者得勿驚否 
[定期甄别]  
　　寍波月湖書院肆業各生童每歲由府尊甄别一次兹胡練溪太守示期閏二月初八日舉行一切悉仍舊章想届時碧沚亭邊金峨山下濟濟多士當必爭自舒翹矣 
[辦志又會己丑冬季課案]  
　　漢學超等方苞茂董鶴年王亨彦汪開祉胡善錫王汝驤孫兆熊陸臣諤范褘梅鼎恩特等劉夢齡王仁俊秦在鎔嚴寳鈞楊源何炳鈞○宋學超等王雅三胡玉縉汪開祉林錫崙沈重光王亨兆王亨彦黃家橋范麟張登岱特等鄭企僑葉金題孫兆熊朱藜祥王仁俊黃詠洛葉洪坤章起渭管年祥章鸝臣○史學超等汪開祉王詠沂張善煒陸祖芳吳廷撰丁受黻馮世良陳鏘特胡祥鑅周保糓劉其洤吳廷採朱鎔經張世訓吳鏡淸○算學超等程之驥沈春元韓保徵李炳年夏汝霖張禾芬余茂耀徐樹勳陳熙卿周國祉特等曹仰欽董仰山劉紹基李紹庚沈猷鎔○輿地學超等黃家鷟姜莊臨王亨彦許克勤施仁沈朱逢甲袁瑞傳于鬯吳廷採汪開祉特等梅鼎恩秦在鎔戴輔堯嚴葆鈞孫兆熊王雅三王亨兆吳廷撰倪祖勛林授經○詞章學超等張景翰殷松年潘鴻徐亮萬人傑王英冕梁受祜施昌熾施昌棪史祖壽特等黃晉陸文舉許承啓陳一鶚程桐張觀光管年祥謝家俊劉其澐吳善逵 
[杭州試事]  
　　杭州府考試日期已登前報李太守恐台屬人數太多因分作兩塲以免擁擠之患本月初二日考旗籍及仁錢海三縣初四日考富餘臨於新昌六縣點名給卷皆用燈牌每牌二十人牌脚繫以繩索約長丈餘名曰準繩考童一手提籃一手握繩而入負牌者由照墻轉出先至仁錢兩縣頭門點名分籖再徐徐行至府署二門繳籖接卷蓋路愈遠則排列愈齊也頭門外派營兵十人彈壓送考閒人廪保六人照料考童二門派廪保四人指引東西兩文塲坐號除縣試前十名提至二堂外一縣一處均飭書役親隨把住二門不容混雜是日三砲開門燈牌 
 
 

Page 3

 
 
整齊冠裳肅穆與考者鳧趨而至頗覺舒徐送考者鵠立旁觀不敢囉唣當時天雨地濕寂靜中惟聞一片屐齒聲而已猶憶徐壽蘅文宗於戊辰己己歲科兩試創用九曲欄杆俾生童循行入内但頭門外仍不免摩肩擦背之故熊去年鄉試崧中丞於貢院左右牌樓旁建立粗大木栅點名檯邊自覺安靜然木栅外人山人海幾無容足之區蓋考者非不欲按部就班循序而進無如先期示諭不准補到不得已擁擠一處擁擠旣久安得免其喧譁今太守以繩準之俾多士如魚之貫其章程之美善眞絶無僅有者矣所有四處題目照錄於左旗籍學而時習之至人仁和不亦樂乎至有子錢塘信行篤敬雖蠻海寍信行不篤敬雖州次題大夫曰詩題賦得夭桃怯夜寒得寒字 
[難兄難弟]  
　　西歴二月十六號高麗元山信云本年天氣非常温煖近日道路訛傳有韓人五名同感　氣而死聞者咸稱怪事其實距元山五里許有文川府府下一村名獨利村中有一人共生五子一日結隊而出在冰上行走每當冬末春初港冰層結常有人馬往來本年淑氣催人春冰易泮兄先弟後正在行走忽聞唿喇一聲在前者跌入水中在後者上前欲救遂又跌下五人相繼而歿豈其命犯水厄耶不然何以同占滅頂也 
[熟商機密]  
　　日本信云朝鮮京城商民向政府求將外國商人一應撤去政府久未能决外雖允許韓民内實懼中國有責備困此韓王特派大使邊錫運前往北京與中國政府熟商上月二十三號日本公司肥後丸輪船由仁川開往芝罘邊大使卽乘該輪渡到芝罘後卽行遵陸進京云 
[蟂磯浪影]  
　　二月十六日彝陵輪船由漢口來宜署理宜昌府沈太守乘之回署城内外文武官弁咸赴江滸恭迎○正任宜昌府存太守厚現署德安府事聞藩憲牌令仍回本任大約淸和節前後可以抵宜矣○月前張香帥派委趙觀察來宜查探鹽局事務現已乘彝陵輪船回省銷差矣○去歲興山房縣交界之處匪徒滋事幾釀兵端後拿獲首從十餘人訊明監禁上月十六夜三鼓時縣署接到釘封文次日淸晨捕廳張少尉親至監門將衆犯提出由縣尊一一點名隨將房縣匪四名綁赴法塲正法有見者謂匪首某姓約廿餘歲旣至法塲尚不肯跪經兵丁猛擊一下始跪而受刑云○南門外人郭某　案監禁獄中日前無端滋閙縣尊飭提至案笞責小板千餘并毃足踝數下現又訊得前許明府宰東湖時曾將該犯下之於獄後卽越獄而逸此次又被拘拿恐難倖逃法網矣 
[道憲接印述聞]  
　　新簡蘇松太道聶仲芳觀察昨晨乘舟用小火輪拖帶赴金陵謁見曾制軍探聞擇於本月廿八日接印尙未領發紅諭不知是否確實耳 
[作僞判罰]  
　　近來英法兩租界有人租賃房屋壁上懸掛照相片後面註明彩物桌上擺列自鳴鐘表鉛筆白巾等彩觀者給洋二角半隨意取下照相片視後面所寫何物卽以給付此等店不一而足前報曾經登紀昨有西包探與華包探陳阿九矣石路地方照片店中查問大彩照片何在店中人以本無大彩無從指出俄而店夥朱雲亭在衣袖中摸出照片後面寫時辰表字樣以爲搪塞該包探等以其情同誑騙將朱雲亭及沈恒長帶至公堂伸訴情由請爲懲辦朱雲亭沈恒長同供我等皆爲夥計西包探來時甚早各照片尙未掛齊是以不能指出大彩尙乞施恩蔡太守謂旣未掛齊何不早向言明顯見飾詞矇混判罰朱雲亭沈恒長洋十元撥充西醫院經費以示懲儆 
[縣案彚錄]  
　　益仁錢莊控同泰米行主張俊卿虧欠莊銀二千九百餘兩當經提張訊押着令繳銀迭紀前報前晚經裴邑尊升堂訊追張稱同泰行尙被人虧欠銀兩必須出外向追方可淸理庄欵司帳吳杏泉求請交保出外收取帳目沈鳳明投案情願保吳邑尊飭將張還押吳准交沈保去并限一月繳銀二千兩延干嚴比○朱子偉控妻母莊楊氏將妻掯覇一案迭紀前報前晚經裴邑尊升堂集訊朱求懇領妻楊氏稱女兒嫁朱時朱卽被人控告嗣向小婦人借洋言往京都謀事不料一去無蹤迄今三載女兒失所依賴小婦人不得不留養在家今朱孑然一身欲領女兒向何處棲身小婦人並無覇阻情事朱自身難保安能贍養其妻叩求明鑒莊念祖稱小的並無掯覇情事邑尊謂朱曰伊等並不掯覇爾妻爾可租定房屋備齊應用器皿然後投案領妻可也○漕河涇圖董函請上海縣飭提賭棍徐阿悌等懲儆裴邑尊准詞提徐到案於前晚升堂訊究廿六保廿二圖地保薛少雲禀稱徐在鎭西牌樓開設茶舘時常聚衆賭博喝阻不依叩求訊究徐稱小的向開茶館不敢賭博有張某等在小的處時常聚賭致遭波累邑尊喝令笞責五十板管押候提其餘賭棍到案訊辦○土自新王自成因被王自敬控告盤踞滋擾逮案訊押前晚經裴邑尊升堂訊究自新自成同稱情願自回金陵原籍不再向自敬滋擾邑尊飭還押着令將烟癮戒絶再傳自敬到案訊核 
[英界公堂瑣案]  
　　西包探瓊以洗衣作夥鄔阿五等六人穿着西人交洗衣褲拿送案下由蔡太守訊供飭將鄔阿五等押候傳頭目劉小五吳阿五宣金等到案候示已列前報昨日劉小五吳阿五投案宣金未到劉吳二人同供我等不過爲各夥薦保至各夥私穿西人交洗衣服應由作主約束惟遇天雨時各夥衣裳淋濕無衣更換應由作主預製油衣褲幾件以備各夥穿着方爲盡美鄔阿五等仍執前詞各作主同稱以後當禁止各夥不穿交洗衣蔡太守以各作主不能約束於前判各罰洋十元鄔阿五等各枷五天以示薄懲各作主代夥求請免枷太守俯准所請着各作主保各夥出外再具不再穿西衣結如敢違犯惟作主是問○包探何瑞福稱竊賊土阿四屢次犯竊遞回寍波原籍今又來滬拘案請辦王阿四供寍波人今年二十三歲以後不敢再犯行竊蔡太守謂　阿四犯竊遞籍豈容再來滬上判笞百板仍行遞籍○强捷三稱在德和洋行經收房租被開薙髮店之周阿順欠租洋十五元昨經向索詎店夥張阿慶將我扭打報捕拘獲店主周阿順及帮凶之李培亭張友生等送案張阿慶在逃未獲照算欠租洋十五元已被透住七天今請追洋十五元透住七天房租情願不要令伊搬遷周阿順供欠房租洋十五元實因邇來生　淸淡之故約卜禮拜一可以照付伊尙不允因此爭執不敢逞蠻李培亭張友生同供皆是店夥店主與收租人爭執我等確曾解勸蔡太守諭周阿順於下禮拜一照付房租洋十五元自向房東理説明白斥退 
[法界公堂瑣案]  
　　有張春泉者衣衫藍縷形同乞丐前晚偕甲乙兩人行至大自嗚鐘捕房附近楊聚興飯店大肆飮啖約計靑蚨四百餘文腹旣果矣甲乙乘堂倌不在時潛身而逸張東張西望兩目灼灼如偷油鼠堂倌周阿福見之查問情　據稱甲乙旣去未給飯資我則腰間忘帶靑蚨意欲出外稱貨周知其爲喫白食者怒甚飽以老拳經他客勸開送至捕房管押昨晨解至公廨周伸訴情形葛同轉詰張向操何業前晚歟誰同飮張供稱小的向爲木匠現今失業無聊前日途遇木匠土阿泉陳阿福二人邀同吃飯不料竟被抛棄店中同轉着押候交出土陳再行核辦○新關巡江洋人偕三號水巡捕及水手頭目周阿豆扭送奚阿春趙咸寳至案禀稱伊等滿載垃圾至浦東愓家渡抛入浦中以致是處浦灘陸續塡高不少今特送案請賜究懲葛同轉詰趙曰頭目是誰供稱此項垃圾由徐紹關向工部局承包同轉告祁繙譯官曰趙等裝載垃圾理應挑在岸上不可傾入浦中祁台頷之遂着將趙奚押候傳徐并問明工部局章程再行核辦○小烟館主睦蘭興扭控王阿福至案訴稱被竊洋油燈一盞葛同轉　令押候掌頰二十下贓給陸領去○湖北老婦潘趙氏扭寡媳王氏至案訴稱兒子潘貴二年前已病故媳婦不守家法私出妍人去年十月忽又逃至申江小婦人於十一月某日乘輪來此訪知初與同鄉李老春卽春亭借住大方棧後李因事回家將媳託友人挈去 
 
 

Page 4

 
 
昨在途中相遇正欲申斥陡被將頭髮拉掉許多王氏聞而囉唣葛同轉着帶出復詰潘趙氏曰爾子在日作何生理爾媳娶幾年矣答稱兒子向在周大人營内當差土氏係九歲時撫爲童養媳二十歲成親越二年兒子卽病故去年媳隨人逃至滬上同轉着帶王氏至案問潘趙氏是爾何人答稱婆婆問爾夫是何名字何時病故答稱口夫潘殿香冋在營内當差奉札至金陵抱病回家於二年前亡故家内景况淸苦所有棺木本切均由李出資小婦人卽偕李賃屋而居後因短欠號房汪福汪才洋銀五十餘元致被將小婦人押在湖北妓院去年十月經向爲水販之李簾挈至上海向棋盤街龜子楊老五押洋一百餘元後仍由李簾及李設法挈出寄住汪姓家問汪是何人答稱在四馬路某成衣匠樓上聞當包探問住後如何答甫住數天卽有梅春山者將小婦人押入新街四姑家花烟館内得洋一百三十元先取定洋一元令小婦人在彼試住幾日如能合意方可付洋同轉曰爾在湖北爲娼時爾姑知道否答稱知道且去年由姑及夫兄天貴偕來同轉曰旣係同來爲何又與爾爭吵答稱不知何故詰潘趙氏曰此係爾之家事何須涉訟公堂答稱媳婦不受家教請爲安置同轉着將王氏暫行交保候潘趙氏携長子來案再行核訊○田世英偕名利棧茶房温東洲投案呈上廣州將軍所給公文四件及盖有將軍關防之執照一紙葛同轉曰公事並無錯處但爾所帶之洋銀八十三元均係銅質可於明晨至捕房逐一鉸碎然後給爾領回田等唯唯而退○湯東海請提蔡叙挺妓女馮文林訊追欠款葛同轉飭某包探將蔡等提案謂爾等由朱六老爺予限三日理明禀覆爲何延至於今日蔡供稱此案已由朱大老爺飭小的具結矣同轉謂朱大老爺限你三日後禀覆明係未經了結馮妓供稱小婦人所有欠項均已料理一淸目下並無拖欠分毫求大老爺查察可也同轉詰湯曰你控蔡等欠洋可有中証答一百元之票在尚仁田沈家媽處請卽傳來質對另有四十八元由鍾姓爲中并代繕筆據問爾因何借洋與妓答稱蔡欲娶該妓爲室因該妓欠債八百數十元一時無從措借起意將該妓拔至周師母家周師母向小的言有洋二百元託爲料理小的以無從料理對周帥母遂另倩一人代爲講定折作三百五十元事得了結同轉着連馮妓交妥八保出飭湯明日邀沈家媽等來案質訊○洋行街失火一案屢經曷同轉提訊旋由源泰號主徐少雲等具保瑞祥行主顧南濤同轉着將是晚起火情由禀陳明白此皆見諸前報者也昨日徐等投案訴稱刻已訪明實係遺火並無種火事情同轉着將顧帶出研究顧稱日前捕頭查過因樓板夾層内有火油疑是種火但我店開此已二十六閲月並不存放火油恐以先房客在是處放過陸續遺下油蹟亦未可知同轉謂宿油與新油可以辨認今姑念徐等屢次求情准爾暫時保出各具切結限半月内將情由禀覆徐等唯唯遵諭各具切結而去○包探王榮培禀稱前日夥役章秋汀被舟子吳阿虎等兇毆蒙大老爺將吳訊押着交爲首之鬎鬁頭雨春今因雨春己投案下請卽訊問雨春供稱是夜小的買得樹柴四十八文挾之而走章來查問稍與口角聲言欲拉小的入捕房小的告以試問天成昌堂倌向知我之蹟跡並下毆擊實係被誣同轉曰不能聽爾一面之言俟明日至捕房對質可也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇城安節局山東代贖江浙協賑公所二月初一日至三十日第十九次淸單]  
　　恆孚缸桶上旬陳吉記洋十元點見錢籌錢四百文散錢五十一文海陵古愚沈氏募累鈇人宮咸周瑶圃王善之江魯氏五户各洋一元艸艸氏洋二元耀記萬鐘主人陳秀峰夷白堂四户各錢五百文光記錢一千文左右氏無名氏二户各錢四百文中山氏茂園朱光斗孫子良趙匯川劉王氏六户各錢三百文誰何氏卲巿卿無名氏陳潔秋無名氏宮稚棠戈宜伯娩石佳卿阮仁甫願左泉高竹溪蔣次翁陳禹門葉逢説沈琴仙十六户各錢二百文銘記無名氏劉柏生三户各錢一百文鑄錯氏銅洋一元古愚沈氏銅本洋一元又錢三百文恆孚缸桶中旬吳文鰲錢四百文鴻翥堂桶讓星了愿洋一元無洋一元又銅洋一元又散鑄錢八百五十文太和堂桶王芹園省敬香寶樓堂毛三人各洋一元無名氏錢一百四十文人和震缸桶無名氏求吐血速愈　十元又洋四元錢三百文又錢八百文又二人各二百文又洋二元十六小開一元鴻翥堂來米氏助盛子昭收藏捐本册頁三張恆孚缸桶下旬無名氏十元不立名五元無名氏二元有利氏爲病求痊保鑑氏節省湯餅二户各洋一元桶内點見壽白錢二百文本局桶曹冠鄉爲温痰至阻求　汪曹氏爲吐血痰厥求病卽愈二户各洋二元吳本堅爲瘧塊未消求愈錢五百文以上共收洋六十一元銅洋三元十六開洋一元錢十三千四百四十一文捐本册頁三張合併聲明 
[上海四馬路高易公舘内籌賑所陳詠南經收山東江蘇浙江二月十一至二十日第一百五十次賑此淸單]  
　　十一日浙寗寶和森募心心信士二元無名二元瑞盛春乙元金陵楊四知堂沈敦仁堂李崇厚堂之軒氏各錢五百共二千換來文一兩三錢作規元一兩二錢三分另錢五十文○十二日南匯縣張閨文爲亡母資冥福十元百勉氏三元筆耕主人一元齊記捐山東浙江保平安五十元長沙省城祝廷琛翁募劉善士祈家中平安雙親康健助花洋七十五元江右太僕第王晉記四元鎭江新順昌行無名二元沙州抱一軒一千星聚堂六百不名三人六百不名八户八百共賑錢三千作文一兩八錢合規元一兩八錢六分七厘漢口茶業公所來不留名錢二千作洋兩元不名銅洋一元○十三日定陽庸字鹽棧募濟記削愆氏川翁省悟書屋各五角共洋二元○十四日浙衢億成號陋室居募石林居士錢三千五伯居易堂一千五十敦雅堂雙祿堂各七伯何小湖葉少松燕　齋寳善室德潤吳云卿不名程德睿各三百五十鄭壽之江望之程春泉各二百十劉士奎萬靜泉吳松懷成奎氏四德齋徐子震劉士勳各一百四十文王濟昌吳秉彝汪聨芳洪遇春葉韻泉俞江西董春華仇定波各七十共捐錢十千另九百二十合求洋十元男錢五百二十定陽庸字鹽棧募古越朱紹山氏隴西李各一元通州順壽號捐張淸河氏徐悔菴各二元柳隱居士陳響山室顧頌安各一元共洋七圓駕時輪船交到基隆電報局鄒醴泉鏡思堂各花洋二員　錫九柯淸波勉力居士應舜欽各花洋一元共花洋八元師僉堂五元汪曹氏一元張英臣銅洋五元○五日龔氏求身安助山東浙江洋二十元無名氏洋二元恊和信寶號交來得月樓主人募沈品三二元謝石全宋月方丁子餘各一元王鐵山銀二兩薛春熙潘立功各一兩無力人不留名松梃氏墝屏氏敬與氏各五錢宜仲甫步靑各三錢孝雲氏得月樓虚齋西屏心達希吳乃普瑟山紹曾書質南橋子台繩武賑聲小軒書林繼志子京蔚成登雲子揚維貞探黎春軒一誠必强爱梅品衣永圖可亭得忠逎文占鰲各二錢共捐洋五元文十四兩合規元十五兩零三分仙鎭龍川居士募惠風書屋石林舊隱各四元共洋八元徐孫一元○十六日徐守言五元陳留隴西氏桂娟氏華趙日利各半元啓如一角共洋一元六角無名氏半元安徽廣德州府署鑑湖觀樂後人二元○卲翰臣二元邵桐生一元湯星田五元吟芳廬潘求神望雨小子無悞二元　口茶業公所寄來紫記曹紋五兩合規元五兩二錢三分五厘未　 
[上海六馬路仁濟善堂經收咸有一德施醫給藥册捐二月廿一至三十日第五次淸單]  
　　索綽羅氏求安胎保産喜得麟兒規元一百兩劉　房求病愈卽痊洋一百元金思詒堂服符疾愈了愿六十元謝慶麟求子病愈三十元范務本周餘南求症愈二户各洋十元程德潤堂宅洋七元建平縣正堂張王純立補過子還愿山陰沈湯餅移助山陰王髙陳單沈朱俞合五户各洋五元晚香山舘六元平湖費樹屏服符病愈了愿徐思泉求妻病愈二户各四元無名三元平湖徐同錫了愿潤州張武汪江西求免難主人山東于進玉豫記郭錫衢求妻産後病愈朱永祥求子病愈蘇州公正祥公和祥棧十户各二元金陵春輝堂江西求免疾主人南豐補過氏李包德源遂初居四明黃氏力不從心人公信三餘堂田善姓求子病愈隱名氏存悔道人復見心齋陳公善氏聊以　過子覺遲氏王象賢易無名氏十八户各英一元翁玉錦敬啓居茸城綠蕉居士三人各五角詒安堂周不列各鄒惜餘堂三户各四角翁庭芝無名文遠齋三户各三角翁香池德順堂聚仙齋太乙軒繼正堂　儀堂和泰號自願堂八户各二角廖亦珍心正堂二人各一角武林秦謝昌順二户各銅洋一元殷耀斗錢三千一伯念實德堂一千九百五十春輝堂何何閻氏何吳氏何周氏四户各乙干薇花舘楊浩鏞二户各錢七百八十戴懷堂錢五百五十萱茂堂公善復記有斐堂何沈氏四人各五百頌萱室殷德　徐玉和朱長明殷陳氏殷大小姊金毛頭楊安保蘇相賢陳履安王氏十乙户各錢三百九十武林錢武林趙王錦記三户各錢三百六十四魯子錢二百八十文共收規元一百兩共收洋三百另二元四角銅洋二元又收錢十八千八百三十文 
 
 
 

Page 10

 
 
   
 
 

Page 11

 
 
[光緖十六年二月二十七日京報全錄]  
　　宮門抄○諭旨兩道錄前○廣西撫馬奏粤西被災各户奏請撫卹片○出使日本大臣黎奏請議卹繙譯官摺○廣西撫馬奏越南所獲大象倒斃情形夾片○粤督李等奏委解第四批京餉等欵摺○又奏甄别知縣等片○又奏委署知縣片○又奏委署藩臬等篆務片○二月二十七日禮部宗人府欽天監正紅旗値日禮部引見四名工部六名正黃漢七名正藍漢五名廂藍漢二名○德公克侯各假滿請安○安徽按察使嵩崑到京請安○裕祿仍預備召見○大額駙謙光各請假五日○禮部奏派磚門搜檢之大臣派出恩中堂崑岡續昌徐郙慶福大額駙耆齡祥普恩普吉恒花尚阿容山明秀色普徵額豐公定公克公恩輝○召見軍機　裕祿嵩崑○皇上明日卯初二刻進内至建福宮聖容前行禮畢還海○○馬丕瑤片再粤西地瘠民貧板屋茅檐穹閭相望每入秋冬少雨多風尤慮火患十月初九日省城南門外二里店失火二十五日省城王輔坪失火三十日省城後貢街失火臣率同司道督飭地方文武各員弁力爲撲滅而風日乾燥淸查民屋房二里店燒去二十九户王輔坪燒去五十七户後貢街燒去五十四户當飭善後局發欵分别次貧極貧量爲撫恤高目疚心實深焦慮又據署懷遠縣知縣趙淶彦禀稱九月二十四日縣屬距城二百八十里之幹冲村失火北風猛烈撲救不熄自午至申約兩時許全村均爲灰燼計燒大小房屋六百餘户燒斃幼女一口秋收禾糓顆粒無存男婦露處飢寒交迫該署知縣趙淶彦聞報詣勘就地撫輯懇請賑恤前來正生聚之難籌忽炎威之肆烈此皆臣奉職無狀致令僻壤樵耘㦬兹奇酷拊躬自責愧懼交並除飭局撥欵重加撫恤免令失所並該管官例日處分容俟查開職名送部核議外理合片具陳伏乞聖鑒謹奏奉硃批卽着查明被災各户妥爲撫毋任失所欽此○○出使日本國大臣二品頂戴臣黎庶昌跪奏爲繙譯官積勞病故懇恩飭部議卹恭摺仰祈聖鑒事竊照隨使日本國派充橫濵領事署西義繙譯官知府銜遇缺前先選用直隷知府梁殿勳前於光緖四年經前大臣何如璋奏調來東充當繙譯七年五月又經臣奏留差遣十年十一月銷差十二年八月經前大臣徐承祖派令辦理屯崎兵船命案十一月事竣十三年十月又經臣奏調派充領事橫濵署繙譯該員兼通東語歴經數任辦理繙譯事宜謹愼小心最爲出力自上年秋冬之間因外感抱病未痊精力日漸委頓然猶力疾從公不敢稍懈今年入夏以後病勢日增外洋醫樂弗良請假赴滬就醫於八月初二日起程沿途又受風浪之苦詎到滬後醫治無效卽於十三日病故臣查該員在日本當差先後幾及九年深資臂助實爲繙譯中不可多得之員今因積勞病故殊堪憫惻查出洋人員積勞病故均蒙俯卹今該員知府銜候選直隷州知州梁殿勳事同一律合無仰懇天恩飭部照例從優議卹以慰幽魂出自逾格鴻慈除將該故員出身履歴照章咨請總理衙門轉咨查核外所有繙譯官積勞病故請卹緣由理合恭摺陳請伏乞皇上聖鑒訓示謹奏奉硃批梁殿勳着交部從優議卹欽此○○馬丕瑤片再前任廣西提臣馮子材前在越南松波地方獲大象一隻前撫臣潘鼎新奏奉電旨准其解京嗣經前撫臣李秉衡查看象齒已老恐難遠涉電請總理衙門轉奏奉到電旨毋庸解京卽在廣西關内擇地安置等因李秉衡欽遵辦理安置太平府城内牧養月給奴役工料銀四十兩附片奏明光緒十一年六月十八日軍機揭大臣奉旨知道了欽此在案光緖十四年十二月據太平府知府李世椿禀據象奴報稱象隻因病不食水草報蒙撥醫調治不效於十一月二十九日倒斃等情李世椿當詣騐明飭將象牙皮骨儲庫經前撫臣沈秉成批飭將象牙等項解省送部兹據善後總局司道詳稱據李世椿將象牙一對皮四十塊骨三百五十七斤繳到局併聲明廣西地氣漸濕象皮多有虫蛀等情前來臣提取次第查閲其象牙一對合重六十五斤每支各長五尺微作曲勢牙本壯處圍圓九寸五分尖末逐减稍細通體色含明潤文理縝密質良材鉅不常見有足備上方器物之需應卽敬謹嚴密緘裏妥派差弁送部騐收至皮塊均厚寸餘中藴腥溼虫蠕亦集遠運日久恐至腐蛀可惜聞配製金瘡方藥最效擬請製合分給各營存儲用廣朝廷恤士仁恩若象骨支節零星笨重難解亦不適用應請存局以免解運沿途煩費除咨明户部查照外謹附片具陳伏乞聖鑒謹奏奉硃批該部知道欽此　○○頭品頂戴兩廣總督臣李瀚章署理廣東巡撫布政使臣游智開粤海監督臣長有跪奏爲籌解第四批京餉等欵銀兩委員起程日期恭摺奏報仰祈聖鑒事竊照光緖十五年分京餉户部奏撥粤海關洋税十萬兩新增盈餘銀六萬兩又本年東北邊防經費奏撥粤海關六成洋税銀十二萬兩又光緖十五年籌邊軍餉奏撥粤海關四成洋税銀十二萬兩六成洋税銀二十萬兩此欵應令照章截留歸還洋欵之用又各關應解抵閩京餉攺爲加放俸餉案内粤海關四成洋税每結提銀六千兩又造辦處米艇每年應解銀三萬兩内務府廣儲司公用每年額撥粤海關税銀三十萬兩例分四季起解以上各欵銀兩均應赶緊籌解以敷要需查粤海關應解各欵銀兩向由西商先行借墊勢難起解現銀光緖十五年四月間奏准仍行匯兑在案兹光緖十五年第四批京餉等欵銀兩經向西商志成信協成乾銀號借銀二十二萬二千七百八十兩先行墊解隨後因税收歸還以資周轉飭據署廣東布政使王之春遴委候補縣丞王耀淸等領解光緖十五年分第四批京餉銀二萬五千兩另加平銀三百七十五兩飯銀七百二十五兩又新增盈餘銀二萬兩另加平銀三百兩飯銀五百八十兩又東北邊防經費銀三萬五千兩又籌邊軍餉四成洋税銀三萬五千兩又加放俸餉銀六千兩又光緖十五年分造辦處米艇銀三萬兩另加平銀四百五十兩新增歸公加平銀七百五十兩又光緖十五年冬季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩抬費用項銀六百兩統共銀二十三萬二千七百八十兩飭委該員等領齎匯單文批於光緖十五年十月二十五日起程附搭海輪進京前赴户部内務府分别交納所有光緖十五年奉撥京餉及東北邊防經費併籌邊軍餉成洋税項下銀兩曁例解加放俸餉廣儲司公用造辦處米艇各銀兩均已依限分别解淸其餘未解銀兩容再赶緊籌解以濟要需除分咨查照外臣等謹合詞恭摺具奏伏乞皇上聖鑒謹奏奉硃批該衙門知道欽此○○李瀚章片再前准吏部咨凡勞績保舉應須甄别人員均令該督撫詳加試看在省人員以保案奉文之日起赴省人員以繳照復作爲到省之日起扣滿一年分别奏咨甄别後方准按班補用等因歴經遵辦在案兹查有候補知縣劉保仁候補班儘先補用布庫大使張克龢均到省已滿一年例應甄别據藩臬兩司詳加察看照章考試具詳請奏前來臣等到任均未及三月例不註考惟臣智開前在布政使任内　看該員劉保仁年力富强講求吏治該員張克龢心地明白辦公不苟堪以各按本班序補除將該員等詳細履歴開單咨部外臣等謹附片具陳伏乞聖鑒謹奏奉硃批吏部知道欽此○○李瀚章片再澄海縣知縣王耀曾先經調充簾差遺缺委試用知縣葆椿代理兹王耀曾葆椿均另有差委所遺澄海縣知縣篆務應行委員接署查有署恩平縣事增成縣知縣黃維淸堪以調署該員增成縣任内並無盜刼已起四叅之案據藩臬兩司會詳前來臣等到任未及三月例不註考惟臣智開前在布政使任内查得該員黃維淸才識安穩辦公勤愼除檄飭遵照外臣等謹循例附片陳明伏乞聖鑒謹奏奉 
[硃批吏部知道欽此]  
　　李瀚章片再現准兼署撫臣張之洞咨准吏部咨光緖十五年九月初七日奉上諭廣東巡撫着游智開署理張之洞着毋庸兼署欽此等因咨行到粤當將廣東巡撫關防移交游智開接署在案其游智開所遺廣東藩司篆務應卽委員接署查有按察使王之春堪以署理遞遺臬司篆務查有高廉欽道署督糧道王景賢堪以署理遞遺督糧道篆務查有候補道周炳勳堪以署理除分檄飭遵外理合附片具陳再臣甫經到任例不出考合洴陳明伏乞聖鑒謹奏奉硃批知道了欽此 
 
 

Page 12

 
 
[光緖十六年二月二十八日京報全]  
　　宮門抄○諭旨一道錄前○發抄硃批四道○粤海關監督廣奏報接印任事日期摺○出使大臣廣東撫劉奏叅贊官出洋期滿援案請獎摺○護新撫魏奏揀補副將要缺摺○又奏總兵等更正底銜片○又奏委署直隷州夾片○大臣溥等奏恭備要差循案撥欵摺○大臣英奏循案請撥欵項以資供辦要差摺○二月二十八日兵部太常寺太僕寺廂白旗値日無引見○河道總督許振褘到京請安並謝恩○直隷提督葉志超請訓○榮祿岳琪各續假五日○崇禮請假五日○吏部奏派騐看月官派出崑岡嵩申敬信續昌文興豐烈奕年徐致祥文保張元普恩明劉恩溥徐兆豐周天霖唐椿森趙時俊○兵部奏派監放駝馬派出果勒敏文興崇禮德銘○掌儀司奏初一日祭奉先殿瀾公行禮○召見軍機許振褘葉志超皇上明日卯初二刻進内升中和殿看版畢還海○發抄禮親王等奏禮部員外郎魁麟等補軍機章京奉旨知道了欽此○謂鈞培奏叅將龔隆才等留省補用奉硃批着照所請兵部知道欽此○又陣亡瘴故文武員弁分别議卹奉硃批着照所請該部知道單併發欽此○又守備尹培謙升補騰越鎭營遊擊奉硃批兵部議奏欽此○○二品頂戴粤海關監督奴才廣英跪奏爲恭報接印任事日期叩謝天恩仰祈聖鑒事竊奴才内府世僕知識庸愚渥受生成毫無報稱廼復仰荷皇上天恩簡放粤海關監督於本年九月初四日陛辭仰蒙聖訓周訓詳奴才跪聆之下欽感難名遵卽束裝出省至天津守候附搭輪船經歴山東江蘇浙江福建各洋面兹於十一月二十六日抵省准前任監督長有委員恭捧粤海關監督關防並文卷册檔錢糧簿齎交前來奴才恭設香案望闕叩頭祗領任事伏念奴才一權淮關再司織務歴經三任莫効微長復邀逾格鴻施膺兹鉅任自天聞命伏地悚惶查粤海關所轄口岸地方遼闊舉凡徵收當洋税課報解京外各項餉需統顧兼籌在在均關緊要奴才才識短淺兢惕彌深惟有殫竭血誠認眞整頓嚴察丁役剔除弊端遇有緊要事宜隨時會商督臣妥爲籌畫總期恤商裕課中外相安不敢稍涉疏懈以冀仰答高厚鴻慈於萬一其接收庫儲各欵容俟逐一查明另行恭摺奏報所有奴才接印日期曁感激下忱除循例題報外謹繕摺具奏叩謝天恩伏乞皇上聖鑒謹奏奉硃批知道了欽此○○出使大臣廣東巡撫臣劉瑞芬跪奏爲叅贊官出洋期滿援案請獎恭摺具陳仰祈聖鑒事竊查總理各國事務衙門奏定出使章程隨使各員以三年爲期滿奏獎吏部奏定出洋保獎章程准照異常勞績獎叙各等因歴經遵辦在案臣查前光緖十一年十一月奏調隨帶出洋人員内分省補用知府李經方於光緖十三年八月十八日到差檄派該員爲二等叅贊官駐英隨同辦事當經奏明在案光緒十五年二月該員於因公赴台灣之便請假赴部會試應自二月二十一日台灣啓程赴試之日起截至五月十六在上海附搭輪船出洋之前一日止除照章扣資兩個月二十六日不計外兹扣至光緖十五年十一月十三日在洋三年期滿該員才識閎通精諳西學隨臣辦理一切交涉事件均能實心經理艱險不辭寔屬始終勤奮異常出力自應照章核獎合無仰懇天恩俯准將駐英二等叅贊官分省補用知府李經方免補本班以道員仍分發省分歸候補班儘先補用並賞加二品頂戴以示鼓勵之處出自高厚鴻慈除將該員出身履歴造具淸册咨由總理衙門轉咨吏部查核外所有叅贊官出洋期滿援案請獎緣由理合恭摺具陳伏乞皇上聖鑒訓示謹奏奉硃批李經方着照所請獎勵該衙門知道欽此○○頭品頂戴護理甘肅新疆巡撫新疆布政使臣魏光燾跪奏爲揀員借補副將要缺以重邊防恭摺仰祈聖鑒事竊新設喀什噶爾回城協營副將員缺業經奏准作爲題缺應卽遴員請補以專責成查該副將與分巡通商道同駐回城中外交涉事煩營制甫經設定彈壓操防均關緊要非精明幹練之員難資得力查有留甘肅新疆儘先補用提督現署該協營副將二等輕車都尉伯奇巴圖魯黃萬鵬精勤勇敢深明韜略在新帶隊有年邊情極爲熟悉署任以來措置均能裕如以之借補斯缺洵堪勝任合無仰懇天恩俯准以該員借補喀什噶爾回城協營副將員缺實於邊陲有裨如蒙俞允並懇勅部先給署　俟防務大定照例給咨送部引見除飭取履歴册咨部外謹會同陝甘總督臣楊昌濬喀什噶爾提督譚上連恭摺具陳伏乞皇上聖鑒謹奏奉硃批兵部議奏欽此○○魏光燾片　再記名總兵張寳祥于立解西寗府重圍克復大通縣肅淸邊境案内由軍功彚保花翎拔補把總累保今職均奉旨允准欽遵行知在案兹據該員禀稱克復烏魯木齊瑪納斯案内應由把總加保千總開保時營官誤以守備以都司儘先補用懇請附奏更正迭减前來臣覆核無異合無仰懇天恩俯准將克復烏魯木齊等等城案内准保儘先補用都司張寳祥攺爲由藍翎拔補把總請保免補把總以千總儘先拔補攻克達坂城托克遜賊巢並克復吐魯番滿漢兩城案内准保叅將銜儘先補用游擊攺爲免補千總以守備儘先補用並加都司銜新疆南北兩路一舉蕩平案内免補遊擊叅將准保儘先推補副將攺爲免補守備都司以游擊儘先補用新疆南路諸軍五次剿平邊宼案内准保記名總兵改爲免補遊擊以叅將儘先補用勅部更正註册以昭核實而免歧異出自鴻施除咨部外謹附片具陳伏乞聖鑒訓示謹奏奉硃批兵部知道欽此○○魏光燾片再沙車直隸州知州劉嘉德請咨赴部引見遺缺查有調省庫車直隷同知潘震勤敏愛民官聲素好堪以委署據藩臬兩司會詳前來除批飭給委並咨部查照外謹會同陝甘總督臣楊昌濬附片具奏伏乞聖鑒謹奏奉硃批吏部知道欽此○○奴才溥齡麟嘉英廉跪奏爲恭備要差請循案撥欵恭摺仰祈聖鑒事竊奴才等准吏部咨内閣抄出光緖十六年正月初三日奉上諭朕於閏二月十五日恭奉慈禧端佑康頤昭豫莊誠壽恭欽獻皇太后祗謁東陵禮成後於二十三日還宮所有應行事宜着各衙門照例敬謹預備欽此遵到部等因移咨前來奴才等恭查陵寢衙門應行恭備一切事宜自應遵照成案敬谨預備查光緖十二年恭辦謁陵大差因永濟庫無欵可籌經前任守護大臣榮頤等奏請由直隸藩庫撥銀一萬兩以供要需所撥之欵歸於直隸恭辦大差正欵内開銷當經奉旨允准在案此次恭備聖駕祇謁東陵所有陵寢各項急修曁石門工部應修緊要各工用欵較煩惟奴才等所管永濟庫入欵開放常年各項尙不敷用前經奏明核减一切放欵各項急修工程暫行停止復經連年雨水情形倍增現奉恭辦要差所有露明處所均應修理整齊開發各項用欵甚鉅伏查前次恭辦要差應放之項尚多積欠如照案撥銀一萬兩實係不敷辦理且永濟庫萬分支絀又無另欵可籌奴才等詳細商酌惟有仰懇天恩俯准由直隷藩庫撥銀一萬五千兩俾資辦公務於二月十五日以前委員解送永濟庫以供一切要需所撥銀兩　照案内歸入直隷恭辦大差正欵内開銷所有恭備要差循案請撥欵項緣由理合恭摺具陳伏乞皇上聖鑒訓示遵行謹奏奉硃批另有旨欽此○○奴才英廉跪奏爲循案請撥欵項以資以資供辦要差恭摺仰祈聖鑒事竊奴才於本月十六日承准直隷總督照會内開准禮部資祠祭司案呈内閣抄出光緖十六年正月初三日奉上諭朕於閏二月十五日恭奉慈禧端佑康頤昭豫莊誠壽恭欽獻皇太后祇謁東陵禮成後於二十三日還宮所有應行事宜着各該衙門照例敬謹預備欽此欽遵到部相應行文各該衙門凡有應行應辦並應轉行轉傳之處敬謹辦理等因准此除咨行外合行照會卽便遵照一體照案敬謹妥辦勿稍延誤等因前來伏查恭逢聖駕祇謁陵寢所有燕郊白澗桃花寺隆福寺等處行宮除歲修工程向由内務查勘修理外其應行急修糊飭等工並風水界内應修道路橋梁歸馬蘭鎭總兵兼總管内務府大臣督飭所屬官兵敬謹預備溯查從前恭備要差請由直隸藩庫專發銀一萬二千兩分放内務府緑營各六千兩歴經辦理在案此次恭備要差籌備庫存項仍形拮据自應循照成案請欵辦理相應請○旨飭下直隷總督轉飭藩司不拘何欵撥銀一萬二千兩迅卽委員解交分放俾得妥速恭備仍俟差竣後再將緑營修墊橋道並站道緝匪弁兵津貼等項用過銀兩數目核實造册咨送藩司查核找繳報銷内務府承辦各處行宮急修糊飭等項用過銀兩數目仍歸籌備庫年終一併奏銷所有循案請撥欵項以資供辦要差緣由理合謹恭摺具陳伏乞皇上聖鑒訓示遵行奏奉硃批另有旨欽此 
 
