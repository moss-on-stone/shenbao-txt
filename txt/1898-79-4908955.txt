# 1898 - 79 - 4908955

 

Page 1

 
 
[急求施振] [  申報館協振所謹啓]  
　　天災流行國家代有然未有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮力竭遽謝仔肩重以嚴佑之先生疉發電音諄諄催促讀未終帙已將雙淚涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[珍物特購] [  申報館協振所拜啓]  
　　本館恊振所首經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅 
[出售廣學會新譯中國度支考]  
　　仍寄售中東戰紀本末初續編文學興國策每套兩圓[  圖書集成局代啓]  
中國每歲度支出納之數向無刋布清册上海英正領事哲特就户部曁各省奏報中關係錢榖之數者積三載之句稽抉摘成中國度支考一書呈英政府轉發議院核准刋行於中國財賦之所出與夫一歲支發之欵逐項羅列旣簡且明廣學會譯作華文交本局代印精本卽託申報館帳房申昌書畫室出售每册洋銀一角五分所有前印之中東戰紀初續編連文學興國策并售拆售均有定碼以及泰西新史攬要仍并寄售上海英大馬路泥城橋東塊廣學會總局及美華書館格致書室古杳閣文瑞樓飛鴻閣大吉樓外埠敎士售書處曁各書坊皆有出售諸君請分别閱顧可也 
[論武科童試先宜愼重取進以俟變通章程]  
上月廿六日報紀江蘇學憲瞿大宗師按臨蘇郡於二月十九日文試告竣卽於二十日校閱武塲廿一日本試馬箭　大雨改試步箭一枝旣畢宗師以江震等縣武童技藝皆未純熟不得濫附膠庠是以震澤縣僅取進一名吳江縣僅取進三名吳縣亦减取二十名有客閱此問於執筆人曰國家取材文武並重文臣進身之途多矣武則行伍軍功世職之外首以膠庠爲正途每届三年舉行鄉會試進士舉人之制略與文試等而要以武童入學爲發軔之始基故事各省學政歲試按臨各屬於文試後接考武童各府廳州縣鄉學皆有入學定額自數名以至十數名數十名不等院試之刀箭技勇諸格皆較鄉試爲寛故武童之入彀者亦較易際此四郊多壘正宜廣植英才以備干城腹心之選而瞿大宗師乃取不及額且少至一名三名豈入格者果寥寥乎抑豈以赳赳武夫爲無足重輕之數乎執筆人正告之曰此非宗師之輕武童而實宗師之重武試也今夫文武二者古時初不分途舜之稱乃武乃文也以一人而兼兩㺯禹貢之紀揆文敎奮武衛也以地形之遠近爲治功之次序周室之頌文士謨武王烈也以世運之常變叙主德　經權非謂文王無武功武王無文治是皆雖分而實不分也官制之分文武自漢世始然大將軍可秉國政太守刺史總持一郡兵權而尹翁歸不從文東武西之令當時稱爲豪傑則亦有不盡分者迨唐宋以後取士之制亦分文武顧如郭汾陽以武舉進身而雍容儒雅狄梁公岳鄂王皆以武臣而通經史蓋其時之文士或兼武備而武夫亦以不識一丁爲恥獨至明世而文武兩途判若氷炭國朝因之試文者不得兼試武惟八旗子弟不廢騎射此外漢人鮮有文武全才者若武試雖亦有内塲默寫武經之舉其實多出捉刀人手筆鄉里少年市井無賴濫竽充數一旦倖列膠庠或魚肉良懦或近習匪僻大率不知自愛而地方官之視武生亦與文生迥異况近世以來行軍專恃火器弧矢之利不足以威天下是卽刀馬嫺熟亦等其文而况刀馬猶有不盡嫺熟者乎憶前月報紀正月初六日奉上諭給事中高爕曾奏請設武備特科一摺者軍機大臣會同兵部歸入榮祿奏請參酌中外兵制特設武科片内一併議奏欽此訖今未聞議覆卽榮中堂原奏亦未得讀惟正月廿六日報登高給諫原奏略云擬請飭下軍機大臣等詳議章程不拘文武已仕未仕令内外三品以上大員各舉所知懸五事以爲之的一嫺韜略兼貫中法西法二熟輿地工測繪三練身體善擊刺四習洋槍洋砲及中國擅長火器此四者闕一不可五精製造創新械此則於四者之外别爲一格或專長或兼長皆可保薦其有名實相符者詳具姓名以聞至京考校合格者分别給予職官俾爲武備學堂敎習敎有成效准予超搉至各省武備學堂亦敎以上所陳五事拔其尤入京師學堂三年考校分充哨官營官此皆特科薦舉之大略也然旣奉旨議奏則似武試章程皆當一概變通辦理今之但以弓馬技勇擅長者他日皆須習練槍砲是以寗闕毋濫於愼重之中别有因時通變之深意存焉豈得以此而疑宗師之輕視武童哉謂予不信請拭目以觀其後 
[俄事述新]  
　　二月二十九日倫敦來電云俄國向中朝政府索取旅順口大連灣二處升欲興造鐵路中朝答以貴國如不索旅順口則大連灣一帶可賃與貴國并准興造鐵路以利遄行 
[法人要挾續聞]  
　　二月二十九日倫敦來電云法人向中朝要挾之四事刻由法外部大臣與中朝駐法使臣在巴黎斯互相商議大旨謂法國决不肯任中朝將雲南貴州廣東廣西四省土宇讓與他國并須准法人中龍州興造鐵路以逹雲南至北海左近之雷州府海灣須讓與法人爲儲煤泊船之所 
[海部演說]  
　　二月二十九日倫敦來電云英國海軍大臣向衆演說海軍事務之時言及我英船廠中方爲日本製造鐵甲船及快船共八號水雷船八號一面復爲中國政府製造兵船二號 
[英人之言]  
　　南洋新加坡叻報云法人謀據海南一事久已傳說紛如兹有英人叅以已見登之某西報云法之欲得海南已無疑義但爲期遲速尚未可知如果發難於先則我英亦可趁此機緣以索取西江一帶試將中國輿圖詳細審察可見海南地勢與西江相　英法各占其一事甚均平想法人亦必無煩言也况西江所有貨物大都來自香港其間創業者又以英商爲最多海南商務亦由港叻而來埠中商人居於英屬新加坡等處者數逾大半海南旣爲法有卽以西江一帶屬之於英不亦宜乎法人於海南扼要之地得之每恨其遲窺其積慮處心殆謂昔年中法交戰時卽應取其地隸於法國今果見之實事則是法爲倡首我英更爲有詞并可施其權力於揚子江一帶此後英國在東方之商務可决其並無掣肘惟率由英國之法令各行其是而已然西江之外尚有一要區我英亦當留意其地在海南之西南境名汝陵澗距中國之南僅六十西里其險要實居於旅順之次而尤有要於旅順者各國商人互市皆以此爲經由孔道獨美國則不重在此法據海南之後應不准其兼有此土縱或委曲將就亦不准在此處建築砲臺始免受其牽制如法人堅執不允則英人又當另擇善地庶可與之頡頏查海陵澗海面各船多往避風向來失事沈溺者不知凡幾其 
 
 

Page 2

 
 
轄内尚有好港口二處一名鎭瀾一名香浦鎭瀾在東北香浦在西境若將全島通商此兩處亦甚有用鎭瀾港口向有新加坡渡船駛往下椗香浦雖無大宗生意而一經開埠自可日臻繁庶遠勝於前又嘗審察汝陵澗大概情形必須與海南相表裏始得成爲通商重地云英人之言如此其擇肥而噬之心早已昭然若揭我中國可不綢繆未雨以防彼族之蠶食鯨吞乎 
[築路近聞]  
　　某西報云二三年前印度議興築猛太以共龍間鐵路往來中國南方及英國屬地緬甸之東北境并大西洋國凡從前雲南省所産之物運赴香港及由越南東京鐵路運赴西貢者此後皆可由此路遄行然則此路一成西貢將失其利而緬甸必獨占利權矣說見南洋新加坡叻報 
[蜀中閙敎]  
　　數日前某西字報言四川重慶府屬某處又有歹人閙敎之事兹得彼處來信云閙事之後地方官已拿獲一歹人訊明一切情由卽須正法不料圑丁竟出而阻止勢甚洶洶各國駐重慶領事官聞之卽照會川東道請將圑丁遣散并嚴拿爲首滋事之人一律懲辦所毁敎中諸物須償銀五百兩重迎敎士入堂宣敎以後歸道憲派人保護 
[敎案議結]  
　　武昌采訪友人云湖北安陸府屬京山縣境近有民敎齟齬之事湖廣總督張香濤制軍遴委候補縣湯大令符階前往辦理大令捧撮後卽親詣京山會同縣主武大令秉公商榷現在案已訊結敎士亦無異言大令遂於二月二十五日回省垣禀銷差使 
[鑒務要聞]  
　　武昌采訪友人云湖廣總督張香濤制軍接得總理各國事務衙門電函内開英國洋欵現已借定議以鹽稅釐金作抵所有湖北督銷緝私各局卡及宜昌川鹽釐局均須裁撤改歸稅務司經理飭卽照辦等因籌畫再三以鹽務爲中國利源未可付諸外人之手况鄂省外銷各欵半賴鹽厘接濟一旦概行裁撤不免有掣肘之虞因電請總署另行籌議尚未知能否轉圜也 
[兌銀領票]  
　　京師采訪友人云皇上頒行昭信票籌借華欵京師各匯票莊及爐坊已在户部呈請兌交銀三十萬兩領取股票若干張亦足見尊君愛國之心有加無已也 
[上將閱臺]  
　　鎭江采訪友人云長江水師提督黄芍巖宮保署江南提督李壽廷軍門兩江營務處楊愼初觀察同赴吳淞江陰等處巡閱砲臺畢卽乘南瑞兵船溯江上駛二月二十八日午前行抵京口就德勝門外江濱下椗新招之江勝軍及新湘各營勇咸在甘露寺一帶排列隊伍聲砲恭迎俄而常鎭通海道長觀察京口都綂吉綂制鎭江營叅將鄭叅戎鎭江府彥太守都司周都戎丹徒縣王大令次第詣南瑞謁見略談時務然後興辭二十九日午刻宮保會同軍門觀察鳴騶登岸詣圌山都天廟勘騐砲臺兼閱防務然後赴江寗謁見南洋大臣劉峴帥面商一切機宜 
[禁米出洋]  
　　廣州采訪友人云粵垣米價日昻雖日前南海縣曾出示嚴禁出洋大憲更派輪船拿截然禁者自禁運者自運其弊竟無可革除刻下上等米每洋銀一圓售二百十斤中等者二百二三十斤下等者二百四五十斤以致人心惶惶恐致激而生變某日東門外貧民因購米而搶掠米鋪數家西門及南門亦有因爭論米價而釀成刼案者省垣七十二行商人約齊值事數百人隨同各善堂糾董赴督撫轅遞禀籲恩撫憲重門洞開禮延紳董十餘人至花廳好言安慰旣而督憲牌示云各行值理陸恩奮等禀批遏糴非政體去歲收成非大歉出洋之粵人慣食粵米自不便竟令絶食然顧外尤須顧内現在省城地面米價騰貴民食維艱計惟多購嚴查兩法已派官輪在善後局發銀一千兩赴湖南省採辦榖米并咨明江蘇廣西等省由各善董集咨辦米十餘萬石一并運回平糶廣州府亦添購倉榖存儲以備接濟聞有繞越九拱兩關私運出洋者復添輪分投巡查昨廣庚輪船截獲米榖三船今又據廣利輪船截獲米船六隻均令解回營縣善堂公同平糶候再飭認眞辦理務使奸商斂跡并飭府縣諭禁各米鋪不准擡價居奇至增城香山新安等縣産米最多本部堂去秋曾飭該三縣嚴密稽查如有偷運出口者卽將原船原米解省平糶雖該三縣禀覆遵辦絶無查獲報解一次地方官任意抗違實堪痛恨現應嚴飭一體查截解辦再違撤參不貸著卽知照原禀附撫憲牌示云近時米價騰貴民間買食維艱正深焦急安南各埠旣無來粵之米若不禁止出口勢必米少價增民困益甚前督憲張奏准每年出口五十萬石本有歲歉停止等語現在來源短少歲收亦未豐足本可照章停止至私販藉端影射更當設法嚴防昨准督部堂咨會已籌欵分購兩湖之米運回接濟一面嚴飭各營在出洋港口查緝充公平糶在案然運回接濟究屬有限尤以嚴禁私販杜絶偷漏爲目前要務地方官顧全民食豈可飭營查禁置之不問除咨明督部堂外仰布政司會同善後局司道查明實在情形出口之米應商照章停止將來准運出口之米如何嚴密稽查以免隱射私販偷漏如何派員會同營縣查拿嚴究以儆奸商之處刻速核議詳覆察辦禀發仍繳以此嚴密防維當可塞漏巵而裕民食至滬上私運出洋之弊實與粵東大略相同江海關道蔡和甫觀察視民如傷仁聲卓著諒必有以設法堵截不使奸商猾獪任情偷漏以致小民生枵腹之嗟也 
[淮勇招成]  
　　兩江總督劉峴帥曾派員赴皖招集劉故爵帥銘軍舊部此已紀諸報端者也昨接金陵采訪友人來函知此項淮勇刻已招足十營由委員某君率之回省峴帥派員點騐無悮立飭蘇總戎有奇帶赴鎭江由威靖登瀛洲兩兵輪船裝送聞歸長江水師提督黄芍巖宮保節制未知確否 
[書吏舞文]  
　　有客自安慶省垣投書本館云安徽撫署兵房錢鮑二書吏將某項公文延擱事爲鄧小赤中丞查悉大發雷霆立卽親書諭單將二書吏革去卯名發縣嚴辦 
[歲試有期]  
　　松江采訪友人云日内新任江蘇提督學政瞿大宗師方按試太倉松郡傳言三月十六日由婁江秉節遙臨然詢之學中人則言至速需於十八日戾止彼文壇飛將聞此消息定當磨厲以須矣 
[鄂省官塲紀要]  
　　武昌訪事友人云漢陽縣薛誠伯明府升補沔陽州未奉部覆旋卽作古已詳前報所遺漢陽要缺政務殷煩號稱難治王芍棠方伯遴選再三現以麻城縣張雲生大令集慶調補○建始縣李竹吾大令署任期滿例應瓜代前奉藩憲委王方伯長樂縣巢大令序鏞接署巢大令不願前往改委候補縣曾大令傳漳署理又鶴峯州州判已委朱别駕安溥署理現又將前牌撤銷仍飭本任之方别駕文瀚回任矣 
[白下官塲紀事]  
　　金陵采訪友人云委辦揚州府屬隄工何觀察福海瓜期已滿兩江總督劉峴帥另委丁蘭生觀察葆元接辦○本正月欽奉諭旨革除各局廠會辦名目峴帥以時事多艱不得不變通辦理乃於二月二十四日檄委現辦金陵商務局范季園觀察德培兼會辦營務處○江西寗都營叅將員缺前經劉峴帥以胡叅戎煦請補現雖未奉兵部覆准而員缺緊要未便久任虚懸乃飭叅戎先行署理叅戎捧檄笔已筮吉三月初旬某日履新矣 
[札報節孝]  
　　各省地方凡有節孝義行之人朝廷特與褒揚以彰潛德均於學政按臨時由本學生員開摺具呈本届江蘇學政瞿子玖大宗師札諭各屬生員將鄉里節孝窮嫠詳加採訪並發册結式樣飭照塡寫赴轅呈遞以憑咨會督撫彚題旌表日前札飭松江府恩詩農太守轉札上海縣黄大令傳請各生員遵辦 
 
 

Page 3

 
 
[秋審備解]  
　　本届秋審各犯奉江蘇臬司吳廣涵廉訪札飭提前辦理上海縣黄大令諭飭刑科書吏查案彚辦定於三月中旬起　兹聞公門中人傳述現經查明上海縣今年應解秋審舊犯共有十一起新犯僅有一起乃滬北虹口錢海坤戮傷同族錢桂生之案刻下大令已飭備文解省矣 
[撥還庫欵]  
　　上海縣黄大令前者奉道憲飭令興築南市沿浦灘馬路以經費不敷禀請在道庫借撥出使經費項内銀八萬兩俟造成後將馬路餘地出租收取六成地價歸還道庫借欵嗣以工程浩大又不敷用請將南首餘地售與自來火廠在地價項内借撥銀二萬兩刻下馬路餘地價值已經收取四成合銀二萬兩派差薛貴先行申解道轅歸墊庫款 
[式燕嘉賓]  
　　關道憲蔡和　觀察於昨晚七點鐘時設筵泥城外洋務北局遍請泰西紳商讌飲簉座者爲道署譯員鳳虁九太守英界讞員張賡三直刺水陸紛陳觥籌交錯主賓各盡歡而散 
[公子言旋]  
　　常鎭通海道長久山觀察之公子保芝司馬存佑日前因事來滬在某處暫駐行旌昨已事畢命輿入城赴各衙門辭行至上海縣署黄大令飭家丁擋駕 
[盜賣糟米]  
　　浙江海運滬局總辦蔡觀察日前查知船户卞某駁運漕糧在中途盜賣百餘石之多因卽飭差將卞拘獲盤詰供認竊取五石其餘含糊推諉遂將卞發押十六鋪地甲處候查明訊究 
[附船遇險]  
　　二月二十八日之夜某船局有船三號倩大東小輪船公司某船由蘇州帶來滬上行經黄渡左近三江口白浪滔天風狂如虎第二號拖船之繩忽然中斷舵工水手咸在睡鄉不及隄防竟致全船傾覆船中共載三十七人後經他船施救有三十一人得慶更生其餘六人已無蹤影矣 
[幾兆焚如]  
　　楊樹浦怡和紡紗廠機器房内頭號細紗車上小工某甲昨因加油失檢以致火勢猛烈立兆焚如幸廠中人手衆多竭力灌救得未釀成大禍 
[會訊票銀四志]  
　　中華銀行經理洋人司都温控已閉之乾大錢莊不付票銀請爲追給迭經會訊已列報章昨日午後兩點二刻時英副領事薩允格君命駕蒞英界公廨與襄理讞政之鄭瀚生大令升座會訊原告律師高易聲稱中華所收乾大利息立有字據遂問買辦蔡思賢曰爾究欠乾大銀兩否葉供稱乾大之銀實是陳福葆所欠有帳可查卽往來摺亦由乾大送至帳房交與傳姓職員並不欠乾大之銀現在陳不在申可致信邀到卽拆銀利息係一分半往來簿上十月杪所收三百二十七兩有奇卽利息也被告律師小威金生問乾大莊執事人何然卽何益生曰爾莊於何年開設答稱開自西歴一千八百九十五年問爾與中華銀行買辦有無往來答稱有問有帳可查否答稱有問爾與買辦向來相識否答稱是舊同事　畢呈出摺子一扣威律師問係何摺答稱卽與中華銀行買辦葉思賢往來之摺問爾帳上有莊票九紙記明否答稱另外記開問摺内此九紙票曾記明否答稱摺内不記問爾所出之票有帳否答稱有問人家向爾莊出票是否須先付銀答稱是問此九紙何時所出答稱五月八月十月十一月買辦陸續借出遂將票根簿呈案薩君與大令將票與票根比對何指稱票根簿上均註有中華借票字樣威律師問錢莊持票向銀行拆銀及還銀後將票歸還否答稱還銀還票通例也問有還銀後不還票之事否答稱無問葉共欠爾莊銀若干答稱現銀三萬七千餘兩另有現控之票九紙問照爾所供此九票已無用矣答稱已註銷問欠爾之數是否收清後又結欠答稱是問收到之銀如何收到答稱由晉和劃收問是否因葉有銀存在晉和故得劃收答稱因有押欵銀問葉是晉和之何人答稱是執事人問是何再欵答稱是火油問乾大曾否控告葉思賢答稱去年十一月十六日曾投英界公堂控告問禀内提及此九紙票否答稱提及問何故控告答稱控請追還現銀及借去之票問以後請追否答稱以後又請追問中　控爾在何時答稱今年正月問畢高律師問曰爾莊有股東幾人答稱四人合開問四股東是何名姓作何事業答稱一爲顧哲卿操絲業一爲茹友卿在震泰絲棧一爲顧敬齋在寳昌洋行一爲吳少卿在瑞記洋行問乾大每年共出票若干答稱　數十萬然總以市面好歹爲上下並無一定問所出之票有號碼否答稱有問向銀行拆銀須先付票否答稱先向買辦說妥然後付票劃銀問爾莊與别家銀行有往來否答稱有問拆票與借票有何分别答稱票上並無分别票根簿上則有字註明問何故肯借票與葉答稱因念多年同事且時有往來問借票時有銀存在爾莊否答稱時或有之到期有銀卽照付如無銀並未來對卽可掛失大令與薩君將帳查閱一周遂相約退堂訂於禮拜四覆訊 
[法界公堂瑣案]  
　　洋人特司前投捕房控髹工瞿松溪欠洋銀二百圓捕頭令將瞿交人保出限期措還瞿自出捕房旋卽逃匿捕頭因將保人朱福堂解送公堂請訊讞員鄭景溪大令查閱保單上係福盛順小烟館之華迁泉卽華益如立名　飭包探將華提案訊追昨召包探解華至案大令曰爾保瞿出外現在瞿逃往何處供稱小的當時並未保瞿亦未在保單上蓋印大令問朱如何情形供稱小的在義仙　浴堂　人薙髮瞿繕就保單倩小的蓋圖章小的與華相識其時華適出外因得私蓋圖章後包探持保單往詢眞假如何華竟書名簽　華供稱小的一時糊塗未曾細閱所保者爲何事大令問包探曰保單由何人持去照對禀稱是夥役姚阿茂大令謂姚曰爾充身包探夥役實屬鹵莽糊塗遂商諸繙譯官然後判令將朱管押限十五日内賠繳洋銀二百圓華交人保出○包探禀稱前日偵知李雲山李雲壽王子卿同寓永安小客寓形跡可疑盤問來由支吾以對旋在李身畔搜出銅質洋銀三十一圓因卽拘入捕房今者捕頭令解請研訊大令問李等何處人銅質洋銀由何處販運供稱小的等均浙江嘉興府屬某邑人此項洋銀向杭州清和坊盈豐小錢莊兌下大令問盈豐執事者是何名姓供稱小的等不知大令命押候比究○包探禀稱流氓馮金發用洋刀戮傷朱阿炳之背旣控捕房捕頭令將朱送仁濟醫館診視醫生云傷勢無甚大碍後聞事因爭狎淫倡而起爰將伊等所狎之倡唐愛卿傳同解訊大令問馮曰爾與朱有何仇隙爲何持刃傷人馮供稱小的之友長生被朱挫辱爰呼小的前去復仇小的酒醉糊塗以致將朱猛戮大令謂爾等均非安分之徒遂判令將馮枷號一月期滿笞責三百板朱姑念身已受傷暫免研究俟醫痊後再行核奪 
[美界捕房紀事]  
　　前日午後六點鐘時有江北皮匠帮及車夫帮數十人蜂擁至吳淞路長安里第五百廿六號門牌俞道清家不分皂白將門窓等物搗毁一空俞不及避讓致被毆傷正在聲勢洶洶之際爲二百十一號三道頭及五百十七號二華捕所見一併拘入捕房捕頭令皮匠某甲出洋數元給俞爲修理費并申斥一番從寛釋出○小竊王阿大昨在浦左祥和機器廠竊得煤三百磅携至楊樹浦㺯興弄張和尚家求售正在搬運之際被三百十五號華捕察知拘入捕房押候解送公堂訊辦○夏阿狗不知何許人去歲冬間挈妻李氏來申謀食賃居於虹口篷路德榮里第八百廿四號門牌李氏年剛花信淫蕩性成與比隣某甲有染明來暗去嚙臂盟深甲恐好事難終於日前領氏潛遁藏匿他方夏入宮不見四處訪尋迄今已有多時尚無影響不得已報知捕房捕頭飭包探代爲查緝不知能破鏡重圓否○虹口漢璧禮路向有工部局所建坑厠前晚有一屍身年約而立形如乞兒五百二十號華捕見之報知捕房捕頭立傳二圖地保陳阿大前往查無屍屬遂報知善堂給棺收殮埋諸義塚 
 
 

Page 4

 
 
[二月分缺單]  
　　知縣直隸寍晉梁宗灝山東樂安李汝封河南扶溝熊燦江西宜春彭履德俱丁陜西山陽趙錦成浙江孝豐姜渭璜俱修墓貴州印江依昌阿病湖南臨武吳大照山西崞縣方紹震俱近巡檢湖南平江陳際昌興寍楊振榮俱革典史廣東鎭平任壽慈近湖南益陽王慶　安福楊漢革直隸廣宗許增禧俱革 
[惠欵鳴謝]  
　　頃接前廣東雷瓊道朱亮生觀察來函云江北淮徐一帶阻饑易手析骸其災甚重其情甚慘該處民風强悍逼近山東加以膠灣初定鐵路將興不逞之徒深恐乘荒肇釁今蒙諸君子竭力辦賑未雨綢繆誠至計也弟敬捐洋蚨三百六十元伏乞察收轉致等因除將來洋三百六十元收明轉解災區外合將原函乞登報端以揚善德而鳴謝悃惟災况日重一日欵項支絀無米難炊伏求四方善士迅賜救援源源資助實深感禱[  上海三馬路源通官銀籌賑公所嚴信厚謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[司農奏片]  
　　户部片再御史楊崇伊奏各省荒廢官地請准民間承買收價　　一月　　　　　　　　　　　　　　諭旨户部議奏欽此欽遵由軍機處抄交到部據原奏内稱各省官地小　侵越者多拒愚以爲軍田屯田與其荒蕪　　　　　民典買租糧均有所出至業經移建之書院廢署基址或不在祀典之祠廟寺觀基址所在多有興造無期與其聽勢惡土豪暗中侵佔致滋糾訟不如官爲估價准民承買所收官價報解藩庫聽候部撥或亦不無小補應通行各省遵辦各等語臣等查户部則例内載屯軍人等官給屯田民人私行置買該衛千總嚴行究治不行清查者照例議處又則例内載寺觀各莊丁園丁名卜領種地畝不准私行典買違者究治又例載各省叢林古刹舊經報官入册齋田不許私相售買違者治罪各等語是軍屯各田本不容私相典買惟歴年旣久荒蕪不理廢棄亦屬可惜臣等公同商酌應查照臣部則例變通辦理請旨飭下各省將軍都綂督撫查明所屬地方究有軍田屯田若干現在荒廢未經開墾者若干應如何招户認買收價升科納糧之處迅　奏明辦理至移建之寺院廢署基址及不在祀典之祠廟寺觀基址雖臣部則例並無不准置買之條惟曾經報官入册之齋田尚不許私相售買則廢基遺址亦可類推矣查此項廢地究屬無多一旦弛禁准民承買恐徒飽吏胥之需索無補公家之度支如有勢惡土豪暗中侵佔應由該地方官按律懲辦以警刁頑所有臣等遵議緣由理合附片具陳伏乞聖鑒謹奏奉旨依議欽此 
[上海縣署瑣案]  
　　吳金氏前投縣署控吳愛堂張阿掌顧陸氏誘賣養媳一案縣由黄愛棠大令倩帮審委員李葆　二尹於前晚提訊養媳戴多多供年十三歲許字吳家父母雙亡過門童養去秋出外觀燈途遇母舅吳愛堂領至伊家商仝　　掌顧陸氏賣入王公館内爲婢身價若干不知其細吳供外甥女多多自幼由小的撫養寄住吳金氏家現已長大小的飿回出賣王公館得洋六十五元酬謝張阿掌顧陸氏及王公館門丁等費共十元張顧同供吳愛堂來說多多父母皆故是伊親外甥託賣　人家爲婢是以同至王公館作保後吳　堂各給洋二元求恩鑒察吳金氏供夫故已久多多過門童養懇求領回二尹訊得吳愛堂　明拐賣判責二百板張阿掌一百板顧陸氏掌頰一百下押候各追身價戴多多當堂給吳金氏具結領回吳金氏叩謝而退○玉錫華　縣控張少卿毁墳佔地一案李二尹升堂提訊王供職員在新閘北首有祖遺空地所葬幼孩棺木五具近被張少卿在此處起造房屋佔地棄棺地保徐子良曾向張理論讓還佔地而孩棺無有求追徐子良供稱佔地業經小的勸令　還惟孩棺無從查知張沈氏投稱是少卿之母造屋係小婦人所爲因地與王姓墳地毗連均無界石以致悮劃雖佔亦出於無意嗣經地保關說立卽讓　而棄棺一節實無其事務求鑒察二尹曰王姓不立界石亦有不合著張沈氏備香燭向王服禮了事地保徐子良不能預爲　佔殊覺辦事不妥大加申斥○賊膽如天已紀昨報此案昨經李二尹提賊訊究賊供稱姓顧名桂蘭浦東張江栅人向業成衣刻因失業無奈出此下策捕役禀稱小的在此賊身上搜出當票多張顧稱皆係已　求恩免究二尹喝責二百板收押自新所○沈　全者在浦東爲地保因與人有嫌隙遂無中生有妄揑虚情羅列多欵禀縣請辦黄大令察核禀詞情甚支離查悉係該保誣揑不禁勃然大怒傳沈到案倩李二尹訊究沈供小的年老一切公務皆託人代辦被人私列小的之名尚未知情叩求施恩二尹曰本應重辦姑念年老從寛判責手心二百板飭具改過結 
[上海巡局紀事]  
　　前法界讞員葛蕃甫大令前日乘輿至十六鋪董事嚴應斗處拜謁及晤談辭出而轎上　籠已失所在大令立傳十六鋪地甲到來飭令赶緊查緝適二十三七鋪汛捕在小南門外南倉街公和押店見有一人將翡翠翎帽藍寳石頂及鞓帶等物在彼典質上前盤詰言語支吾卽行拘住其時地甲恰來查緝遂解十六鋪巡防南局局員鍾偉臣二尹于晚間提訊供稱姓周名樹松向爲小負販刻下並無生業不得已作此勾當自知該死叩求恩典二尹判令重笞五百板著在局前枷號七天期滿再行訊辦○前日有錢雙程者至南市毛家弄碼頭雇季偉生之划船論價不合以致口角旋卽在浦灘扭毆錢忿極赴十六鋪巡防中局喊控局員潘仲泉二尹准詞卽飭地甲將季拘住升堂提訊季供小的駕划船爲業彼欲雇小的之船往浦東小的祗索資三十文彼另招他船小的不服與之理論因而打架叩乞施恩二尹判責一百板著具改過結交保○前日南市　記糧食店主　私買漕米之陸全福及盜賣漕米之船户屠福鰲屠阿金等至二十三七鋪巡防局中禀控局員邵子怡二尹准詞提訊屠福鰲供在豐記碼頭撑船爲業日前承裝裕記店中之漕米一時貪小竊賣與馬家廠開設小米店之陸全福處共五石二升五合願照數賠償叩求免究裕記店主供稱屠等在無錫裝運漕米二百七十石刻因騐兌缺去七十餘石請爲追究陸全福供小的當時貪其價賤將漕米五石二升五合收買自知不合二尹令送縣重究陸一味求恩願罰洋二十元二尹准如所請繳案之洋由裕記店主具領屠等從寛開釋 
[英界晚堂瑣案]  
　　陳昌郎以陸阿六調戲其妻周氏向論不服扭控至廨張賡三直刺於昨日晚間提訊陳供江北人前日有素不相識之陸阿六到小的家内調戲妻子向之理論反被逞兇是以扭交巡捕解案請訊周氏供亦江北人前日丈夫不在家内陸阿六將小婦人任意調戲適丈夫回來向論不服因此扭案求辦陸供小的以拉車度日與陳同鄉前日至其家内索取會洋三元陳意欲圖賴故誣小的爲調戲其妻求恩鑒察直刺以陸索欠無憑調戲婦女情殊可惡著責一百板以儆陳　郎陳周氏叩謝而退○華季氏扭控馬趙氏掯勒其女前晚張賡三直刺提案訊問華季氏供本地人前借馬趙氏洋銀八十元卽以女兒爲抵惟女早經字人今年已及笄壻家擇期迎娶因之小婦人備洋向贖馬趙氏有意掯勒以致爭吵現已挽人向小婦人理勸情願交還求恩免究馬趙氏供蘇州人前者華季氏將女兒寄名與小婦人取去洋銀八十元未立憑據現以其女年長卽須完姻情願交還直刺以兩造旣經理勸明白著具求銷切結呈案 
[英界公堂瑣案]  
　　包探陳阿九禀稱販賣藤鐲之陳記壽假寓沈夏氏所開之恒興客棧内帶有藤鐲一百二十八枚忽然失去查係同棧客丁正榮嚴四君二人串竊搜出原贜尚少十餘枚扭交捕房經小的送案請究陳投案申訴前情請追餘賊沈夏氏投案作證丁嚴二人同供藤鐲係棧主婦所竊適爲小的等所見因得分贈數枚囑令不得聲張不料現忽誣指行竊求恩鑒察襄理讞政之鄭瀚生大令以所供不實商之衛繙譯官著將丁嚴押追○包探趙銀河禀稱竊賊張大　行竊林記生家皮箱一口經小的緝獲人贜送案請究林投案領贜張供認行竊惟求恩典大令判押半月贜還失主○某號華捕解送投河圖盡之周書泉至案大令訊問之下周供浙江寗波人來滬多年向爲洋行生理邇因失業迫於飢寒是以欲圖自盡别無他故大令飭送棲流公所留養○包探張阿五拘解王阿二至案禀稱此人深夜闖入洋人宅内洋人查見是以拘送至案請究王供詞支吾大令判押十日後逐出租界 
[金陵官報]  
　　二月二十四日缷署淮揚道丁葆元到交缷回皖岸督銷候補道曾綂領　軍等營劉均見商務局候補道范謝委曾辦兩江營務處候補道唐治堯禀知奉札帶江勝副中營提督蘇有奇到登瀛洲兵船何心川到叩卽辭裝兵赴鎭江知縣鄧炬請假四天赴蕪湖措資督左營把總史邦福叩謝准補飭知督轅牌示　都寗營參將胡煦應委先行署理寗都營叅將篆務藩轅牌示安東縣李瀚鋆丁憂遺缺查有卽用知縣張壯彩堪以請補又興化縣訓導沈矩病故遺缺查有優貢敎師鄧嘉緝堪以署理又興化縣安豐司委員周應龍一年期滿遺差查有試用巡檢趙錫恩堪以接辦千總吳正旺見奉示傳騐 
 
 

Page 10

 
 
[蘇省官報]  
　　二月二十一日候補知州趙謹祺起服回省禀到知縣秦獻祥由淮來又韓國　禀銷管解京餉差正任嘉定縣縣丞張庶康禀知奉委調署武進縣縣丞事史項森徐之楠均禀辭赴海運津通局差又張廷墀禀知由江寗公幹回省銷差又張彞禀知奉委武塲執事差○二十二日知縣秦獻祥禀辭回淮委辦下蔡鹽釐局分　　叙補用知縣聶培新四川人由寗來禀到又胡智澄禀知由阜寗鹽城提案回銷差從九吳光熙禀謝奉委華亭縣保甲差○二十三日委辦江西撫州淮鹽棧候補知縣王毓江由江西來禀到揚由關查釣船委員候補知縣梁偉年福建人由鎭江來禀到知縣陳　祖禀辭赴松滬厘局解餉差又周清溱禀銷提昭文縣銀兩差回正任嘉定縣縣丞調署武進縣縣丞張庶康禀辭赴任試用州判高士彬縣丞鍾瑞堯張輔廷巡檢福涵謝　彭均禀辭赴海運津通局差縣丞靳繼曾禀知赴金陵主簿葉煒禀銷金壇縣保甲差典史張彞禀銷武塲執事差○二十四日理問周紹凁禀銷院試執事差府經歴楊元溥禀銷雪鴈橋厘卡差並謝調辦黄埠墩釐卡差調署寳山縣主簿林韶怡禀辭赴任學院文巡捕候補典史衛祥椿禀辭隨學憲赴太倉○二十五日學憲瞿今晨起節按臨太倉請補儀　縣張樞禀謝奉飭准補並由鹽捐請奬過班知府在任候補知縣宗能述禀知奉藩憲委赴昭文公幹卽辭又黄傳祁禀知由寗見制憲回府經歴黄株仙從九吳繼孝均禀銷院試稽查差試用巡檢朱廣綬禀知由京起復回省禀到 
[江西官報]  
　　部選萬年縣鍾秉謙准補建昌縣嚴祖彭信豐縣李甲曾新喻縣蔡體乾上猶縣黄傳羲龍南縣　燦章鈞　赴新任又大計卓異人　除准調德化縣陶繼曾應遵照部文飭繳捐復信豐縣任内降級銀兩暫缓○引見外其廬陵縣馮蘭森豐城縣湯鼎烜南城縣洪汝溓　平縣吳錫純贛縣彭繼昆均經吏部調取引見自應遴員署理印務以便交缷給咨北上所有廬陵縣事以補用縣崇泰署理豐城縣事以新建縣文聚奎調署南城縣事以候補縣胡遜之署理　平縣事以准補德化縣陶繼曾調署贛縣事以候補縣楊煥署理又新建縣事以試用縣黄錫光署理陳國楨禀謝請補瑞昌縣行知范啓恆禀謝准補吉安通判行知慶豐委解　銀進京署德化縣梁樹棠缷事清理交代　准補武寗縣丞葉汝　飭赴新任署臨江府孫傳根缷事回署玉山典史鍾華嵩安仁典史何應禧俱禀謝委南康縣孔昭珍請咨引見所遺印務以大挑知縣毛文源署理大東　　石司視福如無力赴任以周澤蕃署理 
[䢴江官報]  
　　二月二十日陳鹺尹應倫赴大圑閘高鹺尉敦厚赴草埝閘均禀辭○二十一日前泰州分司沈子丹分轉桂靈柩發引登舟冋里劉大令思懃委解京餉差○二十二日監掣沈司馬元龍　解京餉起程 
[惠風廣被]  
　　謹啓者敝堂恆産毫無歴年用度全賴正月間印送一文愿册募集捐貲庶抵施濟今年仍遵曩例託申報館附送迺微忱甫逹愷澤卽敷兹蒙恊餘莊諸同仁計三十八户共助洋四十元零三角五分又步雲草堂一元無名氏施粥洋十元杏花樓三元集衆欵以扶危同心恊力本　施而報積善餘慶除分掣收條外謹屏忱奉揚盛德[  上海虹口元濟堂董事嚴信厚施則敬唐榮後等謹啓]  
[上海六馬路仁濟育嬰堂經收溺嬰果報册二月初六至十五止清單]  
　　　寳森規元一伯兩怡順昌二十九户洋拾九元三角震泰絲棧十八户洋十五元春輝堂顧十二户洋拾五元薛益欽洋十元儉餘道人集衆洋十元天仙茶園二十户洋十元金門鄭氏洋十元蘇州莊雅堂董洋十元大方棧七户洋六户錦記號洋六元厚泰莊十户洋六元寗波　生堂洋六元常熟寳昌莊七户洋五元鎭江恆書號五户洋五元耀華主人陳徐氏各洋五元源通銀號五户洋四元公泰當九洋四元徐公館義和昌無名氏鼎昌元各洋四元又同發利七户洋四元景祥土施三户洋三元族三小姐王隱名氏各洋三元永益號二户二元同泰永二户二元鎭江李鈺川　豐質甬夢氏錢沈氏梁杏村梁黎氏隱名氏各洋二元陳與昌六户洋一元五角無心氏二户洋一元五角鎭汪德泰鴻鎭江忠元姚植夫王耀堂楊從龍微微子陳少卿吳渭川如夢子陳雪階詒撰消災納福山左無名氏又無名氏無名氏各一元吳劍生洋五角常熟范佑記銅洋一元鎭惡氏洋二角以上共收規元一伯兩英洋二伯拾六元銅洋一元 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年二月二十一日京報全錄]  
　　宮門抄○諭旨一道錄前○滇臬司興奏爲到任接印日期並謝恩摺○大臣訥奏爲核銷修理靖西地震房屋銀兩並辦理撫恤片○桂撫黄奏爲查明學政差滿在任聲名及新任學政幕友人數摺○二月二十一日理藩院鑾儀衛光祿寺廂黄旗值日無引見○怡王謝賞壽物　恩○偉貝勒假滿請安○寍夏恊領奇克伸布謝恩○張家口恊領玉璞謝恩○桂公續假十日○召見軍機○皇上明日卯正二刻由頤和園還宮辦事召見大臣○○新授雲南按察使奴才興祿跪奏爲恭報奴才接篆任事日期叩謝天恩並籲懇陛見仰祈聖鑒事竊奴才接奉雲貴督臣崧蕃雲南撫臣裕祥行知光緒二十三年十一月十四日淮吏部咨十月初三日内開奉上諭興祿著補授雲南按察使等因欽此先於十月十一日奉督撫臣會檄現閱電抄奉旨雲南布政使著湯壽銘補授興祿著補授雲南按察使奏飭奴才先行到任以專職守仍俟奉到部文再行循例具摺叩謝天恩籲懇陛見等因是月十五日准升任臬司湯壽銘將印信文卷等項移交前來奴才當卽恭設香案望闕叩頭謝恩卽於是日祗領任事伏念奴才滿洲世僕知識庸愚前此忝列監司愧涓埃之莫報兹復榮陳臬事實感悚之交深查雲南係邊徼要區臬司乃刑名總匯衡酌理允期訟獄之無寃察吏安民尤貴寛嚴之得當矧值粵邊游匪未盡根株　地奸徒不時搶刦籌防督捕責任匪輕加以整頓郵傳清查保甲在在均關緊要自維檮昧隕越滋虞除將現辦一切事宜隨時禀商督撫臣妥愼辦理外合無仰懇天恩俯准奴才入都陛見俾得泥首宮門跪聆聖訓庶幾有所遵循　有奴才感激下忱並籲懇陛見緣由謹繕摺叩謝天恩伏乞皇上聖鑒訓示謹奏奉硃批毋庸來見欽此○○訥欽片再前因靖西等處猝遭地震情形較重當經奴才派員前往會同該　汛弁查騐先將災民量爲撫恤並勘估各項工程以便修理曾於七月初三日專摺陳明在案嗣接奉硃批靖西等處地震情形較重著妥速查勘量爲安撫以恤番民等因欽此奴才遵卽督飭委員認眞勘辦兹據該委員等禀報查騐上下卓木地方被災尤重遂卽分别極次户口並入小寺廟按照人數量給恤資共賑給銀五百十三兩均係眼同監放此外並無遺漏至於關城砲臺衙署兵房等項傾圮甚多皆係緊要工程礙難延緩當由奴才札委靖西廳同知王廷齡遊擊獨錫勳查照估册督同修理自八月初一日起至十月二十五日止各項工程一律告竣所有工料等項共用實銀四千八百八十五兩零與原估數目亦屬相符復由奴才派員查騐委係工堅料實並無草率偷减情弊　有承修各員保固結狀存案旋據該委員等造具詳細清册呈請奏咨前來奴才覆核無異相應仰懇聖恩飭部查照准其核銷卽在備邊餘欵項下提撥以資歸墊除將清册咨部外謹附片具陳伏乞聖鑒謹奏奉硃批著照所請該部知道欽此○○廣西巡撫臣黄槐森跪奏爲查明學政差滿在任聲名辦事及新任學政幕友人數循例具奏仰祈聖鑒事竊學政差滿例應將在任聲名辦事若何查明具奏及新任學政延請閱文幕友人數姓名例應由臣稽察奏聞歴經遵辦在案伏查廣西學政馮金鑑於光緒二十年十二月十八日到任二十一年出省舉行平樂梧州潯州鬱林等府歲試回省考試桂林府屬生童復赴柳州慶遠歲科並行二十二年考試南寍太平泗城鎭安百色各府廳亦歲科並行嗣復按臨潯州鬱林梧州等府州科試業經前撫臣史念祖查明無弊具奏在案本年接考平樂桂林等府科試辦理丁酉正科鄉試文武錄遺臣於到任後詳加訪詢該學政人極精細關防嚴密去取公允士子悅服兹届差滿新任學政臣劉元亮於光緒二十三年十二月十五日接印任事馮金鑑交缷後卽日起程所有差滿學政在任聲名辦事據實循例恭摺具奏並將新任學政劉元亮閱文幕友人數姓名籍貫繕具清單敬呈御覽伏乞皇上聖鑒謹奏奉硃批知道了欽此○○廣西巡撫臣黄槐森跪奏爲苗疆烟瘴要缺同知需員籲懇天恩俯准揀員請補以裨地方事竊照百色直隸廳同知張崇蔭捐升離任開缺部中坐於光緒二十三年九月初五日行文按廣西照限一百日减半計算扣至十月二十四日作爲接到部文開缺應歸十月三十日截缺所遺員缺係烟瘴惡劣衝繁至要三年俸滿撤回内地候升之缺應補遴員調補查該同知駐劄上　州地方與鎭南接壤改爲理苗直隸廳兼轄一縣民苗雜處有彈壓土司番轉命盜案件之責該廳地處邊繳伏莽未清一切整飭搜捕尤非精明幹練之員弗克勝任臣與藩臬兩司於内地同知逐加遴選非現居要缺卽人地未宜一時實無可調之員伏查定例道府以至同知知州如　奉旨命往或督撫題明留於該省候補者均無論應題應調應選之缺該督撫擇其人地相宜者悉准先儘補用又定章廣西省韶龍通判百色直隸廳同知等三十六缺如無歙列堪調之人准以候補人員　補或以應升人員請升又定例嗣後廣西烟瘴苗疆缺出例應於太平泗城鎭安廣遠思恩百色歸順等五府二州廳内先儘籍隸廣東福建湖南雲南貴州等省人員揀選調補如人地未宜准以别省人員揀選再人地不宜於别府州内先儘籍隸五省人員揀選倘人地又不相宜始准以籍隸别省人員揀選等因遵奉在案今百色直隸同知係烟瘴要缺例應於太平等五府二州内先儘籍隸廣東等五省人員揀選請調請補應升查五府二州内實缺同知雖有籍隸五省人員或不耐烟瘴或不熟邊請於此等邊徼要區難期勝任其别府别州内籍隸五省及别省人員非現居要缺卽人地未宜亦無可調之員至應升班内五府二州及别府州内籍隸五省及别省人員於此缺亦不相宜未便稍涉遷就兹於五省應補人員内逐加遴選查有在任補用同知直隸州陸川縣知縣顧思仁年五十一歲係雲南雲南府昆明縣人由監生在籍防剿出力保以從九品儘先選用同治十二年攻克順寍府城案内出力保奏免選本班以縣丞儘先選用並戴藍翎又於克復騰越廳城並小猛綂烏士案等處賊巢在事出力保奏十二年閏六月初十日奉上諭著免選本班以知縣分發省分歸候補班前先補用並加知州銜欽此又於續查克復大理府城在事出力人員案内保奏換戴花翎嗣因滇省軍務肅清赴京呈請分省補用光緒四年十一月二十八日蒙　欽派大臣騐看簽掣廣西十二月初十日蒙欽派王大臣驗放覆奏奉旨著照原班分發廣西補用欽此領照起程五年六月十八日到省因援勦越南邊匪案内出力保奏俟補缺後以伺知直隸州用九年五月二十日奉旨依議欽此因關外官軍疉次獲勝案内出力保奏十一年八月二十一日奉上諭著以知縣本班前先補用並賞加四品頂戴欽此奉文准補陸川縣知縣二十一年奉飭赴任於五月十二日到任業經試署期滿詳請實授在案前因軍務出力保補缺後以同知直隸州用嗣准補陸川縣知縣坐十七年六月十三日行文按照限减半計算扣至十七年八月初三日作爲同知直隸州到省日期據藩臬兩司以該員心精力果爲守兼優能耐烟瘴以之請補百色直隸廳同知員缺實堪勝任與例亦符詳請具奏前來合無仰懇天恩俯念邊疆要區需才孔亟准以在任補用同知直隸州陸川縣知縣顧思仁請補理苗百色直隸同知於煙瘴要區可收得人之效如蒙俞允仍俟該員經手事竣照例給咨送部引見恭候欽定至該員係因援勦越南邊匪出力保舉奉旨以同知直隸州補用之員今請補直隸同知員缺毋庸查叙叅罰所遺陸川縣知縣員缺係内地　俸選缺廣西現有應補人員應請扣留外補俟接准部覆再行遴員請補合併陳明謹會同兩廣總督臣谭鍾麟恭摺具奏伏乞皇上聖鑒勅部核覆施行謹奏奉硃批吏部議奉欽此 
 
 

Page 14

 
 
[光緒二十四年二月二十二日京報全錄]  
　　宮門抄○諭旨一道錄前○晉撫胡奏爲良賤交毆請旨議處片○又奏爲委署臬司片○桂撫黄奏爲派員查閱各屬水陸防營秋操情形摺○又　奏爲揀員升補烟瘴要缺知州摺○晉撫胡奏爲奏開請旨摺○桂撫黄奏爲調員差遣片○二月二十二日吏部翰林院正黄旗值日無引見○肅王等搜檢覆命○直隸叅將沙明亮謝恩○密雲恊領文華謝恩○準良請假五日○召見軍機○○胡聘之片再前署榆次縣知縣定榮被舉人王之鑑呈控牽涉門丁當經臣將該署　定榮奏參撤任檄飭太原府提集人證審辦嗣據太原府知府孫紀雲訊明擬議由司詳經咨部在案前准刑部咨稱以查核情罪尚屬允恊惟係奏請撤任提訊之案應令仍行奏明辦理等因臣覆加查核此案前署榆次縣知縣定榮因辦理兵差無欵可墊暫向錢行挪銀應急而稽查該縣累糧之局紳王之鑑誤聽傳言疑　錢行罰　禀請發局充公經定榮批示申飭王之鑑並不詳查明晰復行具禀赴縣署索批爭吵致與門丁吳小山等互相撕毆控經發府審訊該舉人王之鑑雖非有意挾制官長究有不合應與良賤共毆之門丁吳小山武興齋均酌照不應重律擬杖八十王之鑑照律納贖吳小山等酌加枷號署榆次縣知縣定榮到任未久適值兵差絡繹無欵墊辦暫向錢行通融尚無不合惟門丁吳小山等與王之鑑爭毆未能禁阻究疏於覺察應请旨交部照例議處除咨部外應合附片具陳伏乞聖鑒敕部核議施行謹奏奉硃批定榮署交部照例議處欽此○○胡聘之片再前因山西臬司出缺經臣檄委冀寗道丁士彬署理附片具奏兹於光緒二十四年正月十七日欽奉硃批丁士彬現已簡調兗泝曹濟道所有山西臬司一缺著胡聘之另行簡員署理欽此自應欽遵揀員接署以專責成查有河東道楊宗濓才具穩練識量閎通堪以署理臬司篆務　遺河東道篆查有蒲州府知府曹樹椿諳練老成堪以就近兼護除分飭遵照並咨明吏部外理合附片具陳伏乞聖鑒謹奏奉硃批吏部知道欽此○○廣西巡撫臣黄槐森跪奏爲派員查閱各屬水陸防營秋操分别展緩及依期校閱各情形恭摺具陳仰祈聖鑒事竊查前撫臣馬丕瑤奏明廣西水陸各防營每年春秋兩季派員查閱嗣又經前撫臣張聨桂奏定歸併秋季查閱疉經照辦奏報在案嗣届本年秋操經前撫臣史念祖照章派員查閱夫後旋據左江道瑞霖禀稱該道所屬泗城百色各防營均經調沿邊一帶分紥堵緝游匪尚未回防其鬱林營前因廣東石城等縣土匪滋事調赴博白陸川兩縣辦理防務瞬届冬防尤爲吃緊難以撤回禀請展緩校閱又據右江道黄仁濟禀稱該道所屬潯州防營正緝貴縣等處餘匪思恩防營外撥二哨馳赴鬱林恊防並派出巡緝慶遠防營因東蘭與凌雲接界恐游匪竄越句結撥赴防堵該二營存城勇丁僅百餘人暫請展緩閱期此外均依期查閱各等情先後禀請前來經史念祖以各屬水陸防營每年定期秋操派員查閱以騐勇丁砲械是否精壯嫺習自應按期閱騐惟募設防營專爲防緝起見兹旣當巡防緝捕緊要自毋庸撤回校閱批准將派出防緝各營展依冬防事竣來年二月再行補閱其左江所屬之南寗防營右江所屬之柳州防營均仍照章查閱分别批行去後兹據省防營務處候補道馮相榮將閱過桂林平樂梧州水陸各營左江道瑞霖將閱過南寗水陸各營左江道黄仁濟將閱過柳州水陸各營太平思順道何昭然將閱過邊防龍防各營先後出具密考禀　到院前撫臣史念祖未及核辦移交前來臣覆加查核各營勇丁足額技藝優嫺槍砲中靶約在八九成以上惟查管帶前軍中營守備玉慶邦習氣太深業以撤退遴員接帶仍嚴飭分綂領營官認眞訓練加意巡防務期營務日有起色以仰副皇上整飭戎行至意所有派員查閱各屬水陸防營秋操分别展緩及依期校閱各情形謹會同兩廣總督臣譚鍾麟恭摺具奏伏乞皇上聖鑒訓示謹奏奉硃批知道了欽此○○廣西巡撫臣黄槐森跪奏爲遴員升補煙瘴要缺知州恭摺仰祈聖鑒事竊　西隆州知州朱業彬於光緒二十三年八月二十七日在任病故應歸八月三十日截缺所遺員缺地處極邊界連滇黔現值辦理善後搜捕伏莽一切整飭撫綏均關緊要係衝難相兼水土惡劣在外題調三年俸滿撤回内地候升之缺非精明幹練之員不足以資治理伏查定例烟瘴地方文武缺出向例調補者若有可以題升之員亦准其題升又廣西烟瘴各缺不必計俸惟擇才優與能耐烟瘴之員卽准升調又定例烟瘴苗疆缺出應於太平泗城鎭安思恩慶遠歸順百色等五府二州廳内先儘籍隸廣東福建湖南雲南貴州等五省人員揀選調補如人地未宜准以别省人員揀選再人地不宜於别府别州内先儘籍隸五省人員揀選倘人地又不相宜始准以籍隸别省人員揀選調補等因遵奉在案今西隆州知州係烟瘴要缺例應揀員調補查太平等五府二州廳實缺知州雖有籍隸五省又别省人員非現居烟瘴要缺卽人地未宜未便率請更　其别府别州廳内現無籍隸五省人員籍隸别省者或不耐烟瘴或不熟邊情於此等邊徼之區難期勝任至候補知州班内與此缺人地亦不相宜示便稍涉遷就兹於應升班内逐加遴選查有俸滿撤回候升西隆州州同黄先植年六十一歲係湖南長沙府善化縣人於同治元年七月内遵籌餉例報捐縣丞指發廣西試用並免赴部騐看因勦辦蓮塘肅清案内出力保以州判升用二年十月騐看到省四年丁艱回籍因援黔案内在事出力保以州判升用六年服闋起服請咨回粵七年二月到省光緒五年奉文准補永福縣縣丞升補那地土州州判邊俸期滿保荐升用升補西隆州州同於光绪十九年四月十三日到任連閏扣至二十二年三月十三日止實歴邊俸三年期滿撤回騐看保荐候升光緒二十三年三月二十一日奉准部咨准其照例升用在案據藩臬兩司以該員才具穩練辦事實心能耐烟瘴且曾任西隆州州同係在五府之内以之升補西隆州知州員缺實屬人地相宜詳請具奏前來臣到任未及三月例不加考相應仰懇天恩俯准以該員黄先植升補西隆州知州俾收得人之效如蒙俞允仍俟該員經手事竣照例給咨送部引見恭候欽定再該員任内並無降罰住俸停升等案亦無已經咨叅未奉部覆事件合併陳明謹會同兩廣總督臣譚鍾麟恭摺具奏伏乞皇上聖鑒敕部覈覆施行謹奏奉硃批吏部議奏欽此○○頭品頂戴山西巡撫臣胡聘之跪奏爲道員遵例呈請廻避恭摺奏聞請旨事光緒二十四年正月十八日據署按察使冀寗道丁士彬呈稱光緒二十四年正月初十日接閱電鈔本日奉上諭山東兗沂曹濟道著丁士彬調補錫良著調補山西冀寗道欽此伏念該道甫邀簡命未效涓埃復調衝繁倍深感奮惟查例載各省現任及選補外任官員凡遇現在督撫藩臬内有兒女姻親分屬至親應令廻避又親族姻親選補實缺爲所綂轄應令於到任之前呈明將官小之員以相當之缺調補咨部文内均令將締姻年月詳細聲叙以憑查核各等語現任山東撫臣張汝梅前於光緒二十一年二月由山西臬司升任陜西藩司時爲子議婚聘定該道之女雖未過門係屬兒女姻親例應廻避理合遵例據實陳明請查核具奏等情臣覆查無異除咨明吏部外理合恭摺具奏請旨遵行伏乞皇上聖鑒謹奏奉硃批另有旨欽此○○黄槐森片再廣西自鎭南關通商後時有中外交涉事件現在梧州府又新開關事務愈爲繁要必須幹員以資委任臣前於雲南巡撫任内查有刑部主事候選道陳昭常品正才優講求洋務奏調來滇補用經吏部議准飭行遵照兹陳照常由隨使英國差竣回華遵調赴滇道出桂林正值粵西需才孔亟該員諳練洋務尤爲得宜合無仰懇天恩俯准將陳昭常留粵差委補用俾臣得資臂助出自鴻慈理合附片陳明伏乞聖鑒訓示謹奏奉硃批著照所請該部知道欽此 
 
