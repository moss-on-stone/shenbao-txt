# 1895 - 302 - 4908096

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[四百二十七號畫報出售] [  點石齋啓]  
　　日前本埠處决新陽縣唆犯十一名當時觀者人山人海本齋以傷心慘目不忍繪圖乃承諸君顧問謂畫報攸關世道所貴懲勸兼施似此顯戮曷不鎭登以儆薄俗爰徇其請俾凡有盜之心者皆知所儆葬敢效失晨之鄉也他如綺園之秃奴起釁石路之小車肇災仙侣有緣而同舟山神化身以拯阨妓匿床下日夜忘飢師遇畜生教化乏術及蛇吸人氣等圖卽日出售此佈 
[再論西藥行於中國事]  
余前論西藥將盛行於中國以爲美事惟惜華醫不知考察西藥之性情功用而一任藥房之改易其名混淆失實是爲弊病引以爲恥有客閱之問於余曰華醫惟知用中土之藥耳安能推廣及於西藥且華醫苟能盡心於中土之藥審明而善用之亦可謂畢生之能事矣何必旁及於素所不用之西藥空馳域外之觀徒蹈愛博不專之咎哉余曰古人不云乎一物不知儒者之恥况西藥之實有功效者亦復不少竟可補中藥之所不足其服之也藥質無多物少而力專不如中藥之湯劑必濃煎一碗令病者見之頓生畏惡甚或下咽而卽嘔吐也且醫家之於藥猶兵家之於火器也今西國之諸種火器中國亦旣講求而用之矣獨於西藥則諉之曰此物產於外洋原非我輩所當知也可乎哉可乎哉方今西國之藥亦己薈萃於通商各埠矣論述西藥之書繪圖列說者亦不下十餘種矣苟能用心探討歴次試騐由粗以及精由約以及博由單味之方以及於合數味之方由配合之法以及於服之用之之法多年操習查考記錄治病之根基己立斷未有不能升堂入室者何必自囿其聞見而讓售藥之家獨操其柄紛紛然以此爲利藪哉且子獨不知今之售藥者於此道中之學問果何如乎吾聞西國之於藥材也當爲一大宗行業故專設藥品學堂凡肄習其中者延師啓迪日有課程月有考校藥房内配藥給藥之夥友皆從學堂考取而得憑者也非是者不能執業誠以藥品與治病實在格物工藝二種學問之間以此二者爲門徑非有數年練習之工不能得其奥窔今華人之售西藥者大都從西藥房出身非從學堂出身根柢旣屬淺薄則識見或有未周仍必依傍西人方能成事所以現成之丸散膏丹爲獨多而照方配藥者則寥寥罕覯也推原其故一則因西醫之藥方皆欲由西人配合而不欲經華人之手二則因華醫本不能開洋文之藥方祗由病家自擇著名之現成藥料配證而用之所以照方配藥之事幾絶無而僅有雖然開方配藥之事豈易言哉吾又聞西醫之於開方也其規矩頗爲嚴肅當其寫字之時不准與病人及旁人相談寫畢之後必先自己細閱一遍然後交與病人方紙上必記其姓名與住處與日期如藥鋪中於方内有疑難之處或知有差誤之處則易與醫士商酌而定之有日期則便於以後查驗開方之字必用臘丁文而不准用簡寫法因臘丁文爲諸國所通行者惟言明如何服法必用本國之文字因病者能自知其服藥之法爲便益之事而更屬穏妥如所定之服數較大於尋常者則醫者應載明所以用大服之故令配藥者放心且開方者必愼用各法免誤事之危險卽如西藥書内定最猛之毒藥並配成極淡之藥水偶有數種要事須用其濃者則開方之人應在方内指明所用之藥危險極大令其分外謹愼所開之方以簡便爲貴假如一方之内同性之藥有二種或多種則用藥混亂病者服之不能得益恐其藥性彼此相制而不能顯其本性也此皆開方者所宜知也藥鋪之於配藥也亦必有當愼之要事凡能開方之醫士必己知配藥之理法如不知者卽不能開方有毒性之藥應置於緑色瓶内其瓶面有槽與稜則雖暗中摸索亦能知之最猛之毒藥藏於另一櫃内鎖閉之至開櫃之時令人在旁看清在極緊要之事内各套工夫用明悉諳練之人監視之配合之時亦如之用最毒之藥作丸如其能消化者必先令其消化與他料合丸方得均匀配藥之時疑其服數過大而方内未曾指明或有差誤卽通知醫士先辨明其事而後發藥此事開方者與配藥者彼此相關預有成約也此皆配藥者所宜知也此外又有醫士自配其藥給與病人者則於治病之事更爲有益且更有把握至存儲藥料之法大約宜向北以得光不宜向南因南方直射之光能令藥料化分易於變質之故以上不過就余之所知者言之耳又有余所不知者更不知凡幾而謂開方用藥及設肆配藥之事可以貿貿然行之乎哉多見其不知量也 
[上諭恭錄]  
　　九月初六日奉上諭巡視中城御史恩順等奏援案請賞外城粥廠粟米開單呈覽一摺現在節届寒令五城地面貧民生計維艱所有中城之朝陽閣東城之臥佛寺育嬰堂南城之打磨廠西城之長椿寺磚塔胡同北城之圓通觀梁家園各粥廠每月共需粟米三百三十石加恩照數賞給自十月初一日起由各該城咨明户部札倉給發該御史等務當督同紳士妥爲散放毋任侵漁單併發餘依議另片奏請賞給崇善堂等處米石各等語崇善堂等處各廠收養貧民人數衆多米石不敷支放加恩著照所請所有清化寺街之崇善堂梁家園之百善堂太清觀之公善堂三處煖廠各賞給粟米三百石教子胡同禮拜寺賞給粟米三百石朝陽門外海會寺崇文門外玉清觀各粥廠並崗子上興善煖廠各賞給粟米一百五十石東便門外三忠祠煖廠賞給粟米一百五十石宣武門外皮庫營西悅生堂賞給粟米三百石朝陽門外清眞寺粥廠賞給粟米一百五十石以惠窮黎欽此同日奉上諭訥欽奏恊領廢弛防務據實糾叅一摺青州鑲黄正白旗恊領兼正紅旗佐領毓增統帶馬步各隊辦理豐州防務並不申明紀律認眞訓練實屬有辜職守毓增著勒令休致該部知道欽此○初七日奉上諭御史宋承庠奏在部當差正途出身人員請准改捐道府及捐免保舉一項請予限交清各等語著户部議奏欽此 
[匪亂詳述]  
　　廣東匪人滋事前己錄入報章昨閱本埠西字報云刻接確實之信知匪首姓黄係世家子弟素以學問自誇人皆信服昔年游歴美國後折而赴英德到處逗留及回華放言高論譏切時事目空一世筆下千言粤人中有醉心洋務者聆其言皆深相契合於是同心作亂隂蓄異謀三合會中人聞之潛遣人至汕頭相近見黄黄喜甚糾集四千人教以攻戰之事并散布徒黨於香港澳門擇素知洋務之人邀同入黨其意欲將廣東省垣占據而先發難於他處俾官軍調遣他出可以乘虚而入穏奪城池顧黄雖滿口講論洋務仍泥於孤虚王相之說爰擇於重九日吉時起 
 
 

Page 2

 
 
事不料事機偶洩經人赴馬玉山中丞處出首中丞卽商諸保頤菴軍帥及粤海關稅務司咸謂匪徒所用軍火糧餉皆積聚省外遂議定一策凡各處舟舶之来省者皆須嚴加查察黄以消息阻隔計不得成旋被官軍拿獲匪黨四百八十人聞餘黨尚有三萬人分布閩粤各處曾私購最靈捷之洋槍十萬枝粤勇中多有形跡可疑者是以官憲棄而不用皆用湘皖諸軍剿捕以上皆西報語此外如本館訪事人有所函述當再詳列報章也 
[日王逝世]  
　　昨報紀東洋有一王子統領羽林軍現在臺南於本月十一日病殁云云兹悉殁者爲日本北白川宮大勳位能久親王前統近衞師圑攻撲臺南旋犯虎列拉病以致不起又聞北白川宮幼時曾薙髮爲僧潛心内典及返初服適遇薩摩國西鄉氏之變轉戰頻年隨於事定後錫川大勳位封爲親王云 
[私携軍火]  
　　天津訪事人云南昌輪船夾帶軍火至天津將往牛莊經海關巡役查獲計共手槍馬槍二百餘桿銅帽子藥稱是說者謂津滬輪船向慣夾帶軍火均由私販運至關東銷售而要以牛莊爲大宗私販各有主名與夾帶之人針芥相投素相狎習窩藏之處水手則於水艙火夫則在煤塊之下事極機密不易搜查此次南昌之所以敗露者緣私販偵知若輩自運至牛莊略無分潤遂密報海關搜查凈盡並獲兩人以去云又有某船由天津至滬船上甲乙兩客一夾帶參茸千數百金一夾帶皮貨約二千金箱槓纍纍請有護照不料甫上輪船卽被拘獲分别罰欵及拍賣充公 
[白下官塲紀事]  
　　金陵訪事人云新任湖北臬司惲廉訪祖翼於本月初八日道經白下謁見張香帥茗談良久次日香帥設筵欵之初十日清晨廉訪趨轅禀謝○江蘇候補道鍾觀察啓祥前經香帥札委辦理城外保甲總局本月初九日申刻忽因病逝世從此宦海中又弱一个矣○新任湖南岳常灃道桂觀察中行於本月初旬赴任道出金陵謁見香帥旋於初九日禀辭就道啓行時江寍府李太守上元縣朱大令江寗縣翁大令均恭送如儀 
[循例迎霜]  
　　月之初八日爲霜降之期各直省皆舉行祀霜之禮遵曩例也鄂省督撫各標兵弁己於初七日各派隊伍迤邐至壇所升砲鳴金祀神於壇次紅男緑女白叟黄童夾道往觀頗形擁擠但見旌旗耀日戈甲凝霜各健兒耀武揚威約半日許始由原道而歸 
[補述重九登高記]  
　　重九登高爲古人之韻事至今文人雅士猶循例登臨藉此舒嘯作竟日之遊不可謂非清興也武漢山巒層疉無不可以登臨逺眺如漢陽之大别山俗名龜山城内之鳳山城外之魯公山有三國時吳魯子敬墳墓在焉又有大觀山一名黄鵠山俗曰蛇山其山自城中起伏蜿蜒如長蛇故以名山上有黄鶴樓樓雖燬於回祿其故址猶存後建官文恭公胡文忠公專祠名人碑碣牆壁皆滿後有吕仙仙棗亭亭外兩傍皆係賣茶之所故遊人多聚於此以恣遊眺山之腰卽曾文正祠及昭忠祠湖南會館亭臺樓閣雕嵌玲瓏竹木森茂花卉爭妍遊人又於此爲憇息之地至於蛇山之尾出大東門則爲長春觀爲黄冠焚修所廟基因山而築地勢雄壯境宇清幽至此者皆有出塵之想距觀之山山有浮圖高盈七級上揷霄漢俯瞰省城歴歴在目江流一線自西而東不啻陟三湘登九嶷也昔羅忠武公澤四五里卽古洪南曾於是塔作將臺指麾健兒剿賊今人猶嘖嘖稱道不衰是日武漢文武員各以及人民之有遊興者咸呼朋邀友挈榼提壺咸赴各山續龍山之佳會遊目騁懷洵可樂也 
[九峯攬勝]  
　　婁邑關爺基港口設有厘卡一所上月杪突有跡類商販船隻三艘揚帆直上冀圖偷稅在前之某甲一船業己越險而過卡上巡丁急駕鎗船窮追甲等見事不諧隨舉所帶鹽斤數十包抛入河心鳬水逃遁其船被巡丁所獲搜出藥彈一包洋鎗二枝叩以禁物何来招招者謂我等本以駕船爲生實不敢作此種買賣無如被甲輩所迫勉爲撑駕今甲輩均己在逃伏求原鑒卡員謂此事余不深究姑將爾轉解蘇垣由上臺如何發落乙丙所乘二船見甲船被獲料不能揷翅飛渡急下篷帆倒駛而遁刻聞舟子二人卽於是日一併押解赴蘇矣○施家村者婁縣轄境也地居偏僻港汊紛歧爲梟匪出没之所邇有光蛋船十餘艘停泊是處卽在村中支廠集賭有某少年者衣服翩翩舉止佻達染劉盤龍癖竟日徘徊業而忘返梟匪見其可欺隨於夜間糾刦至船藏匿他處聲言須千金始能放贖家人聞耗前来允出洋二百元旋增至三四百元該匪尚未首肯雖該匪之横行不法亦不可謂非咎由自取也○松郡西郊秀南橋附近惠茂才物故後遺有妻女孤苦異常嗣孫某甲析爨分居己數年矣曩歳秋間曾將祖氏田畝盜賣今夏復欲糾人搬取物件不果而祖氏竟被所傷隣里人等咸抱不平擬興問罪之師旋由祖氏未婚婿陸某作抱禀控琴堂經前任張邑尊提案嚴懲令甲將田贖回外並出洋二百元爲養傷費繳案待領不意陸婿心起不良將洋具結冐領任意花消嗣爲該氏偵知屢索無着不得己一再禀縣請追當奉林明府批飭媒証理償氏以孫旣欺侮於前婿又吞噬於後輾轉思維忿不欲生雖經氷上人竭力調停而舌敝唇焦仍復如蚊附石訟藤糾葛想終須良有司之剖析分明矣○前報盜刦大姓一則兹聞當夜時甫二更該盜先赴阮之比鄰木行内索取茶水并勒出洋數百元然後號召一聲始達阮户自二更刦至五更共被刦去洋七八萬元之譜當盜臨去時鄰右某甲啓門探視爲盜所見突發一鎗適中要害頓時斃命及盜去後有匪船二艘未及解纜被木行工人所見隨糾衆上前將三盜縶縛如豕卽將其船向洙涇上駛欲解交金山縣署詎行至中途先去之盜船因查失二艘正在返舟而下適與相遇開鎗猛擊衆工見勢不佳鳧水逃遁當被該盜砍傷六人刻雖由縣尊檢騐緝拿而冥冥鴻飛尚未見有弋獲也 
[赭嶺題糕]  
　　蕪湖訪事人云深秋時節風緊天寒貧民迫於飢寒往往流爲鷄鳴狗盜兼之各省裁撤之勇充斥四境尤須未雨綢繆聞當道擬將冬防提前一月開辦卽以本月十五爲始道署業將冬防舊章里新加嚴釐訂頒發蕪湖縣及保甲總局縣宰李邑尊日内亦屢與保甲總辦及分叚各員籌商密以加密之策謂總期共相努力勞瘁不辭夜則梭巡不斷日間再將各叚所有良莠雜處之棚民留心瞯察苟有可疑卽刻查辦驅逐則本源旣清匪類自無間隙可乘矣○稻粱初熟紫蟹正肥漁人束蒲緯蕭於水滸並以一燈高照卽見横戈擁劍冠帶如狙者郭索滿前俯拾卽是携之入巿初時聲價甚高近則因出產倍盛於囊每隻祗須解杖頭十數文卽可搜金剔玉觀我朶頤是以老饕者流咸效畢吏部之清狂左持螯右執杯以爲足了此生也惟蕪巿所售皆具體而微者蓋蕪地論箇不論斤故碩大而肥者皆轉販至蘇滬等處使蕪人轉不得饜飫其膏髓云○秋来旱魃爲虐田疇皆坼裂如龜近將潘種耒牟農人望雨尤勝於嬰兒之望乳幸碧翁翁鑒民肫懇竟於八月杪遣雨師駕螭而至甘霖濃㴻大霈三日高原下隰一律土潤如酥老農叱犢揮鞭紅雨一犁緑隂半畝洵一幅天然圖畫也○去冬蕪湖對江牛屯河下游三四里江邊盜刦客舟一案本報曾紀其略事緣和州城内元和怡號兩布號及仁壽藥鋪三家合併遣夥許姓携帶洋銀九百餘圓雇乘小巴斗船上駛来蕪置貨付帳蓋三店爲一人所開故事亦合而爲一也失事時夕陽將墮舟子意欲赶至牛屯河夜泊不料江面驀来一盜舟暴客七八人紛紛過舟掄刀大喊曰爾可速獻所有否則哨老子刀下無情也夥觳觫艙底但乞饒命舟子亦不敢聲張盜遂罄取洋銀衣物躍還己船揚帆向采石疾駛同船有老福興信局走班帶洋銀七十餘圓及信物亦被刼去遂偕許夥就近往牛屯司署報案斯時盜舟去猶未逺巡檢執定船中毫無痕跡不允追拿不得己回至和州禀報州尊親往失事地方勘騐亦以荒江未有見証但將舟子及附搭之信班嚴行訊鞫而盜犯則至今仍逍遥法外未獲一名事主因於近日赴省上控捕務如此未識有能整飭否如何辦理容俟續登○蕪湖鈔關現有京餉四萬餘兩詳委錢鏡江主簿押解 
 
 

Page 3

 
 
兹己奉到撫憲回批並兵部火牌定於日内開庫平銀當堂釘鞘約月圓之前可掛帆首途矣 
[閩疫未清]  
　　福州訪事人云今年時疫盛行城内外死亡者以三四萬計村鄉染疫尤多至八月初疫鬼稍稍却退閩人士同深欣慰近日天久不雨熱氣薰蒸以致霍亂吐瀉喉嚨結核諸症重復蔓延省中素乏名醫患者百人無一命得救者誠可憫也 
[丈地繪圖]  
　　中日通商一節杭地設立租界聞在拱宸橋外至謝村爲止縱横約計十里現聞日本使臣己至蘇垣察看地址不日將赴武林是以杭府陳太守及仁錢兩邑尊親至該處丈量地畝並倩人繪就圖樣以便交閱也 
[西冷賞菊]  
　　武林官塲傳述接到湖北来信知新任藩憲龍仁陔方伯錫慶現己卸署鄂省藩篆擇於九月初二日起程北上入覲天顏履新之期大約在長至節邊也○糧道鄭芝岩觀察近日因患溼痰之症請假調理運使惠菱舫都轉亦因感冒風寒於月初請假五天刻下尚未就痊又續行請假三天想吉人天相不日可占勿藥也○仁和監犯反獄之時官兵奮力兠捕槍砲交施囹圄中椽瓦牆垣俱有損傷刻己雇工修葺完固並將圍牆加高二尺獄門前添設木栅錢邑監内牆亦一例增高以昭愼重而防不測云 
[申禁小錢]  
　　欽加鹽運使銜記名道特授寗波府正堂加三級紀錄十次程爲出示嚴禁事照得民間賣買定例應用官板大錢如有私鑄小錢及販運攙和行使罔圖漁利厥罪匪輕歴奉各大憲飭禁究辦並經各前府委員查拿在案兹本府蒞任訪聞各縣居民鋪户仍不免攙和小錢行用甚或以洋易錢每串數目缺少任意欺騙此等惡習實堪痛恨亟應一律禁止以重圜法除札縣一體查禁並隨時密拿究辦外合行出示嚴禁爲此示仰闔屬諸色人等知悉爾等務須恪遵定例概用官板大錢不准攙和小錢行使亦不准錢數缺少倘敢仍蹈前轍及有私鑄私販情事一經訪聞或被告發定卽提案從嚴懲辦本府言出法隨决不寛貸其各凛遵毋違特示 
[潯陽火警]  
　　九江訪事人云九月初九夜九點鐘時忽聞巨砲五聲知有火警急出探之則火起於南門内毛家巷周氏試館但見火龍萬條盤舞層霄一霎時十萬水犀軍電掣風馳而至則各洋龍己聞聲齊集矣正在互相鏖戰而關道誠觀察知府尹太守江防同知曾司馬德化縣令慶邑尊及選鋒飛虎新勁等營次第鳴騶戾止迨火熄後查得僅焚去試館房屋一椽内住汪李黄三姓所有零物盡付咸陽一炬云 
[潯江霜信]  
　　九江訪事人云去年前營遊擊周梯山遊戎步雲拿獲哥老會匪頭目楊泗海訊明正法其時德曉峯中丞尚未落職登諸薦剡請以叅將補用并加恊鎭銜兹者接奉部文蒙恩兪允恊戎卽恭設香案望闕謝恩隨赴鎭轅禀謁初六日復赴省叩謝○前署德化縣彭星階明府經徵本年上忙錢糧各役欠至一萬三千兩之多府尊札委保甲總局吳儀生明府比追據聞己繳至九千有奇矣○委署黄梅縣潘明府誦捷奉檄履任於本月初九日過潯 
[晉撫蒞滬]  
　　升任山西巡撫前任浙江布政使胡蘄生大中丞入都陞見道出滬江將次抵埠本縣黄大令飭差預設供張己紀前報兹悉胡中丞於昨日午前到滬本城各當道咸往迎迓 
[縫工滋事餘聞]  
　　紅帮裁縫馮瑞榮等藉加工值相約停工由西人訴明英領事飭捕房拘拿馮等解由英廨讞員屠别駕訊供懲辦此己紀諸報端紅帮裁縫浙江寍慈鎭奉象定六縣人爲多本地及南匯川沙人略少後本帮縫工之能製西國女衣者向軒轅廟領得同業單一紙助公費洋銀十一圓亦可入紅帮而軒轅殿章程凡開店者曰店帮工人曰夥帮馮以爲本路本帮縫工後改作紅帮者不許入行須拜紅帮人爲師然後許其縫製西衣迄今十餘年近從日本回見以西國官商秋季賽馬之期生涯必盛因之商同各工人向店主索加工值店主堅不依允遂一律停工旋知虹口恊昌順及一泰仍有人工作疑其爲本帮工人也隨冩就知單蜂擁至二店尋釁源泰店主魏某適爲今歳司年勸馮不可把持且有意斡旋謂初停工之日適重九可作爲假期馮不肯遵所有西人扒門者以主顧催索衣裳而無工人承製爰出首報諸捕房及獲馮後即知照華人各店爲証有年少無識一唱百和大言我等皆是爲首者奔至捕房喧嚷捕頭命一併拘拿故有二十餘人就押嗣後同業中人查得爲首滋事者實馮其餘二十餘人中祗史烏法李順金二人從而附和而尚有徐星方等二十四人及續獲之吳茂章等五人均非馮黨且皆少年甫經滿師因商之復泰店主囑某某等投英公廨遞禀求恩保釋昨晨干等己率同各柱首遞禀保去矣 
[積案己銷]  
　　前者句容人張輔庭控店夥陳維賢欠洋銀四百八十圓其時蔡大令尚操讞政訊供之下將保人陳煥章押繳旣而案尚未結屠别駕捧檄蒞任卽飭保函催前日陳子仁業投案别駕飭差傳張庭訊張訴稱在法界開設信裕紙號用陳爲夥素来信任不料竟被用空洋銀嗣於光緒十八年約同小的頂開順泰紙店先後被欠洋銀四百八十圓向索圖賴因之請追到案蒙前讞員蔡大老爺訊明取保料理陳潛回句容原籍延宕至今兹者仁棠投案聞帶有洋銀百餘圓是以檢齊各筆據求電别駕謂各據不必檢呈此案己三年之久陳只繳二十二圓貧困可見况被閱陳之禀詞哀哀告苦不似虚言搪塞現在總須原情了事張稱旣蒙温諭自當遵依然陳所借婚娶洋銀五十圓又七十五圓共一百二十五圓及安店筆據乞恩照追别駕曰凡事不可拘執陳子仁棠在句容教讀每年修金二十餘千仰事俯蓄全在於斯今者欠債理應照追卽詳革一衿亦不難事無奈原籍全無產業無錢追出又將何如分府昔在清江當差一日清晨忽有人奔入臥室跪求資助當給票錢五十文而去至晚忽聞其人身死倘一疑慮不但不給且送縣究辦奚能無事爾將此項欠銀積德於兒孫可也張叩首聲稱大老爺一再勸諭自當凛遵仁棠供稱初三日生員曾將借来田契作錢四十九千二百文呈繳句容縣如果携洋銀百賀来滬料理則生員决不再煩老公祖訊斷矣别駕以田契作價乃係空言判令仁棠補繕興隆票據交執致安店據一紙飭卽檢出作廢張具遵諭收票完案結呈銷煥章開釋此案遂結 
[捕房瑣案]  
　　昨禮拜五爲西歴冬季四大瞻禮之期西人循例停辦公事法捕頭先期咨照讞員鄭大令暫停讞政一期○永安街廿六號房屋順源錢莊主人名吉甫雇孫英林爲執事其住宅另租英界某里店中樓上另設一鋪以便暇時休息昨午前十一點鐘莊主至樓上少憩下樓後未經鎖閉至下午三點半鐘其鄰居見該莊樓窗内有濃烟冐出立卽咨照上樓檢視牀上所設之被褥己燒爲灰燼矣赶卽取水澆滅幸未冒穿屋頂事爲法捕房所聞飭探查詢並將莊主及執事帶至捕房捕頭以其漫不經心再三申斥著罰洋兩元以示薄儆○有潘某者在沙遜洋行經收房租其家住玉露春街七號房屋二禮拜前因探夜邀人賭博爲巡街西捕所悉傳至捕房罰洋一元其事己寢前晚潘婦疑爲鄰居兪根生暗通消息以致受罰駡不絶口兪妻聰不耐煥與潘婦角口繼以角力兩瞧並鬥潘有養媳年僅十餘齡倐而不見潘婦控訴捕房捕頭飭探查明實因相駡起見將兪之夫婦一并拘入捕房因兪婦有哺乳之兒卽經鄰居保出兪則押候覔保○八仙橋淞泉園浴堂樓面轉租與蘇人李某積欠房租洋三十餘元將租摺調換私塡收數爲房主知悉控訴捕房立飭巡街捕攙入捕房翌日轉解大自鳴鐘經捕頭訊問之下著押候交出原摺並將欠租如數付給如違解送公堂究追○木匠四人係浦東高橋鎭人前晚至蘭芳里某花烟館開燈尋歡以囊内空無所有二人先行走出前二人爲質爲龜奴鳴捕扭送捕房捕頭著押候交出烟資釋放○偷兒竊炭一簍爲巡街捕拘獲人贓解送捕房押候堂期解訊 
[美捕房瑣事]  
　　日本人某甲居美界百老匯路華順馬頭相近家有男孩二口一十二歳一甫五齡日往武昌路西洋書館讀書前晚夜課畢不見孩回家四出追尋杳無蹤跡日人即奔控捕房捕頭即派包探倪順泉往西塾問詢據設放塾時曾見二孩合坐東洋車未知其何往也○寍波人劉裕高住居美界吳淞路第一百六十六號有女年己及笄向在虹口新繅絲棧做工早出暮歸習以爲常昨晨前往工作將至該棧門 
 
 

Page 4

 
 
首有流氓數輩一聲號召蜂擁直　攫取所帶之金圈一枚哄然散去女狼狽奔回告知其父劉卽投訴捕房捕頭倩各包探嚴行訪查務獲懲辦○有陸姓名焦福者寗波產也隨其父陸某居於百老匯路新興里日事游蕩雖經其父管束終不更改前日曾暗取銀洋一百二十元與素相交厚之名金生者偕往寗波遊玩抵寗後金生知其囊中来歴遂取之遁回滬上期時陸囊槖蕭條無以應用只得附舟仍回滬上終日找尋無着昨晨在吳淞路相遇當卽扭獲喚包探張阿五將金生拿送捕房歴訴前情捕頭謂陸被竊之欵雖係己物然由父處暗取於理亦有不合令一併押候解請英讞員訊究○某西人由公家花園游玩失落金對時表一枚經包探張阿五在西華德路潤泰質鋪查獲原贓詢悉係日本人所質其贓暫存捕房己紀前報自後各包探嚴密訪查至前晚經張探將該日人查獲拘解捕房覊押昨晨捕頭派張探恊同二十二號西探解送至日本公館請辦○西華德路第二百七十四號門牌王姓京貨店前晚被偷兒毁門入内竊去錢洋貨物爲數不少昨晨奔控捕房捕頭許倩包探查緝 
[好行其德]  
　　前日隱名氏致書本館恊賑所云求是堂祈平安康健敬助河南山東振捐鷹銀六十圓敬祈大善長代爲彚解是眞好行其德之隱君子也門闌鵲噪花䲧鳩扶飲且食兮壽而康敬敢誦昌黎語以祝之 
[曲江集助賑]  
　　曲江張文獻公功名事業冠冕有唐與房杜齊名其文集昔人謂之如輕縑素練有濟實用觀集中千秋金鑑錄十章益信斯言之不謬今有廣東三水縣李大善士印成一百六十部紙白板清每部祗收工本洋四角捐助奉直等處賑濟購置一集所費無多旣得以覘名相經綸又可以救災黎困苦誠一舉而二美兼也如欲購者請移玉至新關後官銀號可也[  官銀號義賑公所慈谿嚴信厚謹啓]  
　治遺精能壯陽種子妙藥○上海五福弄口英大馬路 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省决囚]  
　　月之初六日午刻由府監提出男犯一名年約三十餘歳體甚魁偉押至臬轅如法捆綁經懷寍縣吳雲濤明府及朱都戎率領兵丁押赴北關外排鎗一響該犯身首異處聞此案係春問桐城地方有蘇姓者懷大桃五只用老布手巾將桃捆紥腰間行至白沙洲地方該犯見蘇腰纒纍纍疑爲鏹物陡起兇心將蘇殺斃及解視腰纒係知食桃棄屍而遁被地方鄉民追獲送至桐城縣署一訊而服定案解省雖係食桃究係謀殺至斃是以法難寛恕云 
[縣案照錄]  
　　前准虹口圓通寺巡防局委員王壽華二尹移送胃收賭規之黄子蕃及庇賭地保陸德周并犯賭王阿四先後送縣管押候訊己登前報前晚經帮審委員夏芝蓀明府升案提訊陸供是該處輪年地保前保陸毛毛己故黄子蕃冐收賭規小的先不知道與伊亦素不認識小的並未包庇向收漏規求明察黄子蕃供廣東南海縣人開設籐椅店與陸素不認識亦未冐收賭規因友人欠錢不還冋他索取以致口角四个不認識之人代友扭小的至巡防局移送案下叩求開恩王阿四供在賭塲賣糕曾經獲送公堂懲辦與陸德周亦不認識求恩典明府得供以黄陸兩人均稱彼此皆不認識無憑究辦判令黄子蕃交保開釋陸保身充地保庇賭收規事非無因嚴詰再三嗣後不准再犯縱賭如若徇隱庇護察出定予加倍嚴懲王阿四一併斥釋○陸春發與徐阿桂誘拐張姓小孩到申被失主指獲解送公堂陸知風逃逸將徐阿桂送縣究辦前經黄大令訊責收押在案兹據徐母徐王氏投案具禀求恩釋放前晚亦經夏明府訊斷徐阿桂供嘉定縣南翔鎭人今春因與姨表兄陸春發来滬遊玩陸携有小孩小的不知是他何人抱之閒走被原主指獲解送公堂張姓小孩卽經原主領回小的自二月廿六日送案管押至今現經母親投案具領叩乞施恩徐王氏供年六十二歳徐阿桂是兒子今年廿九歳因受陸之遺害收押多時小婦人投案具領萬求恩典明府准之飭徐王氏具呈領狀徐阿桂飭具改過切結交母領回不得逗留滬上○王周氏控族姪王方方吞没抵押住房等情黄大令准詞飭提到案前晚經夏明府提訊王周氏偕子慶生投案供稱家住本邑東北鄉引翔港丈夫己故孤兒寡婦度日如年因丈夫在日與方方之父各分住屋二間半嗣因乏錢使用出立筆據抵押伊處數十千文以後因無力取贖延擱多年丈夫病故後小婦人欲備價向贖方方心起不良意圖吞没僞稱並無此事掯贖不放前經周董事勸理王方方允許出洋五十元免贖了事小婦人不依定要取贖原屋求大老爺公斷王方方供周氏是伯母如有抵押房屋自應憑他取贖無如伯母揑造訛詐平地風波從無抵押房屋之事小的無屋可還求明察楊品如供是地保王家以前之事小的不知兩造情詞各别惟憑大老爷察斷高大六供是勸証小的因是近鄰曾經出爲調勸至房屋抵與不抵外人不得細知但囑方方備辦酒席向周氏服禮婉商了事周氏執意不依是以兩不允洽明府察核情形知王周氏所控確係實情王方方不得任意吞没惟旣經周董事勸過仍著兩造再浼周董勸理妥洽銷案可也兩造遵諭而退 
[英界公堂瑣案]  
　　包探黄四福禀稱顧阿寳袁耀香二人串竊莊吾来之綢布衣五件素綢一疋經小的與顧緝人贓送辦莊投案請領失贓顧供認行竊袁供稱小的與顧相識實受其愚屠别駕據情商諸薩副領事判將顧笞責一百板袁笞責五十板○包探顧阿六禀稱周掌林竊取錢阿金家木架兩具經小的拘獲人贓送究錢投案領贓周供稱小的向以行乞度日昨見錢門前無人故將木架竊取别駕判令管押三　○包探倪順泉禀稱粤東人郭四明竊取郭阿寳烟館中烟槍十二枝烟膏一百兩自稱寄在同鄉人張炳華處嗣經小的查得烟槍售在張家而烟膏則並無實據是以送請嚴訊别駕判令四明遞解廣東原籍張管押三日○洪殷氏在虹口開設小烟館有洪陳氏者前往挑買烟膏不知因何口角洪陳氏言失去銀簪一枝旋經巡捕拘拿解案洪殷氏訴稱洪陳氏曾欠小婦人烟錢二百餘文並不向索今忽藉端索詐洪陳氏供稱小婦人係湖北人因挑烟起見致被扭失銀簪别駕著洪陳氏具結開釋○木工蔡小桂曾倩車夫葉州榮載送舊屋拆下之木料比及載完小桂以尚少五十四株報捕請查昨晨包探衞阿和將州榮送案小桂投案請追州榮供稱木料不知如何缺少小的並不私藏别駕問小桂曰爾當時曾否將木點交州榮答稱並未點交姑著將州榮交保候查○包探倪順泉禀稱虹口鴻裕典係顯宦邵姓所開小的查得招牌違章請出傳單往傳而邵不肯来案請示遵行别駕謂旣未来案著往傳典夥候訊可也 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年九月初四日京報全錄]  
　　宮門抄○諭旨八道錄前○皖撫福奏拿獲夥盜分别審明定擬摺○兼護湖督譚奏叅追己故知州短交銀兩摺○又奏部選人員暫留學習摺○又奏甄别知縣片○又奏委署州縣各缺片○川督鹿奏甄别知縣片○九月初四日内務府國子監廂紅旗值日無引見○額中堂謝賞假二個月恩○溥顧謝授盛京兵部侍郎恩○廕昌預備召見○掌儀司奏初七日祭奉先殿載津行禮○召見軍機懷塔布漙顧廕昌○○尚書銜安徽巡撫奴才福潤跪奏爲拿獲强刦得贓拒傷事主平復案内夥盜分别審明定擬恭摺仰祈聖鑒事竊據壽州報詳事主謝傳古雜貨店被刼拒傷事主平復一案先經該事主喊同村鄰跟蹤追捕當塲拿獲盜犯黄永發李鈺容二名奪獲洋鎗一杆投保報經該署州錢文驥會營勘騐並將黄永發等解送到案勒據兵役恊同定逺縣爐橋汛弁兵緝獲窩匪僧停一一名並起獲原贓夏布三疋藍呢二丈解州提同前獲各犯訊據黄永發等供認聽從在逃之許老九起意夥刦事主謝傳古雜貨店得贓僧停一僅止知情窩留寄頓贓物並未同行上盜亦未分贓等情不諱錄供詳批緝審兹據該署州飭查事主謝傳古等傷均平復逸犯屢緝無獲將現犯覆訊議擬由府解經鳳潁道王定安勘訊移由署臬司丁峻核議轉詳前来奴才詳加覆核緣黄永發李鈺容分隸阜陽及河南襄城等縣均在外遊蕩度日僧停一隸毫州俗家張姓自幼披薙爲僧並未請有度牒向在定逺縣屬土路廟住持與黄永發等均先未爲匪犯案光緒二十年五月初七日該犯黄永發李鈺容路遇素識在逃之許老九徐老大盧二陳老汗各道貧難許老九稔知州屬謝傳古雜貨店有錢起意紏刦得贓分用各犯允從約定是夜在土路廟内會齊二更時分黄永發等與許老九等先後走至廟内向僧停一告知前情央令留宿一夜僧停一先不應允後經許老九等再三懇說並稱如不答應將来破案定欲折害僧停一無奈勉從黄永發與許老九分携洋儴李鈺容徒手餘各帶刀鞭及徒手不等一共六人由廟起程偕抵事主門首許老九與徐老大用石撞開大門一擁進内事主謝傳古同鋪夥薛瑞銀驚起喊捕均被陳老汗等拒傷分投搜刦錢洋衣布等物逃逸事主喊同村隣跟蹤追捕當塲拿獲黄永發等二名奪獲洋槍一杆餘匪逃回廟内點贓表分許老九將分得夏布三疋藍呢二丈寄存僧停一處約俟事後取回各散事主投保將該犯黄永發等二名送案報經署州錢文驥會營勘緝勒據兵役恊同定逺縣爐橋汛弁兵緝獲窩匪僧停一一名並起獲原贓解州訊供詳批緝審據報該犯李鈺容在監患病驗報醫痊兹據該署州以飭查事主謝傳古等傷均平復逸犯屢緝無獲先將現犯覆訊議擬由府解道勘訊移由署臬司丁峻核議轉詳前来奴才覆核此案旣經鳳潁道提犯親訊據各供悉前情不諱犯係先後拿獲供出一轍贓經主認正盜無疑查律載强盜己行但得財者不分首從皆斬又律載强盜窩主若非造意又不同行分贓但知情存留二人發新疆給官兵爲奴五人以上於發遣處加枷號六個月又光緒十三年通行嗣後强刦之案但有一人執持洋槍在塲者不論曾否傷人不分首從均擬斬立决梟示又光緒八年通行尋常盜案實係距省窵逺地方酌照秋審事例將人犯解赴該管巡道訊明詳由督撫分别題奏各等語此案黄永發等聽從逸犯許老九起意糾刦事主謝傳三雜貨店得贓實屬不法自應按律問擬黄永發李鈺容應如州府道司所擬合依强盜己行但得財者不分首從皆斬立决案内首夥盜犯執持洋鎗應如通行加擬梟示僧停一訊止知情容留許老九等六人並未同行上盜事後亦未分贓併受寄許老九所分贓物亦應按例問擬僧停一亦如所擬除知情受寄盜贓輕罪不議外合依强盜窩主右非造意又不同行分贓但知情存留二人發新疆給官兵爲奴五人以上於發遣處加枷號六個月例擬發新疆給官兵爲奴仍照名例改發極邊烟瘴充軍以足四千里爲限到配後鎖帶鐵杆石墩二年仍照例加枷號六個月該犯等恭逢光緒二十年八月十六日恩詔惟事犯到官均在是年正月初一日以後毋庸查辦仍先照例刺字僧停一供止知情容留寄頓盜贓並未同行上盜亦未分得贓物旁無質證難保非狡供避就應請照例監禁俟緝獲逸犯許老九等質明再行辦理餘訊無另犯窩夥竊刦别案及同居親屬分贓牌保得規包庇情事應與該犯等在外爲匪無從覺察之原籍牌保及傷經平復之謝傳古等均毋庸議起贓給主認領未獲照估追賠盜械洋鎗儲庫備撥逸犯許老九等飭緝獲日另結此案首夥六人僅獲夥盜二名窩匪一名疎防職名仍飭照例開叅所有首先拿獲隣境盜窩一名應叙職名容俟飭查至日另行咨部議叙除供招咨部外理合恭摺具陳伏乞皇上聖鑒勅部核覆施行謹奏奉硃批刑部速議具奏欽此○○頭品頂戴兼護湖廣總督湖北巡撫臣譚繼洵跪奏爲特叅己故知州交代案内短交銀兩請旨革職勒限嚴追以重庫欵恭摺仰祈聖鑒事竊照湖北省交代經臣督飭司道按限清理不准稍有延欠兹查前署興國州知州陸祐勤於光緒二十一年五月十一日在任病故任内欠解司道兩庫各欵共銀三萬七千一百三十六兩九錢四分九厘屢經嚴催迄今己逾初叅例限該家屬尚未完解由該接任知州宋熙曾查明禀經該管道府揭報到司據署湖北布政使龍錫慶署按察使瞿廷韶督糧道岑春蓂詳請叅追前来臣查州縣經徵錢漕兩項攸關國帑不容絲毫蒂欠今該故員陸祐勤任内欠解各欵數至三萬七千餘兩屢催未繳實屬延玩現雖甫逾交代初叅例限但爲數較鉅未便稍任宕延亟倘嚴叅勒追以重庫欵相應請旨將己故前署興國州事本任沔陽州知州陸祐勤先行革職勒令該家屬於二個月限内如數完繳倘逾限不完再行從嚴叅辦並照章將應行分賠各職名隨案開送除咨户部查照外理合恭摺具陳伏乞皇上聖鑒訓示再湖廣總督係臣兼署毋庸會銜合併陳明謹奏奉硃批著照所請該部知道欽此○○頭品頂戴兼護湖廣總督湖北巡撫臣譚繼洵跪奏爲部選人員領憑到省暫留學習恭摺仰祈聖鑒事竊照部選通山縣知縣高震鑅於光緒二十一年五月二十日領憑到省本應飭赴新任惟查通山縣雖係簡缺而訟獄繁興頗補難治該員民社初膺於地方情形未盡熟悉應暫留省學習據署布政使龍錫慶署按察使瞿廷韶會詳前来除將文憑送部查銷外理合恭摺具陳伏乞皇上聖鍳敕部查照施行再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再准部咨道府州縣無論何項勞績保奏歸於候補人員令該督撫卽以此項人員到省之日起予限一年詳加查看認眞考核如係爲守兼優堪膺民社之員出具切實考語奏明分别繁簡補用等因兹查補用知縣羅忠祥自光緒二十年四月初認日到省之日起扣至二十一年四月初三日試看一年期滿又候補班補用知縣周榖生自光緒二十年六月初八日試看一年期滿據署布政使龍錫慶署按察使瞿廷韶取具各該員履歴清册詳請甄别具奏前来臣隨加考騐該員羅忠祥年力富强留心吏治堪以繁缺留省補用該員周榖生才具明敏辦事認眞堪以繁缺留省補用除清册咨送吏部查核外理合附片具陳伏乞聖鑒敕部查照施行再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再署荆門直隸州事本任江夏縣知縣諸可權現經飭回本任所遺荆門直隸州印務查有本任黄梅縣知縣徐士彥才具明練辦事認眞堪以署理又石首縣知縣劉邦道調省所遣該縣印務查有本任蒲圻縣知縣文達心境明白舉止安詳堪以署理又江陵縣知縣劉秉彝調省所遺該縣印務查有本任麻城縣知縣張集慶平正通達吏治素嫺堪以署理據署布政使龍錫慶署按察使瞿廷韶會詳前来除檄飭遵照外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此○○鹿傳霖片再查通行内嗣後道府丞倅州縣等官無論何項勞績保奏歸入候補人員卽以到省之日起予限一年詳加察看出具切實考語奏明分别繁簡補用等因兹查有候補班前先補用知縣吳福同到省一年期滿例應甄别由藩臬兩司造具該員履歴清册塡註考語會詳請奏前来臣到任未及三月例不加考據該藩司等查得該員吳福同穏適妥當堪以照例補用除咨部查核外理合附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十一年九月初五日京報全錄]  
　　宮門抄○諭旨一道錄前○湘撫吳奏請狀剿匪出力各員摺○直督王奏運司接任日期片○又奏道員因病出缺請旨簡放片○豫撫劉奏變通土稅舊章緣由片○漕督松奏給匾旌賞片○又奏護漕步隊回防歸伍片○豫撫劉奏平餘收支各數摺○雲督崧奏採辦鉛斤片○九月初五日理藩院鑾儀衞光祿寺正藍旗值日無引見○慶福假滿請安○博迪蘇回籍請安○鳳凰城守尉端岳謝恩○口北道鍾培謝恩○良培請假五日○召見軍機端岳鍾培○○頭品頂戴開缺湖南巡撫臣吳大澂跪奏爲遵照新章查明剿辦武岡等處會匪出力文武員弁圑紳分别等次開單請奬恭摺仰祈聖鑒事竊臣於光緒二十一年五月二十五日准吏兵二部合咨查核撫臣王廉覆奏查明剿辦武岡等處會匪保案文武員弁團紳出力等次均係照章辦理某未經立案各員己據分晣聲明咨報立案尚在未經開單請奬之先自應准其奏請奬叙等因於光緒二十一年四月十五日具奏奉旨依議欽此抄錄咨行到湘臣查吏部奏定獲匪勞績保奬新章内開拿獲大股首要會匪定爲異常勞績案内其次出力者卽照尋常勞績核奬各等語此次武岡等處會匪起事聚衆數千人聞風響應頭目衆多臨陣殲斃及擒獲逆首諶北海等十五名經臣擇要隨摺奏保其時在事尤爲出力員弁甚多曾於摺内聲明奏請擇尤彚奬且所獲匪首諶正大等七十二名類皆平日開堂放飄臨時糾黨倡亂迨經官軍剿捕又各結黨多人伏匿深山負嵎抗拒該員弁圑練購線往捕奮力兠拿始克就擒均係大股首要非尋常會匪餘黨可比核與新章獲匪異常勞績相符前准部咨業經前護撫臣王廉按照新章力加核减分别出力等次酌定擬保員數奏明在案兹准部議逐一覆加詳核原保單内文員浙江補用同知直隸州知州黎玉屏係由到省浙江試用鹽經歴保過知縣於光緒十二年請假回籍投效扼字營十七年剿辦醴陵會匪同力案内准保以同知直隸州知州仍留原省補用未經引見到省係在籍圑紳又溆浦縣知縣趙從炳於光緒二十年十一月二十八日在任聞訃丁父憂開缺勞績在先均例得列保又府經歴王中興立案咨部文内底銜誤爲候補縣丞又圑紳例貢生生孺黄原保單内誤爲王樹黄又圑紳指分江西試用巡檢龍體乾原保單内底銜誤爲選用從九品均應一併更正此外文武員弁圑紳按照勞績分别等次有原保與新章未符照章酌改者有由尤爲出力改爲其次者均係從實核减未敢稍涉冐濫除原保之文武圑紳顧兆奎籍隸他省又生員鄧裕麟履歴未到武職内親軍正右營哨長副將彭俊德在營未甚得力又前署武岡營遊擊田宗營病故親軍右營哨長守備朱正霖因案叅革總兵夏子雲千總蕭謙元履歴未到均應保案内一併核扣外所有文職尤爲出力辰州府知府夏玉瑚等十二員其次出力候補知府裕慶等十一員武職尤爲出力記名總兵固勇巴圖　劉永清等十五員其次出力記名總兵張德朝等十員分别開單恭呈御覽相應籲懇天恩俯准給奬以示鼓勵除分咨吏兵部查照外所有遵照新章查明剿辦武岡等處會匪出力文武員弁圑紳分别等次開單請奬緣由謹會同兼護湖廣總督臣譚繼洵恭摺具陳伏乞皇上聖鑒訓示謹奏奉硃批該部議奏單二件併發欽此○○王文韶片再據新任長蘆鹽運使李希蓮詳呈前任山東鹽運使委署布政使任内接奉山東撫臣行知光緒二十一年五月初七日奉旨調補慧蘆鹽運使跪聆之下實深欽感旋於六月二十五日交卸藩篆將經手事件交代清楚由東起程馳抵天津於七月二十七日准升任運司季邦楨將印信文卷移交前来卽日恭設沓案望闕叩頭祗領任事伏念希蓮三晉下士累受國恩由咸豐庚申恩科進士簽分户部歴升郎中允寳泉局監督光緒十一年奉旨補授江西廣饒九南道疊蒙賞加二品銜賞戴花翎十八年奉旨補授山東鹽運使涓埃未報兢惕方案兹復渥承簡命移筦蘆鹺沐生成之逾格實感悚而難名查長蘆係濱海要區運司爲鹽務總匯現值綱情疲累庫欵未充裕課恤商在在均關緊要惟有倍矢愼勤力求整頓隨時隨事實心經理不敢稍涉欺飾以冀仰酬聖主高厚鴻兹於萬一所有感激下忱並接任日期詳請代奏叩謝天恩等情前来理合據情附片代陳伏乞聖鑒謹奏奉硃批知道了欽此○○王文韶片再永定河道吕耀斗於本年二月間補授是缺其時力署天津道篆迨交卸後因病請假回南就醫尚未飭赴新任吕耀斗行次蘇州病勢增劇於七月初九日殁於蘇州寓所據該故員家人禀由天津縣詳請具奏開缺前来臣查永定河道係專河要缺應照例請旨簡放以專責成除咨明該故員原籍江蘇撫臣查照外理合附片具陳伏乞聖鑒訓示謹奏奉硃批另有旨欽此○○劉樹堂片再豫省辦理土藥稅厘從前各局卡遵照部章每百斤徵稅銀二十兩耗銀三兩厘銀十兩至光緒十六年奉旨整頓經前撫臣裕寛奏請於原設局卡之外再擇各州縣產土之區卽就開源節流案内開設土莊之家責令就巿徵收每百斤徵稅銀二十兩耗銀三兩經過局卡再令完厘銀十兩原有局卡之處仍照舊厘稅併徵欽奉諭旨通飭遵辦在案嗣於光緒十七年准兩江督臣劉坤一咨徐州現辦土藥統捐豫省土厘較輕請改照新章一體抽收免致商販趨避又經前撫臣以豫省甫璕定章未便遽改咨覆亦在案查土產以歸德屬境爲較旺該處向無殷實土行且地處散漫收土者隨地售賣禁阻無從以致歴年徵收總難起色方今餉需奇絀償欵不貲豫省無甚大利可興始就原有之厘稅變通以期盡利因與厘稅總局司道熟商旋據詳稱部議通行各省土稅章程内載河南每土百斤本省抽稅厘耗銀三十三兩各販運出省再按所到省分章程收稅一次不再重徵等語與其散徵於各省曷若併徵於豫中擬請仿照徐州山東統捐章程量爲變通凡商販土藥各照章報完稅厘耗銀之外再納出省稅耗銀二十三兩共計統捐銀五十六兩分别加貼印花共三張塡給運單無論行抵何省經過關卡報驗放行概不重徵若僅完稅耗銀二十三兩運經本省局卡仍照章補納厘銀十兩一面招集富商在土藥薈萃之處開設行棧試辦庶徵收稍有把握可裨餉需等情呈請核示前来臣維該司道等所議係屬整頓土稅便商販而濬利源當准其先於歸德府屬試辦月餘以来察看微有成效己通飭各處土藥釐卡各商販有願照舊年章程完納統捐者准其一律辦理除徵收銀兩仍按半年奏報一次以符定章外所有變通土稅舊章緣由理命附片陳明伏乞聖鑒敕部立案施行謹奏奉硃批户部知道欽此○○松椿片再據清河縣監生王濱禀稱伊繼母王陳氏蒙恩旌表貞孝現己遵例建坊惟念清河縣舊有節孝祠屋宇甚狹無從開拓情願將自置房屋改爲合邑貞孝節烈公祠並將坐落山陽縣田地六十四畝四分零捐入祠内歳收租錢爲香火之資請查明立案等情前来奴才當取委員查騐均屬相符查例載士民人等捐修公所實於地方有裨者若所捐不及千兩請旨交地方官給匾旌賞等語今王陳氏捐置房地爲合邑貞孝節烈公祠核計共值銀八百二十八兩尚屬樂善好施除照例給予匾額並將房間地畝另造清册咨部外理合附片陳明伏乞聖鑒謹奏奉硃批該部知道欽此○○松椿片再前因海疆未靖地方伏莽堪虞河運漕船長途郊野不敢不格外愼重經奴才奏明酌撥防營步隊護送派記名總兵黄楚洪儘先叅將邱贊廷管帶北上並聲明俟抵衞河再飭歸伍在案兹據江安糧道禀稱於七月初二日蘇寍全漕駛入衞河所有經過地方尚屬安謐游帮匪類亦皆歛迹無敢滋生事端者現在連檣北上不日卽抵通壩兌交其護漕步隊並請飭調歸伍等情前来除由奴才札調回防外理合附片具陳伏乞聖鍳謹奏奉硃批知道了欽此○○頭品頂戴河南巡撫臣劉樹堂跪奏爲豫省善後支應局平餘銀兩收支各數照章開單奏報恭摺仰祈聖鑒事竊照善後支應局平餘一欵自光緒十年奏定章程經部核覆每届歳底將收支各數核實開單奏報一次歴經遵辦在案兹據辦理善後支應局司道將光緒二十年正月起至十二月底止共十二個月收支平餘銀數公同稽核逐欵分析開列清單呈請奏咨前来臣覆核無異除咨部查照外理合敬繕清單恭呈御覽爲此專摺具陳伏乞皇上聖鑒謹奏奉硃批户部知道單併發欽此○○崧蕃片再礦務公司代黔採辦乙未白鉛五十萬黑鉛四十萬全數解交貴西道委員騐收訖據威寗銅店委員吏目鄧爲霖册報前来臣覆查無異除咨貴州撫臣由黔委員解運赴部外理合附片具陳伏乞聖鑒謹奏奉硃批户部知道欽此 
 
