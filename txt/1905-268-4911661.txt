# 1905 - 268 - 4911661

 

Page 1

 
 
[電傳上諭]  
　　九月初四日奉上諭京察記名人員將次簡放完竣著内閣部院各衙門於京察一年未經記名各員内遴選才具優長者出具切實考語保送由吏部帶領引見欽此 
[電傳宮門抄]  
　　九月初四日召見軍機張檢明志 
[續日本全體留學生敬告我國人來稿代論]  
　　果也變本加厲疉出不窮至於近日而又有清韓留學生取締之規則此不必論其内容如何其爲特别之條件無疑夫吾儕之在此也有公使有監督有會館奚待日本之特定取締規則也其置我公使監督及吾儕之自治章程於何地若謂留學生有不自愛者不可不約束乎則各校自有校章卽有犯刑事違警處分者有日本之刑法違警法在特定奚爲者噫嘻吾知之矣清韓並稱韓固已爲日本之屬國吾聞韓國學生之在日本也三人以上不能同一住所二人聚談則日人竊耳聽之吾儕有與韓人同寓者向之詢韓國近事噤不敢言堅詢之則張目四顧若惟恐日人來者及一日人來則倉皇失色面如死灰其概可想今日人以吾儕與韓人同一取締規則是以清國爲第二之韓國而以待遇韓學生者待吾儕也雖表面上或無甚苛碎之條文其意則可知矣吾儕於此而不思抵抗是默認爲第二之韓國而甘受韓學生之待遇也吾儕其速奮起吾儕其不可不奮起寗不求學而不可受此特别之待遇寗喪其軀而不可喪其自由易曰履霜堅冰至語曰爲蛇弗摧爲虺奈何諸君其勿震驚日本之强也以吾三十倍之土地十倍之人民發奮爲雄安遽不如之謂日人之命令竟不能違反者大謬之論也果如所言不自由母寗死對於本國之政府尚然况外人乎某等不揣冐昧謹以此警告同人並對於會館之幹事有二事之要求 
 
 
 

Page 2

 
 
一擬請館幹事召集各省評議員開會决議乃向日人爭回言論集會出版三大自由並没收之二十世紀之支那一千部向其追還事 
二擬請會館幹事禀商公使照會日本政府撒回取締規則事右之要求會館幹事如不盡力同人當共督促之雖然當今之世有强權而無公理日人未必即能應我之要求也則某等有對付之方法二 
一將日人對於中國之陰謀及其著述譯以西文廣登各國報章及刊刻單行本求其公論 
二將日人對於中國之陰謀及其著述譯以漢文廣送全國國民及政府疆臣促其省悟 
第一策日本正當外交窘手之時舉以出之必遭各國之疑忌而可以牽制其在中國之行爲第二策日本施假面具以籠絡我國民及政府吾剝奪其假面具籠絡之術或因之而失敗此皆日本所不能毫無畏忌而吾儕乃足以擾爲之者也近日雖無甚影響將來或至有大勢力亦未可知嗟乎吾儕豈好倡排日論者乎日本政客經營中國談緒論之一則論近有一種奇怪流行病倚賴日本有三種人一官塲二志士三一般之細民某等不幸陷於第二種人之理想以爲白禍流行惟有合東亞以相抵抗今乃脫然大悟知日本之不可親猶白人也某等非敢怨日本惟怨向之不思自强而惟倚賴他人又敢正告同胞曰其勿被日人同文同種之言所欺也鄰有自號與吾爲兄弟者當强盜將入吾門彼以代吾驅除强盜爲名從而入吾室則吾怨之當甚於强盜何也室旣奪於人矣爲强盜所得與爲鄰所得何以異焉彼强盜者明目張胆以爲難於吾吾得知而禦之力不敵而至於室爲所　不能尤之也至於號稱兄弟者吾且引爲同調彼因之而亡吾吾其能已於懷乎雖然眞兄弟尚不可恃况號稱兄弟者乎孰使汝恃之而自貽伊戚耶是其失仍在我也故某等不欲徒有排日之議論也當務有排日之實力使能養成排日之實力日本知我之不可侮而眞心與我相親則我無須乎排日而日亦無須乎排我共相提擕以保全東亞之平和增進黄種之幸福此中日兩國皆有大利益也非然者徒俔俔伈伈仰日人之鼻息冀其垂憐不敢稍忤其旨其不爲彼之所親愛而爲彼之所吞噬明矣中國果能養成排日之實力因以收親日之效乎其必自今日始其必自今日之留學界始進而與日本並列退而與韓國同處端在此舉願拭目以觀留學界之舉動且觀我國人之舉動 
[本館接到日本戒嚴令未能卽行解除專電初四日戍刻到]  
　　東京專電云日本政府在東京所頒行之戒嚴令現决定須俟和欵批准交換後始行解除 
[福建割換東三省之風說天津]  
　　風聞某國政府近向外部密商將東三省治内實權歸還中國而中國須以福建全省割換云云外部尚堅持未　（始） 
[緝拿炸彈兇犯之賞格北京]  
　　五大臣臨行遇險情形已疉詳本報昨聞京中已出有賞格凡拿獲正犯者賞銀三萬元拿獲爲從者賞銀二萬元前來報信因而將兇犯拿獲者賞銀一萬元○又聞鐵路總辦出示懸賞銀二十兩如有人知其名姓住址者到站告發决不株連送信之人○又聞袁宮保亦懸賞銀二萬兩（月） 
[車站無主屍身恐係兇犯北京]  
　　當日火車中無人認識之屍身頭僅半面兩手俱無迨午後二時許各欽使歸後胡大臣始至花車查看情形並請西人帮同偵察據云放炸彈者爲車中炸斃之人戴無頂大帽足穿新布靴其狀與僕人相同惜其時無人認識不知爲誰當卽由西醫用藥水洗淨該屍面目拍一小照併出示附貼照相招人領屍並云絶不根株又由車内外尋獲炸彈藥粒頗多該彈之銅壳徑約三寸爲練兵處兵丁拾得者一切藥粒彈壳靴帽均存儲以備查考該屍身暫行成殮浮厝道傍招人認領云○傳聞當時有人見一人身穿藍布褲褂手提一物疑是火車挂鈎之工人大約此人即係兇手○現在無人認識之屍身復經拆去浮厝送至醫院用藥水浸灌云（月） 
[京師嚴查客店北京]  
　　二十六日胡侍郎飛電天津官塲得電後海關道梁觀察南叚巡警總辦趙觀察鐵路總辦梁觀察探訪局員楊司馬立即乘快車晉京是晚由天津巡　各區官弁嚴查各客店以防有兇手同黨伏匿其中至昨日各區尚嚴加盤查如有異言異服之人即上前盤問云（月） 
[車站遇險時受傷人數北京]  
　　京函云二十六日車站所預備之花車係二輛澤公紹商丞徐侍郎乘第一輛端戴二侍郎乘第二輛甫登車第一輛卽有炸彈爆裂計當時受傷人數紹商丞身受重傷衣物被焚腦部亦受大傷伍秩庸侍郎亦受耳傷澤公受傷在右眉間項傷不重端午帥傷左腿袁芸臺觀察傷面部及耳部薩蔭圖二子一　傷一死其内弟連凱亦即震死表弟逹蘭圖傷重待死有五品戈什哈傷極重身體已爛實業學堂軍器隊有四名受傷蔡侍御及某部郎亦均受傷又不知姓名者三人受傷火車工人二名亦受傷其他送行者有被玻片木屑觸傷皮膚者其詳數則不能調查矣（望） 
[擬劃下關商埠界地南京]  
　　署督周玉帥欲振興下關商埠札委現署鹽道兼全陵關監督潘觀察爲總辦並委金陵關稅務司柯爾樂君帮同辦理已於八月初二日在新關之側設局開辦所有畫界購地及監工採料各事亦已各派專員兹聞觀察昨奉周玉帥諭飭赶將埠地先行推廣因與稅司及各員籌議擬自新關之左開通道路以逹於北河口再由新關之右廣修馬路接至神策門外以與寍地鐵路相連迤邐十數里而遙卽以其間地方作爲金陵商埠之　界云（道） 
 
 

Page 3

 
 
[議闢鐵路運銅武昌]  
　　鄂省銅幣局設於三佛閣街每日運送銅斤均由人力進小車平湖門繞越長街而往旣易塞途又損馬路兹經　察局與該局會商擬自賓陽門逹武勝門建造鐵路一條專備起運銅斤之用以免正街擁塞云（乃） 
[揀派英員會辦華工事宜北京]  
　　聞外務部人云總稅務司赫德君稱南非洲華工因工作與礦主糾葛不清遂有罷工情事雖經劉領事會同英員妥商辦法終恐隔膜現擬專派廉幹英員前往南非洲確實查辦並襄助劉領事與英監丁員會商兩全辦法以期平允云云（月） 
[四川水災調查表成都]  
　　四川重慶叙州瀘州等屬於七月初間因連日大雨江水横溢附近州縣悉成澤國被災之巨互古稀聞兹經各州縣禀報到省除損失財産溺斃人命不計外計共若干户列表如下 
犍爲縣屬六七十四户宜賓縣屬萬四千九百五十餘户南溪縣屬三千八百餘户江安縣屬三千三百餘户 
納溪縣屬五千七百餘户涪州屬一萬二千餘户 
合江縣屬四千一百數十户江津縣屬三千二百數十户 
巴縣屬七千七百餘户合州屬五千八百餘户 
江北廳屬二千二百餘户萬縣屬三千七百餘户 
長壽縣屬二千六百餘户瀘州屬五千七百餘户（閏） 
[鉛山縣鬥毆命案江西]  
　　鉛山縣楊村地方有葛仙山一處每年八月附近七八縣縱横數百里結會進香者絡繹於道本届中秋前後有貴谿鄉民與鉛山鄉民在葛仙山因事肇釁互相鬥毆兩造受傷者多至數十百人先後斃命十餘人聞閱三日鉛山縣朱大令尚未詣騐云（可） 
[江督電促楊軍門到甯議裁湘勇鎭江]  
　　江南提督楊鏡巖軍門現接江督周玉帥電促赴　議裁湘勇改練新軍之策日昨軍門乘策電兵艦由淞上駛道出潤州旋即鼓輪赴省（此） 
[京師譯學館敎習更動北京]  
　　算學兼生理學敎習丁福保因商務回南繼其後者爲薛光錡君丁敎習於八月三十日出京館中甲乙兩級學生共二百餘人特停西文課一堂均穿藍色學衣送至車站乙級算學敎習吳葆誠因送國書至英國定於九月中旬出京總之者爲顧浩然君至添聘之英文敎習胡　復君行將到京胡君前在震旦書院爲英文頭班敎習兼敎法文二班者（容） 
[閩省出洋學生名單福州]  
　　署閩督崇留守善咨外部文一　係爲閩省派學生十二人赴東洋學習實業并請轉咨出使日本大臣照料等語學生名單照錄於每何長祺孫潤林道同林志琇派習製糖製紙陳海超李晚開派習商業梁志和派習窰業孫葆琪王靖先派習手工林維琛派習染織陳訓昶派習森林學林元良派習漁業商務（閏） 
[攷試陸軍小學堂諸生金陵]  
　　署督周玉帥前准練兵處來文京師已設陸軍大學堂各省應先設陸軍小學續設陸軍中學當經札委將備學堂陶觀察遴聘敎員招選學生仿日本陸軍小學校章程設立小學堂所收學生以百二十名爲額已於八月十七日由觀察在將備學堂考試矣（坐） 
[蘇撫札飭保存賓興公欵鎭江]  
　　科舉已停賓興一項有請於地方官作游學費者有請遍設初等小學者紛紛莫衷一是兹聞鎭江府承太守忽奉蘇撫憲來札飭保存賓興欵留備正用故地方人士祇得靜候撫憲之舉動云（言） 
[浙撫飭司澈查禀控局司索擾紹興]  
　　越郡洋藥漿土同業福泰來中和裕成等號聨名投督轅禀稱土藥局司事阮燦英種種勒索擾害預向各號支借捐欵侵蝕私肥等因現已奉撫憲批示并行司云據控紹郡土藥局司事阮燦英私索預借委員任人牽制是否均係實在仰布政司速飭紹興府遴委幹練之員澈查根究秉公詳辦業由熊再青太守派委王曉青大令按照所控澈查而各土商恐其袒徇聞已整備上省續控矣（慕） 
[州縣官錢粮短解被議武昌]  
　　（歴來州縣官短解錢糧視爲止辦上年因藩司李少東方伯有休致之意故詳請奏咨和盤託出昨聞已奉部復在加懲罰其中有因六兩欠解降及十級者且不准以紀錄作抵前江夏縣陳令在蘄州任内短解蘆課銀三百兩自知奏後卽托人在京斡旋花費至六千金之多始免降級云（位） 
[楊汝康認賠四萬金武昌]  
　　漢口籌餉局委員楊汝康太守被人控告撤差迭詳前報兹聞楊之舞弊實據均已查出當道頗爲震怒初擬奏參嗣經挽人懇恩願罰銀四萬兩以助餉需大約可望保全頂戴矣（乃） 
[皖撫奏參劣員安慶]  
　　上月抄皖撫誠中丞拜發封摺並藩臬兩司謝恩各一摺外間傳聞謂撫軍封奏之摺　特叅劣員及奏陳皖省營務情形（詩） 
[詳准武陽遷讓鐵道掩埋局章程蘇州]  
　　前報紀滬寗鐵路經過常州府一帶墳墓過多有碍鐵道因經武陽二縣主禀請上憲委員會勘一面會同紳董設立掩埋局等情現已訂定章程十條詳請上憲批准施行其第一條大旨謂墳墓遷埋當酌給遷費令自改葬惟有主者固可領費第一條則謂每遷一棺必先就原塚繪圖貼說注明該處地名田形四址坐落都圖千號山向主附昭穆次序廣衺丈尺各項云（首） 
[鄂督整頓警務]  
　　鄂督張香帥以武漢三鎭各警察局員保衛地方佈置警勇不甚得力以致盜劫鬥毆偷竊之案層見 
 
 

Page 4

 
 
疉出日前特札諭岑馥莊廉訪切實考查整頓另立警察功過格一門記功者分别其功准予委署記過者分别其過立即撤叅心遇地方大小要緊事警勇知而拿辦者卽爲功不知而疎忽者卽爲過其責則統歸之局員（成） 
[信成儲蓄銀行投股踴躍]  
　　商部三等顧問官周舜欽察觀廷弼禀奉商部批准在上海開辦信成儲蓄銀行自中秋刊發招股章程半月以來入股者十分踴躍目下認四萬者已有八人認股二萬五千者已有三人按之前定股本五十萬已十得其八風氣之開一斑可見殊爲吾華商界幸觀察現擬束裝東渡將彼國各儲蓄銀行一切詳細辦法悉心研究卽行回國開辦其招股章程容俟排日登錄（南） 
[湯壽潛劉錦藻浙江全省鐵路議略]  
　　鐵路地方命脈也地方自辦公利莫大焉即論私私視買田厚視經商穩一二十年前風氣未大開近則人人能言之無待智者知其利矣壽潛錦藻學非所用材行又庳下適承其乏理勢無可辭辭亦不獲暫作雇傭非敢云理也其成也大吏所維護父老所提倡全體所贊成吾浙之幸亦壽潛錦藻之幸也本無基礎不擇時可敗厝注不善籌潛錦藻誠無所逃罪産於浙者咸與有責即吏於浙者亦烏能漠然無概於懷乎全浙幹路枝路可數千里費不資無論壽濳窶人如蚊負山即錦藻稍足自食毁其家亦無以紓此難自非仗兩浙十一府七十六廳州縣人人營路事若家事急起直追私利有效而公利亦得早日成立凡我大夫伯叔兄弟垂諒愚戇扶植如不及念外界之擊刺則水火爭府縣界可不解而自平怵來日之大難則節朝衣縮夕食亦衆擎而易舉壽潛錦藻任一日事則殫一日之力略參三權分立辦法塡海之誠移山之愚媿不自揣分子義務勉焉已爾爰據京官擬竟粗述管見條列如右 
第一章宗旨十八條（一）路章雖有附搭洋股之文本公司性質力主自辦以專招華股爲主羣力羣策得寸得尺不入洋股一文若購票後其人或注洋籍或將所購之票轉售抵押於洋人本公司便不承認聽自向購票原人理說擬用華洋文載明此條於股票並呈請商部轉咨外部立案以免後論（二）凡購執本公司股票者須確守本公司奏定章程否則本公司卽將票根注銷股本罰充善舉（三）股票止准轉售華人惟股東應先偕承受之人遵商律三十八條赴本總公司報明姓名籍貫並循通例邀同中證來本公司立據簽字方准接給股票（四）股票息摺如有遺失應卽報明地方官存案並覓具妥保登上海各報十日方准換給後有枝節仍須失主自理本公司不任其責報費亦失主自任（五）本公司以屏去官塲習氣爲要京官原議請託乾脯永遠謝絶有以此强者期期不可幸各鑒諒（六）擬確訪中國鐵路畢業之人分任勘路包工管車等事如不得已用洋工程師不過延作顧問如令辦工留學諸君所陳勘路不包工包工必分叚自無疑義（七）購料最爲弊藪路工開辦以鐵料木石爲多壽潛錦藻概不經手公舉有被舉之資格而熟於中外商情市價心細守潔者二人以投票法購之壽潛錦藻隨同悉心攷求務臻實在（八）先爲單軌預備雙軌以便擴充軌道尺寸以蘆漢甯滬爲定所經廬墓略可繞避無不繞避以順輿情實在難於繞避自應議給遷費悉遵商律第四條辦理（九）京官初擬集股約三千萬兩本公司今擬集有三百萬兩先開設一鐵路銀行以期收存經理得有歸宿銀行未設以先所收股銀分存殷實莊號生息（十）附設鐵路銀行公舉股分多者次多者分任其事附股若不及格雖總理副理亦惟居於監察地位如任事者有不守銀行章程之處經壽潛錦藻察出小者商改大者集議另舉銀行章程另訂壽潛錦藻耳目有限各股東如有所聞亦祈函知以匡不逮（未完） 
[韓民戕殺日郵差]  
　　初三日東京電云韓國廣黄（譯音）省之叛黨戕殺日本郵差兩名 
[日人於美總綂之希望]  
　　初三日東京電云日人頗望美總綂有簽允英日聯盟日俄和約之布告 
[美女公子行程]  
　　初三日東京電云美總綂之女公子已乘米納紗塔船於今日行抵希馬拿塞基（譯音）地方 
[意大利擬與俄德聯盟]  
　　初三日東京電云華盛頓來函謂意大利擬與俄德兩國聯盟以抵制東方之英日　同日倫敦露透電云意外部大臣曁德首相普魯親王曾在拔登聚議聯盟之方法 
[俄德報章之立論]  
　　初三日倫敦電云俄德兩國之報章於英日聯盟續約一事頗多論議而創俄德再行聯盟之說 
[加拿大與奧國訂立商約]  
　　初三日倫敦電云加拿大曾請奧國與立親睦之商約現在奧政府正提議此事 
[蘇彝士河未通]  
　　初二日倫敦露透電云轟沈三峽特姆貨船尚有餘燼有碍河道故須續燬該河通行之期當在十日以内譯字林報 
[德皇奬贈隈得]  
　　初四日倫敦路透電云德皇曾有頭等紅鷹寳星奬贈俄議和全權隈得君 
[法兵艦破裂]  
　　初四日香港電云數日前在蘇岡附近觸沈之兵艦塞蘭號曾屢次設法打撈現已破裂爲二深沈水底 
[俄報議論俄德聯盟之利害]  
　　初四日倫敦路透電云俄德聯盟之議已遞至俄國有識之報章咸著論申辨謂與其與德聯盟莫若修好於英蓋與德聯盟後俄國須增無數之困難也譯文匯報 
[俄法商約已畫押]  
　　初二日柏林電云俄法通商條約已在俄京畫押 
[德海軍大將舉爲上議員]  
　　初二日柏林電云海軍大將哥斯得已被舉爲上議員譯德文報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續王石鵬參考臺灣專賣烟膏章程]  
　　第三章烟膏及吸食（一）凡由官製發售之烟膏分爲三等一等烟膏係以大煙土煉製二等三等則以小煙土或土藥煉製各等皆調和可以改癮之藥粉使其癮漸輕而易戒每罐裝入十兩價格照定罐外封標一等用藍色紙二等用青色紙三等用白色紙各印以等級製造年月日開罐方法等字樣（二）有染烟癮者必向官請吸食烟牌謂之官准吸食者但二十歲以下不准領牌蓋年齡尚少雖有烟癮又屬易除若二十歲以上至三十歲以下之人准其領牌吸食限以三年通用使其漸改漸輕至三年以外其癮已斷而其牌可以注消倘過三年因有疾病仍未斷癮聽其將事情申請再換展限之牌但此時必經醫生證明宜納出展限牌費銀一元以上十元以下其在三十歲以上之人則准領無限吸食牌終身可以通用（三年限之烟牌臺灣尚無此法）（三）烟牌由專賣局發給或指定之公所烟牌以外並由官發給烟簿以便持向小賣館買烟膏照例納烟牌費銀二角手簿五先以烟牌用紙製成長四寸闊三寸表面大書官准阿片煙膏吸食之牌左榜註某省阿片烟膏專賣總局給右榜頭註第幾號並本人住址姓名年齡又左榜小書某年某月若在三十歲以内之人則於年月日之下加蓋一個三年限之紅印以别之其裏面分隔二層注訓令之文云阿片之害衆所共知本應一律嚴禁因慣用日久未便一時斷絶恐有性命之虞今政府特設專賣法以預防於將來庶免烟毒流染爾等其當善體此意漸改漸輕復其本質　吸文明之新空氣是則政府所厚望也下層云抽烟者須知此牌只許本人隨帶在身不准妄借他人違者按律治罪烟牌在臺灣無貼照像並欲加以詳密宜於裏面貼黏本人照像則受官吏騐查之時便難欺隱其手簿亦由專賣總局製成小牌子册面印刷第幾號阿片膏購入簿並註明抽者之住址姓名如該簿用完再買出新簿　抽烟限以開辦之日起六個月内有癮者須當向官請領過限以後雖有癮者不許再給倘敢私行抽食即照法治罪庶可斷其病根而内有蔓草難除層　不窮之患第四章雜則（一）倘有烟牌遺失損壞者須先到官署或指定公所禀請先給暫用之牌然後到專賣分局請換新牌照例納牌費銀二角或是損壞應將舊牌繳消如係本人亡故應由管財人代繳（二）或改革期停廢食者應具情消請其官長就請改革之人定期齊集在縣署開奬勵式場官長躬親演說改烟之利益以鼓舞衆志並對已改革者賞與褒狀（三）各項官准承賣人遇有遷居或更改姓名等事及變易牌面事宜即當具禀於地方官署領憑單連同官牌存留備查惟遷居他縣應將牌抄隨禀報明於現遷之地方官署（四）所有官准承賣人並開設抽烟館除照牌面鋪所營業外一概不准開設若欲分開店鋪者應照本章程各條辦理另領官牌（五）凡以上所定牌稅倘届期不納自失其營業之利權（六）除本章程外所有阿片約束規則由縣官另行發諭其關係調查阿片事件應由各縣設巡查官數十官及探偵員數人以保衛地方兼密察違犯者其經費則歸專賣總局領給惟探偵員須雇本地人擇其事情熟識者爲之第五章違犯罰則（一）倘違第一章第二條民間不先禀商允准私植鶯粟者即將其地所充官或私採漿備藏者罰銀一百元以上五百元以下並將私藏之物盡行收没（二）開辦以後所有前經備藏之洋藥土藥等件限一個月内盡行繳官由官給出相當之價以補償之倘過限仍舊備藏卽以違法論將搜出之　盡歸諸官並罰銀十元以上百元以下（三）如違第一章第三條凡有戒烟藥物不經官准給牌爲憑或私自製造及賣買者即將搜出之物歸官並罰銀五元以上五十元以下（四）除官設制煉局以外不論何人如有私自製煉或買賣者拘禁四個月以上一年以下附罰銀五十元以上五百元以下（五）大賣館及小賣館如違第二章第二條並第三條者卽將其館閉銷不准營業並罰銀五元以上五十元以下（六）小賣館與開設吸烟館如將烟膏濫賣與無領烟牌者或將烟牀烟具聽從無烟牌之人濫用以致容易吸食速於傳染此乃陷人犯法其罪固重使非開烟舘之人因射利起見聽人借與房間任其吸烟或雖不圖利而擅自勸人抽食者一併同罪應處拘禁四個月以上三年以下附罰銀五十元以上五百元以下至烟牌及購烟簿擅行借與他人濫用者亦照此治罪（七）倘有不抽阿片烟而用阿片之原質製成藥水以注射其身體此其爲害亦甚應處拘禁四個月以上三年以下附罰銀五十元以上五百元以下（八）烟牌乃限二十歲以上有癮者始准其領牌其餘一概不許若有揑報籍貫詐稱身分姓名年齡以領牌者處拘禁一個月以上四個月以下附罰銀二元以上二十元以下（九）如有將官給各項牌証私自假造者即照大清事例模仿官印治罪以上五章皆舉其大要至於開辦之後又當臨機稱變因時制宜或改更章程或添加規則順其勢而行之固不能於此時决之也 
[八月分選單]  
　　郎中户部貴州司田倬卿直隸監知州廣東德慶章茂林順天供事四川天全熊朝濱貴州甲知縣四川璧山哈銳甘肅直隸鉅鹿涂福田湖北浙江嵊縣恩棨順天山西浮山汪明源湖北俱甲縣丞陜西鳳翅滕汝霖直隸監巡檢浙江太平蔡煥章福建監山西安邑范鶴南陜西附典史浙江寗海王嘉蔭順天人 
[南海縣設立詞桶廣東]  
　　新署南海縣陳伯侯於上月十七日接印頗有勵精圖治之意特於二十三日在頭門左右各設詞桶一個各懸牌示凡署内幕友家丁在外招搖撞騙以及胥差類端勒索等情准將詳細情形繕明投此桶内并將邑内何利當興何弊當革何鄉有匪何匪最悍宜如何設法緝獲並妥定善後章程准將詳細情形繕明投此桶内云（傳） 
[錢江潮汛險猛杭州]  
　　錢塘江中目前月以來秋潮盛漲屢次封江兹據救生局呈報半月之間傾没船隻二十餘艘查諸曁航船等滿載貨客乘夜開行以致不能援救傷人更多約計有二百餘名口大半屍身已漂流出口其得邀援起者分别留養遣回（必） 
[電白風災廣東]  
　　高州府電白縣地方於八月初旬颶風陡起該縣衙署監覊瓦面均有損壞民房屋宇倒塌數十間傷斃數人幸田禾尚無大礙現该縣令已通禀省憲請將衙署監覊尚復升擬籌欵撫卹云（聽） 
[營官激成事端詳請核示蘇州]  
　　蘇垣楓橋續備後營勇丁滋閙等情已紀前報兹悉此事係營官梁縣丞焯所部之勇因遣撤後短發餉銀數天且向章每棚有月發棚費銀三兩該營未發此欵以致吵閙甚　聚衆毆傷營哨各官當蒙撫憲諭飭查拿爲首之勇究辦業經陳有珍統領派人將爲首之勇丁兩名拿送長洲縣管押候辦惟該營官梁焯當各勇欲索棚費之時何不並時禀請憲示擅自阻遏以致激成事端厥咎甚重非撤差所能蔽辜現經蘇省督練公所詳請撫憲核示矣（基） 
 
 

Page 10

 
 
[盗犯解省甯波]  
　　前次搶劫鄞邑横溪大賚當案内盜匪陳福音等十三人經該處汛弁緝獲解經鄞縣高大令訊詳省憲當奉札飭先將尤同仁等八犯就地正法尚有羅阿生等五犯仍監禁獄中昨大令將五犯由監提出飭差　解省垣禀請核辦（二） 
[厦門紳董禀留道憲厦門]  
　　興泉永道玉貴與汀漳龍道李毓森對調李觀察本准八月十六日來厦擇十七日接篆旋忽中止探聞因此次厦門罷市玉道辦理諸事甚爲得手且有交涉未了故商會諸紳董据情禀留督憲　制軍准之（福） 
[盜刧課并傷人命厦門]  
　　銅山鹽銀差役某甲押解課銀八百兩至石碼總館八月初九日行至漳浦縣境之某處突被盜匪十餘人搶劫一空甲亦被盜殺斃（福） 
[補述厦門風災厦門]  
　　八月十六日晚厦門颶風大作大雨傾盆大小各船均未准備港仔口及使巷各處　傷大駁雙　船二百餘艘有德記洋行大駁兩艘内裝茶葉四百餘箱亦遭沈没約值銀四五千兩又蚊烟井某甲住屋被風吹倒甲與母及六齡幼孩均因奔避不及同時壓斃殊可慘也（禍） 
[委員查騐罪犯習藝所蘇州]  
　　丹陽縣洪鷺汀大令遵奉新章建設罪犯習藝所並將待質公所修理均已工竣繪圖造所禀請騐收奉撫憲札飭臬司朱廉訪派委直州同曹樹培前往查騐禀復撫憲該員奉文後已　辭就道矣（榮） 
[訪查輪委員下落杭州]  
　　浙省佐雜人員多難數計每因生計窘迫别圖他適或竟有作古無從偵覔者兹有某缺應　由候補典史奉鳳誥委署奈已久未衙參故奉翁方伯派委同鄉官程心一大令敬銘代爲訪覔偏查不得或謂已早物故矣（必） 
[撥給敎員撫卹杭州]  
　　杭州工藝傳習所造紙敎員周　三君係由日本畢業頗能發明新義近患心疾喃喃如醉故特出所派役送回揚州原籍詎於途中落水斃命衆皆憫之　已候棺妥殮外另撥撫卹百金交其家屬具領（必） 
[土匪槍斃營勇廣東]  
　　花縣獅嶺西方有續備軍一營駐紥巡緝頗嚴十月十九日該營綫勇畢占因公出外途中被匪悉糾黨數人　該勇綑至山脚用槍轟斃迨該營聞信匪已遠颺祗將該線勇騐明棺殮（傳） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[梁鼎芬業已首塗武昌]  
　　安襄鄖荆道梁鼎芬於八月二十八日禀銷湖北全省學務各差隨卽禀辭登程官舫開至襄河口暫行停泊因連日襄河水勢暴漲須俟急湍稍平方能開帆上駛並聞通飭所過各州縣不必迎送供給以示體恥而表廉介云（乃） 
[營官撤差鎭江]  
　　駐防鎭君南洋常備第四標一營管帶吳介璋大令因事撤差江督札委武備學堂畢業生之彭麟書大令前來接帶大令奉委後卽於日昨附大通輪船蒞鎭於初一日接差視事（常） 
[蘇鄉盜案]  
　　蘇鄉吳縣轄境徐莊地方有徐姓家於上月二十一日夜突來盜匪多人用巨石撞開大門劫去各物約值二千餘金事後報經縣主張蓬仙大令履勘屬實飭捕嚴緝（昔） 
[滬江官事]  
　　南匯縣李紫璈大令昨日因公來申到道禀見○缷任松海防同知沈司馬翊清昨日由蘇回滬仍住南市海運局○松江府田大守庚昨日由松來滬住南市何公館○灘地局總辦蔣溶生觀察候補道劉觀察錦操昨均因公到道拜會○警察南局委員黄幼薌參軍到道禀請續假三天（近） 
[照會紳董勸賑]  
　　本縣汪大令近日接奉江督周玉帥札飭勸辦江南振捐昨日備齊照會數十角飭差分投城廂内外及四鄉各叚紳董竭力勸辦（近） 
[估價修整槍械]  
　　前報紀照會運修槍械由委員將前項請修軍械運至南市製造局共計一千五百六十一支經槍廠委員查點之下内有三支不堪修理并將各槍作定三等價值頭等一兩四錢中等一兩三等六錢禀請總辦魏觀察以便咨覆蘇省巡警營統領顏梓琴鎭軍查照（欣） 
[工業學堂購置操衣]  
　　製造局工業學堂學生奉總辦魏觀察添委砲隊營督操敎習徐嘉雯逐日訓練體操已志前報兹因各生操衣無著不甚雅觀故飭委員從速購置以便一律發穿（欣） 
[電請嚴防票匪]  
　　甯省某局近日查有大帮票匪結黨分赴甯蘇各處恐有意外情事故於前日致電滬道請嚴加防範（近） 
[查拿濟匪要犯]  
　　向在南市陸姓所開沙船號内爲夥之顧畢先近爲英捕房查得有接濟棍黨范高頭之事正欲拘拿詎已逃匿前日故由捕房飭西探等至南市密查務獲解辦（欣） 
[飭拿冒捕招搖]  
　　上海縣汪大令近日訪有假冒捕役之人專在南市招搖閙禍故飭捕頭轉諭各鋪地甲隨時嚴拿解辦（近） 
[諭拿惡鴇]  
　　妓女文媛媛投公共公廨喊寃經關司馬會同德麥繙譯提訊之下判發棲流女所擇配在案惟覇阻從良凌虐之惡鴇玉桂迄未獲案昨日早堂司馬諭包探何阿春王寳生廨差金泉等限三日務獲解辦（見） 
[復請解勘]  
　　犯婦陸沈氏正兇劉金松帮兇曹阿德等男婦三口因謀斃王錫卿身死獲案訊實解府覆勘不符發回近又訊取實供故於前日復由汪大令將該三犯再行解府過勘候核（近） 
[縣案彚錄]  
　　金裕祥挈媳劉氏喊遭胞弟裕堂毆傷前晚奉汪大令提訊金供與弟尚未分産子在祖墳之旁搭蓋草房兩間與媳劉氏居住裕堂近欲將墳出賣强被拆去小的與媳阻攔均遭毆傷頭額求斷劉氏供同大令飭仵騐得各有微傷判候飭差查復核辦○陳黄氏喊控拔弟圖佔等情亦奉訊問氏　年三十歲丈夫雪卿前年病故遺有兩子矢志撫孤夫族弟榮生時至調戲商通其母圖佔婦人爲妻不遂其欲先將田産器用奪去不得已投呈備案挈同兩子回居母家承叔父黄伯屏胞弟黄啓明貼補苦度刻因叔父赴津榮生復起獸念糾人將胞弟拔去授意婦人若允嫁伊方可將弟釋囘爲此情急喊控求恩發堂並乞追交胞弟大令得供奬慰　至飭差將氏送歸毋庸恐懼並諭該差速飭陳榮生交出黄啓明如違提辦○金王氏擡求騐傷供有老虎灶生財全副租與夫弟金裕汀接開業已退租昨日　收欠租生財詎被蠻覇等情大令飭仵騐得稍有微傷判候查明察奪○李來生竊洋布一疋被捕役拘獲傳同失主范茂仁解訊大令判范具結領贜李責二百板（近） 
[局事紀略]  
　　南碼頭沈長茂沙船夥宋阿招前晚與妻口角被鄰人向充砲艇哨弁之田某聞知恐釀禍端送交二十三七鋪巡局請究汪二尹訊供之下判候傳到地保再核○陳榮明向沈竹卿租房糾葛被沈扭控至局汪二尹判陳責一百板交保○新碼頭王姓走失婢女一口查被傭婦沈包氏所誘昨將該氏送請總巡局究辦○船户張少甫誘領太平馬頭郁紀生之妻袁氏至棧姦宿昨被氏夫一并扭送工程局訊辦（欣） 
[會審公廨早堂案]  
　　濟良女董包意貞小姐送妓女王桂紅至案供揚州人年二十歲由父母帶領至申賣入寳和里爲娼時被凌虐求請超豁關司馬得供商諸英副領事德君判仍交女董領回留養候示○劉阿全在錢點清處爲夥因索取工洋不付頓萌短見吞烟由探趙銀河解辦中西官判錢將工洋十元照給外罰洋五元给劉完案○蘇人李阿金將十二歲生女阿二帶至上海由某小客棧主范少卿賣於粵人鄭裕成爲婢計洋一百十二元李祗用洋三十五元事被李妻顧氏知悉報探何阿春查獲解辦李阿金投訴前情范供祗收房飯洋六元其餘亦被他人取去司馬判李將所收洋三十五元交還買主女孩由母領回留養范不應販賣人口判押西牢一年○江北人盧順芝在虹口揚子碼頭唆使各小車夫硬加運米車資由朱協升鼎盛協豐等十一家米店聯名禀控經包探顧福其拘獲解辦司馬訊明屬實判責三百板押捕房六月○福州路炒麫店王友廷深夜賣酒違章判罰五次仍不悛改日前又被捕房查悉胆敢抗傳不到昨晨由探提案判押捕房一月○雉妓陳小紅拉客違章由捕解辦判從寛斥釋候補提供出之鴇婦王張氏訊辦○紗廠小工姚竹應被流氓趙基良拆梢行兇奉訊責押在案昨晨由探邵仁初補提帮兇陳小成到案請辦中西官判責五百板枷兩月期滿押捕房六月○吳阿四以竹竿挑取同安里文寓妓院窗内所掛徐仁山之綢衣四件由捕拘辦判責二百板押捕房一月○龔阿錫在福建路攫取張初翹衣莊衣物由探金立生解辦判枷號一月○尹海平控許春山竊銅茶托三十只葉根榮竊德律風公司内舊鉛管潘鳳恒竊裕豐洋行棧房羽綢樣十五槐朱如柏王從謙串竊某洋人白鉛十五磅黄福生控嚴阿福竊衣服烟槍鄧阿法控陳阿法竊綢衣等物吳祥發竊王阿二等三家衣服過犯李阿金深夜圖竊李錫福陶三郎串竊無主舊鐵曹阿瑞控袁阿才竊照相玻璃王阿昌控江小山竊衣張阿三竊某洋人木板數塊俱由探捕解案請辦中西官判分别枷押責釋○馬夫陳阿三病馬駕車違章王阿三快馬違章由捕解辦判陳罰洋四十元馬送公一馬房醫治王罰洋二十元○馬夫王阿昌拉韁不愼撞傷幼孩曹阿三頭面昨解覆訊判仍俟傷痊於下禮拜三訊奪○泰利洋行控婦人汪李氏盧馬氏積欠房租洋二十五元五角請追判當堂繳洋開釋○徐春林控梁國英行兇毆傷頭面由探解辦判罰洋五元充公另償原告養傷洋五元○外海緝私營驆卞阿坤控王仁法周嘉林以口角起釁毆傷頭面眼目由捕解辦判各責二百板○粵人宗阿洪馬阿才與美　 
 
 

Page 18

 
 
黑人購買火爐起釁行兇由捕解辦判馬責一百板宗斥釋（見） 
[法租界公堂案]  
　　法商文興洋行西人控華人唐子萱宣購花縀過期不出求提究追讞員陳大令飭提到案昨日集訊唐供此項花縀原議裝箱今因改爲卷筒致碍銷路虧本銀五百餘兩求核原告西人請追十五個月銀利及棧租保險費銀一百八十餘兩中西官會商之下著交保限一禮拜内繳銀出貨○律師坎拿逹控華人王松年以已閉鼎和莊票銀五十兩唐塞請追王　付票時莊未閉歇以票根未到是以不付大令判人銀並保限三日内繳楚○自來火行西人失竊外國皮尺及榔頭等物報捕查獲收贜之韓雲祥解訊判罰洋一元贜交失主○史錦文同居之趙孔氏誘匿伊妻王氏該氏供係飯店夥陳阿虎徐杏橋誘騙由店主傳正卿交出二人候訊在案昨日覆訊包探禀稱陳徐已在捕房供認在客棧内奸宿三天趙孔氏供王氏實被伊等藏匿求究大令著押候嚴比○祥豐烟紙店夥葉杏生禀稱前日張老四偕同黨二人以銅　兌換現洋爲詞騙去洋一百元請訊質之張供與一姓李之人認識在茶肄聚茗不知伊等騙洋大令著人銀並保限三日内交洋訊核○溥夏氏禀被顧沈氏竊去小皮箱一只内儲金飾數事昨將金戒一枚交與姘夫陳春林兌換求追陳供爲烟館值堂戒指不知竊來大令判交保限五日内交洋十元顧沈氏押候再核（層） 
[美租界捕房事]  
　　蜜勒路廣吉祥飯店夥某甲送菜至篷路突被酒醉西人推倒碎碗無數由七百六十二號捕將該西人拘入捕房著賠洋三元了事○郭榮全在西華德路弄内圖竊由更夫林阿全扭入捕房捕頭姑念未成斥釋○某西人至蜜勒路萬成春番菜館大嚼不名一錢由館主鳴捕拘入捕房押候送該管領事署訊辦○楊朝生至小菜場購物道經某作塲有某木匠之斧頭墜下適　腰背經捕將楊送入捕房轉送同仁醫院求治木匠因已逃逸飭傳木　主訊核（古） 
[蘇省官報]  
　　七月二十三日江陰縣金禀到辦理初等小學堂總提調特用知縣張祖廉禀知初等小學堂第五七九區本日開學二十四日綂領巡警三旗顏瓊林辭赴王渡接差花翎三品頂戴新授揚州府知府榮普禀到吳縣張禀知下鄉勘地辦理初等學堂總提調知縣張祖亷禀知初等小學堂第六八十區本日開學張寳瑔禀知奉委赴江都查案縣丞陳觀武禀知奉委勸辦奉天賑捐差二十五日督轅牌示揚州營中軍守備孫紹貴叅革遺缺本署部堂查有留江儘先補用都司楊福來堪以請補 
 
 
