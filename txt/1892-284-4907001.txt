# 1892 - 284 - 4907001

 

Page 1

 
 
[新印正續新增刑匯覽出書] [  圖書集成局啓]  
　　刑案匯覽一書爲申韓家金科玉律向來雖有印本苦於漫潓模糊兹本局代鏡古書屋用新式鉛字排成印以上品洋墨紙則精選雪白連史校讎諦當裝釘精工盛以本箱式亦古雅茲已告竣因將股　停售每部四十本連箱核定實價洋銀七元正由申報館帳房出售所有從前人　再向申報館繳洋銀三元卽可取書一箱特此布陳伏維雅鑒 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彚編一爲金君秋濤所輯其中分門别類其事屬詞不特身膺民社者所當時加披覽卽襄讞之員掌刑之幕孰不當奉爲圭臬哉今由本局以新鉛字排印紙色潔凈校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[説騙]  
　　嗟乎時至今日梗直者道不行剛方者時不遇坐令棼棼擾擾釀成一大騙局而世道幾無可挽回有心人蒿目時艱能不太息徬徨而致慨於江河之日下哉雖然騙術亦致不一矣其上焉者以游説騙功名以便佞騙富貴以脅肩諂笑騙金玉錦繡之華當其鼎食鐘鳴參槐列棘名望顯赫誇耀當時而跡其發軔之初無不得力於騙之一字噫吁嘻何扁馬之神通竟至於此哉其次者富商大賈趾高氣揚坐擁厚資頤指氣使旁觀者但見其銅山金穴富嫓王侯然苟非以騙術參乎其間則雖操奇計贏百發百中而遇事枘鑿從不圓通亦烏能面團團作富家翁及我身而得並陶朱猗頓乎至於牌九司務之類則風斯下矣其人惟恃口才之便利應對之周詳鮮其衣裳美其飲饌日遨遊於娼樓烟館或稱某公子或稱某大人裝出氣宇昻藏故意摇摇擺擺遇有富家子弟初出茅廬者故與周旋引入花天酒地始惟飲食徵逐恣意嬉娱久之乃句入局中一决勝負而盈千累百未及片刻已悉數入其囊中矣凡若此者雖花樣層出不窮而一經惡跡昭彰官吏必拘拿懲辦儘有今日華裾飄蕩明晨卽鐵索琅璫者蓋手叚雖高終有敗露之一日焉此外則或假開捐局騙人捐取職銜門懸公館之牌座有衣冠之客鄉愚無識信以爲上憲所委之員而爭自輸金捐取一通半刺洎乎腰纒旣滿立時高舉遠颺而捐生尙昏昏然在醉夢之中竊以爲部照旣在我手中何必復辨夫真假而若輩乃得財安稳依然肥馬輕裘矣至於下乘中之下乘則幾不可以僂指數以僕所見者或扮作家丁模樣僞稱某當道有添丁之喜飭小人分送紅蛋并化取百家鎖錢人家不甚留心旣賞以喜封復給小洋錢一二角而烟飯二者皆已有所取資矣或手持泥刀灰桶僞稱房主雇令修理倘無人看守則乘間竊物以逃否則在屋面蹲踞須臾亦可索取酒資而去或在夏秋之際與不尶不𡯓之游僧串合托名啓建盂蘭盆會爲地方上降福消災到處募錢按股俵分使用或見婦女在家獨坐誆稱爾夫囑我傳語現方因事管押捕房急須取洋銀若干以便央人保出婦女有何識見無不入其彀中而零星積貯之錢頃刻被其騙去矣或裝作車夫出店等人手持信函謂在途中拾得人見其信面上書内有熊膽或犀黄鹿茸之類遂以廉價購歸反覆端詳竊幸得此貴重　品而不知其皆無用之物不值半文錢者更有略文解墨之人其騙法尤出人意外每於租界毗連之處賃屋一二椽開設某某善堂或仁或善或濟或全或清或永或德或同隨意命名冀與行善之義脗合糾集二三無賴釘成捐册到處募捐又恐募自租界之中被人覷破則隐戤公正紳耆名字非悮寫一二筆卽音同字不同巧語花言寄募遠處洎乎月杪開列清單則指東畫西多所隐射若此之類何至數家噫人至借行善之名以修五臟神殿苟或天良未昧烏肯若此行爲謂非騙子中之最爲下作者歟又有冐分硃卷冐分報單者當鄉會試之年旣經揭曉卽擇榜上有名者僞繕三代出身及首塲文字刻成硃卷分送以獵程儀去歲竟有以某處監司名刺夾入　中者其後事發嚴懲遞解而去若無鄉會試則又變其伎俩分送報單探知其學廪生將次考貢卽四出開報索取報金在閥閲世家或不敢公然送往而窮鄉僻壞受其騙者已小破慳囊嗚呼噫嘻時至今日梗直者道不行剛方者時不遇而獨此各種騙子或大或小或上或下皆挾其術以騙世人坐令天壤之間擾擾棼棼釀成一大騙局我不知再閲千百年後騙局愈衆騙術愈奇扁馬之風伊於胡底我旣將騙人者深惡而痛絶我尤不能不爲受騙者進良箴也於是乎作説騙 
[本館接奉電音]  
　　昨由京友電傳上諭七道敬謹譯登○八月二十五日奉硃筆稽查鑲紅旗漢軍旗務著繼恒去欽此同日奉硃筆著慶緜稽查左翼前鋒統領護軍統領事務欽此同日奉硃筆張廷燎補授工科掌印給事中欽此同日奉硃筆稽查正紅旗漢軍旗務著恩溥去欽此同日奉硃筆稽查正藍旗漢軍旗務著逹椿去欽此同日奉硃筆稽查鑲白旗滿洲旗務著富通阿去欽此同日奉硃筆稽查鑲藍旗漢軍旗務著如格去欽此 
[火神遭刼]  
　　蕪湖河南岸江口迤南一帶盡係湖北客民所居此董多以操舟爲業棲息於此竹籬茅舍一望如林其西有火神廟雄踞江干規模壯麗鈴鐸宵鳴與江中怒濤相應答本月廿一日丁午四點鐘時東首某姓小草棚不戒於火燎原勢盛加以東風甚勁火遂向西飛去大小茅龍無不吞烟吐火破壁飛騰俄頃延至廟後各蘆蓆店及篦纜作該店所積蘆蓆篦纜悉倚廟墻堆存一經燃著火勢異常猛烈且廟内亦堆有此物遂致裏應外合四面焚燒琳宫貝闕幻成烟火樓臺禪家三昧火當不能有此光明住持羽士無術返風滅火祗知搶運什物往還數次忽念及火神木偶倘亦與物同燼將來何以惑衆歛財乃奮身而進抱神以出詎料火已夾道羽士拚命奪路比及山門揮身衣服業已焚灼殆盡痛切剥膚幾難復忍火神亦額爛頭焦不覺昏踣於地其時被災諸户更亂竄狂奔男啼女哭一片聲喧令人耳不忍聞蕪湖道楊觀察蕪湖縣王明府及保甲局員吴司馬老湘營譚軍門先後飛輿而至到塲彈壓並督率兵民舁各洋龍竭力灌救五點餘鐘火路始斷龍夫益奮勇狂噴始漸漸告衰無何聞　然一聲幾訝山崩地裂查係廟中山墻兩垜猛然倒下各龍夫正在踴躍向前驟聞此聲未免大受驚惶又有婦女數輩擁一貧家婦譁噪不已唾駡　之堅指爲火頭婦惟垂涙不答後不知其所終當火熾時火毬飛舞半空江邊有一小划船被火吹落篷背碧燄狂燒東　西舫亟行解纜逃避已有二船被火延燒僅存船底而已又有電桿一株被火焦灼其餘失物遺箱之事尙不可以僂指計次晨再過其地見餘烟裊裊不絶如縷有善堂司事查點户口給以蘆蓆俾得聊蔽風雨聞災户共有一百餘家或謂火神能降福於民未嘗妄施災禍故愚民恒巿牲醴虔誠致祭膜拜庭中今自身亦不能保何其爲人謀則善爲已謀則拙耶 
 
 

Page 2

 
 
善謔者詞卽以火頭歸之火神治以應得之罪當亦無詞以對也 
[火災三志]  
　　本月二十三日上燈時鎮江小街北首吴姓棉花店内不知何人遺火於樓上棉花包頃刻間黑霧迷漫紅光迸射幸經途人望見急呼店主上樓施救始得免於成災○二十四日有人來自十二圩述及是日午前某龜子所設娼寮内偶墮火星於廚下以致延燒一殺那間焚及一百九十餘户亦可謂巨災矣○是夜四更時忽聞警鑼亂鳴遥望西門外火光高燭祗以宵行有禁不及往援次日查知火起於丹陽馬頭此處本有茅屋三五椽皆小本營生者雞棲其内是夜被匪人種火連燬兩家猶幸封家姨不甚顛狂又得水龍灌救故未延及比鄰 
[碰船續聞]  
　　皖省澄清小火輪於本月十一夜行至距省十餘里地方被裝機器之火輪碰懷　誌報端兹聞該火輪名亞綺亞係鄂管張香帥由滬雇裝機器運至漢口者現經皖撫電請江漢關道將此船扣留遂飭澄清管駕弁兵赴漢對質未識如何了結也 
[儲憲將回]  
　　江安督糧道馬植軒觀察運漕北上赴倉塲衙門交割清楚道出梓鄉勾留數日然後鼓輪南下日前江寕接到電音知儲憲准於八月内抵寕本署書差特派人赴下關鎮江一帶恭迓行旌並知照兩首縣傳喚工人將衙署粉飾一新以壯觀瞻而崇體制 
[白門秋柳]  
　　八月廿七日江寗府考試文童業經李太守出示曉諭近日赶考者絡繹偕來信府河考棚街一帶居民各將房屋出賃 
人開設書切筆店酒肆飯館冷落之區忽變爲喧闐之巿加以外縣童生　考學官書斗等麕集一隅攘往熙來頗形擁擠聞李小軒太守電逹京師催其次公子鼓輪來寍以便隨同校閲次公子於今科高捷南宫改庶常文名鵲起畀以校閲之任亦可見太守之鄭重其事不敢掉以輕心也○八月廿三日江寍府李太守課試惜陰書院肄業諸生題量鑿正柄賦以唯昭質其猶未虧爲韻啓中黄之少宫發蓐收之變商解賦得秋菊有佳色得秋字五言八韻 
[大閙酒館]  
　　姑蘇元妙觀大街丹鳳樓係著名酒館也山珍海錯羅列筵間饕餮者流平日麕集於此幾致座無虚位本月二十二日下午有某甲偕友數人登樓小飲其時先有某乙亦與朋儕四五輩團坐一桌猜拳行令采烈興高甲則連罄巨觥意興豪甚席未撤而玉山已頺旣而語言莾撞漸露出醉人本相竟向酒保呼三喝四裝出大老官模樣乙等亦醉容可掬見此形狀代抱不平出言微諷甲亦不肯相讓唇鎗舌劍各逞威風竟以老拳從事甲力大如牛揪住乙之髮　拳如雨下乙不能敵臥地大駡旋經掌櫃人極力排解甲怒猶未息突取長凳一條向乙抛擲乙咯一偏言凳從窗外飛出適有某姓嫗年老龍鍾扶杖經過被凳碰傷頭額登時倒地血液淋漓不省人事旁人激於公憤蜂擁上樓將甲拖下揮拳踯足甲自知理屆央酒館主出爲調停當卽延醫爲嫗診治據醫者云傷勢雖重目下尙無性命之虞惟老年人非少壯可比故不敢預定吉凶耳甲願爲包醫先付洋銀六枚將嫗傷處封好然後雇人舁歸以後如何則不知其究竟矣翌日又有無　數人相約至該酒館呼肴命酒其樂陶陶至杯盤狼藉時喚酒保預備妙麫酒保如言奉上食頃忽敲檯拍桌擲盞飛盆厲聲大駡酒館主係驚弓之鳥不覺大驚赶卽上樓詢問何故若輩以至鱔二條示之曰妙麫内何來此物豈以吾輩爲吃白食乎酒保上前分辯若輩摩拳擦掌勢將用武酒館主忍氣吞聲願不索酒菜資藉以謝過若輩始悻悻而去 
[漢口火警]  
　　本月某日之夜三下鐘時漢口老水巷河街德盛拆貨店失慎枯不可抑遏洎文武各官驅水龍而呈則店鋪十餘户已化作刦灰矣 
[竊案繁興]  
　　地方小竊苟得地保捕快留心緝捕斷不至層見疉出肆無忌憚况各城門有巡城營之巡勇各叚有保甲局之巡查更天鳴鑼巡勇吹號永夜聲喧遥相應答果能認真梭巡則穿　踰墻者豈能施其伎俩不謂寍波城廂内外近日竊案疉出或探囊或胠篋或升居或踰垣失物之家不一而足幾使夜間不能安枕捕務之廢弛可知矣 
[斯文掃地]  
　　甯波慈谿縣　紳家聘鄞縣貢生趙某爲師近因細故齟齬遂致主賓割席趙因束脩未送在館坐索馮竟下逐　　趙　得已赴府控追所有府憲批示照録於下以供衆覽師道尊嚴不合則去束脩之奉其理至重居停旣經逐客而賓師猶欲戀棧不去甚至福束脩如錢債架詞師説富官控追其不知植品自愛可謂已極仰慈谿縣移學傳諭馮紳祖憲赶緊科理息事應付則付以杜旣舌興訟索脩士品雖下而師道究不可慢倘再任聽控告直之不理未免慳各太過亦非身列衣冠者所宜出此凛之切切 
[接録育嬰章程]  
　　一貧民生有子女而嬰母旋亡或永及離乳忽遭母變不能自雇亂媪又無宗親可託者禋祀攸關請實　憫准其赴堂報明代爲收養以若干月爲限當　填給收票交本家收執屆限邀同里隣户族其領逾期不領致被他人領去者不　藉口索　採朝水薛令章程一貧民鳳領堂嬰作義子女養媳者係他鄉寄居蹤跡詭秘之人斷不准行此卽拘養章程最爲緊要堂董不得鹵莾十咎餘由堂董查明本人年貌里居家口若干作何生理實係身家清白之人取具並無賄託轉賣及勃作娼優奴婢僧尼等弊切結及族鄰保結方准騐嬰給領將本嬰姓氏年貌箕斗有無疤痣一并註册存查並給烙印木腰牌一方便堂内稽查俟婚嫁時繳牌或酌犒喜賞則本家當吏小心男由董事女由　事眷屬率在堂老婦往查以杜弊端如其非理凌虐亦于查究採孝邑亢令章程一堂内收嬰時查衣内有無姓氏生庚否則以　養之婦氏爲氏以收日爲生日同姓之家不准抱養蓋今之宗傳雖别始之淵源或同禮不取同姓所以厚别也採房縣歐陽令章程一凡領作義女必須查係家道小康宅心仁厚之夫婦取具切結照領嬰作媳條辦理若貧民則自已生女尙思致死領女　累决非人情斷不准行一凡有忍心溺女　領抱堂嬰而私賣取利者外堂乳婦領養私賣以已生子女朦騐詭稱願抱養者無論何人均可指報董事查有實拋從重給賞若干乳婦凌磨嬰孩報者亦酌賞乳婦卽請懲儆更換一堂書堂役於嬰孩乳婦進　出堂難保無勾通揑名影射及勒索使費等弊查出究一抱養嬰孩者内外堂均准選抱仍先儘問本身父母堂内不取分文其隨身衣裙亦准給與外間亦有取費者恐貧民畏而不前則堂費更多一外堂乳滿年半之嬰卽繳所領票提嬰交養婦收撫概不准所乳之婦擅自下至有轉賣之弊一乳婦告假出外須先向首事禀明領籖限定時刻不得久延所乳之嬰須交他乳婦代爲照料入則交籖以便稽查至乳婦親屬來堂探問只准隔栅言語不得擅自入内一堂内有夭殤者給棺木掩理每口給掩埋錢一百廿文其隨身衣服不必留用以免傳染一内堂乳婦每名給棉被一牀新棉五斤草薦一牀蚊帳一頂夏布二丈凉蓆一牀板牀一張板凳一條摇窩一個烘籃一個煤爐一個撮箕一個笤箒一把盆桶各一個燈盞一具棉被五年一換凉席三年一換所發什物不准　出一嬰孩每名給棉襖一件單布衫一件帽子一頂綿襪一雙夾抱裙一條換洗小衣二條夾襖三件綿背心一件大墊片二塊小墊片二塊冬給　被一牀夏給浦蓆一牀隨時給發一養婦一婦撫三嬰蚊帳草薦凉蓆板牀棉被應酌加寛廣摇窩之外添站桶一個至嬰孩衣物及烘　之炭柴亦應照章按名加給一内堂乳養婦每月賞犒錢一百二十文燈油一斤燈草三束火紙三十六張一内堂乳養　每年正二十冬　五個月每日每名各給烘片小炭圓一百個松柴一塊半年終每名給度歲若干一嬰孩每月薙髮一次各給錢六文一内　乳婦養婦及　役人等工食俱作正項開支各屬情形不同難預定限制一每月收養嬰兒若干抱養若干病殤若干現存若干按月懸牌一面於門首年終　報以上章程二十九條扼要在二三十三十四十五十六各條其中弊竇極爲難防各屬見行堂養者有向章可查照辦理隨時順法令其 
 
 

Page 3

 
 
文也得人其實也各該州當留心密訪毋任骫骳其在城廂人稠之地或久行堂養未易遽議更張其各鄉及向未堂養之州縣此次毋庸議設俟助養行過一二年如果實有不便再行禀請覈奪可也 
[嚴懲局騙]  
　　有梁某者向住金陵城東平日結納縣差借社鼠城狐之焰得以魚肉良民武斷鄉曲凡貿易塲中受其欺誑者指不勝屈前任江寍縣趙小帆王秀山兩大令迭出訪牌嚴拿懲辦均以漏泄春光致梁先時避匿得以保全顔面近復怙惡不悛創爲局騙攫取他人財物緣梁設肆於釣魚臺以賣縀爲名實則專接四鄉客商下榻其中凈室嘉肴昕夕供養或勾入迷龍陣中或引入温柔鄉裏投其所好遂我之計凡同局之賭朋平康之淫妓皆與梁通同一氣有與之欵洽者必使傾槖喪貲而後已有曹客者老成持重一無所好鵲不入羅魚不吞餌梁之伎俩至此已窮忽詭云某處帳房有貢縀八十疋賤價求售子盍謀之次日引客至某帳房查看貨物經緯分明頗堪悦目客貪其值廉囑梁代爲説合越二日告以已有就緒同往錢莊揭期票三紙計英洋五百元餘欵約半月後再付約期翌早付錢取貨梁隨將期票持入房中一似代客收存恐渠臥榻在外不甚安當者客亦不以爲意自此以後不見梁面者五日家人徧覓蹤迹杳然客自往某帳房詢問巔末據主人云前日諸君來此一閲價目尙未談及何嘗有約日交易之事客抽身奔至錢莊方欲述及前事店夥云梁兄何事需欵甚急竟將期票押銀甘認重利何窘迫一至於此細詢之蓋數日前梁已取朱提而去矣客大怒回寓遇梁於門責以欺誑之罪梁云此亦細事請勿焦躁三日内原璧歸趙何如客候至半月梁仍分文未繳遂扭赴江寍縣署藍雲峯大令察閲呈詞知梁素不安分且有成案可稽遂呼差役動刑贈以竹笱五百斤限五日繳銀逾期不繳仍當嚴比飭令收入外所聞者無不同聲稱快或云梁實楊姓以絲行爲業孰是孰非姑存之以質諸知此事 
[鐵甕濤聲]  
　　鎮江小門外某甲之女於數年前許字城内某乙門當户對式好無尤比年以來乙家道中落無力迎娶遂於數日　　約多人至甲家作搶親之舉其時甲家未及隄防一時措手不及一顆明珠遽入他人之手然此心究未釋然遂亦邀約多人擬向乙家將女奪回及抵乙家但見雙扉緊閉遂取刀斧劈門而入乙家亦稱戈比干奮勇抗拒儼臨大敵後有魯仲連其人出爲排解始棄甲曳兵而返小夫婦卽於翌日向泰山服禮以兵戎始者遂以玉帛終矣○閘口某布店之友日前由十二圩來鎮與店主相見各道契闊店主殷勤欵接雞黍言歡膳畢後偕至某浴堂洗澡其友忽在池中暈仆良久不起店主大驚急遣人舁回及至店中氣已絶矣其子適在店中學對當卽眼同棺殮惟該店主不免耗費矣○四鄉蝗蝻徧地鄉愚無知輙目爲神蟲無敢撲捕者甚至曲突之旁邃室之内任其跳躍不以爲怪嗚呼傷矣飢饉之餘小民無以餬口有向街頭乞食者聞王可莊太守已詳請上憲擬捐欵若干俟集有成數卽行賑濟以惠窮黎○租界聚和與内學徒私取衣物首飾暗裏倩人向櫃上重當携取銀錢悉供嫖賭虧空數百金後爲管樓者察出遂將同謀之六人悉數辭歇以爲蕩檢者儆○戲園後面某姓母子因細故口角其子遽取紫霞膏半盞吞下幸其母知覺當卽請人灌救嘔吐而愈其母始轉驚爲喜遂爲母子如初 
[江西官報]  
　　候補縣王渭濵金盛秋俱委解九江關餉進京通判余本雋往九江就醫縣丞何本燾委辦大航渡卡署安義縣丞金振聲卸事回省新選山東清平縣梅汝鼎由京請假回南昌籍修墓調署貴谿縣何麐祥據署南昌縣面禀現已病故以補用縣張察酌委署理星子渚溪司王傳澤據報患病請假回省就醫以從九熊德隆署理管帶綏字營程慶允由許灣來省卽禀回營 
[豫章雜録]  
　　上年江右各大憲有鑒於安徽太平府火藥庫失事之慘因添建火藥庫於離省二十里之雞籠山將城内所藏火藥分儲該處復以此處相隔較遠有事之時取携不便又建一庫於德勝門外沙堝今夏工程報竣藏藥頗多入秋以來又將　籠所藏火藥移入沙堝嚴密收藏特於圍墻之外添築圍牆一道可謂慎之又慎矣○廣潤門内萬壽宫供奉許真君香火之盛足爲通省冠冕相傳真君於八月朔日誕辰前後一日瓣香祝者人山人海幾於擁擠不開説者謂同治年間各屬宼氛不靖省垣戒嚴官憲出示禁止入城燒香而民間仍陽奉陰違自此以後一紙空文照常懸貼見之者幾熟視若無覩今年自八月初四日後有巡丁差役多名在路巡緝知有入城燒香者事畢卽押令出成不准逗遛無論大小船隻不令泊近章江於是城内各鋪生意爲之大减然官憲爲嚴杜匪類起見各商賈皆有以相諒而不敢有怨言 
[八閩瑣紀]  
　　　鹽法道龍仁陔觀察於上月廿六日親臨鰲峯鳳池兩書院課試生童秉公要交閲發案後復取前列生童六十餘人定於本月十一日招覆屆期諸生童携帶文具入署聽候覆試衣冠蹌濟儀度春容觀察袖出題紙懸諸堂間生監題曾子曰君子以文會友至子曰先之童生題惟上知通塲論題主靜主動至上燈時諸生童紛紛交卷觀察已預備華筵欵留宴飲盡歡而散如觀察者洵不愧宏奬風充一時士林傳爲佳話○鹽法道龍仁陔鹺憲蒞任以來清廉自矢於往年積弊一概剔除并裁减各項浮費每年課銀增至十餘萬兩之多憫鹽帮籌餉加課之苦遂於本年夏間詳請奏减西路十三帮課釐二成現已仰邀恩准商民戴德弗諼就烏石山鹽帮公所設立長生禄位瓣香尸祝此非捐廉自刊去思碑者所可同日語矣○南街失慎之處有内興隆鞋店與診壽堂西藥局毗連僅隔一墻目下診壽堂主趙姓擬將墻築造透出街以以防火患而興隆主葉姓以其有碍店面堅不允許趙飭家丁具禀保甲局旋經委員詣勘不便爲左右袒遂將此案送縣辦理○南街失慎以後凡被焚之屋門前堆積瓦礫溢出官街十餘丈高與簷齊儼成小阜附近店户因有碍出入遂雇工耡平將來此土挑盡須費錢二三百千履道坦坦且俟諸他日○三皇廟住持僧性亮素行不端上年因廟中失慎經保甲局憲飭勇拘送侯官縣　辦嗣由董事以廟内物件均須該僧交代禀請保　大令准如所請當開釋時有閩王廟住持僧寳相卽祥源垂涎廟産懇商董事禀請舉充三皇廟住持此廟建造時藥行出資最多廟中諸事遂歸藥行主持性亮在廟多年爲各藥行所信重雖經官責辦而各藥行尙未下逐客令祥源雖已舉充頗不理於衆口由是兩僧互相疑忌日肆擠排前日有職員陳寳鑫等具禀縣署謂性亮有不法情事懇乞驅逐等情藥行生來等號遞禀力保歷陳祥源之不是督辦保甲局楊觀察以兩僧均不安分未可經司香火飭藥行董事另遣苦行僧入廟住持其爭始息○東街孝義巷口某烟館開張有年門常如巿某日有村婦林姓年可二十許肩挑龍眼一擔入店求售有無賴子數人在内守候相見之下不啻宏農得寳調弄風情肆無忌憚俄出酒肉共啖戰拇飛觴興豪采烈旁有烟客數人作劉楨之平視無賴若弗見也者酒酣以往竟挾村婦去不知所之由是以觀烟霞窟何莫非雲雨塲哉南面臨民者豈得漠然置之 
[銀行結帳]  
　　印度來信云有利银行於本年上半年各帳結清後擬先將支付諸欵一一清釐至日後重開則須再邀各董及各股東會議云 
[和緩回申]  
　　陳君蓮舫以名懦而爲名醫今之丹垣仲景也數月前適邵筱邨中丞感受重疾因禮聘至臺灣診治刀圭數進病已霍然君乃航海遄回於昨晨莅滬而珂鄉之爲二豎所擾者已望君如望歲大約句留一二日卽須返棹珠溪矣 
[賽船定期]  
　　寓滬西人秋季賽船定於本月二十八九兩日舉行由英總領事哲君遵照向章照會關道憲聶觀察札飭上海縣及英界讞員一體出示曉諭船埠船户屆時先行避讓免致碰撞今將蔡太守所出告示照録於下會審分府蔡爲出示曉諭事奉道憲聶札接英總領事哲來函以八月二十八二十九日爲西商賽船之期此兩日自午刻至傍晚所有新閘吴淞港至外大橋一帶華船均宜避讓以免碰撞之虞請查案札飭示諭等由到道札飭出示曉諭一面諭飭船牙地保前詣港口遇有商船隨時傳諭攔阻免致碰撞滋事等因下廨奉此除諭飭船牙並 
 
 

Page 4

 
 
傳諭該地保外合行出示曉諭爲此示仰各該船户人等知悉務於八月二十八日自午刻起至二十九日傍晚止一律避讓切勿在於新閘吴淞港至外大橋一帶行駛停泊以免碰撞各宜凛遵毋違切切特示 
[滬濵瑣語]  
　　著名無賴小更心在浦東塘橋一帶恣意妄行鄉民爲之側目前日更心在塘橋鎮某烟館作烟霞供養欲令木匠某甲代爲裝烟甲答以尙有别事無暇代裝更心大怒將甲扭住飽以老拳經旁人解勸始行釋手甲無端被毆心不能甘卽投爛泥渡巡防局喊控局員高二尹立飭局勇將更心拘獲到案訊問供詞更心俯首求恩二尹以其凶横著笞責三百板荷以巨枷發局前示衆○浦東楊家渡地方有曹葛氏者自喪所天甘心守節其姑年未半百與寍波人徐某姘識兩情繾綣不顧帷薄貽羞徐見葛氏稍有姿色欲圖霸佔葛氏節懍冰霜從嚴拒絶徐遂另生一計於日前糾合諸流氓逼葛氏上船詭言盤翁柩回籍實則逼令再醮葛氏誓不肯出徐復率同流氓入内强刼旁觀爲之不平奔告保甲局局員高二尹飭勇將徐拘獲諸流氓紛紛逃逸二尹訊供之下徐出言挺撞二尹判笞五百板枷號局門以爲逞凶偪醮者儆 
[縣案彚録]  
　　鍾以吾投英公堂控董春山董利生父子將女兒鳳英串誘一案當經蔡太守訊供送縣黄大令提訊之下判將董春山父子收所限交鳳英到案此已見諸前報日前有王家媽將鳳英交至公堂並請追還身價洋一百元太守富卽備函飭差將鳳英送縣前晚大令升堂研訊鍾以吾供係洞庭山人向作小本經紀與董爲隣生子女各一女名鳳英今年十四歲托董選擇良緣春山遂向我言有王姓欲娶媳婦小的遂以女許字不料春山將伊子利生冐作王姓之子小的不知其計當時言明財禮洋八十元迨收洋將女領去自此未能見面小的在外訪問始悉董將鳳英轉售與開設妓院之王姓家情何以甘故將董父子扭赴公堂轉解憲案鳳英已到求請給領董春山與子利生同供係浙江人與鍾爲隣鍾自願將女托小的售與王姓鍾已收去身價洋八十元今小的已將鳳英交案叩求明察鳳英供稱今年十四歲被人售與王家爲娼求恩明鑒大令訊得鳳英旣經爲娼未便再給鍾以吾具領况鍾曾收洋銀八十元更屬貪財昧義今不必追還銀洋惟將鳳英發堂擇配董春山董利生瞻敢串誘秀年女子經賣爲娼敗人名節殊堪痛恨判將春山笞責二百板從寛交保利生重笞八百板枷號頭門示衆俟將身價洋銀繳清始准開釋○周鴻坡冐充新署幕友向石寳友誆騙洋銀十九元被英捕房包探查知將周拘送公堂轉送上海縣訊辦此爲前報所已紀前日英界讞員蔡二源太守將原告石寳友傳到飭差送縣備質晚間黄愛棠大令升堂提訊石訴稱係本邑人前月中旬小的有事涉訟公堂卽有周鴻坡前來向小的言是幕友願爲關説須費洋銀二十餘元小的信以爲真卽付十九元不料周得洋後一去無踨查問之下始知被騙立卽報明包探將伊拘送公堂轉解到案求恩究追周供稱係本邑人向爲米行生意作事不端現已知悔叩求施恩大令訊得周鴻坡招摇撞騙不法已極判枷號一個月發頭門示衆並著將所騙之洋交案候核 
[英廨瑣紀]  
　　湖南人王春亭投英公廨訴稱胞妹王詠貞嫁與陳某在湖北居住旋被該處之吴先誘拐四處找尋毫無蹤跡今始查知在東棋盤街鳳彩堂妓院爲娼改名陳蘭卿該妓院係蘇州人楊巧鳳所開求請提究蔡太守准詞飭差提楊巧鳳及陳蘭卿卽王詠貞到案楊巧鳳聲稱陳蘭卿由湖北人吴春山卽吴先領來當將吴扭案請訊原差禀明之下蔡太守飭分别暫押聽候訊辦○粤人劉立前訴稱與弟立拱股開烟膏店被伊吞没股本求請提追蔡太守准詞飭差提劉立拱到案候訊○一百六十五號華捕在路巡緝見高三呆困臥道旁舁至捕房捕頭飭將高三呆移送英公廨蔡太守命發棲流公所醫養俟病痊再籌安置 
[法捕房瑣事]  
　　積竊劉玉山在法界林裕隆皮絲烟鋪行竊衣物現經捕房包探王榮培等查得該竊曾在某店竊取鈔票洋六十八元業已花費凈盡遂將劉帶出查問尙無頭緒仍將劉帶回管押候解公堂訊究○山東人某甲不務正業喜作狹邪游有同鄉人某氏以洗衣度日偶向甲處兠攬衣服甲悮爲縫窮一流人俟該氏回家躡蹤而往叩門直入挑以游詞該氏大怒當卽出外鳴捕令將甲拘送捕房及巡捕前去甲暴跳如雷向巡捕毆擊巡捕不由分説當卽扭入捕房管押候訊 
[恩施挾纊]  
　　謹啓者今奉到劉福房大善士樂助敝堂施棉衣經費洋一百元祗領之餘欽佩無旣滬上八烟稠密傭工食力之儔鶉衣百結更或貧病無聊飢寒交迫朔風凛冽其何以堪大善士量宏胞與衣被蒼生挾纊之恩何殊冬日眼前功德福壽無量謹祈登報叩謝並告同緣 
[福造蒼生]  
　　謹啓者敝堂接奉丁子秀大善士爲求肝病速愈樂助山東賑洋一百元又奉西昌無名氏大善士樂助洋五十元又奉杭州惇仁堂大善士經募臥牛山賑捐計十六户共洋八十一元東省被水念餘縣數十萬蒼生嗷嗷待哺而臥牛山招集流亡經費尤爲緊要當厄之施回天更速吉人天相造福無涯祈附報章爲善者勸[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
