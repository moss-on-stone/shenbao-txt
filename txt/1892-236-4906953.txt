# 1892 - 236 - 4906953

 

Page 1

 
 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彚　一書爲金君秋濤所輯其中分門别類比事屬詞不特身膺民社者所當時加披覽卽襄讞之員掌刑之幕孰不當奉爲土臬哉今由本局以新鉛字排印紙色潔淨校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[新印鉛板大字康熙字典告成] [  圖書集成局啓]  
　　康熙字典一書家絃戶誦垂二百餘年目今殿板不易購求近時所出者雖極精工然細若毫毛久閱恐傷目力本局特用新鉛鑄成　字排印而成讎校再三毫無髮憾卽燈脣酒尾老眼昏花者亦能一目了然全不費力兹已告竣釘成十二厚本雪白連史者每部連套碼洋二元五角上等竹紙者連套碼洋一元八角由上海申報館帳房及外埠經理申報處出售寄語芸窻秀士青瑣才人移玉惠臨及時購取也可 
[徐園七夕琴會記]  
　　琴之爲物也清雅而孤高楚人歌巴人下里屬而和者千百人歌陽春白雪則和者寥寥焉數人而已琴至於今日其殆爲陽春白雪乎然而尚有人慕之者則以其有清雅之名也然而竟有厭之者則以其有孤高之氣也余冋在幼時曾喜撫琴爾時亦不知爲清雅也爲孤高也且薪傳無人惟就舊譜中探索得其一二聲迨兵燹後琴書遭刼譜亦被焚遂亦聽諸往者之不返復以鬻文爲將母計無暇及此漸而飢驅外出由杭而蘇而滬回首萱隂拱墓木矣雖在蘇杭之時亦嘗與善琴者相遇而聽之茫然亦顧置之長男震以十一歳時隨余來滬至十六七時五經卒業閒時喜弄絲絃而又厭箏琶之俗欲學琴余以溺愛故購琴付之并爲求得琴譜略示以操縵之法使之按譜自彈雖漸成聲終不入調繼以晤祝君聽桐爲之指點琴學遂進次兒雯甫舞勺亦丐兄授以琴余營未之知數月後亦居然成聲顧而喜之遂令弟兄對鼓以爲娱兄又授其妹於是常以聽琴爲樂去年夏病痬三月溽暑頰甚因亦取一琴自鼓令子女輩審其節奏逾月而得三曲病愈則俗務分心又無暇於此矣今年六月間又患舊恙醫者云係暑熱當避暑氣遂復杜門不出適祝君倦遊回滬因邀與盤桓并爲雯兒課琴盖當夏絃之際余亦得以温故而知新復遇方外友海琴上人與祝君同師益復相得徐園主人乃造余而謀曰今年七夕恰値星期蔽園於初六日爲乞巧之會遥祭雙星而於七夕良辰能爲邀約七友携琴至園爲牽牛織女賦靜好之章乎余乃爲之邀祝君聽桐陳君良士海琴上人查君掄先及余與雯兒而得其六主人復邀何君瑞棠以備七人之數余痬尚水盡愈不忍負此良會乃命轎至園至則諸君已畢集廳前陳設磁銅玉石花草瓜果無不以七爲數古色盎然皆主人手自位置絶無烟火氣烟波畫船内則設七巧桌分置各種古玩癸卣辛盤目迷五色琴會殷於後廳樓下琴桌七參差錯落頗有古趣間以花架爐香余携天風之琴雯兒亦以松紋往祝君之琴名海上船係余所題盖取海上移情之義而以祝君爲成連也良士之琴名戞玉亦余所題象其聲也海琴掄先亦各携佳琴分置琴桌之上主人亦出其所蓄古琴以符七數惟置而弗彈蓋主人向能爲陽關三疉之曲今則忘之俄而瑞棠至未曾携琴卽以御主人之琴焉先是祝君海琴余及雯兒合鼓普安咒余復與良士雯兒彈平沙落雁海琴掄先與祝君亦彈平沙落雁則節奏迥乎不同蓋所傳之諸異焉俄而主人開筵肅客入座舉觸酒半余獨彈梧葉舞秋風一闋旣而祝君與海琴瑞棠并余與雯兒五人合彈梅花三弄其時聽者如堵牆又値秋風怒號歧聲而爲五彼此不能復相顧惟戞然齊止而已席旣散祝君復與余雯兒合鼓石上流泉以爲之殿而中間如掄先良士之合彈陽關三疉瑞棠與雯兒之合彈漁樵問答則皆不免稍有參差蓋譜有不同傳有各異合彈本自不易也祝君言如此良會前蘇城鼎盛之時尚且難之去年在武林時有琴會雖亦六七人然可以合彈者不過一二而已今則文君濟川祝君安伯皆歸道山言之不勝欷歔余曰際此良辰逢此佳會正宜及時行樂今日之會直爲上海開埠以來所絶無而僅有則主人之清雅足以致之而所謂孤高者尚高而不孤矣豈非一大快事哉言未已郭子少泉至同赴烟波畫舫内與瑞棠良士高歌數曲興盡始歸歸則痬稍稍增痛亦不復顧泚筆記之至於晚間尚有焰火並妙舞清歌則非余之所知矣光緒壬辰乞巧第二日高昌寒食生識 
[本館接奉電音]  
　　昨由京友電傳硃筆一道敬謹譯登○七月初七日奉硃筆長萃補授詹事府少詹事欽此 
[帝京雜紀]  
　　戶部爲批示事貴州司案呈據東海關監督呈解光緒十七年分徵收土藥關稅銀五千一百六十七兩四錢八釐札委値隸候補直隸州知州王繼善親身管解進京交納等因前來查上年八月本部通行查各省應解新定土藥稅釐一項前擔御前大臣等奏明將此項土藥稅釐提還海軍經費所有各省應解前項銀兩自應一併儘數徑行批解海軍衙門兌收以省周折俟將前項借欵照數還清後再由本部核明數目行知各省關批解部庫充餉以符奏案等因行知在案今據該監督札委管解前項銀兩自應查照本部前咨徑行解赴海軍衙門投納除片行海軍衙門自行飭傳交納外批示該監督遵照○吏部爲批示事據附生胡孚寛呈稱生父瑞瀾前在兵部侍郎浙江學政任内恭逢同治九年柛恩得有二品廕生承廕經部核准給照在案迨光緒三年生父被議革職例有革廕之條九年旋蒙特旨卢用補授太僕寺少卿歴升大理寺卿簡放廣東學政十二年因病出缺伏查前任浙江巡撫楊昌濬於巡撫任内得有二品廕生迨起用後補授甘肅布政使經部奏請復還原廕在案生父係與楊昌濬同案被議楊章濬旣於藩司任内復還巡撫原廕雖藩司與巡撫同係二品然當還廕之時究未復還原職生父後官大理寺卿與楊昌濬起用藩司事同一律當亦在復廕之列况例載官員應得廕生若止於降革少剩微職者准其留廕又例載各官革職　開復原官仍議以降調者亦准其復還原廕各等語生父後官三品本有應得之廕雖未復侍郎原官較侍郎僅降一等與降調少剩微職及開復仍降調者情事尤屬相同理合呈懇恩准酌核等因具呈到部查例載官員止於降調少剩微職承廕子孫准其留廕或革職後開復原官仍照例議以降調者亦准其復還原廕等　係指本官未經革職及革職後旋由本案開復改議者而言若已經革職嗣因特旨起用復職還廕則必　所復之職品秩相當及逾於原品爲斷定例極爲 
 
 

Page 2

 
 
明晰此案大理寺卿胡瑞瀾前由兵部左侍郎補放浙江學政因案革職其侍郎任内應得廕生照例應卽革廕嗣因特旨起用歴升大理寺卿因病出缺並未復還侍郎原職核與還廕之例不符至該生所引某肅布政使楊昌濬給還巡撫任内原廕一案查布政使與巡撫均係從二品雖非復還原職究屬品秩相當碍難援照辦理所請復廕之處應毋庸議○太醫院醫士恩糧肄業生等前經奉旨考試兹蒙欽取聶鶴慈等十四人按月應領恩賞銀三兩行文戶部存核由部庫放領嗣後本醫院出有應得官階先儘此十四人升授此爲從來未有之曠典也○上月二十七日午後止陽橋南一帶進卸車輛其多有甲乙兩車夫因車軸彼此擊撞各逞威風扭毆不已適巡視街道吳侍御經過此處飭役各笞二十板兩車夫始分馳而去○江蘇某關稅銀六萬兩前於三月間派令委員某君解運到部交庫騐收領有回批嗣經戶部北檔房片問貴州司江蘇某稅關應解京餉銀兩是否派員解交部庫騐收司員等飭令房吏查覆房吏虞子雲因前將此項解收銀兩漏未收入册簿遂卽查照爲據覆稱尚未解交部庫騐收北檔房司員等一面行文江蘇撫憲催令飭委迅速解交一面片行吏部著將領解江蘇某關稅銀委員某君照例核議日前江蘇撫憲來文覆稱某稅關應解餉銀六萬兩業經派委候補官員某君於三月間解并部庫騐收領有回批足據貴州司主稿司員飭令房吏細心檢查始悉此項銀兩實於三月間解庫騐收其時房吏虞子雲因連日未進科房以致漏未收入山簿日後按照登覆因出示諭云倉科書吏虞子雲辦事舛錯著卽斥革並將倉科經承吳某記大過一次一面禀知堂憲等所有堂司各員例應自行檢舉於某日具摺奏請交部議處一面片行吏部稱領解江蘇某關稅銀委員某君查於三月間解庫騐收例無處分其所應得奬叙之處仍照例議給○平谷縣紳士某與某甲爭奪地畝涉訟公堂已閱年餘上月二十二日有平谷縣紳士某遣抱告張某在都察院控告平谷縣賴明府信任吏役營私舞弊聽斷不公都察院准詞飭將抱告張某交北正衙署看收大約須由順天府解回本縣訊質也○張可毅身死移屍一案所有帮凶人証解送刑部擬罪其正凶龔九自疏脫後屢經刑部催緝迄未獲案上月二十四日刑部出票仰北正指揮知悉務卽飭役協同看押之高海前往跴緝龔九限於七月初五日一同送部聽憑歸案審辦○上月二十四日中和戲園召寳勝和班演唱有太監多人不知好歹胡亂喝彩班内有深惡之因而品角太監多人由臺前擁至臺後奮力毆打該戲園主見勢不佳卽往中西坊署禀請傳派練勇二十名赴園彈壓衆太監已紛紛逃逸僅有跟隨之鄉人瞠乎在後當被拿獲押收坊署未悉如何發落也○山東撫憲派令委員赴部先後領得鹽引票三萬餘紙蓋山東鹽引票往時眞僞莫辨自剔弊後按年售銷引票較往昔倍增其數是以大部亦從多印發也 
[廣州火警]  
　　閏六月二十一日之晚更魚四躍居人方展八尺黃琉璃乘一味新凉招趾離而選夢忽聞鑼聲鞺鞳震耳欲聾急推窓視之見城南光燄　天幾訝驪山烽火街卒走報曰走水矣走水矣俄各水龍紛紛馳往踴躍爭先吸水灌之得以熄滅事後查悉火起於南關太平市恆隆竹器店店中滿貯筐筥籃簏肖畚簥籨縷蔑爲之最易引火一經燃著遂致隙原殃及比鄰計燬六戶有某水會中人持皮管猱升噴水失足而墮幾葬火坑幸得人冐死救援得免殞命然已焦頭爛額痛楚不堪矣 
[五茸喜雨]  
　　松江訪事人云亢旱已久田中禾荳俱枯前月中旬雖經降雨數番仍未旣霑旣足至本月初三夜更籌乍報農民方露坐納凉遥望西北隅黑雲層疉而起少焉封姨跋扈岳撼山摇雷聲隆隆然時於黑暗中見閃電一飛幾若金蛇之掣少焉雨師戾止濺玉跳　檐溜牀牀徹夜不息次日下午又大雨傾盆老農老圃者流咸拍手歡呼深慰雲霓之望矣 
[南湖秋月]  
　　初六日報紀嘉興陶姓嫗於本月初二日吞服生烟斃於東門外某姓家兹悉某姓吳事後喚地保至央人向陶嫗之子調處延至傍晚仍未妥洽遂投縣稟陳劉邑尊准詞於初四日午前親臨相騐旣升座屍子哀求免騐邑尊不允旣而仵作喝報小的騐得屍身並無他傷果係吞烟而斃隨填明慠格諭令自行收殮○旱魃爲災雨師息影宗太守率屬赴郡廟設壇祈禱冀沛甘霖秀水縣更示期初二日爲始禁止屠牲嘉興縣亦出示禁屠事同一律至初四日下午大雨傾盆閱半點鐘而止歴觀各處訪事人所述凡遇官吏設壇求雨未有不應騐如神者豈至諴感天古人言眞非欺我乎 
[土匪已遁]  
　　本月初五日報登湖北通城縣會匪滋閙湖廣總督張香帥札調鴻字兩營往剿云云嗣復添調督標一營前去天戈所指荼火生威匪徒祗烏合數千人一聞大兵倍道而來立卽駭而遁走至前報云匪首自稱爲太子太保前兩江總督部堂汪係謡傳之悮兹有從軍之士奏凱言旋者錄示匪首僞示一道其文曰欽命大臣大字太保總統元帥督統盛軍乾坤離坎四卦天寳山提帶兩廣軍務糧餉汪爲上諭賞八品蘭旂良善還古功牌天地佛五祖金藍龍華盛會先後天九九八十一天六六三十六重獄天降十大刼之艱難龍蛇走馬五羊閙中華黃花遍地金鼓齊鳴諸葛五侯也批於後朝二三山一二兩三山血滿江河骨堆山竹笋開花竹笋散算就落在龍蛇單西天三萬古佛普渡天下三山五獄門弟子八立志修道朝二欽丰天地佛五祖時學習孔夫子之正道學習讀書忠信禮義廉恥孝善還古免投十大刼之災難吾門耳久聞李氏善門忠厚傳家通財救貧人仁義佈於四方後天災難李氏善門永丰年清吉太平子孫昌榮末鈐僞印一頗似符篆計字四每字以雨字爲首其下左旁一鬼字勾中加九龍山分四字蓋哥老會匪之餘孽也本館按此等匪類旣已叛逆無道而其文復　俚不能理宜急付丙丁豈得污我簡牘惟是會黨雖蔓延數省時有蠢蠢欲動之形而其怪誕支離實草宼之所不屑道因附錄於此以冀迷途悮入者觀之知若輩眞鄙如犬豕庶幾及早改邪歸正相與革面洗心乎 
[漢皋火警]  
　　羅某在漢口董家巷開設宏興絲線鋪歴年辛苦所獲頗豐因於六月間就原處雇匠裝潢俾得大張旂鼓旋擇吉七月初三日重復開張初一日其婦在後樓檢點衣裳安排牀帳至晚間鐘鳴十下事畢下樓正在晚餐忽報樓頭火起急呼四隣地救而燎原之勢已成回回熊萬難嚮邇雖有水龍吸水灌救亦如以杯水沃車薪直焚至崇墉回祿神始興盡而返 
[金陵得雨]  
　　金陵自入夏以來疉經設壇祈禱均未大霈甘霖溝澮盡涸田疇欲裂民間食用汲水岌岌焉難乎爲繼七月初三日午前十一點鐘油然作雲沛然下雨風伯助其勢豐隆壯其威至十二點鐘始止午後三點鐘雨師又降勢若傾盆電光繞室更灼灼然不敢逼視約歴一時之久然後雲收雨散高下田疇旣霑旣足雖未能使已槁者勃然興起然旱穀賴以滋潤禆益誠非淺矣 
[劍池渡影]  
　　姑蘇護龍街宜多賓巷王公館長隨某甲年二十餘服役多年主人藉以供指臂焉主婦有婢小字春香每當茶瀹鷓鴗粒盛鸚鵡幾訝麗孃妝閣供砑箋洗硯之人本月初一日晨起喚婢不應尋之無著旋查得首節箱内失去　銀四百圓及金銀首飾知爲捲逃無疑然思婢素不出戶庭難保不被人勾引遂喚齊踷僕一一稽查旋在甲兠肚中搜得金耳環一對遂將其根究勒令交婢否則送縣訊懲甲自知罪無可逃潛取阿芙蓉膏半缸背人吞服旁人見其容顔慘變詢知情事急禀知主婦延醫施救則毒已大發妙藥難施矣延至黃昏溘然而斃○閶門外某漆盤鋪學徒某甲與對門某錢鋪學徒某乙爲總角交二人皆童眞未漓見之卽任清嬉戲上月晦日午後乙戲謂甲曰汝敢由櫃内躍出乎甲曰躍之何如乙曰當以大肉麫五碗相餉甲曰諾遂一躍而出忽顔色黯淡雙手捧腹呼痛不止適師自他處歸詢悉情由急向錢鋪主商議立延某名醫診治醫云腸已迸斷無能爲力矣逾時竟斃命隨由乙之父兄備棺小殮一面飛報寗波家屬不知能就此了事否也○倉米巷東口 
 
 

Page 3

 
 
某成衣鋪學徒年纔十二本月初二日其師囑購零物七文徒持錢出外半晌方歸詢以物何在徒呆若木雞不知所對師略責數下徒卽竊取青蚨二十五翼潛至某烟館購烟一箬吞之而回至鋪中縫級如故逾時毒發究以故初猶不肯直陳觀其狀知係吞烟立卽爲之施救奈越時太晚不克奏手逾時已一命嗚呼矣慘哉 
[金陵官報]  
　　七月初一則委辦武穴掣驗鹽釐候補道郭慶藩銷會辦籌防局差辦江西湖口掣騐朱溍禀知一年期滿騐候甄别辦淮揚水師支應所張錦瑞銷假首府李上元縣陶禀知赴江塖韋社東西焦等村查勘飛蝗遺子回江甯縣藍均禀知在城隍廟設壇求雨知府陳鍾蕃禀知山東賑捐今日開局安徽副將蔣友和湖南來蕪通保甲緝私叅將李振標安慶來署松江城守管守備　恩傑投文請咨縣丞吳聲晋禀知上元等七屬公幹回戴輔道禀知在藩署閱卷又黃裳治赴揚青村營都司尹嗣興委署沭陽縣縣丞沈傭赴任兩淮候補鹽大使饒祖護潘善源均回揚初二日戶部主事王武曾親拜四川來進京三江營都司符士揆瓜洲中營守備吳家位均到辦靖江釐捐知縣俞熙辭知縣盧運昌候選通判戚文栩叩謝辭均見補昨日請補碭山縣陳守晸知縣楊嶽方禀知在藩署閱卷鎭江洋務公所知縣曹明志奉電飭來甯禀到新選江西興國都司王定拜禀到由京來初三日藩臺瑞臬臺陳請補鹽巡道桂正任桃源縣汪懋琨鎭江洋務公所知縣曹明志辭回鎭江均見縣丞何亮榘禀知穀米交清初四日正任五河縣調署南陵縣賴同宴禀到由安徽來南匯營都司陸珍璠辭赴任補昨日新選江西興國都司王定邦見知府阮祖棠禀知復成倉穀盤曬竣布倉大使周殿魁禀知倉榖收曬事竣藩轅牌示泰州知州張兆鹿調省另有差委遺缺查有候補知州王端啓署理 
[水勝遊]  
　　上月初五晚蕪湖太古洋行寫字人因潑水啓釁與保甲親兵閧閙失去金對時表金約指一案已紀報端兹聞保甲局中以鷹餅百枚償太古所失又將局員記過二次分叚巡員撤去差使始得翕然寢息所有滋事之親兵徐龍章黃如茂二名斥革後現尚交保看管未知如何辦理也○前月初八日長江水師提督李與吾宮保解組來蕪聞之節署差弁云宮保雖荷恩綸得以病免然新任之黃昌岐爵軍門尚須入都陛見遲至九月方爲瓜代之期此次惟來蕪就醫且便修葺節署所有尋常公事委中協謝協戎代拆代行若有緊要機宜則封送蕪寓裁判云○長街湖南會館恒泰絲線店開張數月局面堂皇局外人觀之咸謂其必長袖善舞者不料月前某日倐然倒閉主夥逃逸一空債主聞信奔來携取物件此爭彼競擾擾紛紛忽有一女郎杏臉微嗔蛾眉倒竪大聲謂諸君旣能搬物請先償奴存欵洋銀一百五十元蓋女郎亦債主也各人見娘子軍英姿勃勃未便與之抗衡相顧無言束手退去女郎遂獨張一幟盤踞把持諗知恒泰尚有押租數十元在房主處遂相商出帖召盤以便頂替者作亡羊之補○每年七月中好事者例有燒天香之舉其意卽滬北所謂盂蘭盆會也先期延顀緇流羽士啓建道塲各店悉張五色天篷綴以珠燈飾以纓絡一至踆鳥西下燭龍萬道齊吐光輝火樹銀花掩映於蝦鬚廉底且必資雇傀儡盲詞清音之類次第奏技以永良宵於是西國佳人南都媚子相約晚妝試罷徐踏銅街而輕溥兒郎更從而推波助瀾肆行羅唣直至參横斗轉猶聞墜釵墮珼之聲誠一年勝會也顧膒者謂滬北盂蘭盆會每由附近無業者爲首事糾約尶𡯓僧道里巷司閽人向各家持簿書捐得捐則略建道都以遮人目所餘之欵由首事及僧道司閽人按股瓜分各得其一是以利之所在人事趨之一至新秋沿路鐃鈸聲叮噹不絶不知蕪人所謂燒天香果實事求是耶抑與滬北事同一律耶請還問之個中人○保甲圑捐經道憲勸定後各帮商貿皆遵諭先繳捐銀四分之一掣給收條餘皆照廣商兩年三限章程陸續呈繳某日觀蔡又以捐雖出於公允必仍就進貨中抽取因傳諭各首事惟洋油土藥糖包木簰准其酌定捐章隨時收贮滿卽截止至米行捐原議由行戶向用費中酌出不得加取買客買客絲毫旋復給示張掛公所前以防弊竇○邇日鄉農正當刈稻黃雲蔽野白雪翻起滿篝滿車人歌樂歳故廣商已於本月初開盤收買但日内來源未旺而粤東秋成歉薄告糴尤殷是以商人故意將市價高擡每石售至銀一兩六錢以外視往年新稻昻貴多多矣○自與西人通商後中外交涉時有牴犃今年瑣務雖繁獨無棘手事件亦足見中外之輯睦有加也○蕪人最喜鬥蟋蟀之戲裙屐公子市井少年　不盆畜數頭當孤注之一擲因之荒園廢址時有人從而搜推以搏蠅頭一日有無賴十數人至曾家塘畔某教士新建空園中翻磚掘土致園中蔬菜蹂躪不堪園丁宛勸暫停若輩卽羣起毆擊園丁之婦亦被贈以老拳遂據情泣訴堂中隨由洋務局傳諭地保禁止閒人不得再入作踐園丁　從此將門緊閉免致復起風波○六月三十日政大源信局夥從萬泰錢店收得寄至某處之洋銀二百七十圓行至三聖坊前驀被匪從後攫去七十圓飛步逃逸蕪湖縣王明府得報立傳通班捕役赶緊緝查旋卽拿獲一名屢動六刑堅不承認遂收諸囹圄待再緝拿○裕溪關委員傅　亭少尹差期屆滿關道詳委巡檢鄭衡浦少尹接辦少尹遂赴道轅禀謝辭行於本月初二日束　就道至青弋關新河關各委員現亦須次第調換大約待雙星渡河之候當有好消息傳來矣 
[舊令啓行]  
　　前署上海縣袁海觀大令於昨晚携同瀛眷乘坐江寛輪船回湖南原籍守制本邑印委各員及署中書差人等恭送如儀 
[淞濱瑣誌]  
　　前日下午有一少年策騎飛馳在小南門外城根至大東門口適有某首飾店學徒避讓不及致被撞倒其腹遭馬蹄踏傷少年見勢不佳意欲揚鞭逃逸卽被城兵拘住該學徒由店中人舁回療治未識能無恙否也○李祥祥者滬南著名流氓也前日糾合同黨張晉卿張順卿阿大等在滬南長興酒館修五臟神殿醉飽而出行未數武有小孩手持鮮肉一塊悮碰李身李大怒不問情由將孩毆打孩大聲呼救適有粤人某甲經過此處見數人毆一小孩爲之惻然上前解勸並斥李之不是李等遷怒於甲將甲飽以老拳一哄而散流氓似此猖獗有巡防之責者何以從不加察耶○南碼頭左近每當夕陽西下卽有小流氓三五成羣迭肇事端搶物攫衣時有所聞有花行夥某甲前晚回家行至該處手持官紗衫　此輩攫去甲訴知地保昨經地保拘獲一人未識將解局審辦耶抑含糊過去耶 
[受傷請騐]  
　　李某者家住南市新碼頭地方向以販紙爲生涯其友某甲屢向稱貸李不堪其擾昨晨甲又向李借銀餅數枚李拒之甲謂爾不破慳囊我當在此坐守李以好言開導甲非但不服反將李扭住行兇以致李遍體麟傷旁觀者代抱不平羣起攻之甲知衆怒難犯乘問逸去李心不能甘倩人擡赴縣署喊請騐傷 
[燕去樓空]  
　　浦東某氏婦生有一女年已及笄以家計清貧相將來滬至楊樹浦地方紡織局做工餬口相安無事日前婦因有事回鄉其女獨留滬上工作之暇時至英界游玩置身熱閙塲中不覺目迷五色適有在法租界開設小烟館之某甲在途行走見女蓮步娉婷街頭獨步知其有隙可乘百般誘引女誤墮其計與甲同去及婦事畢來滬已失掌珠所在卽日回鄉邀其夫某乙來滬尋訪前日在甲所開烟館樓上瞭見欲向領回甲一味蠻覇乙不諳租界章程吞聲飲恨而去次日經人指引始至捕房控訴捕頭以事關誘騙立飭包探前往查拿不料甲已携女逃遁及包探前去室中細軟物件已携取一空僅存木櫃等物乙追至老閘詢悉甲舟開行已遠自揣不及追趈回告捕房並請隨時查緝當由包探將甲姊某氏帶入捕房捕頭著押候解案請究 
[龜董受笞]  
　　前報紀嚴究行兇一則前晚黃大令飭提龜董趙子恒卽曹子恩至案研詰曹供稱係揚州人在滬多年素來安分不敢干預閒事此次實被任焦氏誣扳叩求明察大令一再盤詰曹執定前供大令判將曹笞責一千板復提蟻棍譚三至案譚俯首求恩並稱以後不敢 
 
 

Page 4

 
 
再犯大令喝笞一千下謂任焦氏曰爾亦有不是之處本當嚴辦姑念婦女無知從寛發落著責籐條二百下押候與曹譚二人分别遞解王三卽王萬昌亦應從嚴究辦姑念一再求恩從寛免責聽候備文遞籍王蘭香卽小四仔交伊母焦劉氏具領回籍不准逗留在滬李來紅速將烟效二人赶緊交案候示 
[小竊被獲]  
　　小竊某甲不知從何處竊得銅銚一把在法界行走爲巡街捕所見拘獲人贓候解公堂訊辦 
[自投羅網]  
　　前報列案將解省一則前晚由上海縣黃愛棠大令飭提屍母陸談氏屍弟陸炳文被告李惠生及買牛之王阿大擅用私刑之汛捕魏德捕夥葉華在新閘保甲局行刑之許大元隣人徐仁義徐阿炳並住圖地保萬順信徐克琴等共十一人至案順供忽據王鳳祥投案訴稱小的係川沙人與陸春春素來相識當春春未斃之前春春之弟炳文前來央小的理勸是以來案禀明叩求鑒察陸炳文供稱小的與王鳳祥並不認識亦無央伊理勸求恩查察大令得供以鳳祥旣經理勸亦係要証未便任其遠離著將屍母陸談氏母子交保王鳳祥等分别收所聽候備文解省尚有在局行刑之應業瀛因患疾發善堂醫治俟備文後一併起解 
[英界公堂瑣案]  
　　包探秦少卿禀稱安徽人王秀坤前因犯事遞回原籍現又潛來滬上適爲小的所見是以拘案請懲王供稱小的現已改過自新不敢犯事矣秦探又禀稱小的查王犯竊已不知幾次遞籍復來亦已幾次矣蔡太守判令笞責二百板押候再備文遞籍○一百二十號及一百二十五號兩華捕同禀稱昨日小的等見馬阿坤等與胡阿元等爭扭向之拘拿馬恃强不服反敢與小的等爭扭今特一併送案馬及胡全五同供稱小的等皆粤東人同在長春棧接待客人是日有客到棧被泰昌棧胡阿元等將行李阻住故與爭論胡及陳桂材同供稱小的等皆上海人現在泰昌接棧待客人有客到棧小的等已爲鋪設房間突被馬等爭奪故與忿爭蔡太守著一併交人保出惟馬不應拒捕判罰洋銀一元以充某項用欵○包探陳阿九禀稱流氓張阿仁陳阿沛至鴇兒席二寳家花烟館詐去洋銀二元小的知之拘送案下二寳供稱張陳硬借洋銀屢屢纒擾小婦人等出於無奈勉給洋銀二元事後心不能甘是以報捕拘案張陳同供稱小的等皆上海人不敢在治下訛詐烟鴇尚求大老爺筆下超生蔡太守判令各笞責一百板交人保出如再犯事定予重懲○沅衣作主西婦某氏控馬夫林連生吞用帳上洋銀反以索取工資來家吵閙蔡太守訊供之下飭查明帳目再行訊斷此已列入報章矣昨日西婦訴稱兹已查明帳目應找林工貲洋銀三元七角五分惟前令收洋銀四元五角未經交下後又被收去十三元帳簿呈閱林供稱小的並未收過四元五角至十三元五角確曾收用因代購稻草及釘馬脚鐵諸項主婦未經付下是以劃抵今已繳案尚乞施恩西婦又稱稻草及釘馬脚鐵等欵向由自已照付與林無涉太守商諸梁副領事然後就林繳案之洋銀十三元五角中提還林三元七角五分餘給西婦領去○粤東人韋阿竹與馬夫陳丫頭爭毆由某號巡捕拘送公堂蔡太守判令將陳管押一日阿竹押俟其父韋步雲到案再行訊究此皆前報所已登兹悉當日阿竹與陳爭毆以致由捕拘押事後步雲函致英領事官欲將阿竹取保梁副領事以步雲係華人旣欲保其兒子應照章投公堂向華官禀訴因著自行投案昨日步雲令傭人上堂禀稱家主無暇到案命小的求大老爺將小主人阿竹釋歸太守曰爾可傳諭爾主於禮拜三投案候示○娼奴浦夏氏訴稱小婦人家在姑蘇鄉下久居治下傭於龜子周福堂所開娼院有洋銀一百元存在周龜處旋與周龜同處如今向索不還反糾同黨類取去小婦人箱子二口且被毆傷周躏跚上堂遞禀稱小的因妻子已亡娶轉醮婦浦夏氏爲繼室營入門時尚稱安分現在漸漸不守婦道與同生福號夥許姓有私小的同隙捉娜許已知風逃脫遂將妻訓斥不料妻反投捕房誣控其實箱中衣飾皆小的所置求大老爺明察秋毫蔡太守飭將起案之箱暫存公廨俟查明究竟及氏之傷勢如何以便覆訊該辦夫周旣開娼院則已不惜曳尾泥中矣乃猶欲捉妻之奸且更控其不守婦道嘻是殆欲於淫窟中建貞節坊俾雞皮三少之夏姬得以榮旌綽楔耶哈哈○包探何瑞福禀稱陸張氏投捕房訴稱被韓天春詐去洋銀二元五角與徐扣子俵分捕頭因令小的一併拘拿解送案下陸張氏訴稱小婦人在治下某處開小飯店韓聚賭輸錢欲暫借洋銀作孤注小婦人不允遂糾同羽黨詐去兩元五角如今請賜訊追韓供稱小的曾在陸張氏樓上聚賭雖與口角不敢詐訛徐　稱伊等之事小的實不相干陸張氏又稱小婦人樓上並不借與韓等賭錢徐是否同來此刻已難辨認蔡太守判罰韓洋銀五元以二元五角給陸張氏尚餘二元五角充入某項公用徐卽行開釋○包探唐寳榮禀稱昨日小的見顧阿全劉有富等設攤擲骰藉以騙錢因之連賭具送案顧劉同供稱小的等偶然小賭以後不敢再蹈前愆矣蔡太守判令各枷號一禮拜發捕房帶往犯事地方示衆賭具暫存候再銷毁○三百零五號巡捕禀稱小的常奉捕頭之命往虹口拘拿賭棍因有望風人通信以致賭徒捨命奔逃連次往拿迄未一獲昨日留神伺蔡得將望風人楊洪堂拘送請卽究懲楊供稱小的係金陵人年四十歳在忠信營後哨八棚當火夫昨日因染病告假往治下某醫院求醫旣服藥水卽順道至圓通寺小營訪友人王雲峯索取舊穴路經賭處適有巡捕捉賭以致散錢滿地貪小拾取卽被拘拿並不爲賭棍望風尚求大老爷原有蔡太守飭暫行管押俟函致忠信營統領及分營管帶查明發落○寍波人于長舟訴稱小的在治下開設西國縫衣店雇用董賜福當縫工昨日董忽與孩子忿爭小的喝阻不依反被咬傷手指董供稱小的亦寍波人現在于店中爲夥于侄無端駡小的爲臭賊故與忿爭及向于告知于不自知非反助其侄滋横蔡太守騐明于手指受傷判令將董管押兩禮拜期滿交人保釋 
[招認屍身]  
　　同仁輔元堂來信云本月初五日巡船撈來女浮屍一口年約三十來歳身穿藍布衫褲子花布滿胸肚兠頭戴黑缐網落白料簪一隻大脚餘　當經本堂殮埋義塚如有親屬來堂認領可也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂城官報]  
　　閏六月十三日候補縣陳澍霖奉藩憲委解五批京餉王奎照奉鹽憲委盤量豐備倉積　裘憲璟奉鐵政局委赴大治勘丈運道騐收路隄各赴兩院禀知簽分卽用知縣馮永圖卸代理擇州吏目瀋遵枋回省俱赴兩院禀到揀選知縣徐苞奉委赴鐵政局　辭文案禀謝候補按司獄趙良輔禀見奉委漢鎭查騐下釐局十四日專辦馬鞍山煤礦丁憂候補同知朱滋澤禀見候補縣何逢孫自黃安蘄水查育嬰托宜請假五日卸代理江夏縣山坡巡檢方文翰回省俱赴兩院禀到署京山縣朱恩錫俱禀見謝候補縣裘憲璟奉鐵政局委赴大冶勘丈運道驗收隄禀見知候補巡檢曾傳祿奉鐵政局委赴大冶運道勘丈官道核算土方知十五日候補府裕庚赴兩院叩謝由順直賑捐保案補缺後以道員用調署黃梅縣黎垿署京山縣朱恩錫俱謝委見辭湖南候補州叚長佑見辭回湘候補縣丞孫家瑊奉委樊口南岸釐局候補巡棆曾傳祿奉委赴大冶勘丈運道俱稟見謝淮補沔陽州鍋底灣巡檢孫宜暄禀謝飭知候補縣裘憲璟赴兩院稟辭赴大冶勘丈運道騐收　隄工程候補巡檢丁裕昆奉善後局委赴天津公幹候補從九涂經緯進牙釐總局核對俱赴兩院稟知十七日撫部院　下又巡捕試用縣丞翁守範奉藩憲飭知順直賑捐案内蒙保補缺後以知縣用禀謝 
[廣州官報]  
　　審轅牌示廣州協右營左哨二司把總缺以儘先把總林璋拔補　石鎭右營都司缺　盡先都司武永泰請補大鷼協左營守備缺以補用都司劉華青署理東莞縣中堂司巡檢缺請以海防卽用巡檢曾世璜詳補陽山縣淇潭堡　巡檢缺請以鄭工試臣巡檢俞仕芬詳補 
[上海六馬路仁濟善堂經收由蘇城觀前恆孚銀樓寳號交來代收桶捐]  
　　蒙各大善士心存施濟仁慈廣伂慨解義囊以拯仁慈廣布慨解義囊以拯順直永寔河巨災不勝代爲廣祝今將各戶台銜詳細登報以昭公鑒胡潘氏洋念元無名氏求父病速愈資慈靈冥福祥十元胡圓成洋十元呂鈺因背疽全愈洋十元無名氏洋七元吳丁汪氏求父病愈合洋陸元散戶無紙包洋三元無名氏爲第三子天花平安洋二元丁懷貞洋一元錢一百文陳李氏求病速愈洋一元無字紅紙包洋一元散戶銅洋二元太原氏錠銀七錢三分散戶錢籌五百文散戶錢四百五十三文以上共收英洋七十一元銅洋二元銀七錢三分錢一千五十三文 
 
 
 

Page 10

 
 
 
 
 

Page 11

 
 
 
 
 

Page 12

 
 
   
 
