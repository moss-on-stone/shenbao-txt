# 1891 - 184 - 4906543

 

Page 1

 
 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分縷析無不詳載　其中曩所印者早經售罄兹復排以新鉛印以潔白紙張每部十本碼洋六角卽日出售有欲討論掌故者請向本埠申昌外埠申昌及經售申報人購取爲盼此佈 
[新印五經三萬選出售啓] [  點石齋告白]  
　　邇來四書大小題文及試帖等書皆有三萬選名編者而經藝獨缺如焉文苑中每以爲憾本齋特請名士主持選政旣集石印各種經藝之菁華復得各省書院社課及近時名人窻作共文三萬篇分釘四十本皆清華朗潤出色當行之作葢是書出而始集經藝之大成焉自去冬開印以來原擬春間竣事祗以校對詳愼至再至三以致稍稽時日現已將次告成不日出書業經三馬路同文分局經記悉數購歸另自定價發售如蒙賜顧請卽移玉往購謹此佈聞 
[得彩求售] [  申報館協振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徵明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座漢玉五件如有合意者請速來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[論流妓啜茗富與吸烟並禁]  
　　流妓之盛至今日而已極烟寮茶室之中幾於在坑滿坑在谷滿谷亡廉喪恥敗俗傷風久矣爲有心人所共憤近者法總領事接到華官照會卽飭工部局移請英工部局會商禁止詢謀僉同由是法總領事曁英工部局按照例章大張告示禁止流妓不得再入烟館且責成開烟館者不得陽奉陰違如敢藐視禁令初犯則議罰疊犯則封閉法令何等森嚴告示中雖渾而言之曰婦女然見者莫不知其爲流妓言之也自西歴七月初一日起英法兩租界一體申禁而英捕房麥捕頭又派各包探暗中巡察如有犯者立卽拘辦期於令出惟行前日在東棋盤街一嘯樓内飛雲閣烟館拿獲違禁吸烟之陳王氏解送公廨判罰該烟館洋十元旣有英法工部局之會同禁止又有捕頭之嚴飭各包探認眞查察此後開烟舘者當稍知畏懼不復以身試法其有裨於風俗人心已非淺鮮所美中不足者但禁流妓入烟寮不禁流妓入茶室耳或謂茶室之中縱有流妓混跡在内不過列座笑談猶不致如烟寮中之釵弁横陳履舄交錯大傷雅道工部局之所以但禁吸烟而不禁啜茗未始不由乎此不知癖戀烟霞者大率不復縈情花柳當夫横簫低按短笛斜吹手之所弄心卽注之卽使佳麗當前亦未暇作劉楨之平視間有一二輕薄少年借餐霞風味結待月因緣者爲數究亦不多尚不致如茶室之甚而茶室中則撲朔迷離觸目皆是謔浪笑傲旁若無人晝夜兩巿幾如潮汐之有定汛老成持重者或約友清談或騁懷游目惡其喧譁嫉其淫蕩相與望望然去之而紈袴子弟以及店鋪學徒見獵心喜視爲樂國如蟻之附羶如蠅之逐臭流連忘返靡有已時因此而敗名喪節失業傾家者正不可以僂指計言念及此誠大可痛恨之事也今於烟寮則禁之於茶室則不禁輕重緩急之間豈足以昭公允意者工部局董事未嘗親歴此種茶室不知此種惡習大傷風化故未一併禁止耳使其親歴此種茶室知此種惡習之大傷風化則力挽頽波重申厲禁當有不費躊躇者矣且奸儈射利之計愈變而愈巧卽使法網高張彼必巧爲趨避以遂其營私之詭計今但禁流妓之吸烟而不禁流妓之啜茗必且以向日售烟之地改而售茶藉以招徠嫫母無鹽勾引游蜂浪蝶自恃工部局告示並無議禁之文益得明目張膽巡捕包探不敢過問恐自有吸烟之禁而流妓之啜茗者轉多於前是直不啻爲淵敺魚爲叢敺爵矣難之者曰滬上淫蕩之習亦非一二端所能盡矣如妓院之分書寓長三么二又降而至於花烟間何一非害人惑衆之事卽以流妓論英法兩界中曲房櫛比密院星羅拉客門前勾人月下此其敗壞風俗較之桑間濮上殆又過之旣不能一律驅逐爲掃穴犂庭之計而但禁其啜茗似於正本清源之道未得要領則解之曰妓院花烟間旣已准其開設於前自未便遽議禁止於後流妓之行徑雖與烟妓相彷彿然其位客勾人尚在小街僻巷苟非尋香訪艷任意勾留彼亦未必盡執途人而罄其腰槖也迨至一入茶寮則三三兩兩逐隊偕來有老嫗以爲之撮合有雛婢以爲之通辭有姊妹行以爲之互相汲引而且淫聲浪態極意描摹冀以蠱惑茶客之耳目始則聽之而心動繼則覩之而神移終則色授魂與入其彀中而不覺不特少年子弟最易失足其中卽素號老成者亦不免誤爲牽引陷入網羅較之選舞秦樓徵歌楚館者其委瑣穢褻眞不可同日而語矣此而不禁如風化何且啜茗之事與吸烟事同一便工部局旣知吸烟之大不雅觀會同禁止則由此推而廣之更議及於茶室不過一舉手之勞耳倘竟禁其一而弛其一在售茶者方以爲得計而售烟者且不免有怨言謂禁令之有所偏倚也故禁止吸烟之後必繼之以禁止啜茗庶足以示大公而垂久遠西國官紳辦事公允凡租界中華人所痛恨之事工部局必曲體輿情懸爲厲禁安見啜茗之禁不卽在目前哉則卽以此論爲嚆矢焉可 
[諭旨恭錄]  
　　五月二十七日奉旨山東道監察御史員缺着劉桂文補授擬補内閣中書姚大榮着准其補授户部堂主事隆泰主事惠祐俱着交部記名以直隷州知州用截取内閣中晝王仁東着照例用升補福建龍巖直隷州知州盧慶雲着准其補授山東青州府理事同知員缺着恩禧補授京察官内閣侍讀奎華着交軍機處記名以道府用吏部郎中恩浩着准其一等加一級交軍機處記名以道府用内閣中書繼榮着准其一等加一級記名照例用前山東候補知縣傅善寶着准其開復原官仍發原省照例用擬補福陵關防衙門筆帖式榮蔭着准其補授吏部文選司郎中員缺着李紹芬補授所遺稽勳司員外郎員缺着孫朝華補授奏留吏部額外主事侯葆文吏部七品小京官張壽祺俱准其留部欽此 
[蘭掖清風]  
　　吏部爲移咨事文選司案呈本部遵議浙江巡撫崧奏稱浙江開化縣知縣潘紹詮試署期滿撫字催科均無貽誤洵屬稱職應請銷去試署字様准令實授等因核與部章相符應請旨准令潘紹詮實授開化縣知縣繕本於光緒十七年五月十五日具題奉旨潘紹詮着依議補授餘依議欽此由科發抄到部相應黏抄原奏移咨 
 
 

Page 2

 
 
浙江巡撫查照辦理○張朗齋中丞以連年山左迭罹水患登萊青道盛杏蓀觀察宣懷多方勸募並自倡捐數千金雖堅稱不敢邀奬未便没其善忱遂援黄毓恩延煜成案奏請竊賞給頭品頂戴五月二十日奉硃批盛宣懷着賞給頭品頂戴欽此○每歲小暑日起乾清門階下例由造辦處置備木桶二口每晨由御藥房熬暑湯奉宸院放冰塊俾趨朝待漏者得以食德飲和光緒十三年移　蹕南海聽事備差人員皆集於彼因亦於西苑門外仿照乾清門添備湯桶現屆小暑節已由總管内務府堂上行知奉宸院造辦處御藥房查照成案於六月初二日起至七月初四日止在西苑乾清二門前預備暑湯○廂藍旗恩護軍統領普交諭新授護軍叅領廣玉調管二甲事務仍兼印房值日章亦並兼稽察餉銀新授副護軍叅領裕隆調管四甲事務新授副護車叅領存保管理五甲事務並補進上三旗内廷班之差已由印房將此傳知三五旗派差處七個甲喇一體查照○吏部爲移咨事文選司案呈本部遵議四川總督劉奏以四川候補通判鄭鈺請補雷波廳通判等因核與例章曁輪補新章均厲相符應准其以鄭鈺請旨補授是缺五月二十日具題奉旨鄭鈺著依議用餘依議欽此由科發抄到部相應黏抄原奏移咨四川總督查　辦理○漙玉岑中書侍郎良榮任閣學其所充日講起居住官一缺例應另行簡員充補經翰林院將未充講官之翰林院侍讀學士宗室會章等帶領引見本日奉硃筆圈出會章着充補日講起居注官欽此○吏部爲曉諭事所有光緒十七年五月分月選郎中潘祖年一員通判周錦城一員知縣周寶琛陳天驥李鷟曾憲仁等四員共六員相應出叙傳令各該員知悉於五月二十四日赴部過堂二十五日赴天安門外朝房預備掣籖如有不到定行指名題叅○吏部示傳所有指補福陵關防衙門筆帖式榮蔭一員相應傳令該員於五月二十六日丑刻穿天青褂備帶補褂青褂佩帶荷包手巾赴西苑門外六項公所吏部公所書到伺候帶領引見如排班時不到定將緑頭簽撤下並傳於二十四日辰刻衣冠赴部演習口奏履歴如該員不行赴部卽將該員引見扣除○户部四川司示傳民人李松壽呈稱黏連新紅契紙認買官房查紅契内有將原紅契若干紙改毁字様碍難覈辦速傳該民人卽將原紅契實在若干紙呈送本部以憑辦理如有隱匿情弊槪不准行○吏部爲移咨事文選司案呈本部遵議浙江巡撫崧奏請以浙江候補知縣吳俊試署建德縣知縣一年期滿如果稱職再請實授等因查與例章所載試署成案相符應准如所請試署於五月十四日具題奉旨依議欽此等因由科抄出到部理合附抄原奏移咨浙江巡撫查照辦理○正黄旗護軍統領崇爲咨行事印房呈稱本旗副護軍叅領阿霖現已升補護軍叅領所遺副護軍叅領之缺照章將前經借補廂藍旗副護軍叅領若麟撤回本旗除分行兵部景運門外相應咨行貴廂藍旂護軍統領查照辦理○管理廂藍旗滿洲都統大學士恩爲咨行事前准西安將軍尚咨送補放西安佐領等缺揀擬正陪來京經本旗於五月十八日帶領引見本日奉旨西安廂藍旗佐領著擬正志祥補授擬陪靈瑞著照例記名西安廂藍旗驍騎校著擬正阿克東阿補授擬陪善蔭著照例記名欽此欽遵到旗除咨明兵部註册外相應咨行西安將軍查照辦理○朝陽門外正白旗營房居人雙某娶妻永氏生有子女除月食甲兵錢糧外雙以小本經營妻復佐以針黹然猶有敷食不敷衣之勢以致債臺百級無可支排節屆端陽債主蝟集設法支延數日又以米折銀奉文停領愁急交迫永氏苦勸水依惘惘出門至夜未返託人尋覓逾三日始於朝陽門外南河沿尋見屍身早已服毒身死次日經東城正指揮往騐由仵作騐係吞烟毒發塡格備案屍妻當塲認領司官訊據屍妻供出前情官謂爾夫旣因愁急服毒當死在家中何以出門數日不歸斃於途次此中恐有别故屍妻以委無别事可傳鄰人作証爲詞官復云此案情節稍異未便率爾判結應詳由城憲訊定姑准先爲棺殮案定再埋遂立派二役將屍妻解司錄供取保以備詳城 
[教案摭餘]  
　　蕪湖教堂附近各處巿房大半係堂中産業當焚燬教堂之際匪人數起風波俱賴房客哀求得免焚如之禍目今教士次第遄返深感各房　之情令司事等人沿門道謝並减去租金一月各房客莫不歡喜異常○閙教案起除南洋大臣派飛霆策電兩兵艦及英國鐵甲船一艘駐泊江邊保護外更有美法俄德等國兵輪陸續駛至藉壯聲威計小泊三五日七八日卽鼓浪而去統計半月内已不下十餘艘矣 
[凶犯正法]  
　　九江上游之武穴鎭上月初有匪徒紏衆滋鬧教堂悞將新關辦公某西人教堂賣書某教士攢毆斃命旋經廣濟縣江防府會同營汛拿獲數十人解省詳辦經湖北督撫憲及司道等員詳細研訊有郭戴二犯供稱好漢做事好漢當何必累及無辜乃將毆斃兩西人情形直供不諱大憲飭將該犯發回廣濟縣收監照律定擬其餘槪令具結開釋上月廿九日廣濟縣奉到釘封公文於黎明時將郭戴二犯由監提出當堂　綁押出頭門正法　將首級兩顆發往武穴犯事地方懸桿示衆夫殺人償命律法何等綦嚴彼無知愚民成羣結黨朋比爲非者其亦可以知所警矣 
[六言告示]  
　　九江府正堂鮑示中外交涉已久民教頗屬相安教堂並非初設育嬰同且云良窮民送嬰育養本無猜忌心腸况乎願否送入係爾民自主張卽如中國堂内育嬰亦有夭殤匪人希圖生事造言有心殘傷或謂戕害嬰女或稱迷拐兒郎無非中懷叵測藉此鼓衆張皇一經激成事故乘機搶奪遠颺及至認眞查辦良民專受其殃現飭兵差訪緝嚴拿妄肆雌貢爾等各安生業不可受惑窩藏果能密禀官長拿獲重賞非常更望明理紳士切實開導愚氓勸民勿聽煽惑隨聲附和猖狂更勸勿往觀看有口難辯短長各有身家性命禍來追悔不遑我國懷柔遠人照約本應護防各處駐兵彈壓原爲保全地方現在嚴辦保甲奸宄不敢譸張從此安居樂業愼毋疑慮驚惶特此苦口勸諭恐爾悞犯王章 
[委充提調]  
　　江西候補道涂仲昉觀察椿年曾署鹽法道及辦理督銷總局事務現奉大府派充本科文聞提調沈沈鎖院又當大著賢勞矣 
[國士橋頭閒話]  
　　清江訪事人云刻下以天久亢旱禁止屠酤差役隨處留心伺人之隙某酒店因鄰人再三商略潛以麴秀才與之不虞某差突然而來言欲執送官署店主婉言央懇略解杖頭資差始得意洋洋而去○上月十七日郡城大魚巿口某藥店火災翌日回祿神又降於三台閣某姓家延燒五户○官憲恭請鐵牌供奉贊化宫虔求雨澤好事者乘官憲回衙之隙輙來窺視甚到以手摩挱官憲聞之飭差常川在廟監視○上月廿一日酉刻西壩堤上某姓家失愼延燒草屋六十餘家之多其中只某姓係瓦屋一椽云○某汛弁奉上憲檄文赴耶穌教堂查看一切藉鎭人心教中人不准入堂因據情禀陳大憲大憲諭之以理臨之以兵教中人乃許查看旋由道憲出示略云洋人設教載在和約或謂害人語實不確事不干已莫聽胡說遠遠退避何等安樂倘若進前孽由自作連累受罪實犯不着特此示諭各宜儆覺○上月廿二日天降大雨廿四日亦然然土燥已久塵埃猶撲面也○米價每石加漲三百文小民羣趨豐濟倉購買數日之間米已告罄乃停歇不售○大橋口船橋碼頭日久未修不無傾圯兹官憲擬撥欵修整庶幾風晨雨夜行者無傾跌之虞 
[神山耀武]  
　　中國北洋水師統領丁禹廷軍門汝昌乘定遠兵艦并帶領來遠致遠靖遠等五兵艦於陽歴六月三十號午後六點鐘時駛入日本神户港神户理事以下皆登舟謁見旅日華人以事經創見爭先快覩軍容馬頭之旁來往如織軍門擬小泊二三日卽開往横濵神户警察署早奉外務大臣之令處處注意添設巡查更傳諭妓舘酒樓不得輕慢各商家亦不得高抬價值欺壓外人又知名兵艦上水師多至二千餘名一經上陸游行恐蹈往年長崎之獘故預行照會請按隊放排俟甲隊回船再放乙隊登岸軍門允之每於放隊時必押以兵官俾免有所滋 
 
 

Page 3

 
 
擾隨於本月四號開赴横濵擬寄椗一禮拜再來神户順道經長崎回國 
[蛉洲閒話]  
　　日本訪事人云陽歴七月三號爲美利堅開國之期留寓長崎之美國人咸於户外掛國旗至晚更張燈慶賞○是日午後二點鐘二十七分時長崎接得上海電音知有虎列剌症地方官循例布告凡船之來自上海者必須在港外下椗片刻由檢疫官檢過方准入港○自由黨衰而復振近推板垣伯爲首上月二十四號板垣由上野乘火車赴東北一帶及北海道漫遊以兾擴張黨人之勢當遊行時黨人山田武甫石坂昌孝新井章吾東尾本太郎山田泰造松田正久等數十人爲之祖道板垣偕河野廣中及由他處來迎之草刈親明外諸人共乘一車送行齊祝板垣萬歲板垣倚車窓致謝並告以余夙具先天下憂後天下樂之志未嘗一日忘奈邇來識學已衰曩雖承諸君推選總理黨中大任然近者黨勢拮据難期振作今與諸君約予此行譬諸古人言人欲動先自動予堅持此志以首途亦冀諸君努力語畢脫帽爲禮諸人又連呼板垣萬歲總理萬歲及聞汽管聲車已風馳而去諸人始散歸板垣先至福島是晚寄寓懇親會中二十七號至白石開會于滿壽閣與會者多至二百五十人板垣在席上演說黨中一切酒闌放烟火數十種是日復至仙臺甫近停車塲迎迓者已如雲如水同稱自由黨萬歲板垣萬歲河野萬歲一唱百和聲徹雲霄旋開懇親會于挹翠舘會員三百餘人說者謂爲向未曾有之盛云○日本向法國定造新軍艦延期未蕆始聞松島一艦可於十月由法啓行十一月約至日本是艦可容四千二百七十二墩云又定造能容七百五十墩之千鳧艦定於明年三四月與松島一式之嚴島艦同到東擬定在本國横須賀船廠製造橋立艦與松島嚴島二船不相上下所需材料大半從外購來○郵船公司向英國購得一船命其名曰玄海丸已於本月二號至長崎俟船身掃除塗堊一新卽可攬載貨物○濟州島爲漁民身家性命所關近有外國漁船時來獵取島民甚爲銜恨以駐紥是島之官吏疏於隄防遂遷怒於官肆行傷害亦足見日本暴民之多也 
[明州紀事]  
　　寗波爲中外通商口岸五方雜處難保無匪徒溷跡其間以故日來防範更嚴官憲重申門禁依時啓閉不得任意放行并密查客寓烟寮凡有形跡可疑之人一律嚴行驅逐蓋亦未雨綢繆之意也○東鄉姚隘人某甲患病而殂停屍堂上正欲備棺收殮陡聞喉間咯咯有聲揭被視之則兩目瑩瑩雙手緊握胸前尚熱惟下半身冷若層冰恐係走屍急舁入棺中封釘○上月十七日得雨後霪霖疊降難補漏天田間水勢瀰漫棉稻俱遭湮没氣候寒燠無定寒則峭風砭骨燠則炎暑逼人居人調攝稍疏卽易釀成疾病初一日黎明時節大雨傾盆直至亭午時姶止下午又陰雲似羃入夜仍檐溜丁東河水高與堤平低窪處盡成澤國若不晴曦早放恐於禾稼有妨也 
[潯陽官報]  
　　南昌協鎭興介棠恊戎壽吉安叅將鮑麗川叅戎莊均由江省來潯小作勾留附輪往金陵晉謁兩江總督劉峴帥面禀要公於上月二十九日乘坐江裕輪船下駛 
[營勇送縣]  
　　前報載有裘高飛至浦東天主堂叩門教士以其情節可疑函致法界天主堂轉報捕房拘裘訊辦等情兹悉此人籍隷湖南姓彭名天壽包探往拘時在身畔搜出押劵九張昨日送案請究同轉問彭曰爾向作何事初一晚約伴數人闖入浦東天主堂於意云何彭供上的家住湖南長沙府三年前至滬在砲隊營楊軍門處右哨第三隊當勇姪兒彭葵香在滬軍營左哨第一隊當勇小的有英洋廿六元寄存姪處言明回家時往取小的於上月初九日銷差于廿三日出營躭擱滬軍營八隊本家彭輝林處據輝林言姪兒葵香經統領調往浦東保護教堂小的欲回湖南擬取存洋作川資遂往浦東尋姪奈因路徑不熟探問鄉人當據塘橋相近鄉人言及距爛泥渡不遠有一天主堂可往詢問小的卽與數鄉人同往張家樓教堂門前鄉人散去小的叩門而入堂中人不諳小的言語疑爲歹人將小的扣住次日卽有包探來拘謂爾旣當兵應知規矩何敢深夜往叩教堂門答稱小的渡浦爲時尚早叩教堂門時夕陽已墜尚未點燈問爾與姪在何時會面答稱上月廿三日在南碼頭會面問爾在滬軍營擔擱幾天日前拘爾時有該營兵弁前來爾與彼認識否答稱聞說來者一爲什長一爲親兵小的躭擱未久尚未認識問旣有英洋廿六元寄存姪處然則身畔押劵何來答稱存放之洋留作川資所押物件因零用需錢出此下策内有押劵四張係同營人囑爲代押者謂爾之言語是否屬實答稱如有虚言一經察出願甘重究同轉商諸魯繙譯官以彭天壽並無他意確爲尋姪起見解送縣署請道憲發落何如繙譯以爲然同轉遂將彭及押劵一併送縣請核 
[滬上人言]  
　　某甲現在上海法界公舘馬路某烟舘當堂倌家住南巿篾作街南首高行頭其妻某氏水性楊花生成輕薄小姑居處不慣無郎遂與某乙有私夜去明來已非一日前晚被近處無頼偵知其事糾人入室捉姦扭乙下床言欲剪去髮辮乙再三求懇給以洋銀八元次日有人至烟館述及情由甲聞知至晚歸家向妻詢問妻答以不知翌晨查問鄰人始知顚末怒不可遏扭妻髮而毆之並批頰無算其妻大聲呼救經鄰人爲之勸散以後遂不知所終○昨日午刻有一鄉人行至滬城三牌樓中巿忽然倒地氣息全無旁人意欲攙扶則已體如冰冷旋由地甲認明服色往查親屬之在申者須俟查明再行棺殮 
[寡鵠鳴寃]  
　　寡婦王孫氏投上海縣控被洪某兇毆前晚袁海觀大令升堂提訊王孫氏訴稱小婦人家在吳淞江北首丈夫去世多年二代孀獨邇被洪佔去地畝向之理說反被毆傷大令騐得該氏左肋受傷屬實諭令退去候傳地保訊明核辦 
[訊無証據]  
　　昨報列英包探拿獲形跡可疑之湖南人某甲疑是哥老會中人解由蔡太守會同富副領事麥捕頭升坐花廳訊究兹聞此事由眼線某乙投報捕房稱甲係哥老會中人捕頭因派包探拘甲並傳乙到堂備質中西官詳訊之下實據全無乃飭捕房將甲乙帶回分别交保 
[英界公堂瑣案]  
　　寗波人胡張氏訴稱甥女嬉戲門前被對門孩子熊福林攫去小銀釧立時追獲交某包探送案請懲熊供稱小的係蘇州人年十四歲見有人竊女孩之釧奔逃是以代爲追赶其人棄釧於地小的俯身拾取暫放褲腰中包探何瑞福禀稱小的拿熊時贓在褲腰中搜出蔡太守謂熊攫釧情眞豈容狡賴本當重辦姑念年未成丁判責手心一百下交父母領回管束贓給該氏領去○螘香閣酒保趙阿二訴稱朱金生等登樓沽飲正在傳杯弄盞時適有同事吐痰濺及朱之及上朱竟妄指小的所吐揮拳肆毆以致小的目上受傷旣而朱友陸裕泉復助之逞兇因之一併交捕送案小的曾至某醫院求治醫生言須閱七日方可告痊如今請賜騐傷并將行兇人究辦朱遞禀聲稱小的現在鴻文書局機器房作工昨日工畢偕陸裕泉卽陸友濤至螘香閣飲酒適樓上有酒保吐痰濺在小的身上與之理說趙卽　梯登樓揷身尋釁小的並未毆擊不知趙如何受傷陸供稱小的在謙益祥烟館爲夥餘供與朱相同蔡太守騐得趙確受傷判令朱陸各押一禮拜以示薄懲○包探徐雲香禀稱前者小的拘獲形同游勇之姚生華卽姚順和奉大老爺判令押下崇明航船載回原籍昨日見其仍在滬上因又拘拿姚供稱小的前蒙押下航船資遣回籍不料憲差甫去航船主卽不容小的附船並非有心逗留尚求大老爺監察蔡太守謂爾旣稱被船户逐回無論是否情眞姑飭再行押令回籍如再來滬定予嚴懲○包探王阿二唐寶榮仝禀稱元和輪船買辦翁醉樓失去綢縐皮棉衣服廿五領共值洋銀一百六十餘元開單報請捕房查緝當經小的等上船察看並無外賊入買辦房行竊情形盤詰茶房則稱並不知情因送茶房保炳海等請訊刻下元和已出口大約旬日内可回何及劉桂全竇阿大劉阿榮陸阿雲同供稱小的等皆常州人翁如何失竊並不知情蔡太守飭押候翁到堂覆訊核辦○包 
 
 

Page 4

 
 
探王阿二禀稱昨日小的見無錫孩子周寶榮流落虹口詰得原籍尚有父母小的亦是無錫人知周乘航船來滬其船尚在可否容小的送往載回周供稱小的家在無錫鄉間年十三歲因被十六歲之長兄所毆奔逃來滬蔡太守一再研詰言語支吾隨飭包探帶至航船問明是否被兄所毆奔逃來此如果屬實卽交原船帶回否則重復解送公堂候示 
[法界公堂瑣案]  
　　法繙譯業國麟君連日因事未到公堂由總領事委繙譯魯鼐安君到堂會審據老沙洋行收租西人偕夥陳桂林訴稱三泰舊衣店主趙子卿欠租洋八元義隆烟間楊阿泉欠洋八元半太來烟間陳王氏欠洋十八元劉顧氏所開花烟間欠洋十二元陳桂仙花烟間欠洋六元半現已遷往别處李阿大花烟間欠洋十一元屢次延約是以鳴捕將一于人拘案請追同轉問爾所欠數目合符因何延約不付陳桂仙答稱小婦人祗欠洋六元照帳約錯半元趙稱許以先付洋六元伊自不來收取問今日爾等可繳若干陳王氏稱明日可付洋八元劉顧氏稱先付一月租洋四元半楊稱店已閉歇欠洋由同鄉人帮同說妥每月拔付兩元趙稱每月租洋九元工部局收捐仍照十二元房租收捐須向經租人理論陳桂林稱此處房屋以前租洋十二元今因空閉已久减至九元四季捐與我不涉同轉謂趙曰工部局捐數不符爾應早向工部局理算今日所控爲欠租事不能牽連在内着將趙押候交保限一禮拜付清租洋違于提究○黄泰隆布庄胡子琴訴稱布店開在城内另借得西城河畔兪新元之屋清晨收看布疋當給鄉人錢票可向店中取錢今有同居一處之縫工陳世元暗將空白錢票竊取填寫收布五十七疋計給大錢廿九千七百文字様串同幼孩收錢當被查出破綻將幼孩扭獲指交陳世元遂案請究同轉詰訊之下陳世元不肯承認同轉當堂騐明筆跡陳始供稱空白票由地上拾得並非竊取同轉謂爾亦不必狡辯着押候傳房東到案質訊○靜芳閣烟館自去秋閉歇後纒訟至今尚未了結昨晨據該烟舘經帳吳兆熊之友殷寶元投案聲稱吳兆熊與店主黄少齋糾葛牽涉小的今將吳兆熊寄存之烟灰三十二兩交案尚有烟灰三十六兩送往寍波托人轉售此灰爲時已久業已霉變不能和土熬膏問烟膏何在供稱陸續剩下烟脚七十三兩並非好烟祗售得洋十六元小的與吳兆熊素不相識去年挽人將靜芳閣本票洋三十元更換現洋及至閉店尚未曾理楚故將烟膏烟灰扣住同轉着交保將寄售之煙灰追回再行核訊○台州女子陳夏梅被蔡陳氏逼令賣娼訊問情由疊詳前報昨日捕房將蔡陳氏解案旋有該氏寄子馬錦華投案候質同轉將前次所呈身契及收領祇檢出詰問該氏曰陳夏梅言此契由爾揑造究竟若何爾須從直供來該氏稱此紙並非揑造問所具之結何在答稱尚未繕成問據陳夏梅說有衣三十二件存在爾處爾須交出答稱祗有破棉袄等四件此外並無長物謂陳夏梅言之鑿鑿爾尚意存抵賴乎且爾初時逼良爲娼百般凌虐將伊三个月胎孕用藥打落伊來滬時病容滿面後在善堂中服藥調治始漸復元爾不但不知改悔反敢來案朦領殊屬很惡已極著押候掌頰二百下馬錦華管押着將衣服交出再核○寶華書局包丹書虧欠袖海山房書價並三萬選書底半部其中細情早已列諸前報矣昨晨又經吳渭濵投案禀追葛同轉立着保人將包丹書交案吳稱包之書局中所有機器印書石因欠款未還以此爲抵立有抵據前因伊私將機器變賣由監生能報捕房將包扭案當經集訊明確立飭包探到書局檢點各物開單存案諭令不准移動嗣因包與别人合股開設書局說將機器一副托名變賣向良齊藥局贖取書底而暗中以機器作爲股本與人合開書局伊在外面口出大言不以訟事爲意延至七月間又可托名赶考延宕無期同轉謂吳曰誰爲見証若能指實准予究辦又問包探王榮培曰包之機器早已檢點何敢再行售出包探禀以前檢點機器本有兩副嗣因包無錢贖還三萬選書底曾經禀明暫將機器一副售與鼎記書局陳松林處言明價洋二百元與貨並交不知包丹書如何又將六月十八期票向良濟局取贖書底今問明良濟局據云待收到期票洋可付書底今則依然延擱此因包向來作事不實以致未能見信於人同轉謂包曰前令交保出外限交書底爾竟遷延不理一味搪塞可恨已極包稱機器因虧欠各夥友工資已被取去務求追究同轉令包探王榮培帶同包丹書同往良濟藥局查問因何收到期票不交書底再問鼎記陳松林收買機器爲何不付現銀其中如有不實准卽拘案管押 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[濟世同心]  
　　謹啓者昨接淞陽巢隱大善士來書節壽筵費洋五十四元五角移助順直賑捐敝堂祗領之餘正深佩又接陳篤卿仁翁交來周舜卿大善士病愈還愿樂助順直賑洋一百元可知仁心固有濟世同符息息相通多多益善壽介七旬鶴算還教海屋添籌飛來百翼蚨英卽是萬家生佛俾爾多福宜君壽昌胞與宏施功德無量合登報牘奉揚仁風謹代災黎遥伸謝悃上海六馬路仁濟堂籌賑所施善昌謹誌 
[上海六馬路仁濟善籌賑公所施少欽收順直山東賑捐五月廿一至廿九日止清單]  
　　順直求病速愈人求子平安人二户各洋五十元孫泰封求妻病速愈并全愈九八規銀廿九兩二錢北洋兵駁吳服符完愿求全愈洋三十元焚疏病愈人洋廿元龔耀曾洋十元不書名洋十五元金茗翁募無名氏無名氏求病全愈胡炳著求母病速愈無名氏秦梅先無名氏隱名氏七户各洋十元王宅求平安知非子二户各洋五元李雨亭李林氏無名氏三户各洋四元無名氏柳水無名氏無名氏三户各洋二元秦記洋一元吉祥銅洋七元源生銅洋五元無名氏銅洋四元全泰恊龔耀曾震泰布莊三户各銅洋一元江西雲莊氏醉月山人慈壽老人雲莊氏四户各錢一千文汝玉修錢七百七十文江西不書名無名氏糊塗人寶善居孫士元萬小湖力不足四月山人不書名無名氏孫士元湖塗人力不足萬小湖寶善居十五户各錢五百文江西無事人錢三百文楊謝氏錢二百文南　蔡錢一百六十五文共收英洋二百八十三元九八規元廿九兩二錢銅洋十九元錢十二千九百三十五文○山東婁東悔過人求病速愈合家平安洋五十元隱名氏完心愿　三十元共收洋八十元　 
[上海鐵大橋廣益堂内籌辦順天賑捐公所今將五月初一至二十九日止經收賑捐清單]  
　　李無名氏助川平銀五兩趙雪普堂四兩趙省悟氏崔信候臧敬修堂廣福堂修已堂各二兩張崇儉王三槐堂鍾情子各一兩無名氏規銀一兩六分七厘慈邑洪夔書洋一百八十一元三角五分華浦諸善士十二元漢口順記號肄業折席八　荆沙不留名四元夏智聖三元省悟堂邦上求平安祁縣叙堂知三堂楊金陵種善堂各二元榮祈堂賀九如堂郭精一堂賈願安堂梁謙益堂頏允愼堂韓安忍堂渠忠恕堂范葉遠蔭無錫吳文卿禾郡殷寶德雲書玉氏求安生子各一元無錫何鴻儀一元一角無錫何鏡泉建帮糖棧無名氏各五角無錫何炳雲四角黎龍氏以銘以焰以輝玉畏無名氏各二角無錫何炳衡　洋一元王運來善長募顧成美吳敬三各五十元兪桂山五元葛宗彩二元王壽祺一元京口兪雨峰善士募王義昌五元義興三元永生利船新有利　新永康船東安船渭利船寶盛樓恊和行周渭記各二元范省堂傳經堂張初生無名氏恆記木行全泰洽恊興昌折品記戚配三唐丙榮愼德堂積慶堂劉樹滋堂唐各一元豐順輪船帳房倪三如善長募無名氏三元仁川港黄華芳二元再壽氏王輔臣徐文序各一元無名氏銅洋二元無名氏銅洋一元紹興府署劉松濤翁募山陰户稅房三元信斯堂劉二元愼裕募教孝房丁廿元以上諸大善士共樂助川平銀二十二兩規元一兩六分七厘英洋四百十八元五角五分銅洋四元[  戴嗣源等謹誌]  
 
 
 

Page 10

 
 
   
 
 

Page 11

 
 
[光緒十七年五月廿六日京報全錄]  
　　宫門抄○諭旨二道錄前○教職單○發抄硃批五道○豫學政邵奏恭報接印日期摺○豫撫裕奏恭報交卸兼署學政印務日期摺○粤督李等奏匯解京餉銀兩起程日期摺○又奏委解京餉銀兩起程日期摺○又奏道員赴部引見緣由片○護新撫魏奏揀員借補游擊摺○五月二十六日吏部翰林院侍衛處值日宗人府引見十一名吏部二十八名○順天府奏京師得雨四寸有餘○倉塲奏漕船五日回空○吏部奏派騐看月官派出李鴻藻嵩申貴恒徐郙崇禮徐樹銘志銳陳彝洪良品桂年阿克敦徐兆豐牟蒢喬徐樹鈞載存褚成博○召見軍機麟書胡聘之○光緒十七年五月分教職單正諭安徽宣城唐際盛鳳陽山東海陽鄭鉒青州山西遼州侯壇平陽河南陽武張欽明陳州浙江山陰蔣廷黻杭州蕭山張家楨寗波湖北蘄水張士瀛荆州廣東海陽黄孔芬廣州化州李開禧廣州四川汶川范連鴻叙州屏山胡樹猷成都貴州正安叚有猷貴陽俱舉訓導直隷博野張紳天津河南商水蘇畇漳德甘肅環縣江霖寗夏浙江桐廬言寶書紹興福建大田何汝貞福州廣東長樂桂坊廣州廣西平南劉信澄桂林四川資州雷復重慶洪雅顧印愚成都巴縣王一貞成都名山屈爲龍敘州南州蘇廷勳潼川俱舉湖南興寗李之翰長沙歲廣西昭平曹樹勳桂林優復　湖南嘉禾常世琯衡州舉四种江安傅廷璽成都拔四川夾江田懋功成都歲復訓直隷新城馬錫藩定州福建興化劉内照福州雲南武定史國銘元江貴州興義熊濟熙貴陽俱廪浙江德清林炳蔚寗波拔○發抄劉瑞祺奏緩遠城同知平勝等署歸化城同知各缺奉硃批吏部知道欽此○又長治令蔡世佐署陽曲縣奉硃批吏部知道欽此○又新授歸綏道文保飭赴新任奉硃批知道了欽此○又出省校閱營伍日期奉硃批知道了欽此○德福奏建昌令章奏凱調郡察看完竣回任奉硃批吏部知道欽此○○河南學政臣邵松年跪奏爲恭報微臣到任接印日期叩謝天恩仰祈聖鑒事竊臣蒙恩簡放河南學政跪聆聖訓後遵卽星馳就道於本月十六日行抵河南省城二十二日准河南巡撫兼管學政印務臣裕寛委員將學政關防並書籍文卷等件齎送前來臣當卽恭設香案望闕叩頭祗領任事訖伏念中州爲人文淵藪學政乃多士楷模巨學淺才疏深以不克稱職爲懼查回南尚有五棚未經科試臣接印後飭催各屬齊集生童臣卽定於本月二十八日出省先試光州次及汝寗許州鄭州開封四處臣惟有恪遵恩訓嚴密關防實力實心勉策黽惶於駑鈍矢勤矢愼冀酬高厚之鴻慈所有微臣到任接印日期除照例恭疏具題外理合繕摺叩謝天恩伏乞皇上聖鑒再臣經過畿南各府州縣春間均得甘霖雖入夏風多秋苗稍形乾旱而大河南北二麥將　間已有登塲者地方民情極爲安謐足以上慰宸歴合併附陳謹奏奉硃批知道了欽此○○河南巡撫奴才裕寛跪奏爲恭報交卸兼署學政印務日期仰祈聖鑒事竊照前任河南學政臣吳樹棻於光緒十七年三月初六日在息縣途次聞訃丁父憂所有學政印務奴才照例暫行兼署奏明在案兹新任學臣邵松年行抵豫省於四月二十二日接印任事奴才隨將欽頒提督河南學政關防一顆並一應文眷檄委開封府教授婁莆齎交新任學臣邵松年祗領除恭疏題報外所有交卸兼署河南學政印務日期緣由理合繕摺具奏伏乞皇上聖鑒謹奏奉硃批知道了欽此○○頭品頂戴兩廣總督臣李瀚章廣東巡撫臣劉瑞芬跪奏爲詳解光緒十七年分京餉及内務府經費第二批鹽課銀兩謹將匯兌商名銀數及委員起程日期荬摺奏報仰祈聖鑒事竊照承准軍機大臣字寄光緒十六年十一月十八日奉上諭户部奏預撥來年京餉一摺等因欽此並清單一紙内開擬撥光緒十七年分京餉廣東鹽課銀二十萬兩又内務府經費鹽課銀五萬兩此欵應以二萬五千兩批解部庫歸墊以二萬五千兩徑解内務府應用等因當經恭錄轉行欽遵籌解在案惟查粤東運庫向於應解京餉難籌現銀解部歴係奏請交商匯兌應仍循照辦理兹據兩廣鹽運使英啓詳稱光緒十七年分部撥京餉並内務府經費共銀二十五萬兩前經籌解京餉銀五萬兩内務府經費銀二萬兩以一萬兩批解部庫歸墊以一萬兩徑解内務府應用共銀七萬兩作爲第一批於本年二月初十日委員羅志温等解京詳明奏報在案兹又在光緒十六年分省河鹽課項内籌銀五萬兩並隨解一五加平飯食銀一千五百兩共銀五萬一千五百兩作爲第二批京餉又在鹽課項内　銀一萬兩以五千兩批解部庫歸墊以五千兩徑解内務府應用各照章隨解平餘抬費等銀一百六十五兩共銀一萬三百三十兩作爲本年第二批内務府經費飭交殷實銀號百川通蔚泰厚日昇昌恊同慶新泰厚蔚長厚匯兌入京遴委隆井塲大使恩奎候補縣丞王耀清領齎匯單文批於本年四月初三日由粤起程附搭輪船進京支取足色紋銀分赴户部内務府投納詳請具奏前來臣等覆核無異除分咨户部内務府外理合恭摺奏陳伏乞皇上聖鑒謹奏奉硃批該衙門知道欽此○○頭品頂戴兩廣總督臣李瀚章廣東巡撫臣劉瑞芬粤海關監督臣廣英跪奏爲粤海關籌解第二批京餉等欵銀兩委員起程日期恭摺奏報仰祈聖鑒事竊照光緒十七年分京餉户部奏撥粤海關洋稅銀十萬兩新增盈餘銀六萬兩又本年東北邊防經費奏撥粤海關六成洋稅銀十二萬兩又光緒十七年籌邊軍餉奏撥粤海關四成洋稅銀十二萬兩六成洋稅銀二十萬兩此欵應令照案截留歸還洋欵之用又各關應解抵閩京餉改爲加放俸餉案内粤海關四成洋稅每結提銀六千兩又京官津貼改爲另欵加復俸餉每年粤海關應解銀四萬兩又内務府廣儲司公用每年額撥粤海關稅銀三十萬兩例分四季起解以上各欵銀兩均應赶緊籌解以濟要需查粤海關應解各欵銀兩向由西商先行借墊勢難起解現銀光緒十一年四月間奏准仍行匯兌在案兹光緒十七年分第一批京餉等欵銀兩經向西商志成后協成乾銀號借銀一十九萬六千三百六十兩先行墊解隨後由稅收歸還以資周轉飭據署廣東布政使王之春　委補用知縣吳逹雲等領解光緒十七年分第一批京餉銀二萬五千兩另加平銀三百七十五兩飯銀七百二十五兩又新增盈餘銀一萬五千兩另加平銀二百二十五兩飯銀四百三十五兩又東北邊防經費銀三萬兩又籌邊軍餉四成洋稅銀三萬兩又加放俸銀六千兩又光緒十四年分另欵如復俸餉銀一萬兩又光緒十七年春季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩拾費用項銀六百兩結共銀一十九萬六千三百六二兩飭令該委員等領齎匯單文批於光緒十七年三月初二日由海道進京支取銀兩前赴户部内務府分别交納除分咨查照外臣等謹合詞恭摺具奏伏乞皇上聖鑒謹奏奉硃批該衙門知道欽此○○李瀚章片再二品銜廣東候補道吳仲翔由舉人出身在福建船政局當差多年並在臺灣剿撫番社調赴天津總辦水陸學堂練船事宜經前船政大臣沈葆楨吳大澂黎兆棠北洋大臣李鴻章先後奏保有案光緒十三年奏調來粤總辦水陸師學堂事務講求西學盡心督率所造就者甚多臣查該員器識閎遠能勝艱鉅現已指捐廣東赴部引見理合附片陳明伏乞聖鑒謹奏奉硃批知道了欽此○○頭品頂戴護理甘肅新疆巡撫新疆布政使臣魏光燾跪奏爲揀員借補遊擊要缺以重操防恭摺仰祈聖鑒事竊新疆撫屬新設吐魯番營遊擊員缺業經奏准作爲題缺亟應揀員請補以專責成該處地屬要衝漢纒雜處操練巡防在在均關重要非精明强幹　員難期勝任查有總兵銜留甘肅新疆儘先補用副將胡松額巴圖魯焦大聚樸誠勇敢辦事實心在新疆帶隊年久操防均能認眞以之借補斯缺洵屬人地相宜合無仰懇天恩俯准以該員借補吐魯番管遊擊員缺實於營伍有裨如蒙兪允並懇飭部先行發給署劄俟防務大定卽行給咨送部引見以符定制除飭取該員履歴清册咨部外謹會同陜甘總督臣楊昌濬恭摺具陳伏乞皇上聖鑒訓示謹奏奉硃批兵部議奏欽此 
 
 

Page 12

 
 
[光緒十七年五月廿七日京報全錄]  
　　宫門抄○諭旨三道錄前○發抄硃批五道○粤督李奏揀補遊擊員缺摺○又奏總兵並無劣跡請　飭部更正仍留粤補用片○護新撫魏奏　明定擬摺○豫撫裕奏叅革雲騎尉片○又奏遴員更補遊擊員缺摺○又奏委解各色縐綢綾布起程日期片○　撫譚奏委署各員缺片○五月二十七日户部通政司詹事府廂黄旗值日無引見○良培謝授太常寺卿恩○廣東總兵騰嗣林請訓○恭壽請假兩個月○吉恒續假十日○掌儀司奏初一日祭奉先殿倫貝子行禮○順天府奏忠義局第一百四十次請卹○召見軍機　嗣林祥麟福中堂○發抄德馨奏清江縣風雹情形奉硃批此次風災較重被難户口深堪憫惻着飭屬加枚錢文妥爲撫恤毋任失所欽此○又贑關短徵盈餘請援案减免奉硃批户部議奏欽此○又請以朱錫祁補德化令奉硃批吏部議奏欽此○又江西省各州縣交代並無虧短奉硃批户部知道欽此○裕祿奏巡閱回省日期奉　硃批知道了欽此○○頭品頂戴兩廣總督臣李瀚章跪奏爲廣東陸路遊擊員缺緊要遵照揀員請補以資整頓恭摺具陳仰祈聖鑒事竊准兵部咨廣東撫標右營遊擊何元勛病故遺缺係陸路部推之缺應用儘先人員旣據扣留應令迅揀儘先合例人員請補等因查定例各省題武職各缺如因員缺緊要人地相需將不合例人員保奏應於摺内聲明請旨交部核覆恭候欽定等語又定便儘先人員均按奉旨先後挨次補用如名次在前之員實在揀選不得其人必頻按名指實於此缺何　人地不宜方准將名次在後之員請補如係聲叙不宜者至多不得過二十員逾限卽行議駁等因兹會同廣東巡撫臣劉瑞芬廣東陸略提督臣唐仁廉在於經部覆准註册序補之陸路儘先遊擊内詳加揀選除名次在前之方治郭繼稱丁憂尚未服闋劉應　孟祥麟告假尚未回營吳建壽業已病故陳鍾英潘遠富林鴻昌曾德銘黄玉祥吳經春梁仕馮殿旺方杜鄭繼忠龍勝龎玉璞張國榮陳之瑞李應時鄒培馮兆玉等或因人地不宜或於營務尚須歴練均未便請補查有奏留廣東差遺補用儘先遊擊張記廷年四十八歲安徽宿州人歴年從征安徽河南陜甘等省剿匪出力遞保花翎儘先守備嗣經前督臣張之洞由山西檄調來粤奏留廣東差遣遇有相宜水陸缺出酌量補用旋隨大軍出關出力案内保奏光緒十一年八月二十一日奉上諭着以遊擊改留兩廣儘先褲用並賞給克勇巴圖魯名號欽此咨送履歴經部覆准註册並聲明應以奉旨之日爲始遇有該省題推遊擊缺出卽行題補如部中出有該省遊擊缺亦卽擬補復因前在軍營打仗受傷奏准邀免騎射各在案該員年强才穏營務優嫻前在外省軍營並無叅革朦保情弊以之補授廣東撫標右營游擊洵堪勝任雖儘先名次較後與例稍有未符惟在前各員俱不合例請補現當整飭營伍之際人地實在相需例得專摺陳請合無仰懇天恩俯念廣東撫標右營游擊員缺緊要准以張記廷補授俾營伍操防藉咨整頓如蒙兪允俟接准部覆冉行照例給咨送部引見以符定制謹會同廣東巡撫臣劉瑞芬廣東陸路提督臣唐仁廉合詞恭摺具陳伏乞皇上聖鑒勅部核覆施行謹奏奉硃批兵部議　欽此○○李瀚章片再留粤補用總兵前署兩廣督標中軍副將唐士貴於光緒十年正月請假省親經前督臣張樹聲批准有案是年五月張樹聲被人叅劾前兵部尚書彭玉麟前兩廣督臣張之洞查覆摺内誤稱唐士貴頗招物議已經張樹聲驅逐離粤等語核與給假省親之案不符唐士貴係武職大員如果因事驅逐自應具奏臣徧查文卷不但並無奏案亦無公牘而其請假離粤確有印案可稽現據該總其禀請銷假前來臣留心察看該員久歴戎行才識穏練訪之衆論僉稱其前在廣東並無劣蹟若無故廢棄致令無所申訴殊失朝廷愛惜將才之意理合據實上陳仰懇天恩俯念總兵唐士貴並非驅逐離粤飭部更正誩册仍留廣東補用出自鴻慈謹附片具陳伏乞聖鑒訓示謹奏奉硃批着照所請兵部知道欽此○○頭品頂戴護理甘肅新疆巡撫新疆布政使臣魏光燾跪奏爲門毆斃命核明定擬恭摺具陳仰祈聖鑒事竊迪化縣客民方汶柄因秤炭口角起釁毆傷楊三榮移時身死一案據署迪化縣知縣楊其澍騐明獲犯訊供議擬解署迪化府知府黄丙焜審明詳署鎭迪道兼按察使銜陳名鈺審轉前來臣親提研訊綠方汶柄籍隷甘肅高台縣光緒十六年二月來新疆省城在劉蔭堂轉鋪傭工與已死楊三榮素不認識是年九月十六日中午楊三榮同弟楊三友馱炭出售經劉蔭堂議價將炭卸下過秤旋卽赴櫃點藥應除炭筐令方汶柄過秤計重三十二斤楊三榮只允三十斤彼此爭閙楊三榮撲攏向毆方汶柄順拾拾炭木棍回抵適傷楊三榮右太陽當經屍弟楊三友喝阻信知屍兄楊三旭看明抬回醫治詎揚三榮傷重是夜殞命投約報騐由縣議擬解府詳兼按察使銜審明轉詳臣覆核無異查律載門毆殺人者水問手足他物金刃並絞監候等語此案方汶柄因秤炭口角趨釁毆傷楊三榮右太陽移時身死自應按律問擬方汶柄合依鬥毆殺人者不問手足他物金刃並絞監候律擬絞監候秋後處决铺東劉蔭堂先已走開應與救阻不及之楊三友均免置議無干省釋屍飭領埋兇棍案結銷燬是否允恊除全案供招咨送刑部外合將鬥毆斃命審明定擬緣由恭摺具陳伏乞皇上聖鑒飭部核覆施行謹奏奉硃批刑部議奏欽此○○裕寛片再奴才標下右營學習雲騎尉袁鎭寰在睢州本籍據州民李興邦呈稱伊父李忠惠因雲騎尉袁鎭寰逼買當地聲言控究致伊父畏懼自縊身死等情報州騐訊袁鎭寰恃符狡展經該州申由藩臬兩司詳請革職前來相應奏旨將學習雲騎尉袁鎭寰暫行斥革以便飭州提同質訊究辦理合附片具陳伏乞聖鑒訓示謹奏奉硃批着照所請兵部知道欽此○○河南巡撫奴才裕寛跪奏爲遴員更補近擊員缺恭摺仰祈聖鑒事竊照光州營遊擊員缺經前護撫臣廖壽豐仍請以儘先遊擊楊樾成請補經部議與定章不符應令另揀儘先合例人員請補奏奉諭旨依議欽此欽遵咨行到豫查光州營遊擊係題補第二輪第二缺照章應用儘先人員前撫臣因儘先遊擊内惟楊樾成於是缺及鄧新營遊擊員缺均屬相宜是以先後擬補聲請對調旣經部駁與定章不合自應遵照章程在於儘先遊擊二十員額内揀選更補查在楊樾成名次以後之王殿魁赴毅軍差遣久未回豫李貴山楊思恭楊清元與是缺均不相宜惟有仍在楊樾成名次以前各員内覆加遴選其名次在前之張義周馬鳳全王德穆克金布蔣廣明徐清元張同心亦均與是缺人地未宜楊忠義赴毅軍差遺未回王忠行本籍距是缺在五百里以内例應廻避陳錫丁憂尚未服滿惟查有儘先遊擊訥勤年六十七歲滿洲正白旗玉海佐領下人由親軍藍翎長於咸豐八年奉旨訥勤著發往河南以都司差遣委用九年正月到標積年剿匪出力歴保花翎遊擊儘先補用該員精明穏練營務熟悉委署彰德襄城鄧新河南衛輝等管守備都司遊擊參將各缺於營務操防均能認眞講求以之更補光州營游擊實堪勝任惟儘先名次稍後與例未符相應隨摺切實聲明合無仰懇天恩俯推以儘先游擊訥勤補授光州營游擊實於營伍有裨除履歴咨部外理合恭摺具陳伏乞皇上聖鑒　勅部議覆施行謹奏奉硃批兵部議奏欽此○○裕寛片再前准内務府咨奏派河南省採辦各色汴縐綢綾各三百疋本色棉綢三百疋本色大布三千疋當經行司委員分别織辦去後兹據藩司廖壽豐派員將各色汴縐三百疋汴綢三百疋汴綾三百疋本色棉綢三百疋本色大布三千疋如數織辦齊全定於光緒十七年四月二十四日委員管解起程前赴内務府交納並開具色様價值清摺呈送前來除分咨外理合附片陳明伏乞聖鑒謹奏奉硃批該衙門知道欽此○○譚鈞培片再普洱府知府周範調省遺缺查有東川府知府舒之翹堪以署理現署武定直隷州知州南關同知花城應卽飭回本任所遺武定直隷州缺查有前委署威遠同知試用同知任湘堪以改委署理遞遺威遠同知缺查有現署南關同知補用同知吳錫璜堪以調署署新興州知州周應方調省遺缺查有現署昆明縣知縣實任新興州知州曾樹榮應卽飭回本任所遺昆明縣知縣缺查有陳守淑堪以先行署理遞遺姚州知州缺查有實任該州知州曾楫應卽飭回本任署楚雄縣知縣韓寶琛據報病故遺缺查有新選該縣知縣周遂良應卽飭赴本任以重職守據藩臬兩司先後會詳前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此 
 
