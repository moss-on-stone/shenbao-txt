# 1895 - 155 - 4907949

 

Page 1

 
 
[珍物待購] [  申報館恊振所拜啓]  
　　本館協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積隂功且可增輝藝圃誠一舉而兩得也計開古銅大香爐一只董其昌帖一部朱漁珊帖一部戴醇士西溪松蔭圖一軸高澹游山水一幅米南宫字手卷一軸四庫全書總目一部 
[四百十二號畫報出售] [  點石齋啓]  
　　京師孫大司馬府第日前有新舊各科門生羣集請見向大司馬索還帖子衆口嘵嘵責其不能力阻中倭和議亦殊失尊師重道之義矣又山東文登縣某孝廉家竄至倭兵三名皆係婦女喬裝坦胸相示以及象鼻擲人于空中孩首層疊而爲兩類多奇異兹不細贅卽日出售此佈　　　 
[論欲富强宜講求物産]  
處今日之天下而欲國之强則非富不可然處今日之天下而欲國之富則又非講求物産不可蓋財用之充足視乎物産之富饒物産日出而不窮則財用無時而或竭物無論鉅細務使一物有一物之用一物收一物之利而後國可以富亦國可以强中國地大物博甲於五大洲而國反較泰西諸邦貧且弱者其故何歟蓋有物産而不知講求其用坐使可强可富之國因循苟且浸成爲貧且弱焉噫可勝歎哉中國出口之貨向以絲茶二項爲一大宗餘惟磁器亦可獲利然已不若絲茶生意之鉅歴觀往届絲茶各業耗折滋多近今外洋各國亦有能講求飼蠶繅絲以及種茶焙炒诸法雖其所出絲茶刻尚未能如我中國之佳然西人作事用力能久用心甚專精益求精密益加密安知數十年之後絲茶二项不可與我中國抗衡哉然則以絲茶爲中國利權亦幾幾乎有不可終日之勢矣去年茶業各商力矯積弊鄭重從事生意稍有起色今届榖雨以後又值運茶之期各商始以倭事齟齬不免袖手觀望今幸和局告成始能踴躍採辦源源而來然其獲利與否則尚未可預卜竊念我中國通商以來泰西各國垂槖而入捆載而歸贏餘之資不下數千萬說者皆謂中國土地膏腴物産饒足迥非泰西諸國比而泰西之獲利也如此中國之失利也如彼是豈無道以致此歟殆亦由於不善講求物産以致利權盡爲他人所得乎查各國物産英國則有絨鋼鐵竹布煤機器俄國則有榖麥粗細麻木料牛油羊毛各色皮貨法國則有羊毛棉花麻牛皮新衣首飾古玩鐘表德國則有銅鉛鐵鋼煤美國則有棉花麫粉奥斯馬加國則有榖麫粉機器丹國則有榖薏米麫粉牛羊牛奶油荷蘭國則有白糖牛羊牛奶油葡萄牙國則有酒牛羊鐏枳欖油意大利國則爲珊瑚欖油西班牙國則有鉛瑞典國則有鐵條木料麥挪華國則有木料羊毛瑞士國則有錶秘魯國則有金雞納古巴島則有糖烟小吕宋島則有麻烟安南西貢埠則有米安南東京則有肉桂印度西郎島則有珍珠椰子印度國則有洋藥亞齊小邦則有胡椒沙藤緬甸則有翡翠玉石美屬舊金山則有金銀麫粉抓伐島則有燕窩英屬新金山英屬紐思蘭島英屬威多利金山則均有金美屬鉢倫金山則亦有金英屬雪梨金山則有金煤星加坡新埠則有椰子荳蒄日本國則有絲茶鮑魚蘇門答臘島則有冰片丁香血竭沙藤文萊島則有點銅海參燕窩胡椒檀香蘇木凡此諸物産各國皆羅列於通商口岸以彼易此以有易無宜其商務之旺而獲利之豐而我中國祗恃此區區磁器絲茶三者爲出口之貨磁器旣無得利而絲茶二項又岌岌可危宜乎國之日以貧而日以弱也然則至此而欲謀富强之道則惟有講求物産以與各國均分利權爲第一要義若第言商務而不知商務之旺由於物産是猶舍其本而逐其末未足爲扼要之舉攷我中國絲則出自江浙茶則出自安徽福建湖南然中國各行省中何地無物苟能求之有道講之得宜則隨在足爲致富自强之道卽以礦産一項言之金銀銅鐵錫煤等礦中國悉備金銀銅則出自雲南四川煤則出自山西直隸四川雲南諸省只須當軸者不徇私不用情實心行事涓滴歸公毋使天生之利等諸無用廢物則亦未始不可爲彌縫補救之道卽謂其餘所産諸物或係出自中土無適於外洋之用竟不能與彼通商易巿以分利益但使我之物我自用之則利亦不至於外溢試問目今中國之所用非大半取給於外洋乎巨者精者姑勿深論卽以至纎至悉者言之如洋油進口而中國豆油菜油之利損矣洋布進口而中國絲綢木棉之利亦奪矣矧今倭人新訂和約又欲於荆川沙巿重慶蘇州杭州等處任意設立機器局則將來洋貨必至日盛而中國無物産之可出恐貧弱愈有不堪設想者夫我中國之人豈盡心喜洋貨而必買之哉或我之物不及其製之精我之物不及其價之廉於是相率爭買趨之若鶩而我之財用乃暗受其朘削總之有一物取自外洋則卽有一錢流於外洋故於此而欲謀富强必先講求物産其製法之精非泰西各國所能及其物價之廉亦非泰西各國所能及心思愈出而愈靈貨物愈出而愈衆而後我之利不爲人所奪且并可以奪人之利譬之平常人家一切食用諸物不能不取自外來而業農者務今豐其收業賈者務令贏其利如是則仰事俯蓄自然綽綽乎有餘裕倘一切食用皆須取自外來而其家中並無生財之術有不立虞其窮蹙也幾希然欲講求物産則又非精研格致創設機器不爲功一孔之見質之閱報諸君子以爲然乎否乎 
[臺民小鬨]  
　　昨厦門來電云本月十三日臺北府城被臺民縱火焚燒其中有製造火藥局亦罹祖龍之虐所有火藥庫於十四日清晨轟發烈焰騰空炸死一百餘名其時有德國商船泊於滬尾將次開行岸上砲臺忽開砲相撃又有德國伊黎的斯兵船泊在是處見此情形遂還砲撃之砲臺之兵紛紛逃遁聲遂寂然德國商船乃得安駛出外 
[譯西信述臺灣情形]  
　　臺灣西人來信云臺民於五月初二日將臺島改爲民主之國所辦諸事皆照舊章巿肆贸易並無更改唐總統署中熱閙異常署内外人多於蟻高扯五色旗幟光怪陸離足令人光摇銀海各色旗幟中有大黄旗兩桿上繪臺灣民主之宫放鞭炮無算其聲絡繹不絕至九點半鐘忽譁傳日本兵艦已至滬尾總統卽出勅教告以日人將至爾等當奮勇出力人自爲戰如有擅助日人者一經查明卽當正法并行文海關稅務司扯用虎文旗所收之稅盡歸民主國收用稅司答以不能扯虎文旗我奉中朝命在此經收稅項是以所收之稅應歸中朝不能取以贈爾是日十點鐘果有日兵艦五艘駛到有二艘入口三艘泊在口外後派小輪船一艘至英兵船查問消息未逾時卽回當其回時測量水道之深淺其行甚緩有華官及臺民均凝眸注視並不攻撃迨測量後仍回舟次臺民擬於水口安設水雷以杜日人進竄 
[恭送旌麾]  
　　前粤督李宫保定期初九日由黄埔起節先往香港十二日由港附德國公司輪船赴申再由申 
 
 

Page 2

 
 
江取道回安徽珂里督撫兩院憲均各遣員前往香港恭送以盡地主之情 
[犯官候解]  
　　廣東信云已革提督黄士林前在北洋臨陣退縮業奉嚴旨拿交刑部治罪黄畏罪逃匿於五月初五日逃至粤東在源昌街某客棧小住因盤費告罄遂傳電回籍籌措事爲電局委員所聞密禀大憲大憲飭南海縣派差往拿當卽拿獲押至縣署時縣憲出與相見黄長揖不拜縣憲詰問數言略爲慰藉卽向大憲覆命大憲飭令發交讞局暫行看管聽候解送刑部歸案審辦 
[粤東小火]  
　　粤東竹欄街外榖埠廟前街怡隆藥材店店初三日因煮夜膳遺燼於薪内至鼉鼓聲殘烈燄飛騰不可遏抑幸此處設有機器水喉發機助救立將祝融氏撃退故僅焚去一間鄰里皆慶無恙惟店中所積藥材約值銀數千之多頓成灰燼聞者惜之 
[漢口回禄]  
　　漢口南岸嘴鹽倉堆棧林立附近貧户誅茅作屋聊蔽風雨日則賴扛挑以糊口本月初六晚魚更三躍叚家巷上首某姓家不戒於火一時火鴉軍捲地紛飛烈烈轟轟不可響邇水龍相距帶水一時不能飛渡惟漢陽城中之龍狂奔而至汲浪噴濤旋卽撲滅事後清查災户焚去十餘家吁慘哉 
[紅茶比較]  
　　漢口訪事人云今届紅茶頭二三四字將已售畢雖兩肖之茶逐日源源而至而聞諸山中解茶來漢者頭茶山内已片葉無存刻下漢口貨存不多安桃各埠之茶上莊價仍售二十餘兩寍祁之茶上莊價亦五十餘兩西人分别等差價不妄批實近來交易信實之大概也溯自去春頭茶與今歲頭茶兩相比較去歲三月二十七日起至四月二十三日止共計二十六天共到兩湖茶一千一百二十七字計箱四十三萬六千四百九十二件計廿六天共售出兩湖茶八百二十三字計三十四萬六千一百七十七件又售出寗祁河茶六百十九字計箱十四萬九千六百七十六件本年四月初十起至五月初六日止共計二十六天共到兩湖茶一千二百十四字計二五箱四十七萬七千八百六十七件共售出兩湖茶一千一百零五字計二五箱四十三萬四千七百六十五件又售寍祁河茶八百九十九字計箱二十一萬八千六百五十四件兩相比較時日均同較去歲多到茶一百餘字多售茶八萬餘箱卽此觀之則茶務之起色可見一班矣 
[水軍操演]  
　　浙省防海水師楚軍分驻尖山鼈子門等處以防海宼現當和議初成廖中丞深恐各軍操防鬆懈特委于守戎光武前往各路查閱并調集各營兵士於初六日在江塘一帶操演自辰至申始行竣事鎭日砲聲隆隆不絕於耳其有技藝純熟者賞給銀牌以示鼓勵亦安不忘危之意也 
[新絲上巿]  
　　本年杭郡蠶絲大熟刻已大半告竣總有十分收數各鄕繅出之絲已紛紛待售省城各絲行擇於五月初一日開秤公議定價每兩二百文然照此年成價目尚可望减也 
[藩司盤庫]  
　　署浙藩司聶仲芳方伯接篆後定於二十六日親臨廣濟庫盤查先期牌示并委劉太守瀚瀚同杭府陳六笙太守爲監督盤點 
[兒戲釀命]  
　　京班中所演武劇大率皆須盤旋鐵桿杭地廟臺均無此物各伶每以不在展其所長爲憾現在各班已自備鐵桿用活絡機關裝於臺上演畢拆回以娱觀者之目故三上吊一劇在滬上已數見不鮮而杭城則甫經試演也初十日湖墅關帝廟演劇首事者特點三上吊一折二武伶盤旋桿上各炫所能五花八門無奇不備觀者無不喝采以爲得未曾有迨演畢因次日尚有連臺接演生意未將鐵桿拆缷有頑童五六人登臺學演一扮竊賊一扮縊鬼先在臺上跳躍繼則從臺柱爬上鐵桿竊賊在前縊鬼在後扮竊賊者其年稍長業已盤旋扮縊鬼者尚在柱上急欲上牌舉手攀桿尚離尺餘聳身而上不意墜落於地頭觸階沿石上血流如注當時看客尚未散盡急用香灰敷上一面遣人通知其家用門板舁之而歸業已氣息奄奄延至夜半殞命其扮竊賊者見此情形不覺失手從桿上墜下兩足亦受重傷惟不致有性命之憂餘童早已逃避矣 
[武林失愼]  
　　本月初四日戍刻省城奎垣巷福大雜貨棧房失愼焚去樓屋六間其鄰居汪姓子新得采芹之喜是日午刻接報後其父母喜笑顔開方欲部署叅謁拜客之事晚間乃父率其子赴學塡册比及歸來家中已變成灰燼矣其起火之由係該棧房有學徒在彼住宿傾翻洋油所致幸各水龍咸集當卽救熄不致殃及别處云 
[蕪米述要]  
　　蕪湖米巿經粤撫馬玉山中丞因彼省年榖不登飢民載道咨請兩江督憲張香濤制軍批准派委員紳前來採辦白米三十萬石以資平糶業已疉詳前報蕪地各粤號因承領代辦興高采烈並蓄兼收自上月十六七日内開盤以迄月底已購囤七萬餘石專俟護照一到卽可裝運出口乃上月廿三日護照雖經遞到僅有一張與原咨一百五十張先後不符且原定執照由蕪出口後須仍隨米帶粤以憑騐收似此一照何能周轉道憲袁觀察新關班稅務司因之俱不准行旋據粤董梁述之少尉禀稱護照僅用以備存蕪關計數騐放並不須隨米帶粤是以改爲總照云云袁觀察一再商酌諭俟飛禀兩江督憲請示再定此上月下浣之變動情形也本月初二晚道憲奉到張香帥回批以此事原與奏案多所窒碍今又護照不符自不容准其出口於是經辦之粤商及各米行米販並各項工役聞之無不頭垂氣喪呆若木鷄闤闠各業亦寂寥寡歡蓋米巿一通合巿商務俱可陡增十培禁則各業隨之清淡而粤商則尤有難言之苦衷以此舉及桑梓各紳富捐集巨款專爲平糶而設今米已購囤七萬餘石銀則用去十數萬一旦中阻此則倉箱徒擁彼則庚癸號呼而巨欵又壓擱於無用之地關係出入實屬重大因復環禀袁觀察乞再代懇商憲恩施一綫准儘已購之米運罄爲度此外卽遵諭停止觀察據禀亦深恤其情因卽由電代爲宛懇兹於初四日復奉督憲回電聞鈞意似可轉圜惟論及蕪米自前督奏禁以來江寗所屬之濱江稅厘每月驟增兩三萬金鎭江新稅加旺之數尚不在内一旦蕪米禁弛輪船逕抵裝運江寗所恃之餉源將何憑藉欲如所請必須籌一補劑之方或令商人躉捐若干或計米零抽移補江寍庶幾顧全大局面面周到並令觀察迅速籌議禀覆道憲於初六日錄出曉諭並諄諄激勸粤商隨一再集議並商前途頃聞已有按石另捐銀六分之議但祗儘已辦七萬餘石之米繳捐裝運其未辦之米卽將作爲罷論矣道憲則以旣僅運此一次計捐祗四千餘金何妨略加躉捐五千金之爲愈勸諭業董特粤帮公議之下能否悉遵鈞意並粤省如何定奪至初七日傍晚尚未聞有端倪容再隨時續報又帮中所雇裝運此米之鐵船已於初七晚間到蕪泊候想捐務或不難卽日禀定也 
[儲憲行期]  
　　江蘇督糧道吳廣涵儲憲承璐前日由蘇蒞滬將欲赴津公幹已紀前報兹聞儲憲定於本月十八日附輪北上云 
[預備供帳]  
　　本縣黄愛棠大令探悉缷任兩廣總督李筱荃制軍由粤起程榮歸珂里道經滬上將次蒞止昨日午後飭令辦差丁役在金利源碼頭部署一切整備迎迓 
[設局施醫]  
　　江海關道劉康侯觀察以現届夏令天氣熏蒸易染急症民間貧苦染病無力延醫故於本月十五日在南門内藥王廟設局施醫給藥並出曉示懸貼各城門俾便周知民瘼在抱觀察有也 
[巡局紀事二則]  
　　本城虹橋堍廣德隆烟間前晚保甲總巡夏明府巡查經過門首局差禀該烟館售賣過時違定章遂將門牌吊銷核辦○本城大南門内二十鋪蔣家弄余姓家開設織機坊前晚被偷兒撬門進内行竊錫茶壺等物禀經巡防南局委員張二尹立飭汛捕地甲 
 
 

Page 3

 
 
前往勘視確係撬門形跡禀覆奉飭恊同查緝在案不料該賊瞻大異常次晚復行肆竊手持竹竿將欲猱升逾　　入幸該事主失竊之後時刻提防當卽知覺疾呼捉賊該匪棄竹而逸逃奔如飛追之不及 
[縣案彚錄]  
　　前於三月廿五日南巿正泰廣茂安康德生恒和大豐涵春原昌昇昌元亨等十一家錢莊扭送山東邦恒祥雜貨號經手唐翰卿到縣禀追欠欵合計一萬三千七百九十兩當經黄大令訊追限令致信山東與號主常某商明料理發交糧廳看管在案俱詳前報唐延宕迄今分文未繳置之不理各原告屢請監追嚴究以挽刁風而安生業等詞昨日又經黄大令飭差提唐到案嚴追唐一味含糊刁展惟稱東主無信來申無法可想監生出於萬不得已之苦况求請大老爺電鑒恩賜寛限供畢緘默不言大令曰試問欠人一萬三千餘金豈可以無法可想之詞對人耶人能甘心否况按照成例倒空鉅欵例應監追前發糧廳看管已屬格外施恩惟望爾早日了案以全體面延擱月餘仍無措置不得已三字豈就能了事似此居心本縣惟有比責限追唐俯求恩典暫緩料理大令諭飭改收待質所再限五日繳銀如違定千重比○前有鄕民沈瑞卿偕弟關榮投縣喊控憑媒孫掌生娶姜阿春之寄女陸氏爲關榮之室成婚未久被阿春藏匿禀求追究黄大令准詞提到阿春掌生到案候訊已列前報昨日黄大令升坐花廳提訊沈瑞卿供浦東三林堂人耕種度日胞弟關榮憑表兄孫掌生爲媒娶姜阿春之寄女陵氏爲妻今春二月初二日成婚當付禮銀洋六十元媒金十元均由掌生過付阿春亦由阿春出立婚據嗣至四月十八日陸氏欲回阿春家往來小的親送到申至阿春家並女兒同弟媳共在伊家作客當蒙阿春欵待殷勤堅留小住小的說現届春苗農忙弟媳小女均要執炊無暇小住伊稱一二天就可遄回小的先行回家至廿一日小女一人回來弟媳不知現在何處小的卽來申尋晤阿春一味遊約同小的在洞庭春茶館允許廿五日定可尋來目下到親串家走動小的信以爲眞回家後至期不見人來又復來申尋問伊言語支吾小的懷疑故於本月初三日投案喊禀沈關榮供年廿五歲娶陸氏爲妻據云年廿四歲餘供與兄相同孫掌生供浦東人在大老爺署中當小轎班已有十二年從無劣跡沈瑞卿之母是小的舅母今春正月底到申在縣署三陽樓茶館說起表弟關榮年紀長大因有跛疾鄕間議婚甚難託小的可否代向普育堂娶一留養之女爲妻適值姜阿春之妻在旁聞言卽稱我有寄女陸氏人極端方性亦純靜可爲爾表弟之匹儘可說合良緣小的猜疑不决次日面晤姜阿春云伊寄女議婚伊可專主獨任斷無意外之虞囑爲放心如有别情惟我是問小的被伊愚惑將情告知舅母急於娶媳卽到阿春家中看人見該女雖貧家模樣尚屬合宜議定身價洋六十元媒金洋十元於二月初二日人洋兩交由我交付阿春收受現下人由阿春家中走失應向阿春訊追小的無處探尋姜阿春供小的充當大老爺之輿夫當差已久伊等之事初尚不知後央小的在塲認爲寄女價洋孫掌生交付小的已轉交前途矣四月十八日沈瑞卿領同弟媳並伊女到小的家因其時小的到人家陪望病人不在家口寄女卽在小的處留住一宵翌晨同沈瑞卿之女到西門遊玩寄女走失沈女一人回來至今不知去向大令以姜阿春供詞甚屬含糊喝令掌頰一百下旋又笞責五百板諭曰爾稱寄女在爾家住五宵次晨走失不向爾索人向誰人究追耶爾如此舉動與放白鴿無異限爾五日交人如無人交當如數繳還身價尚欲照算三個月利息收所飭與孫掌生仝具限狀存卷沈瑞卿沈關榮飭退候示 
[英界公堂瑣案]  
　　包探陳阿九禀稱顧雲鶴竊取應洽興小金元寳一枚珍珠花一隻報捕後經小的緝獲人贓今失主未到故先將竊賊請訊通刺略加研詰商之傑繙譯判將頋仍交捕房帶回候失主到案再訊○包探顧阿六禀稱夏阿方有綢皮衣服多件意欲售賣爲張關大所知願代爲兠售夏將衣付交不料張質洋四十三元使用後卽避匿報捕後經小的拘獲查伊身畔尚存洋三十五元爲此呈請訊究夏阿方投案申訴前情張關大供稱衣係夏阿方托小的消售實因一時急用故暫借質錢通刺以張關大雖非騙拐衣服然擅自質洋究有不合判令管押二禮拜○包探黄四禮禀稱洋婦分喜家失去手槍一枝疑係前爲侍者之李大卿及下手張仁堂串竊爲此拘請訊究分喜訴稱手槍外有皮套掛在房中及至昨日開看業已不見故報捕請追李大卿供生意業已辭歇當時曾將各物交清並無别語現忽誣指通刺以疑竊無憑着將李張交保候查○包探江阿三禀稱王榮昌沈雪卿二人不知因何將老者沈大桂私行吊打事爲小的訪聞恐釀人命拘案請究通刺略加研詰以其中必有别情著留候過堂覆訊○盧子廷向在周炳清家爲縫工日前因事回家被其長子竊取周姓家之衣料逃逸報捕後經包探倪順全將盧子廷及其次子星河拘獲昨晨解案周炳清投案申訴前情盧子廷供實不知兒子作此等事現不知其逃往何處容俟尋交通刺判將盧子廷盧星河交保赶尋伊子到案再核○江包探又解邵和生至案禀稱此人係銅匠周桂生之學徒據言曾竊周之錫十六個業經小的拘獲送究周投案申訴前情邵和生遞禀聲稱向在周處學業後卽赴臺灣做工近日來滬周卽借端滋擾旋經人從中理勸貼伊洋十元作爲飯資尚不满欲通刺問竊物在何時周答稱在光緖十三年間曾來廨控告通刺以其中顯有别情者留候過堂覆訊○拔刃尋仇已列昨報昨日早堂由三百零八號華捕將木匠湯錦泉及夥薛桂泉解案通刺略加研詰著令各具切結○包探竇如海禀稱陳阿法於去年十一月間竊取陳雙喜家士布四十六匹業經緝獲向問贓物則稱當去後將票售與楊阿四林海林等數家現已取出製衣故將楊等一併傳案請訊陳雙喜投案申訴前情陳阿法供竊得後本欲出售後嫌尺寸短故持往質錢將票分售與楊林等人楊等同供布已製衣無從交還現已向失主說妥合賠原本通刺判將陳阿法管押三個月满日笞責二百板贓着楊等自向原告理明○朱毛毛卽木木係虹口著名賭棍也前因犯案判送改過所旋被乘間逃逸經黄大令飭幹役趙金緝拿前晚與眼線趙阿二趙阿虎在英界相遇當卽協探顧阿六將朱拘獲昨晨解案捕頭以趙阿二趙阿虎亦係賭棍理應一併懲辦趙金禀稱阿二阿虎係戲園中茶房並非賭棍帮同將朱拘獲通刺判將朱毛毛卽木木仍交捕房帶回阿二阿虎則交趙金保去於下禮拜一復訊 
[法捕房瑣案]  
　　德康質鋪夥汪一生控顽童陳阿仁手持碍塊撃破頭顱經鄭大令訊供押候責懲已紀前報昨大令蒞捕房發落命提陳阿仁到案照原斷責手心一百下申斥一番從寛釋出○興聖街某廣貨店遣夥張廷德控王阿四徐子山竊取洋燈料泡罩六隻經鄭大令訊得王係積竊昨提到案照原斷先行枷號一月期满責放徐子山姑念初犯著笞責一百板免枷從寛斥釋驅逐出境不准逗留○小東門恊成祥烟館被騙子誘領王茂生入内開燈竊去烟槍一支將王拘案經鄭大令訊明實係被騙昨命提到案掌頰五十下從寛釋出○前充法公司輪船侍者徐寳林因紏衆行兇毆傷虹口捕房捉狗夫陳阿和並失去對時表一枚經鄭大令訊供飭探查明行兇屬實惟失表並無证據不能准理昨命提徐寳林到案笞責一百板從寛斥釋○枷犯姚雲來糾衆行兇毆陸阿富船夥控經前讞員葛同轉訊明著荷枷兩月兹已满期昨鄭大令命提到案著陸照前斷再笞二百板研究帮凶姚叩求免究大令著還押覔保開釋○美最時歇夥王可漁偕掮客陳載之等控金阿茂短交花子一案迭經前讞員屢次研訊以供詞各執人证未齊延宕至今尚未了案昨經鄭大令飭提覆訊以兩造仍執前供著出外邀同公正人再行理算兹據兩造自願息訟請將在押之陳載之交保出外自行理處大令著具銷案切結存查○浦東爛泥渡巡防局來函稱竊犯張阿榮竊取各贓賣於老北門外城河浜畔阿四舊貨攤上以該處地屬法界開單呈请飭探恊同吊贓歸案訊究鄭大令接閱來函飭探帶同汛捕吊贓交該汛捕帶回並候禀覆 
[美界捕房瑣紀]  
　　美界崑山路第十三號門牌某西人失去洋羢被單四條棹披五條西人已訴諸捕房並謂值洋五十九元之數前晚 
 
 

Page 4

 
 
經包探張阿五查知係向充浣衣作夥之趙增福所竊當卽拿送捕房原贓於昨晨吊齊候解英公堂訊辦○西華德路第一千六百五十二號某整容店主前日下午投捕房控被店夥某甲竊去紡綢褲等衣服刻已逃遁無蹤求請查緝捕頭允之諭令各包探訪查○寗波人啓福生溷至百老匯路四十二號洋房内意欲圖竊當被西人拿送捕房將解英公廨究辦已紀前報兹經宋通刺令遞解回籍前晚捕頭飭包探倪順泉將殷帶至法界某碼頭附武寍輪船解往寍波原籍○老閘橋北首唐家弄第一百二十七號某姓屋内前晚有偷兒枉顧撬開後門直至臥室竊去衣服甚夥昨晨投奔捕房求緝捕頭飭包探往勘是實允爲查緝○虹口流氓之多非但拆梢打架日有所聞竟敢持械傷人更屬不法已極一遇犯事則租界中探捕巡緝綦嚴難容駐足必往鄕間稍作勾留暫避捕鋒逍遥法外黎捕頭深悉其情並怒地保等捕務不嚴遂於前日面謁英讞員商取牌票然後傳齊通班包探恊同地保親往鄕間兠拿惟若輩耳目靈捷恐早已匿跡無蹤矣 
[駿惠遥頒]  
　　本館協振所昨承知足道人以洋蚨五十元囑助奉直振捐本館近接北地諸善士惠函備述水災之重民食之艱满薰條傷心困厄誠仁人義士所不忍坐視者也今承大善士慨擲囊金厚澤深仁較之散粥贈醫更屬施當其厄旣掣收條復誌數言以誌勿諼　 
[冒收善捐]  
　　謹啓者敝堂自光緖九年創辦各種善舉歴蒙四方善長陸續捐助均將姓名捐數刊登日報布告同仁去年十二月廿七日有錢炳生假刻敝堂收票在寳善街一帶冒收捐項當卽扭交英公堂訊明懲辦并發敝堂門首枷示四日從寛開釋方期懲一警白不至再有前項情事不意五月十四日承唐和庭兄出示收票一紙内開今收到唐和庭善士樂助年捐錢三百六十文未載仁濟善堂收票字樣與錢炳生從前私刊之票相同票旁註明第二千三百廿五號則冒收之數已逾數百千之多實屬瞻大妄爲除禀請兩會審憲飭差明查暗訪務獲究辦外謹刊報奉布如有假託敝堂冒收捐項務乞諸位善長分文不給免致受人之愚一面請將來人扣留以憑送案懲辦是所至禱上海六馬路仁濟善堂董事施善昌等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[死裏逃生]  
　　小工頭寍人混名爛脚阿東者前日下午偕同夥二人自　左乘杉板船渡浦往西其時風狂水急舟子張满檣帆如飛而駛行至楊樹浦相近因船小勢大以致不支全船傾覆阿東等並舟子共四人盡沉水底幸祥生廠内人瞥見急放小火輪船駛至得以如數救起雖受虚驚尚爲幸事 
[英廨晚堂案]  
　　蘇婦王寳林卽小寳林偕姘夫顧長卿扭控張阿三沈朱氏等串拐其買女金鳳捲去洋銀飾物等茂匿在董家渡附近朱明德家一案經宋通刺訊判將張阿三管押朱氏交保著交金鳳並移請上海縣關提朱明德到案再訊嗣經某包探將金鳳獲到通刺於前晚集訊寳林供小婦人家在蘇鄕下居治下有年曾在石路公陽里開設妓院業已閉歇現住泥城橋外山家園地方女兒金鳳於三歲時由其父親價賣與氏爲螟蛉女今已十七歲邇因小婦人患病臥牀不料於上月二十一日清晨乘氏睡熟時私自竊取洋銀四十四元金印戒指二隻翠玉押髮及銀押髮等飾物逃逸無蹤嗣經氏查悉金鳳實被張阿三等串誘藏匿在董家渡地方沈朱氏之内弟朱明德家故投訴捕房將張等拘案今奉集訊伏求究交單開飾物金鳳供小女子年十七歲因自幼母親棄世於三歲時由父親售與王寳林爲義女上年九月起有舊鄰張阿三等屢向小女子甘言引誘欲領我至他埠游玩小女子初不允從至上月十六日張又來引誘一時糊塗誤聽其計至廿一日早小女子將所有洋銀金印戒及衣服等打成一包私自逸出尋至某剃頭店樓上張阿三家守至傍晚由張領至電燈公司附近某洋行内做侍者之朱明德處當晚明德留住行内次日有沈朱氏來通信謂事已敗露張阿三已由捕房拘押案下囑明德將我移匿至董家渡明德家内緊閉臥房約有七日至二十九日朱氏又來通知謂大老爺已庭訊卽須備文移請上海縣黄大老爺關提明德當經朱氏送至虹口大橋堍置之不顧當時小女子進退兩難惟有哭泣而已適有某公館傭婦盤問前情送交母親後由母親愬知捕房解送案下其衣包洋銀金飾等尚在明德家中張供向在某洋行爲侍者並未串同誘拐實遭誣控通刺以張供詞刁狡著重笞二百板沈朱氏供阿三係小婦人之外甥明德係内姪小婦人並未通同誘拐實遭誣指通刺以氏供詞狡猾著掌頰百下責畢復訊氏供仍然游移通刺判朱氏張阿三仍分别還押候提到朱明德再行質訊核奪金鳳暫交伊母王寳林領回候訊寳林領女尊諭而退○陳伯成控徐恒甫虧銀一案宋通刺提訊之下陳供向爲錢業前年由徐薦某洋貨字號爲司帳至今年三月因店中虧本閉歇各股東帳目均已揭清惟欠各莊往來銀數千兩均經擔保現在此欵落空向徐追問置之度外且將號中帳簿二十七本藏匿爲此投案求訊徐供前與陳姓股開洋貨字號計先後資本銀三千兩倩陳爲銀錢司帳實因連年虧本故於今年三月間倒閉查閱陳之帳目亦有不符處是以收藏家内今檢呈十六本通刺以供詞各執未便判斷著將兩造交保聽候復訊 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十一年五月初六日京報全錄]  
　　宫門抄○諭旨兩道錄前○將軍定奏練營統領積勞病故懇恩請卹摺○又奏筆帖式等留營効力片○江撫德奏鎭總奉調起程及委署鎭篆緣由片臺撫唐奏知縣送部引見片○又奏委署知府片○護湘撫王奏知縣　鋘需員調補摺○又奏甄别知縣堪以留省補用片○又奏飭臬司起程北上片○五月初六日吏部翰林院正紅旗值日無引見○官祥因伊子補副叅領謝恩○德壽請假一個月○溥侗續假五日○陸潤庠奏請開缺○内閣奏派稽察本章派出文渝○召見軍機廖壽恒崇光○○奴才定安跪奏爲練營統領在營積勞病故懇恩請卹以彰勞藎恭摺仰祈聖鑒事竊查吉字營右翼統領二等侍衛德喜係黑龍江齊齊哈爾城廂黄旗满洲頭甲喇托音那佐領下人同治五年在吉林關家大橋等處剿辦馬賊出力經督辦吉林軍務將軍富明阿奏保六品藍翎委官六年由本省奉派留京駐紥南苑送挑三音哈哈七年正月引見奉旨賞給護軍校附入京旗廂黄旗满洲文英佐領下歴在直東一帶剿辦髮捻及伊犁科布多烏梁海等處拿獲馬賊疉著戰功洊保三等侍衛四品頂戴光緖十二年經原任欽差大臣穆圖善調赴東三省練營派充吉字營左翼廂白旗步隊營官十六年練兵三年期满克臻成効經奴才奏保奉旨賞給二等侍衛欽此二十年八月奏派吉字營右翼統領督隊出防駐紥賽馬集分水　等處晝夜巡邏盡力堵禦奔馳冰天雪地之中積受嚴寒因勞致疾於二十一年二月十三日在前敵軍營病故由吉軍總帮统等禀請奏卹前來奴才覆查該侍衛久歴戎行功績迭著樸實勇敢爲武弁中不可多得之員去秋出隊以來認眞堵剿勤奮昭著今以積勞身故殊堪憫惜合無仰懇天恩勅部將該侍衛德喜照軍營立功後病故例從優議卹以彰勞藎出自鴻慈謹恭摺具陳伏乞皇上聖鑒訓示謹奏奉硃批著照所请該部知道欽此○○定安片再理藩院候補筆帖式文俊係京城廂白旗蒙古哈逹布佐領下繙譯生員由京請假赴黑能江省親又京城正黄旂满洲文奎佐領下二品廕生裕祺请假來奉修墓均以現在辦理軍務該員等满蒙世僕情殷投効各懇請留營差遣等情具呈前來奴才查筆帖式文俊廕生裕祺等均屬年力富强現值軍務緊要差遣需人堪以留營効力除分咨部旗外理合附片具陳伏乞聖鑒謹奏奉硃批所請着不准行欽此○○德馨片再臣接准總理衙門電咨奉劉坤一電奏請調江西贛州鎭總兵何明亮來營差委等语著德馨卽傳諭何明亮起程北上並由藩庫發給川資三千兩一面委員接署贛州鎭俾得迅速起行欽此欽遵電致到臣遵卽由電傳諭何明亮遵照一面遴委南昌城守恊副將興壽前往接委鎭篆興壽未到任之先電委贑標中營遊撃熊得勝就近暫行兼護以便何明亮交缷迅速起程兹何明亮交缷鎭篆到省飭據藩司方汝翼籌備川需銀三千兩委員解交何明亮收訖據報於光緖二十一年二月十五日由江西省城起程遵陸路北上前赴督辦關内外軍務臣劉坤一行營聽候差委所有江西贑州鎭總兵何明亮奉调起程北上日期同委署鎭篆緣由謹會同署兩江總督臣張之洞附片具奏伏乞聖鑒謹奏奉硃批知道了欽此○○唐景崧片再不論雙單月本班儘先選用知縣沈錫藩前在臺灣撫番社曁舉辦清賦各案内出力經前撫臣劉銘傳先後奏保嗣前撫臣邵友濂抵任以吏治洋務需才又經專摺奏留各在案該員在臺先後五六年之久歴年委辦各事均能不矜不躁措施裕如於吏治洋務尤能切實講求通逹政體爲歴任撫臣器重先後奏保留臺深資臂助實爲牧令中不可多得之選合無仰懇天恩俯准將該員沈錫藩送部帶領引見應如何錄用之處出自鴻慈謹附片具陳伏乞聖鑒訓示謹奏奉硃批沈錫藩着交吏部帶領引見欽此○○唐景崧片再臺南府知府唐贊袞聞警規避忽請開缺修墓另電又稱聞父病急請缷任經臣據實奏叅於光緒二十一年三月十一日欽奉電旨唐贊袞著卽革職等因欽此在案兹據臺灣司道會詳請以候補知府朱和鈞署理臺南府知府等情前來除批飭並咨部外謹會同調補四川總督閩浙總督臣譚鍾麟附片具陳伏乞聖鑒謹奏奉硃批吏部知道欽此○○護理湖南巡撫升授安徽布政使臣王廉跪奏爲知縣要缺需員調補以資治理恭摺仰祈聖鑒事竊照湖南巴陵縣知縣陳濬書於光緖二十年十二月二十七日丁憂遺缺應以丁憂本日作爲開缺日期歸十二朋分截缺咨部在案查巴陵縣係衝繁疲難四項要缺例應在外揀選題補定例應題缺出先儘候補正途人員題補無人准以應升人員題升如實無合例堪以題升之員始准准現任人員内揀選調補又題缺請調調缺請升俱令於摺内詳細聲明方准升調又調補州縣以上官員必於本任内歴俸已满三年方准揀選調補又題請調補其有曾任得缺因公離任人員復經起復補用者准其將前任内所歴之俸一併接算又州縣以上再調人員除初調任内罰俸處分毋庸核計外其前任内應繳罚俸銀兩必須按限逐案完繳後方准再赴調任各等因今巴陵縣知縣缺水陸交衝政務殷繁非精明幹練之員弗克勝任南省雖有候補正途人員均與是缺人地不宜亦無合例堪以題升之員應請於現任人員内揀選調補臣與布政使何樞署按察使李經羲於通省現任人員内逐加遴選查有永興縣知縣周至德年六十七歲四川南部縣人由廪生保舉孝廉方正同治六年十一月初九日恭應朝考引見尊旨著以教職用欽此嗣隨營赴黔剿平下游各處股匪出力同治十年五月初九日奉旨著免選本班以知縣簽掣省分歸候補班前先補用並賞戴藍翎欽此十一年在黔捐局報捐指省湖南旋因剿除酋匪一律肅清出力保加同知銜并換花翎請咨赴部引見領照起程同治十二年五月三十日到省旋在黔捐局加捐本班儘先補用年满甄别詳奏留省補用湘軍援剿苗匪肅清案内出力光緖三年七月十八日奉上諭著俟補缺後以直隸州知州歸候補班補用欽此因解晉捐銀兩奏叅革職隨卽如數解清奏請開復奉准部咨調取引見光緖十年八月初十日蒙　欽派王大臣騐放准其開復原官仍發原省照例用十一日奉旨依議欽此题署寗鄕縣知縣光緖十三年六月十六日到任經前升任撫臣卞寳第臚列政績具奏明保光緖十四年四月二十七日奉硃批著送部引見欽此遵例赴部捐免實授并免歴俸調補巴陵縣知縣十五年二月十五日到任十六年五月十一日丁憂開缺回籍守制十八年服满赴部呈請起復註銷直隸州知州保案呈請以知縣分發湖南原省補用十九年二月十二日引見奉旨著照例發往欽此又因明保於三月初二日引見奉旨著以知縣儘先卽補钦此領照起程四月二十一日到省奏補永興縣知縣奉准部復光緖二十年十月二十八日到任兹據布按兩司會詳前來臣查該員老成諳練有守有爲核計歴俸前後接算已满三年以之調補巴陵縣知縣洵堪勝任惟係題缺請調與例稍有未符第人地實在相需例得專摺奏懇天恩俯念員缺緊要准以永興縣知縣周至德調補巴陵縣知縣實於要缺有裨如蒙俞允該員係現任知縣請調知縣銜缺相當毋庸送部引見再該員係由寗鄕縣知縣調補巴陵縣知縣丁憂起復仍赴原省奏補永興縣知縣今復調巴陵縣知縣係屬再調人員前任叅罰案件另册開報所遺永興縣知縣係部選簡缺南省現有應補人員應請扣留外補合併陳明謹會同兼護湖廣總督湖北巡撫臣譚繼洵恭摺具奏伏乞皇上聖鑒敕部核復施行謹奏奉硃批吏部議奏欽此○○王廉片再查定例道府以至州縣保歸候補班人員予限一年察看甄别等因歴經遵辦在案兹查同知銜候補知縣祝廷琛年四十五歲河南固始縣人於光緖十九年四月二十日過班到省扣至光緒二十年四月二十日一年期满例應甄别據湖南布政使何樞署按察使李經羲會詳前來臣詳加察看該員祝廷琛年富力强才長識練堪以留省照例補用除咨吏部查照外謹會同兼護湖廣總督湖北巡撫臣譚繼洵附片具陳伏乞聖鑒謹奏奉硃批吏部知道欽此○○王廉片再新授江西按察使翁曾桂業經具摺謝恩籲請陛見祗候諭旨遵行臣因該司甫卸署湖南藩司篆務於籌餉諸事尚多經手未完之件奏請暫留湘省會辦善後厘金各局務在案現查該司已將經手事件清厘完竣應卽飭令起程迎摺北上謹附片陳明伏乞聖鑒謹奏奉硃批知道了欽此 
 
