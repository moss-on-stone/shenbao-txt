# 1892 - 282 - 4906999

 

Page 1

 
 
[重印五經體注○全號畫報○岑宫保介福圖出售] [  點石齋啓]  
　　五經體注一書久已風行海内而善本則殊寥寥或字多漫漶而莫辨或板太縮小而未清不獨閱者有費目力而且場屋中題解有失貽誤非經本齋有鑒於此曾將是書悉心校印迄今銷售久罄頗蒙士林稱賞今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另議全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宫保坐鎭滇黔閩疆戰績在人耳目間士民翕服今將平生事跡繪圖置說名曰介福圖亦已印成每部實洋八角如蒙賜顧上海向本分局三馬路北申昌京都廣東兩湖福建汴梁西安四川等省各分莊購取 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲指南近緣坊本字多漫漶貽誤實甚今文記主人將家藏殿本付本局排印另請良工重新繪圖校正以公同好欲預定者每部洋二元祈至申報館購取書票准本年十月成書持票仍向申報舘帳房取書可也 
[論禁火砲號筒事]  
　　江右友人來信言福餘菴廉訪近來夫張告示嚴禁民間不得借用火砲號筒有見而嗤之者曰君子務其大者遠者區區火砲號筒何足以縈臬憲之心哉余曰惡是何言也夫號筒者乃軍行傳令之具有名招軍者有名畫角者其實則名與制略有不同而其用則同凡所以爲號也火砲則有名爲鐵砲者有名爲地砲者蓋以鐵爲之實火藥於其中而置之地上以放之與民間所用之手銃一銃而有四格銃下有柄以手持其柄而燃放者有異蓋地砲惟各大憲轅門前用之號筒亦惟各憲轅打更起鼓時用之此外皆歸軍中所用砲則名之曰信砲曰號砲雖與攻敵之大砲不同而民間又何可以擅用號筒則樂工或有用之者然樂工所用非灣號其形直如桶其聲扈扈然又有一種其形亦直下作喇叭口其聲則高而亮或以氣逼之使作清脆激烈之聲與軍中所用之號筒其制其形其聲均有不同然則火砲號筒之二物者皆軍中之器乃凶器也喪禮用之已屬不倫若夫婚嫁祭祀與夫迎神賽會一律妄用何爲也哉嘗觀上海之出喪者無論其是何出身但有錢則諸事可以任爲其一切銜牌執事僣妄踰制固不待言其他可笑者國輀之前必有西樂一班其樂乃軍中之樂並無他樂器不過以數人各持一銅鼓一灣號隨行隨吹與鼓聲相應亦如操演軍伍時之走陣然以此爲榮實不知其何所取義其以得用西人以爲難得乎則此種西樂出錢可以雇用亦何足奇其以罕而見珍乎則近來無一家喪事不用亦何嘗罕更可異者去年有某家迎娶除堂名鼓樂而外亦有西樂一班此則以喜事而用凶器不祥孰大焉或者曰婚喪大事宗族官銜准其借用以故銜牌執事羅列滿街絶不爲怪甚而至於有龜奴鴇婦之喪亦有人爲之扮頂馬其前呼後擁諸執事直與搢紳大族無異絶無有人焉過而問之一若視爲固然也者此則所謂習慣而成自然也夫惟名與器不可以假人果屬清白良民彼亦不敢僭妄若此其有婚喪大事借用宗族銜牌或其祖先之頭銜尚屬可以通融若必踵事增華踰禮越分銜牌之外又有頂馬跟班馬並有馬上執事門槍提爐而更於道士和尚小堂名樂人之外雜以西樂客至則放砲開門則放砲坐席則放砲送客則放砲大有似乎督撫欽差諸憲體此直違條犯法之事而彼爲之者且以爲榮不以爲恥世風至此尚何言哉彼龜奴鴇婦之僭妄有推之波以助之瀾者彼則何敢膽大妄爲至於如此然此輩尚可曲爲之解曰愚魯無知不識禮制也至於大家世族則必宜知禮循分矣而其事有更出人意外者喪中宴會聚賭宿娼此尚屬鬼鬼崇崇不敢張揚之事乃竟有於開弔之時親朋聚會相與喧呼痛飮傳箋召花並有傳梨園演戲爲諸親朋樂者而孝子孝孫麻衣如雪亦復雜坐相陪諸内眷亦且垂簾觀覷迨發引舉襄搭棚結綵緇流羽士金鼓喧天甚且有與迎神賽會相彷彿者此等風氣不特上海一處爲然上海則尤甚焉耳余嘗惄焉傷之大聲疾呼怵之以僭越之罪警之以非分之咎並勸之以禮法不可不知奢華不可過甚而言者諄諄聽者終覺其藐藐也紙上空談曾何足用哉兹者福餘庵廉訪先爲此禁火砲號筒人之用之也尚非僭妄之大者而猶且示禁則此外之越禮犯分者必更逐漸禁止俾民間婚嫁喪祭事事皆遵禮文悉照定制不得有絲毫僭越未始非此一禁有以爲之嚆矢也夫越禮犯分自蹈非法并陷先人於不義苟爲讀書明理之士必不爲此而世風日下竟至習俗移人賢者不免得此一禁不啻當頭一棒從此而轉移陋俗挽救奢風胥於此乎基之其所關係者夫豈小哉 
[諭旨恭錄]  
　　八月十七日奉上諭昨日道旁叩閽之護軍雙興抱告民人羅本義均著交刑部嚴行審訊欽此 
[本館接奉電音]  
　　昨由京友電傳上諭二道敬謹譯登○八月二十三日奉旨文秀扎拉豐阿現駐南苑所管鑲紅旗蒙古都統著晉祺署理正藍旗蒙古都統著麟書署理欽此同日奉旨秀吉現駐南苑所管正藍旗漢軍統領著敬信暫行護理欽此 
[匪焰已衰]  
　　會匪蔓延萍鄉並官軍進剿各情迭經列報兹聞該匪已蓄髮數寸新裹脅者亦不薙髮其僞平南王及僞二太子三太子六太子均經官軍擒獲正法其大頭目封僞王擾及萍鄉者有羅集福鄧海山等五名現由官軍懸賞千金以購之想不難卽正刑誅其僞大元帥莫姓等則已分竄攸縣茶陵州等處聞該匪起事之初因醴陵縣拘獲匪目四名當將二名正法二名監禁匪黨千人一聞此信星夜入城刼獄將監禁之二犯刼奪以去官憲會營追捕至中途及之格鬪之餘斃匪數十百人旋經湘軍進剿巢穴又斃匪千餘人餘匪紛紛逃遁墜懸巖落深澗者不計其數其竄入萍鄉者係零星敗匪也今又擾及湖南邊界必被官軍擒薙無遺不留一孽其餘黨仍踞萍鄉武功山者不過千餘人援剿之剛字營已於十四日到防江右人心爲之大定不復有風鶴之驚惟聞援剿之振武後營須於十七日方可到防省憲接萍鄉縣稟報謂該營遲遲吾行不免稽延時日且望援者秋水將穿恐於民心有拂云云嗣聞十七日袁州營吉字營剛字營及各鄉團丁約期進山搜剿餘匪值兹賊勢衰頽當不難一鼓盪平但瑞州府於中秋節前稍受虚驚當卽募集團丁以資守禦並飛禀省垣請兵援剿撫憲卽派内河水師礮船十艘馳往該處協同防守又以省垣兵力較薄卽調原紥湖口之撫院親兵右營來省駐紥以期鞏固刻下各屬風波已息惟遥盼捷音之至而已 
 
 

Page 2

 
 
[漳州水患]  
　　客有從漳州府城而至福州者據云上月二十七八兩日天大雷雨某山出蛟大水繼之城内水高丈餘文廟城隍廟均　漂没時有練兵駐紥城隍廟内因房屋坍倒壓傷八十餘人黄莘圃少尹國相楚南人也官於漳州時適卸事寓居某姓樓上其少君因墻壁岌岌欲動不勝駭異急下樓探視甫至梯旁墻卽傾倒民間房屋人畜被水冲没者尚不知以若干計南靖縣適當蛟水之衝受禍甚烈衙署全行漂没民間受害更不堪設想現任汀漳龍道劉樸堂觀察聞報之下爲之惻然立向税厘局撥出現銀一千兩委員前往散放急振孑遺黎庶當無不共戴仁恩矣 
[失火卽息]  
　　十九日金陵東花園某姓家因午炊遺火延燒積薪烈燄上騰濃烟四塞幸警鑼亂鳴各水龍聞聲馳至迅速救援得以轉危爲安僅焚去蘆柴數捆廚屋半椽云 
[嚴查匪類]  
　　德化縣羅少垣明府因萍鄉安福一帶會匪竊發經官軍會同迅剿深恐該匪挺而走險竄匿他方乃會同保甲委員於每夜二更時親往客寓飯店烟館嚴密稽查逐細盤詰如有來歴不明者立卽擒拿并出示曉諭以期地方綏靖兹將告示照錄左方欽加同知銜賞换花翎升用直隷州正任彭澤縣調署德化縣正堂羅爲出示曉諭事照得化邑爲數省通衢華洋雜處地方遼闊居民之雜遝靡常其間良莠難齊匪類最易溷跡烟館客寓飯店均爲匪徒托足之區况近日接奉電音萍鄉安福均有會匪勾結起事已奉各大憲飛兵前往剿辦小醜跳梁勢不難克期撲滅惟鋌而走險類多四路竄奔近聞省城拿獲奸細一名業已立時正法轉瞬時屆隆冬正宵小竊發之時深恐蔓延爲患不得不先事預防除移會保甲委員認眞嚴密稽查外合行示諭爲此示仰闔邑客寓飯店烟館諸色人等一體知悉嗣後凡有烟館務須二更息燈遇有形跡可疑之人卽行送信以便密拿毋得容留其客寓飯店凡有客人落寓卽衣裳楚楚之客亦須盤查來歴設有形跡可疑迅速赴縣報明或協保送究如訊係在會頭目定卽賞錢百千如係會内散目賞錢五十千如僅入會爲匪亦卽賞錢十千文以示鼓勵决不食言但不准狥情容隱亦不許妄指所憎倘敢得賄包庇并地保知而不首察出一體治罪本縣爲綏靖地方起見令出惟行决不稍從寛貸其各凛遵毋違特示 
[罏鄉秋思]  
　　茸城小倉橋裱糊店主韓某聘蕭王廟前夏某之妹爲室鸞盟雖訂鳳侣未携女年已及笄丰姿韶秀只以早失怙恃未嫺姆教狂蜂浪蝶常飛舞於月下花前夏充某署茶房以妹爲錢樹子驚鴛打鴨不以爲奇韓微有所聞屢倩冰上人請定婚期夏多方推諉韓不得已效世俗搶親之舉陡於某夜糾合朋輩蜂擁而去誤將小姨劍負而歸夏赴華亭縣咕控吳邑尊提韓到案研訊之下令將小姨送回准於今冬擇吉完婣夏遵斷具結而退韓卽選定吉期請月老關說夏叉故索重聘誅求無厭以爲遷延地步韓忿甚卽以開門賣娼等詞赴琴堂控告吳邑尊准詞批飭提究夏聞此消息挈其二妹遁跡滬上差役偵悉情形禀請備文關提卽將夏及其妹拘解回松經吳邑尊提集兩造秉公訊究令韓出洋二十元當堂將妻收領夏申斥數語姑念親情從寛免責諭令以後當務正業不可再作皮肉生涯夏唯唯而退○唐梓橋附近縫工某甲跛一足步履艱難時形跼蹐娶妻某氏貌雖斌媚而性極乖張甲上有老父年力就衰氏不以爲堂上翁直視爲階下囚某日翁赴他處縫級薄暮回家不知緣何與媳口角傾跌中庭口呆目瞪移時氣壅而斃甲旣無叔伯終鮮兄弟摒擋一切爲父收殮有知者謂氏竟批翁頰推倒在地以致一蹶不振果爾則絶倫滅理當不容於人世矣○有范某者向在張堰某烟店爲夥嗣因吞蝕銀錢爲店主所逐株守家中漸與匪人爲伍衣衫襤褸困頓備嘗上月中逕向某烟店强索店主以某纒擾不休令地保押逐范忽在懷中拔出利刃向喉間直刺旁觀遽向奪下則已血液淋漓流氓聞之以爲有隙可乘擁至店中肆意踞擾店主大懼央人排勸給以青蚨十餘千范與諸流氓始各星散至月初爾堵物揮霍已盡復將紫霞膏一匣藏諸身畔至該店恐嚇衆夥各抱不平將范綑縛搜出所藏之物該店主以害無底止禀諸司署經某少尹笞責五百下枷於該店門首示衆世之用人不愼者觀此益當加謹矣○西門外黑魚弄小木作店學徒年方舞勺性甚愚魯圓規方矩總不能運斤成風而其師又不善指授動以鞭撻從事苦楚備嘗學徒近患血痢病勢日增其家遠在徽寍不克賦歸去來兮之句延至某日遽返泉臺店主遂於新安會館領薄棺草草收殮比鄰某孀婦目覩其師平日虐待情形忿忿不平欲與爲難當由亭長排解其事始寢 
[巴山秋曉]  
　　往年自八月十三日起至十七日止城内鼓樓街及二架牌坊等處皆由各鋪紥成天花板懸各色明燈瓔珞流蘇輝煌滿月游觀士女絡繹偕來亦一時盛會也本年因十六日府試取齊文武童生齊集郡城市廛幾有人滿之患官府恐其肇事先期出示禁止不准紥彩懸燈由是各鋪户恪遵禁令寂靜無譁人月雙圓之夜不復見繁星照夜矣○河西石洞靈秋爲東湖八景之一其間有龍王洞廟宇四五間在龍吻之内實係天生妙境供奉張仙香烟素盛本月十三日相傳爲張仙誕辰以佞神爲事者遂於十一日至十五日止召集梨園子弟登塲献技笙歌起處裙屐如雲每日男女進香者不憚跋涉之勞呼朋嘯侣而至供以素齋飽啖而歸其有道遠不能歸者則下榻僧寮住宿始去甚有名門眷屬借一蒲團地趺坐深宵以冀神佑者敗禮誨淫是亦不可以已乎○南門外圓覺菴亦有張仙勝會自十一日起閨中伴侣各携心香一瓣向座下膜拜通誠庵中欵以素席每人出錢一百零八文卽可饜飫而歸至十三日始止此數日中眞覺衣香鬢影如水如雲住持僧於此卜一年利市焉○東湖縣署西向爲白衣庵東面有隙地曠廢已久前因義渡局積有公欵議租縣西隙地起造鋪面五大間每年付地課錢十八吊其造成之鋪面每間每月租錢三四吊不等近已一律竣工氣象爲之一新○某婦者年已四十許藁砧逝世後攺嫁某乙不料乙又於前月病故婦略有蓄積爲夫姪所覬覦逼令將衣飾銀錢悉數交出婦自念生不逢辰屢遭困阨遂於某夜取芙蓉膏吞下送却殘生從此枉死城中又添一公案矣 
[秀才被辱]  
　　某晚偶行至鎭江柴炭巷口忽見保甲局巡勇多名擁二少年人由南而北直至保甲總局門口拖入嗣由某甲帮辦劉藜閣明府坐堂審問知二人皆學校中人因住近地方有眠雲閣花烟燈窩藏烟妓二人自以爲頭上有煌煌物用名片向分局某委員呈請驅逐據聞某委員係某憲至戚得有此差薪水無多全賴烟館娼寮規費貼補又目不識丁不知斯文尊重一旦頓觸所忌置之不理而二人在分局呶呶凟請某委不覺動怒遂致飭差將二人扭交總局辦理迨二人面陳所以明府無可置喙含糊了事有代二秀才不平者謂二人爲庸懦人局差扭之來則來明府麾之去則去曷不責其毆辱斯文之罪或又曰不然二秀才深知某委素蒙上憲垂青自諒力不能與之爭只得忍而受之耳 
[浙省官報]  
　　八月十二日刑部主事夏敦道王進見卽選道嚴信厚由天津來浙進見候補道黄交卸金衢嚴道回省禀到湖州恊張麗堂禀見禀辭赴寍候選同知戴嗣源禀見候補同知包鳳章禀見通判兪廷瑛禀銷防軍局兼賑捐局文案差禀見卽辭赴西興厘局差前署餘杭縣羅銘勳交卸回省禀到仁和縣伍禀知由勾莊查勘河工回禀見銷差前署上虞縣徐寳晉禀辭赴紹郡會算交代候補縣蔡錫侯臨浦局來省禀到禀見十三日牌示仰新選常山縣訓導馬寳田知悉於本月十六日來轅聽候本部院考騐給憑赴任毋違特示刑部郎中鄭志虔親拜新進士汪康年由京回省親拜時慶萊交卸紹興府回省禀到候補同知余乾耀禀知糧道飭知海運案内保准補缺後知府用禀見叩謝劉宗晏通判姚文桂俱禀見銷海運津局差署石門縣陳鳳誥專丁來省禀奉憲臺題奏職父陳岱錕五代同堂奉部覆准旌表叩謝卽用縣紀驤禀安黄大華候補縣褟鑑光俱禀銷杭府委閱課卷差吳忠炳禀奉飭知前辦下城總巡期滿蒙記大功二次常功一次又加記大功十六次常功一次叩見唐繼勛禀知糧道委復催前台州衛李故備欠欵差叩見德恩禀謝前解京餉蒙紀大功三次大挑縣柳裔 
 
 

Page 3

 
 
賢禀奉海運保准補缺後以同知直隷州用叩謝江蘇試用府照磨馮仁受候補按經歴費開文府經歴畢奎縣丞符天佑俱禀候騐看叩見邵鴻翥禀知臬司委上五叚保甲差叩見禀謝從九品何樹藩禀知臬司委艮山門外保甲差十四日翰林院吳蔭培由京來浙親拜呈硃卷陳光宇親拜辭行赴廣東記名總兵余朝貴自湖北籍來浙禀到叩見同知蔡增光禀知鹽捐奬案内捐離同知歸知府班補用奉到實收黄瀛海禀見銷衢屬公幹回省禀到叩見桂冬榮禀知藩司委嘉善公幹差黄慰曾禀見雲南恊餉委員全楙德由上海來禀到候選通判豐伸由處州來省禀到叩辭赴京准補奉化縣黑式濂禀奉藩司飭知准補叩謝前署西安縣徐懋簡禀見呈送府結大挑縣柳裔賢禀見候補縣惲福同禀知藩司委解京餉叩見奉化縣塔山巡檢殷文謨禀辭赴任署杭府經歴許恩夀禀知藩司飭知准補歸安縣主簿叩謝十五日藩司劉臬司黄運司惠糧道世嘉湖道王候補道宗黄鄒俱禀安禀賀仁和縣伍錢塘縣朱補西安縣葉正任桐廬縣王前署西安縣徐並禀知任内交代掃數解清 
[續錄育嬰章程]  
　　兩湖制憲張香帥令各屬倡辦育嬰其助養章程昨已登報尚有堂養章程合再照登俾世之心誠保赤者得所取法焉一堂内設總理經理董事照助養第四條辦理但須擇老成穩練之董事一人駐堂經理一切事宜應酌給津貼歸正項開除一堂内額設接乳婦若干名以資乳哺乳至年餘嬰已可資榖食查照後開養婦條辦理内堂出額一名卽提收外堂寄養之嬰一名交乳婦接哺本婦乳水已少另招補數一外堂設寄養乳婦若干名内堂額滿收到之嬰隨時發出寄養寄出時須看明頂旋偏正左右髮際高低指尖箕斗有無疤痣可認一一詳記如無可認則由董事於嬰之手腕用布縫級作圈亦可隨發堂票一紙每月抱嬰持領工資由董事親自查對並於該乳婦門首黏貼寄養字樣以便隨時核騐如有不符卽行追究一内外堂抱養之嬰大率年半卽可離乳限滿時先儘本身父母領回其不願領者於堂另設養婦招年老仁慈之婦接撫待抱每養婦一人領撫三名照内堂乳婦給與工食每嬰一名酌給食用若干一首事須勤視嬰兒肥瘦有無瘡疾宜戒諭乳婦勤愼看養並責令老婦帮同照料如嬰兒瘦弱卽是乳婦少乳須隨時另雇更替嬰兒有疾卽係調視失宜應早爲醫治倘乳婦患病亦須調治務痊免致嬰兒染疾如老婦有狥隱疏忽之處察出卽行更换其撫視嬰兒肥胖者酌給奬賞外堂一月往騐二三次不宜卽行更雇招雇乳婦須年在四十以内及向無隱疾乳水充足者由媒保寫立雇劵以防來歴不明近來囤拐之案各處多有並宜令本夫親自送堂載明里居面貌出堂時復令親自銷號偕回以杜弊端外堂尤防其無乳混充之弊一乳婦大半貧難資其撫養亦須防其逸豫針黹紡績勸令習勤尤爲兩全至男女之别更當嚴之又嚴以全其廉恥外省定章有設轉桶梆木傳遞食物以老婦應門者應用之物只令堂役送至門外尤爲周匝一内外堂嬰孩患病立卽報請醫治如並未報病猝云夭殤者查果無弊給匣掩埋如有别情卽行送究治罪外堂尤防貪利私賣假覔他人已殤子女報騐之弊内堂有染時行疫疾者另置一處以免傳染一嬰孩遇夫花危症難免染及他嬰宜於春夏和煖之日倩醫妥爲挑種牛痘種後囑乳婦加倍小心照料藥餌食物由堂給與脱痂後酌犒錢文以償其勤採蘄水薛令章程一醫士須擇精習兒科婦科者專司診視嬰兒及乳婦有疾一延卽至庶免遲悮之患至藥物在藥店立摺樂方另用圖記憑摺核算一收道旁棄嬰送堂者立給喜賞若干内堂額滿暫令乳足者兼養每天加給三四十文俟招外堂乳婦付養此等嬰孩曾經暴露收到時宜用薑一片葱白三莖泡水喂之以去風寒黑夜尤宜加意堂門宜搆屋數間招人佃住兼令專司接嬰每夜間接一嬰令其家婦女如法調護寒則温之酌給喜賞若干文其本家送嬰者不給賞此稿未完 
[縣示照錄]  
　　欽加運同銜補用直隷州特授松江府上海縣正堂黄爲嚴禁事照得受理詞訟必遵狀式此定例也上海爲通商總埠五方雜處詞訟繁多甚有呈遞曰禀者旣無代書戳記又無保戳之人往往任意揑詞混控且有但圖批准不願審理一經准理人卽避匿無從查提質訊流弊滋多漫無稽考本縣蒞任後照例考取代書予以戳記俾專責成原欲藉通民隱非授代書以需索之具也乃訪聞本邑代書代寫呈詞索費甚多每遇鄉愚刁難尤甚積習相沿實堪痛恨但代書旣在署前伺應專司其事紙飯所需原屬應給與其暗中需索莫若明定章程俾共遵守查考取代書四名兹由本縣捐廉按月給錢十二千文以作飯食之需嗣後每張呈詞只准收錢二百文以資紙筆之用如此核定庶使代書不致枵腹從公而民間來縣具呈亦免多費合亟出示曉諭爲此示仰各色人等及代書知悉自示之後除命盜騐傷要案並地方善舉公事仍准隨時呈遞白禀此外户婚田産錢債細故概遵狀式代書於定章之外如再多索分文准受害者指名喊控本縣立提嚴究决不稍寛并不使喊控之人稍受覊累之苦其各凛遵毋違特示 
[大令騐屍]  
　　川沙人周德榮向爲泥水匠十九日在老閘北首巡防局控稱被同業張阿二等訛詐肆行毆擊後將夾襖質錢六百文交與張阿二始得脱身心實不甘求請究辦當經局員陸二尹飭地保協同局勇將張阿二及某甲提到訊供之下判將張及甲各笞二百板交保周旋回英租界廣西路吉慶里中三百六十九號門牌縫工浦金福所住樓上蓋周借居於此已非一日自被張阿二等毆傷後日形沈重藥餌無靈竟於二十二日下午身死由浦金福知照二圖地保函追周父國瑞來滬協同報縣黄愛棠大令問供後卽於昨晨十點半鐘帶同件作書役人等往騐二圖地保已在門樓下預備公案並由陸二尹飭頭圖地保將張阿二送案地保申訴前情屍父周國瑞供稱係川沙人今年六十歳祗生一子名德榮被張阿二等毆傷身死特請伸寃浦金福供稱素習縫級由張阿金介紹任憑周德榮借住樓上至伊如何被張阿二擊傷小的實不知情張阿金供與同張阿二供稱係慈谿縣人今年廿四歳向爲木匠被周德榮將棉襖取去向伊索還伊自將夾襖質錢六百文賠償在後不知何故至巡防局控告小的受責二百板並未行兇不知周德榮何故身死大令命仵作騐視屍身毫無傷痕惟指甲見黑色係患痧身死大令親騐屬實周國瑞堅稱有傷右臀旁等處有青色大令又騐明係青色且膚肉柔軟並非受傷卽檢洗寃錄指示再四開導著周國瑞具結自行備棺成殮張阿二飭差帶縣聽候訊辦 
[縣案彚錄]  
　　捕夥蔡希賢誘拐茅道士之妻施氏卽黄氏一案前日由法公堂將蔡及茅黄氏並其母黄朱氏以及容留之施萬氏等備文移送到縣晚間由黄愛棠大令升堂先提茅黄氏至案詰問供稱係崇明人今年二十歳丈夫茅道士現在原籍耕種度日小婦人成婚後因家計貧寒難以餬口於去年至滬在南市三泰碼頭母親黄朱氏處居住本欲藉傭工餬口旋有與丈夫素識之蔡希賢前來蜜語甜言多方引誘欲令小婦人出外當經正色拒絶嗣因母親往宜興地方張姓家傭工祗留小婦人在家蔡又來言母親在張家患病勢已垂斃小婦人聞之情急異常同蔡前往及抵該處見母親依然無恙小婦人遂在宜興暫住蔡卽回滬函追丈夫前來詭言小婦人與人姘識乘間私逃丈夫信以爲眞央蔡恊同找尋蔡偕丈夫乘舟來宜與小婦人會面旋在宜興縣涉訟張家有一人因案牽涉情急自盡縣中連訊十三次始行斷結將小婦人交丈夫具領回滬蔡向耯夫訛索洋銀一百三十餘元丈夫畏其凶横不敢與較被伊勒寫筆據將小婦人覇佔六月十五日領至八仙橋開天發小烟館之施萬氏處幸有包探拘獲解送公堂轉送到案叩求明察大令又命施萬氏至案詰聞供稱係本邑人今年二十八歳丈夫逝世未久遺下天發烟館由小婦人經管丈夫在日曾有事至崇明蒙蔡希賢招留遂與認識今年閏六月十五日蔡領一婦貿貿然來據稱是伊眷屬小婦人念丈夫與伊相識遂容留在家並未知其誘拐求恩鑒核蔡供稱係崇明人前年因捕盜案投充捕夥茅道士與小的係中表親素稱莫逆茅妻黄氏淫蕩性成私下背夫逃逸旋被茅至宜興地方尋見卽在該處地方官衙門涉訟將黄氏交茅領回所有川資訟費均由小的借給迨茅抵滬小的向索 
 
 

Page 4

 
 
借欵共計洋銀一百三十餘元茅無力交付念黄氏不守婦道自願送與小的立有送妻筆據一紙早經呈案求請明察大令得供請察曰茅道士旣欠爾之洋銀不妨隨時向索如茅無力付洋亦可令其出立期票分期拔還總不應將茅恐嚇覇佔伊妻私立筆據種種行爲殊堪痛恨　令笞責原差將蔡拖下見其腿有板花據實禀明大令問曰爾之板花何來答稱小的在公堂上曾責二百板大令曰旣已責過著减責五百板責畢收所茅黄氏施萬氏暫交官媒看管候示○朱良才前控周阿狗與其姘婦陳朱氏將妻朱陳氏毆傷一案經黄大令訊取供請判將朱陳氏交朱良才領回醫治周枷號一月陳朱氏交官媒收管再行核辦此已詳列前報者也旋有陳如奎者投縣呈稱陳朱氏係小的之妻私下逃出求請訊辦大令於前晚集訊陳如奎訴稱係本邑人向作小本經紀娶袁姓之女爲室卽到案之陳朱氏也成婚以後未嫺姆教背夫潛遁小的屢尋不見今因毆打朱良才管押憲署是以來案禀明求恩給領周阿狗供稱素爲猪作生意現已自知咎戾叩求開恩朱良才携陳氏投案供稱傷勢業已平復叩求明察大令以周恃勢行凶本當懲責姑念業經枷號從寛斥釋朱陳氏傷已痊愈交伊夫朱良才領回陳朱氏卽陳袁氏不應背夫逃逸本當究辦姑念初犯從寛免究交伊夫陳如奎領回嚴加管束 
[英界公堂瑣案]  
　　包探黄四福禀稱據楊阿春投捕房訴稱被楊文亭毆擊身受傷痕查明楊阿春向兒子索錢口角同居之楊文亭代爲解勸遷怒於彼遂致打架楊文亭素來規矩今已傳案楊阿春自知理屈不敢投質楊文亭供與楊阿春同居因阿春向兒子索錢兩相吵鬧小的爲之解勸致觸其怒伊自拍傷頭面意圖索詐不遂其計致被報捕今由捕房查明此事伊畏罪不敢到案蔡太守謂原告旣未到案無從質訊卽將楊文亭開釋○朱阿二訴稱在碼頭爲小工被魏阿四誣竊肆行毆擊是以報捕拘案又有張順卿訴稱開設順和昶雜貨糧食店因同業豐和米行向廣豐洋行購買米石在琼記碼頭挑運挑夫等乘間竊米一袋爲棧司魏阿四所見卽行扭住正欲鳴捕伊等人多將米奪去反被訴捕拘案陸恒喜魏阿四等同供均在長樂里豐和米號爲出店小工等乘間竊米當場拘獲人贓伊等自恃人多將米奪去以爲毫無憑証遂揑砌情節誣扳三百四十三號華捕禀稱見陸恒喜與朱阿二打架朱受微傷曾送醫院療治據云三日卽可痊愈蔡太守謂陸恒喜等指竊無憑毆傷朱阿二屬實本應究辦姑念朱受傷甚輕陸恒喜等又係米號出店從寛辦理判令陸恒喜魏阿四各罰洋銀一元給朱阿二養傷陸魏二人卽交張順卿保去○顔連福訴稱被蔡童福行竊夾被一條拘獲人贓送案蔡童福供認初犯尚求開恩蔡太守判管押七日贓給失主領去○副捕頭稱前有徐阿榮收存謝阿發竊贓奉傳未到今始尋獲是以解案徐阿榮供不知竊贓悮行受寄蔡太守謂徐阿榮受寄竊贓本應重辦姑念無知着罰洋六元撥充西醫院經費○包探顧阿六禀稱積竊謝金生奉判遞回原籍今又來滬拘案請訊謝金生供係崑山縣人來滬尋友不敢再犯行竊蔡太守謂謝金生旣已遞籍豈容復來著笞一百板押候備文遞解回籍 
[法捕房瑣事]  
　　小船帮流氓錢阿奎因毆捕拘押已詳前報昨晨九點鐘法界讞員葛審輔同轉莅八仙橋捕房據通事禀稱錢拘押捕房後其羽黨二十餘人於前晚各持扛棒聚集十六鋪橋畔揚言欲將是晚當差西捕拔往租界外爲錢報復又據包探王榮培禀稱查得此輩短衣窄袖與流氓無異實爲小船帮中敗類同轉著帶錢阿奎到案訊究供稱小的家住浦東九團地方向以耕種度日此次有事來滬實非小船帮中人同轉謂已由包探查明當晚起釁實係爾扭住巡捕髮辮豈容抵賴錢仍嘵嘵置辯同轉喝令照原斷笞責枷號示衆○萬選樓書坊中人林正元因失竊洋銀一百五十元將學徒戴紀生送案經又傳集孟伴張及小店主林同生等質訊等情均列前報昨晨林正元偕引薦人汪搢卿等投案聲稱失洋一節一時尚難明白書坊中乏人經理請將三人具保出外自行察核倘察出實清再行送案請究同轉著帶三人主案覆訊林同生供稱洋箱本由父親經管當兩點鐘時因事出外至六點鐘時家中需用洋銀卽開洋箱檢取不料洋已不翼而飛查問之下方知學徒戴紀生曾至樓上遂擬伊行竊戴紀生供稱其時小的上樓擦洗烟盤至六點鐘聞太先生言樓上失去洋元囑小的往四馬路找尋先生其時曾出外一次旋據包探孫錦榮禀稱失洋後由小的往查當在相畔檢得銅皮一條形如鎖匙大約開箱者卽是此物當向學徒查問見戴紀生形狀慌張自稱願賠洋一百元可向親戚處措借同轉謂林正元曰爾控學徒行竊憑據毫無殊難追究著將三人保去自行查明禀覆○朱玉堂羅瑞照陸寳堂王老長股開掮客行騙貨逃遁旋經查獲管押前報已紀其詳昨晨原告又投案請追物價同轉署帶朱玉堂等至案質訊供稱典押貨物實係料理别欵不敢騙貨脱逃王老長稱掮客行本可開市因朱玉堂逃脱行中無人料理以致閉歇同轉謂爾亦有股分終不能置身事外著還押俟查明再核 
[贖牛解欵]  
　　謹啓者敝堂前奉張雪堂先生募到同善居士方文生無名民諸隱名四户大善士樂助丹徒贖牛救災　計銀二百五十六兩三錢曾登報章諒邀公鑒兹由敝堂如數代匯到鎭江晉源莊轉解徒邑贖牛同柳少雲先生查收膺用登報聲明卽以　謝　以告樂善之聞風而來者[  上海六馬路仁濟善堂籙賑公所施善]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　八月二十日藩臺瑞見縣丞余錫福寫履歴世職吳蓉鏡騐看均奉示見記名提督廖得旺到由京引見回總兵易文光叩謝差遣上元縣陶江寍縣藍禀知今日考試武童技勇二十一日署長江水師金陵營左哨都司胡忠　任事前署長江水師金陵營左哨都司戴華貴卸事均到禀知刑部郎中李愼儒主事韓弼元國子監助教選訓導嚴作霖均禀到候選州同黄世清叩謝禀辭補十九日直隷州謝陶禀知赴蘇謁見撫憲 
[及時授衣]  
　　謹啓者敝堂接奉儀徵監總棧督辦凌問樵觀察交來楚人隱其字大善士樂助舊棉衣二千五百件囑解順直災區敝堂祗領之餘遵卽由招商局豐順輪船運往天津以便及時散放分布黄棉之襖挾纊銘恩能恩天下之寒帡幪種福無量功德永保平安寄語同緣用資觀感[  上海六馬路仁濟善堂籌賑公所施善昌等謹誌]  
[上海六馬路仁濟善堂經收南北兩市各米寳行米麥雜糧捐八月初一至初十日止第二十二旬清單]  
　　同順寳行錢四千一百三文永愼和三千八百八十四文豐和三千四百一文同泰公三千十八文恆祥三千七百九十四文元昌豐二千七百六十九文萬順公二千四百六十三文生源二千二百五十一文同吉泰二千一百三十六文愼茂豐一千八百八十六文裕祥一千三百五文乾利九百八十五文聚源八百四十八文豐記七百四十七文永順七百四十一文德盛五百十五文恊昌泰四百二十七文穗祥四百四文三和二百四十一文晋泰一百九十二文義記公一百九十文恆源一百七十九文元生長一百七十八文振豐一百六十七文義生一百六十元潤元一百五十文恊記一百四十五文餘生一百三十一文萬愼生一百元十八文同德一百二十六文咸茂一百二十一文恊豐一百九文萬昌一百一文萬源九十四文錦祥九十二文唐永愼九十文恆裕八十二文永茂五十五文天成義三十文北同泰二十一文錢恆泰一千一百七十五文源順恊六百九十二文大興合五百八十三文德大四百八十五文同興一百六十六文恆　六百三十四文昇記一百五十三文衡大一百七文長豐三千三百五十一文松盛二千一百七十九文裕昌二千七十文潤和二千五十八文寳泰一千五百二文元和一千四百四十八文元吉泰一千二百十二文潤泰一千一百三十八文萬隆一千一百二十七文震天一千六十七文生泰九百九十五文三泰七百九十七文衍源七百三十三文餘大七百五文葆生六百六十五文萬生六百三十一文公正六百六文愼餘五百四十一文天和五百十七文長泰四百五十四文長義四百四十一文聚泰二百八十七文葆茂二百八十五文甡義二百七十四文鎭生二百六十九文元泰二百二十三文萬祥成一百八十一文萬盛泰一百七十七文南元昌一百七十一文和生義一百六十二文同泰一百六十二文愼生一百五十七文愼益一百四十一文和記一百三十七文周義記一百十四文　元八十　文和泰八十三文以上八十五户共收錢六十八千六百六文 
[上海六馬路仁濟善堂籌賑公所施少欽經收順直山東河南徒陽賑捐八月初一至初十日止清單]  
　　順直○苕溪無名氏大善士助洋六百元厚記號募義記求保水陸平安陳達人爲少君病痊完愿寳和莊交來皖北盛元修三户各一百元隱名氏義茂和二户各五十元寳和莊來儀徵總棧求合宅上下人等平安四十二元公記四十元榮陽氏三十元南潯拂雲子爲專兒患病祈速愈完愿徐金酬謝各水龍及親友酒席移賑吉貝子求保平安潮州隱名號棧名氏合無名氏五户各二十元楊金二船户罰欵移賑十二元東魯氏爲兒媳添孫分挽平安金蘭森堂求合家平安張毓寳請符求子病速愈揚州淮鹽分棧秋節酒筵移賑榮記誠求室延陵吳利和厚記募無名氏又聚義奎不留名仁記德記盡記昌記雲記張有記十七户各十元同人開征席資移賑八元謂生七元吳席氏金金飾移賑求病速愈六元四角三分念雲居士求保小兒痢疾速痊孕婦身體平安愼餘當中秋酒席移助二户各六元陳樑德無名氏姑山厘姑山厘周諸同　富陽無力氏厚記來介記泰記吉星和天元昌慶泰源東成和無名商十一户各五元吳錫藩祈保平安有心無力子有根氏芝蘭餘韻厚記募紹記五户各四元江夏無名氏恊泰存心氏同仁昌四好堂　記六户各三元龔佑之求符治病速愈楊昆季求雙親康健徐完祿爲子伯海病速愈隱名氏求母平安無名氏拼貨罰欵移賑忠信堂寡過未能士厚記募益記又方潤甫無名氏康記十户各洋二元王炳元爲妻病愈還愿楊光烈法書助賑吳允元求符治病　學勤木企寳仁德堂計炳泉厚記募無名氏又無名氏不留名十户各洋一元史久益五角隱名氏銅洋二十元同仁昌又助銅洋十七元隱名氏銅洋十二元有根氏銅洋三元厚記募無名氏不足道人二户各銅洋一元盛朗卿翁募隱名氏規元一百兩以上共收順直賑洋一千五百五十元零九角三分銅洋五十四元規元一百兩○山東左冠廷軍門規元二百六兩張大人三十兩九錢寓寳山無名氏洋一百元隱名氏完愿助賑洋五十元錢塘人不留名求謀事卽成順當圓圓二十元又銅洋一元不留名求病速愈陳少安二户各洋十元强爲善齋五元江夏無名氏和濟公典二户各四元無名氏十四位總二元六角萬泰祥二元春暉書屋無名氏正誼堂博陵氏忠信堂懷遠堂啓迪堂桐蔭廬無名氏九户各一元無名氏五角青黎堂四角葉寳和燕翼堂二户各三角○河南祈安氏規元七十户黄魏氏三十兩武林不因居士求妻范氏肝脾不和週身疼痛速愈洋一百元退補山人董徐氏求符治子病速愈恆孚桶捐募潘承敬三户各二十元江維繹爲兒疔愈完愿潘君彦病愈完願隱名氏三户各十元守愚山房爲幼子病愈放生移助六元錢六百四十常熟陸殿奎祈病速愈恆孚募顧豫記强爲善齋三户各洋五元恆孚募無名氏求保三子平安又瞿福昌因子病愈許愿二户各四元江夏無名氏玩月軒主人邱文鼎三户各三元樹德堂孫二元許梓爲久病速愈學善居士忠信堂三户各一元周渭川五角恆孚桶捐零散二角擬遠堂錢五百二十文陳公盛恆盛公二户各錢五百文仲記西長隆二户各錢三百五十文顧洪順邵三房長源興廣德豐聞德大永康源邵洪順盈泰莊順源記信記十一户各錢三百文曉帆無名氏二户各錢二百文夏夀山一百二十文葉記夏記二户各一百文以上共收河南賑元一百兩洋二百三十三元七角錢六千八百八十文○徒陽隱名氏規元一百兩 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
