# 1908 - 318 - 4912865

 

Page 1

 
 
   
 
 

Page 2

 
 
   
 
 

Page 3

 
 
上諭 
[十月三十日奉]  
　　旨載洵著補授内大臣欽此 
　　旨那桐著補授閲兵大臣欽此 
　　旨那彦圖著管理健銳營事務欽此 
　　上諭袁樹勛奏分别舉劾屬員一摺山東泰安府知府王構沂州府知府李于鍇登州府知府文淇署曹州府知府候補直隷州知州王賡廷益都縣知縣李祖年諸城縣知縣李敬儀夏津縣知縣張汝鈞博平縣知縣向植署齊河縣知縣試用同知馮慶曁署鄆城縣知縣候補知縣潘時琮旣據該撫臚陳政績均著傅旨嘉獎裕州府知府恭曾聲名貪鄙罔恤民艱前署寗海州知州試用知縣何恩錫辦案草率幾釀事端調補滕縣知縣前單縣知縣徐壽彭狡滑鑽營言過其實德平縣知縣沈彭年辦事怠玩民有怨言堂邑縣知縣蕭漢儒烟癖太深性情懶惰前肥城縣知縣童益升貪鄙性成不知悛改濟陽縣知縣陶緒泰行止不端聲名惡劣署安邱縣知縣候補知州馬思齊不理民事嗜好甚深署東平州知州候補知縣鄭觀光操守不潔嘖有煩言鄆城縣典史吳祖培胆大妄爲肆行無忌禹城縣典史沈曾蔭不守官箴聲名甚劣海豐縣典史張名灝行止卑污不恤人言莘縣典史王耀宗聲名狼藉卑鄙無恥均著即行革職東昌府知府宋夢槐貌似有才性情剛愎着開缺以同知降補該部知道欽此 
論説 
[五十年中皇室之大事（酉陽）]  
　　我大行皇帝御宇三十四年。大行太皇太后　簾四十七年。宫廷劼毖。無日不在憂勤惕厲之中一旦升遐薄海臣民。望闕呼號。如喪考妣。記者生咸同之間。粗知三朝文獻。與其遺聞軼事。謹撮大要。以告吾愛國同胞。以表白吾大行皇帝大行太皇太后。先天下之憂而憂。不獲後天下之樂而樂也。 
　　文宗顯皇帝之北狩　河也。英法聯兵據京城。髮匪擾中原。捻匪擾東北。回匪擾西北。苗匪擾西南。除東三省外。幾無乾凈土。文宗憂憤成疾。輙自書且樂道人。駐蹕一年而崩。當時隨扈諸臣。分爲兩派一派謂當立太子。請太后垂簾聽政。一派謂國家多難。宜立長君。端華肅順乘此危疑之際。覬觎神器。力梗垂簾之議。賴恭忠親王醇賢親。土洞燭其奸。與孝貞顯皇后大行太皇太后。密定大計。中夜勒兵。擒斬端肅。於是穆宗毅皇帝之位。始定。鑾輅還朝。天地再清。山川重秀。實兩王左右之功。然醇賢親王以年齒稍幼。一切國政。悉讓恭忠親王　持。撝謙盛德。中外稱之。 
　　不幸毅皇帝升遐。未有皇嗣。以行輩論。當擇近支親王。承繼毅皇帝爲嗣。而大行太皇太后。謂本朝家法立賢。乃愼選大行皇帝。承繼顯皇帝爲嗣。禁中定策辟咡登朝。天生聖人。爲三十餘年太平令　。良非偶然。當時曾有謡傳。謂毅皇后召見顧命大臣李文正公。責問金匣事李叩頭不能對。后泣而叱退之。未幾。遂病不起。傅言如是。或未必有其事。及毅皇帝奉安山陵。吳可讀自盡薊州之三義廟。遺奏爲毅皇帝乞嗣。乃奉大行太皇太后懿旨。俟嗣皇帝生有皇子。承繼毅皇帝爲嗣。乂准洪鈞奏再降旨。無論皇帝生有幾子。以將來承繼大統者。爲毅皇帝嗣子。於是毅皇帝之承繼始定。 
　　大行皇帝旣登極。醇賢親王以本生父之尊。參預密勿。恭忠親王自以年老乞退。而醇賢親王亦欿然引嫌。自請開去一切差使。當時淺見者。謂兩王稍有違言。不知兩王固公而忘私。不以承繼之得失爲欣戚。朝廷之倚畀兩王。如左右手。亦未嘗有輕重也。及醇賢親王薨。東鄰開釁。特命恭忠親王節制水陸全軍。與李文忠公共議和局。王病大行皇帝親臨問。王猶拳拳以國事爲言。人乃知醇賢親王之賢。恭忠親王之忠。可謂名副其實。同光兩。朝之危而復安。皆兩王力也。 
　　兩王旣薨。乃有戊戍之政變。夫大行皇帝之至孝。大行太皇太后之至慈。天地祖宗實鑒臨。之惟以親舊激戰。致有訓政之事。又益之以排外宗旨。致有拳亂之事。其間事機革變。兩宫慈孝之本心。不能求諒於天下。痛定思。痛悲。從中來皆。所以致。病之原因也。 
拳匪之攻使館也。大行皇帝始終持不可。及聯軍逼京城猶請於皇太后。欲親詣使館。哀求退兵。大行太皇太后曰公使不允奈何。大行皇帝曰。願以身殉之。大行太皇太后弗忍。遽挈大行皇帝走。我國民試思之。大行皇帝之愛國爲何如耶。大行太皇太后之愛大行皇帝爲何如耶。及議和局。各國深恨政府。猶感念。大行皇帝德意。俯就　勒。全權大臣知其意。奏簡醇親。王爲謝罪。使果得德國許免拜跪。不至大辱國體。 
 
 

Page 4

 
 
亦以醇親王爲大行皇帝之介弟故蓋醇親王之繫中外重望自此始矣。今以醇親王所處地位。與醇賢親王較。各有難易。醇賢親王在同治朝。外内交訌。危如累卵。今則大局粗定。大行皇帝之仁澤。深入人。心人民事醇親王。如事嗣皇帝。如事大行皇帝。國本旣固。一意進行。此今之易於昔也。醇賢親王在光緒朝。雖擁虚尊。尚居臣位。恭忠親王功高望重。分任樞機。有臂助亦有掣肘。今則正名曰攝政。定分曰監國。在諸親王無所用其傾軋。在醇親王無所避其嫌疑。大權在手。操縱自如。此又今之易於昔也。然事權愈重。則責任亦愈重。祖宗所付託。人民所仰望。悉屬於醇親王之一身。在醇賢親王所可推諉者。醇親王一無推諉。則今之難於昔者也。雖然。吾民不可徒諉諸醇親王也。立憲國民。人人有國之負擔。恊贊政府。非依賴政府。况立憲者。即大行皇帝戊戍變政之初心。祗以求治太急。致生種種阻力。　至今日。始得頒布年限。吾民恨不能爲大行皇帝。假九年之壽算。以言行立憲博末命之歡。則惟有同心恊力。急起直追。副九年之約。以慰在天之靈。斯爲眞忠孝耳。不然。置身事外。徒拭目以覘新政。已不知立憲之爲何事矣。 
專電 
[電一（北京）]  
　　今日（三十日）各軍機見攝政王開議要事有兩點半鐘之久 
[電二（北京）]  
　　勅封達賴本定月初行禮嗣政府以國喪令内閣暫緩撰詔 
[電三（北京）]  
　　趙爾豐電奏鑪關一帶近尚靜謐 
[電四（北京）]  
　　樞府因皖亂通電沿江海各督撫嚴密防範 
[電五（蕪湖）]  
　　安慶亂兵逃散過棕陽廬州肆行搶刦今日（三十）駐浦姜軍過蕪赴廬州追勦 
[電六（安慶）]  
　　連夜官兵守城官令居户懸燈以便稽查 
[電七（安慶）]  
　　朱撫二十六回省城外馬砲兵即於是晚攻城閉城二日經江鄂援軍兜剿亂兵潰散城内外現均安靜 
[電八（安慶）]  
　　傅聞桐城縣失守或未必確 
[電九（安慶）]  
　　二十七日晨陸軍小學堂被刦一空二標三營弁兵逃散多人一標槍械藥彈均由官收入皖撫出令亂兵繳械免死歸誠者百餘人某標因隣近砲營聞砲聲多驚散馬營某隊官報告督練公所亂兵祗六七十人均逃散現有百餘人在營酉刻撫轅斬礮兵二人 
　　二十八日寅刻守城兵在西北城開槍猛擊亂兵不敵竄往桐城太湖一帶馬營某隊官率亂兵多人馬四十匹被水師營兵在茅嶺外追緝來城皖撫飭巡防隊出城抄搜亂兵獲即正法余恊統出示緝拿在逃砲營隊官熊成基懸賞千元拘獲亂兵送至城内每名賞二十元集賢關及大小龍山等處均被搶掠樅鎭典當被刦午刻江督抵皖入城亥刻斬馬營吳排長 
　　二十九日亂事稍平開南門准柴水擔出入城内店舖開市交易城外居民逃亡商店仍閉市 
　　此電係另一訪員所發 
[公電（福州）]  
　　各報館鑒釐再加水商界大譁溪海停運乞持公論閩商公電 
緊要新聞 
[追紀太皇太后病情]  
　　太皇太后聖躬違利十二日已見稍愈至十七晚間病忽轉劇十八十九兩日未出寢宫不理朝政擁被不能起坐頭面手足週身胖腫肝勝如火十八日太醫院使張仲元御醫接奉懿旨傳令羚羊五錢焦三仙三錢自食張院使以此藥性質與 
 
 

Page 5

 
 
病有碍奏請免用致觸慈宫之怒大加斥責此兩日外省摺件已奉慈諭由醇代批如遇要事奉請懿旨樞臣以罷朝多日恐人心惶惑求見慈宫請旨慈宫允之然唯醇邸入内其時西藏緊信日且數至實無應付善法慈宫焦灼萬狀病又復作福晋格格等入宫請安者絡繹不絶王總管飭令内監查點各庫御用物品登簿註册至十九晚間病勢尤重又聞皇太后大漸時内監皮小李不知何故忽然畏罪潜逃 
禮部恭進大行皇帝喪禮 
[初喪成服清單]  
　　（一）大内成服皇帝截髮辫成服乾清宫宫眷等以及内監女子均剪髮成服内務府官員領催拜唐阿俱截髮辫成服内務府三旗官員護軍領催拜唐阿之妻及管領下執事男婦等俱剪髮成服（一）設法駕鹵簿内務府設丹旐設黃龍帳幔及兩旁白綾圍幔内務府設五供禮部供早膳晚膳午刻果桌（一）親王以下有頂戴官員以上宗室覺羅等均摘冠纓齊集公主和碩福晋以下宗室之女佐領三等侍衞妻以上均去首飾齊集 
[殮奠三奠禮節]  
　　（一）殮奠之禮内務府豫設丹旐於乾清門外之左鑾儀衛陳法駕鹵簿於乾清門外至太和門外内務府官及内監等於儿筵殿中設黃幔左右素帷供牀南向坐褥具前設供案香匣爐燈具内外齊集嗣皇帝立殿檐東西向哭衆傳哭乾清宫宫眷公主福晋人等均於黃幔内之西東向以次立王公百官等福晋郡主命婦等各辦位集俟内監啟門恭辦喪理王大臣及執事官率尚茶捧荼尚膳捧膳由中門人至殿前皇帝入殿左門詣几筵前正中立尚茶跪進茶衆皆跪皇帝舉茶奠於案行一拜禮衆隨行禮尚茶撤茶次尚膳進膳揭巾　皇帝親上食畢執事官進奠几於正中皇帝詣奠几前跪捧爵大臣跪進爵皇帝奠酒三爵每奠一拜興衆隨叩興乃撤饌闔門哀止皇帝還倚廬衆各退（一）朝晡日中三奠之禮法駕鹵簿全設内外齊集質明欽天監報時各執事皆辨位禮部堂官奏請朝奠皇帝出倚廬詣几筵前東立西向哭衆傳哭廼啟宫門恭辦喪禮王大臣及執事官率尚茶尚膳官捧茶膳由中門中路進至几筵前尚茶跪進茶内外齊集咸跪皇帝親舉茶恭奠於茶几行一拜禮衆皆隨行禮尚茶撤茶次尚膳進膳皇帝親上食畢執事官進奠几於正中皇帝詣奠几前跪捧爵大臣跪進爵皇帝奠酒三爵每奠行一拜禮衆皆隨行禮興乃撤饌闔門哀止皇帝還倚廬衆皆退午奠晡奠禮同 
[治喪禮制清單]  
　　（一）百日内上諭批本用藍筆各部院奏章俟十五日後具奏二十七日内奏疏文移俱用藍印王以下文武各官閑散宗室覺羅等公主福晋以下鄉君奉恩將軍妻恭人以上民公夫人以下佐領三等侍衞妻以上宗室之女等俱成服在京之外藩公主福晋格格等額駙王台吉等及外國貢使均令成服其二十七日内至京者一體成服二十七日後至者男去冠纓女去首飾三日（一）宗室覺羅及滿漢大臣官員緣事革職者均准成服（一）專司壇廟堂子奉先殿壽皇殿坤寗宫祭神殿陵寢一應祭祀事務官員内監及出征官兵軍營辦事人等均停止孝服其有父母新喪子女出痘者亦暫免成服仍百日不薙髮（一）齊集處所近御王大臣乾清門侍衛等在乾清門内五旗王以下入八分公以上内大臣内閣大學士前鋒統領護軍統領上三旗都統副都統内閣學士等上三旗侍衞閑散宗室覺羅包衣官員在乾清門外五旗都統副都統八旗官員各部院滿漢大臣官員在京之外任大臣官員員凡應齊集人員在景運門外俱分翼排立如命婦不齊集日右翼大臣官在隆宗門外排立每日三次俟梓宫前奠獻時隨班舉哀行禮（一）公主福晋等在景山栅欄外乘馬進神武門至蒼震門下馬進内在几筵殿内行禮五旗王等福晋郡主等由景山栅欄外乘馬進神武門至隆宗門下馬進内大臣等命婦應進内者由景山栅欄外乘馬至神武門下馬步行進隆宗門内在几筵殿下丹墀右行禮其不應進内之命婦等於隆宗門外齊集均每日三次隨班舉哀行禮（一）第四日王貝勒貝子公等公主王福晋等在各私第齋室部院官員在各公署八旗及閑散官員在各衙門喪服廿七日以初喪日爲始於每日齊集時恭辦喪禮王大臣守衛執事各員喪服日日近派宗室二十七月内不嫁娶遠派宗室　在京王公大臣文武官員期年内不嫁娶二十七日不作樂不宴會在京文武　補候選官員教習進士舉貢肄業監生吏典僧道官俱冠去纓緯穿素服　順天府齊集三日早晚舉哀在京軍民人等男去冠纓女去首飾素服二十七日百日不嫁娶不作樂二十七日不祭祀自王公以至軍民人等均百日不薙髮（一）一京師寺廟各令撞三萬杵 
[江督自安慶致滬道電（爲兵變事）]  
　　上海蔡道台頃抵安慶查悉念六夜礮馬營兵謀變刦械攻城經官軍水陸攻擊叛黨始向桐城舒城一帶潰竄當時拿獲叛黨廿餘人擊斃者亦復不少現在地方經皖撫院相機鎭撫市面已安靜如常敝處調派各地馬步營隊江鄂兵輪均先　到皖分别追勦防守布置均已周妥凡有洋商教堂所在並飭地方文武切實保護務保無虞方豔印 
[國恤彚紀八]  
　　大行皇帝太皇太后各尊謚應由内閣恭議其禮節歸禮部擬辦聞辦理此事時應將内閣禮部案存國朝舊制上尊謚號一律恭檢彚查方能 
 
 

Page 6

 
 
敬謹撰擬 
　　大行太皇太后白罩典禮應由内閣預備上尊詔紙包袱等物咨由内務府農工商部分别預備恭送應用 
　　内務府傳知各部院及内廷各衙門造送官員人役清册以憑發放孝布聞廿四日先儘内廷各署發放後放京内各衙門及各項兵丁等人 
　　各國駐京公使於二十二日下午至外務部弔問大行皇帝之喪 
　　學部通電各省督撫云現在恭值大行太皇太后大行皇帝大喪凡各學堂學生均應素服二十七日帽加黑罩腰束白帶下垂百日不薙髮不授者樂學科體操時不用鼓號以申哀慕 
　　京師羊皮袍褂價增倍數元青素寗綢價至一兩五錢有零其餘素色洋布素色無花綢緞等較之平日價值亦大相懸殊 
　　烟台關道徐觀察於廿五日晨九鐘會同所屬文武步行至天后宫舉哀駐烟領事署俱懸掛半旗而日領事更飭旅烟日本商民人等無論酒肆飯店一律禁止歌舞宴樂 
　　山東巡撫於十月廿四日一點鐘率同所屬文武曁軍民人等在舜皇廟敬謹設位舉哀成服 
　　江海關税司好博遜君函致滬道略云貴國疉遭國戚凡本關在事人員均應遵守禮制現定於禮拜二卽十一月初二日封關半日以表哀忱　　上海中國青年會於上月二十九日下午四時開哀悼會請李提摩太周亮庭兩君演説李君因病未到倩救主堂朱牧師代伸哀辭到會者約計千人上海縣李大令亦素衣蒞會 
　　上海佛教公會定於今日二句鐘在沉香閣開會集議設立皇壇日期並籌備用欵認定執事 
　　上海公共公廨男押所在押各商連日在押所朝夕舉哀 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[學部通咨各省畢業學生就職辦法北京]  
　　學部咨各省督撫文云總務司案呈查各省學堂學生畢業後得有舉人貢生出身者經部議核准之後照章准其就職近有山西高等農林學堂畢業學生劉彦儒張乾翼等在吏部呈請就職經吏部行查前來查劉彦儒張乾翼二名雖經山西巡撫請奬優貢而以年限不足經部議駁奏咨有案乃復赴吏部呈請就職雖非有心朦混實屬不知事理且恐各省學生不明例章者尚多亟應通行各省督撫轉飭學司曉諭各學堂學生一體遵照凡畢業後應請奬勵之學堂學生考試畢業取列最優等優等中等者須俟部議核准具奏奉旨行知後方爲奬有出身始能照章就職且本部今年奏定頒給各學堂執照章程凡得有進士舉人優拔歲貢廩增附生出身者心須領有執照方能赴吏部就職更不得率行呈請較然易明自此次通行之後凡未經領有執照者槪不得赴部就職以杜弊端除分咨外相應咨行貴口查照可也 
[西報譯要]  
　　日皇哀思字林報載二十八日東京電云日皇於昨日回抵東京即於今日宣詔自是日起舉哀二十一日日皇行此創舉實爲兩國邦交輯睦之明證今日中國使署舉哀哭臨日皇日后亦各派加仁親王伏見郡主代表往奠 
　　按此條與昨　通信員所稱略有異同 
　　安慶近狀字林西報云昨據抵滬之長江輪船據稱船過安慶時並未見有非常之舉惟口外泊有中國兵船多艘殊爲罕見之事及駛抵蕪湖附近有英國巡洋艦拂洛萊舉號艦長來問途中情形下水時並見有中英德兵艦多艘溯流而上 
分類新聞 
[政界]  
[張督注意冬防大局廣東]  
　　粤督通札各屬文武云粤省盜風素熾捕務實爲要圖本年各屬灾歉頻仍民生困苦業經督飭司局力籌賑撫現當冬防吃緊各屬文武巡警防營及清鄉員弁凡有緝捕責任者均宜振刷精神認眞從事庶期盜戢民安乃邇來訪聞省河瑶頭鄉一帶及大北門外之沙梨園等處會盜猖獗刦擄公行西關光雅里繁盛之區白晝亦有匪徒因騙行刦情事南海黃鼎鄉洗姓紳家被匪刦擄不獲生還省會如此外府可知富紳巨室然且不免則商民之受害更可知自非通飭文武員弁整頓捕務嚴密巡防不足以保治安而除巨患用特嚴行　戒申明賞罰此後務各督飭兵勇聯絡紳圑將防務兩事各自體察情形切實整頓如屬内有在逃著匪務即加懸重賞購線偵擒一有匪警立即親督追捕不准稍涉鬆懈致有疏虞果能殱擒首要獲盜有功不論文武紳圑均准破格奬勵倘或不知振作捕務廢弛以致地方屢出重案應由該管道府直州及統帶各將官隨時稽查分别禀請撤參勿自貽誤 
[飭除跪訊惡習天津]  
　　法部日前通咨各省略謂詞訟定例本無跪訊明文祇以日久相沿視同定制現當預備立憲之際自當因時變通天津試辦審判廳民事訴訟原被一律免跪刑事則被告仍令跪訊此法尚堪仿效嗣後各省除刑事被告仍令跪訊外其民事訴訟原被均免跪供以養廉恥而重人格 
[禀詳添設調查裁判人員蘇州]  
　　蘇省農工商局自熊觀察接辦後以在局各員分科辦事各有專責添設調查課員一員札委候補典史李應韶充當至局中控案甚多一經發縣勢必經年累月致多拖累又擬於各課外添設裁判一課另派幹員承乏凡遇商人錢債等案責成該員審判分别議辦業已具詳撫憲請核矣 
[湘省統計處之成立長沙]  
　　湘臬陸廉訪前奉撫憲札飭添設統計處一處按照調查局代擬簡章辦理遵即赴速籌辦已經派委木衙門幕友江蘇候補知縣徐令良弼常川駐處辦事並設寫生二人業將一切辦法詳准督撫兩院已於二十日開辦 
[法政學堂改遵部章山東]  
　　法政學堂自接學部來文因禀詳　撫請示應否通籌更定抑係仍舊辦理奉批謂駭堂自應通籌更定與部章相符惟東省財政支絀籌欵維艱總以撙節辦理爲主除現在所開長期班暫改爲别科速成班暫改爲講習科仍舊辦理外至六月之講習科期滿考畢即行停止所有該堂應行照章更改之處仰提學司會同該堂監督再行通籌畫一辦法詳候咨覆 
[派員會議兵米折價事山東]  
　　魯省青州滿營折解米價向均於九十月間由首府酌中議定檄行各州縣如數解兌惟青郡距省較遠其確切市價實難遥度三十二年曾因議定價值不敷購買營兵不步照辦經撫憲派吳觀察煜前往議價上年亦係援例辦理今年銀米價值大有增昂聞首府張太守以長新淄鄒四屬同被偏災大半緩征漕糧將來兵米尚須另行撥解此次定價尤須權衡至當方無異議仍禀請派員赴　會商確核市價以免爭執已經撫憲檄委吳觀察前赴青州與英都護曁青州府黃太守妥議定價矣 
[浙江呈送善堂一覽表浙江]  
　　浙省前奉民政部咨行將各善堂善局一切善舉事宜列表造册送部查核在案茲悉省城善堂紳靈咨呈藩台謂省城善舉如正蒙兩等小學普濟育嬰各堂埋材施醫義渡各局及遷善所等處均以同善堂爲總滙之所其經費互有盈絀向係通融挹注若令每處塡表一紙强爲分析轉恐不足以照核實因議將奉發表式酌量變通一律歸併查造庶於繁細之中仍庽簡明之慧其應行附設之　養學校工藝廠紳等節經籌議以養以教洵屬善政切要之　現就善 
 
 

Page 11

 
 
濟堂内附設女工廠即令所收清節婦女入廠學習延請女藝師先行試辦織布再圖擴充至育嬰堂收養棄嬰向係隨時任人乞領往來遞嬗藉節開支如設立學堂學業有一定年限自不能仍前辦理勢必愈積愈多無論屋宇不敷且需欵浩大尤難著手擬請從緩置議合將塡就各善局一　　呈送察照分别備案詳　 
交涉 
[蒙王私借俄債問題奉天]  
　　蒙古某王私向俄國借用外債致起交涉近經東三省總督徐菊帥議决先代償還以清紏葛至此欵應如何著落再行議定現該蒙王已奉調來奉料理此事矣 
[駐甬英領請緝賊寗波]  
　　駐甬英領事邦適君日前函致浙撫略謂本年二月至五六月間寗波城内孝聞坊英國教堂及教士住宅連出竊案地方官置若罔聞捕保毫不過問疉經本署領事函請寗道勒限鄞縣嚴予比追贓賊迄無就獲八九月以來城内小教塲李衙橋北門外碶橋三處教堂又連報失竊各該教士嘖有煩言深以鄞縣聲聵縱賊殃害經爲　達甬道飭追在案無如該代理鄞縣總係漠視應請迅易勤幹之員勒限比捕務使贜賊就獲增中丞已札司轉飭鄞縣尅日會營勒緝各案贓賊務獲究報 
[逐年清查教民人數鎭江]  
　　鎭關道劉觀察近奉江督札開准外務部咨以交涉事繁所有各種教案尤　先宜預防應由各督撫派員查明各府州縣共有教民若干其姓名籍貫及生業家産均須逐一查汪彚册送部存案以備考查惟教民逐年增多嗣後各省應每年查明咨報一次以爲常例等因刻聞觀察已通飭各屬查照 
軍界 
[電飭嚴防匪黨蘇州]  
　　蘇省撫藩憲昨接北京密電以革命黨首領孫汶濳入内地意圖煽惑飭即嚴加防備等因瑞方伯當即密派中路巡緝隊官方壽山左路耿清池右路張連陞及巡警各員弁不分晝夜認眞密探並札飭飛划等各營嚴加巡緝一面諭飭曾仇兩中軍諭飭各城門委員限十句鐘關閉城門以免匪徒混人並飭長元吳三縣選派幹役輪流查察不得少有疎忽 
[拿獲哥弟會匪首湖南]  
　　陳小帥因聞長江一帶近多哥弟會匪持飭營務處委派候補直隷州王瑞徴在沿江各埠密拿昨王帶同眼線在漢口沙巴巷拿獲匪黨柯老三一名旋又在襄陽船幫公所拿獲該會匪首王三板及票布號衣　伴當即一併解送警務處審訊嚴辦 
學務 
[咨請給女生官費浙江]  
　　出使日本胡大臣咨行浙撫略謂據東京女子大學女學生陳德馨稟稱係山陰人前曾具禀請補官費查各省留學日本女生凡普通间樂肄業均各支領全費其能人大學者殊不多覯生幸入大學乃以經濟困乏之故將有中途輟學之虞而預計來日非年得四百元萬難支持爲此禀請轉咨浙撫格外成全於前案外准予補給官費一名俾得有所成就將來歸國或可勉圖報稱如蒙俯允並希將該費寄東由生面領等情據此查該女生苦學有年造詣可觀准予補給官費並將該費逕寄本處轉發該生等因到院增中丞以該女生陳德馨遠涉重洋苦志力學現已升入東京女子大學殊屬難能可貴茲因斧不繼實未便聽其中輟旣准胡欽使據情咨請應即照准業已札飭藩司迅速籌欵解給詳咨 
[呈請補奬辦學人員浙江]  
　　浙省高等學堂監督吳太史咨呈學轅謂敝堂學生畢業援例請奬職員一節前已咨呈在案惟前所請奬各員係就現在本堂供差者開列其有已離堂而從前積資較深與請奬年限相符者似未便不予奬叙茲查有前充本堂提調浙江候補知府蕭文昭贊助規畫已有四年中間承辦工程尤能不辭勞瘁前本堂監督江蘇候補知府陸懋勳推廣學額改良規制尤爲成蹟昭然以上二員應如何奬叙應請酌定歸人前案一併轉詳又前充國文教員江蘇候補知縣陳棠前庶務江蘇試用縣丞楊庚在堂供差日淺興請奬年限不符惟現均在江蘇師範學堂充當教員職員可否由貴司移請蘇提學轉移藩司准以在籍辦學勞蹟存記拔委一次以資激勸 
[插班生隨同畢業浙江]  
　　處州府以中學堂甲乙兩班學生可否一律畢業詳請示遵等情茲奉提學司批云據詳該郡中學自三十年開學後甲班學生已届五年惟乙班生於該年下學期入學核計學期尚缺半年已於去歳添補夜課并入甲班教授姑准隨同畢業逐科考試分别等第詳請一體奬給出身聽侯部示核辦 
[教育總會選舉會長長沙]  
　　湖南教育總會正會長劉伯良觀察副會長曾俟園主政久已先後辭職一時無人接理現總會辦事諸君以教育事繁若長此無人主持則全體必致渙散爰於二十二日午後一句鐘開特别大會邀集學界同人舉行投票選舉法舉定正副會長俾得有所禀承 
實業 
[鄂人爭修川漢鐵路之結果武昌]  
　　鄂督昨接郵部電略云川漢鐵路之漢宜綫當川漢路之起源於西南大局所關實鉅實爲國家行政必應速修之路三十二年張中堂奏請將該路歸官督商辦由宫招股聲明無論官紳商民凡入股者一律作爲股東路事固可速成而股東均沾利益嗣鄂省同時籌築粤漢兩路線長工鉅並顧爲難近據鄂省鐵路局禀稱漢宜一路官錢局無力承認據本部調核所及鄂省所收欵項除支止存四十餘萬元此自因一隅財力挹注較難致不能同時并舉然該路關係重要本部職司所在不能聽認股者悠悠之口置要綫於不問漢宜一綫應由本部介率主持庶較鄂省兼營爲易本部財政雖絀然逆爲籌畫暫時尚可力任其難現擬先行籌欵核定路綫估單即行興工一面由本部遵照奏案接續招股嗣後凡已交之股一律作爲股東俟商股繳有成數時即將部撥之欵一律作爲股分按照張中堂前奏辦法但視其股 
 
 

Page 12

 
 
分之多少不論其爲官爲紳爲民俱作股商一律看待似此辦法本部係盡主持倡率之責而又予股商按照股匀分之權利路工可以速成全局均受其益且於迭次奏案並無出入尊意贊成乞即示復以憑定局至外間所謂集股本部並不問其認股之多寡惟實按其繳股之若干如其來繳股者希代爲宣布是荷 
[留日學生繼續考察實業浙江]  
　　浙江提學司以留日高等商業學校畢業生沈祚延請繼續考察一年准撥官費等情具禀撫憲現奉增中丞批准如詳撥給官費一年仍候咨明出使日本大臣轉飭監督處照給統銷 
[浙路總公司地址已定杭州]  
　　浙路開辦已及三載而公司苦無適宜之地故城站之傍多購曠地預爲建造公司地步刻因急須修築城站即將靈芝寺拆毁以爲建造總公司之基址矣 
[咨覆高鬱鐵路之難辦廣東]  
　　郵傳部因法使請敷設高州至鬱林鐵路當經咨行來粤查　一切情形督院准咨後即派員查覆現據查明復稱該路沿途所經之吳川茂名以至西省鬱林一帶類皆療苦之區其年中出口貨物亦屬有限即使鐵路築成恐亦難以獲利張督業已據情照覆郵傳部矣 
[藝徒學堂設立陳列所長沙]  
　　湘省宫立藝徒學堂所出品物如洋燭毛巾油墨鋼椅及各種木鐵器物俱能適用現由該堂監督許子訓禀知吳學使將所有各物就該堂設所陳列以覘進步 
雜記 
[護衛隊與巡捕衝突蘇州]  
　　藩轅護衛隊勇丁吕子明等三人於二十八日下午在盤門外吳門橋經過七十八號巡捕黃某見吕帽上仍戴紅結上前將其紅結摘去吕以結旣摘去帽應繳還捕不肯由是互相扭毆捕不敵立吹警號聚集多捕將吕等圍毆吕等受窘急回船紏集隊勇與巡捕鬨門兩造均受重傷旋扭至巡捕房欲將勇丁管押經巡緝隊訪悉當晚保出現兩造已據情禀請瑞方伯核辦不知如何了結也 
[職員奸佔案之餘波蘇州]  
　　候補縣丞程文賢奸佔前署常州府知事鄧熺之媳由蘇府提集訊辦各情已迭誌前報現在鄧知事心尚不服爰將府堂審訊情形詳細繕具禀詞赴督轅呈訴聞已奉午帥批飭蘇州布政司親提究辦 
[瀏陽水災誌略湖南]  
　　湘省自十月初二日起連日陰雨至初九夜雨更大歷八晝夜未嘗稍息迨十七八等日距省下游十數里廻溪渡一帶時有木器漂泊河中更有帶葉樹株隨流而下均係瀏河漂出探悉瀏陽内河普蹟地方相近之層　市已將全市衝没近鄉各處亦皆被水成灾 
[稟覆縣令並無誣拿情形浙江]  
　　金華府嵩太守前奉撫憲電飭委查據義烏縣紳士余敏時等電稱義烏縣鹽差被台州鹽梟戕害高令誣捕青口莊民吳洪瑞捶杖死獄又請兵剿捕等事當即派委密查茲據禀復稱是日該處有外來鹽梟販賣私鹽經巡勇緝獲正欲送縣請究該處附近棍徒護梟拒捕毆斃巡勇胡鹿齋一名劉輝山亦被毆傷緝私營哨弁余家俊因查村民吳宏榮同子吳朱成當時在塲扭獲送縣即經高令廷瓚訊供管押並無刑責情事嗣吳朱成在押患病取保釋回越七日身死委非死於監獄吳宏榮亦旋即保釋周諮博訪衆口一詞遂即至署會晤高令調查案卷此案緝私營哨弁余家俊禀報巡勇胡鹿齋緝私拒斃及吳朱成取保病故各情核與訪查情形無異且吳朱成患病取保確有歇家劉章茂保狀並其母吳王氏呈明未加刑審併稱伊子於八月十八日保釋回家醫治無効延至二十四日斃命吳洪瑞並無其人係吳朱成之誤知府深恐案情查有未確復向沈督帶詳細面詢其起釁情形與夫屍屬藉端滋擾各節均與該縣委等先後所禀悉屬相符吳朱成實係保後在家越日病故該縣委無誣拿吳洪瑞捶杖死獄情事現在謡言已息惟正兇未獲究竟是否外來私販抑係該處莊民除札飭該縣確切查明勒限嚴拿究報外合將委查情形據實禀復 
[張蔭桐被妻告發廣東]  
　　粤省巡警道奉督憲發下女子張郭氏一名年約三十歲天足滬粧通文翰聞該女子稱原籍順德少隨父母僑居美洲爲古巴領事張蔭桐娶之爲妾任滿携之回粤先後用去氏銀數千氏擬游學東洋張不許因之不睦上年氏擬赴京師游學至上洋因事不果返粤張遂與之脱輻氏旣爲張所棄追索前欠張又不與故氏將情節自繕禀詞伺制軍出府攔輿呈遞安帥將禀收閲翌日傅氏至命衙役持名刺將氏發交警署詢問並傅張蔭桐到案詰青聞張現在三省鐵路局供職至於其中情節如何則非局外人所能知也 
國恤紀 
[停訊（朔）]  
　　十月二十七日起。各處衙署。除命盜姦拐重案外。一切錢債户婚等事。停訊百日。惟租界公廨。經領事公會議定。暫停五日。余初深以未能一律爲憾。今觀租界各痞棍。搶奪緞帽金絲眼鏡之事。已數見不一見。則領事公會固持之有故也。夫以本國人民。公然頭戴紅結。眼架金鏡。誠不合例。然彼鼠竊之流。豈知愛國者乎。不遇藉端生事焉耳。使再置諸不問。任其橫行。則將褫奪衣服。硬　首飾。而居民之蒙害深矣故我竊謂内地停訊之期仍亦可以稍變通也 
[輟樂]  
　　新皇帝登位時。以在宫庭大喪期内。宫懸大樂。僅陳列而不奏。禮也。而官員軍民人等。則皆停止百日。前日新閘某姓有喜事。庭前陳清音一堂。羅列笙簫鼓笛諸樂器。惟樂工皆袖手旁坐。揣該姓主人之意。不過鋪張塲面。以爲我力固能雇備清音。我家不可無此。排塲。特以限於國喪。勉强停止耳。然而其禮則僭矣。 
紀事 
[亷夫人吳芝瑛傳（侯官嚴復撰）]  
亷夫人氏吳名芝瑛以字行生四十有一年矣以慈善愛國稱中外女子間父寳三官山東州縣數十年有循績獨生夫人鍾愛之年十九適江蘇舉人度支部郎中亷泉稱佳耦生子一女子三郎中夙敦風義有幹略光緒甲辰主事王某以黨案牽連人刑部獄郎中獨力百方營救卒令得脱海内義之仕不稱意一旦攜妻子家海上然伉儷父勉爲義益力於國羣公益朋友患難赴之若不及者光緒三十二年夫人以庚子賠欵爲國大累宜通國之民共起分任則咄嗟可釋鉅負乃倡女子國民捐一時景從召集甚鉅夙擅書法爲時所珍則自製小萬柳堂帖以售得資恐充捐欵其忠於國家自奮綿力如此 
（未完） 
 
 

Page 13

 
 
   
 
 

Page 14

 
 
G> 
[透魯士人體滋養料發明之緣起]  
此透魯士人體滋養料始於西一千八百八十年西士透魯士以畢生經騐衛生之心法發明此藥親嘗有年體壯力健到老無恙且壽長至一百二十四歲於是此方遂流行西士屢經皇家醫生化驗無不嘖嘖讚美並證之曰性味和平效力極大迄今歐美兩洲人民莫不常服此藥目爲壯身肥體雖一無二之妙品譬諸農家培植花木蔬果必得相當之滋養料以灌溉之則花木長大較速蔬果色味必佳乃一定不易之理人爲萬物之靈苟無相當之滋養料安得如花木蔬果之發榮暢茂可立而待雖諺言藥補不如食補飲食爲滋養之最佳料猶花木蔬果之必吸受雨露然人生自幼至壯自壯至老孰能無病既病必致飲食减少氣體漸虧如花木蔬果之根本己傷縱有雨露不能爲力是則飲食而外固宜别有輔其所不足補其所有餘者在舍此透魯士人體滋養料其誰與歸今本藥房訂立專約特運來華我知衛生家必争先購服俾使一身壯健百病消除保長壽命僉謂非尋常補身藥餌所可同日語也人體滋養料之先發見於亞東 
透魯士人體滋養滋今運行來華矣而仰知滋養料自米洲發見後風行南北兩大陸漸推行於歐州全境近則日本東京亦有醫學博士發明此滋養料顔其名曰人間百二十五歲健康法 
長命滋養糖燐酸其發見時正在日俄争戰時代每逢軍隊出發一般人民之饋行者俱以此長命滋養糖燐酸爲贐囑其奮身報國日本軍人之健强恃此藥力者甚多今則不特軍界服之官紳商學界女界兒童界人人皆服之矣是則滋養料爲用不其偉哉人體滋養料之効力及服法 
此透魯士人體滋養料之效力專主　滋補　壯肌　肥體　養胃　健脾　固腸　平肝清火　安神　去滯　消痞　胃皖氣痛　作酸　嘔惡　反胃噎痛　酒膈　口臭　脾濕　腹脹　腹鳴　婦女肝胃經水各疾　小兒驚風夜啼疳積等症三日見效七日後諸病漸去飲食知味食量加添精神自爽一二月後非但諸病不作且能身體增肥盖緣脾胃二經既得滋養之力日漸强健則養生路之機關因此日見活潑而新鮮滋養料逐日培補各部可决其百體强健也服法一二三歲之小兒每日三次每次半分四五歲至十歲小兒每日三次每次一分　壯年人飯前服每日三次每次二分　婦女每日服三每次分病重者三分老年人每日三次每次二三分俱開水服定價金原碼大盒四先令小盒二先令今售大洋二元每打二十元小匣洋一元每打十元 
人體滋養料初次來華之特别贈送 
人體滋養料之定價金己詳言矣兹因初次運華又值本藥房遷移伊始因定十月十八日起至十一月拾八日止購滋養料一瓶贈送一瓶購一打者贈送一打外埠函購如發信之日在一月期内一律照送惟希不寄郵票概用郵局匯票爲禱中國總發行所上海棋盤街萬國大藥房廣告 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[官長設立]  
　　江蘇寗惭 
　　二十一日籌辦處致北京電云憲政編查館鈞鑒寗屬諮議局籌辦處於本月十一日成立除將本處章程職員名單另行咨送備案外所有應行請示各條臚陳請核（甲）生員以上出身文武是否一律（乙）參革職官設其人有他項資格如中學畢業及生員以上出身是否一併銷滅（丙）非本省人須寄居十年有一萬元財産非本府本縣人是否一律有無差别（丁）被選舉人旣無規定資格設所選之人或出於人名册之外其票是否有效（戊）小學堂教員停止被選權查現在各屬小學堂皆係開通秀異之材且多合他項資格設停止其被選舉權竊恐人人辭職於教育普及極有影響可否暫爲變通無庸停止如果被選爲議員令其辭教員之職（已）管理選舉員不得與於選舉人及被選舉人之例查管理員旣無薪水又停止其公權省會及府城或可以候補充之偏僻州縣每屬管理員極省亦須一二十人且非公正明達者不能勝任誠恐無人肯充應作何變通辦法以上各條均請核定電復督憲端赴皖藩司增代箇印 
　　二十六日北京覆電云藩台辰箇電悉所詢各條核復如後（甲）生員以上出身應以文爲限（乙）參革職官惟所有中學畢業及生員以上出身應一併革除至其他項資格不在此限（丙）寄居人資格非本府本縣人與非本省人均係一律（丁）初選被舉人即爲複選選舉人自應即以人名册内所載爲限其票始爲有效致複選被選舉人本無人名册自可不拘（戊）小學教員應仍停止被選舉權若不停被選而令當選後辭議員之職恐有重選之煩（已）管理選舉員不得與於選舉及被選舉一節係爲預防流弊起見似仍以限制爲是惟查直隸辦法有即以巡警官吏小學教員等項充當管理員者似可仿辦希即轉飭遵照憲政編查館敬 
　　二十六日籌辦處致三府兩直隸州一直隸廳電云本處所派司道各員已於二十四日出發計應次第分到各屬現遭國諱恭讀大行遺詔諄諄以實行憲政爲訓良以立憲爲各國觀瞻所係不容稍懈又本處以選舉條件電京請示憲政館即於二十四日電復足見事在必行不容一日稍緩所有關於諮議局籌辦各事務仍飭屬切實迅速進行萬勿觀望致誤切切寗籌辦處祥等宥印 
專件 
[項乃登君致嘉善諮議局集議所書]  
　　啟者善邑偏僻滯於進化賴諸君左提右挈振起公民之精神開通公民之智識且使之保守完全之資格受法律上共同之利益固無量幸福也回憶數年以來我國同胞奔走喘汗呼告九重爭此與聞政事之一日而得行其選舉之權似動議之初宜化除畛域一掃從前積弊庶與六月念四日上諭四勿之旨相合母仍泄泄杳杳寓私於公令地方自治機關操縱於三五有勢力者之手斯爲美矣夫諮議局者爲立憲之基礎調查尤爲諮議局着手最先之要件僕本弇鄙跧伏衡茅寸見咫聞暗於時勢知慧星之繼朝陽飛塵之集華嶽無補高明故不敢爲芻蕘之獻雖然竊有質焉縣爲初選舉之方域分劃支配大者約無過十區今觀平湖則六區秀水則八區嘉定九區鎭海亦九區丹陽十區清浦亦十區吾邑由城廂以迄村鎭當劃作幾區乎再奏定章程第三條第四項曾任實缺職官文七品武五品以上未被參革者得有選舉權江蘇教育總會沈君同芳爲之解曰曾任實缺非曾授實缺則署缺者自當在内解參革曰俞曲園先生以編修在河南學政任被議歲甲辰鄉舉重逢大吏授例奏請重赴鹿鳴並開復原官如參革而出身亦被褫奪則不當認爲重逢鄉舉而再赴鹿鳴且明明因再赴鹿鳴而開復原官是開復者職官也而非出身也是出身未被褫奪之證也總之無論何項職官及參革與否凡脱離服從體熊者似宜有公權嚴其格而使有向隅之歎不若寛其途而廣受集思之益也第五項在本省地方有五千元以上之營業資本或不動産者得有選舉權閲長元吳調查員注意略則載遇有父子同居財産值五千元以上計算可得數資格者則其父之外并可列其子之名而直隸籌辦處討論章程次議錄則云財産五千元以上若父子兄弟合而有之無論至千萬只准一人行使其選舉權二説不同何去何從第七條第四項僧道及其他宗教師停止其選舉權乃新陽余君壽頣謂宗教師指牧師神父之有職者而言若教民則固與平民相等似不當放之權利義務之外又云西國教民雖另有教皇統理教務然於地方之權利義務實與平民同等初無歧視蓋納之於法律中正所以裁制之而使亦爲自治之國民也吾邑教民近復不少本籍與寄籍設有財産滿五千元以上住居滿十年以上而行爲亦無悖謬等情者於資格則合於章程則相反將若何處置凡此蓄疑夙思待問願諸君一解决焉藉布區區即希察核項乃登謹啟 
[川沙選舉調查預定日期表]  
　　十一月初四日職員會討論宣講乃調查方法初五日上午本城中市蔡家路下午三王廟青墩初六日上午新港小灣下午合慶王家港本城東門初七日上午曹家路唐墓橋下午龔家路王二麻橋本城西門初八日上午顧家路高行南鎭下午徐家路高行北鎭本城北門初九至十三日調查（並補行橫沙區宣講）十四日調查昌繳原簿於事務所十五十六日職員會覆審並推舉覆調查員十七至十九日覆調查二十日覆調查員繳原簿於事務所二十一日職員會覆審二十二至二十六日造清册二十七二十八日校對二十九日清册送初選監督 
本埠新聞 
[樞府電飭查緝匪黨]  
　　軍機處見連日西報登載革命黨魁孫汶與羽黨千餘人有已抵日本東京之説深恐潜人内地勾結 
 
 

Page 19

 
 
滋擾特電各海關於外洋輪船進口時認眞稽查遇有形跡可疑之人即行扣留嚴加盤詰如果確係黨匪訊明後立即由電請示懲辦前日滬道蔡觀察奉電後當即轉致新關税司傳諭洋員嚴密稽查一面諭飭本轅偵探長楊金山多帶副役至各輪船碼頭留心查察 
[安慶兵變之影響]  
　　製造局總辦張觀蔡接江督端午帥自太湖來電以安慶城外馬砲各營兵弁同時縱火謀叛戕傷管帶恐係革命黨徒勾結爲患所有各處駐紥兵已飭各統領小心防範收回多發子彈以備不測惟念江南製造局爲南洋各省軍裝命脉所關匪絀尤宜認眞防護等因現張觀察已分移水師提督薩軍門曁滬道蔡觀察酌派得力水陸營兵迅往該局附近駐紥以資防守 
[税務處致各關道電（爲官物免税事）]  
　　據總税司面稱官物免税各關監督多有任便發照未免過寛查官物分别徴免前經本處開列清單通行咨照在案若如該税司所稱實與新章未合嗣後各訪關監督於發給專照時務須切實分别查騐母得任便發給以杜影射而昭核實税務處篠印 
[江督札滬道文（爲度支部添設分银行事）]  
　　准度支部咨通阜司案呈稱本部附奏添設山西河南福建江西浙江等處分銀行一片具奏奉旨依議欽此相應抄錄原奏恭錄諭旨咨行兩江總督資照可也等因開單到本部堂准此合就抄單札行札到該道即便分移知照 
[巡警捉賭肇禍四誌]  
　　閘北巡警局騎巡隊在太平橋捉賭鎗斃二命一案昨由哈爾賓捕房將在押之王阿桂陸阿榮解請公共公廨審訊甲乙兩騎巡投案求究訊之王陸二人供詞吞吐判送巡警局訊究 
[元源莊股東押解來滬]  
　　南市元源莊例欠官商各欵四十餘萬屢紀前報茲經蘇撫查得江蘇候補知府莫枚劉貽愼均爲該莊股東昨已將莫守押解來滬一面將該守資産查明發封備抵並咨商江督飭將劉貽愼一併看管押解赴滬以便會同莫守赴緊清理 
[怡生隆倒閉之牽累]  
　　漢口怡生隆號倒欠鉅欵屢誌前報茲悉該號股東姚守約另在上海英租界河南路股開綢莊昨由江漢關道函請滬道轉札公廨將該莊執事程葦記傳案研訊供詞推諉判程交保候提齊人證於下禮拜一再訊 
[倒欠鉅欵案之延宕]  
　　某絲廠司帳吳玉麟串倒巨欵與伊弟祥麟先後逃逸後曾經裕春等各莊控奉公共公廨將玉麟之妾楊氏拿案訊判交保出外在案茲玉麟兄弟仍無下落是以裕春等莊又於前日禀奉滬道批飭公廨寳讞員着令保人將楊氏交案勒令尋交 
[七寳紳組織驅毒會]  
　　七寳鎭紳士以該鎭烟館尚未禁絶且有私打嗎啡藥針者爰由駱虚舟李漁生張伯藩張溥泉李綺城李啟賢等六人發起組織驅毒會日前假三善堂開會集議辦法到者一百餘人公推李漁生張伯藩爲正副會長另舉書記兩人幹事六人調查員由會員輪派業已訂定規則即日禀請府縣批示立案 
[請給巡局委員薪水]  
　　南滙滙角海灘屢有商船擱淺被搶情事曾由該縣官紳公議除將縣丞移駐泥城設防外另仿上海辦法設立巡局一所委員辦理其所需經費擬抽畝捐應用至委員薪水禀請滬道援案給領 
城内 
[關書被拘]  
　　道署關書羅彦甫虧欠朱姓銀兩歷久不還近由朱控奉蔡觀察密飭偵探將羅拘獲諭飭承差看管候訊 
[地保遇害]  
浦東二十四保十五圖地保趙張寳素與族姪某甲之母有私甲懷恨已久前日在十六圖豐裕廠後面與張寳相遇甲即用刀將張寳戳斃逃逸昨日張寳之父母報縣請驗諭飭補詞候核　 
[召領女孩]  
　　本縣李大令出示略云二十五日准高昌廟巡防局函以前夜有迷路女子在途啼哭經地保報局帶訊據供姓張名金鳳年十三歲母家姓唐五歲時給張家爲養媳張家住浦東楊泗橋因被婆婆打罵是以逃出送請發堂留養等由到縣合行出示召認仰該女孩家屬人等知悉著即出具用戳領狀呈核給領母得觀望 
[官事]  
　　廣州將軍景澧交缷來滬昨日乘輪北上湖北候補道柯欣榮廣東師範畢業生蔡可森昨日到道拜會禀見 
南市 
[勿再違警]  
　　總工程局昨奉滬道照會附發違警律一紙並違警施行辦法一册局董遵即照請警務處錄存照辦 
[查究匿]  
　　總工程局當值處查悉積竊張永清（即張阿二）揩黨匿居萃豐碼頭永康棧内近竊張長興荳腐店藏物百餘元寄在瀾泥渡順興樓茶館内因即商由裁判所孫明府飭探至浦東恊同二路一區偵探將該茶肆主王順移提到局押候究辦 
[能否發還]  
　　榮福里顧阿掌家私售燈吃已誌昨報茲悉常時由工程局包探會同地甲將屋查封後所有屋内雜物逐一錄存清册四分一送南區二存局中備查一交地甲收存 
新租界 
[騙]  
　　販珠寳婦人某氏前日持珠花一對至平橋路丹鳳里一百四十號門牌陳公舘求售議定價洋一千數百元陳囑氏將珠花留下明日取洋詎該氏昨晨往取屋内並無一人氏知受騙遂即投報捕房捕頭飭赴公廨控訴 
[火]  
　　平橋路太平坊一百十八號門牌某姓家前晚失火焚毁披屋一間 
英租界 
[拍賣欺人]  
　　福州路曾益公司拍賣店夥湯秀松前日將值洋二元之僞皮衣硬賣於蘇人郭文良令坐櫃西人向郭嚇騙洋十一元二角由郭控奉捕房將湯及店主陳江寳拘入解廨請究判將騙洋交還另罰洋三十元充公 
[冐探拆梢]  
　　季鑑桃控姚秀山冒探拆梢由廨訊實判押西牢半年 
[懲辦信差]  
　　郵政局信差馬金堂將承送信件抛於蘇州河内昨由包探解廨請究判先行枷號一月再押西牢九月 
[欠欵收押]  
　　元芳行控李以生虧空銀兩昨晨由探將李解廨判押候兩禮拜再訊 
[私用税銀]  
　　開泰洋人控汪玉麟私用關税銀三百餘兩昨由公堂會訊中西官以汪實有不合判押捕房三月 
[拆梢無憑]  
　　胡進生控曹炳生張永清藉端拆梢昨由公廨提案因訊無憑判一併交　開釋 
[因何被逐]  
　　崇明小孩田阿根迷路由捕解廨據供被師逐出家住寳山縣境判送寳山縣查交家屬領回 
[婢女迷路]  
　　湖北女孩王平安迷路由捕 
 
 

Page 20

 
 
解廨據供年十二歲被人賣與四馬路吳姓家爲婢判暫留濟良所候核 
[原告自誤]  
　　山東路勝業公司拍賣店夥王子森强取買客洋元由探拘入捕房昨解公堂請究中西官以原告未到從寛開釋 
[抛擲饅頭]  
過犯史小崇明私將饅頭抛入捕房牢間由探查獲解廨判押西牢一年逐出 
[設攤誘賭]  
　　丐黨嚴阿六在河南路設攤誘賭由探拿押捕房昨解公堂請究判押西牢一年逐出 
[拐案一]  
　　陶連生陸金甫張王氏串拐郁桂林之妻阿鳳被控收押在案和由公堂復訊三人均不認串拐據云郁妻現在寳英家内中西官判仍分别押候補提人証再訊 
[拐案二]  
　　許蔡氏控張榮卿陳李氏王葉氏串拐伊女小揚價賣爲娼女已逃人濟良所等情昨晨由所解廨請訊許蔡氏投案求究訊之王葉氏供小揚係由陳張二人與蔡左氏拐賣求鑒張等三人供多推賴判王葉氏交保餘均還押限一禮拜繳出身價再奪 
[拐案三]  
　　碼頭包探王阿林與妻米氏串同張沈氏拐賣鄉人楊阿華之妻邵氏賣於黃關星爲妻一案昨晨由廨復訊判仍分别還押候下禮拜一再訊 
[拐案四]  
　　顧德貴拐匿崔王氏之女桂寳（即三子）由探將顧與女一併查獲解廨請究判分别還押候女父崔本西女夫李大勾子到案再核 
[竊票]  
　　過犯彭四亭行竊鄧阿五鈔票洋四十八元由探查獲解廨訊究判押西牢年半逐出 
[竊綢]  
　　過犯李七竊春生榮縐紗一丈五尺由探拿獲解廨訊明屬實判押西牢一年 
[竊衣]  
　　陳阿秋龔阿大串竊楊阿四衣物由探解廨訊實判各押西牢半年期滿逐出 
美租界 
[自取其咎]  
　　王德卿前晚至蓬路董金壽梁咸星家賭博被董等騙去洋十餘元旋即察破報由捕房飭探查辦 
[姘婦滋擾]  
　　嚴正林昨被姘婦沈金氏來家滋擾並攫去衣服銀洋嚴即報請捕房飭探查明核辦 
[拐匿寡婦]  
　　帥春福誘拐陳沈氏之寡媳傳氏匿居西華得路昨由沈氏投報捕房飭探將帥拘獲押候送究 
[施種牛痘]  
　　英美工部局醫生恐界内居民傳染痘症特在斐倫路西醫院側創設牛痘分局施種牛痘 
法租界 
[殃及池魚]  
　　昨日黎明大馬路中市聚興銀樓失火延燒東鄰某剃頭店德發祥鞋子店立大糖食店恆生祥烟紙店又轉灣新街上之劉記小客棧馬久大炭店順成雜貨店西鄰萬興糕圑鋪德源祥廣貨號等房屋十餘幢捕房以該銀樓保有火險恐有别情飭探往拘店主到案諭令交保候查明辦理 
[開釋押犯]  
　　捕房枷押期滿各犯向解公廨發落茲因國喪停訊由讞員知照麥總巡驗明釋放以免久羈 
[錢莊失竊]  
　　大馬路吉祥街西首恊康錢莊夥某甲前日在櫃上盤點銀角忽然失去兩包計一千二百角查係扒手竊去昨特報知捕房飭探查緝 
[屢戒不悛]  
　　積竊徐金森陳阿二又至租界圖竊由探拘入捕房押候究辦 
國外新聞 
[近東大變局四十二誌]  
　　二十八日倫敦電云據塞爾維亞官塲公牘官稱奥政府現已將大批軍火輸入塞扶河並在丹勃吕河下流各處徧駐軍隊似此情形塞政府斷難安抑民心云二十九日倫敦電云匈京勃台佩斯電稱有奥國工程司數員在塞曼特里（塞京東南二十五里之小鎭）從事測量塞兵越過丹勃吕河開鎗擊之二十八日柏靈電云土爾其青年黨各報對於俄國躊躇不肯與巴爾幹半島之國聯盟頗有疑詞 
[俄皇出駕之希罕]  
　　二十九日倫敦電云俄皇昨日新臨爲大公爵愛來克西斯執紼兩年來皇在俄京公然出駕此實第一次云 
[德國擴充海軍之計畫]  
　　二十八日倫敦電云德國海軍預算案擬增費三百萬磅添造大戰艦一艘巡洋艦兩艘小砲艇一隊其中五十萬磅則擬建造海底潜行艇云 
[英員演説軍備]  
　　二十八倫郭電云英國兵部大臣哈爾丹近在茄愛爾特福演説謂世界和平之景象無有過於目下者國内軍備旣足則他國軍備之盛自不足慮數月之後英國可於斯須之間發兵十六萬名蓋領土軍隊現已招足於義勇隊軍額超出三倍有奇 
[德皇演説]  
　　二十八日柏靈電云德皇近在柏靈議政廳演説謂自治政府全國已獲佳果君民忠誠之固結不可破壞即偶起風雲亦不當疏離君國也聽者歡呼頗盛二十九日倫敦電云德國於柏靈議政廳慶祝百年紀念日親蒞演説惟非如常時隨席發議當時僅將首相蒲羅親王擬就之演説稿宣讀一過而已 
[德皇第二談片問題]  
　　二十八日柏靈電云美國海阿斯脱報所載德皇談片德人咸斥爲無稽德國各報謂係全出揑造云二十九日東京電云日日新聞載稱紐約美報所載德皇第二談片之言設果確實亦無足爲異蓋英日聯盟相結頗固美日之友誼亦頗輯睦則三國自應合力同謀以禦遠東之浮言云 
[美國瑣事近聞]  
　　二十八日華盛頓電云塔孚脱與開倫議長磋商税則問題因意見各異恐將决裂美孚火油公司罰欵案近復開審絡基番納君於國家律師開洛葛君詰問時因記憶乖悮已遭失敗 
[英日將舉博覽會]  
　　二十九日東京電云日政府簡派博覽會事務員赴各國調查一切昨日該員等已在橫濱啟程擬先赴英倫與英國官塲會商一千九百十年英日倫敦博覽會事宜以上譯字林報 
[教皇不豫]  
　　二十七日柏靈電云羅馬教皇患疾 
[貢獻鑽石]  
　　三十日倫敦電云近有明克里南鑲鑽石兩巨粒貢獻英皇英后以上譯文滙報 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
小説 
[短篇小説鐵血姊妹（二）]  
　　女師旣以才藝見尊於薩氏。鄰里左右。識與不識。莫不艶説薩氏有奇女子。或謂此女神人也。爲萬佛山無缝塔中六根仙娘化身。在現世超渡衆生苦惱。今居薩氏爲店員。顧恒不食烟火食。或謂此女劍俠也。一指縫中能夾龍文寳劍五具。歛之若蠭蠆。　入爪甲間。事急則劍氣自指上騰出。如白虹繚繞。穿綱絶鐵。當者立斷。薩氏諸藝徒。至謂吾師眉睫間。常化佛千百大如黍粒。俗目不能見。吾師數日後即當仙去。女師聞之。愀然不樂。曰吾被孺子誤矣。彼譽我者。至不以人相待。社會之混濁無識。可哀也。莫斯科城東隅。繞墓墟而南行。一枯愧橫臥溪上。水清淺不能容船。村民或躐槐以渡。斷瓦頺垣。起伏林薄間。蓋經法　拿翁蹂躝後。地僻不能容居民。血痕猶隠約見石甃上。一跛足考人廬其傍。此老人爲俄羅斯最有名之偵探家婁斯脱氏。 
　　婁斯脱聞人言　家女師事。手紙烟步行廊間。復憑花欄下石凳冥坐。若有所思。忽立起。抵　言曰。是矣是矣。逕人室索籐杖。背行囊若將遠出者。室中人問所往。亦不答。渡槐橋。蹣跚獨前行。 
　　蕯氏遇店員甚　。童子執役者。午后五時許。即得休息。使有暇日讀書識字。或游戲球塲。呼吸自由空氣。養成活撥之腦力。球塲在門首。夾以垂楊。繞以清溪。翠栢倚石根。壓其枝。低覆地。翦翦成碧圑。孤亭俯溪上。槲葉蔽之。幹大數尋。出入風烟。枝相摩。輙淅瀝作聲。如千軍萬馬。銜枚而赴敵。女師每日夕坐亭中。觀羣兒戲。勒之爲四陣左鸞舉。右麟游。前龍騰。後鳳飛。童男女十六人。分配四陣。旗各像其陣之名。女師拆葦葉捲之。啣諸口。唧唧作聲。以號令羣兒步武進退。如警笛。誓於童子軍前曰。有以童年爲國捐軀。擲頭顱沙塲上。噴血灌敵壘者否。有即出三呼。羣兒目瞠口怯。無應者。又呼曰。有能殺草如殺賊者否。少選一童子進曰。吾善殺草。直前攫架上所植美洲産金粟花折之。持其穗而舞。羣兒皆笑。女師曰。母譁。聽吾令。曰有能殺賊如殺草者否。復一童子進曰。兒在家。聞阿爺言。一千八百四十六年間。莫斯科城外來一盜魁。纓其冠。羽其衣腰刀。騎白馬。衣之袖若馬。之足。望之若六足馬。從騎數百人。皆紅綠衣。是人聲如狼嘷。大呼殺草賊瞬息間。老弱雞犬無遺者。如飛蝗食竹葉。自枝及根皆盡。是人酷好以人血污纓頂赤之。鄉里左右。皆莫知此人家世所自出。但目之曰紅人。阿爺言及此。輒心悸。今不知先生令兒殺草賊乎。抑殺此殺草賊者乎。 
來函 
[致華婁教育曾函]  
　　華婁教育會諸先生公鑒敬啟者松郡之有師範自乙已年始就融齋精舍改設前年又復添構房屋費近巨萬近二年來辦無成效人人皆知於是羣籌改革之議紛然而起今歲夏間曾由七邑勸學所聯合會提議有主改中學者有主改實業者數月以來迄無定議八月杪光照等因該校學生逼勒顧君立人一事曾具公函於貴會請爲設法維持妥籌改辦方法經貴會評議部决定該校應如何改　俟十月大會時公議竊謂該校經费由七邑組織而成非華婁所獨有也然則該校之應如何改辦當由七邑士紳公議非華婁人所能專擅也辦理之人亦應由七邑公舉斷不可令地方官贸然委任也若他邑之人置此事於不問而華婁人亦不集他邑人而公議之則華婁人爲奪權而他邑之人咸退居於放棄之列一任地方官委託有名無實不能辦事之人致歲糜數千巨欵一無成效之可收爲最可惜也此則貴會應佈告各邑教育機關徴求意見妥籌改辦方法不可或緩者也至應改何種學堂以鄙人愚見就理論上似改實業爲當務之急然按諸事實則大不然何以故師範經費常年不過六千元辦一實業斷乎不敷其用且主辦難其人教習難其人若不求實際而徒有實業之虚名則不如辦一中學之爲愈也松郡舊有之府中學堂學額祇百數十人而七邑高小學無慮數十所就華婁論高等小學有其四就金山論純然高等小學有其一而兩等小學有其八槪諸七邑每年卒業當有數百人即以折半計算則舊有之府中學堂斷不能容七邑高小學之申送則師範改一中學經費旣可以支持房屋又綽有餘裕而各邑高小學卒業之學生咸有歸路此最爲有益者也難者曰一府治何必設兩中學堂解之曰日本東京公立之中學自第一至第四　尚有私立者焉則我松江一郡舊有之中學旣不能擴充亦不妨再辦一校稱爲第二中學且二校同在一城有比較有競爭於學務亦易進步也鄙人愚見敢爲芻蕘之獻願七邑通人共採擇之蔡光照謹上 
 
 
 

Page 27

 
 
   
 
 

Page 28

 
 
   
 
