# 1903 - 176 - 4910847

 

Page 1

 
 
[推廣新聞] [  申報館主人啓]  
　　邇來聖主當陽中興郅治舉凡朝章國故内政外交日異月新在在胥關緊要本報有紀事記言之責所惜限於篇幅筆山墨海不能珊網宏收因於今日起將附張格外放寛每日添載要聞二葉庶朝廷新政臣下訏謨旦付棗梨夕遍陬澨誠足備學士文人之攷索而不徒供茶餘酒後之譚資也特此布陳諸維雅鑒 
[新出歴代史事政治論] [  點石齋啓]  
　　科舉改章鄉會試首塲試以中國史論是非胸羅全史學識閎通决不能於塲屋中拔幟制勝然不博觀古今名人論史之作則識見或不能恢擴而思議筆力恐亦不能縱横馳驟卓然成家是編係京師大學堂江陰南菁學堂松江融齋精舍諸高材生分輯依涷水通鑑始於三家分晉下迄有明上而朝綱國政下而吏治民生凡經名儒碩學抒爲偉論者無不刺取編錄集書數百種得文數萬篇搜羅宏富抉釋精嚴誠乙部之鉅觀非徒科塲之槖鑰已也付之石印現已出書都計三百零八卷裝訂二十八本定價洋銀四元八角總經售處申報館及申昌書室愼記書莊其餘各書坊均有寄售 
[勸减屋租說]  
　　有客問於執筆人曰僕旅居滬上迄今已二十餘年初時携梅挈鶴賃屋一椽月出租值洋銀二三元有奇已竊竊焉議其昻貴以爲居大不易不獨長安爲然也乃日復一日浸假而四五元矣浸假而六七元矣甚且八九元十餘元矣至近日而風會所趨尚有蒸蒸日上之勢夫以僕之居非近市又不求廣厦崇樓而每月須出十餘元之租舉此外高堂華屋及彼列肆於康莊大道間者概可想見敢問同一棟宇何以租值之貴賤今昔懸殊一至於此吾子其亦有所見聞乎執筆人曰鄙人日事鉛槧闤闠之事非所敢知雖然屋值之昻嘗聞之經理租務者言矣租界房屋大半租地起造近年地價飛漲地租亦因之昻而屋值遂不能稍减然去就本聽之租户屋主未嘗相强也爾旣趨之如鶩矣抑有何辭客曰卜居之道誠如所言顧租界之地廣矣房屋多矣彼在熱閙之塲或爲崇閎之宇若者月租百餘金若者月租數十金有力者處之裕如錙銖本非所較卽在吾輩一廛願受量入爲出雖覺難堪而勉力支持尚不至遽生他變所可慮者工人藝士以及一切食力之輩與夫繅絲揀茶諸婦女月得工值寥寥無幾而舍此寸金尺地又無可謀生於是向之二三家賃屋一幢者今則改而四五家或兩幢三幢有多至十餘家同居者室中作爨習爲常然邇來火警之多幾如銅山西崩洛鐘東應雖不盡係乎此而積薪厝火其患正不可不防且也各處疫氣流行輙有朝不保暮之患泰西醫學家推原其故謂由於飲食不愼者半由於污穢不治者亦半試觀夏秋之際彼患急痧斃命者每多見於小街僻巷人烟稠密之區揆厥情形顯而易見工部局董防疫最嚴誥誡頻頒諄諄揭明此意俾見者互相勸戒不致有夭札之傷豈知房租日增小民力不能支其勢不得不羣居一屋而穢惡之氣卽伏於其間故近年疾疫叢生雖謂皆此增租者爲之厲階亦不爲過往事已矣來者正不可知毖後懲前端在今日夫彼議增租值者不過爲一已利耳乃火災時疫在在堪虞返之於心亦復何忍况值此百物翔貴商民困苦各有隱情乎執筆人曰子言誠是顧滬上自通商開埠以來市面日興商務日盛今則地界愈推愈廣人民愈聚愈多舊時叢葬蕪穢之區不論何方一經土木繁興賃而居者無不在坑滿坑在谷滿谷雖高其聲價未聞有因此而顧問無人者遂使經理房租者慾愈奢膽愈大以爲彼寄人宇下者固無如我何也不知滄海桑田世變無定窮通否泰人事難知今幸而履厚席豐峻宇雕牆鱗次櫛比正宜損有餘以恤不足藉以上結天心庶幾富貴可望久長子孫永守其業若祗圖肥已不顧損人雖人固弗能與爭而天道終弗之福彼夫門楣手創不旋踵而易姓隨之鮮有流傳久遠者未始非聚歛附益之徵也蓋室家所繫尤切於日用富者所損有限而貧者受益無窮厚薄之間禍福以判人可不及時猛省哉抑更有說者租界房屋皆由工部局估計值價酌收四季捐是以各房租價工部局皆有册籍可稽目近年租價一再索加工部局無從悉知每有捐欵與租價不符之弊今擬請工部局將界内所有房屋詳細稽查按照舊定租價視其屋之新舊地之衰旺分别釐定捐數有不應加者仍照前價自後如遇重造報明註册不得私增每屋所居之人不許過多違者懲罰如此則火災時疫可以稍息而事亦易於舉行特不知芻蕘之言能動當局之聽否也客唯唯而退遂诠次其語錄之報端 
[譯日本大阪朝日新聞論俄國陸軍大臣東游事]  
　　俄國陸軍大臣苦洛拔托金之東游也人皆忖度情由謂與亞東時局有關殆爲商訂俄日約章之故甚至日報中有謂此約已經議定者眞無稽之言也試平心論之俄廷如欲與日訂立約章何等重要事豈有不由外務部主宰而轉遣此無相關涉之陸軍大臣者且旣令議約必付以全權今苦洛拔托金未聞有全權大臣之銜而反多挈隨員致秘密事情招人注目俄雖愚甚當不至斯然則邇者我日内閣人員迭次與執政諸大臣往來親密且屢屢入覲宮廷是何以故曰爲中國京師情形頗甚迫切也近日中俄協商之件殆將告成使竟兩國密訂約章則英美及我日朝廷必相與起而抗拒日政府早苦慮及此此苦洛拔托金所以東來游歴以竊窺我日之意向如何耳刻下俄人方在旅順盛修武備以防前面被敵人砲擊一朝不幸俄日釁生日本海軍力扼本國海口則由琿春以逹旅順海程必致中阻併派陸軍守金州半島使陸路亦不能一氣相生旅順必成孤立之勢更復攻其背面其時局蓋可想而知是爲俄人所最極憂懼故必籌築鐵路於琿春哈爾濱之外添開枝路一條由琿春以抵遼陽俾旅順琿春可以互相策應更於鴨綠江口得一駐軍之地將旅順大連灣掩護地方庶獲安全兹者俄人藉口於采取良材其意實欲在鴨綠江邊覓一合宜之處苦洛拔托金之游歴其殆爲查勘地形歟抑前日報章登中國京師來電有自遼陽至鴨綠江邊建置鐵路之說合之近事大略相符益以見此說之情形確實矣日後苦洛拔托金遄回本國 
 
 

Page 2

 
 
如果籌及於此必愈招各國猜嫌蓋一則旁觀之耳目忽因此轉移一則我日軍政兵防彼盡身親目擊也彼不明時務者輙謂俄人另有意外陰謀我日必大爲警備其然豈共然乎 
[日人備戰]  
　　昨得日本東京友人手椾云日政府近得中國京師來電悉外務部領袖慶親王已與俄人密訂東三省條約因之朝野上下大爲震驚某日日皇宣召前内閣總理大臣伊藤春畞侯密籌一是謂當直向俄人詰責如竟强項則卽從事干戈旋下令嚴禁國中鞔工及製造軍火匠人出洋工作觀其舉動恐致失和未必以虚言向俄人恐嚇也 
[斷橋劫運]  
　　華歴閏五月初六日英京倫敦來電云日斯巴尼亞國之那黑利拉地方有一大橋適當火車過此忽然中斷以致車盡傾覆壓死一百餘人刻下有屍首數十具未經撈起血肉狼籍見者爲之慘然 
[出使美日秘國大臣梁星使咨兼署湖廣總督端制軍文]  
　　爲咨會事本大臣於光緒二十九年四月十八日承准赴會正監督貝勒銜固山貝子溥咨開本監督先行札飭華副監督黄開甲卽日由京赴滬選帶工匠前赴美國預爲布置並照料華商運貨赴會事宜希轉逹美外部放行其華商赴會事宜應卽遵照美國賽會章程辦理等因承准此本大臣當經按照來咨事理照會美外部旋據復文允爲咨行美户部通飭稅關優待放行其華商赴會自應遵照美户部所定章程辦理本大臣查接管卷内附有西歴一千九百零三年正月七號美户部所定華人赴會入口章程一分計共十欵所擬辦法跡近瑣屑語多含混大非邀請賽會之本旨現經本大臣照會美外部轉咨駁詰以期事歸簡易便益商民亟應先行照譯普諭赴會商民一體知悉俾免臨時觸背致多轇轕除俟接美外部復文如有損益之處再行逹知外相應備文咨會黏附譯章卽希貴督部堂先行轉飭曉諭赴會商民一體知悉遵章辦理庶於會事旅人兩無窒礙爲此咨會貴督部堂請煩查照施行須至咨者附譯件一千九百零二年四月二十九號美議院定例第三欵凡美國議院定議賽會此欵條例及别項條例並不阻止限制他國來美賽會之人或他國所派之人或他國承辦賽會之人但其定立合同所帶本國經理人曁各工匠及傭工人等來美以備辦理賽會或承辦該會允准之事此項人等來美曁其回國須遵户部大臣所定章程辦理美户部定立華人來美前赴散魯伊斯註卽新路易賽會入口章程註西歴一千九百零三年正月七號定按照議院於一千九百零二年四月二十九日定立限禁華人來美條例第三欵凡華人應准前赴散魯伊斯賽會其來美曁其回國概須遵照户部大臣章程兹將户部所定章程各欵開列如左第一欵凡華人來美賽會須向稅司或向委派經理禁例之官呈騐憑據指明確係承辦賽會之人或係承辦賽會人所雇之人第二欵凡華人來美賽會須將本人照片三分呈交入口稅司或美國委派經理此事之官任便在驗以期相符第三欵凡華人來美前赴散魯伊斯賽會一經允准入美須直至賽塲不應另到他處亦不應另作他業該華人等須於賽會收塲三十日内卽由原來入美之口附搭首次開行輪船或回中國或回該華人所居之國第四欵凡華人來美賽會須向美官具立美銀五百元保結並有可靠鋪店保其直赴賽塲常川充當工業以及按章返國第五欵凡華人按章允准來美賽會該管稅司或委派管理華人入口之官須將來美之華人各情節開列照錄兩分一分存該口稅關一分送交户部僑民局收存開列情節欵式如左户部僑民局第某號存根何名何處人賽會某人雇用本人照片黏貼於上某口管理華人入口官員發給執照式圖共兩分第二分送交僑民局收存爲發給執照事照得某某係某某處人由承辦散魯伊斯賽會之人某某按照一千九百零二年四月二十九日議院定例雇用來美在會塲作工爲此發給執照作據管理華民入口官員某某官銜某某人簽名某年某月某日發第六欵凡華人按照定章允准來美賽會美國應派委員駐紥會塲查考嗣後若未再將章程更改須卽按照下開程式開報兩分存案所派之員亦應隨時查察會塲華人是否遵章辦理查察委員開報式註應備兩分第一分收留存案第二分送交僑民局總辦傭工之人何名傭工之人是男是女年歲若干來美賽會爲某承辦之人雇用在會中充何事業每日作業時數若干自某點鐘起至某點鐘止何日到會塲何日應由會塲回國傭工本人簽名查察委員簽名照片黏貼於上第七欵第二欵所指之照片三分管理華人入口之官應將一分送交第六欵所稱之查察會塲委員黏於所開報單之上以憑考察第八欵凡來美賽會華人如欲暫離會塲必須向第六欵所稱之查察委員領票開明姓氏時日各證據並聲明須於十二點鐘以内卽回會塲曁將領票註銷第九欵凡華人領票暫離會塲若不按期卽回應按照不准寓居美國之例辦理所有具保欵項固須充公本人亦須遞解回國所發憑票委員應將此事知照管理僑民入口總辦除將充公欵項移送外並將該華人照例遞解回國第十欵賽會收塲三十日後管理華人入口各官須將入口華人總數具報僑民局總辦並將華人姓氏各節逐一開明以便查考華人果否按章回國 
[鐵政述聞]  
　　昨有西友由鄂中寓書本館云邇來漢陽鐵政局所有生鐵多由上海運售外洋凡近數年中堆積如山者刻已將次運盡目下局中安設機爐二座昕宵工作每日約出鐵一百二十墩每墩值銀二十四五兩至於蘆漢鐵路工程日漸進境所需鐵軌爲數頗多製造工人非常忙碌其軌長六米突以迄九米突每月可製成六千條約重二千墩中有十分之七不合蘆漢軌度則轉供萍醴鐵路之需但萍醴一路刻已將次告成此後或當販售他處也 
[戕弁續聞]  
　　汛弁被戕已登前報兹又得松江訪事友手函云本月某日華亭縣境北倉左近李家莊三十九四十圖地保張小計投縣禀稱小的查得平湖城汛某大老爺被匪首俞阿三戕斃之處實係金山縣所轄縣主陳仲陶大令頷之隨遴派差役海勇馳往偵知某弁所駕之船已由鹽捕營綂領吳福海遊戎帶赴平湖弁姓沈號稚生俞係已革平湖縣學武生曾充鹽捕營哨弁家在平湖金匯橋前因犯案收禁近忽越獄逃逸縣主方移會營汛懸千金購求弁遂銳身以緝捕自任隨帶汛兵十七人分乘三舟駛赴金匯橋匪巢搜捕不獲旋知北倉有人演戲聚賭爰駕舟往偵亦無俞蹤跡繼聞俞之妻族居張堰附近大石頭乃復飛櫂而往時已晚烟四起暮色蒼茫因泊舟河干呼舟子煮飯未幾陡聞槍聲砰然從岸上籬落間出急登鷁首眺望遽爾中彈而仆舟人驚竄匪衆齊出揮刀亂斫致艙中甲乙兩汛兵胸腹受刃五六處一屍刀從心窩刺入情形慘酷不堪逼視其餘有死於水者僅丙丁二人鳬水得生投報金山縣署俞於釀禍後將弁所駕三舟劫之東駛其有屍之舟則帶至亭林左近浦江中毁其篙㯭帆檣砍斷纜繩任其隨波逐浪現雖嚴行查訪尚不知何日始成禽也 
[清查官寓]  
　　武昌訪事友人云鄂中候補人員自道府以迄佐雜師師濟濟多若鯽魚以致省城公館如林無從别其眞僞武昌府梁集菴太守痛之禀商兼督端午橋中丞飭警察局分叚傳知均於門首標明職銜及現辦何差以便挨户清查免致歹人混蹟其間復蹈董忠杰覆轍亦未始非澄清吏治之先聲也 
 
 

Page 3

 
 
[日員逝世]  
　　昨日漢口來電云日人山崎君桂前充駐高日領事署譯員數年前調赴滬江在日總領事署供舌人之職未幾櫂升　慶領事迨去年量移漢口君素善中國語言文字官商交涉事必持平不料華歴本月初五日竟以微疾殁於漢上年逾而立遽赴玉樓瀛海蒼茫旅魂難越殊可哀也 
[誘賭案發]  
　　姑蘇訪事人云上月下浣省垣九勝巷著名賭棍潘紫珊胡健梅陸子桑羅唯梅串同僑居西善長巷之江蘇候補通判王某候補知府某太守前充某路總巡之某司馬某大令等人誘令府署幕友張耀堂賭博致輸去二萬餘金旣而張悔恨交加遁至香港然後函逹府尊向子振太守備述前情太守勃然大怒立飭元和縣金苕青明府按名訪拿一面飭傳王等各員面究各員均托故不到太守遂詣撫藩臬三憲轅禀知巓末想日來卽須澈底根求矣 
[擄人斃命]  
　　姑蘇訪事友人云邇來蘇屬各鄉梟匪充示擄人勒贖之事時有所聞五月下旬某日有梟匪數十人駕船二艘駛至常熟崑山二縣交界之某鄉將富室某甲劫至舟中勒索洋銀一千枚甲不允梟黨乃揚帆駛去甲在舟中大呼救命兩岸鄉人聞聲麕集多至千數百人梟首某左執利刃右持洋槍昂然植立船頭大有躍躍欲試之意鄉人見而懼甚均不敢攖其鋒甲呼號良久梟黨怒將土塊塞入口中閉置艙下不逾時竟溘然斃命遂將屍身棄置岸畔叢草中飛棹而去現經甲之家屬投訴有司衙門不知何民如赤者將何以處置也 
[奉天紀要]  
　　奉天來信云俄人擬由東省以逹九連城建築輕便鐵路刻已將次興工矣○日前有俄船名太平者由烏港載材木一萬六千株至牛家屯登陸蓋以備鐵路附近建築兵營也○由鴨綠江入靉河沿岸之地頃經俄人賃用將於日内訂立合同○自遼陽逹安東縣俄人擬建築鐵路刻方在天津招募工人○有地名沙河子者距韓之龍巖浦約二十西里俄人近於其地創設電報局并有小輪船一號由此繞道大東溝以抵龍巖浦每日往返一次 
[甬江近事]  
　　寗波訪事人云日前台州黄巖縣職商葉安潤等赴寗紹台道署請給執照齎物赴日本博覽會道憲惠觀察批其牘尾云該職商辦有竹器等物裝運日本赴會俟給發執照函致新關稅務司查核免稅放行並移行上海道查照該職商運貨到滬以及會畢運回物件或隨帶有洋貨等物須照章赴關報稅毋違○江北岸時有野雞挑夫遇輪船進口時紛紛上船爲客搬運行李不遂所欲動輙滋生事端爲害商民殊非淺鮮鄞縣主周少軒大令聞之立卽派人密查一面出示嚴禁略謂嗣後如再有前項情事許鳴保扭送來縣立予懲辦或就近扭送巡捕房亦無不可各商民切勿畏葸自甘隱忍○甬江向有小輪船一艘往來寗鎭定及岱山等處邇來虧耗不資擬暫停駛○向章土藥之由商販赴他處採運者須至局領取印花近來奸商運貨至甬並不黏貼印花希圖漏稅土藥局憲因于日前出示禁止謂嗣後如再有前項情事定卽將貨扣留從重示罰○東鄉某航船於五月初三夜來甬行至新橋左近突遇匪徒十餘人一擁入艙恣行劫奪舟子與之抗拒致被刀傷遂蝟縮艙中任若輩搜括所有而逸 
[漢口夕陽]  
　　漢口訪事友人云近日湘南各處米船銜尾而來外江内河帆穡林列聞之米業中人謂所到多至二十餘萬石此後市中米價當可從廉矣○荆門潛江天門等處地勢低窪素稱澤國兹者襄流暴漲勢若建瓴以致圩隄衝毁甚多高下農田俱遭淹没小民受虧殊不淺也 
[備迎漕督]  
　　上海縣汪瑤庭大令探悉缷任兩廣總督調補漕運總督德靜山制軍將於日内由粵乘某輪船蒞滬因飭差在美界北河南路天后宮側出使行轅預備供張 
[定製兵艦]  
　　南洋各兵艦自前署兩江總督張香濤制軍奏請裁撤後所存已屬無多現任兩江總督魏午莊制軍力圖整頓欲浼日本國定製四艘特委楊大令顯枏來滬與日本工程師四本萬二訂定式樣先付定銀若干兩限期製就以固江防 
[儲憲回蘇]  
　　上月某日江蘇督糧道羅少耕儲憲因辦理海運事宜乘舟來滬假英界錢江會館爲行轅兹者公事已畢遂於昨日赴道縣各署辭行定於翌日遄回蘇省 
[初訊巨梟]  
　　浦左龍王廟梟匪鄧海青之黨陳桂榮匿蹟滬北靜安寺附近日前被縣署捕役徐文拘獲前晚縣主汪瑤庭大令升堂訊究陳供稱小的家住三林塘世業耕耘前年春由現押改過所之陸文卿糾領四五十人往挖下砂梟匪王升奎兩目小的亦在其内王與李秀卿卽小阿大俱係巨梟林得勝之徒曾訛詐陸文卿洋銀數十元後林鄧爭販鹽地叚各糾羽黨互閧不休鄧恐力不能支邀小的相助小的未允至槍砲王林李等人爲多人亦王林李最爲兇惡每視殺人如兒戲前者鄧知周浦方正昌染坊小主人方某拜林梟爲師遂曳至龍王廟勒索洋銀五百元董胡姓浼小的至鄧處議定一百五十元將方贖回鄧給小的二十元後鄧又將林黨黑皮阿榮擄匿由北蔡董事某姓勸給洋銀一百五十元米二十石始得釋回尚有糖菓店主黄姓亦被鄧擄去勒令以洋銀贖回小的均未從中介紹尚求鑒宥大令飭釘脚鐐收入所中候再嚴鞫 
[會黨成禽]  
　　前日英美租界公廨讞員孫建臣直刺接奉上憲密札飭拿私立國民會專講排滿滅清之黨首陳叔疇卽陳範又卽陳夢坡錢允生卽錢錫舟及章炳麟龍積之陳吉甫周容等人因飭差役李元持票投租界領袖美總領事署禀請簽字隨倩捕頭派出中西探捕偕往三馬路蘇報館將陳等五人一併禽獲暫押捕房惟周容聞風逃逸昨日捕頭特遣包探趙銀河押解公廨陳等咸植立案前英總領事署迪繙譯官喝令跪下諸人不服相率蹲踞於地迪君嗤之以鼻令屈雙膝諸人知不能再售其奸乃始帖耳而伏旋有律師博易者投案聲稱陳等已延本律師聲辯請訂訊期直刺商之迪君著仍還押捕房聽候定期推鞫隨命駕詣上海縣署向縣主汪瑤庭大令缅陳一切情由然後偕赴道轅謁見蘇松太兵備道袁海觀觀察禀請示下遵行 
[展期定讞]  
　　公共租界工部局董控華捕馮阿信串通車户蔡朝等暗中得賄一案迭經英美租界公廨讞員孫建臣直刺與西員會訊本館已將讞牘四　報端昨日捕頭解馮等至公堂禀請定讞直刺飭押候禮拜五判斷 
[尚賢堂夏季解館大考案]  
　　品行劉季康俞乃璜許經五各國條約司徒衍許經五各國史學金鈞各國地理金鈞程毅孫英修辭學金鈞英文法程劉季康司徒鼎英文策論金鈞司徒鼎頭班算法司徒鼎二班算法黄德申司徒衍英文特班金鈞頭班沈鵬程劉季康二班黄德申許經五司徒衍三班吳敬宗朱元愼四班米懷福五班張述五徐維烈特選各課優等生司徒衍黄德申劉季康 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[義敷振赡]  
　　杭州訪事人云西湖恊德善堂歴年籌辦各處災振實心實力利濟彌宏經前撫憲任筱沅大中丞上逹宸聰懇恩頒賜匾額奉旨俞允現由都中頒到御書義敷振赡匾額一方護撫翁筱山中丞祗領之餘卽委候補道許豫生觀察杭州府莊堅白太守供奉黄亭中導以鼓吹親送至堂堂董潘君灼先沈君光濟王君士俊跪接之下敬謹懸掛以示寵榮 
[機碓新奇]  
　　南昌訪事友人云去冬江西萬載縣湯茂才創造春米器具不用水火之力亦不假人工每碓祇用重百餘斤之鐵錘兩枚懸諸兩端機輪自能運動較之舊時水碓及泰西之用煤火運輪者尤爲簡便安得設法推廣俾無負此創造之苦心哉 
[泉唐盜案]  
　　杭州訪事人云上月某日錢塘縣屬上泗鄉青山凉亭左近某姓家被盜行劫旋由事主投報縣署縣主鄭瀚生大令卽於次日帶同差捕前往踏勘限期緝獲以便按律重懲 
[江西藩司詳報通省裁撤門丁改用委員文]  
　　爲遵札會議詳請示遵事案奉憲臺札飭江西近來上控之案無不牽涉該管家丁其叙出情形需索訛詐殊堪髮指雖經隨時批斥究辦從未直發具覆仍復糾結盤踞膽大妄爲訪聞省城帶肚之風甚熾不肖官吏飲酖止渴任家丁假權肆毒貽害無窮其積有鉅資者所在皆是省中高大房屋大半家人之産業無怪生民塗炭吏治益非亟應設法挽回實力整頓查現在省中各衙門均改用委員收發公文省外道府州縣應卽遵照辦理惟各屬派委佐雜雖由自已禀請往往爲同寅所薦舉故多不能得力遂成具文嗣後應由課吏館將每月考取佐雜文理通順者分别等第移明藩臬兩司挨次派委各屬衙門專司收發公文不准干預他事如有性情乖僻不能治事者仍由該牧令等禀請更換如再任用家丁一經查出或被告發定卽勒令解省懲辦其情節較重者立置重典並將本官撤參至各屬禀請保甲委員亦多由於同寅所託請竟有終年不到差者尤屬不成事體應卽通飭各屬查明禀覆現在各員是否在差能否得力嗣後各屬保甲差使一併由課吏館考取之員挨次發往辦理以上兩事均係要圖合就札司卽便會同按察司妥議詳定章程酌定薪水總期有利無弊切實可行是爲至要等因到司奉此本署司等伏查州縣任用家丁大抵各省皆然此輩本係無業游民投身衙門並無工食平居服用奢華過於世家使非朦蔽詐贜何自而來在明幹之員約束嚴關防密門丁僅供奔走聽使令傳喚書差收發文牘而不假以事權尚不至爲害地方在昏庸之吏駕馭無方又從而信之受其朦蔽而不覺該僕乃得竊權作威肆其貪詐一切詞訟案件多方婪索甚至勾通訟棍書役狼狽爲奸招搖舞弊淆亂是非必使兩造蕩産傾家而後已其爲害何可勝道奉札前因自應遵照辦理以除衙蠧而甦民困本署司等公同商酌擬請通飭各廳州縣將現用門丁一律遣去不准收留一面由司將課吏館考取一等佐雜人員每縣派委一員前往辦理收發事件如一等人數不足卽委二等之員應給薪水酌照保甲委員之式每月由該廳州縣給銀十兩在於辦公經費項下支給其佐雜各衙門例不准擅受民詞卽無收發事件所有向用門丁亦應通飭禁革以絶根株嗣後各廳州縣以及佐雜衙門如再任用門丁一經訪聞或被告發除將門丁拿解來省嚴行懲辦外仍將本官撤任參處至在省候補佐雜各官人數衆多薰蕕各殊矜氣節厲廉隅恪守官箴不以小官自卑者固不乏人而行止卑污貪鄙無恥自以爲朝廷不甚愛惜之官進退榮辱無足重輕任性妄爲行同無賴者亦復不少此等人員使之補缺署事有廉俸可支尚不免違例擅受作奸犯科今於州縣衙門收發公文與書差相近處羶腥之地難保其無所沾染更恐該廳州縣或徇情面或畏挾制隱忍遷就未敢舉發則以暴易暴仍不免爲地方之害自應嚴定賞罰勸懲使牧令無所過慮委員知所警畏庶可日久相安有利無弊謹擬章程八條詳陳憲鑒後附章程明日續錄 
[䢴郡官塲紀事]  
　　揚州訪事人云上月十九日正陽關督銷局總辦方觀察碩輔道出揚城命輿至運轅拜會運憲程雨亭都轉旋卽回舟上駛○新選江西廣信府知府沈太守曾植領憑赴任上月十八日道出維揚適太守胞兄兩淮候補運判前署泰州分司梓成分轉病殁倉巷公館中小作勾留料理喪務○新任揚州軍捕同知王司馬飛翹於日前抵揚隨乘輿至運轅禀到大約勾留數日仍回秦郵工次○淮南總局歴年經辦各種捐輸如昭信如海防以及各省振務之或奬實官或給虚銜封典者類皆先給實收部照陸續頒到而各捐生均未知悉以致迄今尚未換領者頗不乏人日前局員懸示大門略謂本局現擬清理捐案所有光緒十九年至二十九年止各捐户所領實收務於一月内赶卽持赴本局換領部照萬勿自悮 
[上海縣署瑣案]  
　　著名匪棍陳八卽李少亭專以賭博騙人財物屢經被控由縣主汪瑤庭大令訊押翼房兹以患病日久浼某染坊主人陳增福蔡月泉環求取保前晚大令升堂提訊謂爾尚有數案未將人証提齊姑念病勢非輕暫准交保出外醫治一俟提齊人証卽須投案質訊不准遠離隨著陳蔡當堂具呈保狀如李逸去惟兩人是問○前日捕頭拘獲盜犯劉老六湯老五兩名解經大令研訊劉供稱小的係湖北黄陂縣人本年三月某日來申在英美租界公廨捕役凌振處爲夥前月曾隨凌往蘇州拘拿邱臘梨從不爲盜大令曰凌振所雇夥役大半竊盜之流爾未必果係好人何得飾詞朦混湯供稱小的係湖北漢陽縣人去年在蘇州撫標衛隊左哨第六棚當什長今得家信知母親在籍患病因卽辭差來滬借寓某小客棧昨往浦東訪　悮被拘拿大令飭捕邱臘梨及趙小洪質對趙稱小的與伊等兩人俱不相識邱稱日前小的在蘇被拘時見劉亦在其内大令飭將邱趙還禁於獄劉湯收押所中聽候查明再訊 
[上海巡局紀事]  
　　昨晨滬南永盛馬頭豐茂彩蛋作主以前晚被賊竊去皮衣四件開單投報二十七鋪巡防局局員姚谷蓀二尹率同捕役地甲前往勘明限期嚴緝前日船户王長源楊裕卿將鐵錨一具舁至滬南陸家石橋某押鋪求質汛捕某甲見其形迹可疑拘至十六鋪巡防北局局員陳仲賢二尹研訊之下判責王一百板鐵錨存候失主具領楊無辜省釋○保甲總巡朱森庭明府訪悉滬南陸家石橋左近萬雲閣小茶館中每晚有人聚賭因於前晚親往稽查併令十六鋪巡防北局委員陳二尹隨時伺察以免匪徒混迹滋生事端 
[馬路工程局瑣案]  
　　昨日南市馬路工程局車夫張阿六行經南馬頭與魚販卞鳳祥忽相口角卞遂指張竊魚一尾扭訴捕房捕頭令轉解工程局總辦翁子文太守倩襄讞委員黄衡堂二尹研訊張供小的因事至南馬頭適卞負擔而行擔繩中斷致扁擔躍起擊及小的之身向論被誣叩求明鑒卞供小的係南通州人見張竊魚因之扭住不料伊反與小的爭毆旋有金友芳者投案聲稱在講書堂論道與卞爲鄰目覩張旣竊卞魚又肆兇横以故來作證人二尹命將卞交人保出候查明實在情由復訊核辦○屠夫朱阿生驅豕至馬路中巡街捕見其違犯工程局定章拘入捕房轉解至局黄二尹研訊之下朱供小的係浦東人年二十有四在虹口某猪作執業無知悮犯尚求鑒而宥之二尹判令枷號十日發馬路中示衆 
 
 

Page 10

 
 
[英美租界公堂會審案]  
　　前者英商摩蔭梅克等人投該管總領事署控華人蔣蘭亭積欠股票銀兩併牽涉福聚公各股東及某某等號主時張炳樞司馬尚操讞政接准英總領事照會卽將蔣提到會同英繙譯官迪比南君研訊摩蔭梅克等諸原告延律師担文之夥古柏投案請追蔣延高易公館律師瓊司爲之伸辯司馬商之迪君飭查明福聚公及某某等號貨物連蔣之家産變價分償福聚公各股東不遵亦延瓊律師聲訴讞員孫建臣直刺訂於前日午後會同迪君傳福聚公股東王雨銳與蔣質訊蔣未到案古律師向王詢問王聲稱山東人福聚公專販草帽雜貨商人祇得一股蔣得兩股每股銀一千兩開設迄今歴十餘載今年二月查得蔣虧空銀十萬五千兩屢次向歸至二月中將蘭格股票六十五股作抵聞每股值銀三百五十兩合共二萬餘兩餘欠尚鉅據稱容卽設法歸還至三月某日將股票持至麥邊洋行過户行中人告以蔣已被控不能遽換户名今旣奉傳請追餘欠所有蔣之本中號股分紅帳不能歸入匀攤尚求明察古律師稱此案本律師爲各原告控追查蔣係豐泰洋行買辦買蘭格股票太多致西歴三月底到期一時轉運不靈卽行倒帳現查蔣欠銀數目連福聚公之八萬五千兩共有二十五萬兩之多所有家産及各項股本生意自應一併歸入以便日後匀攤現未將帳算明請爲核示直刺與迪君會商令律師算清各帳禀候訂期訊奪○英商怡和洋行執事人控式拉夫高春祥用透銀三萬兩等情前日午後直刺會同迪君訊究爲高具保之馮姓延律師古柏投案訴稱查前者所控之裕泰祥棉紗號上年雖高獨開今已與姚范兩人合股兹由本律師細閱帳簿及合同股據均係揑造裕泰祥如果合開應加圖記或更換牌號况今年旣與人合股則最要各帳亦應總結清楚兹竟無之則裕泰祥爲高獨開無疑前姚范等人曾延博律師聲辯今博律師已允憑堂上核斷至高前在捕房稱有銀及金條等在伊妾處並請究追高供稱上年八月納妾張氏同住晝錦里洎逮案之先約在二月十三四日有金兩條約值洋銀一千五百元及金磅八十枚值五百元之眞珠一粒鈔票洋銀六百五十元票銀一千兩存在妾處求向訊追以清此欵高妾張氏供稱此事實遭家主誣指小婦人因無衣無食不得已而傭於妓家以致家主疑有變心尚求明察直刺商之迪君飭分别還押捕房聽候繳到洋銀然後秉公核奪 
[英美租界公堂瑣案]  
　　包探趙銀河解夏子明莊連生至案禀稱伊等二人在路扭毆是以由小的拘入捕房送請訊究夏供小的充當寳山縣某圖地保四月二十三日船户林桂生被人戮斃訪悉正兇莊連生在逃未獲來滬緝查遇諸馬路中因卽扭交巡捕送案讞員孫建臣直刺判將莊責一百板押候移送寳山縣歸案訊辦○包探朱桂生解陳錦三陳子才至案禀稱伊等二人匿跡虹口廣東街某弄中私將制錢鎔化改鑄小錢傳聞每三千文可鑄砂壳十五千兹經小的查獲因連各種器具送請究懲直刺判將二陳各責五百板枷號三月期滿之後收禁西獄三年○包探劉光震解葉培蘭至案禀稱伊行竊薛三茂家衣服除吊到外尚少若干故由小的解請訊究直刺飭暫行管押限一禮拜内繳出餘贜違則重究○包探石錦榮解胡阿三至案禀稱伊行竊鄰居袁周氏家衣飾解奉大老爺訊明飭押候追賠洋銀十六元胡無力遵繳故由小的解請訊奪直刺判責三百板押捕房一月 
[法租界公堂瑣案]  
　　某客棧主婦陳朱氏之女自幼由張姓撫育曾得受張洋銀五十元旋被張轉鬻與鴇兒陳李氏偪令在花烟館内賣娼昨由陳朱氏尋獲扭送捕房捕頭令某包探一併解案請訊陳李氏供小婦人曾出洋銀一百五十元買張女爲童養媳本年正月某日忽爾潛逃小婦人費去洋銀五十元始經尋見讞員魏蒓塢大令與法總領事署費繙譯官會商飭將陳李氏交人保出著於下期交出養媳聽候訊核○吳順發自幼文定張阿五之女爲妻過門童養本年二月吳父病故乘喪草草完姻旣而張女逃回母家張反以毁屍滅跡等情投控縣署縣主汪瑤庭大令以情節支離斥不准理前日吳將張女尋獲連張扭案請究張女供向隨鄰婦往寗波並非逃回母家張供去年七月某日女兒曾回家一次小的恐遭波累故赴縣署訴求存案大令飭將張女掌頰四百下交吳領回管束張具呈遵斷切結不准回婿家滋擾○吳王氏之女及養媳某氏被流氓李阿毛范阿德誘至寗波慈谿等處報捕後捕頭令包探將季拘獲解經前讞員孫建臣直刺訊供昨日包探又將范拘送至案范供小的宰猪爲業上月十六日與季串通拐得長幼二女幼者由小的領回慈谿長者由季領去現在寗波大令飭將范季一併禁押限五日内交兩女到案延干嚴比○張渭之訴稱前晚被賊竊去洋燈罩三百餘枚報捕查獲竊賊陳有昌搜出原贜今已解案　卽訊懲大令判責三百板贜給張具領○偷兒葛洪甫行竊招商局金利源棧房所儲瓜子數十斤被巡丁拘獲送案大令判責五百板 
[美租界捕房紀事]  
　　昨晨妙手空空兒施阿郎不知在何處竊得衣服若干件携至裏虹口某押鋪質錢適爲五百十號巡捕所見連贜帶入捕房捕頭令押候解送公堂禀請讞員孫建臣直刺懲辦○昨日午前甲乙二流氓在吳淞路互相兇毆某號巡街捕見之一併拘入捕房捕頭令各押乞丐牢半日以儆 
[蘇省官報]  
　　五月二十八日湖北督銷局候補道奭良由甯來江寗府北捕通判姚紀衡禀辭回甯通判奇齡禀知交缷閔行釐局並謝奉招商局札委騐兌江浙漕粮差知縣龍曜樞由甯來並請補句容縣缺陳香祖禀謝奉委赴丹徒會審案件陳保頤禀謝奉委撫署文案差方時褧禀辭赴甯見制憲范守佑禀知奉撫憲傳寫履歴邵聞洛禀辭赴川沙金山守提漕項差縣丞楊寳書禀謝委署上海縣縣丞事丁俊昌禀謝奉委赴甯屬守提獄官薪水硑卽辭張祖光禀知奉府委赴邳州　幹卽辭沈愷儒禀知奉委赴華亭縣催兌差卽辭從九趙鼎丹徒典史項紹華靖江均禀知奉委守提漕項差卽辭從九黄蓉繁禀知奉府委解首級赴寳應卽辭元妙觀武巡世襲雲騎尉馬恩綸禀謝奉撫憲加札留辦　廿九日候補　陳瑜辭赴甯見制憲丁兆基通知赴甯見制憲湖南候補道錢康榮由上海來同知聶培新禀辭回甯通判　齡禀　奉飭前在閔行厘捐查獲大宗偷漏蒙記功兩次按司獄盧炳文禀知奉府委解首級赴靖卽辭府知事祝鵬年由京騐看回省宜興縣縣丞李湘禀到縣丞羅兆翰禀謝奉委守提江浦上元句　溧水泰州五屬獄官薪水銀兩差卽辭張作書由甯來新陽縣典史王鼎銘禀謝奉飭赴任管帶撫標續備左營補用守脩林開武由黄渡來　閏五月初一日綂領常俻右軍候補道杜俞由甯來候補道錢志澄辭行赴甯見制憲直隸候補道施則敬由滬來知府陸桂星禀辭赴滬公幹同知劉啓墉禀知交缷清訟局接辦北路警察總巡差通判　齡禀辭赴滬公幹　　笙由甯回知縣陳祖香禀辭赴丹徒縣會審案件陳保頤禀知到撫署文案差寳頤禀謝奉藩憲委辦稽核文案差趙夢泰禀辭赴太倉公幹陳景韶禀辭回五庫釐局直州判朱其鎭禀謝飭知奉部核准註册代理江陰縣郭專丁來省禀謝奉飭改委署理縣丞楊寳書禀謝奉委署理上海縣縣丞事主簿楊世輔禀知服滿由京起復回省巡檢任尚歧禀知赴滬見道憲部選　陽縣典史王鼎銘禀謝奉飭赴任指分江蘇分缺先補用巡檢張華堂山東人由籍領咨來省禀到　初二日揚州府余禀到花翎分發江西試用知府李士彥湖南人由京引見南下卽赴江西調署吳縣李禀知交缷無錫縣任事回通判洪逹禀謝奉委撫署文案知縣伊　勳由吳淞江釐卡來王元輔禀謝奉委吳淞　捐局並銷撫署文案差請補句容縣龍曜　禀辭回甯縣永孟祥鑫巡檢徐惟錦均禀謝飭知奉部核准註册胥門外武巡都司李昌柱禀謝奉飭留辦　初三日知府楊逢辰禀辭赴甯見制憲長洲縣蘇禀知交缷兼理吳縣事新任吳縣李禀知接印任事同知聶宗羲由上海公幹回知縣盧懋善由上海貨捐局期滿回省倪曾　禀謝奉委吳淞沙釣船捐局差寳頤禀知到藩署都辦稽核文案差巡檢　枚由京起復領照回省禀到請補金匱縣典史王銘沂由甯來禀謝飭知准補 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十九年五月二十四日京報全錄]  
　　宮門抄諭旨均錄正張○湘撫趙奏瀝陳應撥貴州協餉無力籌解情形摺○大臣景奏爲情殷報効摺○署綏遠城將軍文奏截留减成銀兩抵補兵米摺○陜西巡撫升奏爲更補直隸州知州摺○黔撫鄧奏在籍大員病故循例奏聞片○又奏職員捐助經費懇恩奬叙片 
湖南巡撫奴才趙爾巽跪奏爲應撥黔省協餉無力籌解披瀝直陳仰祈聖鑒事竊照光緒二十九年二月二十五日准户部咨貴州巡撫臣鄧華熙奏黔省餉項匱乏懇勅部咨催各省應協黔餉迅速撥解一摺光緒二十九年正月二十日奉硃批户部知道欽此咨行籌解等因准此伏查湘省應撥前項協餉二十八年曾准户部咨催經前撫臣俞廉三將萬難籌解情形附片陳明奉硃批户部議奏欽此嗣復經户部奏令按月酌量籌解奉旨依議欽此咨行到湘當經前撫臣札飭籌解准咨前因復又催令籌撥去後兹據湖南布政使張紹華會同善後局各司道詳稱查明湖南撥恊貴州省月餉一萬兩前此出欵無多尚祇能按四成報解近今七八年來撥出鉅欵不一而足二十七年又奏派新案賠欵每歲驟增七十萬兩雖經奏請開辦鹽斤加價口捐等項以抵應解賠欵尚苦不敷每遇解期萬分竭蹶加以興辦各項新政費已不貲現又籌辦廣西邊防添勇增餉出欵有加靡已庫儲早已羅掘一空况承連年荒歉之餘商民疲憊稅釐减收用費旣倍於曩時籌欵更難於昔日前後奉到錄行部文迭經悉心籌議若按四成起解月計僅止四千數似無幾而合之一年已成數萬黔省雖資協濟當不僅恃湘省一欵爲挹注之需而湘省支絀情形實與黔省毫無異致詳請奏咨前來奴才維黔湘兩省唇齒相依誼同休戚豈容稍分畛域莫不相關且部臣議令按月酌量解發原未限定四成蓋亦深知湘省籌解維艱並非意存推諉也倘湘省稍可支拄自應顧全大局力任其難無如目下財殫力竭搜索盡凈自顧尚苦不給萬難分濟鄰封惟有仰懇天恩俯念湖南困苦無可騰挪勅部另行撥濟免滋貽誤除咨部外謹會同兼署湖廣總督臣端方恭摺具陳伏乞皇太后皇上聖鑒謹奏奉硃批户部議奏欽此 
奴才景豐跪奏爲報効房間改建衙署以省欵項而存體制恭摺具陳仰祈聖鑒事竊因兵燹後兵部衙署無存奴才請將奴才父已故大學士寳鋆所遺之房一所坐落在安定門大街於上年二月間經兵部奏明作爲公所在案現在各部院衙署已陸續興修而兵部爲戎政總匯之區選擇經年尚無善地該部原擬購買民房修建然擇地數處非偏於一隅卽囿於俠窄若平地起建需欵太鉅當庫欵支絀之際諸事力求撙節而建修兵部尚署亦屬勢難延緩查現作公所之房已隔年餘其一切辦公處所尚不至甚形牽就奴才請將此房報効改建衙署惟衙署規制與住宅不同前面必添購毗連民房擴充地基建蓋大堂大門方足以肅觀瞻而崇體制奴才謹將房間恭繕清單仰懇賞收改爲兵部衙署以資辦公奴才每憶父訓總以受恩深重未能力圖報稱况奴才世受國恩不揣冐昧略効愚誠上爲節省庫欵下思勉承先志所有奴才情殷報効緣由謹恭摺具陳伏乞皇太后皇上聖鑒謹奏奉旨欽此 
署理綏遠城將軍印務藍翎歸化城副都綂世襲二等剛烈男奴才文瑞跪奏爲循案截留減成銀兩抵補兵米恭摺仰祈聖鑒事竊查前因所欠兵米奏請截留官兵俸餉减成銀兩抵補軍糈復經前山西撫臣張煦奏明綏遠城擬留减成銀兩約可每歲折放六七個月兵米除抵現年不敷仍可留還舊欠自是之後每將折銀放完隨卽循案奏請抵補新欠兹查光緒二十八年六月間經奴才循案奏留减成銀兩至本年三月已將前欠六個月兵米折補完竣現在歸綏兩廳復自上年十月十一月十二月本年正月二月三月共欠六個月兵米仍請循案截留减成銀兩照補折價每米一倉石折銀一兩五分照　每兩减平六分抵補續欠接濟兵食除咨行户部晉撫查照外理合恭摺馳陳伏乞皇太后皇上聖鑒訓示遵行謹奏奉硃批户部知道欽此 
頭品頂戴尚書銜陜西巡撫奴才升允跪奏爲更補直隸州知州以裨地方恭摺仰祈聖鑒事竊查邠州直隸州知州劉瞻漢於光緒二十八年八月初七日在任聞訃丁憂應以丁憂本日作爲開缺日期歸八月分截缺係簡缺是月分止此一缺毋庸掣簽當以在任候補直隸州知州咸寗縣知縣舒紹祥請補在案旋於光緒二十九年四月初六日准吏部咨開丁憂所遺選缺應先儘記名分發人員請補其舒紹祥請補之處應毋庸議所有邠州知州員缺令卽按限揀員更補等因當卽轉飭遵照去後兹查有記名分發補用直隸州知州葆平現年五十歲滿洲正藍旗榮純佐領下人由附生中式光緒元年恩科舉人十五年已丑科大挑一等四月初四日吏部帶領引見奉旨以知縣用欽此籖掣貴州中式本科貢士十六年庚寅科補應殿試二甲第九十名進士引見奉旨以六部主事用欽此籖掣刑部江蘇司行走二十年五月補授湖廣司主事二十二年在浙江籌防捐局報捐花翎二十三年京察後保送直隸州知州三月初四日引見奉旨交部記名欽此保送分發捐指陜西四月初三日吏部帶領引見奉旨記名補用直隸州知州葆平著照例發往欽此五月二十八日領照到省該員係實缺京官例不甄别據布政使夏峕按察吏樊增祥會詳更補前來奴才查該員才具精明辦事穩練以之更補邠州直隸州知州與例相符堪以勝任仰懇天恩俯准以该員葆平更補邠州直隸州知州洵於地方有裨如蒙俞允該員係直隸州知州請補直隸州知州銜缺相當毋庸送部引見合併陳明除咨吏部外所有更補直隸州知州緣由謹會同陜甘總督臣崧蕃恭摺具陳伏乞皇太后皇上聖鑒勅部核覆謹奏奉硃批吏部議奏欽此 
鄧華熙片再據廕生黄瑞麟呈稱伊父在籍前内閣學士兼禮部侍郎銜黄卓元前請假回籍修墓嗣以舊疾復發呈由前撫院王毓藻代奏開缺在籍養病於本年正月二十六日病故呈請奏報等情前來臣查該故員内閣學士由翰林院洊升卿貳屢典文衡回籍以來主講貴山書院誘掖後進多所成就凡振濟恤嫠諸善舉無不竭力倡行實爲桑梓所矜式因舊疾復發遽以不起士民悼惜同深所有在籍大員病故緣由理合附片具陳伏乞聖鑒謹奏奉硃批知道了欽此 
鄧華熙片再據貴東道袁開第轉據犁平府知府萬良修古州同知史鸞會詳稱同知職銜宋華堂先捐銀　千兩修理古州廳文武廟宇嗣後陸續捐銀一千四百一十兩曁因業歲收租榖六百四十四石計市價銀三千三百兩作爲書院膏火卷資及體仁堂經費並南北賓興之用刊布書籍嘉惠士林振濟災黎以蘇民困又捐助古州開泰等廳縣常平義倉榖一千四百石以備荒歉計市價銀一千四百兩先後核計共捐銀七千一百一十兩實屬急公好義有裨地方等情造具册結山道詳請奏奬前來臣查該職銜宋華堂捐助書院膏火卷資及賓興積榖等事其數已至七千兩以上洵屬樂善不倦合無仰懇天恩勅部議給奬叙以昭激勸除册結咨部查照外理合附片具陳伏乞聖鑒訓示謹奏奉硃批宋華堂著交部核給奬叙欽此 
 
 

Page 16

 
 
[光緒二十九年五月二十五日京報全錄]  
　　宮門抄諭旨均錄正張○陜撫升奏揀員請補要缺同知摺○又奏報銷製備滿綠各營軍火銀數摺○又奏陜省添設師範學堂摺○黔撫鄧奏查明迭次陣亡瘴故員紳兵勇請旨敕部分别議卹摺○又奏請彚奬黔防出力人員摺 
頭品頂戴尚書銜陜西巡撫奴才升允跪奏爲揀員請補要缺同知以重地方恭摺仰祈聖鑒事竊查留壩廳同知陳壽彭報捐離任遺缺於光緒二十九年二月十四日接准部咨坐正月初五日行文陜省例限五十日减半計算扣至正月二十九日作爲開缺日期歸正月分截缺係要缺例不掣籖業將開缺日期及例不掣籖緣由咨部在案自應照例揀選請補查例開各省道府同知直隸州知州通判知州如係奉旨命往或督撫題留該省補用凡係應歸候補班補用者無論應題應調應選之缺酌量補用至題調要缺酌量以候補人員請補時先儘截取記名分發人員酌量請補如實係人地不宜始准聲叙以各項候補人員請補又遇應用候補時先儘科甲人員請補各等語查該廳地處南山衝途驛路差務殷繁兼以民俗强悍獄訟滋多彈壓撫綏在在胥關緊要非精明幹練之員不足以資治理隨在於通省現任簡缺同知應調府屬知州知縣卓異勞績循例應升各項人員内逐加遴選非現居要地卽人地不宜一時實乏堪調堪升之員候補班内亦無記名分發正途出身人員惟查有曾任實缺候補同知王懋昭現年六十歲順天宛平縣監生祖籍安徽歙縣由候選通判捐同知分發陜西試用同知十二年十二月吏部帶領引見奉旨著照例發往欽此十三年五月初三日領照到省光緒元年解餉赴肅州嘉峪關外隨營攻剿克復烏魯木齊吐魯番等城出力案内經前任陜甘總督臣左宗棠保奏六年正月三十日奉上諭陜西試用同知王懋昭著歸候補班補用欽此是年九月丁父憂八年十二月服闋起復到省恭逢十六年三月二十二日恩詔加一級是年准補孝義廳同知六月二十六日到任十九年二月丁母憂二十一年五月二十二日服闋遵例呈請分發陜西省原省仍以同知歸候補班補用七月十四日引見奉旨著照例發往欽此九月初六日到省該員係曾任實缺例不甄别旋因委解甘餉因於關内外一律肅清案内加一級委解京餉因未逾限議叙運同銜二十五年委署孝義廳同知十二月二十日到任二十六年十二月十九日缷事交代清楚據布政使夏峕按察使樊增祥會詳請補前來奴才查該員公事明白歴練益深以之請補留壩廳要缺同知洵堪勝任第以調缺請補與例稍有未符惟人地實在相需例准據實陳明合無仰懇天恩俯准以候補同知王懋昭請補留壩廳要缺同知實於地方有裨如蒙俞允該員係候補同知請補同知銜缺相當毋庸送部引見所有揀員請補要缺同知緣由除咨吏部查照外謹會同陜甘總督臣崧蕃恭摺具陳伏乞皇太后皇上聖鑒勅部核覆謹奏奉硃批吏部議奏欽此頭品頂戴尚書銜陜西巡撫奴才升允跪奏爲製備滿綠各營操防藥鉛用過工料銀兩恭摺具陳仰祈聖鑒事竊查陜西省滿綠各營操防光緒二十八年分應用藥鉛製造工料等項經前護撫臣李紹棻附片奏估光緒二十八年正月初七日奉硃批該部知道欽此旋准工部移咨遵照等因當卽轉飭遵辦去後兹據善後局司道會詳清軍廳製造所報稱光緒二十八年陸續製給西安八旗固原提屬潼關協商州協西鳳營宜君營金鎖營邠州營長武營　厔營三要司營漢中鎭屬中營左營城守營寍羌營留壩營定遠營略陽營沔右營陽平關營鐵爐川營佛坪營漢鳳營寗陜營東江口營華陽營西鄉營陜安鎭屬中左二營城守營白土營磗坪營鎭平營紫陽營洵陽營鎭安營孝義營白河營延榆綏鎭屬城守營所轄常樂保寗二堡波羅營神木營黄甫營定邊協營延安營鄜州營共火藥三萬五千一百三十六斤十一兩三分鉛丸七千三百六十九斤三兩三錢並裝盛大小荆簍等項共合用工料銀三千六百八兩三錢一分六釐八毫由该司道等覆查明確係按實用數目造報並無浮冐彚造細數報銷清册詳請奏咨前來奴才覆核無異除清册咨部外謹會同陜甘總督臣崧蕃恭摺具陳伏乞皇太后皇上聖鑒勅部核覆再此係題案因關軍火報銷遵照通行改題爲奏合併陳明謹奏奉硃批該部知道欽此 
頭品頂戴尚書銜陜西巡撫奴才升允跪奏爲陜西設立師範學堂以端敎法而育師資恭摺仰祈聖鑒事竊維人才之出不外乎學堂而敎育之方莫先於師範伏讀欽定中小蒙養各學堂章程級限詳明學科美備有秩然不可紊之次第有斷然不可越之範圍必其敎員得人乃足以覺後知而資前導斷非人自爲師家自爲學所能曲成而不遺者也陜省各府廳州縣中小學堂無慮數十百處合之各屬蒙養學堂爲數甚多同時並舉尤以缺乏師資爲慮奴才前於奏定陜西大學堂章程摺内業經將須另設師範學堂情形附陳聖鑒在案現卽省城舊有之關中書院改設師範學堂就上年鄉試薦卷未售諸生挑取八十名送入肄業堂中功課謹遵欽定京師大學堂師範館章程各門次第俟其卒業之後量其所造飭充各府州縣中小蒙學敎員之選堂中設敎習一人分敎習二三人無論本省外省惟取品端學粹體用兼賅現聘藍田舉人牛兆　爲敎習以　選道毓俊爲總辦其分敎習尚未聘定綜計常年經費約需銀六千數百兩除將關中書院舊有生息各項共銀三千一百九十餘兩通行劃撥外又由督糧道每年捐廉銀三千兩其有不敷隨時由司庫酌籌津貼等情由司道等會詳請奏前來奴才伏查陜省僻處西陲得師不易非特不能應有儘有卽欲借材異地亦正恐搜采之無自而不徒經費之未充目前辦法祗得以因材施敎之方爲將來能自得師之地其一切規模課程視浙江直隸各省爲地方財力所限難以一蹴而幾遽規全效者不能不先其所急以次漸推經師易而人師難首貴立後生之準中學主而西學輔始弗迷先入之言所有陜省開辦師範學堂緣由除咨政務處大學堂知照外謹會同陜甘總督臣崧蕃陜西學政臣沈衛恭摺具陳伏乞皇太后皇上聖鑒訓示謹奏奉硃批著飭認眞經理期收實效欽此 
頭品頂戴開缺貴州巡撫臣鄧華熙跪奏爲查明迭次陣亡瘴故員紳兵勇請旨敕部分别請卹恭摺仰祈聖鑒事竊粵西游匪竄　黔邊所有光緒二十三年以後防剿陣亡瘴故員弁紳圑兵勇及殉難婦女節經各營屬查報臣於光緒二十七年十月初九日陳請敕部案議卹於二十八年二月初四日齎回原摺奉硃批該部知道欽此當卽恭錄轉行欽遵兹據善後局司道查明彚案造册具詳請奏前來臣覆查該員紳等或力戰陣亡受瘴殞命或捐軀就義跡其死事均屬可憫合無仰懇天恩飭部分别議卹以慰幽魂除事實清册咨部查照外謹恭摺具奏伏乞皇太后皇上聖鑒訓示謹奏奉硃批著照所請該部知道欽此 
鄧華熙片再自光緒二十三年二月游匪倡亂分擾滇黔邊境迭奉諭旨飭令三省會剿經前撫臣嵩崑王毓藻護撫臣邵積誠先後調派練營　商滇粵督撫不分畛域合力籌辦或扼紥邊要或力遏兇鋒馳　於槍林彈雨之中食息於瘴霧蠻烟之地無歲無竄擾之患無役無傷亡之人所有歴年剿辦情形均經前撫臣奏報有案臣蒞黔後目睹匪勢猖獗復再三申明誡諭嚴立賞罰鼓舞士心撫黔二年凡有征調將士皆奮勉効命現在陣亡瘴故員役兵勇均蒙聖慈准予優卹死者旣已慰其忠魂生者朱便没其勞績可否仰懇天恩俯念邊防將士已歴六年之久出入瘴鄉不避艱險實屬異常勞苦准其一併彚請給奬以資鼓勵出自逾格鴻施所有擬請彚奬黔防歴年出力人員緣由謹附片具陳伏乞聖鑒訓示謹奏奉硃批准其酌毋許冐濫欽此 
 
