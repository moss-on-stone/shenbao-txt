# 1916 - 68 - 4915474

 

Page 1

 
 
   
 
 

Page 2

 
 
時評 
[暗昧）冷（]  
　　中國之人近年以來每以欺詐得勝利於是相尚以詐相尚以詐故無論何人其態度無一磊磊落落而無一不暗暗昧昧者 
今日之帝制果取消乎抑實行乎如果取消不失爲悔過如果實行亦不失爲不屈今則不肯取消亦不敢實行也此暗昧之最大者也 
　　次而各省亦然贊成政府乎宜出死力以扶助之反對政府乎亦宜堂堂正正以表明之今則旣少贊成之意又鮮反對之徵此又暗昧而不可以究詰者也 
[命令]  
　　三月十一日政事堂奉申令四川成武將軍陳宦電奏據川軍統領楊起元自寗遠電稱二月二十三夜督率各營分途取道　石店小渡濳過金沙江夤夜襲摩魚鮓賊營逆兵出抗我軍奮攻天明奪取摩魚鮓自此日夜爭持我軍進戰　銳以次奪獲敵人大營雲龍山芝蔴村各營地穩固佔領斃寇二百餘人得戰利品無算我軍傷亡僅十餘人統領刻由江驛過江直抵芝蔴江該處六十餘里已無逆蹤等語楊起元出奇制勝深入滇境佔領要隘� 
驍勇絶倫着授動五位以彰戰績此外出力官弁着陳宦飭查請獎並督飭該統領激勵將士奮勇圖功用副厚望此令 
又令滇寇擾害川南迭經國軍痛剿指日可冀盪平惟遭亂地方人民生命財産之受損失者不知凡幾每一念及戚然於中亟應迅籌撫輯以恤民艱特派曾鑑爲川南宣慰使會同該省文武長官宣布德意善爲拊循妥擬切實辦法奏請施行此令 
又令湘西川南並遭寇擾苦我人民已有令特派熊希齡曾鑑爲宣慰使分任撫恤事宜茲由予頒給湘川各銀一萬元並飭財政部籌發各銀五萬元分交該使等爲撫䘏之用仍著該兩省巡按使備欵接濟母稍濡遲自滇寇倡亂國家不得已而用兵予憫念民生日縈心目務使仁施廣被實惠均霑刧後流亡同登袵席該使等其善體茲意妥速辦理用慰予懷此令 
　　又令上年近畿各屬以及江蘇等省多被蝗災現值春耕之際深恐蝻孽復萌所有曾被蝗災省分着各該行政長官督飭所屬趁此蝻子尚未出土先事預防認眞搜挖遇有蝗害發生應由該管地方官聯合隣境不分畛域協力捕撲務使及早凈盡母令蔓延並着將辦理人員嚴定考成分别懲獎奏請施行此令 
三月十二日政事堂奉申令茲制定傅染病預防條例公布之此令 
補錄二日政事堂奉申令據安徽巡按使李兆珍奏舉劾屬吏請予分别獎懲等語毫縣知事李維源才優識卓百廢俱興署六安縣知事劉鴻慶勤求治理善政宜民署巢縣知事祝鑫田嚴毅有才迭殲黨匪調署阜陽縣知事宋毓茂明通果斷濟變有才署懷寗縣知事朱之英軫念决艱興利除害署秋浦縣知事王人鵬剪除匪類民獲安堵壽縣知事邱銘動盗戢民安政平訟理調署泗縣知事趙鏡源聽訟有才兼長捕緝桐城縣知事劉啓文保衛閭閻不避艱險合肥縣知事李諴政通人和允稱良吏署靈璧縣知事包允榮才華敏捷處事精詳署鳳陽縣知事樓之東盡心民事敎口有功調署宿縣知事李銘楚樸實耐勞關心民瘼署蕪湖縣知事余誼密緝匪籌防不遺餘力均給予五等嘉禾章署青陽縣知事劉道章勤政愛民最能緝捕署蒙城縣知事汪箎精明强幹猛以濟寛署滁縣知事童佐良愼勤將事條理井然當塗縣知事宋燦軍民相浹因應咸宜署太和縣知事鍾應同除暴安良萑苻歛迹均給予六等嘉禾章署盱眙縣知事寗祖貽年富力强才長心細署天長縣知事李松材治匪極嚴民間安業署和縣知事裴景宋捕務認眞屢殲巨盗試署銅陵縣知事祝崧年樸誠諳練捕務勤能均著傳令嘉獎前署阜陽縣知事倪大來縱容丁役婪索病民前署宿松縣知事趙正印濫用劣員需索肆虐前署望江縣知事賀亮慶措置乖方頗滋物議前署巢縣知事廖棟璜捕務廢弛民不聊生前署休寗縣知事吳樹珊心地糊塗難膺民社前署六安縣知事廖雲楨縱役弄權聲名甚劣前署英山縣知事沈祖煌精神疲憊不足有爲前署旌德縣知事翁炯孫性成疎懶濫押無辜前署婺源縣知事陳國垣委靡不振勿恤民生前署廬江縣知事李經權優游寡斷任用匪人前署歙縣知事梁榮祖庸懦無能事機坐誤分發知事齊涵玉出差需索有玷官箴均付文官高等懲戒委員會依法懲戒交内務部查照此令 
　　又令茲制定外交官領事官官制公布之此令 
[專電]  
　　北京電前傳張紹曾將軍事涉嫌疑被殺一節係傳聞之誤查張平日言語不愼曾被人告發傳至軍政執法處盤詰拘留三日嗣經軍界重要人物力爲辯白並擔保其行爲遂得釋放故張現已恢復自由權矣　　北京電陸軍部爲鼓勵前敵將士起見凡陣亡將士一次䘏金准提前發給遺族年撫金亦已籌有的欵按年照發 
　　北京電新疆楊將軍請分設迪北鎭守使電何蔣松林充任　　北京電前議陸軍改歸中央統轄現儗併入陸海軍大元帥組織法辦理 
　　北京電軍務處添設參議决由每省遴派高級軍官二員來京 
　　北京電昨在含和堂開大會集議整理庶政各大方針 
　　北京電稅務處奉諭查明歷存償債餘欵報候指撥 
　　北京電帝國紀念銀幣鑄成十萬解部即充川湘賑欵並飭廠停鑄 
[譯電]  
　　北京電熊希齡已收到財政部所滙行政費洋六萬元肅政史四員奉命赴各省調查釐金）十二日（ 
　　北京電統率處已命官軍如擒獲革軍高級軍官當解至北京下級軍官則監禁本地馮國璋將軍已銷假）十三日（ 
　　北京電陳宦段芝貴倪嗣冲竭力反對與滇軍和解故西南戰事和平解决之望已絶（十二日） 
[東方通信社電）日本人組織（]  
　　北京電廣東電云九日順德）譯音（地方忽有暴徒約一千人起事因之人心甚爲搖動該暴徒似係革命黨與土匪連絡而成省城業於十日急派軍隊馳往討伐（十三日）　　北京電都中國新聞發表伍廷芳唐紹儀兩氏提出之南北調停案其始有識之士玩其詞意眞僞即已可疑最近業已判明果爲僞造全然無根一般内外人士皆以何故如斯造作謠言流布有如事實其奇異殊出意外云（十三日） 
　　濟南電近因經由當地日本軍事郵便散布諸種之革命黨檄文山東當道遂有無法拘捕日本郵便信差毀棄郵件之事即經日本官憲嚴重交涉旋由華官陳謝不法之過並允今後不加干涉）十三日（ 
　　濟南電北京之第十師近派委員至省並赴青州府地方大舉募集補充兵士（十三日） 
　　東京電據駛入長崎港之佐渡丸船長談該船航行之際有不詳名之英艦發兩空砲令其停船船客八十餘名一一臨檢 
自接此報益害日本國民上下感情惟政府現尚未能出於正式抗議仍在續行調查云）十三日（ 
　　東京電西門子事件關係之三井重役等本日受蒙特赦無罪之宣告）十三日（ 
[戰電]  
　　其一）英人路透電（ 
　　巴黎電今日下午公報云蒲台叢林及白桑柯爾雙方交轟異常劇烈末斯河西面有小隊德兵進攻未得利自杜哇芒東起至伏村砲台止砲火甚厲敵軍復以步兵攻抵通砲臺之高原德軍先以砲隊猛轟繼以步隊進攻奪獲愛村北面小戰壕一道今晚公報云凡爾登北面無步兵戰事末斯河兩岸砲火頗烈法軍重砲隊轟擊聚於波瓦佛小山北面山谷之敵軍及洛佛芒西面之德軍排砲法軍轟毀松末河及瓦斯河與愛恩河間之敵軍防禦工事法軍毀亞貢歇比叢林德軍瞭望臺數座及塞洛萊與班特薩之敵軍戰壕數道敵飛機二架今日在法軍陣線中彈墜落乘機者均殞命法軍機一隊在愛台恩境與敵機交戰十八次敵機敗逃）十二日（ 
　　巴黎電半官報云德軍又進攻凡爾登兩翼仍無效敵軍佔據伏村東面數屋後在山坡爲法軍七五大砲所痛擊敵軍砲火較弱蓋因接濟漸乏而軍隊又須改組之故德軍損失極衆毫無進步此皆由於法砲甚有準力所致德兵生命之喪失即爲聯軍獲勝之一原因）十二日（ 
　　倫敦電海格將軍報稱敵軍在化漢索倫砲壘附近轟發地雷四具兩軍繼乃交鋒英軍死 
傷甚少敵軍轟擊魯斯及格勒尼愛爾叢林英軍戰壕伊泊爾雙方砲隊互轟甚烈 
　　羅馬電　意公報云伊森沙上部雪深十邁當 
天氣又惡戰事進行因以稍滯由伊森沙中部至海岸砲戰頗活動敵砲壘屢無回砲之力意步隊挾炸彈進攻跋涉於泥雪之中意砲及機關槍擊敗敵援軍（十二日） 
　　彼得格勒電公報云敵潛艇在伐爾拉外沉俄國魚雷艇一艘艇中之人有一部分遇救波斯俄軍佔據貝格逹東北一百三十英里之克里拉鎭俄軍攻擊加里西亞之拉太基村獲戰壕數道）十二日（ 
　　倫敦電公報云輔助艦福凡特號（二六四四噸）在東海濱外觸水雷沉没溺斃十四人）十二日（　　倫敦電意法簽定之條約意國取銷摩洛哥法人勢力圈内意人所享領事裁判權之利益（十二日） 
　　巴黎電公報云二月間法軍損失飛機六架但擊落德機十一架（十二日） 
　　里斯本電衆料葡萄牙政府將在國會宣布葡德交涉情形然後全體辭職駐葡德使及使署人員皆往西班牙京城（十一日） 
　　倫敦電米蘭電稱意人不滿意於意相薩倫特拉要求組織代表内閣而以比波拉提氏爲新首相如比氏允許就職則意國與協約國之關係更可親密且將向德國宣戰）十一日（ 
　　倫敦電聞召集二十七歲至三十五歲已婚男子之示文將於本月十七日發出（十一日）　　倫敦電日日捷報云邱吉爾決計回下議院希望爲反對黨之領袖）十一日（ 
　　倫敦電邱吉爾氏今日赴前敵（十二日） 
　　倫敦電澳洲首相休斯氏已任爲樞要院議員（十一日） 
　　巴黎電半官報云德人所稱法軍回攻奪復伏村砲台一節又屬誑語實則法軍從未失此砲台而德軍亦從未來攻也（十一日） 
　　倫敦電海格將軍報稱英軍在凡爾美萊東面轟發地雷三具頗獲效果亞爾培爾胡魯區伊泊爾雙方砲隊殊爲活動）十一日（ 
　　里斯本電首相提議組織國民内閣已由國會贊成（十一日） 
　　里斯本電葡外相在國會稱葡國拘留德船英國早有所知英國曾依據英葡盟約而向葡國交涉也（十二日） 
　　倫敦電今晨各報皆言德國向葡國宣戰之重要及此舉與東斐戰事之關係蓋以東斐 
 
 
 

Page 3

 
 
德人今已全被圍困也(十一日)　　其二）德人德文報專電（ 
　　柏林電德軍大本營十日公報云德軍在末斯河西面廓清柯　伏及白桑柯爾附近敵軍戰壕時俘軍官多員兵六百八十一人獲砲十一尊德軍激戰之後奪獲亞白蘭叢林及杜哇芒東面之高地華愛佛平原德軍之陣線已穿過丹洛泊東南森林法軍奮力回攻伏村西南兩面德軍陣線及伏村砲台僅在砲臺得一立足地餘處敵軍均負重創而退德飛機擊落英軍單葉雙葉飛機各一架二月間德飛機隊益形活動常於夜間襲擊敵軍陣線之後是月德軍僅損失六機英法軍則共損失二十機而中彈墜落其本軍陣後者尚未列入 
　　又十一公報云蕯克松聯隊在萊姆西北二十基洛邁當廣一千四百邁當深一千邁當之陣線奪獲維勒哇波瓦西南及南面法軍固防之陣地俘軍官十二員未傷之兵七百二十五人獲環擊砲一尊機關槍五枝地雷砲十三尊末斯河西岸柯爾波及克米愛爾業林法軍最後之陣地已爲德軍佔據法軍猛力回攻森林南邊及西面之德軍陣線均爲德軍砲火擊退末斯河東岸有活動之砲火白拉斯東北境伏村西伏村砲台周圍尤甚華愛佛平原數處砲火亦厲惟無步軍大戰事法 
軍乘夜襲擊白蘭齊村大受損失而退法飛機一架中彈起火墜落俠圖薩里勒西南德法軍陣線之間機中人均殞命遺骸及毀機爲德軍收集而歸（十日）　　柏林電德國海上飛機在伐爾拉東北加里亞克拉附近以炸彈擲擊俄艦一隊中有戰艦一艘驅逐艦五艘商船數艘德機曾見炸彈擊中驅逐艦敵艦曾發砲猛擊諸機均安然飛回（十日） 
要聞一 
[日本擬設之滿蒙領事館]  
）飄萍（ 
　　　日本之經營滿蒙方着　進於實行之域今擬於四月起添設各處領事館及分館先爲約略記之（一）赤峰擬於此處設領事館因地處東内蒙古中之興安嶺以東西遼河南北之中心有人口三萬二千不僅爲蒙古貿易之關門其交通路逹鄭家屯法庫門營口外蒙古熱河及北京等處四通八逹之要衝各地方物資之集散地也而直接與外國貿易港之營口及天津相連絡與將來内蒙古之開發政治上及經濟上最樞要之地位）二（鄭家屯擬設领領事分館因地處南滿鐵道四平街之西北）一百九十五里（有人口三萬臨西遼河之支流通四平街洮南赤峯營口爲水陸要衝且爲一大農産地也 
）三（掏鹿擬設領事分館在開原東一百二十五里有人口一萬七千爲大豆高粱粟等物之産之集散地）四）海龍擬設領事分館人口約一萬二千設海龍縣雖未爲商業重要之地而爲日人所視爲條約上鑛業之要區朝滇鮮民住此者約四千 
）五（農安擬設領事分館在長春之西北一百四十里有人口六千七百呑吐自長嶺懷德西縣及蒙古來之貨物且爲南北滿之界線與利權上有重大之意義 
）六（通化擬設領事分館有人口一萬七千爲鴨綠江上流貨物之集散地朝鮮人住此者逾七萬且日本人視爲條約上礦業之要地 
[瀘渝之北軍現狀]  
　　上海泰晤士報二月二十八日重慶通訊云北軍近從各省陸續到此者約三萬人其駐紥地點一在鹽井一帶或渝叙之間雙方小戰或作或輟已經月餘估計北軍歷次損失共約一二千人一在瀘州附近某次曾喪失數百人某敎士曾目覩陣亡死屍數百具沿河而下是以知之自二月九日以後瀘州方面日有戰事但未惡戰北消息乃由瀘州敎士傅來故甚可恃一在距重慶約一百八十里之綦江（在貴州西路）兩星期北爲革軍逐退距綦江城不足四十里之北軍此後戰情若何未能探悉聞前敵傷兵有送回渝城者貴州東路南川地方亦有戰事黔軍於兩星期前屢獲勝利近日則未有確聞北軍强拉行人充當苦力此爲戰中最足令人 
仇視北兵之舉動無論何人皆被拘去計被逼赴戰線者共有數萬人蜀人紛紛傳說此輩抵前敵後備受苛待之情形確否雖不可知然威逼苦力令其搬運軍棧等物直至火線之下以致殞命者不乏其人則爲眞確事實也前日吾人目覩北軍强拉苦力有一船載客四十順流而下北兵見之喝令停駛違則鎗擊船停後北兵選出二十二人驅令服役内有衣服整潔者顯非苦力之流然無如之何惟有聽命而已此輩不幸之人在途中備嘗險苦旣難得食又乏寢具其足使民怨沸騰者莫此爲甚平民一見兵兵至輒驚駭無似聞北兵續至重慶者尚有萬人除軍行外交通皆阻去年十一月上海運出之貨物十二月田宜昌轉重慶者迄今未到道路梗阻已可知矣成渝大路三次不通數日前又在榮昌中阻合川爲一二千盗匪所據此城乃重慶上游第一大邑聞日下盗匪已退數日前隆昌亦失守不知現 
在若何蜀中盗匪横行携有來復槍攻城略地隨意爲之大局如斯亦云危矣此種狀態似非一時所能改變也 
[滇軍在叙時之戰訊]  
　　字林報二月十七日叙府通訊云一月初官兵數百來叙助防加以原有之兵人數不爲不多但趨向滇邊迎敵者兵力單薄滇軍不費絲毫氣力即擊潰之於是滇軍聲威遠震途人爭傅滇軍砲密如雨點口徑如何鉅大功力如何猛烈傳說愈遠附會愈甚叙府北軍聞之不寒而慄士氣頽喪絶不設法防禦地方實則叙城多山苟據高臨下即可控制叙城四周若干英里内之戰地其防禦之道固甚 
易也一月十九夜距城數英里之某村爲盗所劫槍聲倐作北兵聞變疑滇軍來攻張皇失措始則胡亂放砲繼則踉蹌疾逃叙城遂無兵無官閱一日有半始有滇兵一二中隊從容入城大軍繼至逐日不絶夫叙府要地也乃北兵守之如是如是一月三十日與二月七日之間計有大戰四次北兵無一次不敗北最後一役北兵披靡尤甚彈藥槍砲軍裝糧食等物共有四十餘船悉爲滇軍所得雙方皆用機關槍及大砲當地團練兵數百及蜀軍第二師全數皆歸順滇軍尚有蜀軍一師亦擬響應但爲北軍所制不能自由故蜀省戰事乃滇軍與北軍之交綏耳滇軍將士較北軍爲優外人固爲中立派而無偏袒但滇軍實在舉動文明忠於其職慷慨愛國臨時勇敢已使吾全體外人傾心佩服試觀陣地歸來之傷兵雖創痕歷歷或傷腿或傷肩或傷胸然無不笑容滿面視死如歸絶無憾色而傷勢較輕者則乞醫士療以良藥俾可速愈復効力疆場此種壯士安得不令人見之而生絶大敬愛之心乎北兵所爲之印象並不如此美滿敎士以紅十字會名義赴陣地掩埋北兵死屍者皆稱北軍毀人室家姦淫婦女槍斃良民焚燬房屋一見滇兵死傷於陣地乾輒殘割其支體曾有一次竟向敎士轟擊云云夫道路傳聞固多失實然若余所述者則皆得諸確切無疑之方面者也蜀人咸謂袁氏不能待人以誠有意誑騙眞正改革之謀悉被摧殘故對於革命極表同情目下重要之點在於瀘州聞滇軍五六千人刻正與北軍接戰瀘州一下即可進取重慶滇軍謂黔軍已附和將助攻渝城云叙府醫院自開戰後共治雙方傷兵三百人此間人民對於紅十字會頗肯扶助郵政仍舊電局則爲滇兵所有生意滯鈍沿江貿易完全停止已無待言大商家不肯開市恐北軍復來也小商舖則利市三倍遇滇兵購物輒昻其值滇兵照數予之不與之斤斤較量滇軍造一浮橋以跨氓江並在附近山頭築壘防衛觀其種種動作實有新戰事之學識其所用之來復槍爲德法兩國所製 
[西報論劉氏兄弟之行動]  
　　字林報二月七日貴陽通訊云前函曾言劉顯潛不承認黔省獨立今悉此中似有疑義殆劉氏弟兄故設此局將來北軍果獲勝利中央念顯　維持之功或不致重懲顯世也此說確否難知此間人民則言之鑿鑿然余聞興義劉顯潛之兵二千餘今已撥出一千開赴川中或湘邊以攻北軍目下此兵正由貴陽經過黃毓成不日亦將率滇軍開來此間以便轉赴東陲或北界云 
編輯餘談 
[國民性）一子（]  
　　國之所與存亡者何物乎亦曰國民性而已所謂國民性者一國之民有卓然自立之特性以表異於他國者也質言之能知已與國之關係又知已國與他國之關係者也由此卓然自立之特性而發諸行爲於是乃見不撓不屈之精神故有國民性之民然後可以爲國民有國民性之國民然後可以成國不然而失其國民性者國且不知其所以爲國非索然無生氣即泛濫無歸束耳國有此民本已先撥烏能保國家 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[桂川湘軍事前途之趨勢]  
　　桂軍行動之觀察廣西陸耀武將軍現已奉特派爲貴州宣撫使據政界消息陸氏昨曾有洋文新密碼長電一道到京經軍務處廕午樓主任會同蔡耀堂秘書秘密繕譯轉呈當即批示飭由軍務處備查並覆電陸氏查照略聞所陳者大致爲所帶軍隊數目出發日期及擬進取之道路與先鋒隊後備隊之分配此外並有請催速濟軍火與各軍用物品等項九日下午三點餘鐘中央軍務處臨時召開密議聞所議之内容爲現在中央進行之軍略其中有一條係桂邊之軍事計分兩路一爲龍查辦使之入滇者一爲陸宣撫使之入黔者會議結果擬爲指示一切應特注意之各密要機宜大致已有所解决惟個中機要則關係軍秘未易探聞又英文京津時報載北京通信云雲南查辦使龍覲光昨日有電致政府謂現已由百色移駐新近奪得之剥隘地方並飭軍士在華家山）譯音（趕築防壘又稱已將部下軍隊分爲兩部一向蒙自出黨人之後以截其歸路一向中海）譯音（由旁翼進攻云云綜以上各節觀察政界一方面固謂廣西一路軍略已無他慮矣惟是陸氏率師出南寗外電亦曾言及陸之行動究何屬今尚不能斷定龍氏之報捷明令亦曾發表然虚言獎飾既無封爵亦無實賞較之川中奪回叙瀘等之將領進封兵士頒賞者何厚薄相去若是其甚此蓋京中一般人士所不能無疑問者也 
　　滇軍計畫之改變自北軍收復叙州後中央官吏莫不額手相慶以爲川軍行大勝利昨日官電又稱北軍攻取納溪之事於是一般希望帝制之輩皆謂滇軍已節節失敗不難刻日弭平惟某熟習輿地之軍事家則以爲滇軍棄舍川邊各處確係預訂之軍事作用蓋革軍此時之目的係重在收取武漢川省本非必由之路且山路阻險不便行軍今於北軍竭其全力奔命於蠶叢鳥道之時忽然捨而他圖殊令人可驚因此時革軍已得志於湖南武漢不啻爲嚢中之物垂手可得按兵家應有預備此時之貴州廣西兩省皆宜有特别舉動且湘省灘河難行江西亦可進兵舍弦求弧以逹南京使鄂寗兩處同時搖蕩實爲革軍進兵之正軌正不必株守叙納之一二死地致令三萬健兒齊有賦蜀道難行之感也據某外人消息滇黔軍今忽變更以前計畫擬移兵力於湖南方面至四川地方决計暫取守勢以牽制北軍又據天津日報云雲貴軍在四川牽制多數之北軍另謀在各方面而使其同黨舉事故其全力不集於四川而向湖南廣西進攻欲略取西南各省又東京大和新聞云近來貴州軍以兵二萬集於綦江欲衝重慶以斷曹錕軍之後路而南軍近時復由重慶方面轉向湖南湖北攻擊北京之第二十師調來漢口附近即爲警備兩湖云 
　　湘省軍事之吃緊某要津密息中央日來所接湖南加急軍事電報案積盈尺其内中詳情實非外間能深知惟聞政府昨午後又接湘將軍密報略謂湘西之邵陽新化祁陽常寗等縣均有革軍蹤跡頗有不保之虞等語並聞軍界消息謂該四縣確已被革軍完全佔領矣政府現以湘省軍事日迫非厚集兵力萬難抵禦特於日昨電令山東泰武將軍靳雲鵬飭將駐魯陸軍第五師步兵第十旅全部一切軍需品備齊聽候中央調令開赴長沙駐紥以固備至於在湘已經失利之第六師刻正討議改編已由統率辦事處提出理由并擬就進行事宜略聞擬將該師内不得力兵士及宗旨游移者酌量汰除另行挑選精銳軍士以足該師所缺額數特派蔣將軍雁行及陸軍檢閱使蔣尊簋前往辦理改編事宜又聞蔣氏出京所銜使命爲赴鄂湘兩省檢閱軍隊惟所注重者係多在湘省至所檢閱之最重者略有五項一爲現調集湘省之軍隊紛雜必須密查其確狀一爲軍律之是否嚴厲一爲各防務之是否得手一爲各將領意向之是否一致一爲各路軍機之是否相當至鄂省所檢查者不過爲武漢等處之防務與各軍隊之近狀而已 
[遲徊莫定之政局現情]  
　　外人請縮平亂期限外交部人云九日上午十點鐘駐京法英兩公使曾偕赴該部與陸總長會晤密談約三十餘分聞所議者係爲目下外國雖無承認滇中爲交戰團之事實然若不能速平則英法兩國對於滇中交涉必致久懸仍請由中内政府務必尅期戡平並對於某項要政有口頭之忠告下午二點餘駐京日本公使亦曾到部會晤總長聞係聲明西南戰事之蔓延已於各國商務有無形之損失不能承認六個月之平定期限務請縮期並質問其他各處是否能不至有意外之搖動等情聞陸總長已均有相當之答覆又聞駐日公輿陸宗與昨有密電到京内容係報告日政府現已正式向英法俄意四國磋商如能得兩國以上之同意即提出質問書於中國政府請詳細答覆所質問各端否則即自由行動處置等語不知政府將以何法對待之　　解散南方國會風說某津報載稱初九日政府得有南方黨人召集國會内部之詳情聞其目的所在即爲解决國家大事起見其用意據中央當局之預測大概不出下述兩要端範圍之外首係推例帝制次係另選總統當局對此問題最困難者則以立法院與南方國會同時成立對於國事前途解决之策必有一番大費唇舌之爭戰在當局目下意料帝制倘不取消政府將本立法院議决之理由明示天下而南方國會並不認帝制存在必亦有宣佈理由之處兩相抵抗關係匪輕當局極形躊躇是以急欲將南方如集之國會從速解散云云 
　　九龍黄袍已經鑒定英文京報云自延期登極之命令旣下即有取消帝制之風說隨之而生昨某外報謂將來當以報告民意不實之過諉之參政院而解散之或謂當俟立法院開會時設法轉圜藉留兩個月時日此等傅說談者均稱鑿鑿可據 
究竟當局曾否有此决心殊未可知惟近日又有一事足證明前說種種之未必可恃者則據政府中人言前日司務所製就九龍黃袍一襲呈候鑒定即諭以此式甚佳可即照此製備云云此事與取消之說不無相牴觸似乎帝政派某報所謂根本大計决無搖動者亦屬可信或者此種大計不爲西南局面所轉移耶 
　　又有勸進電文出現順天時報載政界消息云政府近日對於湘省官軍屢戰屢北異常杞憂故决定暫行取消帝制其措詞以歐洲戰事未結國人應注意世界大勢不便汲汲於内政上之改革等情公佈之並聞昨已密令某内史從事妥擬申令以便早日宣佈云此信如確似取消帝制又已㣲有動機惟據另一消息則謂政事堂公所十日午後一時曾由陸國務卿偕内務部朱啟鈐總長等各部院長官在四照堂特開談話會一次據聞所議似爲川桂邊疆官電均有勝利之報告前敵各將領先後電陳自信能於指定期限内盪平兩省恢復秩序並請元首早正大位以安國本等情惟因前有申令不許進呈請早登極各文電各要人集議之下以爲若仍擱置亦有不合用特討論如何措詞將此等文電代進之辦法聞當日已議定先將各該電代呈請示訓令以便遵覆一面探詢各國對於政府鎭定内亂之情勢具若何之意見再行詳核具呈並聞會議中另有關於國體事之密諭一道内容未悉據此以觀取消之說似已經暫時擱議矣 
[某外人視察雲南之談話]  
　　九日新支那報載某外人自雲南歸述其在雲南所視察之情狀云雲南僻處邊陲人口僅逹一千二百萬名然外人之通曉中國西部事情者皆以今次亂事有重大之意義必至波及全國滇軍所倚賴者不在兵力而在反對中央帝制的同情在得各省之協力相助雲南一般軍 
界以爲各省待滇軍武力上反對帝制之運動進行如何以爲轉移雲南之募兵計畫活潑進行最初應募者尚不多今則盛行招募擬招兵十萬名滇軍現時絶不焦慮事件之難進蓋彼等深信時日愈多與彼表同情者必起也余初以爲滇軍苦於資金之缺乏近觀彼等所行之政策頗能奏效發行紙幣可以照額面通用第二之困難在軍需品之缺乏當事者則信因各省之響應可得其必需品設中央不放棄帝政中 
國全國將支離滅裂縱放棄之果能防止此分 
裂及國内之大亂與否亦頗爲疑問也雲南當局者對於某領事調停之勸告謂現時尚非其 
時况由不表同情於彼行動之方面所勸告者乎云云現省内食料豐足商業活潑勞力工價殊貴省内外國女敎士皆得安心傳敎一如平日滇人信權利爲政府所有道理則在於彼據余所見北京政府三月以後必難應付其結果中國將現出一大變化云云 
[詳紀合川縣亂事）成都通信員（]  
　　川省合川縣自二月十四號大索城中之後閉城特早人心驚疑謠諑紛起多謂縣屬金子沱錢塘鎭犁頭溪等場及武勝屬沙魚橋堦子壩等場已被人將所有團局軍械刦去然市面之所傳聞未必信爲事寳而翌日則又喧傳縣屬龍洞沱沙溪廟雙鳳場所有團局鎗械被散兵數百人蜂擁入場刦掠一空一時風聲　唳草本皆兵住居城内者紛紛遷往附近鄕間雜物一切皆棄擲不顧午後四鐘許更由尖山子縛送黨人二名一姓趙曾在熊克武部下充當連長一姓王亦在熊克武部下充當排長民國二年駐防該縣頗多結納此次雲南事起以爲有機可乘特聯合同輩前往該縣運動起事如華鎣山迤　而南深簀密林向逃於法網徒受此連動勢燄復張但槍械等非經繳存即已散失徒手不能起事故特用兩種計畫第一運動各鄕鎭團局同時響應第二向各鄕鎭之團練强收宣言男女財物一無所犯僅求藉取槍枝故團練莫敢與抗趙且謂尖山子團練分局局長易澤生云合川已集衆數千准十六夜攻取縣城易姑僞諾之詢其一切布置及同來重要人物趙具告之易乃紿趙入城縛送縣署當經一面飭由各街挨户派丁守城一面飭各街槪設團練公所由甲長牌長坐守徹夜未及黃昏即將城門緊閉請由駐防縣會陸軍王連長來署會審問官飭取一凳令趙坐談問以起事實情趙慷陳辭謂事已布置周妥即於明晚入城若知事亦能贊成我曹仍愛戴如故并在身畔出信札内容亦謂約定十六號起事在距城十里許之高望山集合知事屬令左右將趙嚴行看守省頃即親身出巡街市及城牆一週訓誡守夜諸人務須小心防衛各市民雖以趙某所供係十六晚入城然謀旣失敗安知不提前於十五晚實行故終宵戰慄莫或安寢翌晨又有鹽井溪等場團丁前來報警謂散兵已將場中槍械刦去詢之警備隊人則知前後已有二十餘場刦去鎗械之事乃趕緊布置防守正午十二鐘即將各城門緊閉派令兵士一排前往城外沿街搜察一遍是晚午後九鐘許北門外興發街及老堤口等處）入城要道（即聞喇叭之聲漸吹漸近後果有衆數百 
人齊聲呐喊促開栅欄市人咸莫敢應未數分鐘竟已毀棚擁入栅欄六七處及至城門約已三更聚集城樓之下大呼開謂我們是義軍城 
樓上人亦莫有應者旋有一二人將城門上所包鐵皮剝去一角隊兵等始開鎗一排衆乃稍退已而復集呼開城門如前城上又放鎗數百響則又稍退如是數次散兵之被傷者已有數人逆料無法入城乃向各舖户覔求洋油在城根民房數處縱火紅燄一飛遠照十數里居民人等類多赤身逃出羣立於江岸之下槍彈横飛不已居民欲救火拆屋則城不之官兵又不許惟有聽其延燒衆旋退至朱家巷高石坎又欲接連縱火時有婦女數十輩哀求埀憐衆乃止火未焚絡繹赴純陽山去此山與瑞映門對峙立於其上正好攻擊城門放鎗數十響而隊兵在城有雉堞爲之遮蔽即向純陽山上下瞄凖放鎗散兵有受傷者時火勢漸息天亦黎明衆始紛紛退去據聞是晚散兵約有千餘名或着軍服或着便衣但鎗枝甚少徒手居其半持刀矛者約四分之一因城中駐兵少故思僥倖一逞耳退走後江岸覔得令旗一方上書斗大之徐字所有十五號擒獲之趙某王某已於十六日午後四鐘在城内十字街口斬决矣 
[粤省報界之近狀]  
　　）廣州特别通信（日來粤省政聞沉寂一切事務當局堅守秘密而報局復受非常之束縳大抵言論不能自由莫如粤省今日之甚凡登載之事須經三度檢查郵局有檢查電局有檢查而報館内復有特别之檢查分派檢查員查報而後每晚檢查員必到館監視檢察後始能發行而各員因職務所在不得不挑剔一二以見已之認眞故每日各報無論其爲撰著爲電報爲本省及外省新聞或全抽去或中間抽去一句割去一節事實既不完全文字亦不通順百孔千瘡亦所弗恤此最爲特别之事衆目所共見者也政界之對待報界封報拿人亦迭出不窮如日前華國報曾附登滇省檄文爲檢查員所不覺次日軍府即有人到局請編輯人林粲予往談話實則欲捕之而去也乃林氏知機一面應允聲言往臥室換衣一面登樓即由瓦面往隔鄰逃去次日隨即往港此一事也然林氏往港後曾登一啟事聲明與華國報脫離關係嗣後書函託由國報代收此不過一循例之文耳乃未幾而國報又因登一電報爲檢查員抽去而書手不愼於門口所書之粉牌又復寫入於是政界又復勒令停版其未令停版之先復有軍人到報局善爲說辭託言欲登廣告得見管理報務人李翁思遂將李捕去而見李之時又曾詢問林粲予在局否故說者謂國報之停版傅人至今尚未能復業似與林氏所登之啟事亦略有關係而林粲予到港而後又充中外新報總編輯業於省港各報遍登廣告復於中外新報大放厥詞言論甚爲激昂且該報改組之始又曾列撰述名字多人多屬省中報界撰述即林氏之舊日同業也而因該報議論激烈之故微聞政界有令行嚴密偵緝該報撰述人之說故此消息傳播近日省報中撰述人速登廣告如春風啓事胡伯孝啓事或言外埠報紙刋有同樣名字是否名字偶符抑出於朋儔雅愛聲明槪不負責或言因事忙各報聘兼外稿均已辭謝皆爲此事而發膠膠擾擾報界中之現狀亦可知矣至於訪員一方面當局亦非常注意密爲偵察如香港報館之駐粤訪員何克昌因訪函中有近於造謡之言被檢查搜出捕繫而後已處重刑又省報館訪員兼充港報通信駱俠挺亦在書函被搜已定爲四年有期徒刑此皆近日之事故粤省報局今雖尚有二十家左右然奄奄無氣實處於恐怖時代矣 
[定武軍過蕪紀）蕪湖快信（]  
　長江張巡閱使因阮忠樞一再南下允撥定武軍六營出防湖口該軍駐當塗第一路統領陳德修奉飭將駐紥當塗三營及采石鎭兩營每營抽出一哨留防地方其餘與徐州新派來之軍凑足六營　日拔隊出發茲將本月九十兩日定武軍過營之數調查如左　　定武前軍第一路統領陳德修偕第六營管帶高贊辰並學兵營長率兵兩營乘建威軍艦過蕪赴湖口 
　　定武前軍帮統兼第一營管帶蔣懋魁乘建安軍艦率兵一營過蕪往湖口 
定武前軍統帶倪占奎率兵三營乘江孚輪過蕪赴湖口 
　　中國海軍金甌兵艦前日由當塗過蕪裝載定武軍所用子彈送往湖口 
[南京快信]  
　　魯省兗州曹州沂州等處土匪蜂起似有連絡黨人擾及長江形迹張巡閱已電馮靳兩將軍嚴加防備 
　　統率處擬定江海聯防辦法電馮督齊使飭水陸軍警遵辦 
中央有電調王廷楨統帶禁衛軍征滇之說 
江蘇擔任征滇軍五十萬月前已籌解二十五萬昨中央又來催促迅將欠解之二十五萬火速解京並飭再行繼續增籌若干以維大局 
中央昨有電致馮將軍内容甚秘僅聞係因滇黔軍北窺日緊催促火速抽調軍隊赴湘抵禦並有籌商重要軍事四端 
　　調查南方各省徵收之肅政史蔡寳善王瑚九日出京不日由魯來蘇 
　　立法院定五一日開成立大會昨齊使電復顧局長已轉致蘇省當選各議員遵於四月二十五日以前到京 
　　財部以中國田賦比較各國十分之三現擬杜中飽弊改訂徵收法昨飭胡財廳長速造賦稅詳表送部 
齊使奉部咨飭各縣知事兼司法准用懲治盗匪條例 
　　江寗王鎭守使以省防吃緊昨特會商憲兵陳司令調元警察王廳長籌議布置防務辦法 
 
 
 

Page 7

 
 
　　齊使飭省立各學校趕將上年經常臨時兩項餘欵數目分别開明詳報以備查考 
近日檢查郵件電報極其認眞凡關於投遞湘鄂滇黔等省尤爲注意稍有不明即扣留不發 
水警第一廳長温朝詒因公來省請示以防務緊要即日（十二）面禀辭回 
　　界口釐局長葉世勳調辦阜寗釐局稅務昨已晋省即辭赴差 
地方通信 
[蘇州]  
　　委派鄕警所長横涇鎭第二　察分所長蔣光坫因事撤差所遺所長一缺昨經吳縣孫少川知事委前充北路區之仲紓）警廳司法科員仲鐵如之子（接充仲君奉委後已赴鎭接差矣　　派員調查房捐吳縣各市鄉鎭房捐一項向由各市鄉董事經收上年冬間改歸縣警察分所就近征收彚解近聞各處房捐欠繳者多其中恐有弊竇縣知事特派委警佐陳壽爵分赴各市鄕逐細調查復奪 
　　增加菸酒公賣稅額本年預算表列全國菸酒公賣稅二千萬元内蘇省應攤認八千萬元經公賣省局長與財政廳胡廳長商定分攤各區辦法蘇常第三區每年應認解十五萬元三區分局長唐愼坊君與菸業分機經理王愼甫酒業經理錢鈞石及八縣支棧各經理等公同籌商擬定燒酒黃酒紹酒各業共認十萬元菸業認定五萬元甫經就緒日昨又接省局財廳飭文以第三區菸酒公賣稅額應加攤五萬元每年須認解二十萬元云云各經理等以上年菸酒二項銷路僅及往年四五成之數當此時局商情困難逹於極點年認十五萬元已屬勉力若再遽增五萬商力實有未逮已與唐分局長赴寗面謁高局長請爲免予増加不識能逹目的否 
　　釀户包賣酒稅印花蘇垣土黃酒公賣稅照章每罎酒作四十斤貼花一紙稅洋一角二分由釀户）即酒作（繳價領印花貼罎發運各酒舖銷售嗣由支棧經理吳幹卿君議定每印花一紙加收洋二分作爲建造公所之用故每紙共收一角四分各酒舖見印花上書一角二分而釀户收一角四分心疑釀户之弊多有將印花退還釀户自赴支棧另買印花者乃支棧售給酒舖只收一角二分以致各酒舖羣向釀户交涉各釀户等即與支棧吳經理交涉並報告唐分局長核示旋經唐局長與吳經理召集各商在支棧事務所開會當衆宣明原委决定嗣後公賣印花概歸釀户至支棧購買每紙須洋一角四分各酒舖不得直接赴棧購買以歸一律現衆商均已允洽矣 
　　驗收女校工程蘇垣盤門新橋巷省立第二女子師範學校去歲被大風吹坍房屋數處由校長楊逹權女士禀請齊巡按使撥欵修築刻已竣工楊女士禀請省署派員驗收工程前日齊使委本署技士崔蔭棠乘滬寗火車抵蘇前往該校檢點新建房屋驗收矣 
[鎭江]  
　　窰户趕製瓦燈日來煤油飛漲城鄉居民皆購用十餘年前 
之豆油燈以省經費乃各窰户因煤油燈盛行後瓦燈台久已停止製造故各户向西門外窰貨店購取瓦燈台及鐵燈盞火刀火石等各窰貨店均付關如即稍有餘存亦早已售罄現聞各窰户因供時勢之要求正擬趕製此項貨物云 
　　砲台嚴加防範駐鎭要塞掩護隊龔旅長昨接寗鎭澄淞要塞總司令王中將電飭略謂現届春令恐有黨人藉口游覽窺探炮台着該司令加意防範云云龔君已通飭象山焦山各路要塞官一體嚴密防護矣 
　　商會改組消息南京商會現已籌備改組一俟手續完備下月即著手實行鎭郡商會得此消息亦擬提議舉辦改組矣 
[江北]  
　　什長中彈殞命江北鹽城警備隊與巨匪陳小獅子等激戰什長唐映第中彈殞命兵十受傷一人斃匪二名傷五名餘均逃竄該什長家本極貧爰由家屬懇由縣知事據情轉詳省憲請援照陸軍陣亡例給予䘏典 
[安慶]  
　　查獲雲南寄皖郵件蕪湖警察廳日昨檢查郵件内有洋碼信一封上貼印度支那印花寄呈安徽上級機關當即檢閱係雲南蔡鍔李烈鈞任可澄等所寄函中列有數條托轉呈極峯先將某某諸人斬首以謝天下并要求各省將軍聯合等語刻聞劉廳長已將此函封呈倪將軍李巡按使核辦矣 
　　安武軍添招第八營安武軍隊自滇事發生後陸續抽調赴� 
滇倪將軍以皖省兵力單薄前已命第七路李統領赴穎添募營隊茲悉倪將軍以李統領所招之營編練爲第八營即委李爲第八路統領至第七路統領一職委李參謀長兼代現李統領所招之軍已將招齊不日即可帶回省城編練　 
　　愼重舉行祀孔典禮本月十一日爲仲春祀孔之期前數日由懷寗縣朱知事招集禮樂生至明倫堂演習禮樂今日黎明李巡按統率文武僚屬齊至聖廟致祭頗爲誠敬 
[湖北]  
　　日本青木中將蒞漢日本青木中將自滬至京逗留數日於昨（九號）由京乘專車來漢旅漢日人特設歡迎會於日本俱樂部全體詣車站恭迓 
　　武昌商會改訂會章武昌商會依修正商會法之規定已著手改組爲總商會所有前此會章因與現行法制不合故由吕惠伯逐加增改現已脫稿凡九章二十八條經殷友于君訂期於十五日齊集議董帮董當場逐條討議以便具詳 
　　嘉魚縣署失竊巨欵嘉魚知事彭光熒簽押房中於二月二十七日夜半被竊官票六千張此欵係預備收歇之典舖繳出所領地方公欵初繳署時係財政科李科員收存保管二十七日因押解賦稅進省始將此欵連箱一併交付彭知事彭偶失檢點未携入寢室即於是晚爲胠篋者乘機竊去運日以來雖經懸賞二百串迭次比緝仍無蹤影加以嘉魚地瘠民貧知事一職在前清已稱清苦况此時田賦盈餘涓滴歸公知事可恃之收入端賴微薄之官俸此等巨欵實屬難以設法彌縫故彭知事近日之苦况眞有不可以言語形容者矣 
[江西]  
　　道試省試定期舉行贛省戚巡按使於上年十二月十九日接奉中央頒發之學績試驗條例曁學績試驗條例施行細則着將應行籌備事宜分飭提前趕辦當經戚使查此項道試應在本年五月以前舉行省試應在本年九月以前舉行即擬於四月二十六日爲道試日期八月二十六日爲省試日期電逹中央現奉電覆核准故戚使於昨日電飭潯灣陽廬陵贛南各道尹　飭所屬將甄錄試提前辦理仍將辦理情形隨時詳報 
　　戚使示禁銅元出口贛省中國銀行現因發行銅元劵恐有人將現銅元私軍出口致市面不能流通爰特函請巡按使示禁略謂銀行定章所有發行之兌換劵均須十足準備此次代理發行之銅元劵事同一律自應多備現銅元藉符定章而固信用已函託上海鎭江等處中國銀行代購銅元數百萬串現已陸續裝運來贛以備銅元劵發行後隨時兌換之用惟各省銅元價格時有漲落若作憑自由出口不加取締則將來難保無錢荒之虞應請出示曉諭商民嚴禁私運銅元出口一面通飭各關卡認眞稽查如有私運情事除將銅元悉數充公外並將私運人交地方官廳究辦藉維市面云云戚巡按使業已撰定告示飭財政廳曁九江關監督及各稅局認眞稽查矣 
[東三省]  
　　吉使定期出巡王巡按使出巡一節外間傳說不一署中亦非常秘密茲聞王使定九日午前啓節出巡取陸道而行所有署中文件由高廳長代拆代行隨員爲内務科主稿吳天錫招待員徐伯勳總務科助理員劉崇忠譚長序工學士傅銳均經先期指定途中應用經費業由財廳照發矣 
　　奉天財政近况奉省編造本年預算時支出一項按四年度略減而收入項下則加臨時收欵如省公債清丈經費地價等項收支相抵大有盈餘無如臨時入欵所收無多其經常收欵如田賦稅捐尚屬暢旺本年一月分除各種政費悉數應付外尚能籌解中央數十萬元據財政界云二月分各種開支有省公債挹注三月後則有清丈入欵就現在而論苟無大宗特别支出則此數月内籌措敷衍尚易爲力云 
雜評一 
[未來之戰局）默（]  
　　英報最近論西南軍事謂戰局已由西而東或將轉入南方 
所謂由西而東者即由川而趨重於湘也或轉入南方者即將推展於桂粤間也此西人之揣測南軍戰略也 
東方通信電謂貴州軍有不向常德方面而向西北之形迹所謂向西北者即向湖北方面也此日本軍事家揣測南軍戰略之變更也 
　　夫戰局之由西而東固已確有證據至再由此而推展於南抑或推展於西北則尚未有顯著之事實然觀桂粤鄂近日急電之紛傅勢若甚殆或者南北兩方竟將同時發展乎戰局之變幻誠不易測已 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[工部局成績年報之大要]  
　　公共租界工部局宣布一九一五年成績年報開卷即爲工程師與測量師之報告謂是年大工程之告竣或發始者較往年爲多中如工部局辦事處漢璧禮路蒙養學堂虹口消防局吳淞路小菜場塡築泥城涇洋經浜築造東有恆路及愛文義路陰溝皆犖犖其大者也而福建路不　　塊等材料鋪於地面僅以三合土造成堅固之路尤爲特色云此外尚載有各種報告中有二事最關重要一爲禁烟問題略謂租界土店與烟膏店已遵照納捐人年會通過之第五決議案依一九○八年禁閉烟館之條例每六個月禁閉百分之二十五今已於九月三十日撤銷全數執照四分之一照此辦法至一九一七年）即明年（三月三十一日止租界之中不復再有鴉片出售餘一事爲推廣租界問題略謂三月間工部局曾接領事交來交涉使之革合同中載關於推廣租界及待遇避匿租界政事犯之條件該合同第一條關於西南隅一節尚須續加修改俾以鐵路線爲界至越徐家匯河之點爲止庶徐家滙天主敎堂免納工部局捐稅且稍加更改俾肇嘉浜可由工部局施行警權云 
[滬南油荳餅業之近况]  
　　滬南商業以油荳餅爲最大該業自入春以來來貨甚多銷路亦旺故其價值比上年稍有增漲上一星期内源盛愼記茂興叙源晋德春茂萃豐順源順記等號由金發順金長生董新意郭長源金源順傅長順金同利福增茂周　順公發順公和泰等沙船十四艘裝來青口貨又由金源來復增順丁隆源車同茂二合興廣恒順公盛發等沙船十七艘裝來夾倉貨葉瑞盛沙船裝來膠州貨陸同順朱裕泰兩沙船裝來海州貨徐同順金福順兩沙船裝來泊兒貨孫利晉沙船裝來岐山貨共小簍荳油二千餘件小簍生油五千件此一星戎内開出者計牛莊豆油七百五十件牛莊籽油二十五件小簍生油七千五百十六件小簍豆油一千零六十件最近生油市價每擔較紅盤價目最高時曾漲過一兩二三錢現又跌落二錢眞夾生油由愼記茂興號開價八兩六錢半輕皮生油開價八兩五錢洋莊購運出口者頗爲暢旺廣帮亦辦去不少籽油爲揩擦機器製造蠟燭必需之品故洋莊購辦尤爲踴躍本埠機廠銷路亦頗不少上年歲底每擔售價十兩零五錢現已漲至十二兩八錢至豆油一項本埠油坊及内地客帮購辦者亦甚暢旺牛莊油市價比較上年約漲一兩之譜小　豆油亦漲五六錢現在牛莊豆油船貨開價九兩六錢棧貨九兩三錢七分半小簍青口豆油則在八兩二錢以上市價已定大約一　不致　有漲落至豆餅向以四月至七月爲銷場　旺時期現未當令故價值平平尚無大宗交易 
[變通處置女犯之刑律]  
蘇省高等審判廳飭知上海地方　判廳文云奉司法部通飭内開查前清律例凡婦女犯罪除犯姦及實犯死罪收禁外其餘俱責付本夫收管如無夫者責付有服親屬鄰里保管隨衙聽候不許一槪監禁良以婦女職在主持家務養育子女偶有觸犯槪予監恐一家坐困累及無辜轉非矜愼之旨新刑律施行而平等一視男女原無差池惟婦女在家庭地位不異　普影響所及仍宜　衡輕重嗣後凡良家婦女有犯罪者如果罪係輕微無妨從寛免予檢舉或略倣舊律法意勵行保釋責付其受刑罰宣告而在五等有期徒刑以下者並依刑律第四十四條酌予改易罰金藉副矜愼之皆而收弼敎之效仰即轉飭所屬一體遵照等因奉此除分行外飭即查照一體遵辦 
[英領事查究重婚]  
　　西人强司福特曾於西曆一九一五年八月二十五號在香港聘娶西婦賽亞爲妻近又與女子羅易結婚被駐滬英總領事得悉以其有違定例論飭美捕房一百零一號西探目壳羅香往查據云係瑞士國人因即將該西人傳至該管領事署訊非瑞士國籍並無領事管束故昨晨將該西人傳至公共公廨據律師梅吉言投案譯稱敝律師代表英總領事法磊斯君今日人證未齊請緩開審惟此案曾經電詢香港行政公署據復發生地點係在香港應歸該處官廳訊奪質之被告亦延禮明律師到堂代辦兪代襄讞商之英卓副領事判被告交五千兩人銀並保候禮拜三訊核 
[前夜發生兩刦案]  
　　又有押店被搶前晚七點半鐘美租界開封路三百三十三號門牌福泰昌押店突來盗匪三人一在門外把風兩人闖入店堂各出手鎗恐嚇將賬檯上所有大小洋四十餘元刦取逃逸事後由該店主陸某報告滙四捕房立飭通班中西探捕往拿未獲即向該詢明各盗年貌服式回訴捕頭轉稟麥總巡通飭各捕房一體偵緝 
　　烟紙店夥受傷美租界東唐家衖北山西路轉角第二百四十號門牌烟紙店於前晚八時許突來盗匪三四人以購物爲由躍入店袖出手鎗利刃嚇禁聲張當由店夥葉仲華大聲喊捕被盗開鎗擊傷面部致被刦去現洋十五元旋經該店主報告滙四捕房飭探追拿未獲回禀捕頭飭將受傷店夥車送公濟醫院醫治並着趕緊偵緝 
[拘獲匪徒供攀之嫌疑人]  
　　住居虹口大連灣路之湖北人張老么因有通匪嫌疑前日經美捕房八十四號西探目利扶司與華探周耀廷緝獲昨晨押解公共公廨請究即據西探目利扶司上堂禀稱正月七號夜九時捕房查獲身藏手鎗之匪徒王意成孫小春兩名業經總領事判解護軍使署懲辦據供手鎗係張老么之物是以將張拘案請究訊之張老么供稱年三七八歲來滬已有七年向在紗廠做工現已失業有家眷住居茂興街並無違法情事求察會審員王肇之君商之英領康君以張並無犯法行爲判候函送護軍使署作證如果犯有何種罪狀應仍解回公廨預審再核 
[黃炳南不知忌諱]  
　　淞滬廳偵緝隊士衆　鳴前日在閘北寳山路某茶館内拘獲湖北人黃炳南解送司法科暫押據聞因黃在茶内談論時事致遭拘捕云 
[探報黨人響應滇軍之籌備]  
　　松滬護軍使署巡緝處現得探報黨人黃某張某譚某等近在各處招集栽兵梟匪千餘名編成三隊第一隊爲敢死軍第二隊爲先鋒隊第三隊爲暗殺隊散匿某處希圖起事響應滇軍等情該處長以值此地方不靖旣經偵得黨人將有舉動目應嚴密防備以免疎虞昨特遴派馬方兩巡緝員協同淞滬警察廳偵緝隊一體偵拿隨時報告 
[拘捕黨人之困難]  
　　本埠某機關近接粤省官場來電謂據偵探報告有黨人十餘人從海外同至香港改乘某國郵船赴滬接洽黨中要人意圖響應滇黔乘間起事等語除委派偵探藍某先赴上海接洽各機關設法守捕外並派暗探二人由港同乘該郵船跟隨黨人赴滬俾於起岸時指拿等因某機關接電後即派探線乘坐淺水兵輪駛往吳淞口守候前日某國郵船進口該探線等擬將兵輪靠近郵船登船查緝惟因未得該管領事署允許憑證未便貿然從事旋由該探線等雇一划船渡至該輪檢查被郵船主禁阻未能逮捕現已移請交涉公署與該管領事磋商一切矣 
又聞楊交涉員昨晨）十三號（借同交際科長陳世光往晤日總領事有吉明君會商要公回署後即電逹北京政府報告一切據聞楊君之往見日領即因日本輪船丹波丸進口搭客中載有黨人奉北京密電商議拘捕辦法云 
[園池内發現砲彈五誌]  
　　法新租徐家匯路花園池塘内撈起砲彈八箱經紀前報昨由法捕房將該園種花工人兪毛毛李如春及園旁四十四號屋内所用之車夫劉金標解至法公堂經聶讞員與法副領事德君研訊兪李二人均稱炮彈發現之處係在四十四號屋後池溏内平日不往該處故不得知劉供爲車夫日供奔走餘事不知中西讞員會商之下判兪李二退去日後傳訊仍須到案劉押候覆審 
[建校佔地案將次解决]  
　　東亞同文書院因建築校舍佔用官路曾由上海縣沈知事報告楊交涉員提出交涉彼此均甚和平茲聞此案業已可望解决由該院就左近地方購買民田若干以爲交換昨楊交涉員已飭縣知事前往查明交換地畝有無窒碍以憑核辦云 
[軍署鎗决四人]  
　　松滬護軍使署昨日午後二時在西砲台鎗斃四人三人爲謀攻徐家滙警署案内之王四戴光太薛得勝一人爲圖刧造局附近民財之許藎臣茲將兩案罪狀照錄於後 
　　其一松滬護軍使楊爲示諭事案據法公廨詳解前獲謀攻徐家滙警察局匪黨王四戴光太薛得勝三名飭訊據王四供由徐禮卿糾約携帶炸彈兩枚手鎗一支又據戴光太供由張桂笙糾約携帶炸彈一個手鎗一支又據薛得勝即謝得勝供由吳得勝糾約允給手鎗一支子彈五十粒並同供糾衆百數十人約會先刦徐家匯警局搶得鎗枝即分往内地肆行搶刦等情不諱查王四戴光太薛得勝三犯於肇和變亂次日携帶炸彈手鎗結夥多人意圖先刦警局鎗械分途搶刦擾害地方實屬土匪行爲應照懲治盗匪法第四條第一二兩欵一併科處死刑以昭烔戒業經電奉統率辦事處覆准照辦應將王四戴光太薛得三犯依照軍法執行鎗斃爲此示仰軍民人等一體知悉此諭 
　　其二爲示諭事案據法公廨詳携帶手鎗匪犯許藎臣一名飭訊據供由匪黨丁世杰給與手鎗令其隨衆至製造局一帶夥同搶刦民財各等情有諱查許藎臣聽從匪黨糾約携帶手槍意圖搶刧民財爲害地方實屬罪無可逭應照懲治盗匪法第二條處以死刑以昭炯戒業經電奉統率辦事處覆准照辦應將許藎臣一犯依照軍法執行鎗斃爲此示仰軍民人等一體知悉此諭 
[童子部創設義務學校]  
　　青年會童子部現爲有志無力之會友設一徒義學校每星期上課三次授以國文地理歷史算學物理經學英文等科義務敎員皆由該會中學校學生擔任除兩課外尚有體操遊戲洗浴游泳等利益可享該學校已於昨日開課分爲甲乙二組赴會報名者已逹二十餘人此爲童子部初次創設義務學校如試辦得法尚須逐漸推廣云 
[滙中旅館之營業]  
　　黃浦灘滙中西旅館資本二十六萬餘元定於十五號開股東常會曾誌前報茲悉該館一九一五年結賬凈盈十五萬餘元除去利息公積生財折舊結餘洋八萬七千餘元聞將分派股息每股洋四角五分共計一萬五千餘元餘數下届分派 
[緝私營裁員減薪之介蒂]  
　　兩浙緝私統領蔡竹賢以此次改編營制裁汰冗員每月可省薪水五百餘金各營長均無異議惟丹武營營長王道輝頗不满意辦事掣肘現已將奉飭減薪辦理情形詳報鹽運使曁鹽務處請爲核示矣 
[分佈催繳牙稅之文告]  
　　上海縣知事公署昨飭上海市經董文云奉財政廳飭開案查四年短期牙行登錄稅務自上年七月由廳頒發證示通飭各縣切實經辦凡領過三年短期憑證已届一年限滿者應飭更換四年憑證其領有前清部帖未經捐換長期憑證之户速飭遵章換領 
如有新開長期或短期牙行並准飭繳稅銀隨時塡證給執收存稅銀按月塡表解送迭經電催在案乃辦理至今已閱七月核計各縣具報者均係新開之户居多捐換者爲數寥寥牙户疲玩容或不免經辦不力咎實難辭當此財政困難之秋該知事身負催征之責斷不能任意因循致誤庫欵茲由本廳擬就長告示隨文飭發該知事查收實貼諭催派員携帶證示底册分赴城鄉按户勒追換領分月塡表大批解濟早日報結等因並發告示五十張到縣奉此查牙户登錄憑證稅項前因核與牙稅底册未領各户爲數尚多業經派員親赴各市鄉切實清查並以短期各户逾限未領者數亦不少并令携帶證示底册按户嚴追換領在案奉飭前因合將奉發告示隨文飭發仰該經董查收發貼并隨時轉知各牙户迅速依期捐換憑證母得仍前疲玩致干查究 
[私帶烟土類誌]  
　　奉天人王炳山寗波人陳忠高昨日各帶烟土數十磅藏匿於木 
箱中擬乘滬寗火車赴内地販賣當爲駐紥車站之海關稽查員查獲卽將烟土送關銷燬王陳兩犯函送他方檢察廳訊辦又楊金元私帶烟土六磅乘由原丸輪船來滬圖銷昨爲水巡捕房探捕查獲將楊解送檢廳訊辦 
[如臯縣請緝逃犯]  
　　著名盗匪馬春發前在如臯縣境糾黨行刧該縣知事飭探購線將馬緝獲到案訊實判决送監執行不料上月中旬馬在獄中毀斷鐐銬越獄逃逸當經該縣公署懸賞飭緝尚未捕獲茲訪悉馬盗匿跡上海即由該縣備文派警來申昨至淞滬警察廳及上海地方檢察廳投文禀請查拿徐林兩廳長允即派警帮同偵緝 
[聚賭抽頭之科罰]  
　　賭徒陸寳生王成文朱連生徐炳倫吳洪生陳阿毛等前晚在界路一百五十六號屋内聚賭抽頭被捕房查獲准各存洋五元保出昨經公共公堂傳案訊明判到案各人各罰洋三元不到者保洋充公賭具銷燬 
[婦人跌傷眼目]  
　　董家渡理髮店主婦徐桂氏昨晨乘坐倉阿三之人力車出外因忽從車中跌出眼目受傷血出如注旋由崗警查見帶至一分駐所飭送上海醫院數治再行核辦 
[小工被人擊傷]  
　　江北小工張春江昨在浦東三井碼頭不識何故被同伴工人某甲用器械擊破頭部受傷甚重由該工頭將張舁送同仁醫院醫治 
[連産三孩之奇異]  
　　西門内莊家橋地方某姓婦人懷孕經年延不生産心竊異之治至前晚忽覺腹痛接連産下三孩二男一女惟三孩均甚薰黑面目奇異啼聲亦頗可怪一時闔家驚駭産婦亦受驚而暈設法救醒後欲將三孩一併置死經親鄰人等婉爲勸導故暫留養聞三孩頗能食乳云 
[查獲冒牌香烟]  
　　江北人鄧德桂謝其澤前日午後同在北蘇州路呌賣香烟被英美烟公司用人陸錫榮查見以所售之强盗牌大英牌香烟均係僞貨冒牌有礙公司營業當即報告捕房將鄧謝兩人連同冒牌香烟帶入捕房昨解公共公廨請究先由該公司西人偕陸上堂訴明前情訊之鄧等供稱此項香烟係在法租界褚家橋萬晋公司買來至所裝烟盒係向各香烟店收買會審員王肇之君商之英領康君判被告各存洋十元着原告另歸民事起訴 
[再誌土棧主人之情誼]  
　　鄭介石因私取廣東路陳仁記土棧内烟土消贓於鍾鴻福被該土棧控經公共公廨訊明判鄭押西牢半年鍾押兩月嗣經該土棧主鄭某由藉來滬得悉以與被告同鄕特延斐斯律師到廨聲請從寛業奉中西官照准判鄭介石與鍾鴻福均交保開釋在案茲悉鄭鍾雨被告已覔到妥保昨晨由捕禀奉中西官諭着分别釋放 
[定購洋碱之枝節]  
　　王新甫曾向某肥皂廠定購洋碱二十桶近因價漲出貨無着前日在四馬路桂香樓向介紹人黃潤生理論黃即將王兇毆被王報告捕房昨晨由探將黃傅至公共公廨經中西官訊明判黃罰洋五元充公示儆 
[原告證據不足]  
　　張季堂控顧阿銀不付貨洋九百數十元昨日午後由地方審判廳許推事官開庭研訊張訴稱在猪行爲司賬被告與行中往來猪隻被欠洋九百餘元向索不付請求嚴追質之顧阿銀供在公司爲宰猪生意與原告素不相識亦無往來貨物之事實被誣控求察問官以原告所控各節證據不足礙難照准判將被告開釋候再查明核奪 
[被訴人傳案交保]  
　　陸秀英在公共公廨控告永益壽險公司經理徐家祥不賠壽險洋三百元又王正柏控王子偉定貨虧銀三千六百兩又周雲卿控許春山許順華欠洋五百六十元又顧志雲控陳錫候不理本利洋二千一百六十餘元又應金生控徐新法金龍泉不還股本紅利洋一百三十餘元又沈夏氏控夫沈阿江棄家不顧等案昨由捕房將被告各人併傳到案中西官諭令分别交保候訊 
[誘拐案尚待偵查]  
　　金楊氏同子金福康控拆白黨陳永生引誘伊女金小寳即徐金氏出外同居天寳里地方由警廳函送地方廳訊供收押候小寳之夫徐煥文到案再訊在案昨午將徐傳案由檢察官預審徐具禀伸訴請求究懲並嚴追捲逃之衣飾質之陳永生金小寳供不承認問官判金小寳陳永生分别收押交保候查寳情再行核辦 
[三婦串拐四孩]  
　　婦人鄔馮氏藍王氏藍馮氏等串拐六歲小孩四寳阿海五歲小孩阿毛四歲小孩阿木等四口昨乘財生輪船擬往汕頭厦門等處販賣當經救濟會偵探查獲拘解上海地方檢察廳請爲究辦 
[新衣店失愼]  
　　前晚十二時福建路五百九十四號門牌新衣店忽然起火當經捕房皮帶車馳往澆息燬去樓房一幢左右兩鄰均受有水漬事後捕房恐有别情即飭中西包探前往查察 
[搶匪禁錮西牢]  
　　流氓薛毛頭前日與張阿三同在新世界門首攫取兪方氏金押髮又王小麻子在墳山路搶取沈張氏金挖耳均經包探查獲昨將三人併解公共公廨經中西官逐一訊明判薛張王三人各押西牢九月示儆 
[過犯遞解回籍]  
　　鎭江人楊金龍因在南路電車上摸竊五百九十四號華捕李若懷袋内銀洋當場被李拘獲解送公共公廨訊供管押候查在案昨晨由廨復訊知楊係六次過犯判押候抄供函送上海縣知事署遞回鎭江原籍 
[違章打架]  
　　昨有高阿生陳金林劉阿松等多人在漢璧禮路忽起衝突互相兇毆由巡街捕一併拘入捕房聽候核辦 
[洋人查見竊賊]  
　　魏德祥王阿二胡阿狗張阿三王石金陳桂生趙榮福王友卽等八人昨在太古洋行通州輪船上行竊玻璃鐵條等物當爲洋人查見立將魏等八人指交水巡捕房轉送地方檢察廳請爲訊辦 
[道尹公署批示二則]  
　　奉賢民婦顧范氏續禀羅人顧前案未訊復又串賣産業請求檄縣嚴追由查該氏前禀羅人顧呑産欺寡抗傅違議各節當經批行奉賢縣知事查明後迅即提訊秉公判結在案茲閱來禀該案何以虚懸至今尚未訊結仰候嚴飭該知事迅將是案查明原委立即傳提人證秉公訊結詳報母得再有拖延使受無窮訟累此批副禀發 
　　蔡仲瑜禀爲知事違法袒庇籲求檄縣迅據原判召賣抵産由禀悉案經法庭判决當然照判執行何以遲之又久尚未執行終了其中有無别情仰候飭縣詳復核奪此批 
[工巡捐局批示照錄]  
　　馬錦元禀法捕房干涉船捐由批禀悉候即據情函致法公董局華董轉請阻止干涉至李阿泉等私索埠費一節昨據船户具禀當經出示嚴禁並咨請警察廳飭警查究矣仰即知照此批　　更正昨報載皖匪方紹舟經法廨判押四月茲悉實係押滿四年永遠逐出租界合行更正 
[招請南市訪員]  
　　本館現需招請南市訪事一人以探事翔實文理清順爲合格願承斯乏者無須托人介紹請先送訪稿三天註明住址姓氏以便函訂申報編輯部白 
[氣候報告]  
　　（上海徐家滙天文臺天氣測候報告） 
已過者之報告三月十二日有一低度佈於東海影響及於此間海濱上海天氣初多雲而甚不定略有烟霧但尚晴朗停晚乃雨湖北浙江福建雨十三日氣壓上升甚速北來凉風仍頗凉爽天氣多雲而晴十三日下午四時前二十四小時内上海氣候温度至高四八二至低三九去年同日至高四六六至低三一四 
　　未來者之推測十三日下午四時三十分豫測天氣陰凉海濱一帶信風頗緊 
 
 
 

Page 11

 
 
來稿 
[種樹阻風說）金陵大學農林科敎員鄒應著（]  
　　客歲夏秋之交不侫嘗涉足於淝淮　　之間見高粱玉蜀黎之類甚長稍有風信便即動搖風稍鉅則折折則無收其地大都瀰望平原風蓬蓬然而來蓬蓬然而去曾無　指之阻是以往往而鉅鉅則成災夫小民之爲稼穡也春耕夏耘庶幾有秋今成熟可冀風伯乃從而敗之豈天命之可諉而人事之無能爲力耶抑亦人事之不修有以致之 
然則爲之奈何其惟種樹以阻風而已夫折大木蜚大屋之風固非樹之所能阻也折大木蜚大屋之風本不經見禾稼草也偃草之風不必甚鉅而叢樹數行即足以阻之使不爲害矣或曰種樹阻風爲費較鉅所得恐不敵所失應之曰不然美國意立諾愛省之田産以玉蜀黍爲大宗西曆一千八百六十二年曾被風災統計此一歲之損失可用以周園種樹而有餘一歲得失之相敵旣如此樹成而持之不廢固世世之利也 
凡果樹之園往往爲驕陽所灼花果焦枯或爲風所搖曳熟而　列樹以作屏障則皆可無患是以種樹不僅有利於禾稼 
風之來也其氣之所挾持有時而熱有時而冷熱則莖葉爲焦冷則成長爲遲且風所流動之區水分之蒸發必因而甚多壤土遂易致乾燥是以暴熱驟冷失去水分皆不利於場圃稼穡列樹殺夫風揚沙眯目窒息割膚當之者東作難施田工以輟小民恃其手足之勤以餬其口今巽二肆虐輟而勿事事廢時失業孰甚於此設有列樹數行以爲蔭蔽則大塊噫氣無能阻我農之作苦 
不侫昔曾䟦涉於內地平原無樹之區載以騾車赤日當前行行亭午炎烏所灼焚手炙膚𢌞憶曩時獪有餘畏彼農民日月以之� 
其何能堪設平原之中夏木成蔭日之方中饁彼南畝田畯至喜得以稍息勞軀移時重擾整鋤筋刀亦足是以節民勞而足民力莫愈於種阻風之樹 
　　害蟲田鼠深藏善閉有非人力之所能搜捕者惟羽能取而此之惡草敗莠種子滿布有有非人類之所能芟除者亦惟羽族能取而食之設無鳥類則蟲鼠噬之莠草敗之豐年之難俟將甚於河清我農徒知鳴鳩麻雀之害而不知其他飛禽之功若能知之寗不以招致鳥類爲先務耶林　叢樹飛鳥築巢育子之所也樹多則鳥多樹少則鳥亦少以欲招致鳥類亦莫愈於種阻風之樹今小民斬草爲薪費時力雖多所得無幾所焚雖多而其火無力設易乾草爲木柴焦炭其爲勝任愉快奚止倍蓰小民非不欲樹也材木缺乏以爲器用且不足奚能爲薪設田間多　阻風之等則每歲落葉斷即足爲農家炊黍却寒之用 
種阻風之樹與尋常培植森林稍有不同森林欲其成材以爲器用阻風則欲其速長易長之樹其木往往轟浮而不宜於成器人恒不屑培植之是以阻風之樹不問其木質之如何祗求其成長之迅速植物因地異宜種樹者可自擇其地之所宜無待諮諏也種樹之方向宜與其地恒風之方向作垂直線譬如就川肅以東關内諸省言於夏風恒來自東南冬風恒來自西北則阻風之樹應種自東北迄於西南以横亘于風之去路每隔一里半若二里種阻風之樹一條每條約爲樹T三行行與行之相距不得過六尺一行之中樹與樹之相距不得過四尺植之欲其密欲其厚所以能禦大風也若寥落數株則稍鉅之風且挾之而走矣中間一行宜令最高漸至外緣漸趨低下使樹杪相聚作傾斜之坡則風之擊之其力斜剖而上射風力之遞衰與樹杪所成之坡之傾仄爲正比例緣邊數行較短之樹宜爲松柏女貞隆冬不彫之儔則秋冬之風亦有所障蔽多雪之區阻風之樹宜距民居較遠蓋雪恒聚於林側房屋易被雪壓也 
　　或日阻風之樹誠善矣吾國一農之所耕爲地甚少此區區之地滋之禾稼且不足奚能拓以植樹應之日不然蘇常田賦最重之區田之不治者固較少而荒葉者亦未嘗無有若至徐海皖北一帶則滿目荒蕪田主棄而不耕歲僅割草以作炊充課此等荒地若以種樹其爲益豈可限量耶惟一農所有較少宜與其隣通力合作夫鄕儺酬神皆合羣之舉吾國農民豈乏合羣之能哉是在司農政者有以倡導勸勉之而已 
來函 
[上海地方審判廳來函]  
　　逕啓者本月十二日貴報本埠新聞欄内載本廳奉高等廳飭知凡在押民事被告每日飯食應責令原告先期措繳否則將案註銷等語）按前報所載者爲民事訴訟一經判决自執行之日爲始如被告無保收押其飯食應令原告措繳否則將案註銷今地方廳來函係槪括言）本廳查訴訟通例民事訴訟上一定之費用雖得令當事人預先繳納然仍由判决敗訴之人負擔至民事原告除訴訟印紙不依法貼用照章不予受理外决無因被告飯食之事將案件註銷之理貴報載稱本廳奉高等廳飭知各語諒係傳聞之誤深恐各訴訟人見報誤會特此函請貴報館迅即更正 
[來電更正]  
　　南京齊巡按使來電云庚日申報載此間得湘籍政界要人傅述實慶府屬新寗武岡等縣相繼失守田部即全數降順等語當經電詢沈安按使頃接眞電復稱寳慶新寗武岡等縣均安堵如常並未失守現大軍逼近洪江指日可復田鎭守使駐紮鳳凰固守邊圉地方安靜等因並准統率辦事處以接辰　軍電廠陽已於七日克復電逹前來應即迅速更正爲要巡按使齊文 
[松滬護軍使署來函]  
　　三月十二日瀘州張司令通電如左七號攻下納溪乘機派團長劉湘率步兵三營酌配山炮機關鎗各兩門進攻江安頃接該團長報告八號下午四點行抵江安該處逆寇整備以待我軍途即展開併力痛擊至六點逆勢不支向永寗方面潰敗我軍完全克復江安斃寇甚多奪獲管退炮三尊步鎗三十餘枝各項軍用物品無算理合并聞第二路司令張敬堯副司令熊祥生叩焦　 
[韓恢啓事]  
　　三月十號各報本埠新聞欄載查禁共和演說團文内有居覺生凌蕉安擔任臨時經費恢與錢通每晚必到該團事務所云云此種舉動或他人實有其事或妄徒假名撞騙或偵探揑這邀功本無申辨之價值惟恢等非第無暇務此虚名且與上述諸人毫無關係誠恐邦人諸友爲　說所惑用特聲明以昭翔實 
雜評二 
[時事（訥）]  
　　造謠者禁之捕之以其搖惑人心也以其爲反對派所利用也若夫譚時事其所譚未必皆惑人之論未必皆效反對派之口脗而亦禁之捕之與謠言等造謠與譚時事併爲一端而民之口皆啞矣諺云啞毒以啞而無可發洩故毒也奈何今人猶不知此義耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[論錢痴子（事見本月十二日本報地方通信）] [  覺迷]  
　　人皆呼汝爲錢痴子錢痴子以吾觀之汝殆阿戇也何則方汝以三百八十元購得人家幼女也初不過視爲一種補品耳然則汝何不以三百八十元向參店家購一枝關東參食之則且甜津津而有味即不然何不以三百八十元作運動資本運動做一知事則百姓之脂膏任汝吸百姓縱面黃肌瘦終莫汝何也何計不出此必欲使幼女難堪卒致向警區告發前此之况味何如吾雖不能知而今後汝且須坐在森森之監獄中矣故人謂汝痴子痴子吾則謂汝實阿戆也 
栩園詩選 
[七月十七日紀事] [  王從孫]  
　　長安乞米客獨居有所思想南苦洪水惻惻心骨悲朝登顯者堂宛轉前致詞荆粤禍已亟坐視心不怡得公一解囊可以活羣黎顯者忽變色睫毛三寸垂出言厲以莊謂汝何太痴彼民縱乏食汝腹應不飢彼民任號寒汝身非無衣老夫有黃金豈能如土揮客乃惄然退踽踽將獨歸路逢媚少年駿馬方交馳金埓耀朝日玉鞭飛錦絲見客問來意笑語相嘲譏熱誠與愛羣此理人共知祗可作談柄實行非所宜君今勸蠲賬豈云公無私母乃迷信深望報於所施我有一餅金留作買笑資勸君息痴想共我飛玉巵憤欲捆其而靜思終自疑惜此公益舉乃謀紈袴兒我自多失言罪彼將胡爲一笑謝謝去乃至城南陂城南大腹賈素解談善慈持此與之謀或者無固辭相見方致意大賈攢雙眉抗聲一歡息未語先咨嗟云我資本厚誰識利息微所入不敷出商業將不支不待其詞畢出門如脫覊忽覩大道旁香車追復隨盈盈車中女云是青樓姬去赴賬災會賣語歸已遲京國本人海血誠方見茲不作龌龊態何妨操業卑向車三拱揖載詠載歌詩代彼東南民馨香尸祝之 
憶珠樓筆記[  天白]  
[折獄]  
　　由左孫公宰合肥時以廉正聞然善爲鈎距有神君之稱一日有負販者以失金來愬曰予曾小飲郭外村肆中遺囊金座上行數里始復憶及反問肆主肆主日客未嘗以金相託孰知汝金者哀之肆主掉首弗　　客亦弗直予羣唾予日汝有金而弗知檢索於伊誰然金爲予歷年負販所得無金且不活公察其誠問日汝始去時座有他客否曰無之廋金者必主人也公沈思爲問發籤拘肆主至則極口呼寃且日小人市酒日不過得數十百錢匪特未嘗廋客金即金之爲狀亦未嘗見公笑曰然則吾敎汝識之乃離座起以硃筆繪阿堵於壁命肆主面壁而跪大聲誦曰金不得輟輟則將墶汝公仍治他獄陰使人拘肆主人妻至則曰汝夫匿負販者金已自承矣速以金來或可赦若罪肆主人妻遙見其夫觳觫跪牆下且呼金不已聲哀而厲疑其夫促已取金也則叩首顧出金貸夫罪公遣吏隨往取金至呼肆主人起肆主人見其妻與囊金大駭匍匐乞宥公笑曰汝固言不識金然匿人之物終爲有罪頃間之長跪已薄懲汝他日識其爲金而匿之者必重罰無赦遂叱其夫婦並去以囊金還負販者且責之日汝亦大粗忽幸而遇我不憚煩爲汝求反璧設鶻突宰官斥汝去汝塡溝壑矣負販者崩角稱謝而出公後以事忤事貴族罷官强項之聲震天下聞人言公生平不近女色聞女子髮薌即嘔吐狼藉亦異人也 
孫公之後宰合肥有政聲者則淅江公屈公有父控其子不奉養者捕其子至乃一襤褸樵夫將撻之樵泣日小人何忍不養親特小人家貧無以供甘旨耳公怒日菽水可以娱親汝果能養志汝父寗忍苛求汝耶汝不孝已著如不改行將以杖斃汝樵惟頓首且泣公睨樵父陽陽無代子乞恩意忽謂之日余將退食汝遠來已久得母苦饑乎爾子雖有罪亦當令其果腹今給爾父子人百錢姑往就餐已而復鞫公徐問樵汝餐幾何費錢若干日糲飯一孟去百錢四分之一也問樵父則錢已罄蓋飲酒食肉飽且微醉矣公責樵父日汝子采樵所得日不遇百錢今　一餐而罄之竭彼終日之力僅供汝一飽汝自不　約尚責汝子不奉養耶自今以往以汝子所得三分之二供汝衣食復　　勉勵數語樵父子俱叩謝而退公少失怙恃育於寡　長事嫂如母爲宰時迎養於署嫂　文字知大義常以古循吏　公公之居官多禀承其敎云 
小說 
[俠情小說紅蘩蕗别傳] [  天虚我生]  
　　第二十章安特魯諾復日亞猛今尚未至白拉根内日吾已見之安特魯點首日君今上車乎白拉根内頷首遂一躍上車坐於太子左側安特魯則坐於其右竟挽轡而行車中二人均無語安特魯亦不問其領袖以何術而得太子蓋紅蘩蕗黨人之目的但在得太子至於其他則不問也然此種忍耐之心亦唯紅蘩蕗黨人始有之耳其時風雨至急車輪之聲轉爲所掩乃不得聞即聞則此曠野中亦無有人注意及之蓋兩日以來安特魯於此間地理已頗研究知此間有一小徑可以超過薇南門轉入大道不爲守兵所覺遂乃縱轡向北而行馬旣老瘏路復崎嶇間有多次安特魯親自下車推轂而過艱苦乃萬狀所幸途徑尚直不至迷失及至行過倭姆敎堂時則鐘聲已報十二下矣於時大雨傾盆四野盡墨林木號嘈如起雷瀑此破敗之煤車竟載法蘭西末葉儲君度過薇南門外所幸時已深夜過午邏騎大半已入唾鄉或則方在縱博乃無暇顧及職務而安特魯寳星則且立鞭其馬輪蹄聲爲雨聲所掩亦不能辨頃之行過一小橋危險殊甚此橋卽在晴日獨行猶患傾跌矧在雨夜安將魯乃自下車挽轡徐徐而行始得渡一下此橋乃即立躍上車縱轡狂奔蓋此地已去聖裘門樹林不遠目標已隱然在望矣時路石崎嶇益甚馬亦且瘏幸不轉瞬已抵路標之下白拉根内乃呼曰止止安特魯即停車白拉根内立下徑向林中而去夜旣深黑乃不見影安特魯則仍守護此車中熟睡之太子但聞有海鰐嘯聲直度林樾而至旣復有班馬之聲似相應答安特魯知安東尼二人至矣乃立下車而白拉根内亦復至從車中抱出太子微呼日黑司丁可爲我將去即見一人自林後竄出接太子於懷中四人者遂皆轉入林中而煤車及老馬則已棄之不復顧矣 
[神怪小說罕登返魂記　英國蓓生原著（一）] [  新]  
　　亞德柏勞博士者以精神之學鳴于當世年朱逾壯忽棄醫不業在人視之柏勞之學問實已深　無復一人能及而柏勞轉不能自信蓋大有若無實好學者之慣態故柏勞亦即搶其素業專求精神之學冀登峯而造極蓋已兩年於茲矣予居與博士相去纔數武耳朝夕時復過從博士爲人和易而親人嚴輒舉其平生經歷資爲談助言至幽渺時恒足令人毛聳日者殘月初上予自巷尾行過博士門次見燈光燦然透竄而出知博士固未入　乃往叩關則侍者正持一箋出謂奉博士命以召予者予大喜遂從侍者入則已先有一客在客爲美少年時方坐火　之次右手絡以白布似受創新愈者博士乃呼予日老友吾爲汝介紹見吾表弟罕登少年聞語起立予忽見飛飛呈異狀飛飛者博士之獵狗也平日婉轉親人如其主今忽現爲畏葸之態見少年起立即縮頸而退兩目晶然似畏且恨少年固不覺遂向予日先生見恕吾右臂方創禮乃不周言次伸其左手與予相握惟予握時心中忽有一種感觸一若憎惡其人不欲與之相接者實則予亦不目知其憎惡之故以理度之殆與飛飛回一感覺時博士亦見飛飛畏懼之狀因異日茀即克飛飛何故懼汝汝不見其屏息并氣亦不敢出耶少年日是誠可怪容吾呼之因拍手呼日飛飛吾親愛之飛飛而飛飛益懼直退其身於簾幕之後罕登日飛飛何故畏我豈我手有毒耶又向予日先生吾甚愛狗也讀者當知少年此語僞也其僞之故吾雖不知但吾實覺其人含有鬼氣面貌雖美冷乃如冰霜皮笑而肉固不笑罕登又日今予試與君等並立視飛飛亦來就君否言次遂並予立予嘬唇呼飛飛顧仍不至但作微呻似向予作抱歉者博士日蔃即克試退少年退而狗立就予搖尾舐舌百般媚予及見少年一動則即肅然退去罕登乃笑曰飛飛畏我乃較蛇蝎尤甚雖然吾固甚愛飛飛也亞德汝不尚有猫耶奈何不見博士初不答旣日或在園中少年日吾愛狗并愛猫而猫狗均不樂吾就是誠何故今吾倦欲眠當先告退亞德願汝晚安飛飛汝亦得寗睡矣言次秉燭而去（未完） 
 
 
 

Page 15

 
 
   
 
 

Page 16

 
 
   
 
