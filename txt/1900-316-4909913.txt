# 1900 - 316 - 4909913

 

Page 1

 
 
[讀萬國通史前編]  
　　是書爲英國李君倫白所輯而我友蔡芝紱徵士譯作華文曷爲而曰前編曰書中但記自上古以迄西歴糺元前之事以後一千九百年中見見聞聞尚待賡續故特以前别之也書分十卷首太古志次古埃及志再次迦勒邸亞述合志猶太志𡌦泥基志赫涕志阿喇伯志而以希臘羅馬二志殿焉今泰西政教風俗月異而歲不同操觚者務爲新奇日有所編月有所記詡詡然誇示於人曰此新學也我之爲此實欲借以鏡中國使之從事於維新也噫若而人者我不知其果欲使中國維新否卽此循其流而忘其源已不足與言爲學之本徵士知之爰爲之博攷窮稽舉數千載以前簡策所垂借以資我人之攷鑑晨披暝寫累月經年蓋至爐箑三更而是書始登之梨棗猶自謂八卷以後未能書愜素懷噫何其業之勤而志之篤歟旦夫修史固不易而譯史則更難譯者易也如貿易然必物與價適得其平而後無畸輕畸重之病僕嘗聞命於傅君蘭雅矣其言曰譯書之要有三一爲用華人已有之名二爲創立新名三爲撰一中西名目表何謂華人已有之名如槍砲舟車五金百貨之類其物爲中國所素有者卽以中國之名名之人苟稍識之無無難開卷瞭然而不煩他人之講解何謂創立新名如槍砲之有來福也輪船輪車之有水櫃汽鍋也以及化學中之鎂鉮𥑢矽鉑鉀鈷鋅也氣學中之輕淡養炭也凡物爲中土所本無而西音又非華人所能曉則不得不定其名目而以華字易西文若夫國名地名人名官名凡所謂名從主人者百人譯之而百其字卽一人譯之而前後亦或不同是宜審定其文撰一中西名目表俾從事譯學者有所遵循顧僕以爲譯書之病亦有三富於才華者藻采彬彬務爲修飾而不暇計及原文之脗合與否其病一儉於腹笥者祇知中西意義相符而詞句多𤘒牙詰屈甚或詞不能達而意義轉因之晦闇不明其病二意明矣詞達矣而或則自我作古强解原文或則淹博自矜多用僻字欲求銖兩悉稱戛戞乎難其病三徵士譯爲此書神游二千年以前目極九萬里之表舉凡國政民情區宇人物禮樂兵刑工藝教化頭頭是道羅羅淸疏文不能詳則繪圖以顯之圖不能書則貼説以明之而其譯例之謹嚴則又纍黍無差胥捐髮憾古之言作史者須盡才學識三長徵士殆當之而無愧者哉抑僕所望於徵士者前編之盡善盡美旣如此苟能出其餘力賡續而成後編俾二千年來歐西各國制度文爲一一如指諸掌後之攷求新學者不必從蟹行書入手而能了然於胸中不亦　不大快事耶僕與徵士交將世載矣幼溺於詞章金石之學及壯槖筆游滬瀆東塗西抺益復無聊今已髮蒼蒼而視茫茫而學業一無所成以視徵士之遠紹旁搜三長馳譽相去蓋不可以道里計盥微三復殊自慚己時聖淸光緖二十六年季秋之月夢畹弟黃協塤書於淞北賓紅閣 
[本館接奉電音]  
　　　　及午後兩次由西安行在飛電傅來閣抄上諭十一道敬謹譯登○九月二十三日　在内閣抄奉上諭前因吳隆海所統安徽一軍沿途騷擾當諭令端方前往查辦嗣經該藩司查明騷擾情形先行覆奏將吳隆海撤去統領並派員前往河南府滋事地方確查兹據端方奏稱據委員禀覆該營在新安等縣實有騷擾情事自應嚴加懲處以肅軍律頭品頂戴記名提督吳隆海前經撤去統領著卽行革職升用總兵儘先副將李思孝著革職永不叙用並著遞回原籍交地方官嚴加管束記名提督藩長淸補用總兵章明達補用副將彭金有守備陳明貴周國臣均著卽行革職劉國綱李春茂均著一併斥革並據該部司查明總兵銜補用副將王德懷所統江西各營沿途亦多騷擾實屬鈐束不嚴難勝統領之任王德懷著以都司降補並撤去統領由程文炳另派妥員接統程文炳節制各軍責任綦重務當約束弁兵嚴申紀律各該營查有滋擾地方等事卽著嚴行叅辦毋稍廻護該部知道欽此同日奉上諭端方奏河南地當衝要近來餉差貢差以及官眷過境類皆需索酒食車馬舍館供應之外又折價銀甚且毆打辦差家人各等語各差往來州縣辦差向有定章官員非例應馳驛者向不供應若如所奏情形殊屬不成事體著于蔭霖嚴飭衝途各州縣遇有各項差使過境例給車馬者只准付車馬不准折價及陪送遭難官員不在馳驛之例者一槪不准支應如敢任意訛索准由各州縣據實禀揭卽著該撫從嚴奏叅倘該州縣隱忍不報或違倒應付並著一併叅辦欽此同日奉上諭端方奏據河南閿鄉縣監生薜和貴貢生蔣步雲呈訴伊家均被游勇搶劫該縣延捺不理已將原呈交與該管道查辦該省盜賊充斥請飭各屬整頓捕務等語豫省盜風素熾各州縣往往匿不詳報以致搶劫肆行民不聊生著天蔭霖嚴飭所屬各州縣整頓團防　甲講求緝捕嚴定章程以靖盜風而安閭閻閿鄉縣搶劫各案著卽勒令該縣將犯嚴緝務獲究辦倘再任意延宕卽著從嚴奏叅欽此同日奉上諭秀吉著卽補授鑲黃旗護軍統領正藍旗護軍統領著載澤補授載澤現在隨扈著景溶署理欽此同日奉上諭正黃旗滿洲副都統著祥景調補吉恒著調補正紅旗滿洲副都統所遺鑲藍旗漢軍副都統著文璞補授欽此同日奉上諭廣東學政著文治去卽赴新任毋庸前來行在請訓欽此同日奉上諭湖北巡撫裕長著開缺另候簡用欽此同日奉上諭左翼總兵著載瀛補授欽此同日奉上諭那桐著調補户部右侍郎兼管錢法堂事務禮部右侍郎著綿文補授綿文現出學差著特圖淸署理欽此○二十六日行在内閣抄奉上諭浙江學政著李蔭鑾去欽此同日奉上諭景星著調補湖北巡撫江西巡撫著李興鋭補授張曾文著調補廣西布政使湖南布政使著余聨沅補授欽此 
[敬備行宮]  
　　陜西友人來函云閏八月初九日陜省官塲接太原來電敬悉皇太后皇上皇后瑾妃大阿哥於初八日巳刻由太原巡幸西安先是護理陜西巡撫端午橋中丞聞聖駕西巡之信卽就省垣設立支應總局委西安府胡太守湘林候補府唐太守承烈署延安府尹太守昌齡提調局事并委員督修南北兩院預備行宮役夫千人日夜工作限十五日以前一律告竣然後繪畫成圖恭呈御覽請旨擇地駐蹕其餘各省會館及公所均派員營繕以備王公大臣行臺聞隨扈者爲莊王端王那王瀾公澤公桂公定公志公溥公繼公肅貝子倫貝子桂芬英蘇敬陳明錫岑溥諸大臣宋董二宮保何總憲剛王趙鹿諸軍機隨帶章京十六七員鑾整所經山川增色煌煌乎帝者上儀洵足肅萬方之觀聽矣 
[和議述聞]  
　　昨得京師友人來信云議和一事急切難於措置大約非來歲三月不克告成皇上回鑾至早亦須在杏花時節也 
 
 

Page 2

 
 
[修路述聞]  
　　昨得京師友人來信云由永定門外達楊村之鐵路前被拳匪所毁零落不堪兹由英德二國興修約閲四禮拜卽可蕆事矣 
[雲散風流]  
　　西安報云中國各海關税務司署中所用辦事西人共七百六十三員名華人共三千五百八十六名其中英人只一百七十員名自遭北省拳匪之亂逃乾逃散者散各署中西人役幾至雲風流矣 
[力辭供張]  
　　陜西友人來函云新授陜西巡撫岑大中丞蒿目時艱深惡官塲積習因於扈駕西行之際札飭沿途地方官謝絶供張以示體恤而表淸廉其文曰爲札飭事照得本部院才薄能鮮忝竊高位夙夜兢兢業業期上以稍報天恩下以對我僚宷者惟此不敢苟安之一心現在扈蹕西行各地方官循俗供支當或不免亟應飛札飭知所有一切供支係爲本部院而設者一槪屏絶免致靡費凡飲食以及日用雜物馬草麸料等項皆由本部院自行發價購辦担須地方官爲覓宏敞屋宇一所以便辦公并須代爲置一茶爐每日工食若干亦由本部院發給其餘槪應屏絶目今大局如斯乘輿出狩我輩臣子更何心計及飮食猶事虚文耶本部院幕友皆係正人隨帶委員以及僕從差弁人等均經再三嚴飭不准需索一草一木第人數衆多稽查或恐不及如有需索及招搖情事無論何人均準該地方官禀明立卽分别叅辦倘或私相授受一經查覺予受同科決不寛貸爲此札仰該廳知悉並將原札由四百里遞傳下站一體遵照辦理毋違切切特札光緖二十六年閏八月初九日 
[勒交匪首]  
　　武昌訪事友人云湖北候補縣丞沈克諴别號愚溪又號愚五湖南善化縣人在鄂聽鼓有年曾充撫轅繕校差詎料暱比匪人竄身自立會黨攺各潇湘漁太郎領受康逆所頌僞劄充中國國會自立右軍統帶事發後逃匿他方杳無蹤跡湖廣總督張香壽制軍訪聞伊胞兄現在湖南原籍因卽移知湘撫兪廙帥請暫行看管勒令將伊弟交出歸案訊懲噫一念之悞遂致株連宗黨貽累家庭彼反側之徒其亦稍知悔懼否耶 
[票匪解省]  
　　金陵訪事友人云當富有票匪事發後兩江督憲劉峴帥通飭嚴拿並出示曉諭軍民人等繳票投誠槪行免究此示一出遂有張鑫山熊錦堂等先後投上海日暉港安字營効力自贖統領顔梓琴鎭軍咨由蘇松太兵備道余晉珊觀察轉禀兩江督憲劉峴帥准其悔禍自新免追旣往嗣又有票匪易錦堂李和生續赴營中繳票投誠鎭軍咨由觀察禀諸上游擬將易李二人棄瑕錄用峴帥查得易李係散票頭目未便姑容批飭觀察迅速押解來省聽候研訊觀察奉飭卽委籌防捐局委員朱大令枚攺過局委員李叅軍嶽蘅乘鈞和兵艦解赴白門本月十九日鈞和旣下椗大令卽偕叅軍趨詣督轅禀到峴帥飭將易李發上元縣訊供二十二十一兩日迭經縣主龍硯仙大令研訊一味狡展不承刻下尚無確實口供遂收禁獄中候再用刑研鞫 
[藏身難固]  
　　香港循環日報譯登上海工部局總辦告示云案奉駐滬各國總領事文開凡有妄自糾衆謀爲不軌之各華人不得藉本埠租界爲藏身之固如有避匿租界之此等華人一經查出難免不照章訊辦等因本局恐未及周知特此曉示 
[恩威並用]  
　　揚州訪事人云康梁逆黨分佈各處散放富有匪票糾人入夥其中甘心從逆者固不乏人而被其煽惑出貲誤買耆當亦不少兹護理江蘇巡撫聶仲芳中丞特頒告示多張飭各屬地方官分貼勸諭其大旨係勸人及早悔過定限一月將所購匪票繳出如逾限不繳被人告發國法具在定不稍寛如慮將來或爲匪黨誣扳則投票時由印官給予印照設遇誣扳一經呈騐卽行開釋凡士農工商等人一時誤買匪票者不拘何處文武衙門皆可就近投呈决不查究説者咸謂中丞此示洵能恩威並用懲勸兼施彼誤入歧趨耆當可幡然攺圖無庸心存觀望矣 
[撫䘏災民]  
　　金陵馬鞍山火藥庫被災一事業經屢誌報章兹又接金陵訪事友人來函云當日被難之兵民僧俗等人現尚查無實數惟查獲營兵屍首二十一具除標營公所照例每名發給義餉銀十五兩以資棺殮外兩江督憲劉峴帥更慨捐廉俸按名賞給撫䘏銀十兩以爲歸葬之資至鄉民之歿於是役者現僅查出一百四十餘名口人其全家震斃無從查考者尚復難以數計峴帥先就查悉之數每名口賞錢十二千文小孩半之古林庵被災僧衆一例給䘏餘俟查明再行給棺埋葬峴帥此舉洵可謂澤及枯骨自當泉壤銘恩矣特未識糊塗釀禍之局員將何以懲之 
[整頓學堂]  
　　武昌訪事友人云湖廣總督張香濤制軍創設武備學堂培植將才頗竭心力不意學生中良莠不齊竟有竄身菲黨貽玷士林者撫憲于次棠中丞惡之曾議將學堂裁撤以節經費提調徐穉生觀察亦力贊其議制軍以學堂經營已久諸生講求武備不乏可造之材當此時局多艱需才尤亟若竟半塗而廢未免因噎廢食有負初心惟堂中生徒流品混淆賢愚不等自宜嚴加甄别以定去留因札飭觀察將學堂事宜認眞整頓隨時考察如諸生中有不循正軌暱比匪人者立卽革除另補勿得瞻徇遷就從此蕭艾旣去芷蘭自芳人材蔚興固可拭目以待矣 
[五馬量移]  
　　金陵訪事人云今春正任江寗府劉嘉樹太守名譽病魔爲崇請假遄返珂鄉半載以來山水怡情頗得林下優游之樂邇來宦情日淡不復作出岫之閒雲日前特遣家丁由粤西齎牒至江寍投督藩兩轅請准開缺督憲劉峴帥允之會同護理江蘇巡撫聶仲芳中丞具奏旋奉上諭劉名譽准開去江寗府缺著於通省實缺知府内揀員調補當卽恭錄諭旨飭知江寗藩司恩藝棠方伯旋由方伯覆稱查有揚州府知府沈守錫晉堪以調補已於本月二十日懸牌示知矣 
[京餉待解]  
　　金陵訪事人云兩江總督兼南洋通商大臣劉峴莊制軍自聞兩宮西幸秦中卽飭江寗藩司恩藝棠方伯將五月以來未解京餉速卽解赴陜省以供行在急需本月初旬某日復飭方伯將江寗所屬未解餉銀迅速籌齊尅日委員解往方伯奉飭後立卽札令所屬加緊催提其有未經解到者先撥他欵補足以便會同江甯織造祥少農尚衣所委承解御衣之某員擇定吉日起程移營派兵護送入陜 
[漢皋火警]  
　　漢口訪事友人云本月十九日之夜三鼓時鎭上由義門外某姓茅屋不戒於火霎時烈燄飛騰上燭霄漢兼之龍吟虎嘯箕伯揚威一刹那間蓬户百數十家悉付祖龍一炬迨二十一日之夜二鼓時鴨蛋巷某宅又税祝融氏之駕幸卽救熄未致延燒然左右鄰人已受驚不淺矣 
[榮晉薇垣]  
　　昨日午前蘇松太兵備道兼江海關監督余晉珊觀察接奉電傳上諭升授湖北布政使本邑僚屬聞之先後詣轅道賀馬龍車水絡繹於途 
[餉銀起解]  
　　蘇松太兵備道余晉珊觀察札委候補縣陳大令廷瑞督解京餉銀四萬兩陳大令寛蔭督解内務府經費銀五萬兩金大令兆熊督解某次餉銀五萬兩分别赴陜西行在户部交納昨日札飭上海縣汪瑤庭大令撥兵護送並著移行下站各營縣一體照料大令奉札之下立卽遵照辦理大約日内卽須押解起程矣 
 
 

Page 3

 
 
[護解餉需]  
　　江蘇司陸春江方伯委候補直隷州謝直刺謙領解旗營加餉銀五萬二千五百兩取道湖北前往陜西西安府行在户部交納札飭經過各營縣一體多撥幹役營兵保護前進昨日憲札到申上海縣主汪瑤庭大令立卽遵照辦理並移文下站各州縣一體施行 
[請發護照]  
　　日前英總領事函致蘇松太兵備道轅内開據某洋商禀欲在滬上購米五千石食鹽八百擔運至威海衛充印度軍營之用請發護照以便出口等因道憲余晉珊觀察允之 
[局員禁賭]  
　　本邑南市十六鋪裏街一帶時有不肖棍徒擺設賭攤誘罄鄉人腰槖前經十六鋪巡防南局委員陳禾亭二尹飭勇拿辦若輩遂移至二十三七鋪所轄萬裕馬頭左近近日二十三七鋪巡防局員邱友林二尹查悉情形飭吏繕就簡明告示嚴行禁止并於每日淸晨督率勇甲密往查緝以保良善 
[西員報謁]  
　　英美租界公廨讞員張柄樞司馬蒞任後曾往謁各國駐滬領事官前日午後三點鐘時奥國總領事畢士格君偕副領事福司德君詣公廨報謁司馬迎入花廳茗談良久而别 
[同類自殘]  
　　前日午後陳某及阿寳兩流氓在本邑英界四馬路胡家宅爭毆以致阿寳足踝被陳擊折經某號巡街捕見之一併拘入捕房捕頭令將受傷人送至仁濟醫館醫治陳押候解送公堂禀請讞員張柄樞司馬懲辦 
[失火卽熄]  
　　前晚十一點鐘時美租界百老匯路第一千零五十一號門牌祥順皮鞋店披屋中因煮晚膳遺火積薪霎時烟燄迷漫幾肇焚如之禍幸卽覺察汲水灌救而熄不致成災 
[流氓兎脱]  
　　浦東洋涇一帶著名流氓唐月山唐福松卜崔州丁金福盛寶生等五人因爭充和豐船廠小工將工頭朱和尚毆傷報捕後拘獲丁盛二人搜出利刃一柄至唐等三人當日在逃未獲昨日忽至法界某烟館向甲乙二人强借洋銀數十元甲僞爲允許濳出鳴捕唐等見勢不佳從後門逸出迨巡街捕至已不知所之矣 
[南市捕房紀事]  
　　前日生義馬頭左近仁源板木行執事人雇徐夏夏所駕駁船裝運松板若干方中途忽失十方行夥毛恭芒疑徐行竊扭至捕房捕頭命押候解送馬路工程局禀請總辦程雨村大令訊究嗣徐浼人調處行主某甲請免究追捕頭允之○前晚有某甲者携鹽四袋雇江北人某乙小車載往他處求售行抵新馬路某號巡街捕向詰來歴甲膽小如鼷棄鹽而逸捕遂將鹽帶至捕房捕頭著留候失主到來再核○本邑人顧文慶曾欠某甲會欵洋銀十餘元昨日相遇於途向之催索顧老羞成怒致相鬥毆由某號巡街捕拘入捕房捕頭令押候解送馬路工程局禀請訊究○昨日黎明時有徐阿弟者携一洋鐵桶躑躅馬路中某號巡街捕查得内儲落花生油數十斤疑其來歴不明拘入捕房捕頭令押候解送工程局禀請研訊 
[英美租界公廨紀事]  
　　周國讓扭妾胡氏及妾母胡湯氏至公堂請究讞員張柄樞司馬諭令公差押候隨堂訊奪○浦梅亭投公廨挖李桂亭租店擅遷意圖侵佔抄據求恩提究等情司馬准詞飭差將李提到押候訊究○潤記繭號執事人鄭定禮投公廨禀控掮客李空久欠付繭價銀兩向索避匿等情司馬准詞飭差提李押候訊核 
[德州往來電音]  
　　劉蘭翁鑒范母子到申昌士速來有友託專人設法赴南宮縣孝昌村查刑部杜雲帆印慶元全眷及杜戚傅師閎妻子如查著請資送南歸如僅傅妻子歸求俟月初護送同來則敬○復電云施子翁電悉現給五十餘户杜在南宮距此地百餘里專足探問候復卽聞芬○又去電云電悉專差南宮甚感如能查著電示敬○來電云電悉惲方伯夫人病愈助一竿指交芬此間八竿仍不敷用尚餘三竿示遵晏誠卿回南乏資借銀三百言明卽還代陳子實借三百由嚴小翁歸楚均有手條現來者寥寥擬月杪動身芬○又來電云南宮杜仲樞來付銀廿五兩爲傅眷贖金置衣准初二到偕行回南芬○去電云劉蘭翁兩電悉三竿一竿交尚觀察請隨時查濟將來彚總鈔示姓名銀數以便報銷一竿添給現尚在省之不能行者茅觀察人多請優給一竿能分帶存淸江最妙防有人由汴來沿途小心杜傅眷旋費另託回南向收代謝諸憲敬 
[濟急善會第三號京函] [  濟急善局施子英錄]  
　　督辦大人緝翁諸公鑒月之初二日連發兩緘計日内當可達鑒傅相囑赶辦棉衣褲已回明是陳小石府尹所託陸純伯兄聞已至津寓何處尚無信來廣東之劉吉六吳雲樵已到京詢其如何辦法渠亦係將同鄉運送回南或由渠等另覓保護或仍歸我等會中護送俟渠酌定所指之陳香輪給諫吳秋舫諸太史皆逃避出京尚未回來大約日内亦卽歸也濟急會事公議先將願回南者送回再議留京者辦法論此時京官情形來米煤無可賒欠無親友可告貸無印結可分無俸米俸銀可領無炭敬别敬可望開門七件無一非要現錢其有搶掠一空乾皮綿衣等已蕩然更不知如何措備是以勸其回南卽照會章每家以百金爲度際此米珠薪桂八口之家何能支持歲底卽度歲矣來歲又復如何京官會中公欵能集十萬已屬萬難以之救急尚可以之救貧其何能支現在護送章程由楊村至塘沽火車早已向俄議妥其由通至楊村民船先商日本亦已允諾後以兵少船小又復諉辭現仍議由我自行雇船由俄派兵護送至通由日派兵護送至楊村莘伯帶繙譯等赴楊村照料李幼山董遇春帶繙譯赴通州照料俟雇船人回卽可定期電請派輪大約總在十五後可運頭批塘沽由燕謀京卿派礦局洋人白樂文照料如輪未泊馬頭卽暫住礦局因塘沽馬頭多爲洋人佔用必須臨時商借是以不能輪船一到卽泊馬頭也人數據各處開報現有一千餘人然行李不能多帶有不願棄物而歸者亦有繋念回鑾仍可補缺升官者亦有聞純伯會章可以酌借者稍存觀望大約得半之道輪船擬請先派兩輪俟人數大定再隨時電聞天氣近已著皮有時衣綿然封河必在伊邇能赶運三批最好此間車船及火車一切儹値及洋兵酬費均歸此間支付撥運行李雜費亦不少皆係自雇小工帶往其輪船水脚應如何支付或商請總局作爲捐助卽請就近酌奪俟定期後再具公函囑撥郭春榆京卿京足銀二百兩業經送交兹先將已撥各欵淸單二紙附寄各信淸單一紙囑查京官情形淸單三紙附請諸公存查手手此奉復敬請台安同人附筆楊文駿頓首九月初十日○再濟急會所收各省專濟之欵京官聞之咸引領以待若不各歸各省又恐該省嘖有煩言且有候專濟之欵到手然後南歸者如各歸各省則現送回南經費將何所出且有已捐入會中協濟而另有專濟本省者此又不能不分别駿等互籌迄無妥善之法是以電請商之諸公妥議示遵現有梁星海太史由鄂發電囑駿與次舟代墊千元由其寄滬歸欵以爲專濟京中同鄉京官之用來電甚爲懇摯不得不通知廣東京官而聞信卽來諄諄求墊祗可暫爲挪付以應其急合併附陳駿又頓首 
[同慶生還]  
　　啓者二十六日下午三點鐘安平輪船行抵金利源碼頭任逢辛觀察丁曉芳世叔偕則敬前往查看約計搭客三百餘人除劉吉六太守送回在京廣東同鄉一百七八十人内有六人情形較苦已由廣肇公所同人妥爲安插外尚餘各省官紳一百餘人凡有家可歸及有親友可依者均各自設法中有廣東人蘇邦大小各二口窮苦堪憐卽囑赴長發棧暫住浙江杭州人田永泉大小各五口安徽合肥人適張萬珍大小各兩口均囑赴鼎陞棧暫住各給本會票據爲憑謹鈔乞登報布告同仁至各客籍貫姓名廣帮卽由廣肇公所錄登其餘各省官商救濟會有同事兩人回申亦已鈔有淸單請刊不再贅陳合併聲明[  濟急善局施子英謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[帆船新製]  
　　香港循環日報云德國馬隊營中每隊備有帆布所製小艇兩艘平時可摺疉收藏若置水中則每艘能載兵士六人或八人渡水倘將兩艘用繩連屬可置重物二千五百零九至二千七百磅是誠軍中新式利器也 
[鄂省風災]  
　　武昌訪事友人云鄂中亢晴旣久天氣鬱悶異常本月十九日晚封家十八姨忽乘時而至飛沙走石大肆顚狂江中白浪如山兩所停泊各船多遭傷損城内房屋傾坍者尤不可勝計豆腐巷某顯宦新搆厦屋尚未落成竟將墻垣吹倒鄰舍某姓一家三口全被覆壓内有一婦懷孕數月竟致慘斃現已報請江夏縣臨騐想須從優撫䘏也 
[上海縣署瑣案]  
　　法界公堂讞員杜枝園大令移送天津人何福安控同鄉人李明山虧欠會欵一案至縣前晚縣主汪瑤庭大令升堂研訊何供小的隸名某處梨園前由李明山糾合一會被欠洋銀七十九元六角屢索不付叩乞究追李供小的在治下賃屋開設刷染店所糾之會得彩者不肯交付以致中途散去其中汪姓所欠計洋銀六百七十一元爲數甚鉅求恩飭提到案訊追以便料理何欵大令限李於二十日内先將何欵措繳所有汪姓欠欵候另行提案訊追兩造遵諭而退○華仲柏控錢立剛圖賴借欵汪大令研訊之下華供小的向操歧黃業與錢交誼頗深本年五月某日錢因有喪事向小的借用洋銀一百元其時小的僅有五十元爰向友人處代借五十元立有筆據限閏八月底歸還今向索取意似圖賴特檢呈筆據叩請追還錢供小的在楊樹浦開設藥店五月某日媳婦病故乏資棺殮向華借得洋銀一百元後因市面艱難無從籌措向華一再商緩華不允將小的之店封閉召盤今日又來威逼并被毆傷雙目眼鏡亦被擊碎求鑒大令諭令掌頰二十下限兩月内拔還不得再延華不應威逼大加申斥著一并具結呈案備查 
[馬路工程局瑣案]  
　　顧生根控周阿四訛詐洋銀一元八角總辦程雨村大令著將周掌頰二十下押候飭十六鋪地甲查明實在情由再行訊核旋由甲查悉顧兄曾向周借洋銀一元八角此次周向索不還反被誣控大令大怒提顧研訊著掌頰二十下押候繳齊欠欵方准開釋延干枷號○前者趙仁記控張金桂積欠水脚洋銀十八元程大令訊知此欵已被趙夥奚慶祥取去十六元令張如數繳案一面提奚究追限十日内將所呑各欵　　　　　　　　　前晚大令提案研鞫奚供小的身在押所無從出外　　　　　　保釋自當設法措齊大令准之著覍的 
[英美租界晚堂瑣案]  
　　英國輪船公司所雇　　　俊英投英美租界公廨控協定馬車行主錢阿雪積欠租價旋有李來順葉金祺陳鶴升等人禀請附追欠欵讞員張柄樞司馬准詞飭提錢阿雪未幾得哈律師來函略謂　定馬房一切帳目均由錢之祖母錢唐氏經理請卽補提訊追前晚司馬提集兩造研詰張俊英投案請追李來順供稱小的向開修車店被錢積欠修車費洋銀一百九十餘元葉金祺供小的向爲米業被欠馬料洋銀一百五十餘元陳鶴升供小的被欠往來洋銀二百六十餘元錢阿雪供稱小的共欠各户帳欵一千四百餘元惟行内帳目均由祖母錢唐氏經理求鑒司馬謂爾等控欠旣未將帳呈騐無從訊追著候補提錢唐氏到案查明細帳再行訊核○張阿世控妻母唐陳氏串同妻兄唐金生誘匿伊妻唐氏反糾合流氓兇毆等情前晚司馬升堂集訊張供小的娶唐氏爲妻已歴五年向住城内妻母時來引誘本月初七日被領出外連日不歸向之詰問反唆使其子唐金生糾集流氓將小的毆擊叩乞究追唐陳氏唐金生同供此事小婦人及小的並不知情不敢藏匿司馬飭將唐陳氏還押諭令唐金生赶緊將唐氏尋交違干重比○職員陶宇控地保陳永嘉藏匿田單二紙前晚經司馬提訊陶供是地職員已另售與人詎料地保將田單二紙藏匿掯不交還陳永嘉供田單確在小的處情願交還惟求恩宥司馬謂陳刁狡異常著責五百板押候三日内繳出田單違干重辦 
[法租界捕房紀事]  
　　寳山縣一圖育字玗居民徐茂齋串同地保姚俊卿以墳地單契向昌大質棧主李方照抵借洋銀二百元延宕日久向索不還控經讞員杜枝園大令訊取口供押候交保出外限交擔保抵銀之張秀龍到案再核昨有陳某者投捕房保徐姚出外依限尋交捕頭允之○前晚有偷兒混名小江北者濳入江寛輪船行竊經船中人拘獲解入捕房捕頭令押候解送公堂禀請訊辦○有混名小江西者妙手空空兒也前晚濳至海晏輪船竊取梨子甫携登岸卽被包探拘獲解入捕房捕頭令押候解送公堂禀請訊辦 
[美租界捕房紀事]  
　　昨日午前某西人乘四輪馬車飛馳至百老匯路適四千零三號東洋車迎面而來不及避讓致被撞倒碾傷車夫倪松三之足痛極狂呼五百二十三號巡街捕見之立將馬夫王茂生拘入捕房捕頭令出養傷費洋銀一元然後釋之使去○昨晨小竊顧茂生濳至滬北楊樹浦左近第六百三十六號門牌某姓車寓内竊得小車一輛後經包探邵潤初查獲解入捕房捕頭令押候解送公堂禀請讞員張柄樞司馬究辦○前晚有某國水手醉容可掬行至西華德路肆行滋閙六十號西捕見之恐釀禍端因卽拘入捕房捕頭令押至酒醒時釋出○昨日公和祥碼頭所泊某國商輪船忽逃去水手一名遍尋無著因卽投報捕房請爲查緝旋經四十三號西包探查獲捕頭令押候解送該管領事署禀請訊究 
[救濟善會第二批輪船載回被難官民名單]  
　　本月二十六日安平輪船載回北省被難官民三百四十餘人除劉君吉六另造名册外所有自向救濟善會報名載回者計九十二員名口開列於後楊家保張王氏徐再香徐阿香以上均上海人楊恒卿子一口鄭道德吳雲淸周本振眷三口張萬貞眷四口沈錫年黃雲卿姜重如姜小齋汪達聰宋照廷瞻贊夫余星甫女二口蔡鏡甫眷十口以上均安徽人田永全眷十口劉春源眷一口以上均浙江人童秀源眷二口寗波人吳正生眷一口陳小舫眷五口以上均江蘇人陳光湯再直均廣東人張建勳眷六口桐城人孫伯華江西人馬得勝無錫人周金福陳南淸汪三林以上均浙江人周全新金陵人張久齋眷九口時楚淸眷八口周冠伯蘇州人眷五口梅永之眷四口以上諸　官爵及所操何業容續錄再公平輪船載救濟會被難官民二三百人俟抵滬後再請詳細登報又未登册者二十四人到會請補因得面詢爵里頗詳并錄於後李靑蕃字筱初湖南醴陵舉人景山官學教習夏時濟字彝恂衡陽人户部主事夏紹笙字伏雛衡陽縣學附監生以上眷口十四人李長祿湖南卲陽縣人世襲一等子爵户部員外郎眷口四人陳嘉言湖南衡山縣人江南道監察御史眷口六人[  上海慶順里救濟善會鈔]  
[救濟善會雜紀]  
　　救濟善會昨承漢口分會交來第四批經募洋四百九十七元規元六十兩錢六十八千文紹興保昌莊交來經募洋一百二十元江陰學署交來小滋一百角倪貧俠交來金表一隻同吉祥交來經募洋七元南通州徐正心堂交來棉衣一百二十件慈施無量感佩同深除掣付收條外合請登報誌謝○前承徐生司馬經募棉衣已登報鳴謝日前泰順輪船赴津託裝去棉衣褲八百件合再聲明○天津閘口萬聚棧瑞公館王姓託本善會代寄上海周松泉信一封因信面未詳住址無從投交見報後希速至本善會帳房面取爲盼[  上海慶順里救濟善會陸樹藩潘炳南丁紹芬等誌]  
 
 

Page 10

 
 
[吳門官報]  
　　九月初九日知府吳觀樂禀知委解餉銀赴西安○初十日同知張辰由滬專丁來省禀謝奉委上海英美租界會審正辦差通判許之珏赴吳縣陳　赴元和知縣姚詩聲赴長洲均禀知奉府委秋勘荒熟差徐景寅禀謝委署金山縣事委署丹陽縣主簿范景賢禀辭赴任○十一日藩轅牌示照得准補吳縣知縣朱秉成奉旨開缺另補遺缺查有靑浦縣知縣汪瑞曾堪以調補又震澤縣知縣劉潤珩奉旨攺敎遺缺查有勞績候補知縣夏輔咸堪以請補儲憲羅由甯回長洲縣蘇禀知下鄉察勘秋禾並查保甲團練回吳縣田禀知赴光福勘案同知周文煦由鎭江專丁來省禀知交缷代理瓜泗厘局並經徵捐欵卽日解淸直隸州謝謝禀知奉藩憲委解餉銀差傅瀚禀銷抽查華婁靑金保甲團練並提湖北商務報費洋欵回知縣錢國選禀知奉委赴江北收積穀餘欵縣丞沈爾楨禀謝奉委豐備義倉徵租差○十二日同知左念慈由滬專丁來省禀謝奉撫憲委松滬釐捐總局提調差縣丞周祖揆禀謝奉委賓興局徵租差主簿楊寳善禀謝奉委齊門旱關差太湖協鎭毆陽成松到○十三日吳縣田禀知下鄉　案回知縣孫玉堂由上海布捐局來同知查燕緖知縣楊魯曾丁憂知縣林頤山均禀知奉儲憲傳閲正誼書院課卷巡檢兪侃由趙屯港釐卡專丁來省禀謝半年比較有盈奉飭留辦楊廷芬禀知奉委代辦國門水關差典史汪懷禀知帮辦洞庭山絲繭捐告竣回省管駕靖鯨輪船補用千總浦永新禀知送首府濮赴常熟○十四日知縣孫喬年由寳山沙洲差次來卽辭○十五日補用道河南儘先卽補知府楊廷杲由上海來通判梁書祥禀知由昭文秋勘回知縣楊炳震禀知由常熟秋勘回並謝江西賑捐奬加同知銜盧懋善由新陽秋勘回府照磨孔憲猷由甯來巡檢孫寳瑞禀謝奉委昭文縣保甲差縣丞葉承霖禀知交缷署吳縣縣丞任事回從九錢國楨禀謝奉委吳江縣保甲差卽辭○十六日請補淮揚道沈瑜慶由滬來卽辭行通判任汝霖由震澤秋看回劉文澍禀知奉憲諭代恩令兼辦西路保甲總巡差准補丹徒縣張德迪由奔牛厘局來知縣李樂善由滬專丁來省禀謝奉委瀏河厘　差魏士鴻由吳江秋勘回孫玉堂禀辭回上海布捐局陶聨琇由海運津局回工部主事金蓉鏡逝江人由京來勞績試用班補用巡檢吳晉起服回省禀到管駕靖鯨輪船補用千總浦永新由常熟回○十七日知縣朱鏡淸禀知交缷署靖江縣任事回省吳兆楣由吳淞沙釣船捐局來林士菁由五庫厘局來直州判胡顯勳禀銷崇明海門抽查保甲團練差主簿楊寳善禀知到齊門旱關差府照磨兪鯉翔由海運津局回省松滬局管庫候補同知左念慈專丁來省禀謝奉撫憲札委代辦松滬厘捐總局提調差○十八日任太湖同知程良馭禀辭赴任通判王鍾瀚禀知管解京餉赴山西行在回省知縣許溎祥禀知赴十里亭稽查火藥新庫本日卽回府經歴屠仁溥禀謝奉委吳淞貨捐分局差縣丞劉芳矅由滬來巡檢陳鳳翥由松江差次專丁來省禀謝飭知本年押解秋審人犯案内給予勞績班委署一次典史熊飛由籍起服回省禀到 
 
 
 

Page 11

 
 
   
 
 

Page 12

 
 
   
 
