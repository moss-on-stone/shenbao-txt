# 1899 - 275 - 4909513

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇原代名臣奏議採之各家文集廿一史者以及文選文粹文苑文鑑無不畢備非異端夾雜可語乃　　中之圭璧每部訃洋七角上洋三茅閣橋飛鴻閣發兌此佈 
[外臺秘要出售] [  圖書集成局啓]  
　　是書爲唐王刺史燾所輯刺史在臺閣二十餘年蒐求古今奇方凡一千一百餘種裒成四十卷　　　要卓著靈效宋孫中永刻之於成明程帶通先生刋印於後岐黃家久已奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良校讐詳　現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁鴻口鴻文順記湖北省城煥文書辰發售此佈 
[英人與阿非加利將啓戰端論]  
　　日前本館登英京倵敦來電云南阿非利加洲搭浪施華列土酋久與英人有違言英人不欲興兵委曲俯就互相籌議已數月於兹而搭酋趾高氣揚大有凌躐一切之概於是英人亟籌戰務日内卽當相見以兵戎未幾又得續電云刻下英皇方諭令内閣核議戰事市上一聞此信銀價立時大貶蓋恐國家籌備戰費須用金二十五兆磅也至英國各車行業已由兵部傳諭將一應馬匹豫備調入營中搭酋則在加列施登及馬弗經二處調集雄師以備與英人對壘嘗攷阿非利加爲地球第三洲其地共有一千一百九十萬英方里緯綫自赤道北三十七度起至赤道南三十五度止經綫自中華京師偏西六十五度起至一萬三十四度止北界歐羅巴與亞細亞南境東界印度洋南盡於大西洋抵太平洋洲中部落甚多不能悉舉約計全洲人數大略有一百八十八兆之多率皆面黑髮鬈秉性獷悍以鬥殺爭奪爲能物産雖饒而人乏巧思不能用以自　諸國人嘗買以爲奴而闢其瀕海之地計德國所轄凡大小四處共一百萬英方里葡萄牙國所轄凡大小六處共九十萬英方里比國所轄止孔弋國一處共八十二萬英方里意大利國所轄止紅海兩口以西一帶之地共三十一萬英方里西班牙國所轄凡大小四處共二十四萬餘英方里法國所轄大小九處而得地最多計共有二百七十八萬英方里英國所轄有大小十九處之多得地共二百四十四萬餘英方里除各國所管之地八百餘萬英方里外非洲本管之地僅存二三百萬英方里噫由大而小由强而弱非洲人之自促其國何以若此哉今者搭浪施華列酋長又欲與英人啓釁秣兵厲馬决戰疆塲說者咸以爲英歐洲强國也財富而兵精海軍旣冠絶全球陸師亦並非小弱卽以俄法德三國之强大亦皆心存畏忌不敢驟與之爭鋒以蠢愚無識孱弱不振之非洲人而欲一旦與之爭衡鮮不　鮮皆當車必至自取覆亡而後已愚則謂非洲人性情兇悍殺人放火素屬專長推其恣睢暴戾之爲雖虎豹豺狼亦無以加此殘酷人民無大知識惟以獵獸爲生故於施放洋槍頗爲精熟卽未能百發百中而習此爲生計其技終較勝於常人且自諸國據地以後教之禮義教之製造非洲人之椎魯亦已異於從前今者與英人爲詰朝之見勝負正未可知蓋英自近年以來其國人皆以商務爲重上下一心經營貿易商業益大財日充盈商人旣各有身家計重之心而國家亦遂有持盈保泰之意故俄人逞志於中國欲奪英之利權而英人不能力阻竟爲所侵此可見英之不甚有爲矣論者嘗謂今日之英猶之春秋季世之齊外雖雄强而已成弩末之勢且一千八百九十六年英人有事於阿非利加南土之馬他巴烈曾受大創時英國辦理大臣車木比郎君無力挽回俾崇國體非人分布各要隘大破英軍橋寓英人大受其害富商大賈尤被蹂躪前事彰彰在人耳目今搭酋毅然與英人决裂欲爲憑軾之觀安見馬他巴烈之事不再見於搭浪施華列耶誰謂英人果操必勝之權哉 
[本館接奉電音]  
　　昨日中午十一下越五十五分時京師飛電傳來上諭三道敬謹譯登○九月初二日奉上諭本年夏秋以來雨澤愆期近畿一帶旱象將成疉經設法祈禱以冀渥沛甘霖惟是應天之道以實不以文朕躬循省深懼未克感召天和輔弼匡襄實惟爾臣工是賴在廷諸臣其各獻忠忱共抒讜論庶幾上下交儆修人事以迓天庥欽此同日奉上諭前因京師雨澤稀少迭令奕劻溥偉等恭代拈香虔　申祈禱尚未渥沛甘霖深寅盼本月初四日著派憾漪前詣大高殿再行恭代拈香時應宫著派載瀅昭顯廟著派載濂凝和廟著派溥倫同於是日分詣拈香欽此同日奉上諭裕祿奏永定河伏秋大汛搶護平穩獲慶安瀾一摺永定河本年伏秋汛内迭次盛漲經該河道督同工員設法搶護兩工一律平穩現在節逾秋分仰賴神靈默佑得慶安瀾實深寅感發去大藏香十枝著裕祿祗領交永定河道陳慶祁虔詣大王廟敬謹礼謝以答神庥餘著照所議辦理該部知道欽此 
[非事電音]  
　　阿非利加洲南境搭浪施華利土酋將與英人交戰情形前已譯登於報兹者香港循環日報登倫敦來電云上月下旬某日搭酋照覆英大臣湛白蓮末氏祗言我國政府必按照一千八百八十四年盟約而行並不提及將搭土歸英管轄之事是以英國已預備蓮船七十艘聽候調遣新金山島絲倫島英員則議　兵二百名馳詣非洲助英軍戰守至昨日滬上接倫敦來電云上禮拜三卽華歴八月三十日搭兵拔隊前進預備用巨砲攻擊英兵英兵之扼守拿打里地方者卽却退其駐午架施利埠之英兵亦頗有退志云 
[俄人肆志]  
　　某西字報館得滿洲友人信云邇聞牛莊時有匪類擄掠俄人之事緣俄人招募華人工作多所尅扣以致華人爲飢寒所迫流爲匪類紛擾不堪至於可殺克兵及鐵路俄工所爲尤往往不合於埂現在俄人欲攘奪遼陽一帶開礦利益頗有得尺則尺之勢華官但允其開采復州各礦餘則悉力拒之 
[厦事未定]  
　　香港循環日報云厦門土人因日本官員在虎頭册建立國旗以致紛紛滋閙事後日廷向　中朝要索十二欵并有附約五欵其中最要者厦門租界以三十年爲期期滿重復訂約接租云云華歴八月十五日日本海軍省大臣飭八重山遞書艦由佐世堡軍港開往厦門以便傳　消息其駐泊上海之龍田鋼艦亦鼓浪赴厦藉壯聲 
 
 

Page 2

 
 
威 
[爭先干預]  
　　京師采訪友人云此間於今秋奉旨創設鼓鑄銀圓局以濬利源局中一切章程均未釐定而英日兩國已照會總署爭欲干預其間俄人則謂此事英日斷不能越俎代庖如譯署貿然允從恐非口舌所能了結也 
[薇旌指滬]  
　　正任江蘇藩司聶仲芳方伯於八月二十四日將護理巡撫關防交卸後定期九月初二日赴金陵謁見兩江總督劉峴帥然後入都陛見迨二十八日之夜忽接督轅電音於是官塲傳說紛紛咸謂峴帥令方伯暫緩北上本館旣得采訪友人函牘卽登諸報章兹悉當日峴帥實傳電方伯不必先赴金陵俟入覲天顔然後於南下時繞道白門暢談時局方伯因於本月初二日午刻由藩轅命駕出胥門用小火輪船帶官舫赴申浦以便航海入都 
[軍節將回]  
　　松江訪事友人云日前提轅接江隂來信知江南提督兼自强軍統領李壽亭軍門定期九月初三日由防次遄回標下弁兵咸預備迎迓聞軍門回轅後卽將遴補桐里等處汛弁各缺矣 
[奏牘照登]  
　　奏爲局員清丈灘地輒將有糧田畝變價充公請飭覆查以清公欵而安民業恭摺仰祈聖鑒事竊自光緒二十二年前署兩江總督張之洞派員在上海寳山兩縣設局清丈灘地變價升科湊撥南洋紡織幾器價三十餘萬兩之需營定章程僅就無糧地畝及毗連租界之緊要官地清查變價於民間糧田本不相涉自前局員許寳書接溿上海清丈局務創爲漲溢之說將有糧田畝一律清丈其丈法不用舊式步弓概用洋法皮條於是現量之數與業戶田單畝分不符該員卽指爲溢出扣單不發勒令充公或廬舍墳墓該業戶萬不能棄則令繳價領還所繳之價任意估定有較原價增至數十倍者奸胥蠧役從中播弄層層搜剔狼狽爲奸臣聞寳山縣設局清丈凡舊有糧額者憑串給單准其照舊管業上海辦法殊不一律查該縣田畝以咸豐五年清丈印册爲根向來業戶田單遺失赴縣呈明如果糧串印册相符補給印諭卽爲執業之據乃許寳書先行知照縣署停給印諭遂使遺失田單之業戶縣不給諭局不騐串卽有祖遺産業坐聽變價充公是直以糧田報升無論將來一田兩額糾葛不清卽目前擾累情形何所底止且聞該局呈報清出畝分已有五百餘萬之多尚灘官地計已丈量完竣上海時値田價有貴至三千兩一畝者卽以每畝千兩爲斷統計已有五十餘萬核諸原議湊撥三十餘萬兩已過其半寳山清出之數尚不在内不知銷歸何所現在接辦之員復議展界續丈似此漫無限制恐閭閻有限之脂膏不足填貪墨難盈之雞壑相應請旨飭下該督撫澈底根究將有糧田畝業經變價充公者按照該縣印册核對相符清還業戶局員經收欵項概令和盤托出無任中飽如尚灘官地丈量完竣應將該局及時裁撤以免紛擾臣不敢緘默理合恭摺具陳伏乞皇太后皇上聖鑒訓示謹奏 
[憲札照登]  
　　南洋大臣劉爲札行事奉軍機大臣字寄兩江總督劉傳諭護理江蘇巡撫聶本年八月初五日奉上諭有人奏局員清丈灘地將有糧田畝變價充公請飭嚴查一摺據稱上海寳山兩縣前曾設局清丈灘地局員許寳書接辦局務改用洋法丈量於業戶田單畝分不符者指爲溢出勒令充公或令業戶繳價領還所繳之價有增至數十倍者上海一縣清出畝分變價至五十餘萬兩之多寳山清出之數尚不在内等語著劉坤一聶緝槼按照所奏各節確切查明據實具奏勿稍狥隱原摺著抄給閱看將此諭知劉坤一並傳諭聶緝槼知之欽此遵旨寄信前來等因並抄奏到本大臣承准此合行抄奏恭錄札飭札道立卽欽遵所奏各節督飭印委各員切實詳細查明迅速禀覆核辦勿稍狥隱違延切切 
[皖省决囚]  
　　安慶訪事友來函云八月二十七日午時臬轅接奉刑部釘封文立飭懷寗縣處决男犯三名女犯一口詢之知其事者僉云友犯係朱劉氏江蘇桃源縣人年二十九歳僑寄盱眙縣境與姦夫楊春貴謀斃本夫事發到官審實申詳照例凌遲處死至於三男犯除姦夫楊春貴外一爲某縣盗犯柯榮一爲含山縣用藥送害行人之船戶方作全歳均三十以外膂力剛强狀貌獰惡噫奸謀雖狡法網難逃不逞之徒觀此當觸目警心不復敢以身試法矣 
[渡船被刦]  
　　廣州訪事友人云上月十二日花縣横潭鎭渡船返自省垣駛至泥堡海面突有盗匪若干人駕長龍艇飛槳而至一躍登船先是船中預伏數盗至此爭先拔槍躍出將舵工水手嚇禁一隅然後搜括金銀呼嘯而去某日三水縣三江鄉渡船至省行至金溪下田料忽有數匪自後追至拔刃相向船中人畏其兇横噤不敢聲致諸客行囊搜索殆盡 
[嫉惡如仇]  
　　蕪湖訪事友人云此間有無賴子綽號進街虎者屢次犯事飽受官刑近又專向烟花窟作護花鈴野草閒花苟得邀其一顧則遊蜂浪蝶卽不敢肆意摧殘術亦言矣上月十七日天明時不知緣何忽被保甲總巡婁午峯叅軍拘去其時進街虎方宿土娼佘巧雲家驀然鐵索郎當械頸就道適新委保甲局總辦童米蓀大令正在按圖索驥聞有是事卽會同叅軍訊鞫判令鞭背二千下喚薙髮匠至將雙眉及髮辫薙去微留丫髻綰以紅繩如京劇中之小丑然然後荷以巨枷派地保抻令按叚遊行示衆俾爪牙羽翼聞風知懼懲一儆百人皆謂爲意美法良云 
[粤垣火警]  
　　廣州訪事友人云上月十九日之晚九點鐘時十七鋪信豐酒米店忽兆焚如經人恊力救援得以應手而滅二十一日菜欄街某飯店因晚炊失火霎時烟燄騰空幸店夥皆膂方剛者汲水狂澆得免於禍 
[金臺夕照]  
　　京師采訪友人云八月二十四日欽奉上諭著各省督撫宣講聖諭廣訓及保薦人才須循名核實等因蓋徐大學士桐所條陳也○本年自春徂夏罕遇甘霖入秋以來亢旱尤甚皇上恫瘝在抱兩次求雨迄未上格天心因於八月二十五日飭順天府府尹何大京兆乃瑩馳赴邯鄲縣恭請鐵牌 
[五茸近事]  
　　松江訪事友人云新任華亭縣王緯辰大令得庚於八月二十五日接篆後示期二十六日謁廟行香二十七日點騐各房書吏二十八日點騐獄囚二十九日點騐差役三十日巡閱城池九月初二日考錄代書雖曰循例奉行儋亦琴堂新政也故志之○奏賢縣境再村港有因姦謀命巨案縣主金調青大令拘獲盛秉姚何氏等人訊供解府府尊濮紫泉太守勘訊之下各犯翻供不承因札調大令來松研鞫歴數日夜仍堅不肯招大令遂辭回任所兹聞此案已由太守札委新任華亭縣王緯辰大令詳細研訊矣發奸摘伏不禁於大令乎望之○兇棍陸升堂戮斃翁阿青之女醒姑經前署華亭縣趙嘯湖大令鴻拘案訊明兩次解省復勘均因翻供發回疉用嚴　堅不吐實連日復經府尊濮太守研訊旋定於九月初一日將陸犯及屍父翁阿青地保張耀生鄰人夏姓陸之私婦王包氏見証張三姑一併解赴省垣聽候省憲委員推鞫○郡城之南有方塔焉高矗雲霄與西林塔遥遥相對蓋亦名勝之區也塔之陽白楊衰草荒塚纍纍前有一衣帶水左右瀠洄每當夕照銜山行人罕見惟南門外鄉人之入市者晚歸必問途於此上月某日之夜某甲行經是處心急足違墮入河中極聲呼救良久始經鄰人援起然已傷一足未免不良子行矣 
[上海官塲紀事]  
　　前日委署金山縣知縣武大令仁趾由蘇抵滬旋卽命駕進城拜會各當道並詣敬業書院行轅晉謁新任蘇松太兵備道余晉珊觀察事畢乘舟赴金山履新前日江蘇河運局統辦張子虞太守預因有要公命駕至上海縣署拜會縣主王欣甫大令晤　良久 
 
 

Page 3

 
 
而别○新任蘇松太兵備道俞晉珊觀察接篆時屬下各官咸往叩賀連日觀察親至各處謝步昨晨排齊全副執事至英美租界會審公廨讞員翁笠漁直刺飭丁擋駕 
[薇旌已蒞]  
　　昨日午前十點鐘時江蘇藩憲聶仲芳方伯由蘇垣乘官舫用小輪船帶至滬江小泊美租界北河南路大橋之北旋卽命駕登岸迤邐往天后宮側出使行轅暫駐本邑文武各官咸趨轅謁見聞方伯此行以戀闕情深自請　　陛見大約薇旌小駐卽當航海入都也 
[公所改建]  
　　上海縣王欣甫大令前曾禀明各大憲擬度地天后宫西首建造嘉矜公所尊收無業流氓責令習業日前奉到前署道憲曾觀察札文以該處毗連出使行轅爲顯宦往來駐節之所如與流氓公所毗連殊不雅觀等因大令因將所建之屋改爲官紳會議所至嘉矜公所另行擇地再建 
[縣訊謀斃賭客案]  
　　前者上海縣王欣甫大令訪悉虹口有匪徒謀斃賭客之事因飭二圖地保范全楨徐如義拘獲賭徒曹阿大卽殺牛阿大訊不供認分别責押在案兹又獲到冐認屍親及移屍之趙召和等三人前晚親提訊詰范徐兩地保同禀小的等於七月二十六日聞曹阿大有謀斃賭客之事卽往查訪途中見曹手執棉衣形狀慌張向之盤詰自言昨晚有賊到伊草屋内攫去洋銀五十元當卽追獲在身畔搜出洋銀二十九元又有小孩在河邊拾得二十一元問伊將賊如何處置則含糊不答後查得有一不知姓名之人身無長衣携有洋餘四元與曹途遇曹誆稱借衣與穿誘至草房内誣以竊賊私刑致斃將屍身移至屋後趙召和所住草房草草收殮大令詰以死者僅有洋銀四元且身無長衣曹阿大何至起意謀斃顯係混供喝令笞責五百板始供稱小的等當時祗知曹阿大之子林林與林少根趙召和等人舁屍棺至他處掩埋聞趙言棺内係其胞弟之屍其棺掩埋在何處實在無從查悉林少根刻已避匿爲特將趙召和曹林林並林少根之父林金和解案請訊大令向趙召和研詰供江北人在滬小本營生租賃曹阿大家屋後草房居住胞弟向在某輪船當小工七月二十六日病故於小的屋中當卽棺殮舁至分水廟畔義塚暫厝曹林林供小的年三十五歳七月二十日小的方爲兒子定親實不知父親有謀斃人命之事林金和供在邑廟豫園内某耍貨店爲夥兒子少根出外日久不知何往曹阿大供某日小的拘住一賊毆擊一番旋卽釋去並無謀斃之事小的現在患病叩求恩典大令飭將曹阿大還押餘人均交差看管候再訊供 
[鄰封相騐]  
　　札委騐屍已紀昨報昨日清晨八下鐘時寳山縣尹輔卿大令命駕蒞上海縣署由典史周少尉迎入獄中升座傳訊禁卒邢棟及同號犯人張茂康等同禀稱已死犯人張金元原籍山東某邑素有痰喘之症前日清晨忽氣厥不省人事小的邢棟立卽禀將本官大老爺撥醫診治藥石無功旋卽身死官醫所禀亦大略相同大令飭仵作悉心相騐旋卽唱報屍身並無傷痕委係因病致死大令親騐相符查得該犯並無屍屬飭卽棺殮發封暫厝隨與周少尉揖别赴土地祠拈香然後入内與王大令茗談片刻復詣敬業書院謁見余晉珊觀察禀復銷差遄回任所 
[禀請騐屍]  
　　昨日二十六保十五圖地保陳阿毛投上海縣署禀稱圖内漕河徑迤西有屠夫張阿弟者不知因何與李阿妹張金英口角李等突持刀將張阿弟咽喉劇傷以致斃死旋由龍華巡防局老爺將李等兩犯拘獲今特送案禀請騐屍縣主王欣甫大令令預備屍塲聽候初四日往騐 
[逸犯已獲]  
　　本年七月某日松江府屬奉賢縣獄中所收馬蘭堂及馬瑞二兩犯越獄脫逃縣主金調青大令禀明府尊濮紫泉太守飭提刑禁人等監禁候辦一面通行各邑派差嚴緝英美租界公廨讞員翁笠漁直刺接閱來文卽諭令捕役凌振嚴密查拿旋經凌役購得眼線偵知兩犯匿跡之所不動聲色禀請飛划營武弁宋孝臣遊戎撥派勇丁馳往緝獲並就近禀請駐劄吳淞口之某防營哨弁袁君明才督勇押解至公廨禀明直刺直刺諭令押候訊明解歸原縣辦理 
[會審牛骨案]  
　　前者有入日本籍之商人黃玉樹投英美租界會審公廨控林孝利由漢口承裝牛骨赴日本中途停泊勒加水脚銀當會訊時判令黃玉樹呈繳洋銀一千四百元林尚不服赴道轅上控前署道曾經郛觀察批飭公廨覆訊讞員翁笠漁直刺遂照會日領事署訂於前日午後會訊鐘鳴三下日本代理總領事松村君詣公廨與直刺升座黃玉樹延律師威金生聲稱此案早經定斷何須再訊松村君謂林孝利赴道轅上控今仍發回其中有何不合儘可當堂申訴林孝利所延律師佑尼于稱本律師今日到堂其中細情尚未盡悉所有不合之處雖中日官意見相同可否請另行訂期再訊直刺商之松村君允於下禮拜四卽本月初八日午後再訊 
[樂極生悲]  
　　英租界三馬路惠秀里介家列屋而居前晚有浪子七八人在第六十四號門牌王畹香校書妝閣肆筵設席紅　飛去鶯燕紛來拇戰聲喧互相牛飲不料轟然一聲樓忽坍下諸客旣爲莽大夫之投閣而各校書及青衣諸婢亦均如緑珠墜樓計受傷者共十六人一時人聲鼎沸疑肇火災哭喊之聲聞於遠近嗣有巡街捕臨塲彈壓始漸安靜如常事後查知有某錄事應召侑觸受傷最重且失去珠花金釧等物雖經報明捕房恐人多於鯽未便稽查矣 
[上海巡局瑣案]  
　　日前崇明人謝雲卿來滬寓居南市老白渡横街大順金客棧翌日忽失去洋銀七十元　棧中　串竊赴十六鋪巡防中局控追局員文斌臣二尹飭地甲傳棧主王子遠到案質訊王稱謝客所帶洋銀旣未交明不知因何遺失實在　　查究張柏村供在小的在棧司茶房之役謝來此借寓實不知其有失去洋銀之事二尹諭令協同地甲迅卽理處以免訟端○前日張阿虎　　　何處竊得布短衫兩件携至南市大東門外壩基橋左近適被十六鋪汛捕朱昌查見拘解十六鋪巡防中局局員文二尹提訊之下判笞責　　板贓給失主具領○前日無賴楊妙全沈關生在南市某茶肆中因借錢不遂互相忿爭十六鋪巡勇查見一併拘解巡防中局局員文二尹判笞楊二百板沈一百板○前者蔣子卿之未婚妻王媛媛逃逸無蹤疑岳母王顧氏蓄有他意因將伊子王敬順等扭赴二十三七鋪巡防局控請斷追局員邱友齡二尹提案研訊之下諭令王顧氏迅將女尋交來案翌日有高駿良者在滬北老庘左近串同某包探之夥誣某性婦人將王媛媛私匿任情恐嚇某姓婦情急奔至二十三七鋪巡防局中喊控二尹提案研訊供稱此事小婦人並不知情實被無端誣指以後如訪查屬實願從重治罪二尹著取具切結候傳高駿良到案訊究○前日小流氓牛皮錦章卽陳錦章在南馬頭仁和酒店與寗波船戶某甲相遇訛詐洋銀六角事後甲糾衆至永祥茶樓欲與錦章爲難不料誤將豐記船廠内崇明人施阿榮毆傷二十三七鋪巡防局委員卸友齡二尹訪悉情由勃然大怒立飭地甲傳永祥茶樓主周國華及仁和酒店主婁琦琅研訊周供稱當日品茗者只十餘人小的不便阻止二尹另飭人前往查問旋禀稱是日聚集永祥茶樓者多至百餘人二尹惡周有意刁狡判責一百板諭以嗣後不准再售講茶如違定提案嚴究婁供伊等訛詐打架小的均未與聞及至次日始有人告知求恩寛宥二尹諭以嗣後凡有裝束詭殊形同流氓者概不准容留聚飲如敢不遵致肇事端惟爾是問婁唯唯稱謝而退又傳十二圖地保顧桂榮及夥役等到案嚴加申斥謂爾等所司何事任令流氓聚衆打架甚致毆傷無辜之人殊屬不成事體此後如敢玩愒定提責罰顧保再三求恩始叱令退去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤學試期續誌]  
　　廣州訪事友人云廣東提督學政張冶秋宗師考試廣州生童經古及各屬生員科試日期已登前報嗣又示期八月二十八日考順德縣屬童生正塲三十日考南海龍門縣屬童生正塲九月初二日考番禺新安二縣及番禺新安客籍童生正塲初四日考東莞花二縣及東莞赤溪客籍童生正塲初六日考新會縣屬并旗籍童生正塲初八日考增城新寗清遠三縣童生正塲初十日考香山三水從化三縣童生正塲 
[修理輪船]  
　　鴻安公司益利輪船被火情形已登昨報事後查檢船上大餐房業已殘毁不堪遂駛入外虹口老船塢鳩工修理聞須俟兩禮拜後方可竣工也 
[英美租界晚堂瑣案]  
　　南市阜昌等參號控高海榮厲少山陶少泉串騙燕窩經讞員翁笠漁直刺提訊斷令繳還價銀前晚提案覆訊高供小的自蒙大老爺斷令每人繳還洋銀七十二元今先措繳期票五十元尚有一百七十元求准交保出外俟尋屬楚卿到案聽候公斷直刺准之著赶緊尋厲楚卿交案再核○廣東木匠蘇美簡有老松澄謄控張月初等圖賴工作洋銀八百餘元前經直刺提訊斷令張等給還洋銀六百元交粤人黎仁保去勒限追繳迄今逾限已久原告迭次禀催前晚直刺飭差將保人黎仁提案研訊黎供張等自經小的保出後實因欵難籌措遷延至今除前堂已繳過洋銀一百五十元外今再繳三百元尚欠一百五十元求恩寛限數日當卽繳清直刺准如所請叱令退去○黃漢如與蘇海煦因欵糾葛控經直刺勒交帳簿在案前晚提案覆訊蘇　小的與邵順發股開順太裕皮毛店立有憑據銀兩均由張培煦匯付所有帳簿由霍九皋在老椿記客棧親手交黃漢如取去求恩究追霍供帳簿六本確由小的交黃收取當時張培煦亦曾目覩求恩鑒核張所供與霍略同黃供彼等並無帳簿交與小的　被誣指尚求明察邵供霍將帳簿交黃時監生並未目見直刺謂黃曰此事霍已到案供明毋庸狡賴喝令笞責三百板押候將簿呈案以便訊核○張小狗扭控趙榮郎誘拐妻室某氏直刺前已訊明前晚提案復訊趙供小的係崇明縣人由王獻廷等爲媒以洋銀一百四十元娶再醮婦某氏爲室今已懷孕突被張扭控案下前蒙訊責如今求恩開釋容小的將妻送案直刺飭关押趙至崇明關提某氏到案訊辦 
[英美租界公堂瑣案]  
　　煤油掮客徐安甫控美最時洋行買辦周照桂誆去煤油一千箱之棧單昨日讞員翁笠漁直刺會同任繙譯訊問徐供去年十一月二十八日被周騙去煤油棧單一紙計共一千箱値銀一千六百七十兩向索不還扭至捕房捕頭以錢債事置之不理周謂須俟鄒金生出爲理處但鄒早已逃逸監生知其奸詐是以投案控請究追周卽邀徐文述等與鄒會商後知不能抵賴浼南順記經理人勸償銀六百五十兩當時曾收銀三百兩後屢向索找囑至魯鱗洋行虞洽卿處並取出細帳一紙内有訟費銀若干及持帳扭周至捕房經美最時行主保出今請追銀細帳呈案周虞同供並無誆騙情事徐與鄒合販煤油去年十一月二十八日付來棧單一千箱次日由魯鱗洋行執事人至美孚掛失共四千五百箱此一千箱亦在其内後經南順記等商勸酌賠銀六百五十兩徐已允了事收過銀三百五十兩請爲公斷直刺著遲兩禮拜再訊○包探竇如海禀稱流氓秦阿德昨向陳慶生索詐洋銀四元由姚松濤向之理勸事後陳不願投報捕房經小的查悉傳同見證人送案請究陳投案申訴前情秦一味抵賴姚訴稱秦向陳訛詐由小的目見直刺商之任繙譯判將秦笞責二百板管押兩月○包探胡瑞龍禀稱竊賊曹阿二前曾犯案近日不知在何處竊得綢布衣二十件被單一條經小的查獲送案請辦曹供衣被皆係已物求鑒直刺判責一百板管押七天○包探顧阿六拘解積竊王小毛至案禀稱此人屢次犯竊昨又竊娶老閘附近朱杭氏家皮衣兩件綢布衣四件報捕後經小的緝獲起到原贓送案請究朱杭氏投案請領失贓王供浙江寗波府屬慈谿縣人行竊該死惟求寛典直刺判責三百板遞解顺籍○包探費阿銀拘解談阿毛至案禀稱此人不知在何處竊得水烟袋一枝經小的拘獲送案請究談認竊求恩直刺判管押七日○包探洪阿寳禀稱昨日陸春法劉金海兩人不知在何處串竊綢布衣服十四件水烟袋一枝經小的緝獲詰問失主堅不指出爲特送案請究陸劉認竊不諱直刺判各責一百板管押七天贓存捕房待領 
[法租界公堂瑣案]  
　　西新橋南首洪源里五十二號門牌居民劉子祺之妻孔氏與鄰居李俊卿有染前晚往續舊歡爲劉偵悉至天將破曉時排闥直入拘送捕房昨日捕頭令包探解案請訊劉投案伸訴前情李供小的係金陵人寄居洪源里四十一號門牌屋内前晚友人招飲劉遂指小的與伊妻犯姦尚求明察劉孔氏供小婦人年三十二歳前與丈夫涉訟上海縣署蒙王大老爺斷令每月貼養赡洋銀五元無如丈夫棄家鷄而愛野鰲置之不顧不得已爲此苟合之行劉稱顔面攸關請發善堂擇配讞員朱森庭明府准之飭具切結存查將劉孔氏押候鞭背五百下掌頰二百下發普育堂擇配李枷號半月期滿笞責八十板○上月二十六日公館馬路恒德燭店不戒於火延燒左右鄰捕頭查得曾倩公平洋行保火險因遣包探查明解送公堂禀請核辦旋經包探查得委係無心失火昨日將店中執事人沈奎言店夥韓沛鴻彭洪祺學徒陳炳年等解案請訊明府商之何繙譯官謂援照中國律例起火之家理應究辦今姑從寛准其贖罪著罰洋銀五十元何君頷之○余配仁禀稱自光緒二十一年販運毛竹與龔錦文往來被欠洋銀一百元立有票據向索不還求恩追給明府判將龔押候交人保出限十日理楚○史紉彬控稱與忻伯琴合股販運牛皮雜物被欠銀四千餘兩昨日明府提案研訊史呈遞帳目求追忻供史侵吞銀一千餘兩反敢誣控尚求明察明府謂兩造供詞各執顯有不實不盡爰將帳簿發還將忻交人保出限半個月内邀中理楚禀覆候核○招商局十一號巡丁韓阿和禀稱徐阿三竊取某號寄棧之五棓子當塲拘獲已將贓交與同黨又朱永發竊取生鐵一塊緝獲人贓送案請辦明府判責徐二百板朱三百板○傅松壽禀稱小的在德順里司閽前晚王阿弟撬門圖竊當塲拘獲在身畔搜出鐵鑿一柄爲特送案請辦包探禀稱土竊被獲後先被擊以鐵條傷痕尚在合卽禀明明府判責王一百板諭傅曰嗣後拘獲竊賊不准擅用私刑違干究辦○韓阿和禀稱陳阿榮竊取檀香一枝緝獲人贓送案請辦明府判責一百板○包探禀稱陳瑞生竊取海晏輪船測遠表一枚由船主拘獲送案請辦明府判責三百板○包探禀稱金金寳竊取某鄉人衣服一件當塲拘獲解案請辦明府判責一百板○上期張敬順禀控江子椿欠銀六十七兩有奇明府准詞提江研訊著交的實人保出限十日内理楚○唐順卿控陳薛氏積欠房租除繳到外尚少洋銀十餘元延宕不還明府著押候比追 
[美租界捕房紀事]  
　　昨日清晨小竊李阿桂混入唐家弄某姓家竊取衣被適爲某包探拘獲起出原贓解入捕房捕頭令押候解送公堂禀請讞員翁笠漁直刺訊辦○昨日偷兒王阿二混入外虹口西華德路甬人某姓家竊取綢布衣服適爲某號巡街捕所見拘入捕房捕頭令押候解送公堂禀請究辦 
 
 

Page 10

 
 
[金陵官報]  
　　八月二十四日統領淮北得勝水師緝私營陳有元辭辦姜泰厘捐知縣鄧矩到卽用知縣于銘訓到禀知由蘇州分寗孫友萼叩謝署邳州牌示候補道沈邦憲禀知到籌防局差並銷善後局差李光瑜禀知到善後局差委辦武穴掣騐候補道俞明震辭辦厘捐未釐局候補道穆由鎭江公幹回江西臬憲陳澤霖到調補漕中恊提左營遊擊吳炳辰到海門同知王賓辭知州魏仲青辭赴壽州知縣秦獻祥到由淮咨送回省李恩元到赴溧水公幹回鹽大使韓秉禀辭回淮縣丞孫傳淑由京來督轅牌示於九月初一日換戴暖帽○二十五日襄辦上海機器局知府張慶勛到通判甘恕禀知赴江北措資知州李孟康禀知句容任内交代算清知縣陸景澄禀知赴銅山公幹又洪盤到由蘇回又周衍竊辭赴大通掣騐差縣丞梁國鼎叩謝給奬勵班註册接委一次平鏡輪船馬儉餘辭送前任鹽巡道胡赴蘇○二十六日藩臺恩新授江西臬臺陳澤霖辭上海清丈局候補道沈瑜慶委辦武穴掣騐候補道明震均見總兵姚桂林辭赴寗波知縣張鎔萬辭隨陶道赴五河荆州營務處防御雙秀又佐領忠全均辭虎威蛟船到送李軍門來水雷輪船馬超羣辭送軍火赴荆州祥雲輪船耿朝泰由大通回代送劉式通來○二十七日江南提臺李軍門會辭行襄辦上海機器局候補道許夔辭運判葉爾良叩謝甄别辭回揚府經歴蔣延齡鹽大使趙乾均由京來又董恩溥由揚來虎威蚊船鄭倫辭送李軍門藩轅牌示儀徵縣張樞調省另有差委遺缺查有輪委到班之候補知縣楊激雲堪以署理兼護江寗將軍都統　合 
[蘇省官報]  
　　八月二十三日同知吳其昌禀知交卸署太湖廳任事回省部選松江府營糧通判劉興基禀知由滬見道憲回知縣周清溱禀知奉藩憲委赴溧陽公幹接司獄林守廉禀謝委署長洲縣典史事新派撫轅巡捕試用巡檢田應昌貴州人隨撫憲由廣東來江蘇試用從九品江龍安徽人由江北來○二十四日督辦松滬釐局候補道錢由滬來太倉州蔣禀謝奉飭回任通判丁年由上海來禀謝奉委管解京傏差知縣周清溱禀辭赴溧陽公幹又姚詩聲禀辭管解京餉赴都又李樂善由車坊釐局專丁來省禀謝一年期滿此較有盈奉飭留辦又鍾進賢禀謝奉委東路總巡保甲差理問陳祖惠由上海貨捐局來縣丞邵鳳年田煒祖均禀謝奉委太倉海塘工程差元和縣主簿陳炳甲由崑新公幹圖指分江蘇遇缺先補用典史楊志彪四川人由京領照來省禀到管帶蘇防左營儘先遊擊黃春懷又右營儘先遊擊周遠明双前營正任常州右軍守備徐誠檀又後營補用叅將徐錦堂又太湖中營儘先都司黃家賓均到卽辭藩轅牌示照得奉賢縣典史徐承乾因案撤任所遺員缺查有候補巡檢鄭興貴堪以酌委署理○二十五日首府彦禀辭赴常昭公幹太倉州蔣禀辭赴任調署鎭江府海防理事同知恆垣禀辭赴任請補蘇總捕同知黃家珍謝委赴江北公幹卽辭同知王秉忠由木瀆厘局來卽辭知縣方蓀由吳淞貨捐局來禀謝一年期滿比較有盈奉飭記功　次五品銜候選訓導顧澤堯上海人由籍來理問陳祖惠禀辭回滬縣丞張樟由寗來上海小南門稽查委員補用縣主簿文慶嵩由滬來巡檢高其琛禀謝奉委太倉海塘工程差典史謝本偉禀銷武進縣保甲差籤分江蘇試用典史王度四川人由京領照來省禀到○二十六日知縣董觀瀛禀知隨同首府赴常　公幹卽辭又李樂善由車坊釐局來撫轅文巡捕主簿吳樹楷巡檢田應昌武巡捕守備沈朝榮千總閻永珍把總杜步階均禀知奉撫憲加札飭委○二十七日藩轅牌示照　金匱縣知縣葉　深病故遺缺查有舊海防新班卽知縣方臻峻堪以題補又署丹徒縣安港司巡檢余郭成署事一年期滿應行撤回所遺員缺查有勞績前先班試用從九品迮世輔堪以輪委署理新授江蘇蘇松太道余聨沅到知府羅道源禀謝奉委瀏河釐局差撫署文案知縣楊錦江劉廷鳳蕭啓英林毓菁孫喬年丞縣蔣奎均禀知奉撫憲加札飭委通判陳澍棠禀知聞訃丁外艱知州吳式晸禀知赴寗見制憲知縣方敦吉禀謝奉撫憲委辦本署錢榖卽日到並銷勘丈寳山縣沙洲及守提灘價差又鍾進賢禀知本日往東路總巡差又李樂善禀辭回車坊釐局主簿文慶嵩禀辭回滬巡檢徐恩溥禀知奉撫憲札委監印差指分江蘇試用縣丞方億安徽人由京騐看來省禀到撫轅武巡捕正任左營左哨把總劉長勝禀知奉撫　加札飭委 
[皖省官報]  
　　八月十九日牌示於九月初二日換戴暖帽支應局提調候補知府准補廬州府同知石鎭到由湖北回寗國府桂鍈到候補直隸州李會棻知縣王開甲巡檢李文壽均面試知縣程德全謝奉行知賞給調赴黑龍江差遣典史有亮請補全椒縣典史○二十日花翎知府銜委辦皖北土藥局提調候補直隸州余適中到皖北賑捐局提調兼辦文案知州蔣師轍辭代理懷寗縣陳諤知任事調署宣城縣顧懷壬知卸事候補直隸州英華奉道憲委隨同赴滁州查勘秋成巡檢程慶曾辭赴蕪湖帮辦蕪湖縣歡辦賑捐○二十一日知縣周麟述辭赴壽州定遠公幹○二十二日内閣中書謝寳琳到湖北人號壽亭署定遠縣黃瑞勲到候補通判沈策名辭委解京餉典史鍾厚重從九隂慶階均謝超委○二十三日新選石埭縣敎諭王拔萃飭赴新任知府用在任候補直隸州新選石埭縣姚錫光到江蘇人號石荃乙酉拔貢戊子舉人署東流縣萬世章到卽用縣王從禮辭赴宿州公幹候補知縣許金綬知當塗交代清楚直隸州左承伯到解京餉回通判郭文森辭赴山東勸辦賑捐縣丞王道吉到由壽州帮辦保甲回巡檢張作霖謝超委一次○二十四日候補巡檢馮葆眞請補無爲州奥龍司錢鴻寳請補知州牛屯司淮北牙厘局童祥熊到署東流縣萬世章辭卸任休寗葉在鋆到候補吏目施際昌謝奉行知請補泗州吏目並辭赴太至府差遣○二十五日内閣中書謝寳琳辭行同知銜太湖縣柯劭憼到指分安徽試用典史張西　到山東人丁艱知縣熊鈺正辦候補知縣徐景鍈副辦均知奉委防軍火藥局　○二十六日委辦皖南土藥總卡提調知縣劉籌到○二十七日戊戌科翰林王蘭庭到六安州人號晚香兵部主事元因培到山東人號養齋寗國府桂鍈辭府經顧松到由太湖辦保甲回從九蕭鼒辭奉營務處委赴皖北探磺價 
 
 
 

Page 11

 
 
   
 
 

Page 12

 
 
[光緒二十五年八月二十六日京報全錄]  
　　宫門抄○諭旨四道錄前○桂撫黃奏爲揀員請補苗疆烟瘴要缺同知摺○江督劉奏爲甄别候補道縣各官片○又奏揀員請補海疆要缺知縣摺○奏撫魏奏爲遵旨入覲請派獲理　蒙摺○八月二十六日禮部宗人府欽天監侍衛處値日無引見○荆州將軍濟祿請訓○盛京副都統溥蔚請訓何乃瑩前往邯鄲縣請鐵牌請請訓○熙瑛謝充講官恩○李聨芳謝署講官恩○榮銓謝准其卓異恩○楊福臻德煦關鍾衡預備召見○侍衛處奏派蘆溝橋演放砲位派出熙員勒博公澤公鍾公奕功載瀛伊立布世梁○召見軍機關鍾衡何乃瑩濟祿○　廣西巡撫臣黃槐森跪奏爲苗疆烟瘴要缺同知需員籲懇聖恩俯准揀員請補以裨地方事竊照百色直隸廳同知顧思仁於光緒二十五年四月二十二日聞訃丁憂應歸四月三十日截缺所遺員缺係烟瘴惡劣衝繁至要三年俸滿撤回内地候升之缺應卽遴員調補查該同知駐紥土田州地方與滇南接壤改爲理苗直隸廳兼轄一縣民苗雜處有彈壓土司審轉命盗案件之責該廳地處邊徼伏莽未靖一切整飭搜捕尤非精明幹練之員弗克勝任臣與藩臬兩司於内地同知内逐加遴選非現居要缺卽人地未宜一時實無可調之員伏查定例道府以至同知知州如係奉旨命往或督撫題明留於該省候補者均無論應題應調應選之缺該督撫擇其人地相宜者悉准先儘補用又定章廣西省龍勝通判百色百隸廳同知等三十六缺如無合例堪調之人准以候補人員請補或以應升人員請升又定例廣西烟瘴苗疆缺例應於太平泗州鎭安慶遠思恩百色歸順等五府二廳州内先儘籍隸廣西福建湖南雲南貴州等省人員揀選調補如人地未宜准以别省人員揀選再人地不宜於别府别州内先儘籍隸五省人員揀選儻人地均不相宜始准以籍隸别省人員揀選各等因遵奉在案今百色直隸同知係烟瘴要缺例應於太平等五府二州内先儘籍隸廣東等五省人員揀選請調請補請升查五府二州内實缺同知雖有籍隸五省人員或不耐烟瘴或不熟邊情於此等邊徼要區難期勝任其别府别州内籍隸五省及别省人員非居要缺卽人地未宜亦無可調之員至應升班内五府二州及别府别州内籍隸五省及别省人員於此缺不甚相宜未便稍涉遷就又應補班内記名分發祇有補用同知羅家勸一員該員初到廣西情形未熟未便請補兹於五省應補人員内逐加遴選查有候補同知直隸州謝廷懌現年四十八歳係貴州貴陽府人由附生中式同治八年補行已未辛卯壬戌三科本省鄉試第六名舉人光緒丁丑科會試中式第二百九十三名貢士庚辰科殿試二甲第一百九名進士因前由舉人投効黔營於肅清下游案内出力保奏著以教諭不論雙單月儘先選用又於攻拔興義府各城肅清全境出力保奏請免選本班以知縣籖掣省分歸候補班補用光緒元年正月十六日奉旨依議欽此又於克復下江永從廳縣各城案内出力保奏光緒二年十一月十四日奉上諭著免補本班以同知直隸州知州籖分省分歸候補班補用欽此又因剿平定番州屬苗匪案内出力保奏四年十二月二十八日奉上諭著賞戴花翎欽此均接奉行知在案當由進士呈請仍歸軍功原保同知直隸州知州本班簽掣浙江歸候補班補用光緒六年六月二十日領照起程九月初七日到省業經試看期滿甄别留省補用光緒八年在浙丁母憂十年服闋起復於光緒十九年三月十五日在廣西藩庫遵新海防例捐離原省並捐分發改指廣西仍歸原班補用於十九年四月初一日就近呈報到省旋奉部咨核准知照坐於光緒十九年九月二十日行文按照限减半計算應扣至十九年十一月初九日作爲改指廣西到省日期二十三年奉調赴雲南差遣補用嗣據該員禀稱無力呈繳離省分發銀兩由司詳請奏明仍留原省補用於光緖二十四年三月初四日奉硃批著照所請該部知道欽此查該員才識明練有守有爲能耐烟瘴以之請補百色廳直隸同知員缺實爲人地相宜與例亦符據署藩司張廷燎署臬司瑞林會詳前來相應仰懇天恩俯念烟瘴要區需員准以候補同知直隸州知州謝廷懌請補理苗百色直隸同知員缺俾烟瘴要區收得人之效如蒙俞允該員係軍務出力保舉奉旨以同知直隸州歸候補班補用之員今請補缺銜缺相當毋庸送部引見亦毋庸核計叅罰合併陳明謹會同兩廣總督臣譚鍾麟恭摺具奏伏乞皇太后皇上聖鑒敕部核覆施行謹奏奉硃批吏部議奏欽此○○劉坤一片再准部咨道府州縣無論何項勞績保歸候補班人員以到省之日起予限一年詳加察看出具切實考語分别繁簡奏明留省補用等因歴經辦理在案兹據江寍藩司將到省一年期滿派在江寍差委之道員知縣等官照章甄别詳請加考具奏前來經臣查看得候補道蒯光典器識閎深才具明幹於中西學均有心得疾補知縣陳宗雄年强才裕卽補知縣賀鏡如力健才明候補知縣邵文炳公事敏練候補知縣劉思懃公事愼勤均堪以繁缺留省補用除咨部查照外謹會同調補廣東巡撫江蘇巡撫臣德壽附片陳明伏乞聖鑒謹奏奉硃批吏部知道欽此○○頭品頂戴兩江總督臣劉坤一調補廣東巡撫江蘇巡撫臣德壽跪奏爲揀員請補海疆要缺知縣恭摺仰祈聖鑒事竊常熟縣知縣朱秉成調補遺缺於光緒二十四年十二月十一日奉旨坐第五日行文按照限减半計算扣至二十五年正月十一日作爲開缺日期歸正月分截缺所遺員缺係繁疲難沿海兼三要缺例應由外揀員調補該縣政務殷繁非精明幹練之員難期勝任臣等於通省現任知縣進士卽用人員内逐加遴選非現居要缺卽人地未宜一時實無合例堪調之員惟查有曾任實缺候補班補用知縣楊家騵年四十四歳浙江優貢光緒九年朝考一等引見奉旨以知縣用十一年遵例捐指江蘇是年十二月到省十五年補授溧陽縣知縣十七年七月初二日到任十九年在任丁母憂開缺二十年接丁父憂二十二年服滿起復報捐分發江蘇加捐三成歸候補班補用二十三年六月十六日引見奉旨照例發往欽此二十一日領照九月初九日回省伏查該員年强才裕夙著循聲以之請補常熟縣要缺知縣洵堪勝任雖調缺請補與例稍有未符而人地實在相需例准聲明奏請據江蘇布政使聶緝槼按察使陸元鼎會詳請奏前來臣等往返函商意見相同合無仰懇天恩俯准以留任實缺候補班補用知縣楊家騵補授常熟縣要缺知縣實於地方有裨如蒙俞允該員係候補知縣請補知縣銜缺相當毋庸送部引見亦毋須查叅罰謹合詞恭摺具陳伏乞皇太后皇上聖鑒訓示謹奏奉硃批吏部議奏欽此○○頭品頂戴陜西巡撫臣魏光燾跪奏爲微臣遵旨入都陛見懇請派員護理陜西巡撫篆務以便交卸起程恭摺仰祈聖鑒事竊臣於光緒二十五年六月二十四日因調補陜西巡撫到任已屆三年期滿循例奏請陛見嗣於七月二十日差弁齎回原摺奉硃批著來見欽此聞命之下欣感莫名應卽赶緊料理北上趨詣闕廷跪聆訓誨俾遂就瞻之願藉伸依戀之忱所有陜西巡撫篆務可否籲懇天恩卽派布政使李有棻護理俾臣得以早日交卸起程之處出自聖裁理合恭摺具陳伏乞皇太后皇上聖鍳訓示謹奏奉硃批卽著李有棻護理欽此 
 
