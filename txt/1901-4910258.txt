# 1901 - 236 - 4910258

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各宫專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[裁差役尤急於裁書吏論]  
　　衙署奉公之人最足爲害閭閻者向推吏役良以書吏之舞文弄法與差役之倚勢作威名雖不同惡實相濟以故能吏下車之始除約束家丁外必嚴禁吏役不得横行否則吏持例案於内差肆横暴於外上下其手狼狽爲奸民困不能蘇官箴不能飭矣然書吏略通文義縱不免營私舞弊究尙有所畏忌不敢恣肆自如若差役則貪如狼暴如虎惟知朦蔽本官魚肉良懦刑責有所不畏廉恥有所不知種種膽大妄爲有書吏所不敢與聞而彼竟公然肆無忌憚者國家定制吏有進身之路而差役不得齒於衣冠之列子弟亦不准應試是以地方官於書吏或稍加禮貌役則否蓋役之爲人鄙棄也久矣日來朝廷仿行新政孜孜圖治特諭飭京内外大小衙門一律裁汰書吏而獨於差役轉不議及豈吏可裁而役不可裁耶抑役之惡不若吏之甚故特子以寛容耶執筆人嘗爲之默察事情竊意此事發自廷臣或鑒於部吏把持之弊幾至無可究詰思有以廓而清之遂邀而建此議而不知弊之百倍於吏者尙有變詐百出之差役在吏裁而役不裁何以服吏之心各省大府有見於此故自恭奉諭旨後迄今數月尙未毅然見諸施行揆厥由來非盡曲徇若輩之請亦以害必去其太甚理必示以大公不忍使吏獨抱向隅之憾也他省姑弗暇論試卽以蘇省證之而知上峯用舍予奪固自有權衡矣先是江蘇巡撫聶仲芳中丞接奉綸音時與藩臬兩司會商遵辦僉謂吏固當裁差亦未便輕縱遲徊審愼然後分别札行於是蘇州府向子振太守即飭所屬長洲元和吳崑山新陽吳江震澤常熟昭文九縣各將書吏若干人差役若干人開明姓名年歲造具清册呈候核奪蘇州府如此他府可以類推旣而中丞接到政務處六百里排單亦係咨請裁撤胥差是知差役之狐假虎威無惡不作早爲袞袞諸公所洞知前之僅議裁吏者猶執一偏之見非持平之論也顧或謂差役名目不一若者爲捕班若者爲皂班若者爲快班大抵用以提人證緝盜賊解案犯設令一旦槪行撤去不幾無以供使令乎不知此正有不必慮者聞之蘇省各府廳州縣每署差役多者百餘名至少亦必二三十名今卽責令各去其半亦何患不足供奔走之用且一差名下必有夥役若干名裁一差可去無數夥役更何必多養此游手好閒之輩坐耗民財哉况如浙江寍波府屬鄞縣及杭州府屬仁和錢塘等縣每縣差役更多至二三百名益以夥役不下千餘名縱不皆仰給於官試問非向民間敲肌剝髓將何以爲仰事俯畜之資乎特此輩散漫無稽上之人不一細察下之人遂吞聲忍氣付之無可如何耳然由此推之其民之苦差擾累必有數倍於蘇省者奈何關心民瘼者竟不一計及之耶夫差役恃公門爲窟宅假官長爲護符遇事招摇恐嚇訛詐充其害必使良民家破人亡而後已間有賢明之吏或亦以使貪使詐謂不妨假以事權而豈知其膽愈張其毒愈熾設遇夢夢之官則若輩竟視同傀儡以爲線索在手提之棳之無不如志甚至官之功名竟爲被所累而彼反得事外逍遥太阿倒持害必至此且役恃官勢役之黨又恃役勢盤踞旣固畏懼毫無民間雀鼠紛爭往往有兩造自願言和而差役多方阻撓使之不能中止者卒之兩敗俱傷而彼乃坐收漁人之利此俗所以有閻王易見小鬼難當之說而馮氏林一痛陳其害比之散千百虎狼於民間豈不痛哉不此之去而惟沾沾焉曰裁吏裁吏吾恐吏治終不能振興也明以擇之嚴以馭之汰疲玩而策勤能是所望於有興利除弊之責者 
[蹕駐氾水]  
　　昨有友人由河南省鞏縣行在飛傳專電云皇太后皇上於本月二十五日由偃師啓蹕未刻行抵鞏縣小駐行宫至晚九點鐘又由氾水傳來專電云二十六日皇太后皇上由鞏縣啓鑾未刻行抵汜水縣駐蹕按鞏縣在河南府城東北一百二十里由偃師至此爲程三十里春秋時爲周鞏伯封邑至戰國東周所居縣城周七里有奇爲門者四至氾水縣則在鞏縣之東南四十里春秋時爲鄭虎牢地歴戰國秦漢世稱巖險其城築於明洪武初本朝因之周圍計五里爲門五池廣二丈蓋亦榮陽成皋之間一關隘也 
[商埠大興]  
　　金陵采訪友人云下關一帶新闢商埠各國以和約旣定兩宫瞬卽回京從此中外一家可永保和平之局爰各就曩經劃定未及興工之界内鳩工庀料土木大興自惠民橋以逹江干百堵崇墉奐輪並美城中則儀鳳門水師學堂左右亦造成洋式樓房鴟吻巍峨犡牆鞏固雲窓月牖四面玲瓏誠滿目繁華景象矣 
[整顿米釐]  
　　武昌訪事人云鄂省米穀向不抽釐嗣因中東之役餉需支絀經前任湖北巡撫譚敬甫中丞征取釐金以資挹注惟與别項釐金不同卡員向無比較兹者湖北巡撫端午橋中丞以和議告成賠欵所需甚鉅會商湖廣總督張香帥檄飭牙釐總局將米釐設法整頓另派各員就漢口武穴等處設立米釐局并由總局各就地方情形嚴定比較章程以裕餉需而杜中飽似此雷厲風行釐金或稍有起色乎 
[美員詣省]  
　　金陵采訪友人云美國二等水師提督開師欽君乘某兵艦來華道經上海偕副領事海士君鼓輪至省晉謁南洋通商大臣劉峴莊制軍本月二十一日旣抵下關卽邀同駐江寍領事師圖爾君至洋務局投剌隨由總辦汪叔芾觀察率同譯員陪詣南洋節署峴帥以禮延見互語寒暄直至日過花磚始欣然辭出　 
 
 

Page 2

 
 
[保甲新猷]  
　　杭州訪事人云省城保甲督辦鄒渭清觀察以現在天氣漸寒宵小易於竊發面諭各叚交武分巡員弁一體認眞巡緝街巷栅門每夜二砲後不准擅開并飭上中下城三總巡逐夜分赴各叚查察烟館客寓不得擅留匪類爲患閭閻旋復與藩臬兩司輪流巡綽以察員弁之勤惰客棧循環簿向由棧主自行備辦呈請用印觀察深恐差役需索規費不免有留難阻滯等情改由局中製就分給各棧不取分文冷僻小巷向無木栅者槪行雇工添造統限本月二十五日告成更栅夫之年老有疾者一律汰去更换年富力强者充當似此巡防嚴密庶民當可高枕無憂矣 
[示靖散勇]  
　　寗波訪事友人云寗波府高嶼卿太守以刻下正當裁撤勇丁之際深恐若輩在外滋生事端特於日前發出六言韻示日照得裁撤營勇恩餉次第發給派輪送還故鄉以便别謀生業憲恩計議及此可謂異常體卹倘或任情留戀并不遄回本籍仍復濳自來甯希圖此間溷跡甚至結黨成羣勾連城棍槍劫本府耳目極周訪實立刻捕緝游勇滋生事端照例卽行正法烟館飯鋪窩藏亦必同干究詰須知令出惟行其各凛遵毋忽 
[諭止衙參]  
　　武昌訪事人云鄂省僚屬叅謁向有定章督轅期以每月以五十日撫轅期以三八日司道以下咸依期呈遞手版親瞻上憲丰裁兹湖廣總督張香濤制軍以時局多艱吏治首宜整頓旣已設立教吏館凡現任候補各官自應常川到館以便討論政猷爰會商撫憲端午橋中丞擬將衙參舊章槪行删免嗣後每逢三八五十等期各官皆於敎吏館中接見中丞韙之日來已諭令藩司瞿賡甫方伯轉飭所屬一體遵行矣 
[示平錢價]  
　　揚州訪事友人云邇來郡城錢價陡昻經紀小民大受虧累郡尊鈺太守知之特於本月某日出示通衢略謂巿面興旺端恃國寳流通揚郡地本衝繁貨物繁富全視現錢之盈絀爲轉移乃邇聞本城制錢遽然短少甚至欲入巿多兌而不可得以致商民交困推原其故大都由巿儈勾串奸商私運出境以圖銷毁牟利言之實堪痛恨除札飭江甘兩縣嚴密查拿務獲究辦外合亟出示曉諭云云此亦良二千石維持巿面矜恤小民之意也 
[匪犯成擒]  
　　武昌訪事人云本月二十二日黎明時緝捕局弁勇拿獲一會匪解往督轅旋由督憲張香帥發交武昌府審聞犯姓李籍隸湖南某邑向在襄河一帶私散逆票結黨爲非屢經大府購線密拿今始破獲大約一經訊定卽不免於戳諸巿曹矣 
[粥廠將開]  
　　金陵采訪友人云每屆冬天大憲分設五城粥廠自十一月至次年二月日以雙馬米餉貧民邇年經費不支以致開廠較遲撤廠較早本年五六兩月大水爲災四野田禾俱遭淹浸鄉民秋成無望待哺嗷嗷兩江督憲劉峴帥心坊痌癏時厪一夫不獲之隠除飭屬委員查戶施濟外復札行江寗藩司曁善後局總辦赶緊撥欵設廠依期煮粥振之隨經恩藝棠方伯會同趙香圃觀察議定十月某日開廠先於本月二十日委崔通守貞辦理通濟門廠務季大令逢辛辦理觀音門廠務丁大令煜辦理江東門廠務梁大令繼元辦理旱西門廠務一面委松大令齡携銀赴鳩江採辦米石從此虀鹽風味普惠飢黎冰天雪地中不致慘呼庚癸豈非峴帥之德惠哉 
[甌東火警]  
　　温州采訪友人云本月十八晚十一點鐘時郡城府署前林同興錫器店忽然火起熊熊之燄上燭層霄一刹那間延燒夏振康鞋店倪裕興錫器店某襪店某竹聯店等八家警鉦旣鳴水龍畢集又武官弁次第臨塲彈壓匪人頗極周至幸封家姨並不助之爲虐得將府署具瞻樓悉心保護不致一炬成灰然兩邊店屋十餘楹已悉數化爲瓦礫矣 
[閩中苦旱]  
　　福州訪事人云閩中各屬迄今三閱月不十魚塍雉隴旱象已成上憲關心民瘼諭令閩侯兩縣主出示自九月初二日爲始禁止屠宰三天虔誠禱雨初五日午後果微雨東來沾衣欲濕然當久旱之後幾如杯水車薪四野田禾依然枯槁不知蒼蒼者天尙能惠此黎民否也 
[潯郡官塲紀事]  
　　九江訪事人云本月初八日申刻官塲奉到電傳諭旨悉江西廣饒九南道明華亭觀察升任按察使一時屬下文武各員均趨轅叩賀○本月初九日景德鎭御窑廠解到貢瓷若干請道明憲觀察騐明後裝桶發封委員解京敬備御用○九江鎭王雲笙鎭軍飭標下選鋒析勝砲隊等營改習洋操示期本月初九日在大教塲訓演○兩浙鹽運司黄幼農都轉之瀛眷由京南下本月初九日行抵九江渡登官舫駛赴廬陵珂里○新任德化縣知縣吕恪符明府接印後卽赴江北岸查勘被水所壞隄岸及一切善後事宜公畢後於初十日返署　 
[蕪邑官塲紀事]  
　　蕪湖訪事友人云前蕪湖土藥釐金總局員華萼樓大令奉省憲委辦當塗烏溪釐局本月初六日禀辭赴差所遺土築局事宜由梁麗泉别駕辦理○鄧紫東二尹奉道憲委辦南卡事宜業已於本月初旬到差矣○查船委員袁澤民二尹忽於本月某日具禀道憲堅辭差使不知龔觀察能俯准否 
[刊郡官塲紀事]  
　　場州訪事友人云向章兩淮四岸管解鹽釐銀到揚須俟三六九堂期騐收閱數日方得給發回批守候經旬多所糜費兹者運憲程雨亭都轉面諭庫廳曁管庫司事略謂本司辦公最惡因循積壓兹聞本衙門銀庫惡習甚多嗣後鄂湘西皖四岸及正揚邇五河等處委員解餉到揚如午前到卽於午後開庫兌收午後到翌日清晨兌收所有回批均著於次日給發不准遲延至本城淮南總局解繳鹽課銀兩仍按堂期收兌然庫收回批亦不得逾五日旋又頒發硃諭一道黏貼大堂俾衆周知一時見者咸謂都轉之體恤下僚可謂無微不至矣○兩淮運司程雨亭都轉於本月某日接兩江督鹽憲劉峴莊制軍札開略謂據江西督銷局詳運商何宏遠引鹽淹消可否免完半釐毋庸補運等因到本部堂據此除批運商何宏遠承運西鹽遭風碰船實淹消六十五包旣據勘騐屬實出結呈送准其免完半釐毋庸補運候札飭淮運可知照結存印發外合行札飭札司云云正在轉飭間又奉來文知運商復茂永承運西岸引鹽於某日在江面遭風淹消三百八十八包遂一併札飭淮南局員轉飭該商遵照 
[遼河寒汛　]  
　　營口訪事友人云營巿自去年六月以後卯期已散銀爐過帳漫無限制本月望前三江帮與大會公議變通辦法奈爐中進出馬子過多必俟封河後方可清理不知臘月中能否開卯此時尙難頂期也○本月十八日北風甚勁天氣驟寒次日清晨水缸中已結薄冰是爲營地見冰之始故誌之 
[鷺江鯉簡]  
　　厦門訪事人云秋末冬初宵小易於竊發水師提督楊西園軍門遂派令各營哨弁協同保甲局員嚴行巡綽○洪水部街向有水師左營守備官署年久頽廢因擇地另建現已煥然一新矣○節屆霜降天氣驟凉提道諸憲牌示本月初八日換戴暖帽○水仙宫寮仔後一帶流氓麕集鬥毆之事時有所聞去年提憲楊西園軍門委後營哨弁宋君帶勇駐紥其間藉資彈壓嗣因節餉起見將全營弁勇遣散歸農現在紳董以時近冬初宵小每喜滋事聯名具禀提轅仍請派勇駐劄未知能否准行也○天時亢旱田疇坼裂若龜紋厦防同知張司馬憂之擇吉設壇虔禱並出示禁止屠宰本月十一日司馬乘輿過水仙宫街見振興肉鋪中依舊有花猪肉出售因將鋪主某甲帶回枷責以儆○嘉士洋行於去秋倒閉虧欠各戶銀兩爲數甚巨相約禀請英國領事將房屋並棧貨發封旋於本月某日拍賣備抵○厦門常關遵照新章歸洋關稅務 
 
 

Page 3

 
 
司兼辦定於本月二十日交替○本月十三日爲霜降節期水師提督中軍官蘇桂蓀協戎奉提憲之諭於卯刻率領隊伍出西角門至北籌道行祭纛禮循舊章也 
[甬江小志]  
　　寗波訪事人云駐紥鎭海縣境之兩浙新軍瑞字右營近奉上憲撥赴新昌縣防禦本月某日已封雇船隻束裝起程矣○九月二十日午刻郡城鼓樓下朱源順火油店廚房方作午炊偶爾遺火霎時上熾其光熊熊幸經鄰人救援得卽告熄然室中器物已被匪徒攘奪一空而四鄰亦虚驚飽受矣 
[鶴樓笛韻]  
　　武昌訪事人云鄂省保甲局星羅棋布本月詰奸禁暴之責所恃更夫通宵巡緝俾宵小濳蹤乃近來更夫漸形懈弛擊柝之聲時斷時續致宵小濳生覬覦之心本月某日堤口某姓空屋有匪人縱火幸鄰人瞥餐狂呼始乘機遁去事後居民公議醵資添雇更夫二人專司巡緝以備不虞其亦足助保甲之不逮歟○省垣自創设官錢司以來錢票通行商民均稱利便前有匪徒僞造印票任意混用以致各店咸有戒心嗣經張香帥請日本大藏省印刷局印造錢票若于發商行用票紙花紋備極工細并加蓋藩司印信意若輩當無從作僞矣乃近日巿間又有新式僞印票事爲官錢局高太守所聞立卽密派司事設法訪查○錢源迫促巿價日昻本省龍銀每元僅易錢八百三四十文若外省龍銀及墨西哥銀元則更多折耗食用各物則無一不昻米價亦有增無减惟煤薪價值較前稍廉差强人意耳○天符廟左近有張某者向操公輸子業賦閒日久又爲二豎所侵抑鬱無聊時萌短見家人察知其意相率環守本月某日忽欲散步街頭以遣煩悶其妻某氏遣幼子隨之不意行至江濱忽健步如飛聳身躍入幼子力不能救奔告其母洎率人往視則已載沈載浮魂歸泉壤矣窮餓之迫人竟如此哉○省垣自築馬路東洋車雖已暢行而馬車仍寥寥無幾近日大朝街添開馬車行數家車價頗廉少年好事者每喜馳逐於洪山一帶鞭絲帽影如水如龍亦足見風氣之漸開也 
[五茸小志]  
　　松江訪事友人云日前有無賴數人至城北小北菴閒游闖入住持僧天秀臥室見禪榻下有女鞋一雙遂向之詰問天秀懼壽以番佛數尊事後心不甘服赴愬於護法某紳轉禀華亭縣林大令大令以訛詐之風斷不可長飭差查知薙鬤匠馬阿三及阿金瑞雲等所爲遂帶入縣署候辦○南鄉葉榭等處私梟充斥鎭有皖人某甲者亦若輩羽黨也前數日正在某烟館餐霞吐霧忽來莽男子數人呼之使出牽向河干甲見勢不妙長跪乞憐卒爲若輩驅令登舟飛棹駛去翌日聞某處浦濵斫斃一人有知者謂卽甲也同類自戕如此意者其平日結有不解之仇乎 
[醇王行邸紀事]  
　　昨晨出使日本大臣蔡和甫星使蘇松太兵備道袁海觀觀察以次在滬文武官員及趙觀察有倫沈觀察佺先後詣行邸禀安午前八點半鐘時醇王率同叅贊張燕謀京卿乘黄韁雙馬車赴江南製造局閱視一切星使曁袁沈趙三觀察上海縣汪瑶庭大令某侍衛某太監隨行英美租界各捕房皆派令巡捕沿途護衛至二點三刻時醇王卽回行邸隨定於今日赴南洋公學閱視督辦鐵路大臣盛杏蓀丞堂及張君元濟費君念慈沈君曾植蔡君元培趙君從蕃擬就堂中恭設午宴欵之二十八日一點鐘時丞堂請邸駕至楊樹浦閱視華盛紡紗官局聞是晚八點鐘時由金利源碼頭登輪船次日黎明鼓輪北上 
[紀醇邸閱製造局事]  
　　出使德國道逹歉忱之醕親王定於昨日往觀江南機器製造局清晨局中總辦毛實君觀察乘馬車詣行邸禀安鐘鳴八點二刻醕邸偕叅贊張燕謀京卿乘黄韁雙馬車而往後隨出使日本大臣蔡和甫星使及文巡捕馬午橋叅軍行經法界時捕頭預派通班探捕沿途照料至西門外斜橋一帶保甲總巡朱森庭明府督率捕勇分投彈壓鐘鳴十下駕抵製造局局前各鋪戶均懸燈結彩供設香案砲隊營勇丁競奏西樂站隊恭迎醇邸下車步入官廳蘇松太兵備道袁海觀觀察總辦毛實君觀察鐵路督辦盛杏蓀丞堂在簷下肅迎旣就坐上海縣汪瑶庭大令籌防局總辦朱霞林明府提右營叅將廖楚材叅戎均半跪請安迨十點三刻醇邸乘緑呢四人大轎護以砲隊營勇及局中護勇各四名迤邐至洋槍廠傳諭工匠在廠外隙地試演後膛槍星使丞堂京卿叅戎皆侍立未幾折至機器廠鍊鋼廠砲彈廠鑄砲廠造船廠次第察閱一周時已十二點逾一刻五分毛觀察在局内安設盛筵欵留午繕至一點三刻醕邸復乘轎至隖中登南洋寰泰兵輪船縱觀一切及二點逾十分時換乘馬車遄返行邸方邸駕經過高昌廟西栅時馬公館家丁某甲之子名和尙者嬉戲街頭被撞仆地輪由臂上碾過以致臂骨中折雖經扶歸醫治然已不免成廢人矣 
[稅司謁客]  
　　本邑南巿江海關貨稅歸併洋關稅務司好博遜君經理定期十月初一日交替前日午後好君命駕至南關拜會翁寅丞明府茗談良久始出 
[賽馬二志]  
　　昨爲寓滬西商賽馬之第二日雨絲風片載道泥融而西人仍玉勒錦韉馳驟於平原淺草之塲帽影鞭絲興高采烈是日共賽十次第一次十四馬怡和同拍子首到馬青色衣黑紅色帽黑色第二次十馬沙遜土首到馬赤色衣紅色帽黑色第三次四馬怡和某西人首到馬及衣帽俱黑色第四次十六馬祥茂某西人代老孛生首到馬雜色衣白紅色帽黑色第五次五馬太興小主人代哥夫首到馬赤色衣紅色帽藍色第六次六馬順全隆大寫某西人首到馬黑色衣曰黑色帽藍色第七次十七馬祥茂某西人代香港拍子首到馬黄色衣帽俱紅白色第八次十六馬皆來自新金山者立豐某西人代龍飛冩字西人首到馬黄色衣黑黄色帽藍色第九次六馬老公茂鉛步代担文之子首到馬白色衣帽俱黄黑色第十次十馬利代祥茂某西人首到馬青色衣帽俱黄黑色 
[馬車釀命]  
　　前日馬夫李阿四駈車至虹口百老匯路悞將順利京貨店傭人夏阿文撞倒受傷甚重巡捕街見之立卽舁送捕房甫及門已溘然而殞捕頭遂令地保投上海縣署禀報迨昨晨將李阿四解送英美租界公堂禀請訊奪讞員張柄樞司馬略詰情由商之偉繙譯官押候送請縣主汪瑶庭大令訊辦 
[新閘火警]  
　　前晚十二點鐘時本邑新閘自來火公司左近永順里某姓家忽然失火一霎時焚去毘連之樓房三幢是處地在租界之外以故瞭望臺上西人並不鳴鐘告警美界捕房第一百八十五號華捕某甲寓其眷口於此亦遭殃及昨晨將情告知捕頭不知捕頭有法以撫恤否 
[來信照登]  
　　啓者接奉金雁雲先生函稱鄙人寄居常熟小東門内閣老坊長子名文炳號耀庭年二十四歲素有血症前年十一月中曾經大吐長媳周氏默禱割股旋卽就痊後雖屢發皆賴周氏侍奉小心得以安然無事不料今年黄梅節令悶鬱異常竟於五月三十日申時耀庭氣蹶身亡周氏慟哭之後初若無甚驚異孰知早經服毒迨知覺救治無及竟於六月初一日申時殉夫竊念周氏青年弱質深明大義自結褵至今甫及二載從未一日舒眉卒至慘遭非命鄙人防不及防愧悔無地今於終七後檢點所剩遺物計有金壓髮一枝約重六錢五分銀印戒指一對約重六錢七分藤鐲一對翡翠簪頭兩枚鄙人家寒别無長物此皆周氏所遺伏乞代爲變價振此飢民明知杯水車薪無補災區冀藉至誠以資冥福並求節錄其事乞登申報等因則敬捧誦之餘莫名欽仰遵將來物變價計金壓髮一枝售洋三十二元五角銀印戒兩枚銀鐲管兩枚售洋二元五角翡翠簪頭兩枚售洋一元總共售洋三十六元卽歸入長江水災振捐以濟要需而資冥福乞登報牘奉播徽音謹啓上海北巿絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[虧倒紀聞]  
　　漢口訪事人云流通卷正街德順祥德源祥兩廣貨店均係晏姓所開近因虧折太巨無力支持遂於某夕突然倒閉所欠外項多至四萬餘金其中受累者以錢業爲最重 
[拐犯移縣]  
　　浦東南匯縣境祝家橋人倪陳氏之姪媳被周鍾氏誘匿滬上因扭交南巿七號巡街捕帶至捕房前日解送馬路工程局總辦翁子文太守倩襄讞委員余叅軍研訊倪陳氏供姪媳於上年九月二十八日被周鍾氏領去至今偵尋無著今年七月某日姪兒病故兹小婦人來滬尋見周鍾氏因即扭解案下叩求究辦周鍾氏供倪陳氏之姪媳現在租界中某洋商家爲女傭俟小婦人尋交來案可也叅軍著移送上海縣署請縣主汪瑶庭大令訊辦 
[上海縣署瑣案]  
　　成衣匠馬阿虎控妻鄒氏將女阿巧私自許人一案前晚經縣主汪瑶庭大令提集訊斷馬供小的係蘇州人昔娶再醮婦鄒氏爲妻已閱十八年生女阿巧今鄒氏並不與小的商量擅自許嫁吳阿大爲妻吳不思習上以故女兒心甚不願求鑒鄒氏供小婦人係蘇州人年五十六歲夫故後與馬姘識生女阿巧去年憑媒說合贅吳阿大爲婿已於本月初四日成婚兹者馬嫌小婦人年老又與蕩婦阿招姘識聽從阿招唆使將女搶回叩求訊究阿招供小婦人夫故後與馬阿虎姘識生有子女各一吳阿大係鄒氏螟蛉子並不爲婿前月初另租升和里房屋騙阿巧往彼逼使成姻阿巧不願伺隙逃回現已到案叩求訊斷阿巧供小婦人年十七歲被母親鄒氏誘至升和里與吳成親因父親未知其事是以逃回吳阿大卽吳金發供小的由鄒氏撫爲義子後將女兒許嫁小的爲妻並無偪勒之事有媒可證媒人金阿弟吳阿二均係瞽目摸索到案供稱吳阿大由小的等介紹認鄒氏爲義母立有文契並非爲婿大令察閱筆據確鑿判令將阿巧交馬阿處另行擇配惟馬亦有不合笞責一百板以儆○凌連福控頭鋪地甲姚福吞没所寄洋銀大令提訊之下凌供小的本姓沈自幼由四牌樓木梳店凌潘氏恩撫爲子去年三月生母有病小的回家侍奉詎料潘氏於四月二十八日晚上自縊身死小的聞耗赶到已由親戚曹龔二姓代爲棺殮生前有巿房數處且素多積蓄悉爲地甲姚福管理向問不認現有摺福者目覩其事可作證人招福供凌潘氏死後連福不在上海由姚福雇小的看守後由小的在地板下搜得洋銀一千餘元親交姚福收管姚福供連福時時違忤潘氏訓責不服以致氣忿自縊本欲報請相騐後由親串曹龔二人勸免並無洋銀叩求明鑒大令判將連福重責二百板招福責二百板聽候查明實情再究 
[英美租界公堂瑣案]  
　　王楊氏卽馬楊氏前在上麟街開設長發小客棧後因窩贓事發經捕頭將准照吊銷近日氏復私開經包探趙銀河張寳成查知拘案請辦讞員張柄樞司馬交差收管聽候將房屋發封○陳石根向陳裕朗索欠不付反被拔刀斫傷頸項經一百十七號捕拘獲解案禀請訊懲司馬判責五百板交人保釋○龔阿春之子龔某在顧子元雕花作學藝被顧毆傷其面阿春聞而忿極扭顧入捕房捕頭令某包探拘解請辦司馬判令顧給養傷洋銀五元隨後笞責三百板以儆○張阿炳行竊葉阿光家鐵練一條由包探劉光金拘獲解案禀請訊懲司馬判責四百板逐出租界○王阿四竊得禹如花家小孩臂上所籠銀鐲一副由包探顧福其拘案請辦司馬判責三百板押捕房三月以儆○流氓陳阿明在江西路設攤誘賭經三十六西探拘獲解案禀請訊懲司馬判責三百板枷號兩月發犯事地方示衆 
[法租界捕房瑣案]  
　　鍾銀寳前因股開板木店乏本閉歇致欠母舅汪德海洋銀二百數十元控經讞員杜枝園大令提訊押追昨日大令命駕蒞捕房升座後鍾友某甲投案訴稱小的願保鍾出外赶緊理處大令許之即將鍾交甲保去○舊貨攤主林阿桂前因收買賊贓經包探解請大令訊明判罰洋銀三十元嗣以林屢次求恩已准减去十元乃林挺押至今仍不措繳昨日大令飭提至安向之研詰林供小的實苦無力叩求再减十元大令惡其刁猾著押候過堂發交改過所監禁○李春山前因收買徐阿泉竊贓經包探解請大令訊明判罰洋銀五元昨日李如數呈繳大令著卽從寛釋出○偷兒徐阿泉李春生劉春均經包探解請大令訊供判令將徐李各責五百板卽行釋出劉責三百板押候過堂送縣遞解回籍 
[美租界捕房紀事]  
　　前晚八點鐘時徽州府屬某縣人錢兆根落魄無聊濳至南潯路某弄内思以尺粗畢命居民某甲見之急喚令二百十二號巡街捕帮同解下送入捕房捕頭令轉送公廨禀請讞員張柄樞司馬安插○昨晨偷兒王阿根掩入提籃橋畔鄉民某甲家竊衣若干件携之而出適爲某號巡街捕所見連贓帶入捕房捕頭令押候解送公堂禀請究辦 
[江西官報]  
　　署樂平縣李相裏謝委並謝保舉嘉奬及題補雲都縣行知候補縣汪鴻禀謝咨補靖安縣行知楊樂修委辦生米厘卡申羣英九江措資回陳正笏委往新淦勘堤徐運飾在清江勘堤知府劉家蔭委辦牙釐總局提調事務署靖安縣邵作賓賑捐奬給花翎丁憂知府王以　往南通州知縣彭瑞　禀扶親柩回籍守制曹國英由贑候差並解票根來省指分縣丞謝天祥禀到 
[上海北巿絲業會館籌賑公所施子英經收各處水災賑捐七月十七至三十日第一百零三次清單]  
　　十七日山東福山縣正堂李由泰亨　　漕平銀一千兩合規元一千零四十五兩又漕平銀五百兩合規元五百廿二兩五錢江濤浦洋一百元寓杭余幹石酬神資移助洋五十元鳳翰藻求妻産平安洋五十元余繩武三十五元德清恆升昌隠名氏澸烟資移助洋五元銅洋五元平湖夏斗南减潤助賑小洋一百角濟世局銅洋一元○福建詔安縣署吳中隠爲保妻病速愈洋八十三元又募吳應爵求父母壽八元吳鈕氏保自身平安四元福建漳潮分司山隠惟誠堂孫生員沈劍青貢生沈珠光萃亨號五戶各二元詔安典史陳委員劉亮臣童生吳鴻綸王藥包商承發房和泰號李永泰吳門鈕瑞楨金華阮菱舫九戶各一元共十七戶合洋一百十四元○十八日太倉陳湘　洋廿元嘉定錢禮耕堂景貞記完心願十二元悔過子爲歸安定郡胞姊兇　大病速愈兼求添紀十元隠名氏爲父母資冥福十元無名氏銅洋七元六角常熟老彚源趙求心求病速痊洋十元魏塘食符完願一元二角又二角又一角○十九日杭元勲爲子祖炯求脾泄除根身安體康洋五十元嘉興褚榮泰爲次女康辭病祈速痊五元○二十日梁溪　蓉塘爲弟作霖患病求速愈先繳洋五十元陳博霖求父病速愈廿元高湻保嬰局募旌德朱山長爲母汪太安人七十壽辰承親友賜儀將筵資移助代諸君造福由義善源來廿元又留餘軒七角○廿一日安徽協賑所吳芷林先生經募由義善源來規元一千兩震澤甯波人求病全愈生意順流洋廿元隠名氏求病愈消災五元林門楊氏二元○廿二日甬江少棠氏洋五十元程晉求子聯官病愈完願廿元蔣倬雲爲先妣范淑人十週年之期以資冥福十元嘉興褚榮泰爲次女康爾病輕續助完願五元陳有記祈壽二元俞瑞生二元溧陽陳吉記代母王氏二元陳吉記二元○廿三日新聞報館協賑所經募第十二批英洋一百四十二元龍洋四十元日本洋二地墨西哥洋一元小洋一百三十六角銅洋廿元四角銀廢飾一兩九錢五分兌見洋二元三角七分愼思堂規元一百兩存仁堂洋三十元紹興孫子臣洋一百元○廿四日安徽勸助協賑公所由寳和莊來規元二千兩吳興偑赤爲故父康　生許願求資冥福由南翔寄來洋五十元四川大足縣蔣壽　大令募大足紳民捐由天順祥來渝平銀廿兩合規元廿一兩零四分又募大足紳民捐移賑揄平銀四十兩合規元四十二兩零八分裘德清求病速愈洋十元沈宏垚四元○廿五日馬褚人規元五百兩隠名氏二元王姓龍洋一元○廿六日楊景庭楊涵齋規銀一千兩絲業會館洋五十元隠名氏求病速愈三十元悔罪補過子廿元思補子求妻　速愈十元笪惠卿求弟媳張氏瘋魔速痊十元唐賡　求合家平安二元梁序五求家客平安一元○廿七日金雁雲因長媳周氏殉節檢助遺物金押髮一只重六錢五分售洋三十二元五角　金印戒二只鐲管二只售洋二元五角翡翠簪頭二枚售洋一元彭麗生洋二元廿八日嘉定黄寳緣堂因姪兒病求速愈洋一百元太倉懷仁堂胡增基小洋三十角廿九日申報館集解規元一千兩山陽湯菊山募范盛氏洋二元○三七日奉賢南橋鎭陸仲誠先生募張本立張味蘭宋春煦宋寳翰蔎水山莊陸晚翠園陸簀山草廬陸士勤周士儉杜壽　費世　顧緣琴何子君周敬止王愛竹朱知訓韓有容陳樹珊陸春及陸繼成陸西成陸半農不留名廿四戶各洋一元○七月份共收規一萬零三百六十一兩六錢四分五釐　六千三百二 
 
 

Page 10

 
 
七元扯七四零二五合規元四千六百六十八兩七錢五分七厘龍洋二百四十元日本洋二元墨西哥洋三元機器洋二元扯七三合規元一百八十兩零三錢一分對開一元小　二百九十三角二分扯六九二合規元廿兩零六錢三分五釐以上共收規元四千八百六十九兩七錢零二釐銅大洋一百十九元銅小洋廿二角連前共收規元廿九萬七千七百十四兩二錢六分八釐銅洋一千二百十元碎銅二兩五錢砂錢六千二百文仇盡卷一册畫絹三幅殿板宣紙廿四史一部圖書集成醫部雨　福報錄五千本字軸三頂畫軸一頂 
 
 
 

Page 11

 
 
   
 
 

Page 12

 
 
   
 
 

Page 13

 
 
[奏疏彚錄]  
　　聶緝槼片再據江寗布政使恩壽詳稱淮安府知府許寳書係順天府宛平縣監生祖籍浙江仁和縣由江蘇儘先卽補知府光緒二十四年准補淮安府知府二十五年三月二十九日到任兹積勞成疾醫藥罔效於二十七年六月十二日在任病故所遺淮安府知府係沿河要缺例應由外揀員請補等情詳請具奏開缺前來臣覆查無異除分咨部籍查照外謹會同兩江總督臣劉坤一附片具陳伏乞聖鑒勅部查照謹 
奏八月初六日奉硃批吏部知道欽此 
聶緝槼片再准部咨道府州縣無論何項勞績保歸候補班人員即以到省之日起予限一年詳加考核奏明分别繁簡補用等因循辦在案兹查候補班補用知縣洪冀昌自光緒二十五年十二月初三日到省之日起連閏扣至二十六年十一月初三日止試看已滿一年例應甄别據蘇州藩司會同署臬司加考詳請甄别具奏前來臣覆查洪冀昌年壯才明留心吏治堪以繁缺知縣留省補用除將該員履歴咨部外謹會同兩江總督臣劉坤一附片具陳伏乞聖鑒飭部查照謹奏八月初六日奉硃批吏部知道欽此 
升允片再據籌賑局司道詳據署醴泉縣知縣胡啓虞禀稱該縣紳士同知銜附貢生羅經權因該縣災重欵絀情殷桑梓慨捐巿斗麥八百一十二石按巿估合庫平銀八千一百二十兩嗣因振欵不敷復續捐庫平銀二千兩共合庫平銀一萬一百二十兩查與報捐萬金專案奏奬之例相符自應優奬以資鼓勵擬請將同知銜附貢生羅經權以直𨽻州知州分省補用並加知府銜核計捐章有贏無絀詳請奏奬前來奴才覆查該貢生慨捐鉅欵有裨振需合無仰懇天恩俯准將同知銜附貢生羅經權以直隸州知州分省補用並賞加知府銜用昭激勸出自逾格鴻慈除咨部外謹會同會辦振務大臣刑部尙書臣薛允升附片具陳伏乞聖鑒訓示謹奏八月初六日奉硃批著照所請該部知道欽此 
頭品頂戴陜西巡撫奴才升允跪奏爲遵旨勅修城内街道工程完竣將支用欵項併入振案報銷恭摺覆陳仰祈聖鑒事竊查光緒二十七年二月二十四日准軍機處片交面奉諭旨城内街道著端方飭地方官雇用民夫將污穢之物掃除凈盡如有餓斃飢民卽行舁出城外掩埋所雇民夫以工代振或給錢文或子糧食斟酌辦理欽此相應傳知欽遵辦理等因當經護理巡撫臣端方督飭籌振局轉飭西安府詳議章程並派委中營守備唅輝武儘先都司李遇乙率領弁兵會同在事員紳按叚估計切實興修其一切雇夫購料銀錢出入則以試用通判田祖培總司其事計自本年三月初十日興工至六月二十二日竣工止總核支過薪工口食木料價值等項共用陜巿平銀一萬六千九百二十九兩五錢零一釐經委員勘騐工堅料實支銷亦無浮冐所用銀兩歸入振案另册造報由籌振局司道詳請覆奏前來奴才覆查無異所有遵 
旨敕修城内街道工程完竣請將支用欵項併入振案報銷各緣由除在事各員弁容俟彚案請奬外理合恭摺覆陳伏乞皇太后　 
皇上聖鑒謹奏八月初六日奉硃批該部知道欽此 
升允片再陜省此次籌辦振務閱時旣久事務殷繁所有在事尤爲出力員紳業經先行專摺奏奬在案其積勞病故之潼關廳同知焦雲龍隴州知州董瀛白水縣知縣王煜咸陽辦振委員候補知縣李同華小雁塔暖廠委員候補知縣丁偉候補典史常思敬慈幼所委補大挑知縣朱鍾濬城内粥廠委員候補知縣琪周樹候補縣丞余靈淵准補潼關廳巡檢劉勛候補巡檢嚴曾銘潼關廳紳士拔貢陳仰仲優廪生王聘之以上辦振各員紳溽暑嚴寒不辭况瘁觸疫致疾尤堪憫惻由籌振局司道詳請以奏卹前來奴才查該員紳等以死勤事勞勩可矜合無仰懇天恩俯准援照軍營積勞病故例從優賜卹以慰幽魂而昭激勵出自逾格鴻施除咨部外謹會同會辦振務大臣刑部尙書臣薛允升附片具陳伏乞聖鑒訓示謹　奏八月初六日奉硃批焦雲龍等均著照例賜卹欽此 
頭品頂戴江蘇巡撫臣聶緝槼跪奏爲公舉故儒請祀鄉賢改題爲奏恭摺仰祈聖鑒事竊查接管卷内臣在蘇州布政使任内具詳已故同知銜原任四川巫山縣知縣叚玉裁江蘇金壇縣人博學能文通經致用由乾隆庚辰恩科舉人考取教習授貴州玉屏縣知縣改補四川富順縣調巫山縣知縣所至興利除弊口碑載道公餘以實學勸勉士民執經請業者屨滿戶外十年之中成就人才甚衆迨引疾歸田闈戶者書砥礪名節足跡不入公門葺祖塋建宗祠悉躬自經理並捐助業田二百畝以備歲修祀事之用其任恤睦婣救災助振以及規復書院釐訂積穀章程飢溺之思無一刻不往來于方寸所著周禮儀禮漢續考古文尙書撰異毛詩詁訓傳叚氏說文各種俱風行海内道光七年國史館採入儒林列傳其博學多聞循良著績業已垂名漢簡不朽千秋惟鄉里典型尙虚崇祀據該縣紳士王守勤等臚列事實請祀金壇縣學鄉賢祠以勸後學等情由縣詳府送司層遞加勘轉請具題前來因尋常題案奉文停緩未經拜發嗣准部議鄉賢名宦應改爲八月前彚奏一次等因自應遵照辦理臣覆勘得該故員叚玉裁天性孝友植品端方學有淵源行無瑕玷堪爲士林矜式宜荷盛世旌揚合無仰懇天恩俯准將已故同知銜前任四川巫山縣知縣叚玉裁入祀金壇縣學鄉賢祠以彰碩德而順輿情除抄奏同司詳各勘並送到事實册結咨移部科核辦外謹會同兩江總督臣劉坤一江蘇學政臣李殿林合詞恭摺具陳伏乞皇太后皇上聖鑒訓示再該故員子孫並無現任九卿身殁在三十年以外核與例章相符現屆彚辦之期請入祀鄉賢者祇此一員合併陳明謹奏八月初六日奉硃批禮部議奏欽此 
聶緝槼片再據蘇州布政使陸元鼎詳據長洲縣詳據三品銜候選知府嚴兆淦禀稱故父二品封職同知銜嚴福華生平矜孤恤寡殷殷不倦深羡范氏義莊良法以不克仿行爲憾兹職敬承遺命陸續置買坐落長洲元和二縣田一千八十九畝零計契價洋一萬四千一百五十一元零又置坐落長洲縣夏橋地方莊房一所計契價銀六千兩名曰愼遠義莊歲收田租除完賦祭埽等用外悉以赡助族中孤寡貧乏以完先人未竟之志查造田號莊規清册取同里鄰親族切結呈學移縣詳司並由府加結送司核明請奏前來臣查士民捐資赡族田粟准值銀千兩以上例得請旨建坊給予樂善好施字様今長洲縣三品銜候選知府嚴兆淦仰承故父嚴福華遺命置田赡族連莊房並計價銀在一萬兩以上渹屬誼篤宗親後先濟美核與歴辦請旌成案相符應照部定新章改題爲奏請旨建坊旌表以維風化除抄奏同送到各册結咨移部科查核外理合附片具陳伏乞聖鑒訓示謹奏八月初六日奉硃批著照所請禮部知道欽此 
頭品頂戴陜西巡撫奴才升允跪奏爲造報光緒二十六年分各屬徵收稅銀恭摺仰祈聖鑒事竊查陜省各屬徵收商筏畜地等項稅銀例應按年造報兹據布政使李紹芬查得光緒二十六年分陜省潼商道並西安延安鳳翔漢中榆林同州六府及商州咸陽等州縣收欵並賠解商稅銀一萬四千一十一兩三錢二分四釐畜稅銀六千九百九十三兩二錢四分六釐民地稅銀四千三百六十四兩八錢四分六釐屯地稅銀四百九十五兩二錢一分九釐更名地稅銀四十六兩七錢八分五釐分晣造具清册詳請奏咨前來奴才覆查無異除各册咨部外謹會同陜甘總督臣崧蕃恭摺具陳伏乞皇太后皇上聖鑒敕部核覆再此係題案因關稅課是以遵章改奏合併陳明謹奏奉硃批戶部知道欽此 
 
 

Page 14

 
 
[奏疏彚錄]  
　　頭品頂戴湖廣總督兼署湖北巡撫臣張之洞跪奏爲遵購大清一統志並附進天文輿地各圖天地兩球派員齎解呈進恭摺奏陳仰祈聖鑒事竊維周體開卷大義曰辨方正位體國經野是知古聖人經世大端必自觀大文察地理始臣前於光緒二十七年二月十三日准前護陜西撫臣端方來電以内廷需用大清一統志秦垣徧覓不得屬臣訪購呈進等因仰見我皇上眷懷寰宇孜孜求治之至意臣謹考是書於乾隆八年輯成者計三百五十六卷乾隆二十九年以後續行輯成者增爲五百卷本擬訪求殿本原書因鄂省徧訪未得並向蘇杭湖南等省於書肆及藏書家廣爲搜求均無其書僅在揚州購到排印大字本三百五十六卷者一部紙版尙屬完整其五百卷者各處藏書家無論殿本重刻本皆無其書祇有上海石印縮本字跡較小檢閱頗費目力未敢率行進呈謹將三百五十六卷之大字本一部裝潢成帙上呈御覽竊思有書不可無圖而輿圖以後出者爲勝近年廣東鄒仍奇所刊皇朝輿地全圖係按照西法測準經緯度以孤線分度其地面所當天度之部位較爲密合當飭鄂省兩湖書院各學生敬謹摹繪兩分一成直幅八𢄙以便懸掛一裝册葉三本以便披尋因天文度數輿地球内外上下正相印合于考覽地圖甚有關涉並飭兩湖書院學生另繪赤道南北恒星圖直幅兩𢄙横幅一𢄙藉可考見南北兩極赤黄兩道及躔次之所在又附進上海製造局所刊地球全圖兩幅足以覘環球之疆域上海銅版刊印之亞細亞東部輿地圖一幅足以騐近洲之形勢又因圖係平面欲測天地全形　費體會推求因並附進製成天球地球各一具俾大圜運轉五洲列國可以一覽而知謹一併裝潢派委員弁齎赴行在敬謹呈進倘蒙萬幾之餘時加垂覽則環球大勢中華全局均可歴歴在目以之上佐綏定撫馭之方略或亦可稍有裨益謹繕清單恭摺具奏伏乞皇太后皇上聖鑒謹奏八月初七日奉硃批所進書圖等件均留覽欽此 
兵部尙書兼理順天府兼尹事務臣徐會灃新授河南布政使順天府府尹臣陳夔龍跪奏爲知縣人地未宜請旨開缺另補恭摺仰祈 
聖鑒事竊順屬州縣兵燹之餘地方凋敝異常亟應愼選賢良因材器用以期培養元氣如有庸懦之員斷不敢稍涉遷就貽誤地方臣等于所屬州縣中留心諮訪詳加考察查有正任香河縣知縣鄭輔人尙謹飭維性情迂緩于香河縣地方不甚相宜該員久未來府禀到亦屬不合自未便稍事姑容相應請旨將正任香河縣知縣鄭輔開缺另補以肅官方所有請將知縣開缺另補緣由謹會同大學士直隸總督臣李鴻章合詞恭摺具陳伏乞皇太后皇上聖鑒再所遺香河縣知縣一缺順天現有應補人員應請扣留外補合併聲明謹奏八月初八日奉 
[硃批著照所請吏部知道欽此]  
　　王之春片再據署池州府知府陳兆慶申報池州府通判陳宗器係貴州鎭遠縣人由附生投効軍營保以通判留於安徽儘先補用光緒九年請補池州府通判到任兹於二十七年四月十五日在任病故等情由司轉報前來臣復核無異除咨移部科查照外謹會同兩江總督臣劉坤一附片陳明伏乞聖鑒飭部開缺施行再安省通判一項前潁州府通判先後兩次出缺均經扣留外補在案今池州府通判係第三次出缺按章歸部銓選又此案本應題報現遵部章暫行改題爲奏合併陳明謹奏八月初八日奉硃批吏部知道欽此 
王之春片再現署桐城縣知縣王從禮調省聽候差委所遺員缺應卽委員往署以專責成查有英山縣知縣陸士奎才具諳練政事修明堪以調署遞遺英山縣知縣篆務查有本任潁上縣知縣耆齡局度安詳任事精細堪以調署據藩臬兩司會詳前來除分檄飭遵外謹會同兩江總督臣劉坤一附片具陳伏乞聖鑒謹奏八月初八日奉硃批吏部知道欽此 
頭品頂戴安徽巡撫臣王之春跪奏爲報陳安徽省釐局光緒二十六年下半年收解數目恭摺仰祈聖鑒事竊查同治八年恭奉 
上諭釐金報部章程仍照兩淮鹽釐半年奏報一次將開式様咨行著各省查照辦理等因欽此查安徽省釐捐各局向以湘平收納嗣於光緒三年八月間准戶部咨嗣後造報總數應令將湘平折合庫平統以庫平合算又局用一項内係按照收數由各局卡開支一成就欵開除不入收數光緒六年二月間遵照部議將開支奏明統减二分以每收銀一兩按照八分開支等因所有安徽省光緒二十六年上半年釐捐收解數目業經欽遵具奏在案兹據省城淮北兩釐局將光緒二十六年七月起至十二月底止下半年連閏收解數目詳請奏報前來臣覆核無異謹照兩淮鹽釐格式開具清單恭呈御覽除咨部查照外理合恭摺具陳伏乞皇太后皇上聖鑒訓示謹奏八月初八日奉硃批戶部知道單併發欽此 
頭品頂戴浙江巡撫臣任道鎔跪奏爲籌解直𨽻省商借大差經費銀兩恭摺仰祈聖鑒事竊查接管卷内光緒二十七年四月初五日准直隸總督臣李鴻章電咨臣民仰望回鑾直𨽻兵燹之餘民窮財盡橋梁道路行幄驛館皆須創建擬懇寍蘇皖贑浙粤蜀楚湘魯各籌借銀十萬兩分次匯滬轉匯來直以便供支大差仍自明年起分上年由直匀還或以抵扣協餉各欵等因當經分行遵照去後兹據署布政使誠勛詳稱浙省近來餉源奇絀支持萬難卽欲再爲他省恊籌鉅欵本屬無此財力惟欵關蹕路要需非尋常撥欵可比不能不力任其難設法籌借當經移商杭關道籌銀一萬兩由道詳明發商匯滬轉解兹再由藩庫挪動庫平銀二萬兩並商由糧道挪動漕項銀二萬兩一併發交源豐潤號商匯解江海關道兌收彚解直𨽻總督行轅投納等情詳請奏咨前署撫臣余聯沅未及核辦移交前來臣覆核無異除分咨查照外理合恭摺具陳伏乞皇太后皇上聖鑒謹奏八月初八日奉硃批戶部知道欽此 
任道鎔片再查接管卷内准戶部咨循案撥補光緒二十七年分浙東釐金查明上年各欵内撥鹽斤加價銀五萬兩等因當經轉行遵照兹據鹽運使黄祖絡詳稱遵於鹽斤加價項下動支銀五萬兩移解藩庫兌收作爲本年奉撥抵補浙東釐金之欵等情詳請奏咨前署撫臣余聯沅未及核辦移交前來臣覆核無異除咨部查照外理合附片具陳伏乞聖鑒謹奏八月初八日奉硃批戶部知道欽引 
錫良片再南岸四廳本年續辦歲修補廂墆工據開歸道勘明禀請一併奏報前來奴才按工確核係上南廳屬鄭上汛八堡托二壩下首順提二埽至十埽埽工九叚光緒二十五年緩修底料朽腐因本年大汛期内河水疉長大溜逼注先後脫胎匯盡當卽補還新埽九叚鄭中廳屬鄭下汛九堡下首順河埝頭埽工因本年伏秋汛内河水驟溜勢南圈匯刷埝根情形緊要赶於該埝頭埽上首補廂新埽十叚中河廳屬中牟下汛十堡上叚順隄頭埽至十埽埽工上叚均係光緒二十六年緩修舊工底料捫朽有因水長溜逼趨刷不移以致各該埽朽底脫胎先後匯盡當經該廳照舊按叚補還下南廳屬祥符上汛二十一堡新頭壩上首空檔順堤護埽三叚光緒二十四年緩修又該堡新頭壩上首空檔順堤護三埽迤下埽工三叚光緒二十一年緩修均因河溜逼注不移各舊底陸續匯化淨盡隨卽分别補廂完整以上四廳共計補廂新埽三十五叚俱已層土層料盆壓穏固足資抵禦理合附片具陳伏乞聖鑒謹奏八月初八日奉硃批知道了欽此 
 
