# 1903 - 72 - 4910743

 

Page 1

 
 
[正通志出書并發售新編九通全書目錄啓] [  圖書集成局謹白]  
九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領井然秩　　已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋頂定掣給憑單俟正通攷告成一併登報發書特此佈聞諸維雅鑒 
[皇朝政典類纂五百卷開印招股啓] [  圖書集成局白]  
是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦盧陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事育龎雜抉摘尤難是編總衰諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元兹徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[書不分畛域後]  
兇人之不容於世天下之公理也以彼暴戾恣睢大之貽禍國家小之爲患鄉里地方有司不知其害斯已耳若旣知之則必拘而嚴懲治以應得之罪卽或若輩消息靈通聞風逃逸而廣捕之文書一發遠至天涯海角亦不難入我網羅所謂天壤雖大竟無容身之地者蓋亦藉以寒匪人之膽而伸國家之法耳自中外通商大開海禁於是内地人民之犯法者知本國無可容留往往逃往外邦藉爲逋逃之藪香港澳門等處程途較近去者尤多華官旣無從稽查西官更多方庇匿以致身犯重罪者居然逍遙法外畏懼毫無時事至此國威安得伸人心安能平耶或曰中國之與外人訂約也無論何國均立有彼此交犯之明文如俄之恰克圖界約第二條嗣後逃犯兩邊皆不容隱必須嚴行查拿各自送交駐劄疆界之人伊犂塔爾巴哈臺通商章程第十條兩邊爲匪逃逸人犯彼此均不准容留務須嚴行查拿互相送交各自究辦英約第二十一欵中國民人因犯法逃在香港或潛往英國船中者中國官照會英國官訪查嚴拿查明實係罪犯交出通商各口倘有中國犯罪之人濳匿英國船中房屋一經中國官員照會領事官即行交出不得隱匿袒庇法約第三十二欵倘有中國人犯負罪逃入大法國寓所或商船隱匿地方照會領事官查明罪由卽設法拘送中國官不得稍有庇匿丹約第二十一欵丹國人民居住房屋以及丹國船隻遇地方官查出有内地逃犯潛匿不出均准行知丹國領事官卽行交出日斯巴尼亞約第十八欵通商各口倘有中國犯罪之人濳匿於日斯巴尼亞國房屋及船中者一經中國官員照會領事官卽行查明交出不得隱匿袒庇此外若比利時若意大利若奥斯馬加等國凡於立約之際均有交犯之條似於制防匪人之法未嘗不詳審嚴密然中外之形跡旣判卽彼此之意見難除在各國之心非必果喜十犯名義隱庇罪人徒以彼旣窮蹙來歸苟不卵翼焉似與國體有損中國官性多怯懦又不肯言詞慷慨據理直爭因之罪犯之人一至外洋從未聞有拘回中國之事條約雖在夫亦何益之有哉今者英國官忽誼重睦鄰於去年華歴十一月初九日移文中國派駐新加坡總領事鳳夔九觀察内開現奉敝國總督憲札知凡中國閩粤以及他省一切懸賞購拿之偷竊盜賊兇暴横逆各色人犯務卽從詳開單照會新加坡政府以便認識該犯姓名按單緝拿云云畛域不分固已於此可見夫從前回酋白彥虎之逃於俄三合會首犯孫文之逃於英經中國大吏屢次向索俄英兩國竟不肯交出雖唇焦舌敝終於無可奈何倘當時兩國政府皆如現在英總督之明於事理不稍存庇護之心彼暴戾恣睢之徒知旣犯中國之刑章即難望外人之袒護犯上作亂之事可以漸次銷除而各國亦可享和平之福矣豈非中外人民之大幸哉伸國法而重邦交竊將於此一事占之矣 
[本館接奉電音]  
　　昨日午前八下二刻時京師飛電傳來上諭三道旨一道敬謹譯登○二月二十日内閣抄奉上諭此次内務府三院等處京察一等引見各員内除恒啓全善濟良毋庸記名外存恒蔡麟恒啓延曾崇啓盛桂文紳崇康安存文蔭延齡文淇松山德恒棫興慶桂金聲多凌都慶榮科福啓文鑑書正文億繼綱保桂均著交軍機處記名以關差道府用欽此同日奉上諭張之洞奏參管帶練船武員一摺福建補用參將何心川管帶寰泰練船平日並不遵章督練虚糜帑項經張之洞前往校閱各項功課毫無實際種種荒謬怠玩廢弛實堪痛恨何心川著卽行革職以昭儆戒餘著照所議辦理欽此同日奉上諭廣西南寗府知府員缺著余誼傑補授欽此同日奉旨榮慶現在出差所管廂黃旗蒙古都統著裕德署理欽此 
[宫門抄]  
　　二月十二日禮部宗人府欽天監廂黃旗値日吏部引見七十四員恭王瀛貝勒意公祥普各假滿請安葛寶華溥興前往東西陵請訓睿王振貝子各請假十日掌儀司奏十五日祭奉先殿恭王行禮内務府奏派致祭馬神派出增崇召見事機大臣及綽哈市○十三日兵部太常寺太僕寺正黃旗値日内務府引見二十九員劉永亨假滿請安陜西臬司許涵度到京請安張家口監督紹彝到京請安聯芳謝授外務部右侍郎恩松公請假五日沈家本請假十日良泰續假五日兵部奏派揀選營官派出溥善陳邦瑞楊佩璋戴鴻慈特圖愼崇勳溥　張翼太常寺奏派致祭黑龍潭派出錫光召見軍機大臣及紹彝許涵度 
 
 

Page 2

 
 
[電傳宫門抄]  
　　昨日午前八下二刻時京師友人專電告知本館云二月二十日皇上召見軍機大臣及祥普 
[會議英軍]  
　　英京倫敦來電云英國下議院議長豫算本年各處所駐陸軍應募足二十三萬五千七百六十一名一時諸議員閱之皆深以爲是旋復豫計海陸二軍經費僉以爲本年需用英金七千四百萬磅以三百萬磅供增加海軍人數之用 
[中華商報]  
　　西字報云去年東西洋各國之至中華貿易者所占之額以百分計之英人得五十分華人得十七分日本人得十四分德人得十三分法人得半分瑞典人得半分俄人得一分亞墨利加洲及此外各國人合得一分觀此足見英人固於商業獨出冠時而華商亦未必退居人後也 
[韓日交訌]  
　　高麗仁川來電云西歴三月十二號寄居黃海道海州之日本人某甲欲雇一韓人執役諸人爭先應雇以致紛爭一霎時蟻聚蜂屯羣向日人尋釁傷及日人數名餘人遂深居密室中如鳥在籠不敢出門一步日官飛電仁川求救當由仁川警察署派出警官數人乘輪船名天草丸者馳赴肇事處彈壓 
[僞鈔敗露]  
　　日本某日報云東歴三月十四日午後四下鐘越五十分時大阪東區高麗橋左近第三十四銀行夥突被巡捕所拘詢之知其事者謂所拘者姓方墾名虎三郎年二十有四西區巖井町五丁目平井人向在行中代人執役先是正月五日商同家于北區巖井町一丁目之洲崎莊夫僞製本行楮幣共値日銀三千八百八十五圓翌日偕赴神户分行兌取現銀密約乘隙而遁沿途食宿佯稱出外勾當要公今竟被人覷破情形是以陷身縲絏云 
[記中國輸物賽會事]  
　　日本某日報云本年日人度地大阪開設第五回勸業博覽會中國各省皆以物產輸入會中其地與高麗陳列所爲鄰中分江楚陳列所四川陳列所江楚占地二十坪凡湖北商務局湖南洋務局江南商務總局所輸之物鱗比其間綜而計之約得一千種其中最爲精美奪目者係兼署湖廣總督湖北巡撫端午橋制軍所藏諸骨董計周鼎王莽中宫燈漢玉如意古貨幣古馬飾古銅印之類都三十六事此外如廣東九江之銀器廣東之象牙玩器福建揚州之漆器宜興之紫泥器景德之磁器江蘇浙江之綢縀綾羅湖南之石器銅器錫器木器湖北鐵政局所冶各物之型模楚鄂江蘇諸省之五榖物產約計價値逾日銀三萬圓其最極精巧者爲銀器象牙器雕　細緻幾於巧奪天工可預卜此後年復一年技術進而益上焉其綢縀綾羅本江南所最著者五光十色實足以稱大觀江楚則將南省土產網羅殆盡有金絲狨者產自甘肅靑海之濵聞之華人云狐與猿相感而生捕之極難歴十年始得其一脊毛色淡黃毿毿然長尺許眞珍品也四川占地十五坪爲物三百種以獸皮農物生絲白蠟漆器爲大宗古稱巴蜀爲天府自成一國無須仰給於外人外人咸目之爲寶藏所產生絲其色微黃土人以黃絲稱之他省俱無此蠶種蓋蜀中大吏浼重慶日領事寄送東來者也 
[北洋大臣直隷總督袁慰庭署南洋大臣兩江總督張香濤二宫保會奏擬訂訓練各省將弁簡易章程]  
　　一此次遵旨教練各省將弁兵目擬分設學堂學營將弁入堂學習教以戰法擊法軍制軍器圖算並隨時就地實演戰擊諸法兵目編營操練教以馬步砲工各操及淺近兵學圖算諸法務在課程簡易期於速成一各省挑送學額區分三等山東江蘇爲大省各送將弁四十員兵目二百名河南江西湖南爲中省各送將弁三十員兵目一百五十名山西安徽爲小省各送將弁二十員兵目一百名一選擇將弁須曾入行伍年在五十歲以下二十五歲以上文理通順心地忠誠身體壯健無嗜好習氣者爲合格兵目亦須粗通文字素知自愛膂力精强年在三十歲以下十八歲以上無嗜好暗疾者爲合格一各省自奏定章程奉旨允准之日起三個月内由督撫選派大員率領各將弁兵目分赴北洋湖北聽候考驗其不合格者剔出遣回於一月内叧行挑送一各省將弁兵目挑選學習自應優予薪餉以示體恤將弁薪餉限在二十兩以上兵目限在六兩以上一各將弁兵目所需衣履巾帽曁圖器筆墨紙張堂費等項應由各省籌欵解由北洋湖北代備俾免紛歧將弁一員每月約需銀十兩兵目一名每月約需銀四兩與薪餉各欵按月或按季由各省預先籌解以備分發應用不得拖延積欠一年後應將動用各欵核實開單咨明各省查照一學堂學營應需槍砲器械分由北洋湖北酌量籌備應用無須由各省解欵購置一各將弁兵目學期先按速成課法分爲兩期頭期限一年堂課畢業發入營伍操練一月學習當官一月共一年零兩個月再發回本省次期限兩年堂課畢業一年後入營伍一月兩年後當官一月共兩年零兩個月頭期畢業後各省照原額之半按格續選遣送學習以次遞推逐　增廣其有天資較鈍期内不能畢業或精益求精有志上進情願留學兩年三年者悉聽俟查看各省人才足用再分别奏咨减停一各將弁兵目内如有志氣超卓才識出衆者無論將目均可另立一班附於堂内作爲優等學員專派名師精詳教授以期成就遠大一各將弁兵目畢業後各由北洋湖北分别考騐發給堪勝統帶營官哨官弁目各軌照其哨官以上應隨時開單奏明並咨呈政務處存案一各將弁兵目領照回省後各該省督撫應遵諭旨委令管帶訓練新兵將委用員名按季奏報並咨政處北洋湖北立案不得投閒置散以資鼓勵如各省因費絀不能添練新兵應令各將弁分赴舊有各營釐定章程管帶整頓一自各將弁兵目領照回省之日起扣足一年由北洋湖北會詳簡派知兵大員分往各省校閱各將弁如能恪遵所學教法訓練具有成規卽分别奏咨拔升差使儻有因循廢弛毫無實濟者卽分别奏咨參撤一各國均有本國畫一操法不許稍有參差中國各省或演英操或演德操或法日操或又同演一國之操而細節各有不同最爲練兵所忌此次北洋湖北訓練各省將目應互相討論咨商叅合中外叧訂畫一操法卽名爲中國操典無須沿用他國操名以重戎政而免紛歧一此項學業爲速造將才起見本未精深若各省有願詳求武備以期大成者應另挑選年幼聰頴子弟附入北洋湖北武備學堂肄業再叧行商訂章程一各將弁兵目應恪守營規受北洋湖北節制約束非有疾病大故不得任意告假如有過犯應照軍律懲治一各國官兵操衣操帽均安馬步砲工各項隊伍分定制式非徒壯觀要在使部下易於辨認中國陸軍會操衣帽尙無定式遇與各國閱操往來來雜參差貽人譏笑亦應由北洋湖北咨商酌定操衣操帽章程以期畫一一此項章程係暫行簡易辦法台有未盡事宜隨時由北洋湖北咨商各省妥酌增損 
[粤西亂耗]  
　　香港循環日報云粤西各屬土匪游勇擾亂經年頃有來自梧州者言及平樂境内近始粗安但薪桂米珠百物騰貴未免民不聊生耳柳州府知府周太守前被匪人所戕所屬某縣令則耳鼻皆割去其餘員弁兵勇死於匪難者幾於悉數難終桂林前雖戒嚴自經守以重兵匪人不敢窺伺陳簡始觀察署任右江兵備道曾由出使美日秘大臣梁鎭東星使調充頭等叅贊未經政府允從必俟全境一律平安始得交卸入京引見云 
 
 

Page 3

 
 
[惠州亂耗]  
　　香港循環日報云廣東惠州亂匪猖獗異常上月下旬白芒花一帶被劫者不下數十家本月初三四五六日之夜復有匪人數百名手執快槍擁至永湖墟連劫各店銀錢貨物搜索一空其黨到處逼人入會有不從者卽焚其居屠其人墟中因不願入會而被焚屋宇者已多至十餘家居民困苦顚連慘無天日刻聞信勇已有數營在稔山駐紥而統領吳鎮軍遲徊未到百姓望之若歲旱之望雲霓云 
[議改營制]  
　　福州訪事人云閩中緑營兵疉經沙汰所存僅十分之三現奉部章一律汰去而將營勇改爲巡警軍大憲幾經商榷尙未舉行近又奉文嚴催督憲許筠帥乃於日前電請水師提督楊尙書陸師提督黃宫保漳州鎭總兵曹鎭軍福寗鎮總兵鍾鎭軍互相計議聞擬將全閩分作三十餘隊每隊三百餘人惟一時尙未能定議耳 
[商埠又興]  
　　金陵訪事人云下關商埠早已陸續興工去臘太古碼頭忽爾崩頽中外商人皆議遷移他處署兩江總督張香濤宫保親臨勘視因無相宜之地飭洋務局總辦馮觀察照會各國領事及新關稅務司仍就原處經營惟將沿江互市之塲略移向後於是埠中商賈向之瞻前顧後相率停工者刻又鳩工庀材爭先恐後矣 
[示護日食]  
　　昨日蘇松太兵備道袁海觀觀察懸牌署前云本年三月初一日爲日食之期仰道屬各官届期一體救護毋違計開江蘇江甯府日食七分初虧辰初一刻十四分食甚辰正二刻十三分復圓巳正初刻五分 
[帮帶易員]  
　　新委駐紥九畝地之江蘇撫標滬軍營帮帶沈參戎偉擇吉本月某日到差旋於昨日策騎至上海縣署拜會縣主汪瑤庭大令大令飭丁擋駕 
[召領屍棺]  
　　去年九月十六日浦東二十四圖地保查良卿投上海縣署報稱陸家嘴浦中浮起無名男屍一具身上有傷縣主汪瑤庭大令因卽前往騐明飭查保爲之棺殮迄今將近半年並無屍親認領爰於昨日出示曉諭後開該屍年約三十餘歲面赤無　無麻身穿元色斜紋洋布棉襖白布束腰藍布短衫褲白布襪元縀鞋 
[研訊火頭]  
　　小東門外洋行街順泰海味雜貨棧不戒於火迨救熄後檢點人數少去學徒一名昨日在瓦礫塲中翻出屍骸遍體烏焦慘不忍覩包探見之即將棧主秦少齋拘送法界公堂讞員孫建臣大令問因何起火秦供是晚小的與司帳人均已回家迨聞警前往火已上炎學徒馮倍甫年甫十六歲不及逃出葬身火窟兹願從豐棺殮惟曾保火險銀八千兩而焚去貨物足値二萬餘金受虧實已不少尚乞原情大令與法總領事署費繙譯官會商之下謂秦曰爾漫不經心致遺火患本當照章罰鍰姑從寛免惟學徒死於非命理應從豐棺殮格外撫卹秦唯唯從命大令著具結存案備查 
[尙賢堂課案]  
　　本邑英界六馬路尙賢堂普通公塾係美國進士李佳白先生所創開館以來甫經一月而已聲名洋溢遐邇咸欽頃擬禮聘名儒加課中國經史並延泰西武士教以體操如李君者誠不愧德育智育體育之師哉今將上月課案備錄左方品行山中寛治劉季康司徒衍許經五各國條約于寳軒司徒衍各國史學鄧寤生山中寛治漢文策論秦百里司徒衍英文策論胡頴之鄧寤生英文特班胡頴之鄧寤生頭班沈鵬程張毓駿二班馮嗣鵬司徒衍三班朱元愼兪乃璜四班袁善初秦百里英國文法張毓駿許寳藜特班算學胡頴之鄧寤生二班算學馮嗣鵬黃德申 
[上海巡局瑣記]  
　　前日天主堂司事沈某送冐收船捐之周子全至二十三七鋪巡防局局員徐錫臣二尹升座研訊飭先責二百板押候查明復訊○二十三七鋪巡防局員徐錫臣二尹旣於前日拜會各叚董事隨飭吏將在局當差之勇丁開具花名清册以便按名點騐○前日浦東唐橋鎭巡防局員蔣克生二尹督率局勇巡至六里橋左近見周祥卿所開小茶肆内有人團坐抺牌因卽喚勇入内拘獲甲乙兩人帶回局中押候訊究 
[馬路工程局案]  
　　去秋寗海縣人金楚橋扭船户葉爾送至馬路工程局訴稱被伊盜賣煤油四十餘桶並虧欠洋銀五十餘元合共一百十九元三角請卽嚴追總辦翁子文太守倩襄讞委員黃衡堂二尹研訊因葉患病交其友王大來保去迨病愈延不到案二尹遂責令王代繳洋銀七十元王唯唯遵諭至前日向葉索還葉反投局誣控二尹研訊之下葉供光緖二十六年金倩伊友童友增雇小的之船裝煤油至寗海儲諸棧房實因箱破漏油並非小的盜賣金供去年職員控葉盜賣煤油已蒙訊斷由王代繳洋銀七十元不料葉忽投案誣控尙求明斷二尹令一併移送上海縣署請縣主汪瑤庭大令訊明核奪 
[英美租界公堂會訊案]  
　　前者美商白克投本管總領事署控永吉祥船主王某違背草議等情總領事古　君准之備文照會公廨讞員張柄樞司馬會同白繙譯官提王訊供諭令邀中人到案昨日午後復偕白君傳訊白克聲請判斷王偕雷律師投案聲稱此事僅立草議未經畫押應請將案註銷司馬謂白君曰此間係中外十四國公共法堂未便遽聽一面之詞率爾判斷今草議旣未見過據供並未畫押自應註銷白君然之王遂叩謝而退 
[再續大美國三魯義師省城特設博覽會徵送赴會賽物啓]  
　　該會不獨保火險並保盜險所以商人大可放膽送貨到三魯義師如置於中國店鋪曁存儲棧房之一樣妥當也如有官紳商民人等欲考究此事之實在可向美國駐華領事查詢商辦或中國大員可以據情照會美領事如無美領事駐紥之處洋關稅務司亦可相告一俟屇期自當會同出示曉諭並登華洋新聞紙知照華人中國赴賽之物如何收儲如何運送此事大約可託海關經管因爲海關人員以前曾經辦過中國賽物均係熟悉賽會事宜惟擬送賽物之人亦不必限定等待明文示知如何辦法始如何預備此時卽可備齊所擬賽會之物無須守候經年抛廢工夫蓋自西一千九百零二年十二月一號起至一千九百零三年十二月一號止一年之内均可陸續送去大凡擬在賽會地方需用該處地叚之房屋須於西一千零三年七月一號以前擇定不可再遲至送到三魯義師賽會之物並不徵收關稅惟嗣後在美國售去自應照章完納其所當稅之銀該章程關繫博覽會大厦内之賽物如有公司以及各項人等自行奉有官府允准文憑惟其賽會之時可將貨物售去或收進門掛號之費卽應照付所有關稅按照關上章程官之允准單據赴賽之人遵奉繳納自然實獲銷售貨物進門掛號費之益處照大例之賽物赴賽之人如遇有買主可以充許賣去惟不能卽行送往須待賽會之期圓滿方可脫手蓋恐赛物不齊有損於博覽會也博覽會滿期之時赴賽之人大都不難賣去所賽之物並可大獲利益至於三魯義師各國博覽會命名之義乃買魯義西安南博覽會其所以名爲買魯義西安南者美國以恐外人不知其原委兹特縷晰陳之[  此啓仍未登畢明日續登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日浦東人瞿　寶投縣報請騐屍至晚縣主汪瑤庭大令升堂研訊二十二保二十四圖地保王飛雲禀稱去歲瞿堂寳之媳陳氏乘間逃逸至臘月由族人瞿咸貞尋獲因圖索費藏匿不交洎今正送回已患病不能行動掌寳遂奔投洋涇鎭巡防局控告局員老爺將咸貞訊明笞責今陳氏已逝　而咸貞仍往纒擾不休是以掌寶訴知小的投案禀報掌寶供兒子開林久患痴癲媳婦陳氏時回母家去年七月被咸貞誘出至十二月咸貞稱在上海尋獲索酬若干小的無以應付咸貞遂將陳氏藏匿至今正陳氏病危始行送來然仍逞蠻索費以致小的不能延醫診治今旣殞命求恩相騐伸寃大令著從速棺殮候提咸貞訊核○鄉民陳吟松與徐裕蕃互控大令飭提訊究陳供小的家住西南鄉二十七圖妻子李氏於去年十一朋初七日逃逸小的與胞兄陳和尙找尋無著後悉被裕蕃之弟阿元誘匿上海因托包探獲諸新閘費去洋銀三十餘元向之索償阿元避匿裕蕃出頭蠻霸且與小的扭毆後由馬阿妹楊正福及地保孫友山勸散反揑詞誣控小的糾人攫物尙求明察和尙及馬同供小的等在兪塘河挑泥雖見陳徐扭毆並未攫物楊供詞與馬相同裕蕃供胞弟阿元是否誘匿陳妻小的不得而知惟知其在滬做工久不歸家吟松糾人責令小的交出致被詐去洋銀數十元並攫取棉花十餘包洋銀十餘元務求追給孫禀稱小的充當二十七圖地保吟松失去妻子查悉阿元所拐索償尋費後裕蕃與陳扭毆小的爲之解勸至吟松並未糾人攫物大令飭將裕蕃押候提阿元到案復訊○法界公廨讞員孫建臣大令送駁船公司控糾衆把持之小工李咸陳阿生陳鳳王林阿二楊今生許龍生陳鶴年七人到縣大令訊供收押隨將李及二陳交人保去前晚提王楊等四人覆訊同供稱小的等以後不敢滋事務求開一線之恩大令判各責二百板具呈不敢滋事切結存案如再把持定當重辦隨著交人保釋 
[英美租界公堂瑣案]  
　　包探陸阿四方長華解楊宏林到案同禀稱此人迭次犯竊怙惡不悛近又竊取王阿二家金絲眼鏡及某姓家洋藥報由小的等拘獲吊出原贓解請究辦讞員張柄樞司馬商之美總領事署白繙譯官判責四百板遞解回籍○包探劉阿炳解吳福仁李元生到案禀稱伊等二人串竊陳冬應家衣物報由小的拘獲送請究懲司馬判各責二百板○包探顧阿六解張寶生到案禀稱此人行竊黃小弟家衣物報由小的緝獲人贓請爲訊究司馬判責四百板遞回原籍○包探趙銀河解陳志忠到案禀稱此人係剪綹賊中老斵輪彼中謂之淸插手昨日竊取鮑阿泉身畔所帶洋銀當塲扭獲並不指交巡捕曳至某銀行肆意兇毆有違租界章程故由小的一併解案請爲訊究司馬判責陳二百板鮑罰洋銀兩元 
[法租界公堂瑣案]  
　　車夫郁阿二不遵工部局定章拉車亂走被西捕拘入捕房昨日轉解至案讞員孫建臣大令判責三百板叧罰車主洋銀三元○偷兒張阿明行竊某姓家衣服浼某小客棧傭人陳阿二銷售失主報捕查獲解案請懲大令判令將張枷一個月責五百板陳責二百板○海琛輪船由厦門裝到水果數十件暫存棧中被林小德冐提七件賣與虹口沈阿虎貨主榮銀奎查獲將沈扭入捕房昨日解案林文慶訴稱此貨由海琛輪船管艙人阿二發出尙少十餘件榮供包上有寳順字樣明係冐取現在尙少十六件求卽訊追大令著林賠洋銀十元五角○馬夫葉阿林徐仁卿李阿炳江阿春相約于鴇兒王徐氏所開花烟館内宿娼翌日給以銅質僞洋銀一枚致被王鴇一併送入捕房解案請辦大令判各枷號一禮拜責三百板以爲誑騙娼家者儆王鴇乃俠拜稱謝而退○林少亭控孫堯均承辦棉花二千包立有定單後因花價過昻延不交足等情大令准詞飭提研訊孫供花於去年十月議定書單後因未付定銀作爲罷論大令謂爾亦不應出立成單此事實與買空賣空無異遂著一併交人保出各邀公正人理處明白限一禮拜内禀復核奪○去年小東門外稻香村茶食店被火之後收得保險行賠欵一千兩店主婦華王氏以店雖盤去此欵理應分給投控公堂大令研訊之下著將執事人趙文興及華王氏之夫弟華仁伯交保出外理處迄今案懸日久尙未了結昨日氏投案求追趙供保險行確賠銀一千兩經大老爺判罰二百兩祗餘八百兩料理華姓債務之後已無所餘大令姑念氏母子孤寡可憐著趙給銀二百四十兩限禮拜六邀同華仁伯來案具領 
[美租界捕房紀事]  
　　昨日午前有某甲者驅車至北河南路偶不留神將甬人張某之子撞仆傷及其臂致被某號華捕拘入捕房捕頭申斥一番釋之使出○前晚小竊王阿二濳入漢碧禮路某姓家竊取香爐等物携之而出適爲六百九十三號巡街捕所見帶入捕房捕頭令押候解送公堂禀請讞員張柄樞司馬訊辦○昨日竊賊某乙潛入公和祥碼頭貨棧竊取所儲舊鐵適爲司閽之印度人所見拘入捕房捕頭令押候解送公堂禀請懲辦○昨晨偷兒陳阿根不知在何處竊得馬車上玻璃燈二盞携至虹口某押鋪質錢適爲六百三十二號巡街捕所見帶入捕房捕頭令押候解送公堂禀請懲辦 
[皖省官報]  
　　二月初十日巡檢胡源灝辭赴直隷探磺價十一日委辦華陽厘卡知府胡大庥辭知縣謝維階辭赴桐城淸理籌議巡檢陰慶階謝超委四次胡森蔚余光柱吏目孫昭煥均辭赴皖北茶厘十二日縣丞汪孝銘知奉委解屯折銀並解水師月餉赴金陵丁艱特用知縣譚學稀到 
[接錄上海北市絲業會館籌賑公所施子英經收各處水災賑十二月初一至三十日第一百廿六次清單]  
　　胡君濟生經募清遠縣知縣錢祖蔭七二兌重洋廿元又經手捐集十元姚紹書胡道源各廿元署電白縣知縣姚光祥大令十元朱惠胡銘槃杜宗詩任玉衡陶永成五户各四元共十户合英洋九十六元○二十日北平了願子洋五十元求保平安五元○廿一日江西胡潤芳爲長子求病速痊由義善源來規元一百兩蘇城元裕易隱名氏洋五元如臯蒲眞嚴芝岑同妻鄭氏求保二女粉姑喘咳速愈四元○廿二日松江谷陽釣徒酬夙願洋五元○廿三日劉渠川觀登洋例紋二百兩合規元二百零六兩一錢八分郭福公司銅洋一元○廿四日無名氏洋廿元吳嘉續爲孫祜生寒熱病求速愈五元○廿五日吳子述司馬病痊完願由福州招商局寄申局來台番五十元合規元三十三兩八錢八分三厘無名氏洋二元○廿六日新聞報館恊賑所經募廿七批英洋一千四百零四元規元二百六十兩零四錢龍洋一百十一元小洋三百六十角銅大洋七十六元銅小洋三百十九角半錢廿六文銅銀屑五錢二分施程氏求平瞿安洋廿元○廿七日吳佑生求天花平安洋五元○廿八日滋德堂洋一百元無名氏由源合泰皮貨行來十元自知子由通州得記莊來英洋六元龍洋三十元啞板洋六十四元爾福爲小兒還願由江裕船來龍洋五元虹口張球琳子關通求病愈英洋二元無名氏銅洋四元○三十日昇記洋廿元義記廿元暉記廿元沈門陳氏十元九康號銅洋十五元錫參記銅洋二元○十二月份共收規元一千一百四十一兩四錢六分三厘洋六千三百三十六元扯七四三六五合規元四千七百十一兩七錢六分六厘龍洋二百十四元啞洋六十四元扯七三合規元二百零二兩九錢四分小洋三百六十五角扯六八合規元廿四兩八錢二分錢廿六文作規元二分二厘銅大洋二百五十一元銅小洋三百四十角零五分銅銀屑五錢二分本年共收銅洋一千零八十五元一角半鲖銀屑五錢二分鎔見規元一百七十六兩以上共收規元六千二百五十七兩零一分連前共收規元三十四萬四千零二兩二分八厘貂套一件所收砂錢均已銷毁合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
