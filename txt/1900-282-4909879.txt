# 1900 - 282 - 4909879

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[勸各國勿追窮宼俾華民得安生業説]  
　　余前勸各國撤退駐京之兵俾和議速成又謂各國不宜再調兵士來華迄今已閲數旬而聨軍未撤且聞在务各分地叚似欲爲久駐之計至京外各處依然干戈未靖日本報紀西歴十月一號卽華歴閏八月初八日各國派兵前往山海關翌日各兵次第登陸第一砲臺高揭德國旗由各國派員鎭守第二砲臺由德奥意三國派員鎭守第三砲臺由法國派員鎭守第四砲臺由英日二國派員鎭守第五砲臺由俄國派員鎭守此外長城外砲臺三處及火車站亦由聨軍佔據而將砲運出供交戰之用德字報紀十九日聨軍往攻保定分兩路進兵一由法帥華倫督師自天津往一由英帥喀司利督師由京師往保定兵力甚單必爲占據嗣又接烟臺來電悉華歴本月初一日俄軍攻占牛莊初四日攻占鞍山站初五日攻占遼陽各國聨軍統領德國伯爵華爾德西氏照會各國統帶將順直各處劃分地叚歸各國自行征剿觀此舉動似尚未必有議和之意如無議和之意則不分中國土地不止説者謂各國聨軍未入京師之時屢言並無欲分中國土地之事至今雖未開議而其要挾之端亦並未涉及土地一語可知各分地叚無非爲剿盡拳匪起見大抵各國恨拳匪刺骨不剿除凈盡决不休兵果如斯言各國之計亦左矣夫拳匪以邪術愚人借名仇教肆其搶掠烏合之衆安能成事惟初誤於疆吏之不急剿繼誤於政府之惑其讒以致釀成此禍當時京城徧地皆匪誠非聨軍莫可掃除乃自聨军入京翠華西幸拳匪之勢已解况朝廷已下剿匪之詔苟無容縱之者匪自不能復合不待痛剿已皆散而爲民乃各國必欲四出窮搜恐玉石不分平民必因之受害卽各國兵律森嚴而用兵之處未有不遭蹂躪者前者長崎訪事人來函云天津附近一帶居民被俄人殘害者男婦老幼屍橫徧野白河上下游骸骨漂流傷心慘目在滿洲一帶殺戮更慘俄帥戡來婆私欺氏曾明白宣示謂由華官縱令拳匪擾害故爲此以報大仇雖殘忍僅出自俄人然苟各國由此止戈俄人亦當歛手華民受福定非淺鮮且拳匪本可解散倘各國必窮搜不已人民因之受害勢將仇視西人難保不助匪以拒洋兵禍更何時可弭乎揣各國之意必欲殺盡拳匪而止試思拳匪果能殺盡乎所殺者果皆拳匪乎各國方以禮義自詡自應不爲已巷及早撤兵總之中國之匪應聽中國自剿否則和議不能速成軍需將何所取償在各國亦明知中國斷難措置然竟兵連禍結則地方愈苦措置愈難中外皆不得其益非但人民之慘遭屠戮已也各國苟以仁義爲懷其不以鄙言爲河漢乎 
[變輿幸陝]  
　　昨日漢口來電云本日武昌大憲接得陝西電報敬諗皇上已恭奉慈輿行抵陝西邊境大約不日卽可臨幸長安矣 
[分保巖疆]  
　　日本報云頃聞英國提督宣言願自任督率海軍保護秦王島之責又云開平諸礦已歸德國托痕希耶痕兵保護矣 
[記秦王島近日情形]  
　　日本報云頃得大沽電報知各國聨軍統帥近擬就秦王島建築碼頭以備輪船灣泊按秦王島隆冬素不冰凍與大沽口岸廻殊故各國併力經營爲兵艦過冬之計也 
[記山海關淪陷後情形]  
　　日本報云山海關自被聨軍占據後德國統帥華爾德西氏擬劃分區域歸各國駐守東歴十月二日卽華歴本月初九日午前八下鐘時有日本海軍奉派前往是日俄國亦派兵士約六百名由塘沽乘火車往駐附近火車站現有英軍屯紥鎭守砲臺之中國兵士未知逃往何處 
[英兵北上]  
　　日本報云頃得香港來電知東歴十月五日卽華歴本月十二日英國運兵船名卡路卡之他者裝載弁兵一千六百四十二員名由港望北海進發詢之知其事者云將送赴北塘也 
[俄擬撤兵]  
　　前日英京倫敦來電云昨得俄京電信知俄皇已諭令駐紥亞西亞東部之兵酌量撤回本國迨中國和議旣定境宇安全則海陸諸軍卽可悉數撤退矣 
析津人語 
　　天津友人來函云津城失守後西人公舉前北洋大學堂監督丁嘉立代理天津縣事務城内外均設巡捕房其總局名曰都統衙門鋪户及各式車輛小買賣等均須認捐店鋪之大者每月捐銀二十兩房捐則就房相内收取其餘各項舟楫及設攤貿易者亦須一律納捐七月中京津各銀行被燬寳银之流溢於外者甚多只須洋銀十數元卽可換得一錠現在逐漸加至五六十元餘如衣服金銀首飾每有西兵持以出售其中貴重之物大半得自京師西兵不知貴賤往往顚倒其價嘗有人出銀二十餘兩購得金火鏈及各種金器按之價値不及其半惜兵燹後居人無餘錢購此耳至各銀行現已一律開張照常貿易矣 
[日兵患痢]  
　　日本報云頃得宇品電報悉寄泊上海之嚴島艦近忽時疫流傳計水師之患赤痢者多至一百七十五名 
[日艦觸礁]  
　　日本報云東歴十月朔日卽華歴本月初七日得仁川來電悉某日日本兵艦名豐橋者駛至中國山東洋面忽觸暗礁旋由砲艇名霓者帶之出險刻已行至仁川矣 
[粤西匪警]  
　　西字報云廣州官塲於閏八月二十日得粤西邊界廣寗地方某員禀報匪亂情形卽電致江蘇各大憲略謂十八日粤省派兵往勦亂黨戰於廣寗之北大敗而回窺亂黨之心欲由粤西闌入廣東與各項匪人會合迨官兵旣敗廣甯遂爲亂黨所據恐日内尚未易敉平也 
[籌餉艱難]  
　　湖蕪訪事友人云時艱孔亟防務戒嚴此間除招募新軍外並由江南及皖南添撥衡字精捷等營弁勇如荼如火多至三千餘名内有二千名月需餉銀八十金應由本地籌措前此官紳集議擬照數年前紳富捐底案加兩倍勸募大約可得六萬餘金合之徽寗池太廣兵備道憲吳季卿觀察捐廉一萬共得七萬有奇然至今繳付者尚不及十之二三致當道設法挪墊已不下一二萬金觀察以開辦伊始若不籌備的欵深恐激成變端因又徧延當地 
 
 

Page 2

 
 
富商勸令踴躍輸將蕪湖縣張筱珊大令亦邀各商至籌防局集議然到者終寥寥無幾亦可見籌餉之艱難矣 
[籌捐設備]  
　　寍波訪事友人云浙江巡撫劉景韓中丞以北省拳匪作辭深恐匪人乘機竊發鎭海爲浙省門户尤宜加意防維惟軍費所需頗難籌劃爰委前任寗波牙釐局總辦楊太守到甬與在郡紳商議抽捐欵 
[觀察閲塘]  
　　嘉興訪事友人云浙江杭嘉湖道時蓬仙觀察由省起程察閲海寗州屬海塘順道來禾公幹本月十八日舟泊官碼頭郡中文武各官均赴舟次禀謁觀察一一傳見後卽乘輿入城謝步定於十九日午前閲勘洋關然後回省 
[命案離奇]  
　　蘇州訪事友人云府屬崑山縣境某鄉有孫某者農家子也家中除夫婦外有子女三人皆在襁褓本年春夏之交孫向牛販某甲購得耕牛一頭約期秋收後付價旋以此牛不適于用牽至鄰村某姓家掉換鄰有某乙者某日遇甲於途謂之曰汝牛價未收而牛已被孫售去若不亟往索取恐將付之無何有之鄉矣甲信以爲眞卽偕某某二友星夜至孫家索價時孫適他出其妻再三婉告甲終莫釋疑團堅欲取銀而後已氏無奈留甲等三人暫宿次日晨起氏及三孩皆不知何往甲等亦遂聨袂而回比及孫歸見家中𨶑其無人深爲駭異四出尋訪蹝跡杳然旋在附近河中覔得屍身四具細視之固妻及子女也因卽投崑山縣署控甲威逼自盡縣主尚大令准詞下鄉相騐飭差拘甲研訊歴訴前情略不隱諱洎大令錄供申詳上憲批飭解省訊辦大令遂將兩造一併解至省垣蘇州府濮太守提案推鞫孫稱小的之妻實被甲威逼强姦羞忿難堪致同女子三人投河自盡務求照例懲辦以雪沈寃太守謂汝妻子已死所云强姦有無証據孫稱鄰婦蔡沈氏言之鑿鑿太守立飭崑山縣補提蔡沈氏解省候訊 
[鳩邑官塲紀事]  
　　蕪湖訪事友人云京師失守聖主蒙塵行在一切度支在在胥關緊要徽寗池太廣兵備道兼蕪湖關監督吳季卿觀察憂心君國除將本關第二批京餉委員解抵太原外近又籌備第三批京餉數萬兩詳委安徵候補巡檢張鼎臣少尹管解一俟接奉上憲批文卽當領鞘就道矣○本年太平府屬當塗蕪湖繁昌三縣秋收豐稔惟天時亢旱高田仍難滿篝滿車月前三縣主疉據鄉民禀報卽親往踏勘據實申詳旣而府尊劉太守亦逐縣騐勘一周並順道查閲各鄉村團練安廬滁和道毓觀察復親往和州及滁州全椒一帶勘騐以便申報藩轅聽候酌量奏請蠲緩 
[崎陽觀海]  
　　日本長崎埠訪事友人接天津來電云此次聨軍攻占北塘蘆臺等處華民扶老携幼倉皇避至天津籲求日軍保護日軍統帥慨然許之蓋憫其無罪流離也○前者日本内閣總理大臣山縣有朋大藏大臣松方正義因與議院各員會議外交之事意見不治上表辭官迄今雖尚未見明文然聞日廷已將新任各官以次擬定計内閣總理大臣爲伊藤博文外務大臣爲西園寺公望内務大臣爲西鄉從道大藏大臣爲渡邊國武陸軍大臣爲大山巖海軍大臣爲山本權兵衛遞信大臣爲林有造或云渡邊洪基農商務大臣爲金子堅太郎文部大臣爲末松謙澄司法大臣爲松田正久蓋以舊時供職諸臣皆有解組歸田之意也 
[羊城雜錄]  
　　廣州訪事人云花縣知縣祝大令倫望因縣境教堂突被土匪所毁經大憲札飭交卸來省另委試用知縣葛明府前往署理縣篆明府以教案諸多棘手擬赴憲轅禀辭想須另委他員庖代矣○順德縣境勒樓鄉絲廠林立久爲匪類垂涎上月二十一日糾集匪黨百餘人擁至馬甯鄉劫得小輪船開往勒樓恣行劫掠巡船弁勇開槍轟擊匪亦開槍拒之倉卒中一匪中彈而斃匪黨且戰且却巡船亦不復窮追未幾又爲巡河輪船所見開放巨砲轟斃匪黨一名匪首見勢不佳立卽折回登岸逸去○日前劉紳學詢在香港購得洋槍數千桿裝運來省存儲商務局中如有本邑紳商欲辦團練者祗須有人擔保卽可備價到局購取○有屈子方者籍隸番禺家居城西第七鋪垂簾賣卜藉覓蠅頭鶴子梅妻亦頗自得上月二十三日被匪人將七齡幼子誘拐無蹤四出訪尋異常惶急翌日忽由勇丁送回并將拐婦拘獲一顆掌珠得還合浦亦幸矣哉 
[四明瑣紀]  
　　甯波訪事友人云慈之山北紹之餘姚近多盜賊劫案頻聞本月某日提標副中營練軍緝獲盜犯六名押解甬江聽候訊辦○寗郡東南鄉一帶花會盛行自去年鄞縣徐蓉齋大令親往拿獲處以重刑此風爲之稍息近更死灰復燃在瞻倚三山市岙一帶公然逐日掛耳誘人猜壓事被大令所聞立卽飭差往拿若輩遂聞風星散○寗郡各菴堂寺院每逢八月向有八佛會名目今届閏八月愚夫愚婦仍成羣結隊禮佛燒香令禁皇皇熟視無覩眞習俗之牢不可破者也○郡有徐阿狗者惡棍也平日專慣遇事生風藉端敲詐本月某日事爲府尊高嶼卿太守訪聞立提到案重責枷號發大門外示衆三月聞者快之○傳聞寗郡擇於十月初一日縣試十一月初一日府試然尚未見明文也○定海半路亭有陳某者向以包攬詞訟爲生被其所害者無不傾家蕩産而又善於趨避故未嘗一罹法綱現在忽患痴癲之疾或解帶作自縊狀或執刀爲自刎形眞可謂報施不爽矣 
[鴛湖秋影]  
　　嘉興訪事友人云嘉興縣所轄寺賢埭鎭某圖地保某甲於本月某日傍晚回家突有一莽男子倉黃奔出甲順手扭住審視之素識之船户某甲也叩以何事來此乙以訪甲對甲遂釋之使去繼思家僅一妻乙如此慌張必有事故因取刀繩及洋烟三物擲妻前逼令自盡妻不與分辯卽取芙蓉膏服之至天明氣絶而斃○鳳橋鎭客民某丙沿街喚賣牛肉緝私勇某丁向之訛詐以致鬥毆諸客民羣起揮拳致丁受傷甚重後經戊已等人勸散不致釀成命案幸也○離王江涇鎭北半里許係江蘇邊界向設釐卡派有砲船駐守本月某日砲船奉差開去是晚卡中卽被盜行劫并槍斃更夫一名○許竹篔侍郎在京遇禍後家屬延楞嚴寺僧禮懴四十九日并雇巧匠紥成極大紙屋陳設俱全舁至空地焚化時一觀者趾錯於途 
[神山雜爼]  
　　蕪湖訪事友人云今夏北省拳匪倡亂南方風鶴頻驚皖中大憲特於六月中分飭各州縣傳諭董事除倡辦民團外每縣另募團勇三百名以資守禦蕪湖縣張大令奉檄之下立卽照會武弁羅君前往皖北招募足數帶回訓練分布城内各要隘所需槍械墊欵向金陵軍械所繳價領取人各一枝○當七月中浣大通告警後繁昌南陵二邑相繼戒嚴徽寗池太廣道憲吳季卿觀察接到繁昌告急公文卽撥蕪湖精健左右兩營精兵各一百名星夜馳往勦辦惟蕪地素資精健營保護因於八月杪移會徐統領將派赴繁昌之右營一百名調回而令留駐魯港之練軍一哨馳往塡補魯港則令衡字營勇若干瓜代 
[鹿苑談資]  
　　蘇州訪事友人云閶門外距滸墅關五里許有地名麻布橋者一小市集也居民某甲性素懦弱里人皆輕而侮之本月某日其妻某氏與鄰右某姓婦口角突來著名無賴某乙舉掌摑其頰氏駭極嗥𥇺則又拳脚兼施復用木棍搠其下體氏方懷孕登時血如泉湧胎� 
墮而斃乙見釀成命案顧謂其黨曰俗語云一不做二不休咱老子今日索性肇一大禍爾等盍從我來遂率衆擁至氏家翻箱倒篋將衣飾攫取一空揚長而去事後屍姊協同地甲投長洲縣署禀報縣主蘇靜菴大令准詞帶同刑仵書差下鄉勘騐仵作不知因何竟唱報無傷屍姊堅稱渾身傷痕歴歴務乞雪寃大令大怒飭差押令棺殮旋將甲乙帶回未及訊供甲母忽投案訴稱媳婦因與小婦人勃谿自縊身死並非被乙毆傷大令遂將甲笞臀八百下荷校發鄉間示衆乙則從寛開釋彼處董事某某等聞而不平聨名投府署據實剖陳不知濮紫泉太守能俯鑒下忱俾大令雪此海底沈寃否也○本月十五日之夜三更後西路二叚委員督率勇丁巡至石巖橋畔見有多人持正堂公務燈籠大呼開栅蜂擁而北轉 
 
 

Page 3

 
 
瞬接踵而至者或七八人或十餘人多至十餘起心竊疑之遂傳栅夫詰問栅夫禀稱此輩均由東善長巷袁公館西善長巷王公館賭塲散出詢以袁王是何等人禀稱王之先人曾以佐雜在本省候補袁則自稱仕宦中人實不知所操何業自前府尊彦大人升任去後卽大開賭塲西路總巡恩大老爺曾飭差查禁無奈若輩皆視若弁髦二尹頷之翌日禀請恩大令轉禀臬憲朱竹石廉訪廉訪傳諭縣局一體查拿以憑懲辦特未知果能令出惟行否 
[泖湖魚蕝]  
　　松江訪事友來函云邇來郡城東南各鄉時有無頼少年招人演唱花鼓戲淫情浪態穢褻不堪遠近聞風觀者雲集某夜竟有在南城門左側效尤試演者城守營楊克明遊戎聞而震怒立傳汛弁諭令馳往驅逐若輩知干法紀偃旗息鼓而回○近因北氛不靖到處徵兵調餉需欵浩繁樞府疆臣計無所出分飭地方官設法勸捐以濟然眉之急本月十七日華亭縣林大令婁縣屈大令就方正學祠邀集各紳士籌商有請抽房捐者有謂宜附入漕糧征取者議論紛紛莫衷一是示識邦人士之坐擁厚貲者果能效卜式之毁家紓難否也○每屇一六之年例必徵收田房各税日前婁縣屈吉士大令懸示通衢令民間買賣田房應完税銀從速自行投櫃○拳匪事起列國聨軍迭與華軍接戰好事者繪作戰勝圖沿途求售駐滬各國領事移請道憲申禁蘇松太兵備道余晉珊觀察恐與交誼有碍准如所請通飭所屬一體禁止華婁兩縣奉札後已先後出示曉諭矣 
[飭商緝匪]  
　　日前富有票匪張鑫山熊錦堂等三人至本邑日暉港安字營繳票投誠統領顔梓琴鎭軍據情咨會蘇松太兵備道余晉珊觀察觀察立卽申詳兩江督憲劉峴帥請示遵行兹奉峴帥批回略謂此等票匪各省皆有張鑫山等旣願繳票投誠免予置議已屬寛其旣往予以自新至令其招黨投誠斷不可行刻下英人已明白此事不再庇護康黨著會同駐滬英總領事妥爲查拿等因觀察接閲之下業已遵照辦理矣 
[開闢利源]  
　　去年江南機器製造局總辦潘芸蓀觀察游歴日本迨回華時帶有日本稻種及織布機器刻下禀明兩江督憲劉峴帥擬度局外餘地將稻試種並開廠試辦織布已蒙峴帥允准施行矣 
[移解盜犯]  
　　盜犯薛賢德在松江行劫姚阿六載豆之船隨卽來申藏匿旣而姚跟蹤而至遇諸南市遂告知上海縣署某捕役拘獲解案上海縣主汪瑤庭大令訊悉實情釘鐐收禁兹查得犯案處係華亭縣境且有盜黨七名尚未擒獲爰備文派差押解赴松交華亭縣署嚴行訊辦 
[履勘掘墳]  
　　本地人張考山張阿全有遺祖墳地一區坐落美租界會審公廨左近日前忽被從姪張紹華偕其巧福私自將墳刨去意圖盜賣與人考山知之卽將紹華巧福扭入公廨控請許懲讞員翁笠漁直刺著押候訊明核奪前日考山阿全又繕詞投上海縣署禀控縣主汪瑤庭大令准之昨日午後三點鐘時帶同書吏差役親臨勘騐見塚土浮鬆顯有被刨形跡遂著地甲黃士泉縣差薛貴將一干人拘獲帶回押候訊明懲治 
[商議要公]  
　　前日之晚二鼓時本邑保甲總巡傅辛厓明府命駕詣上海縣署拜會縣主汪瑤庭大令密商良久始揖别而回不知有何緊要公務也 
[少尹接錜鈐]  
　　上海縣吳淞司巡檢葛少尹奉蘇松太兵備道余晉珊觀察札飭另候差委所遺吳淞司一缺委沈少尹淇接署已於本月二十一日接鈐視事矣 
[枷示流氓]  
　　新閘之北地居偏僻久爲流氓所窟匿前日三十六個黨流氓張阿根卽張阿新糾黨多人手持小洋槍擁至义袋角農人蔡富全家扭住其子桂林勒索洋銀二元而返昨日復至蔡家勒索洋銀數十元正在紛擾之際巡防局員石淸如二尹飭差勇地甲前往將張拘解到局傳蔡父子質訊判責張二百板荷以巨枷發犯事地方示衆 
[印兵操演]  
　　昨日淸晨七點鐘時英國某統帥督率駐滬印度兵排齊隊伍至英界大馬路迤西泥城外賽馬塲操演各操槍砲約歴一點鐘之久始整隊回營 
[候給遷費]  
　　八仙橋西首新闢法租界開築馬路令將房屋墳墓遷讓經法總領事出示曉諭居民遵照在案昨日復令四圖地保林少卿傳諭各地主齊集彼處聽候公董局中人逐一查明姓名住址畝數以便派給遷費 
[錢莊迭倒]  
　　本邑英租界大馬路迤北抛球塲濟陽里昌大匯劃錢莊因京津拳匪之變受虧甚巨前日票欵到期不能週轉以致倒閉昨日復有後馬路益大錢莊無可支撑相繼歇業傳聞二莊所欠之欵約共二百萬金示至年終而倒閉者已如銅山西傾洛鐘東應市面之衰於此可見已 
[上海巡局瑣案]  
　　有女郎名桂寳者南市賴義馬頭老虎灶茶肆主李世賢之童養媳也日前乘間竊取衣飾洋銀而逸後知被蟻媒三媽媽誘往浦東楊家渡鎭賣與某鄉民正在議價時被某圖地保察悉蟻媒當卽逸去遂將桂寳解至斗姆堂巡防局局員程二尹研訊之下判掌頰八十下傳李給領○前晚偷兒陳阿保在浦東楊家渡鎭某姓筍棧門前徘徊觀望被棧中人扭控斗姆堂巡防局局員程二尹向之研訊判責四百板枷號三天○前日浦東祥生船廠工人高全生正在工作時忽然跌仆頭觸於石血液涔涔事後疑同廠工人許美生推墮紏人向之評理旋互扭至爛泥渡巡防局控訴局員徐二尹研訊之下以事出挾嫌命候查明再核 
[美租界捕房紀事]  
　　紹興人王某携其梅鶴僑居裏虹口漢璧禮路其子年甬七齡王愛之如掌上珍昨日忽然失去因卽投訴捕房捕頭允遺包探偵緝○昨日外虹口百老匯路有一四輪馬車飛馳至轉角處將一百九十號巡街印捕撞倒碾傷足踝圉人見已肇禍加鞭逸去印捕無可如何返至捕房告知一切捕頭遣包探孫阿新前往查明以便將圉人拘解公堂禀請讞員翁笠漁直刺訊辦○流氓盛文華崇明縣人昨日糾同羽黨甲乙兩人將同鄉人許某拽至裏虹口舊江橋左近荒僻處肆行毆擊直至遍體鱗傷始一哄而散事後許心不甘服奔投捕房聲訴捕頭騐得受傷勢屬實允令包探緝拿行兇人解送公堂禀請究辦 
[作善降祥]  
　　日昨本館協振所承鹽城王君載陽交來救濟北省被難士商卽期票洋銀一百元又求保平安室交來洋銀四十元又隱名氏求病速愈捐助福建水災龍洋銀三十九元花洋十一元祗領之下分别掣付收條竊維彼數君者或憫士族之飄零或傷災黎之憔悴囊金慨解惠澤宏施雖不必存邀福之心而作善降祥感應之機自必捷於影響語所謂行道有福者竊爲諸大善士頌之 
[苦海慈航]  
　　京津各處慘遭兵燹各省官商或眷口失散或疾病死亡流離異地無計回南甚至飢寒困苦悽慘萬狀現經陸純伯部郎商同諸善士籌集鉅欵禀奉直隸總督李傅相批准並由蘇松太兵備道余晉珊觀察照會德國總領事給發護照航海北上將被難之人陸續救回誠莫大善舉也本月二十二日午後三點鐘時第一批愛仁輪船開行部郎親偕同事數十人北上所裝糧食寒衣銀錢等甚多第二批開船當在風雨滿城之候至在滬辦事者爲潘赤文丁曉芳等諸董及沈習之廖緯笙等數君 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[獸心禽行]  
　　蘇州訪事人云吳江縣境雙柳村居民樊某半耕半讀家道小康妻曹氏年方花信丰致甚佳淫蕩性成不安於室與族姪樊壽春私識夜去明來已非朝夕一日爲樊所見將壽春申斥一番揮这使去由是壽春遂歛跡不往其弟壽梅詗知其故潛往氏處勾引成姦後竟誘氏捲物而逃匿跡平望樊訪悉前往斥責壽梅膽敢揮拳兇毆樊忿甚繕禀投吳江縣署控告縣主未經准理因於本月中旬某日控諸蘇州府署府尊濮紫泉太守接閲禀詞謂案關𫉶絶倫常大傷風化爰卽批飭吳江縣立提一干人研究� 
[上海縣署瑣案]  
　　棍徒譚阿連卽譚彩亭前因造言生事由縣主汪瑤庭大令拘獲訊押後又有譚金海者投縣控阿連前曾强姦伊女請爲究辦大令升堂質訊金海供阿連係小的族姪孫前將女兒誘閉密室强行姦汚復令小的出資往贖當時小的畏其兇橫隱忍不發今知獲案爲特投案叩請嚴懲其女供詞與父相同譚阿連堅不承認大令喝令笞臀三百板鞭背一百二十下復上天平良久狡賴如初乃諭令還押再核○前日干張氏偕女兒投縣控被寄父逼姦汪大令研訊之下氏供女兒名小妹年十九歲幼時粤人崔善卿撫爲螟蛉今忽串同其妻威逼成姦女兒乘隙回家向小婦人泣訴聞崔有一妻三妾在英租界開設公茂銅作虧欠鉅欵無可料理其妻欲將三妾抵償并將女兒許賣與人求恩發堂留養提崔夫婦究懲小妹供詞與母略同大令諭令將小妹發堂候提崔質訊核辦○前者滬北頭圖某業主所雇收租人陳釗和向江北人陸春榮家索取房租無以應付欲將陸妻逐出陸妻適抱孩在手意急心慌致將孩跌斃報請汪大令蒞騐拘陳管押前晚飭提詰訊陳供稱陸春榮積欠房租四月照西例應釘門小孩係陸妻自行跌斃與小的無干叩求恩釋大令怒謂爾等動輙將釘門欺嚇貧民殊屬可惡申斥數語從寛交妥人竟誘氏保出 
[馬路工程局瑣案]  
　　日前譚從榮投馬路工程局控松江西門外第一號航船户嚴阿木吞沒衣包總辦程雨村大令飭差拘獲船夥倪阿二質訊之下倪供小的係川沙廳人在嚴阿木船上爲夥上月二十六日之晚譚携婦女附船小的以船上貨已裝足且搭客甚爲擁擠婉言却之隨由所隨女傭將衣包寄存船内彼等卽次第上岸迨船抵松郡彼等來索衣包小的遍尋不得卽邀中營幕友蔡某介紹賠給洋銀若干元取有收條叩求明鑒大令著暫行管押并將船扣留俟飭差查悉確情禀候訊斷○前日祥記馬頭粤人藍金祥所開源記烟館内失去烟槍一枝旋由値堂人拘獲竊賊蔣長林交七號巡街捕解至捕房捕頭令移解馬路工程局總辦程雨村大令研訊之下蔣供小的係江北某邑人並不竊物實被寃誣大令命攆逐出門諭令藍自行跴緝○月前竊犯曹松濤至本邑南市祥記馬頭某燭店撬門圖竊徐阿二行竊大東門外大馬頭某烟館衣服先後由巡捕拘獲解送馬路工程局總辦程雨村大令研訊之下飭各笞責若干枷號一月兹已期滿十六鋪地甲解案請示大令命將枷開去飭捕驅逐出境 
[英美租界公堂瑣案]  
　　丁炳南控張已生行竊某洋人金錢一枚讞員翁笠漁直刺商之嘉繙譯判責一百板管押捕房一月贓給還失主○包探孫阿星李佩芝禀稱王寳生張子軒至張金氏所設茶館勒索洋銀十二元經小的查獲解案請究張金氏供訴前情直刺訊知王寶生卽胡寳生曾經犯竊遞籍遂判責一百板再行遞解回籍張無干省釋○包探張阿五禀稱錢氏雇乘孫安郎東洋車遺失首飾一包報由小的拘案請訊直刺判押三日贓給還失主○三百七十四號華捕禀稱王阿有在路設攤誘賭是以拘案請懲直刺判令枷號三日○包探張阿五禀稱張阿星陳晉生攫取王談氏之金簪兩枝金耳環一副金戒指一枚銀對時表一枚解案請辦王談氏投案訴稱小婦人素業兒醫昨日張至家託詞延往醫病行至半路突有同黨數人將小婦人扭住攫去各物求卽究追張供認不諱並稱尚有同黨林生及小騾子二人陳供小的當時並不在塲不過代爲質物兹願賠洋銀四十一元求恩寛宥直刺諭令捕役將張陳帶回捕房押候提林生及小騾子到案覆訊○二百四十二號華捕禀稱某麫館學徒張桂泉將碗擲傷徐石氏之子眼角經小的解案請究直刺判罰洋銀一元爲徐子養傷費○包探顧福其禀稱陸金生陸順標二歹人攫取王陳氏之子銀臂釧一枚經小的拘獲解請究辦直剌判責一百板遞解回籍○包探沈阿岳禀稱陳梅林竊取裕泰昌烟館中烟槍一枝經小的拘獲解請究懲直刺判責五十板○包探潘應奎禀稱賭棍陳阿明攫取皮匠吳紀坤擔上牛皮一張經小的所見拘案請懲直刺判押捕房半年○二百二十七號華捕禀稱成衣匠婁大生將流娼范王氏囑製之衣私行質去是以拘案請究直刺判責二百板○包探陳根寳禀稱朱仁發竊取無主布被一條經小的查獲解請訊辦直刺判責二百板○包探竇如海邊槐洲禀稱方竹菴收買某洋人所失金表一枚請爲究辦直刺著帶回捕房俟禮拜六覆訊○包探石金榮禀稱車夫朱彩花串同傭婦曹李氏行竊主人沈雲慶家洋銀四十元玉器三十六件銀鈕六粒小的拘獲後詰知洋銀已用去二十五元今連餘贓解案請究直刺判責朱五百板管押捕房一年曹李氏管押一月贓給還失主○包探金阿三禀稱沈阿虎竊取老公茂行某洋人對時表一枚皮鞋一雙經小的拘獲解請究懲直刺判責一百板○鄉民朱阿狗年近花甲老態龍鍾其子登和性情暴戾前日嗔父售去棉花肆行毆擊阿狗投訴捕房捕頭令包探劉森堂拘解至案嘉繙譯官請從輕發落直刺謂以子毆父事關逆　應押候過堂覆訊 
[法租界捕房瑣案]  
　　昨日讞員杜枝園大令命駕蒞捕房發落各案照向章也○徐成記控游敏章欠洋銀一千一百元前經大令訊明予限十日交保理處迄今無人具保昨日命提覆訊游供本埠實少相識之人求恩寛限大令著還押捕房赶緊覓人保出如延嚴比○舊貨攤主徐少山因收買竊贓被包探查獲解經大令訊明判罰洋銀一元以示之儆徐無力遵繳大令命提至案笞責三百板從寛釋出○偷兒陳雲卿在菜市竊取小銀錢二角被某號巡街捕拘獲解案大令著重責二百板 
 
 
 

Page 10

 
 
   
 
