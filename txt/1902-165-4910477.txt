# 1902 - 165 - 4910477

 

Page 1

 
 
[彚解江西急振] [  申報館恊振所啓]  
　　贛省災重待振孔殷昨由敝振所籌措洋銀二千元解交義善源焦樂山大善士轉解劉蘭階大善士擇要散放惟是衷鴻遍野千萬成羣一滴楊枝尚難普濟尚望各省仁人義士解囊襄助以救災黎俾衽席同登免受流離之苦此則不徒敝振所迫切以求者也敬此佈陳諸维善鑒 
[續三通因重校未竣暫緩出書啓] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正三通本定於四月六月出書嗣因細審浙刻校對未精頗多舛誤爰延名宿前赴西湖就文瀾閣殿板九通詳加讐校惟以卷帙繁多不敢草率從事以是略稽時日致出書未能如期此蓋本局愼益加愼之心諒爲海内士林所垂鑒也此啓 
[變更鄕試同考官章程議]  
　　國家承元明舊制每屆三載京師及各直省舉行鄕試所以搜羅郡國之人才揚於王庭備他日于城腹心之選也其主試者皆由朝廷特簡初則拔自郎署繼則擢自翰林大抵非文學優長才筆彪炳者不足與於斯選而又恐塲中試卷太多一二人之精神才力未必校閱熊周於是又有簾官以資襄校此項簾官順天鄕試由考差各員中簡放此外各省則調自科甲出身之州縣原其定制之初豈不以各州縣旣由文藝進向畀以分校之權或尚不至五色目迷看朱成碧然而一行作吏此事遂廢古人之語已有明徵具向任實缺者旣已釋褐多年或勞神於錢榖簿書或役志於繭絲保障斷不能於聽訟催科而外再效儒生之伏案吚唔卽在候補者流亦旣身入仕途讀律讀書早已判爲二事故卽在考試時文試帖之日彼身爲簾官者已不免東塗西抹誤珷玞爲美玉混頑鐵爲干將登金榜者何嘗皆博學之人蕩孫山者豈必盡空疏之子以此中過來人而使之玉尺評量已不能精衡鑑而公拔擢况今歲科舉改章朝廷方以中國政治史事旁及天算地輿與夫外洋之格致製造諸學命題試士倘仍使若輩司衡校之任則是疆之以所未習試之以所不能有不黑白混淆賢否顚倒者哉夫主試旣簡自朝廷此時遽議更張於事恐多　　　　中各　中式　操於主試呈薦則須由各房故使爲分校者學問果博識見果宏則所薦必多眞才卽主試者藻鑒未精　不至有　目　珠之憾然則欲求眞才不得不變更考試旣變考試尤不得不愼選考官今議各省州縣無論實缺候補果有事理明通問學優裕者不妨仍沿舊制酌調數員或通省竟無此等人才抑雖有而不能足數則不妨特寛其途凡他省之中無論舉人進士以及山林隱逸之儔苟究心經濟抱負非凡皆可羅致之以佐主試者之不及或曰如此得毋嫌變更舊制乎曰此事在國初時世宗憲皇帝固嘗計及之矣伏讀雍正五年十月上諭云外省鄕試房考舊例皆用現任知縣入闈朕思知縣身爲民牧地方政務甚繁入闈動經數月慮諸事或致遲誤朕急欲將外省房考之例斟酌更定或於鄰省中舉人進士之在家候選者臨期調取數十人交與監臨之督撫秉公掣籖令其入闈分校著九卿悉心詳議具奏嗣後部臣如何議覆與此例之曾否頒行雖一時無從查核惟世宗旣有此諭則當時已深知州縣之爲房考於事已不甚相宜况今日變法之殷求才之急更百倍於國初夫何不略予變通俾收爲國得人之效乎且學政之按試各行省也幕中襄校之人皆自行訪求以禮延聘故郡國奇碩之士往往藉此以自見其才彼三年大比事雖不同而意在求才則一仿而行之亦何不可若謂舊制不可遽更而仍以時文試帖出身之州縣官忽令其校閱政治史事天算地輿格致製造諸學吾恐不學無術者將生徼倖之心而奇傑者流不免有明珠暗投之慮於國家變法求才之意不亦大相刺謬哉 
[宮門抄]  
　　五月初一日外務部廂白旗値日無引見倭林保假滿請安吳魯謝放雲南學政恩直隸補用知府重燠謝恩文厚常海謝授左右監副恩崑中堂續假二十日吏部呈進月官卷陳慶桂預備召見召見軍機本日午初皇太后皇上升乾清宮俄國耆親王覲見○初二日吏部翰林院廂紅旗値日無引見嵩崑因伊子得保獎謝恩丁象震謝授河間府知府恩吳魯陳慶桂預備召見有泰續假二十日吏部奏派考試漢廕生派出楊佩璋張百煕戴鴻慈値年旗奏派管理新舊營房派出醇王睿王文泰大額駙芬車倫貝子博公世續貴恒榮中堂卓公崇中堂阿克丹召見軍機及吳魯陳慶桂 
[俄人梗議]  
　　廣州安雅書局世說編譯登本月某日德京柏靈來電云中英所訂交還鐵路條約内有一條如欲添築鐵路延長八十里以内者應由中國自行籌建不得讓與他人云云俄政府聞之大不謂然謂若此則是顯讓英人獨攬利權矣故擬竭力抗拒此議或向中朝加索巨欵以酬其勞 
[力爭要害]  
　　廣州安雅書局世說編云德國新任駐華艦隊總統某君條陳德政府曰遍觀中國各口岸形勢利害以楊子江爲最直之白河次之粤之西江又次之而沿江一帶我德久無兵艦往來允宜速派新造巨艦來華分别駐防以上三處 
[英搭約文]  
　　英人與搭浪斯華列用兵數載近始議和所訂約章前已由電傳來譯登本報兹閱文匯西字報所載計共九欵與前登本報者互有異同爰再錄之以供衆覽其欵維何一搭人須卽時罷戰將軍火繳出承認英皇爲國主二英國前所拘禁之搭人一律釋回仍准管理家産三前拘今釋之搭人如有違約謀叛情事必當重懲四搭國學堂衙署仍用搭文五搭人如爲保護家産起見准其自備來福槍不在禁止之例惟不准用以謀叛六搭人如能自振興苟有機緣准其仍爲自主之國七英國免向搭人責償兵費惟搭人須籌英金三兆磅爲整頓農商之用九英國審明謀 
 
 

Page 2

 
 
叛之搭人均革職不復叙用 
[會商泌事]  
　　徐家匯匯報云河南泌陽縣民人相約閙教大吏初派馬陳二觀察馳往辦理嗣以不能迅獲匪首嚴札申斥續派趙觀察爾豐與主教安西滿君議定辦法五條一教民所失財産償銀五千兩二迅緝匪首三責成地方紳士具結以後不再閙事四費令到任未久於此案有功無過卽須開復原官仍回本任五前令錫鐸昏庸嗜好高臥不理民事應卽革職後由汝光道朱觀察婉商令錫令出銀五千兩以充公費大約革職之說可以免矣 
[川北匪警]  
　　徐家匯匯報云邇者四川各邑拳匪蠢動旋卽延及邛州匪首王登五近在石子坡聚衆抗官族中有混名豆渣公爺者更横行巿肆莫敢誰何某日崇慶州知州鍾刺史慶煕派勇往拿旣成禽矣隨被登五率黨刼去旋卽同謀叛亂手下敢死士二十人皆有僞號定期攻擊教堂地方官查悉黨中有老公者自稱先鋒據合江店爲窟穴遂密往禽獲旣而紳士復誘縛登五送官請誅登五之弟聞之卽糾衆來攻謂非將其兄釋出並給以官階不可不知川北道馮觀察將如何處置也 
[電傳噩耗]  
　　九江采訪友人云此間官塲於本月某日得南昌來電悉江西臬司明華亭廉訪於本月初七日因病出缺士民聞之同聲惋惜 
[榮蒞柏臺]  
　　九江采訪友人云頃得江西省垣來電悉明華亭廉訪出缺後所遺臬篆經撫憲李勉林大中丞委糧道劉幼丹觀察署理而以候補道丁少蘭觀察署糧道篆務已於本月初九日履新矣 
[蘇州院試三志]  
　　姑蘇采訪友人云本月十三日江蘇提督學政李大宗師考試常熟昭文吳江震澤崑山新陽六縣童生經史時務西學算學史學題唐明皇令天下州縣里皆置學論西學題英法美律法異同策算學題圓錐曲線五種試詳其目並爲之圖今有句股田一段减去其積三分之一又减其餘二分之一餘以半句除之得五十六步若倍原積爲直積則四角至中心得二百三十二步問田積及句股各幾何兩數之立方較内减二十五倍兩數相乘數尚餘三十一其兩數較七求兩數若干餘題未詳 
[斷路傷人]  
　　廣州訪事友人云日前南海縣境茅州西村人楊亞易携洋銀十餘元往購桑秧後因價値過昂携之而返中途被匪人某甲劫掠一空楊素識甲面大呼曰爾非某姓某名耶幸念香火情毋逼人太甚也甲恐被報復擊以手槍楊中彈踣地迨稍蘇忍痛回家將情訴知家人醫治無效而斃刻已由族人楊來枝赴縣禀請騐明緝兇究辦矣 
[馬車肇禍]  
　　蘇州訪事友人云有世家子潘稻齋者素有公叔叚之癖近以白金五百兩購一良馬罄控縱送時展厥能本月初十日策騎至閭門外馬路中訪友報鞭人趙某山東著名馬販也見主人下騎而去不覺技癢難擇一躍上鞍加鞭馳逐忽一馬車如飛而至互相碰撞將趙掀出數武外馬亦踣地不能起立旋經人送至捕房捕頭以馬夫駕車不愼著押候趙傷痊核奪後聞醫者云人馬皆已受傷甚重恐不免有性命之虞矣 
[武林火警]  
　　杭州采訪友人云本月初八日正午上城水溝巷董阿松棺木鋪中人遺火木花之内以致回回熊熊威宣祝融紅燄羃　如晴霞之絢天空迨合城各義集水龍及藩署洋龍聞鉦而至細沬噴玉狂濤捲銀飛瀑萬丈浩乎無垠回祿力竭戢其羽鱗而廠屋三楹棧房一間已盡爲瓦礫之塲祇餘敗礎頽垣零落于餘燼殘烟之際矣 
[粤省官塲紀事]  
　　廣州訪事友人云馬介堂軍門現經大憲檄往高凉剿辦土匪所遺介字營勇委部下沈叅戎祺山管帶中營而令林遊戎有成管帶副後營以專責成而資整飭○日前新任揭陽縣李明府滋然由省垣附某輪船赴任○日前新任高廉欽道吳觀察道永行旌抵省當奉撫憲德靜山中丞飭赴新任以重職守○新授惠潮嘉道丁觀察寶銓抵省後卽奉撫憲德中丞飭赴新任○長寗縣某大令因事開缺經藩憲丁方伯檄委卽用縣單大令夢祥署理○藩轅牌示連州直隸州州判缺委試用直州判林含清署理四會縣訓導缺委教職陳思永署理順德縣江村司巡檢缺請以南海縣金利司巡檢蔣鴻燾調補 
[鄂省官塲紀事]  
　　漢口訪事人云新署湖北漢陽協邱協戎於月初某日附某輪船往新隄一帶巡哨併查勘隄工○前者江蘇補用道沈幼硯觀察因公赴鄂刻將詣白下謁見兩江總督劉峴莊宮太保商禀鹽政事宜 
[穗垣雜志]  
　　廣州訪事人云有金某者不知何許人携妻陳氏來粤僑居省垣宜珠巷氏年逾花信性頗輕狂近與金友沈玉堂有私憐我憐卿頗有地久天長之意日前竟起意將金謀死相約潛逃事爲某營武弁所知縛送番禺縣署大約須按律訊懲矣○粤省水陸師學堂現經督憲陶芷芳制軍改爲武備學堂一切章程業已議妥不日卽須招考學生入堂肄業矣○省垣大學堂現已開辦督憲陶制軍特聘白振民孝廉董茂堂明經爲漢文教習董係江蘇吳縣人白係江蘇通州人皆通日本語言文字 
[鳩江鯉簡]  
　　蕪湖訪事人云商務局總辦許九香觀察辦理各捐深恐名目繁多吏胥易于上下其手因仿征糧之法許各業戶親身赴櫃繳納遴選誠實司事經收體恤商艱可謂無微不至已○靖健左營統帶兼辦蕪通保甲事宜之李葆林鎭軍於本月某日拿獲妖匪二名解請武衞楚軍統領李本卿軍門嚴訊後解赴省垣撫憲聶仲芳大中丞批飭蕪湖關道吳季卿觀察詳加研鞫○繁昌縣城西北有官洲焉共田千餘畝向由王姓經理近繁昌縣陳大令因開設學堂經費無出擬將洲地清查以充堂欵王姓不從事遂中止親經繁昌紳士遞禀太平府署府尊龔太守批飭原縣查明辦理不知大令將何以處之○來安縣東鄕人周孫氏與浪子項兆奎有私被夫偵知嚴加斥責氏遂與項密謀將夫斫斃臠割屍體盛以蒲包抛入水底事經李大令訪悉飭役嚴拿治以應得之罪○全椒縣境廣家灣王姓被盜入室刃傷數人至今尚未破獲○盱眙定遠之交有地名王　渡者卽五代王彦章用鐵篙處也凡淮鹽之運入合肥合椒巢縣滁州來安和州含山無爲舒城等處者皆以此爲咽喉近經督銷局憲蒯禮卿觀察禀請南洋鹽政大臣劉峴莊宮太保添設巡卡嚴查漏私宮太保准之 
[上海官塲紀事]  
　　派駐日本横濵總領事候選道王省三觀察豐鎬前由日本來申公幹昨詣蘇松太兵備道轅拜會道憲袁海觀觀察繼至上海縣署縣主汪瑶庭大令延入花廳茗談良久而别○昨日三林塘巡防局員孫二尹調鼎因公至上海縣署謁見縣主汪瑶庭大令面陳浦東防務良久始告辭 
 
 

Page 3

 
 
[共戴皇仁]  
　　滬上米貴民不聊生蘇松太兵備道憲袁海觀觀察與商務公所首董嚴筱舫觀察會商請借漕米一十五萬石减價平糶以裕日食而靖民心一切細情已詳前報兹有人函告本館云此事由道憲電禀兩江總督劉峴莊宮太保江蘇巡撫恩藝棠大中丞并禀商欽命商務大臣盛杏蓀宮保於本月初十日電請軍機處據情代奏其電文曰松太蘇常一帶米價騰貴每石售洋八元有奇民不聊生恐滋事端上海五方雜處洋兵未退事尤至急查本年江浙全漕因京津鐵路躭擱五月内方始開運現存招商局糙米七十餘萬石暫擬動借十五萬石由局會嶯滬道轉發上海商務公所及各州縣具領减價平糶俟九十月新米上巿責成招商局會同商務公所如數買還倘有虧耗各屬紳商捐資認賠約計輪船火車遞運本不能速一轉移間於海運交倉斷下因此延短並受出陳易新之益而貧民得資濟急地方賴以安靖伏乞天恩俯准訓示請代奏坤一壽宣懷謹肅卦旋於昨日奉旨兪允說者謂此一役也有數利焉漕米暫遲起運置之倉内難保無蠧蝕之虞今得推陳出新斷不至於紅朽其利一越暹告糴重洋萬餘里未易尅期轉輸今則發自滬倉轉瞬卽可行諸巿上俾貧民賴以果腹無復憂其聚而諱囂其利二今日將米發交各鋪每石收回洋銀七圓五角他時秋稼旣登巿價必减購還運北當可從廉使每石減去一圓則此十五萬石者卽可贏餘洋銀十五萬圓減去二圓則更贏餘至三十萬得此巨欵儘可用以濟别項要公較之募集捐貲難易奚啻霄壤其利三至於民困頓蘇謳歌載道家尸戶祝更不待言觀察諸公其食報詎有涯涘哉 
[催解漕糧]  
　　江蘇海運滬局總辦林質侯太守以蘇省各屬冬漕尚有五萬餘石未經解到爰卽飛檄往催邇日接到回文咸謂目下米價翔貴辦理較難觀此則撤局之期尚須稽延時日矣 
[浙漕運竣]  
　　浙江海運滬局總辦傅少卿太守以本屇漕糧已告竣事特於月之十六日雇集緇流誦經一日隨卽將局撤去然聞太守仍須俟浙省奏留平糶之米一律發交各屬領米委員方得起程北上也 
[請製號衣]  
　　邇來南巿馬路工程局總辦翁子文太守以裏馬路中匪棍縱横大爲閭閻之害爰招募印捕七名華捕二十名分投巡緝所需號衣若干件已禀請蘇松太兵備道袁海觀觀察撥欵添製矣 
[函請移提]  
　　日前滬北順泰木行失木二株旋在南馬頭誠記船廠查獲原贓投控高昌廟巡防局局員馬午橋叅軍查得誠記廠主陳福林家居十二圖内因函致二十三七鋪巡防局請卽協提旣而順泰行主又赴英美租界公廨控請飭捕查追昨日讞員張柄樞司馬派捕持函至馬路工程局聲請移提總辦翁子文太守立飭十二圖地保顧桂榮將陳拘獲交捕帶回歸案訊辦 
[迎神驅疫]  
　　本邑南巿錢業中人以近日疫癘叢興死亡相繼爰於昨日爲始雇令羽士數名設壇建醮並舁大南門外高昌司神偶像遍遊街巿謂可驅疫逐瘟愚民之愚誠不値識者一哂也 
[公堂停訊]  
　　昨日英美租界公廨各案輪値美副領事海格司君會訊適海君别有要公照會讞員張柄樞司馬請轉飭各捕房停解案犯一日 
[上海格致書院四月分月課案]  
　　昨日格致書院某君函示本年四月分月課案爰卽照錄左方策論張燿劉瀚清錢銘盤范福慶洪奇齊鴻徐克承馬揚鑣湯維新余文統沈元煕朱詒璋陳祖脩算學陳其麔錢漢陽孫聞遠沈樹本趙文第許松雲周保昌童貽芳朱世增陳祥生毛瑞徵王佐瞿贊毛美叔金芝仁方叔康金其堡姜臣顔沈祖緜夏清貽鄭思忠黄舜壽賀尹東朱繼庭程國祥潘廷棟黄度查濟河張緝煕夏曰瑚王文煥夏曰璈田樹卿王曰善孫支夏鄒人傑郭均輔單慶姚錦堂洪鶚徐克讓曹際昌陳懋釗周培行來函又云日前申報所登本月算學首題第三句其木箱之長與高悞箱爲軸合卽附正於此 
[愚孝堪憐]  
　　有李春榮者向爲小負販寄居賁山路昨日其母病故無錢棺殮遂將鐵鏟目鑿頭顱血流如注鄰人見而駭極投報捕房捕頭令包探張寶成扶送仁濟醫館求治醫生騐得傷勢甚重恐不免有性命之憂 
[芙蓉小劫]  
　　英界寶善街福海樓酒館執事人李祥雲産自山東年纔二十有八昨因虧欠無從彌補背呑服生烟延至午後二點半鐘時毒發斃命酒館主懼遭株累報知捕房捕頭令包探劉　震前往查明以便禀請公廨讞員張柄樞司馬核奪 
[英美租界公堂會訊案]  
　德商波彌文投該管總領事署控華人沈梅齋等定貨不出等情總領事准卽照會讞員張柄樞司馬前日午前司馬簽差傳集案中人會同德總領事署繙譯官佛爾克君研訊波彌文投案聲稱沈梅齋與錢連生定購羽綢及花羽綢等貨迨到滬催令付銀提出而錢所定五箱竟置之不理沈除已出若干外尚存三十餘箱今將定單呈騐錢供貨物旣與原樣參差貨價亦與前次不合是以未及提出沈稱貨物到滬時巿價業已大賤是以未出此事有恒裕號簿據載明不難查察司馬商之佛君限錢於一禮拜内繳銀二百五十兩出貨一箱然後交人保出限至八月内再出四箱沈押候派人往恒裕號查明定貨簿據禀復核奪 
[英租界捕房紀事]  
　　利亨號失去對時表等物報知捕房昨經包探張寶成緝獲積竊王潤之認竊利亨及鉅昌裕康等三家對時表曁他項衣物甚多捕頭著押候分别查吊各贓然後解請讞員張柄樞司馬訊究○施周堯前曾犯事遞解回籍兹又濳來被包探方長華拘獲捕頭令押候解送公堂禀請訊究○有兪仁林者昨日行經福州路猝發痧症仆地不省人事經巡街捕雇車送入捕房捕頭令轉送虹口工部局病房醫治○野雞妓女周陳氏王阿寶在福州路中强拉行客經巡捕拘入捕房捕頭令轉送公堂禀請押候訊究 
[美租界捕房紀事]  
　　昨日午前甬人某甲行經漢碧禮路左近忽患急病倒地身亡後經巡街捕役報捕房捕頭令地保報知家屬備棺收殮○前晚江北小竊王三仔混入公和祥碼頭貨棧中竊取舊鐵若干適爲管門之印度人所見扭交某號華捕送入捕房捕頭令押候解送公堂禀請讞員張柄樞司馬訊辦○昨日午前甬人張阿泉在蓬路菜巿左近與小販吳阿祥互毆某號華捕見之一并帶入捕房捕頭詢得各有不合令押乞丐牢半日以示薄懲 
[贈書嗚謝]  
　　廿四史論贊爲廣東南海陳氏所刊文淵山房主人以其有益於學者持將原書付之石印以廣流傳其元史僅列璺學良吏等八傳總序者以其餘紀傳本無論贊故也昨承以一帙見貽例書數言以詰謝悃彼留心乙部學者其亦讀之而藉收事半功倍之效乎 
 
 

Page 4

 
 
   
 
 

Page 5

 
 
　　婦女白帶聖藥 
　　廣東陳恒德堂婦科良方功效啓 
　　婦女白帶一症皆因氣血虧損陰虚陽竭或房勞耗傷膀胱受濕以致脾胃不和或前或後總因濕熱積滯月經不調而其病原尤在肝經鬰火寒痰凝結日久則形容枯瘦頭昏腹痛虚損勞傷從此起矣本堂得祖傳良方不惜重資秘製婦科白帶丸此丸專治婦女赤白帶下當日立止屢試屢騐無論遠年初起服之立除宮中之濕平定肝鬰之氣煖宮濟陰培元固本故能帶下立止腹痛立愈月經調和却病延年輕者一大盒重者二大盒包可全愈永無後患妙在神清氣爽身强體健誠婦科却病之妙品種子之聖藥也虚言欺人罪我惟天每大盒二元小盒一元○假冐甚多購者認明○函購信力自給○　分上海英大馬路萬康醬園對門德仁里内石庫門廣東陳恆德堂謹識 
　　石印直行殿板二十四史股票出售 
　　中國掌故莫詳於二十四史自開闢至於明代經濟事實燦然大備自奉○明詔講求實學各省考試皆以中國政治史事命題有志之士各宜家置一編以資考証惟大板爲書太多庋藏不易同人有鑒於此特覓殿板聘請名宿校讐縮付石印以潔白連紙裝訂精雅計共二百查得此一大部中國之全史備焉惟資本頗鉅茲特格外從亷先售股票每股僅收回英洋三十四元先付定洋十七元塡給股票爲憑至七月底再付英洋十七元先出史記前後漢三國晉宋南齊梁陳南史魏北齊周隋北史新舊五代十七史至十一月底全史告竣股票繳銷股票售罄後定實價洋每部四十八元不折不扣欲知此書精美隨股取閱樣張惟股票所印無多海内好學之士請带先購幸铁失之交臂也代售處○本埠總理發行○四馬路中西大藥房○曁後馬路源豐潤票號○掃葉山房○愼　　　 
記書莊○英大馬路同樂里廣智書局○千頃堂○煥文書局○北京琉璃廠豐泰照相館○鎭江魚巷文成堂書坊○又萬家巷○南京坊口○漢口四涫殿○杭州洋壩頭○均中西大藥房○又杭州○嘉興○温州均裕通官銀號○漢口黄陂街江左漢記○恊成官銀號○重慶誠記○揚州轅門橋太生銀號○文樞堂坊○清江愼怡堂書坊○廣州雙門底開明書局○北京琉璃廠西門内有正書局○横濱淅民叢報社○廣東○北京○天津○福建○杭州○寗波各處○源豐潤官銀號及各處書坊俱有寄售　上海致遠街史學會社啓 
　　新印陳孝亷後樂堂續集 
　　鹽城陳惕庵孝亷志節豪邁於書無所不窺尤究心於經濟之學其爲文皆援古証今指陳剴切而忠愛之意時流露於不自知初集所印已寰宇風行士林珍如球璧今又覓得已亥以來所爲文若干篇亟付鉛印其中經義史論四卷尤足爲應試之程式共訂六本價洋八角寄售處鎭江文成堂上海抛球塲掃葉山房三馬路申昌書室寳善街大成書莊 
　　新出分類時務通纂 
　　是書係武林陳杏孫太史所輯太史素懷經濟品學俱尊向爲士林所欽服自通籍後卽膺兩江制軍之聘堂敎書院二十餘年平日與諸生討論講究專以經濟時務爲最戊戌之歲　天子聿求新政欲以時務取士於是廢八股開特科以○内政○外交○理財○經武○格物○攷工六事爲取士程式一時政治學術煥然一新有志之士莫不考求實學廣儲書籍但時務等書最關緊要坊間雖日出不窮而亥豕魯魚在所不免此非所以嘉惠士林實所以貽誤學者於是太史有是編之輯焉名曰分類時務通纂仍循特科之例以○内政○外交○理財○經武○格物○攷工分爲六類共計三百卷大綱細目井井有條如歴代名臣奏疏與各國考紀實錄上而政治風俗下而飲食服御無不博採廣搜至其西藝西學包括殆盡非特與時務諸書所不同實時務諸書所未見誠大觀也加以通人校警讐尤爲精細至於紙墨精良無煩多贅本莊不惜工本付之石印公同好每部六十四本分裝六函計洋八元現已出書欲先覩爲快者請速購焉上海愼記書莊文瀾書局及鴻寳分局寳善齋千頃堂各同行各省本莊均有發售 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　 
[上海縣署瑣案]  
　　前報紀法界公廨讞員杜枝園大令函送誘拐小孩六口之匪人劉泰生到縣前晚縣主汪瑶庭大令派差將前發普育堂留養之六孩帶回質訊劉供小的係安徽鳳臺縣人向在原籍傭工有在厦門某營當什長之同鄕人蔡長春薦隨哨官鄧長生老爺當差每月工資洋銀三元小孩六口由鄧老爺命小的照管自某縣遵陸至廬州乘舟抵蕪湖然後附某輪船來此寄居中和棧旣而鄧老爺命小的帶各孩赴閩甫上輪船卽被包探拘獲大令曰鄧哨官從何處拐得各孩今欲帶往閩省是否出售供稱内有四孩在鳳臺價買兩孩係河南人父母貧不聊生願送與鄧鄧亦每孩給以洋銀八元今欲携赴厦門送與某大人大令詰問六孩中年齒稍長之李小益供汴梁人被父親賣得洋銀八元大令見蔡喜榮蔡喜慶鄭柳孫王小發吳阿小五孩皆幼小尚無知識飭差仍送堂中傳諭堂董著留堂婦女每人撫養一孩劉收押候辦○羅伯田扭控李祖四持刃戳傷大令向之研訊羅供小的係山東沂州府屬某邑人流寓在申以織褲帶爲業前月某日因事赴金陵至昨始回今晨探望寄父朱恒標與李相遇無端尋釁拔出鐮刀突砍四下旋由旁人將刀奪得呈求察騐李供小的係山東武定府人羅前借小的洋銀四元五角後卽避往金陵今晨相見向索不還反持鐮刀砍來小的是以奪刀還砍大令飭仵役騐得羅兩腿上刀傷屬實飭將李責二百板收押所中諭令羅自行醫治俟傷痊投案備質○徐文銓前控朱毛毛掯勒糧串一案兹經大令提訊徐供小的有祖墳地三畝數分坐落九圖内張園附近向由叔父租與朱耕種納糧抵租去年叔父病故田由小的接管向朱索取歴年糧串朱不肯還且圖盜賣是以扭控案下地保姚金松禀稱文銓訴知此事後小的卽向朱詢問朱言此地係伊祖遺之産朱供此地共三畝咸豐九年小的祖父與姚姓各買一畝五分内有墳墓五穴並未遷移亦無盜賣情事今將徐雲林所出賣契及加絶契呈電至於文銓從未上墳今無端冐控意圖訛詐求卽究懲姚毛郎投案訴稱此地由小的之祖與朱各買其半今聞文銓冐認業主故將原契呈閱大令查得此田已於同治初年完稅過戶遂飭將文銓笞責文銓叩首求免大令叱令退去著朱姚照契管業所有墳墓各不遷移朱姚遵諭具結而退 
[英美租界晚堂瑣案]  
　　裴錫彬控浦沁卿翻印各國政治攷前晚讞員張柄樞司馬升堂矼訊裴供稱監生所印各國政治攷一書成本甚距上年禀奉道憲給示禁止翻印不料被浦沁卿翻印二千餘部向論不睬叩求訊究浦供稱商人店内之書祇一百部係友人謝伯元寄售其中分國政兵制農商務學校鐵路之類與伊所印各國政治攷中分吏戶禮等六科者門類不同文亦大異兹檢呈兩書叩求詳察司馬將書詳加披閱謂浦曰書雖不類而名則相同以致裴得藉口不如將政字改爲吏字以免混淆裴又稱監生此書曾登各報告白約費洋銀三百餘元請向浦追繳充公並將書板銷燬司馬謂此係公堂不能任爾私意遂勸浦日現在棲流女所經費支絀爾可捐助洋銀八十元以充善舉將來改爲吏字定卜書可暢銷浦求酌　司馬謂毋庸多瀆著卽具結繳銀○常熟人周振福控蟻媒許順山錢阿德等人讞員張柄樞司馬於前晚集訊周振福供稱小的係常州府陽湖縣人向操衣業上年失就出外謀生旋有王姓者誘令妻子張氏携一十六歲之女兒至上海云薦入某繅絲廠工作及抵滬後寄居張阿德家積欠房租王卽僞稱作伐將女許字許家爲媳由妻子收得財禮洋銀三十元迨今年二月某日小的與妻子會晤得悉前情向許极究許稱寄養鄕間嗣聞人言嘖嘖稱被賣得洋銀一百六十元叩求究辦許供小的係常州人向在老北門内設攤售舊貨上年伊妻衣食全無託小的將女賣與妓船上龜奴張菊泉得身價洋銀二百六十元在得月茶樓成交立據其時周並不在塲求恩寛限七天將張龜及女交案至身價洋銀由王傳林過付張阿德供周妻在滬借住小的家數日嗣將女兒賣去司馬飭將許交妥人保出限十天内交女到案違于重辦張阿德還押候訊並飭周補禀呈核 
[法租界公堂瑣案]  
　　葉士林以友人某甲附廣濟輪船來滬被賊割破皮箱竹籃竊去衣物報捕後查獲賊犯王阿六昨晨解送至案葉申訴前情王供衣物被同黨竊去小的並不與聞讞員杜枝園大令商之法總領事署費繙譯官著押候嚴比○李楚翹僑寓榮華客棧被接客夥及茶房閔蘭亭薊明甫竊去皮箱一口報捕後捕頭令包探查獲人贓解案請辦大令判責閔三百板薊二百板贓给李具領○女孩陸阿招陸翠青王秋菊迷路不知所歸由巡街捕帶回捕房昨日解送至案阿招之母陸袁氏投案請領大令飭覓保人具呈領狀始准領去翠青秋菊暫行留養○偷兒李桂成在菜巿街圖竊經包探拘獲解案大令判責二百板○偷兒王三掩入某西人房内圖竊當塲拘獲交包探送案大令判責二百板○江北人兪阿四至王順興家圖竊被獲送案大信判責二百板○新北門外德順飯館主侯敬章被匯德豐洋行執事人趙三和積欠會欵洋銀一百七十六元投控上海縣署縣主汪瑶庭大令飭差持票至法總領事署禀請簽字然後請捕頭派包探協提匯德豐西人以原被均住法租界中應歸公堂訊理遂挈趙投案陳明昨日趙詣公堂候訊侯遣司帳人任桂生代質大令揮令退去著侯自行來案○水萬慶鐘表店主婦水沈氏控鄭勝才串同店夥陳阿寶竊去對時表十九枚除追到原贓外尚少五枚迭經大令訊追昨日氏復投案候示鄭浼表兄李寶生投案聲稱小的由甬來此願保鄭出外赶緊理處大令著覓本租界的實人具保○藍學桂前控鄔王氏串同張坤茂誘拐女孩迭　大令訊究　王氏供稱此女由湯明玉領來旋卽領去因著押候交湯到案昨日飭提復訊著將氏交人保出張還押○公昌煤炭店主葉長林控其夥王舜卿私收客帳洋銀一百四十餘元大令訊得此欵實在店中賭輸遂著交人保出聽候查明復核昨日葉投案求追王仍執寂前供包探禀稱小的奉諭往查知王實在老閘賭負並非在店中賭博大令著交原保人保出限一禮拜内理楚如延定當押追○洪聽泉伍文清陳子峯控恒源號主周醴泉串同姚芷汀糾賭騙去洋銀二千七百五十元大令出票拘提姚已逃逸僅將周拘入捕房暫准交人保出昨日包探傳同洪等解案請訊大令判罰周姚各洋銀五十元押候繳到後始准釋歸 
[江西官報]  
　　候補府唐耆年往江蘇勸辦賑捐代理餘干縣賀義行卸事回余靖課吏館奬叙酌委一次姚肇樞提前酌委優缺一次鍾元贊委解釐餉進京並請咨引見詹光斗課吏館委辦文案張純祖捐過知縣班任昶清查檔卷起稿繕稿狄祖年派辦政事處繕校黄恩來辦樂案保甲拽分縣丞陳訓從九奚世榮俱投文典史童德釗就近禀到江蘇主簿單秉鈞來省王慶餘往吳城充司員鍾道進京引見候選道黄鉞由金陵來江候補府魯鵬提調牙厘局事候補縣韓姬守饒州緝私回彭騰端由九江就醫回沙昌壽往饒州公幹歐陽保福往清江騐收堤工張承祖起服來江布理連燧往長江催運候補府錢昆進京引見清江縣石守謙卸事回蔣殿甲往九江措寶賀義行往吉安公幹陳天驥代辦文巡捕兼綜核文案陳體堯查廣内保甲劉湘文酌委一次徐恩榮往吳城充司員指分州判劉子雲熊瑞徵紹彤俱禀到丁憂候選道譚南鵬上海來江四川大邑縣陳兆棠赴蜀籤升浙江常山縣韓錫錫回弋陽新洤縣周宗洛謝調補建昌縣行知代鄱陽縣李鏡銘卸事清理交代敎案回候補府楊毓瀛調辦臨城黄江卡秦曾駿清查　案差 
[天順祥票號交來重慶趙責生曹漱珊劉華亭三善士續募長江江西水災賑捐清單]  
　　裕生祥號興義合號森昌泰號同興隆號貽謀堂五戶各助規銀一百零五兩趙資生不列名同慶永德昌永永記聚昌公司六戶各五十二兩五錢茂新昌興義祥祥記三戶各三十一兩五錢素位堂和記厚記蔚記四戶各二十一兩平安堂二十兩以上共收元一千零三十八兩五錢 
[上海六馬路仁濟善堂籌賑公所施則敬謹誌]  
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年五月初一日京報全錄]  
　　宮門抄諭旨均錄前○兩江總督劉奏爲江南陸師學堂畢業生及出力各員籲恩照章給獎摺○四川總督奎奏爲川鹽濟楚弊重銷疲擬請在鄂設立保商局派員督辦摺○又奏爲暢銷銀圓情形片○河南巡撫錫奏爲特叅緝匪不力之文武各員片○又奏爲遴員接管豫正左軍分統片 
太子太保頭品頂戴兩江總督臣劉坤一跪奏爲江南陸師學堂畢業學生及出力各員籲懇天恩仍准照章給獎恭摺仰祈聖鑒事竊江南創設陸師學堂自光绪二十年冬間開課扣至二十五年冬間三年期滿經臣於是年十二月間畢業優等學生及出力員弁分别文武職恭摺奏保旋經兵部將武職各員議准吏部咨各省操防練軍等營均無例保成案陸師學堂期滿若准其奏保將來凡有陸師省外必致紛紛援案請設陸師學堂爲按年例保之地旣於各省防營操練有礙亦與臣部歴辦各省防營保案章程不符所請應毋庸議奏奉諭旨依議欽此咨覆到臣在部臣嚴核保案誠爲愼重名器惟查今日時勢以練兵爲亟而練兵之要以選將爲先江南陸師學堂原爲教育將才而設當三年畢業時經臣親往督同司道及在堂各員分門别類命題考試各該學生於兵法行陣營壘軍械地勢測量算學繪圖工程各理法以及馬步砲各隊打靶等藝均能確有心得融會貫通德國親王亨利英國爵紳貝恩福美國使臣康貝先後來堂閱操亦各極口稱許各該教習等員於創辦之始夙夜在公勤奮將事實屬著有微勞且查奏設該學堂原案經前署督臣張之洞奏請三年期滿仿照總署同文館章程擇尤保獎欽奉硃批著照所請該部知道欽此此江南水師學堂曁北洋武備學堂亦疉次奏准給獎有案若如部臣所稱江南陸師學堂不准請獎殊與奏定章程不符各學生旣乏上進之階各委員亦抱何隅之戚况辦理學堂與防營操練迥乎不同未可相提並論時難至此興學實爲要圖銳意自强武備視文事尤重方以未能遍設學堂爲憾正不必以援設學堂爲嫌此次武職保獎業經兵部覈准一案兩歧亦不足以昭公允現經臣覆加查核將前次擬保文職四十五員大加覈减計删去三十員僅餘十五員實係學業最優勤勞最著繕具清單恭呈御覽合無仰懇天恩俯准照擬給獎以昭激勸而勵將來出自逾格鴻施除飭取履歴咨部查核外理合恭摺具陳伏乞皇太后皇上聖鑒訓示謹奏奉硃批著照所請吏部知道單併發欽此謹將擬保江南陸師學堂畢業優等學生並在事出力各員繕具清單恭呈御覽計開一等第一名學生候選通政司經歴附責生陳琪擬請免選本班以同知歸部雙月選用一等學生七品頂戴附貢生王繼美附生江導岷均擬請以縣丞歸部不論雙單月選用一等學生指分江蘇試用縣丞柯森擬請俟補缺後以知縣仍歸原省補用一等學生七品頂戴章亮元監生束曰潞文童吳介璋陶駿保均擬請以縣主簿歸部不論雙單月選用文案委員江蘇試用府經歴官瑞椿擬請免補本班以知縣仍留原省補用繙譯委員候選通判黄琮擬請免選本班以同知歸部雙月選用繙譯委員縣丞銜劉維騤縣丞銜楊錦堂武備敎習縣丞銜古崇光均擬請以縣丞不論雙單月選用漢文教習　選知縣黄昺隆擬請以知縣不論雙單月選用漢文教習大挑教職沈厚圻擬請以本班不論雙單月選用奉硃批覽欽此 
頭品頂戴兼署成都將軍四川總督奴才奎俊跪奏爲川鹽濟楚弊重銷疲擬請在鄂設立保商局派員督辦而蘇商困以維餉源恭摺仰祈聖鑒事竊川省餉項以鹽釐爲大宗而鹽釐之盈絀則視乎銷路之衰旺從前規復濟楚口岸頗費經營不圖日久弊生官商兩運均成積困銷路日疲則釐金日短公家亦受害焉究極其故厥弊有三向例川鹽抵楚抽釐之後先報沙巿鹽行再行議價轉售鋪販該行戶遂任意把持以低價買入高價售出於中取利價之漲落彼旣得操其權且知我官運繳本商運歸欵均有大小開期之急益復掯勒居奇其一二商號資本不裕力難與之相持不得不减價出售墜其坑阱兼以花鹽易化難於久囤雖有富商亦不能不同受虧折此外更有雜貨各幫順帶鹽斤不顧行巿如何只以脫貨爲亟爭先跌盤巿面一傳卽成定價各商層層受累以致裹足不前其弊一也楚岸銷行川鹽多以現銀交易偶有期票定章不過十八日爲限近則有逾一四個月之期者周轉旣難守候尤苦不幸該店倒閉期票無從追支成本遂歸烏有傾家破産歇業時聞其弊二也川江險灘林立盤運維艱鹽到沙宜成本已鉅乃該處各項公用大都取諸鹽觔零星離派每鹽載派費動須八九十兩以每年濟楚千載計之竟費八九萬兩之多然且有加無已商力其何以堪其弊三也有此三弊商情安得不困銷路安得不滯釐項安得不虧若不設法维持公私皆有不可終日之勢奴才嘗與鹽道及總辦官運局道員博訪熟商僉謂楚岸之鹽川淮並濟鹽在彼有督銷局而川鹽無之當日所未計及此者殆以川楚毗鄰不必設局致多牽制不知商無官督則網領無從提挈諸事無所禀承旣無官府保護之權卽假巿儈挾持之柄主客異勢呼應不靈故現在欲維持濟楚鹽岸非在鄂設局派員督辦不可迭經該道等遴委幹員前往重慶傳集官商兩行人等詳細查議衆情允洽詢謀　同隨據濟楚官商行號厚昌祥等二十家聨名禀請專派大員於楚岸沙巿地方設立保商總局以專統轄在宜昌别設分局掛號稽查力除以上諸弊認眞整頓所有委員薪水緝私勇糧以及局費等項該行號等自願捐出歲約需銀八九千兩卽敷支用擬具開辦大略章程由該道等議詳請奏前來查振興商務本今日切要之圖川鹽抽釐尤爲餉需根本近日濟楚鹽幫日形减色實關係川省大局旣據各行號公同禀請派員督辦所需經費又復情願自捐除積弊而順衆情保商力以裕餉本自屬妥便可行除批飭遵照辦理並札委候補道趙藩前往體察情形移商該道等安議開辦曁分咨戶部湖北督撫臣外所有川鹽濟楚滯銷現擬在鄂設局派員辦理緣由理合恭摺具陳伏乞皇太后皇上聖鑒訓示奏奉硃批著照所請該部知道欽此 
奎俊片再川省鑄造銀圓前經奴才奏明責成道員賀掄夔林怡游辦理在案顧念銀圓一項首以暢銷爲主欲其推行盡利莫若　於鹺網查有總辦滇黔鹽局候補道華國英才大心細熟悉商情自辦官運以來鹽務日有起色現又添派華道兼辦銀圓總局事宜會同司道等悉以妥商以期銀圓行銷廠岸而收速效除檄飭遵辦外理合附片陳明伏乞聖鑒謹奏奉硃批知道了欽此 
錫良片再泌陽教案匪犯雖緝獲多名惟首要張澐卿等迄未弋獲豫正左軍分統候補道馬開玉等緝匪玩懈紀律不嚴署唐縣事候補知州歐陽明濫差劣役縱匪損威幾釀大患均屬咎無可辭相應請旨將豫正左軍分統候補道馬開玉先行革職以觀後効管帶官候補都司賈福昌豫南營管帶官候補都司石發喜署唐縣事候補知州歐陽明泌陽汛把總時秉泰哨長額外外委毛文炳均請卽行革職南陽府經歴李起鳳奉差查案不實不盡致激事端應請革職歸案審訊以示懲儆理合附陳伏乞聖鑒謹奏奉硃批著照所請該部知道欽此錫良片再查豫正左軍分統候補道馬開玉因承緝泌陽縣教案匪徒未能得力經奴才奏叅撤省所遺左軍分統差使查有護理歸德鎭總兵汝寗營叅將韓立本素嫺韜略紀律嚴明堪以接统所遺歸德鎭篆務查有記總兵撫標中軍叅將王壽老成持重曉暢戎機堪以護理遞遺撫標中軍篆務卽委候補叅將文焃代理除分别檄飭遵照並咨部外謹附片陳明伏乞聖鑒謹奏奉硃批兵部知道欽此 
 
 

Page 14

 
 
[光緒二十八年五月初二日京報全錄]  
　　宮門抄諭旨均錄前○河南巡撫錫奏爲酌擬增减鹽斤舊案加價以恤商困摺○安徽巡撫聶奏爲更補同知員缺以資治理摺○又奏爲知州到省暫行留省先入發審局幫審片○陜西巡撫升奏爲遵旨開辦武備學堂摺 
頭品頂戴河南巡撫兼管河工事務奴才錫良跪奏爲酌擬增减鹽斤舊案加價以恤商困而昭平允恭摺仰祈聖鑒事竊准戶部咨以新案賠欵數鉅期迫亟宜合力通籌並稱鹽斤加價前已奏明辦理有案然爲數甚少欵項亦均已發用擬令各省就現在鹽斤價値再加增四文等因奉旨依議欽此欽遵咨行到豫奴才於籌辦賠欵摺内亦經聲明此次加價專抵賠欵之需通飭遵行在案惟查豫省行銷引岸係長廬兩淮河東山東四省鹽斤於光緒二十一年曁二十六年經前撫臣籌備要需每次奏請加價二文奉旨允行惟續加之價嗣經前直隸督臣以蘆商困苦奏請免加潞鹽亦經前山西撫臣以銷數較滯奏請减半徵收先後奉部覆准此外僅兩淮山東之鹽照案加收是同一行銷省分而加價或多或寡辦理未免叅差正在督飭核辦間旋據安徽正陽關督銷局委員以准鹽商販疲累禀請量加調劑復據豫省三河尖鹽局委員禀同前情奴才查四綱之中其殷厚以淮商爲最其輸納亦以淮鹽爲多蓋加價之外尚完釐金苦累情形諒非虚語然當此籌措要需事關全局萬不能因噎廢食而商情艱窘若非酌予體恤勢必滯銷絀課有悞國計豫省兩次奏請加價統計每鹽一斤蘆鹽收價二文潞鹽收價三文淮東各收價四文雖價値多寡不等尚於民食無妨然得以邀免邀减者亦祇一時權宜之政現在時局大定銷路暢行體察情形自應酌盈劑虚以歸劃一擬於淮東兩綱原加之價各减收一文蘆綱免加之價規復一文潞綱不增不减合新案加價三四文無論蘆潞淮東每斤均收加價七文庶免畸重畸輕之弊仍以新加四文專抵新案賠欵其餘三文照舊撥用另案造報以清界限而免混淆據糧鹽道王維翰會同布政使延祉詳請具奏前來奴才覆核所收舊案加價斟酌損益尚屬有裨鹺綱無誤公欵合無仰懇天恩俯准將蘆潞淮東四綱原加之價酌予增減同新案加價統歸一律稽征俾免紛歧之處出自逾格鴻慈謹恭摺具陳伏乞皇太后皇上聖鑒飭部覈覆施行謹奏奉硃批戶部議奏欽此 
頭品頂戴安徽巡撫臣聶緝槼跪奏爲更補同知員缺以資治理恭摺仰祈聖鑒事竊照池太同知沈德潤叅革遺缺經前撫臣王之春請以候補班前同知劉學活更補旋奉吏部咨覆安省記名分發直隸州知州班内尚有正途出身鄭淑璋一員例應先儘請補不准聲叙人地未宜等因到臣行據藩臬兩司會詳更補請奏前來臣查池太同知沈德潤叅革於光緒二十八年十二月二十九日奉旨後五日行文計算歸於二十七年二月分截缺應卽照章請補伏查通行新章内開嗣後同知一項除題調要缺並升調遺病故休選缺仍照舊例辦理外其餘丁憂終養迴避撤回叅革降補改教等項選缺出時如遇該省記名分發正途出身之同知無人准其以主事記名分發正途出身直隸州知州借補亦不准聲叙人地未宜如主事記名分發正途出身直隸州知州借補亦無人方准以各項候補班先候補正班同知人員酌補今池太同知係屬繁難中缺例應先儘截取正途出身之記名分發人員請補查安省並無截取正途出身記名分發補用同知僅有截取正途出身之記名分發補用直隸州知州班内揀員借補兹查有截取正途記名分發補用直隸州知州鄭淑璋現年四十六歲福建侯官縣人由附生中式光緒二年丙子科舉人九年癸未科貢士殿試二甲進士朝考一等引見奉旨改爲翰林院庶吉士十年在籍幫辦團練保加五品銜十二年散館奉旨以部屬用簽分刑部河南司行走派充河南司主稿提牢擬陪幫辦督催所十九年提牢其滿奉旨補授直隸司主事二十年京察二等保送引見奉旨記名以直隸州知州用欽此二十一年呈請分發捐指安徽五月十四日引見奉旨照例用欽此六月二十七日領照到省二十三年丁父憂回籍二十六年四月起復回省現署和州篆務該員悃愊無華辦事勸愼以之借補池太同知實堪勝任與例亦符如蒙兪允該員由截取直隸州知州借補同知仍應照原銜升轉毋庸送部引見除將履歴清册分送部科查核外謹會同兩江總督臣劉坤一恭摺具陳伏乞皇太后皇上聖鑒訓示敕部議覆施行謹奏奉硃批吏部議奏欽此 
聶緝槼片再新選和州直隸州試用知州周煥奎領憑到省查直隸州知州爲各縣領袖責任綦重該州係新選人員恐於吏治不甚諳練應暫行留省先入發審局幫審案件俟歴練精詳再行飭赴新任供職以免貽誤據藩臬兩司會詳前來除檄飭遵照外謹會同兩江總督臣劉坤一附片具陳伏乞聖鑒謹奏奉硃批吏部知道欽此 
頭品頭戴尚書銜陜西巡撫奴才升允跪奏爲遵旨開辦陜西武備學堂恭摺仰祈聖鑒事竊前奉諭旨現在整頓兵制停止武科亟應於各直省省會建立武備學堂以期培養將才練成勁旅查北洋湘北所設武備學堂及山東所設隨營學堂均已辦有規模應卽責成劉坤一張之洞袁世凱等酌量擴充認眞督練其應如何分門學習俾精兵學而備于城一切規制章程務各悉以核議斟酌盡善詳晣具奏請旨施行其餘各省卽著該督撫設法籌建一體仿照辦理以歸畫一等因欽此仰見朝廷作育將材修明武備之至意下懷偑莫可名言查陜省於光緒二十四年已在省城西關内創設武備學堂嗣又於西關外增設隨營學堂並工程隊具經前撫臣魏光燾奏明在案嗣因二十六年北方事起遂將武備學堂暫行停辦其學徒一律改練開花砲隊歸併隨營學堂舊有規模因之中輟兹復奉旨籌建自應規復振興擬將關内外舊設兩學堂併而爲一裁去隨營名目統名之曰陜西武備學堂仍用關内學堂舊字其齋舍講堂飯廳量爲修葺擴充肄業學徒原額八十名另增新額四十名共以百二十名爲額堂内本有砲學一門爲行軍所必需現將工程隊勇併入砲隊仍歸學堂訓練歲需薪餉銀兩卽以前籌之隨營學堂經費相抵尚屬有贏無絀其武備學堂經費前次奏定歲需銀一萬二千兩在於裁减兵丁節省糧料項下開支實祇得銀九千餘兩尚不敷原估之數現在推廣名額每歲共需銀一萬七千餘兩所短尤鉅除暫由司庫設法籌墊一面速籌的欵奏明辦理堂中應用各項書籍儀器及修理房屋等費應懇恩准作正開銷隨時造報至學堂章程條規課程係由前撫臣魏光燾仿照津鄂舊章叅酌擬訂甚爲詳備自應飭令仍舊照辦毋庸另議更張俟江鄂等省將詳細章程奏經欽定頒行後再遵通行辦理現在學堂補修工竣總分教習亦已選充有人擬將滿漢投考諸生考選後定於四月中旬送堂開學奴才仍當與兩司總辦隨時督飭提調教習各員認眞考察務期教學無曠造就日宏振小戎同袍之風備異日折衝之選所有開辦武備學堂緣由除分咨查照外謹繕摺具陳伏乞皇太后皇上聖鑒訓示謹奏奉硃批卽著督飭認眞訓練加意講求以期得力欽此 
 
