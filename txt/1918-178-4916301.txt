# 1918 - 178 - 4916301

 

Page 1

 
 
   
 
 

Page 2

 
 
時評 
[何地（冷）]  
　　今之擔任國事者將置國家於何地耶今之奔走黨事者將置其黨於何地耶今之爲一派之人謀或爲一人謀者將置其派其人於何地耶夫人非病狂其謀一事必將有歸着無論其歸着之點能否如願以達然而其謀之者决非無的也然而以上所述之諸類人物其亦曾究心於此否耶 
　　以我思之以上諸類人物之所以擔任所以奔走所以爲之謀者必欲其發達而不欲毁敗也即不然亦欲其存在而不欲其消滅也然而由今之道行今之事其國其黨其派其人之得免於消滅者幾希矣 
[專電]  
　　香港電岑西林今日上午抵省寓督軍署（三日下午七鐘） 
[外電]  
　　倫敦電北京路透電社海電云貝爾福大臣於二十一日在下院所發之言論令人甚爲不安貝爾福君所述中政府與洋藥公所之買賣事件一般人士皆以爲非鴉片貿易告終之徵實重啓中國全境種吸鴉片之習中國之禁烟告成歷史上最大之社會改革多年經營所獲之成績今因此而全毁棄中政府擬設一鴉片大課稅局但其計畫遲遲未經宣布（二日）路透電 
　　北京電英文北京日報載稱政府已命上海海關點交向洋藥公所購定之印土直隸現有二處栽種罌粟事已確實聞曾經地方官納賄許可（二日） 
　　北京電蒙古恰克圖轉來電報謂伊庫資克過激黨已被逐出現向東退走（二日） 
　　哈爾濱電過激黨大隊在瑪齊夫斯基車站東西兩面進攻受挫而退同時謝米諾夫大佐之軍攻撃第八十七枝線之紅旗軍據傷兵聲稱過激黨一萬八千人現奮力圖佔瑪齊夫斯基車站謝軍兵士抗拒甚勇滿洲里華軍司令因近今戰時砲彈紛落鎭中特派代表至過激黨處抗議於距站十俄里内交戰（十六日有過激黨一百五十人越界即由華兵解除軍裝（一日） 
　　哈爾濱電俄海軍大將戈爾恰克已乘專車赴東京旅順口戍兵司白田將軍聞曾奉命查報西比利亞俄兵之數該員至哈爾濱後即匆匆遄返中島將軍詳查北滿現局後已回東京自海參二取道哥特柯伐抵此之美人聲稱過激黨一俟加爾米柯夫將軍之哥薩克兵由波格拉尼區尼亞退走即擬恢復鐵路交通鐵路修理工程僅數小時即可告竣（二日）以上字林報 
　　北京電聞財政總長曹汝霖向日本興業朝鮮台灣三銀行商借森林借欵日金三千萬元之約業已成立本日據政府某要人云此項借欵係曹汝霖與該三銀行非公式交涉締結獲得優先權之契約者然此種契約必須與農商部商妥後方可成立故尚須經若干時日始得成立云云（四日） 
　　漢口電援粤總司令張懷芝編成援粤軍如左（本隊）奉天軍五混成旅（右翼）贛軍魯軍各一旅蘇軍一旅及近畿第六混成旅（左翼）安武軍三十營近畿第三師（預備隊）第十一師第二十師及第十六混成旅張懷芝請政府任命奉天軍司令孫烈臣爲本隊總指揮官任命第六混成旅長張宗昌爲右翼司令安武軍司令馬聯甲爲左翼司令張懷芝俟曹錕南下即將援粤總司令部移至南昌在曹氏未南下以前則司令部暫設於武昌（四日） 
　　東京電有賀長雄氏抵門司談話云中國南北或有兩總統出現（三日） 
　　東京電寺内首相昨日訪問山縣公爵一般人頗爲注意（三日） 
　　東京電中村鐵道院總裁昨日訪問田中參謀次長所議各事人頗注意（三日） 
　　東京電倫敦來電英國外務次官在下院演說云我政府知悉日本銀公司獲得中國鳳凰山鐵鑛採掘權之交涉正在進行中其成立尚無公報但關於該問題駐中公使亦未與外務省與聞云云（三日） 
　　東京電海參威勞兵會海陸全軍覆没却克庫軍（此字電碼不明）隊前往尼可利斯庫正在進行中海參威已歸平靜（三日） 
　　東京電駐日中國公使館代理主事高維濂（譯音）氏現經辭職已由章公使通知矣（三日） 
　　東京電日本海軍省發表派遣地中海之日本驅逐艦於六月二十五日與運送船在護送之途中攻擊敵之潛水艇二隻連擊二次確實奏功驅逐艦及運送船毫無損傷云（三日） 
　　東京電加藤海相大島陸相勝田藏相等訪問寺内首相擬議關於重要之問題（三日） 
　　東京電海參威新設立之西比利亞政府對於外交團要求承認云（三日）以上東方通信社電 
　　東京電張繼於去二日之夜在箱根與唐紹儀别由三日之夜首途歸國（四日） 
　　東京電海參威建立西伯利亞政府該政府之人物如下總理大臣底爾地兒外務大臣白諾夫軍務大臣鍋兒哥夫（四日）以上共同通信社電 
[戰電]  
　　倫敦電海格將軍今晨報稱昨夜敵軍在亞爾貝爾西北攻擊希圖奪回三十日英軍所佔之地受挫而止僅佔據戰壕一段英軍在亞佛吕伊叢林等處敗襲擊之敵軍（二日） 
　　巴黎電今晚公報云全陣線無重要事端昨日德飛機被毁及受損者共有二十一架又焚去繫留汽球六具昨夜法飛機以炸彈二十二噸擲擊敵軍飛機營及車站（一日） 
　　羅馬電半官公報云意軍克復伐爾貝拉羅沙山頸乞爾山頸三地後奥軍第一日攻勢在亞歇哥高原所得之地全爲意軍克復陣線已如敵軍大舉攻擊前之原狀此數陣地兩軍於戰時爭之甚力蓋爲意軍之屏障奥軍欲達意軍陣地必由此經過也意軍之獲勝得力於步砲隊之互相策應故意軍損失甚輕敵軍預戰之兵四師則大受損失（一日） 
　　巴黎電公報云昨夜十一時五十五分發敵飛機襲城之警號上午十二時二十分發肅清之信號敵飛機爲砲火所阻未能飛抵巴黎十二時四十八分復發警號二時二十分又聞肅清信號第二次襲擊僅於郊外擲下炸彈數枚（一日） 
　　巴黎電公報云敵飛機於今晨十二時三十五分圖攻巴黎十二時五十九分發肅清信號繼無所聞（一日） 
　　倫敦電每日紀聞海牙通信員電稱交換戰俘大會之德國代表遄回柏林原因乃欲與政府磋商中國放逐德僑事宜庫爾滿男爵近在聯邦議會所述事已滿意解决一節似非確實該問題乃大會所得解决各事之一蓋德國人民顯皆欲訂一包羅一切之條約否則寗願弗有此舉德人尤欲使殖民地之俘虜盡行回國云（二日） 
　　巴黎電法國飛行團中之某軍官由巴黎飛至馬賽計程五百三十六英里歷時五小時許每小時平時飛行百英里有餘（二十八日） 
　　華盛頓電衆院提出决議案許政府有管理電報電話之權聞此舉乃在防杜某部分電報局用人同盟罷工（一日） 
　　巴黎電某報訪員謁見由美抵巴黎考查軍備之中國軍官韓君據稱美國之求勝利經營不遺餘力中國爲德人隂謀所迫加入戰局德人行爲可惡引起華人排德之惡感一時不致消滅該員又曰吾人現正凖備一切君之所以得晤余於此者亦正以中國現凖備援應故也云云（二十八日） 
　　巴黎電外交總長闢匈氏致書却克國會秘書曰法政府忠於尊敬民族救援受虐人民之主義以爲却克斯拉夫國之主張名正言順他日却克斯拉夫國之故土脫離奥國之衡軛法政府自將輔助使達獨立之企望闢匈氏又稱法政府承認却克斯拉夫國會爲將來却克斯拉夫政府之第一步深望却克斯拉夫國藉協約國之助力及與波蘭並巨哥斯拉夫國提携經營早日成抵拒條頓民族侵略之鞏固保障及於再造歐洲之和局中佔一部分云（一日） 
　　倫敦電法外交總長闢匈氏以致却克國會之書致英外交大臣貝爾福氏貝爾福氏覆書謂英政府與法政府具有同情却克斯拉夫民族之參戰大有政治關係正足表示小國之力爭自由安寗協約國對於彼等之主義最爲關心云云（一日） 
[要聞一]  
 
 
 

Page 3

 
 
[最近之出兵問題]  
　　對俄出京問題已紀昨報最近外交界傳聞駐哈各國領事已聯電駐京公使團認西比利亞形勢爲有干涉之必要而路透社所傳東京二十九日電謂日本出兵至遲不過八月其說尤足令吾人注意東京電如下據可靠消息云按白海東部形勢卽應速籌辦法庶可防禦德人勢力之侵入凡力足以維持秩序者該處居民莫不歡迎但彼等同一意見以此等權力固無所望於本國人民應當倚賴外人之援助且以日本於恢復白海秩序實處於最適宜之地步該處確有仇日之意見但以日本干涉之良好效力一經顯示則反對者當自消除更有理由可信者武裝干涉之問題曾經日本政府詳加討論祗因未得公民贊助日政府現正躊躇法國駐日新任公使赴日履任路出美國覲見威爾遜總統力主日本速以武力干涉西伯利亞凡與政界有密切關係者均信日本因英法之意見現不能再延其派兵拯救西伯利亞出於災禍想其最後之决議亦不能遲延至八月之後云云 
下列三電亦足供研究此事之參考并錄如下倫敦二十七日電大臣薩士氏答覆賈伯爾氏云協約國政府時常討論辦法冀可拯救俄國免受德人所侵犯管轄利用但薩氏現時對於干涉問題尚未能切實宣布華盛頓二十八日電云日本政府决定拒絶協約强國所請出而干涉西伯利亞之事此間政界及協約國公使等對此决議獨不以爲棄却協約國美國援助俄國復權並除絶德人勢力之計畫日本否認出師實可更堅俄國友人之心加意設法援助現勉力恢復俄國法律及境内秩序者巴黎二十七日電云韓麟春將軍赴法考察軍裝與愛西爾司報訪員晤談關於西伯利亞之事謂中日兩國日協商一切中國所集中於滿洲之陸軍較布爾札維克兵更强十倍云云 
　　六月二十七日大阪每日新聞云於日本出兵西比利亞問題法國外交總長致書美國大總統表示爲主義上之贊成已見昨報美國政府對此當執如何態度雖難揣測惟該國輿論近已大見變化最初以協約國之干涉西比利亞雖認爲在西比利亞爲必要却以爲對於過激烈政府明係一種内政干涉將至誘起俄國大多數之反感故加反對迨至最近以爲協約國不干涉俄國之時德國勢力漸次浸潤於俄國國内終將舉全俄以成德藥籠中物協約國亟應避離内政干涉而樹立適當之對俄政策驅逐德勢西比利亞之出兵在此意味亦爲必要云云是項議論漸佔勢力如前任大總統塔虎特之對俄干涉論即最明白主張此說也者是等議論影響於德國政府之態度至何程度本難推知要之輿論大勢已漸次移於積極論又前次駐哈爾濱之日英美法四國領事各電本國政府陳述出兵西比利亞之必要美國總領事在當時主張頗爲熱心是亦大可注意此等在外交官之報告及國内之輿論並英法間不斷之交涉其於美國政府之態度不少影響蓋無難想像而西部戰况之如何尤令英法之西比利亞出兵論熾烈美國終當迫而與協約國有同其態度與主張之必要云云 
[關係時局之人物近訊]  
　　曹錕曹經略使三十日午刻電致段總理條陳經略四省之計畫與進行之順序頗受段氏之贊許該條陳内容略分兩層（其一）攻粤靖贛平湘三計畫同時并進不分先後各派得力軍隊照常進行（其一）對川先取守勢俟廣州攻下後即於各路軍隊抽撥精幹者四成編成援川軍再規西川其法即由陝南川南兩路進兵以陝南爲正鄂西爲助另出奇兵由施南入川則不及數月各省均可底定云云聞此條陳一日上午已由段交參陸處查照矣又聞四省經略使權限問題迭經政府詳議遲未解决據公府確實消息此種權限一日已經參陸辦公處妥議計分條目十二則其大要關於軍事進行各司令得隨時會商關於地方善後及各種政治問題經略使得指揮地方長官隨時施行聞日内即提交國務會議覆行詳細討論一俟議决隨即宣布施行又據政界某要人所談參陸辦公處一日已將所議决四省經略使之權限草案電達曹經略電中並聲明日内經國務會議議决宣布後請速南下政府旋接曹使覆電略謂刻正預備南下一俟部署停妥即將行期先行電明又據津電稱曹使行期雖尚未定現在確經節節準備一日已由津電致保定衛隊營及機關鎗營準備出發先赴漢口云 
　　張懷芝援粤總司令張子志三十日九時安抵漢口張於一日上午已有電報告府院據聞張南下沿途與各督接洽之後對於進兵粤省計畫刻已擬有辦法大致仍照中央參陸處所定軍事計畫進行湘中軍隊决定集中湘東攻下郴州直驅入粤皖蘇援軍加入贛南戰線與贛軍協同作戰浙閩軍則俟潮安各處克復後即由該處前進至時由張總司令指揮攻戰三路並進至將來開始攻粤以後所有湘中軍事將由張湘督主任規畫湘南直隸軍隊則依照中央軍令抽調半數援粤又聞此後用兵雖以粤局爲主但收湘攻川仍將分路並進以分敵軍之勢 
　　倪嗣冲某社消息云倪皖督之病係上年所得之中風症刻又復發近數日來非但未減至日前反愈覺加重當張懷芝訪問時已不克動僅臥於睡椅與之稍談片時而已又聞政府昨接倪督來電謂病勢近益轉劇惟仍勉强視事請抒厪系云云總理閱電後已派陳文運中將赴蚌慰問矣 
　　龍濟光昨據軍界確息龍濟光此次所募新兵擬照陸軍編制法編練聞前禁衛軍團長索崇仁少將有同龍上將赴粤統帶新軍之說又一方面云龍濟光遲遲尚未能出京其原因實係所請之欵尚未完全到手據聞龍濟光要求中央之軍費截至今日僅撥給十分之四龍又請段氏飭部速撥以便於七月五日前後出京已邀合肥允許龍又陳返粤困難（一）第一艦隊已派海琛永翔楚豫封鎖雷州歸途極難（一）瓊崖爲振武軍根本重地嗣後應駐龍軍陸軍若干此二種復請中央爲之設法解决段氏允以徐爲商酌至其以後軍費數目聞參陸處已經核定自七月起每月由中央撥發四十萬元其特别軍費仍准隨時開報另案核發一日已通知龍使查照又據可靠消息龍濟光一日接寵裕光由香港發來萬急密電一道略稱瓊州方面近被敵軍襲攻甚形危急敵衆我寡萬難久持沿海並有敵艦多隻欲實行封港之計請即轉陳中央電調就近艦隊馳來粤海助援並請早日南下以資指示云云 
　　梁士詒某社消息云梁士詒有近將赴香港一行之說某社主任昨特訪梁氏詢其赴港之任務梁言余將於四日出京赴津六日由津赴港此行係前此北來時之所預定因子女兩人近從美國歸來女之嫁期爲八月亦欲乘此爲孩兒定親事大約八月下旬即須回京某社主任訽以對於政治之興味如何梁言我意仍在實業云云 
[外報之中國各借欵消息]  
　　大陸報二十九日北京通訊略云借欵情形日見複雜半由中政府漸知濫賣國産必生反響半由有關係之各方面漸生微詞也近數日來三種大借欵之磋商非已取銷即進行甚緩此三種爲何則烟酒專賣權粤省開礦權與東陵採木權之借欵是已割讓東陵材木之談判由來已久兩年前有人濫伐東陵附近之樹木曾經報紙披露谷鍾秀時長農工商部頗爲輿論所攻擊其結果伐木事倐然停止但數星期前又有人採伐森林矣而日人採木專權之磋商亦同時發生傳說森林讓與權之合同業已簽字其可無疑者伐木之事今方進行而指使伐木者似爲日人至於合同則據可恃方面宣稱並未簽字彼採木者果有何權濫施斧斤是誠未易知也北京政府未嘗不知保全森林之重要近曾派員赴鐵路線兩旁調查森林情形以期擴充林業減少水災而鐵路枕木電線桿木之類亦可取給於此若政府果非愚闇則當派林業調查員實施良法保全森林而大加整頓也粤省礦權之借欵進行近頗遲頓龍濟光在粤失敗後來京條陳平粤辦法並索取所墊軍餉遂有抵押粤鑛以籌經費之議惟廣州國會電致馮總統及各使署聲明决不承認以粤省礦權爲抵押品之借欵政府對於南方來電固置若罔覩但外人之投資者却不敢貿然彼事聞日人已暫時停止進行矣烟酒專賣權之借欵更不易着手日人確曾有此談判中日匯業銀行已自認不諱日人　知煙酒稅已抵與法美資本家但擬出資購回其所得之權利與中國烟酒專賣局磋商多時但當法人正式質問並表明不願放棄權利時日使署聲明未曾有此談判蓋法人已借出一百五十兆佛郎而美國芝加哥資本家亦借出美金五百萬元皆以烟酒稅爲抵優先權既已屬諸法美不容有續向第三國抵借巨欵之問題日人見事無可爲於是日使署有否認此項借欵之聲明而日人之願投資者亦即取銷前議上述三種大借欵無一告成政府財政遂陷於極困難之境乃異想天開冀以鐵路盈餘抵借外債其屬意者爲京奉鐵路按京奉路線確有羡餘京綏鐵路卽以京奉盈餘之欵造成尚有其他事業亦賴京奉津貼此路有英人關係若以其羡餘起築無第三者關係之路線則英人自無違言但若移花接木抵借用途不明之外債則英人勢難緘默也外債不成政府束手段總理近曾告外人新聞記者謂將大舉攻粤不久即可使南方屈膝乞憐但目前戰費無着政府所發經略使總司令等之任命暫必因之失其效力就財政與軍事現狀觀之政府所謂四十日内蕩平南方云者斷難成爲事實恐四十星期或四十月政府尚未能趨近其目的一步况總統與總理意見不投勢同冰炭乎擁護段氏者不敢必馮氏之不加入南方若馮果傾向南方則時事將如萬花筒之發作離奇變幻有不可推測者矣 
[北京特别通信（一七三）（飄萍）]  
孟恩遠出賣森林 
張作霖來電反對 
財政部批准 
農商部力爭 
　　日來北京政治界中唯一熱鬧之新聞厥爲借欵中央政府既日夜腐心於此各省督軍亦躍躍然思所以出賣管内財産之方法如最近所傳吉林森林借欵問題雖欵額僅二百萬元而關係於内政外交上者非常重大因爲述其詳情 
　　吉林之森林久爲外人所注意此數年以前而巳然吉林之濛江則尤爲森林之最有價值者然其地在奉吉交界之區張作霖亦曾注意於此孟恩遠自知勢力未足以敵張作霖乃急引外人以自重此次借欵二百萬係與日人森恪氏訂立契約而吉林實業廳長陶昌善氏以此事一方可獻媚於督軍一方可與外人聯絡以取利（聞二百萬尚可續借且陶即爲開辦此項森林之經理）乃私與財政部勾結簽字以後始行呈請於中央張作霖知其事又來電力言政府之不可輕許頗義正而詞嚴農商部不以爲然財政部則謂既屬已成之事即應准予備案蓋一旦公司開辦財政當局皆有股份且可得續行借欵而獲利無窮對於他方之借欵十不一允此則悍然不顧未得主管機關之同意而立予照准 
夫地方借欵必須秉命於中央蓋一以杜各省之私賣一以免外人徒向各省督軍運動今財政部以個人私利之故輕輕以自由借欵之權旁落於各省督軍恐不出數月張作霖等亦將舉東三省之可賣者而皆賣之此中央政府自殺之政策也農商部今尚反對此事故既啟財農兩部之權限爭議問題一面孟張兩督將因爭利而衝突而對於日人則既經簽字恐亦無法挽回農部之據理力爭未必即見勝利將來結果大約派員查勘（聞巳將派員）於手續上作爲已得政府之同意其内幕中之行爲無法可以杜絶之也日言統一而日以太阿倒持蓋亦奇矣 
　　按京報載森林借欵合同財政部先已簽字然後送至農商部兹聞農商部卒於昨日正式簽字二千萬之大借欵遂完全成立並聞抵押品中尚有吉省某處礦山在内惟一說謂此尚係另一森林借欵也 
[林紹斐之赴粤觀（留因）關係時局之程度若何]  
　　以今日大聲攻粤之時代而猶爲調和南北之言人皆知其不近情理也有之或馮派方面單獨與西南接洽在若隱若現之間而段派正藉以爲攻擊之具乃不謂近數日之報紙登載林紹斐使粤事大出風頭或謂三方面所派或謂兩方面所派或謂某元老某要人同意一若眞有議和之意者外報亦重視之以林爲時局之關鍵人物惟吾人對此總不免多所懷疑而今日各報則又取消其前載之新聞矣無端突現此空中樓閣所謂議和條件所謂贊成所謂責言皆爲水月鏡花之一現在傳播此種種消息者或另有一番作用乎則非吾人所能知矣姑列舉各消息如左 
　　一日各報紙對於林中將紹斐赴粤事紀載紛紛一說謂林之赴粤係奉某某兩要人之命而往近已由粤入桂據政界傳述此事動機乃在月餘以前段總理第三次組織内閣時錢總長先得某元老之同意往與段總理磋商此事是否可行段總理亦以爲然遂决派林君赴粤將啓行時適陸幹卿病殁之說傳至北京乃又中止後由林君去電詢問數旬始聞陸實健在乃仍派林君前往接洽而武鳴亦即派使來京也一說謂係奉某當軸某元老與龍濟光三方面之命而往并携某項條件至廣州不得要領復赴梧州前日來電致龍略謂莫榮新不可以理喻彼言惟陸幹卿之命是聽他非所知不得不赴桂一行刻抵梧先徵武鳴同意兹得覆電甚爲歡迎請卽屈駕蒞臨是盼等語某等卽日就武鳴之途俟會面後再詳聞云云（此電到京後龍氏方知陸幹卿確尚健在日前龍系人員皆力言陸確身故至昨日龍氏幕僚已不言陸死矣）一說謂昨又有來電謂已面武鳴渠對於所提條件頗爲贊同惟咎政府最近計畫三路政粤是無議和之誠意至關冕鈞任梧關監督一節已得陸之同意且蒙加委現已就任云云電末又云陸頗矍鑠殊無病容又一說謂林氏原電略謂於二十五口抵南寗幹卿禮貌極爲隆重對中央條件俱表贊同但謂既欲平和結局何又三路進攻反詰甚力應請政府逕電武鳴詳爲解釋以去其疑武鳴現留住一月徐作商量云云至條件内容一說有四即（一）龍濟光爲粤督（二）陸爲巡閱（三）莫爲瓊崖礦務督辦（四）中央興以軍事善後費國會問題則未曾提及一說謂有兩項（一）讓出廣東督軍任命北洋系軍人而以兩廣巡閱使與陸（二）承認新法選舉又有一說謂唐繼堯近由重慶電致元首係用仁密上冠以急馮代總統鈞鑒七字中有幹公轉來鈞電悉和議絶望無任扼腕等語並謂西南舉兵相應實非得已聞公府方面認此電爲無答覆之必要已决定置諸不理惟唐電之來尚在林紹斐抵桂以前此則不可不知者也云云由斯以觀是和議確在進行中也乃至今日各報忽又登一同樣之消息謂林氏此次赴粤與政府中人並無絲毫關係係在野之某要人所派林之自北京赴粤爲六月四日至二十四日自梧州曾來一電言陸現已往龍州須再由梧州赴該處謁陸林於二十四日由梧州赴龍詶計程須八日然後可到故至早必本月四日方可與陸見面報載陸之意見及條件蓋係揣测之詞云云是不啻取消其前載之新聞矣蓋時至今日而言和而議所謂條件本亦傳之過早矣吾人姑俟林氏與陸接洽後之消息可也 
[又有鐵路兩借欵說]  
　　濟順續原案借欵中德在歐戰以前政府擬築濟順鐵路（由山東濟南至直隷順德）曾有與德國商訂借欵之議歐戰起後此項計畫已成懸案及此次合肥再起外間即傳此項借欵行將復活由日本承借蓋根據中日新約日本爲德國在山東之權利之繼承者其急欲取得此權自在意中旅經日人方面否認國人亦既忘之矣昨日忽傳此事仍在進行中一切條件皆照前此中德原案惟欵額則由二千萬馬克改爲二千萬日金云、 
　　四鄭延長線借欵東三省之由四平街至鄭家屯之四鄭鐵路係由日本借欵所建築一日業已舉行開車式聞政府近因所計畫中之各項借欵如地租借欵烟酒借欵京奉路借欵均因種種關係多難即日成立故日來又擬借延長四鄭鐵路名義向日本某資本家商借鉅欵以濟目前之急蓋四鄭鐵路本在日本勢力之下與他國無甚關係不至有何異議數日以來進行頗力想不日當可簽字也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京聞鱗爪]  
　　中央選舉訴訟案開審中央選舉會第一部互選人何竣業以該部選舉舞弊違法提起訴訟兹聞何君原呈所具（一）違背法令（二）舞弊（三）疑義（四）證物理由頗爲充足已經高審廳受理定本晨八時開庭審訊結果是否亦等前次孫玉豐等之訴訟徒賠訟費則殊未敢料惟堂堂法界不應有所偏袒究竟如何須待事實證明也 
　　薊榆鎭守使之更替薊榆鎭守使張懷斌已爲其乃兄張懷芝調隨攻粤自應有人承乏據聞曹經略來電略謂薊榆鎭守使張懷斌現經張總司令調用遺缺擬請以曹　調補伏候示遵按曹鍈係經略介弟政府現正倚重經略當無不准之理也 
　　關於洪述祖案所聞洪述祖運動特赦一節昨有人晤某法官特叩以洪案之近情并運動特赦之從何着手渠答謂洪述祖案卷前日方到外問謂巳偵查完畢其實尚未偵察并謂洪之敎唆殺人罪不易辯護將來審訊結果恐非死卽無期徒刑至外間謂洪運動特赦在洪或有此謀然當軸何愛於洪而必爲之開脫故此說可信其不成事實云云 
　　王揖唐請調劑議員臨時參議院解散在即頃聞王揖唐議長以川黔桂各省議員多因亂事未獲正式選舉議員倘不代爲設法殊不足以昭平允昨特面商當軸請擇尤予以相當位置以資調劑某當軸當巳囑其開單呈閱以便量材器使 
　　閻錫山禁煙與法部山西督軍閻錫山籌擬禁烟辦法對於禁運一節如遇有大宗販運烟土或販運嗎啡及含有嗎啡之藥丸者擬按照軍法從事以絶來源聞司法部以原擬辦法與現行法令牴觸礙難照辦已咨復山西省長查照矣 
農商部派員赴吉林吉林磐石銅鑛已决定官商合辦聞農商部對於此事亦頗注意日昨派徐佛蘇余懷清兩君前赴吉林與郭侗伯省長切實籌商整頓此項銅鑛合辦之一切辦法 
　　京奉路局長之調動據政界消息京奉鐵路局局長徐廷臘現有更動消息其繼任者以京綏路局長丁士源中將最有希望並聞前廣三鐵路局長夏昌熾有任京綏路局長之說 
　　林務局長之辭職三省森林借欵消息外間多所傳播政界人言聞近來吉林林務局局長胡宗瀛對於此事連次電部頗表示不贊成之意勢難生效故一日又來一電作最後之表示並有聲請辭職之語云云 
[印花亦實行收現]  
　　財政部訓令京兆直隸河南察哈爾綏遠各印花總分處文略云印花稅票爲國家通行有價證劵前經京兆直隸河南察哈爾綏遠等省區將此項稅欵酌收北京中交兩行紙幣以致對於收售現洋各省稅票價格時有參差而一二奸商販運衝銷弊竇叢生全國稅收均蒙影響比較他項稅捐收納兩行紙幣限於一處者國庫損失尤鉅且人民購印花稅多係零星小數本以現洋計算若准經售人以兩行紙幣繳納徒資中飽於人民納稅之義務並未減輕現在兩行紙幣本部已發行七年公債人民所有京鈔可以自由購買整理京鈔辦法已定故本部爲整理稅務起見所有京兆直隸河南察哈爾綏遠等省區印花稅歀應一律徵收現洋以資救濟 
[閩省内亂之京聞]  
　　此間報載近日閩省形勢陷於危險現在大田安溪等處之警隊又發生變故此實該省之心腹患也聞閩督李厚基一日來電略謂據大田縣知事電稱土匪勾結警隊佔據大田安溪縣城等語當經派隊馳往剿辦惟匪衆四起滋擾兵力單弱左支右捂應如何設法援助之處務懇迅定大計以免蔓延又據某方面消息現駐德化（隸厦門道）之閩軍營長陶某忽於一日宣告獨立聲稱對於閩浙援粤總司令之李厚基氏决不加以援助而永春方面營長朱某亦有相同之行動又共同通信社二十九日厦門電稱福建中部地方土匪極爲猖獗李督部下營長陶某刻在德化永春二縣宣言獨立南安安溪知事業已棄職潛逃該匪軍自稱爲援閩粤軍其勢殊不可侮云云 
[龍濟光南下聲中之廣東（廣州通信）]  
　　西南戰局以湘贛粤桂爲一範圍而實則以粤爲大本營今北方攻粤之聲喧然盈耳矣其與戰局有關係者莫如龍濟光龍之回粤雖未訂有確期然其借欵調兵消息傳來龍黨之預備反攻者已非常忙碌　龍有電到港着該黨等及早佈置不日卽有大宗餉械滙返等語該黨顏啟漢等接電後已潛入内地分赴恩台新會各屬運動股匪再謀舉事克兜山匪首李捷巳受顏啓漢等委任爲某軍四邑總司令製造旗幟甚多預謀日間起事其機關設在澳門綠窗門街往來文電出於朱某手爲多又香山統領袁帶者前本通龍自據香山獨立事敗後亦已遁往澳門其餘黨則分佈於順德東海十六沙一帶寇掠無巳時兹聞袁更在澳定製軍衣三千襲並設機關招集敗殘軍士爲捲土重來之計擬俟龍氏返粤領得餉械即由前山方面分道進行而據駐港偵探電告則云與龍氏一同晉京之鄧瑶光已於二十六夜抵港翌早十時卽附搭海防郵船勿爹路打號前往瓊州聞鄧急於南下係因雷州戰務大有關係蓋龍之根據地實在雷瓊也自龍氏進京後粤當道逆料龍氏回後其戰鬭力必有加增故急於猛攻雷州而又着手以進攻瓊州所惜雷城堅固進攻已及一月而龍軍死守至今尚未能破連日粤軍猛攻南道徐聞之交通已斷有龍軍數百由徐拚死銜出赴雷城當爲粤軍沿途截擊轟斃百餘名復由雷城方面分兵出援黄明堂帮統以彼衆我寡暫行退守現各總司令從新特電來省請調陸軍砲兵馳往協助再圖進取故駐紥天平街各營業已出發而雷州雙溪港外又由永翔等艦游弋梭巡實行鎖港政策俾海康城内截斷運輸又江防申司令現奉令飭以海安洋面原派巡河各艦巳調駐雙溪該處海道亟應派輪塡駐堵截以制徐聞該司令奉令後除撥出廣亨兵艦啓椗先往外刻擬續派江鞏光復兩艦配足武裝隨後出發此對於雷州方面志在必得也而龍之老剿在瓊州不覆其巢則雷瓊海道相通仍可源源接濟近據探報謂龍晉京後確由政府撥給子彈四百餘箱着其速運回粤此番鄧瑶光回粤立即到瓊未必不因乎此當道得此消息决意攻瓊而又須先行聯絡瓊崖民軍使其先行發動此間報載稱瓊崖討龍軍自在陵水起義已分兵進取迭與龍裕光部激戰大獲勝利瓊東等處均被民軍佔領連日該軍司令楊錦隆親率部衆向樂會進發昨已圍攻縣城戰未終日即已完全克復民軍現成破竹之勢所戰皆克兹將告捷原電錄下敬日晨我軍由陵水乘勝撲攻樂會查訪城内尚有敵軍兩營錦隆督率所部於有日拂曉行總攻擊至未刻將會城克復奪獲大炮三門機關鎗一支步鎗三百餘悍子彈數十箱軍用品無算斃敵連長二排長四兵二百餘生擒七十餘名敵向定安潰走我軍現正節節追擊特聞瓊崖討龍軍司令楊錦隆呈叩有印瓊州各屬自民軍討龍後瓊東瓊山樂會澄邁一帶兵戈攘擾人民愁慘而附連之文昌擔州崖縣感恩各地亦因接連戰區戒備森嚴昨龍裕光以民軍聲勢浩大特宣佈緊急戒嚴將討龍軍佔領地點劃爲戰區特别防備其海口文昌港凌水嘉積一帶均巳實行檢查郵電及限制交通取締人民入口等事一切臨時軍政陸續施行以此之故瓊民異常恐慌矣現省軍因雷州討龍未能得手由於龍氏恃瓊州爲之接濟故廣東討龍第一軍總司令沈鴻英於六月十四日進兵渡瓊討龍已發出布告矣 
[張懷芝抵漢說]  
　　魯督張懷芝因改授援粤總司令以漢鎭地扼中心擬在漢設立行署以便運輸而利戎機昨已派潘鴻斌副官（旅長潘鴻鈞之弟）來漢布置一切據云張氏行程則由蘇入贛再行來鄂俟與曹使會晤然後入湘督師又聞王督軍於三十日上午六點半鐘乘楚信巡防艦渡江傳言張子志氏業於二十九日抵漢當晚過鄂與督軍有所接洽王氏特親行渡江回候並邀張氏來鄂午餐按張氏今日確已到漢第三師長吳子玉氏所部軍隊共計一師零四混成旅兩個補充團八營輸送隊統計五萬餘人自滿圻出兵攻雲溪臨湘城陵　岳州湘隂新牆長沙湘潭衡山衡陽祁陽各區血戰百餘次死亡數千人現時各旅團軍隊多不完全刻聞吳司令奉命援粤擬改編所部精健爲四個完全混成旅爲援粤之準備此事將輿張氏會商也 
[陳光遠赴潯紀]  
　　援粤總司令張懷芝奉命二次南下督師攻粤前已致電陳贛督擬由南昌轉赴贛南指揮前敵陳督軍以張旌節尅日由津浦南下月初可到當飭南新二縣擇定行轅業已着手預備乃日前張總司令忽來電稱改道由潯赴漢遥制前敵並召陳督赴潯面籌攻粤　宜陳督卽飭南潯路預備赴潯車輛並通告各機關一體遵照其督軍印務暫交參謀長李竟蓉代拆代行陳督軍即於二十九日上午十二時率同實業廳長夏同和衛隊長章錫麟副官史長慶參謀王鈞曁譯電員八人衛兵十餘人由督署啓節全城軍政警法紳商各領袖均先至滕王閣致送陳督至滕王閣略與戚省長叙談而别各界除戚省長外均隨陳督渡江送至牛行車站始回陳督乘坐花車於一時開駛是日四時半已安抵潯江矣聞陳督在潯晤張後尚須偕實業夏廳長前赴廬山游覽遄返之期約在一星期内云 
[湖北之兵戰與匪勢（漢口通信赤水）]  
　　鄂西戰事自歸冷靜後北軍扼守巴東杜愼臣之艦隊封鎖江口正面無事利川建始則時有南軍出没故吳自堂移其兵力注集此方以圖掃清鄂境惟川鄂毘連鄂西崇山峻嶺其艱難不亞蜀道通川之道路除巴巫江道外餘惟兩道可以進兵一自野三河大道出建始一自恩施大道出利川兩道雖云大路究竟崎嶇不易南兵一守石乳關一守青岩場北軍雖多不能直入現此路之軍兩皆據險相持北軍爲掃清鄂境計屢起圖之終不得逞故目下南軍不得出利川建始北軍亦不得出巴東恩施中間雖不時交兵然部分甚小南兵行遊擊之法以分北兵之勢北兵因是屢屢失陣卒之兵力弱無可如何現南軍别開生面以由猶龍一部自巫山出鳥雪頂貓兒關直取興山擾秭歸之背該處之軍爲北兵第八師之穆團長扼守初以崎嶇之道絶不防備南軍突如其來措手不及遂失貓兒關豐邑一帶要地乃死守興山通電吳王兩司令告急現吳已分秭歸之兵往援聞由部之兵不過千餘人其勢甚弱欲圖其大恐非易易故未能變遷鄂西之形勢也 
　　軍興以來各地土匪充斥當道急於戰而不急於民是以土匪愈加猖獗兼之遊勇逃兵散漫各地長江襄河兩流域爲商旅交通之區亦有土匪土匪之勢力有鎗械有軍裝其行搶之法不一襄河一帶有肉劵之刦即將富豪之家或行旅之客擄人索欵不允則殺之俗名爲扯肉猪襄河長江之間如江陵沔陽監利潛江各縣多湖港蘆葦匪即藏隱其中遇商旅行船運貨則夥刦之西北各屬如榖城保康應山黄安一帶則明目張膽白晝劫人且託言爲靖國護國等軍隊名目而要人出餉王督軍曾分第三混成旅守襄河下遊與長江中流第四混成旅防襄河上遊第二混成旅防德安府屬分别捕匪然各地之村落小市兵少不能普及此捕彼竄不能得手久之性玩至今日甚有兵匪通同以擾地方者鄕間之民既遭匪擾則訴之於兵而兵復來擾地方官只任歛賦收稅一遇兵或匪則或逃或避不敢一問因之小民之寃無處可白窮人益多而入匪益多鄂省今日幾成爲匪世界矣嗚呼 
[湘省最近之戰局（長沙通信）]  
　　湘南軍訊湘南方面除耒陽永興外近日仍無戰事湘軍投誠事宜亦未妥協據北軍傳聞趙恒惕係以該師存在並仍駐紥湘南爲交換條件又據前方傳來消息謂吳佩孚又已電致馬濟張其鍠等勸其顧全大局速就範圍如五日内不答覆即遵中央計劃仍舊進攻云云又聞直軍旅長王承斌業已銷假赴黄土嶺前線矣 
　　寳慶軍訊寳慶戰事如何近日軍署並無消息惟記者昨得新化友人二十日來函謂該縣北軍近已悉數開赴寳慶傳聞係寳慶戰事吃緊故調該軍前往協助以駐紥新化之兵原係爲寳慶之後勁也云云又另一消息則請該處北軍近甚得手駐在寳慶之安武軍已向武岡開始攻擊等語究竟是何情形容俟續探　　湘鄕軍訊湘鄕地方前傳有大隊南軍在該縣分途駐紥張督巳派軍隊前往攻擊記者以不得其詳曾函致該縣某君詢問究竟頃得覆函謂湘鄕縣城現仍爲北軍駐紥地惟距城六十里之　水新橋壺天等處則均駐有南軍其人數自數百人至千餘人不等其首領即爲廖湘芸郭葆初蔣隆權等 
　　湘西軍訊第十六旅軍隊自在延溪河失利後即屯駐該處迄未進攻據外間謡傳謂馮旅長因陸建章被殺一事已不願再受干木指揮且有馮旅已預備獨立將與周則范携手之說至軍署所傳則謂周則范以馮軍勢盛仍請議和已電致常德商會請轉逹馮旅云云又聞代理湘軍第一旅旅長周崇岳（即前第十七師之三十四旅旅長朱澤黄前次因公晋省故由周團暫代）以沅江等縣近日又有大隊南軍發現且大庸軍情又復緊急（聞係林德軒軍隊大舉反攻擬由大庸攻取石門出澧州以截馮軍歸路而斷鄂省援兵）特於日昨電省請該旅旅長朱澤黄從速回常主持一切 
[四川之歡迎勞軍使會（成都通信）]  
　　六月二十號午前四川省議會曁熊總司令國民社政法協會川北招討司令警察協會川西聯合會温江同鄕會各派代表到武侯祠開歡迎勞軍使會是日張燈結彩歡迎會場設於前殿陳設齊整午前十一鐘勞軍使到會各代表均出祠立於道左相見行一鞠躬禮即由招待員導至歡迎處休息五分鐘摇鈴開會請各社團代表先到會場列坐繼由招待員請勞軍使蒞會場首由熊總司令代表出席致歡迎詞謂李使爲國宣力勞苦功高熊總司令因公務過繁不能親來歡迎特派兄弟到此代表歡迎次由省議會代表郭亮東國民社代表政法協會代表等相繼演說李使答詞略謂承各社團法團機關到此歡迎實不敢當諸君所期望於兄弟者要不外整理吾川軍政民政財政諸大端但兄弟此番到省不能將所抱宗旨於最短時間剖晰言明然大意亦當稍爲陳述我本立法機關一份子奉軍政府委任四川勞軍則含有幾分軍政性質及到叙府唐聯帥宣布川人主川此時叙府既不能承認劉存厚爲督軍又不能承認張瀾爲省長更不能歸滇黔管轄兄弟見此空城一座大爲傷感乃招集軍隊暫時兼理軍民兩政以立法之人握軍政兩權實屬僭妄但亦無可如何實因當日川事尚未解决迫不獲己而然其後賴熊總司令節節進攻又賴四師劉禹九調停使川軍一致向南劉張出走川局平定兄弟當然遵從熊總司令將統治權交還政府率敝軍援陝以冀早定大局無奈叙府方面主客各軍及土匪大集若不妥愼收朿部隊則恐遺地方驚惶是以覊留數月未克來蓉今日收束軍隊粗有頭緒到省後自當與總司令接洽將諸君之意轉呈總司令能否辦到非吾所能逆料惟有盡吾心而已吾輩作事只知爲國効力禍福固所不計援陝之行兄弟義不容辭自當勉効前驅云云演說畢遂散會并聞李使隨行員爲參謀長蔣澤副官長黄夕裳副官范之齊軍需官鄧某諮議官章甫秘書官劉冰研電務員葉榮祺參贊官蕭煥琳上校參謀伍本立支隊長萬里程李使抵省後住永成旅館石馬巷公館内亦駐有軍隊 
[杭州快信]  
　　四省經略使曹錕昨行文通告已於二十九日啓用關防 
軍界消息童保喧已派吳萬里暫代饒平知事 
省署消息杭關監督沈爾昌中央有調任長蘆鹽運使之說不日可有明文宣布 
　　皖督咨稱中國銀行屯溪行員程萬青虧空行欵一萬三千餘元潛逃無蹤請予通緝已飭各屬一體遵照 
　　高等審檢兩廳長以平陽知事陸維李藐視法令職務廢弛昨已派員澈查呈覆核辦 
　　省城陸軍監獄原設工場每月經費約六百金左右現因人犯減少奉楊督特飭自本月一日起實行裁撤 
　　昨爲安定中學舉行畢業期楊督派副官張焯代表行禮今日（五號）省立蠶桑學校亦行畢業禮已派本署諮議余冠澄往致訓詞 
地方通信 
[蘇州]  
　　車站竊案與路警之關係蘇州滬寗鐵路車站巡警張鶴全於上月二十二日勾串外人潛入票房竊取現洋九百六十元嗣經站員發覺緝獲將竊賊咨送警廳轉解吳縣訊明押候按法判辦旋據供出該站巡警張鶴全同謀共犯經縣備文請由站長交由署警帶回併案訊辦詎張鶴全聞風遠避致未弋獲兹被該管巡官偵悉派警到滬報告滙司捕房協同中西包探前往滬北公共租界海寗路將張緝獲解廨押候該管警員備文移提 
　　巡長祝父母壽之熱鬧警察廳騎巡隊長沙泃之父母六十雙慶特設筵柬請各界桃酌二日早晨八時崔廳長並各區長署員巡官巡長均紛紛道賀其弟沙訓義係指定江蘇律師於是本地各律師亦咸往賀喜一時車馬盈門路爲之塞云 
　　東吳大學校畢業記盛東吳大學於月之二日行畢業禮中外來賓及本省各官廳代表皆到場畢業生合文理法三科及中學班計四十餘名畢業生在禮堂時除中學班外悉衣奥格斯福之禮服首由牧師禱告開會次由校長葛賚恩博士宣布開會宗旨旋有畢業生胡守餘馬潤卿相繼演說又特請美國商務參贊安立德君演說江蘇督軍省長代表某致頌辭乃由校長給憑并授各科畢業生學士學位末由牧師禱告閉會時已五時半矣該校法科設於虹口中西書院舊址由美人蘭金君辦理課程悉照美國大學今爲第一次畢業云畢業者爲馬潤卿陳洪陸聰祖杜學文王鳳瀛陳邦亮張　雲七君云 
[松江]  
　　省會初選近聞省議員初選投票爲期已近各選民因鑑於上届參衆兩院初選當選人無一不裹鉅金而歸故運動當選益增狂熱日來初選票價每紙竟驟漲至二角以上於是各選民紛紛向各段調查員索取票證索而不得則轉而質問選舉事務所初選監督李潤之因於二日通令各市鄕自治委員轉飭各調查員速將票證按戸散發仍恐或有　匿等弊另揭布告飭令各選民自向索取惟聞各調查員雖奉有此項命令仍具文視之並有人聲言寗受控訴不發票證者其堅毅誠不可及公民方面現有所謂選舉監察團發見城内外已成立兩團城外一團已於前日函請縣長要求勿令各區調查員擔任監察另選公正士紳充任城内一團則續於三日具函縣長請於投票所内另設公民監視席俾便監察惟聞李縣長以其事屬難行均置不覆 
　　學務消息彚志七月一日起本邑各縣立學校三年級生均舉行畢業考試各呈縣署派委監試惟縣立第一女子高等小學校因本届署假期前尚須開一遊藝會故試期先於各校縣立第六高等小學校擬於本届暑假期内舉辦夏期講習會令該校學生留校補習國文英文算學三科每日上午七時半起至十時半爲講習時間現聞馬敬時校長已定期隂曆六月二十日開辦七月初十日停止省立第三中學校本届與試畢業者共二十四名現已試畢由楊校長將畢業證書二十四紙呈請敎育廳蓋印一俟發回後卽可舉行畢業式現在各畢業生仍留校補習英文算學預備投考高等師範學校本邑勸學所長早經敎育廳委任邑人張彬士充任現因張君尚在廣西一時未能來松接事故已另由敎育廳長委任縣立第二高等小學校長姜揆勛暫行代理矣 
[鎭江]  
　　大雨中之所聞鎭郡連日以來大雨滂沱晝夜不止江潮泛漲新洲一帶平堤拍岸該洲地接揚中沿埂四十里田産數十萬該處鄕民晝夜守護以備不虞　尚洲各圩董恐圩岸潰决鳴鑼召集鄕民千餘人擔泥搗樁桃柴運木高築圩岸沿江六濠七濠一帶各處圩岸危險數次搶救兩日夜得保無虞八濠堤身尤低薄幸各鄕民盡力加築搶救始免衝决下游之老洲大圩則於二日午後崩决數丈丹徒縣倪知事於三日親赴各洲查勘矣雨甚時山洪暴發城外王家巷小街新河街等處地勢本低積水數尺交通斷絶屋宇倒塌不計其數聞南鄕龍潭田禾亦被山洪衝没沙頭江面衝覆划船三艘並淹斃二人云江北運河水勢暴漲隄工岌岌可危河工事務所昨特傳知各汛修守員節節搭蓋蘆棚 
派兵駐防遇有險要工程隨時搶護仍逐日將各該汛水勢尺寸報告以備查考一面電省請撥臨時防護經費矣 
[揚州]  
　　場商違章被罰揚州稽核造報所前據伍佑場秤放員報稱場商福德源舊堆鹽引不敷偷移新堆重運出場（按各場産鹽每月所收鹽數由場知事造册分報各鹽務機關查考按年歸總一堆場商重運時指定某年堆鹽重運不得紊亂套搭）經該分所飭泰屬總場長議罰近聞淮運使　該場長韓尚志呈報謂該商偷移新堆鹽引補重舊堆罰令停止重運三月以前所給未重之免稅單一概不准重運以示薄懲云云張司長據此業轉咨揚州稽核所查照矣 
　　報請相驗揚屬馬家橋人民喬幹臣之姊適陳松年爲繼室過門後與前妻之子媳時起爭執日前因事歸寗訴經伊兄解勸回歸越日即身死喬氏弟兄當往查察陳姓不容檢驗屍體陳松年避而不面喬於二日以身死不明報請縣署履驗三日趙知事委王承審前往相驗矣 
 
 

Page 7

 
 
　　公賣局易人揚州第六區烟酒公賣局長張京怙因事去　由寗垣總局長　　恂派委羅飴來揚按任業於一日暫假廣陵旅館接事 
　　　委警區長揚州僧道橋警察區長羅某因事呈請縣署辭職經趙知事核准遴委前充大儀警察區長徐茂猷接充 
[嘉興]  
　　省議員初選風潮本届省議會議員初選於七月一日舉行城區因各調查員將選民通告扣住不發致釀成激烈鄕民張鳳雲當時押入警所至於三日由士紳萬某保釋出外選民陳思成等以選舉違法舞弊情形具呈官廳提起選舉訴訟矣王店區一日投票時亦有極大風潮雙方竟至用武選舉票聞有被刦情事故管理員顏某等即於當日將票匭送歸縣署惟報告書至三日晚尚未送到想尚未解决也此外濮陶餘賢諸區亦因爭奪初當選幾釀事端幸經中間人雙方調和寢事現各區票匭均於二日送齊至縣本擬三日開票而第一區（城區）第二區（王店）之報告錄因有爭執尚未送到故尚不能舉行辦理選舉諸人擬於四日將一二兩區先行開票如票數與選民數不符應作無效再行重選云 
　　危險時疫之流行嘉善自前月以來發現一種時疫患者十有九死近又發現喉症染之者亦頗危險此症南鄕一帶現正盛行醫家束手死亡相繼現有醫士沈某顧某等擬籌集欵項組織一防疫病院俾染者得以到院醫治未染者亦可先事預防云 
[杭州]  
　　擬募水利公債浙東紹蕭塘工關係重要業由部委省委會同查勘分别緩急次第施工惟北海塘各工程或可稍緩西江塘坍損已多海潮山洪互相激盪大有不可終日之概轉瞬秋汛即届危險堪虞聞當局者爲根本救濟計擬先籌募公債一百萬元此項公債爲修葺大塘之需以中央每年補助之欵及地方收入附捐分作三年攤還現正在籌議進行中 
　　大風雨中之甬紹交通自杭州至寗波之電線二日之夜狂風暴雨致被損斷一時不能通報甬市商情遽形隔絶當由電報局派匠在損斷處趕工修理至三日乃照常通電又紹興各埠航船因二日夜八時半時迅當風烈波浪掀　不能前進多泊　　橋及南錢清至三日午前始抵西興旅客殊形狼狽云 
　　砲彈轟炸傷人艮山門外堯典橋火藥局於三日清晨有工人多名在土城邊掘挖舊砲子彈距内有一彈藥性猶烈忽然轟炸致將工人二名頭部及手臂均行燬傷皮膚焦黑當即遣人畀入醫院醫治未識有性命之虞否 
[寗波]  
　　旅滬同鄕會搜集志書寧波旅滬同鄕會議築會場并附藏書室仿照英國總會式樣現先徵求府縣志書其餘四明文獻國籍將陸續搜集以臻美備現已徵得者爲寗波府志三十六卷鄞縣志七十五卷慈谿縣志五十六卷鎭海縣志四十卷奉化縣志四十卷象山縣志二十四卷定海廳志三十卷南田縣新立無志書僅有攷略一册六邑之志書略已完備鄞縣廖澰亭先生雅好藏書因會中徵求復由本籍購得咸豐甲寅烟嶼樓徐氏所刋宋元四明六志全部計乾道四明圖經十二卷寳慶四明志二十一卷開慶續志十二卷大德昌國州志七卷延祐四明志十七卷至正四明志十二卷附它山水利備覽二卷校勘記九卷總凡四十册已由會具函陳謝矣 
　　紅螯蟹害稼鎭海北鄕王家塘一帶禾田彌滿一望無際本年雨水調匀稻本勃　秋收可望豐盈不料近日忽發現一種紅螯蟹營穴田問用螯　葉梗軋斷殘葉敗莖滿田皆是一般農民莫不驚惶異常現雖從事搜捕冀以絶其種類未知能否如願也 
[南昌]  
　　贛南道屬衆議員揭曉贛省豫章等三道選出衆議員前已揭曉惟贛南遠隔消息未聞日昨該區複選監督邵啓賢電省報告該區衆議院複選已於二十七日舉行投票當選衆議院議員者黄大勳劉樹棠邱珍葛莊魏會英五人此當選之五人概屬讜言社（即研究系）人物云、 
[安慶]  
　　請撥軍隊駐防太湖縣境原駐有安武軍一營由史分統俊玉統帶地方頗稱安　兹因宿松縣境二郎河土匪滋擾當經倪督電令史分統就近帶隊剿　並令該營　　二郎可以資鎭攝太湖黄知事以該營全數移　宿境太境不免空處近日又　　軍民兩長飭令該營分撥一隊駐太云 
　　縣知事防禦匪患郎溪縣知事近聞江西饒縣有匪首黄幹在鄱陽謀亂未成隨帶羽黨數百携帶快鎗竄至浮梁北鄕經浮梁知事派兵迎擊匪又他竄惟浮梁與郎溪毗連難保該匪等不竄擾皖境已飭衛隊馳往兩縣交界地方防禦矣 
[武昌]  
　　選舉之又一請示此次國省初選中央規定原爲先選參次選衆終選省兹據政界可靠消息王兼省長以現在大局雖極杌隍然於和平不無一線曙光本届選舉關係密切所有參選尤極重要故擬定通融辦理變更程序將衆省提前先選後再行查酌局勢趨向以爲參選轉移標準昨已急電中央請示云 
　　武岳火車出軌於汀泗橋湘鄂路局因鑒於前日官埠橋附近鐵路之被冲爲防護起見特飭工程處沿堤加土沿軌加石子以減水患二十九日晨五點鐘時工程處由土地堂車站附近觀山地方裝運押軌石子（即觀山所開出）上駛至汀泗橋站與官塘驛站之間因行駛過急而載既重又屬下坡致演出軌慘劇計斃車手兩人雜役三人傷五人車頭車輛全傷路軌計毁半華里堤身亦有毁坍工程處得電後即派工程師率工二百並運料趕往搶修 
[長春]  
　　吉垣長埠之苦雨長春旬日以來隂雨連綿商民久已苦之二十八日七時許忽大雨如注直降數小時之久溝渠咸滿馬路積水尺許如三馬路西三四道街口商埠學校門前及東雙門子内外一帶水勢最盛一片汪洋交通爲之杜塞商民房屋咸被水浸牆壁傾倒時有所聞北門臉下雜貨舖永興盛所住之房地基下沉所有貨物咸順流而去并聞淹斃櫃夥二人南門裏同興號對門有已歇業之澡塘現改爲小店生理大樑塌下壓斃婦女一名又一婦女腿部亦受有重傷城東毗聯伊通河河水暴發二十八日水勢漲有二尺餘繼而增漲四五尺二十九日水與岸平頭道溝大橋正在星夜建築已修之工多被衝刷料件亦隨流而去吉林亦霪雨爲患松花江水日來大漲其來原多由上江温德河子流入平水兩岸漲有五六丈立水漲有六七尺　　江　　之船舶已到碼頭者皆不能卸貨其已卸者又不能開行上下江之交通甚覺遲滯由上江所來之各種木　凡在江中者皆加添大繩並晝夜派人看守沿江一帶各柴棚所預備出售之各種木柴前皆堆於江邊現正紛紛遷移省城沿江一帶如省公署之下坎曁東大灘口等處被水浸没交通斷絶須由上坎繞道而行云 
[天津]  
　　鳳河漲水前日永定河水大漲下游灌入鳳河以致水滿出槽津北之前後丁莊平安莊等村田畝均遭淹没麥苗已熟盡在水中不能收割平地水深均三四尺不等又韓家墅等村因永定河影水灌入禾苗亦淹没數十餘頃當兹伏汛未届河伯已肆虐至此誠可慮也 
　　中亭大堤之修築中亭大堤地當衝要爲大城青縣靜海天津四縣之保障前經津靜紳士石作藩等聯名禀懇熊督辦修理昨蒙熊督辦允爲補助九千元並另在鹽業銀行九釐息借六千元以作修堤之用業經具領興工云 
　　河東失火之爭議河東興隆街興盛成竹貨舖保險火災後當有天聚當天昌號等十五家聯名上書天津總商會略云二十九晚九鐘河東興隆街興盛成竹貨舖忽然火起猛烈異常左近鄰佑驚惶萬狀查興盛成起火有令人可疑者數事該號浮租特别第二區地皮建築門面房五間四週籬牆後有空院一段工程了草其價至多不過三百元其貨只有蒲包蓆簍木竿竹竿寥寥無幾價值不過七百元而伊竟在聯泰保險公司保險二千兩先施保險公司保險一千兩逾至資本三倍之多此不可解者一也火起之時不過九點鐘何以該號先將門板關閉酣睡正值天氣炎熱八時眠睡有斯理乎此不可解者二也又火之方起鄰衆皆見由門内闖出二人查該號八九人之多何以其餘皆未見出門此不可解者三也查左近鄰佑天聚當天昌號東廣茂皆有火險當火初起或以自已水龍極力撲救或將天棚斫倒或令舖夥多人擔水救火惟興盛成不見一人此不可解者四也種種疑寳雖未見其親手縱火準情度理縱火無疑請會評判云 
　　津浦路通車預聞據交通方面消息津浦鐵路兗州曲阜間州均不能前進聿工程尚易修理據路局人精一二日内即行恢復原狀 
[北京]  
　　熊督辦勸各縣富戸輕息貸欵上年京直各縣災後人民顚沛流離衣食維艱有向富戸貸欵率多重利盤剝以致貧者愈貧生機迫蹙近聞京畿水災　後處據容城縣公民刁會元等呈以容新兩縣農民向富戸告貸玉米高　每擔十元俟麥熟後還本十五元查麥熟時期非久而取息竟加半倍之多生存無望請　法救濟等情熊督辦披閱之餘頗深惻念特親擬佈告一道勸誥各富戸輕息貸欵以減貧民負擔已分發各縣知事分區實貼矣　　湘災告急電之紛來旅京湖南籌賑總會接長沙義賑籌備事務所及寳慶保衛團電略稱寳慶疊遭兵燹十室九空工商輟業農民廢時轉徙流亡痛苦萬狀重以公私倉儲告罄行將坐斃寳邑情災實愈各縣滿目瘡痍待賑甚急貴處所擬賑欵現有若干能否立予滙撥若干以資急濟 
雜評一 
[自伐（默）]  
　　今日之政府豈僅森林借欵爲自伐政策哉凡其他一切借欵皆自伐也豈僅借欵凡一切行動皆自伐也停頓及於敎育實業自伐也搜括及於苛細雜捐自伐也盜匪蠭起而不知剿自伐也人民流離而不加卹自伐也爭權利者但顧個人而不顧國家自伐也存黨見者但排異己而不問良心自伐也人言不畏法律不守國體不顧皆自伐之表示也政府督軍及一切官吏政客所謀無非自伐之謀所舉無非自伐之舉然則今日亦自伐之不暇耳尚何暇伐人哉尚何暇大舉伐粤而平西南哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[米糧出省之動議]  
　　上海米業董事張樂君錢貴三等前日接到無錫商會曁該地米業各董等來函以内地存積米麥甚多若不設法疏通轉瞬新貨登場必有供過於求之勢張董等以兹事關繫重大特於隂曆五月二十五日即七月三日邀集碾米全體同業在總商會内開特别大會討論辦法三時振鈴開會由司月評議員蔣敬文報告分赴各廠調查存貨有六十萬石之多逐日到貨有五六千石復經張董查得浦東各棧房亦有二十餘萬石統計全埠尚不止八十餘萬石陸續到者抵銷尚有盈無缺且銷路異常稀少推原其故實因前次各外行囤貨賣出之故長此以往則在棧久堆米必變色受潮則霉壞堪虞疏通出省問題重大自應由本公所會同仁榖公所聯名呈請江蘇督軍省長察核施行云云同業全體贊同遂預備起稿禀陳請示繼議閘北因有米商公會欲扣每石回釐三釐一案由同業報告開會討論對付方法正在開議因得錢會長知照此事已經和平解决取消前議以後仍照常交易又聲明二十八日常會之期因尚須提議出省問題請全體均須到會衆皆應允逐散會時已鐘鳴六下矣 
[縣商會對於電燈加價問題之解勸]  
　　南市縣商會因接各官廳函囑將志成公所等反對華商電氣公司增加燈價一事妥爲勸導以息爭端爰定於昨日午後開會邀集提議已紀昨報兹悉昨日到者計部派員華蔭薇志成公所代表俞圭卿油豆餅業代表葉惠鈞華商電氣公司查賬董事李詠裳車務總管周明初等多人當經會長顧馨一將護軍使警察廳縣公署等來函向衆聲明略謂奉官廳函囑乘部派員在滬之便妥爲和解現在振興國貨提倡實業均關緊要電氣廠亦實業之一該廠加增燈價其原因爲煤價增昻故有此舉租界内先已實行亦非出於得已當風潮發生之初敝會曾具折衷辦法經該公司董事確切預算實多虧耗照折衷酌加仍難照辦於是各團體對於加價頗不滿意雙方爭持甚烈甚有另組第二廠之風說今觀公司内賬面上月分尚能收至十之六七但此項風潮應取和平主義早爲解决敝會之意不若每燈勸加角半俾得早息紛爭免傷感情云云其時華部員深表同情嗣該團體代表等聲言並無另組第二燈廠之意見亦無招股等舉動外間所紀諒非事實吾等宗旨僅求免加既承貴會長等誠意相勸非不允從因有數團體中已受剪線之影響須待回商臨時事務所邀集共同磋商如能通過照加當於三日内答復云云旋經公司方面表明並未剪線經顧會長再三和解該代表等仍約三天内答復來會直至六點餘鐘始行散會 
　　附滬海道尹批示華商電氣公司董事朱佩珍經董陸伯鴻呈爲聚衆要挾危言釀禍請賜防遏而維商業由呈悉候令上海縣知事查照轉函南市商會妥爲調處復候核奪該商並即遵照交通部敬電迅將剪線各戸照舊接線通火母再延緩此批 
[美國獨立節慶典誌盛]  
　　昨日爲美國獨立紀念日駐滬美總領事薩君在署供張一切並備茶點歡迎賀客該國旅滬各商號及浦江所泊兵艦商輪並英法電車公司各電車上一律懸掛該國國旗藉伸慶祝公共公廨正副讞員關王俞張四君均赴美署道賀以敦睦誼昨爲星期四適值美領堂期預由美副領事德思兩君照會關讞員停訊早堂刑事一天 
　　英文滬報云大雨三日但至美國獨立節（四日）忽晴光大放海上美人欣喜可知於前十一時美人俱樂部開招待會至一時半止到者約五百人美比英法總領事相繼演說賓主　歡頗極一時盛午後三時半跑馬場舉行棒球會觀者極衆晚間九時凡爾登花園慶典當尤熱鬧協約國中立國各領事及上海官場盧護軍使陳交涉員等皆經柬請入國觀禮預計遊客當有二千人云 
[美紅會振救波斯難民]  
　　字林報云昨日本埠到有辦理波斯賑務之美國紅十字會員一隊其主任爲柯克醫士日内將取道香港孟買前往波斯該隊携有藥品數噸擬不分種族宗敎散給藥品食物聞波斯難民共有數十萬人之多 
[法政府宣示巴黎安寗情形]  
　　英文滬報云北京法使因中國報紙對於巴黎之安寗表示一種憂懼特電請法政府宣示情形兹接到外交總長覆電據云自法國人民及法政府觀之巴黎之安寗從未受危亦决不致受危今已施行之預防方法僅爲愼重而起蓋事變雖未必發生而籌備却不可不謀有備斯無患也統帥韜略優良後備兵完全無恙國人皆知愛國協約軍聯合行動日形周密而美軍陸續抵法我軍兵力已佔優勢總此數因最後勝利已可擔保德外相庫爾滿氏近在聯邦議會所發之演說流露惶慮之意足見協約國之勝利無復可疑雖敵人亦知之矣 
[新任駐滇法領事過滬]  
　　文滙報云前駐滬代理法總領事賴雅爾君星期二日自 
法國抵滬日内擬赴北京謁見法使然後赴雲南總領事新任 
[裴式楷在京病殁]  
　　文滙報云本埠今日（四日）接裴式楷爵士病殁北京消息爵士行年七十有二患病已久故噩耗傳來非全出人意料爵士供職中國海關歷有年所自一八九九年起任副總稅務司至一九○八年赫德爵士請假回國乃任代理總稅務司一九一一年因病辭職本埠海關及海關巡船均奉命於五日下半旗誌哀 
　　英文滬報載三日晚間北京專電云裴式楷爵士於下午三時三十分病殁享年七十有二爵士平日深信中國終能復興且辛苦多年輔助中國人民逹合法之願望其逝世也可謂中國失一誠摯之友 
[苦力觸電身死之撫卹]  
　　閘北恒豐路底水電廠門前第十一號電桿於本月二日夜爲風吹折適有車夫鄭洪江小工黄鳳文經過該處觸電身死由家屬鄭洪文黄費氏等請求免驗等情已誌昨報兹悉水電廠廠長單允恭以鄭黄之死雖屬天災第念若輩均係勞働小民遭此不測殊堪憐憫當傳該家屬等到廠由單廠長自捐廉俸各給洋二十元爲棺殮之費以示撫恤該家屬等均叩頭感謝領洋而退即由地保帶同收殮 
[湖班小輪拖船失事]  
　　本月二日下午六時滬上忽發大風暴雨浦江一帶之船隻不及防備走錨斷索者不知凡幾兹聞輪船局之湖班小輪船於是日下午由申拖帶無錫快船滿載乘客開駛赴湖經南黄浦過得勝卡二里之遥地名張家浜被風雨巨浪衝激纜繩中斷拖船傾覆舟子搭客盡行落水小輪司機人見已肇禍立即停止援救無如風狂雨大遇救得生者僅二十餘人溺斃男子一人婦女八人尚有數人因被水淹驚嚇雖經救起未識能否無恙所有溺斃屍身業已撈獲多具昨日各該屍屬均向該輪局交涉驟難解决云 
[清晨叩門行刦續誌]  
　　前日清晨有兩華人偕四洋人同坐汽車至法租界鄭家木橋南卜隣里十九號門牌張翰卿家叩門入内稱係海關派查私土旋即上樓搜去鈔票六百元現洋八十元並存土數包已誌昨報兹悉此數人是日臨行時將贓物悉置皮篋内携之而出堅囑張姓之夥同上汽車向北飛駛行至公共租界漢壁禮路工部局所置之垃圾車場令張夥一同下車指稱該場卽爲海關分辦事處令其守候彼等即提篋從場旁小弄逸去張夥久待不至詢之傾棄垃圾人始知受欺當即回店報告事主同投法捕房聲訴前情迨經派探往緝已杳無蹤跡矣　英文滬報云卜鄰里盜刦案載盜往刧之汽車夫已由捕房查悉據車夫云渠由電話招往有恒路三十七號當有華人二名登車行至吳淞路招呼外人二名及一華人上車囑令駛往法租界事後駛回虹口既至百老滙路彼等下車給車資五元另給車夫酒資一元旋走入一弄内不知所往云 
[軍署營倉脫逃押犯續誌]  
　　松滬護軍使署營倉脫逃押犯已誌昨報兹悉二號夜十一點半時正值風狂雨猛守護衛兵暫至崗亭内避雨其時風雨聲大故各犯越屋未聞聲息並悉此事係由在逃之謝勝雲起意糾約同押之二十一人先將洋式脚鐐之螺絲銷釘用蔴皮繩絞入其内用力盤旋使釘活動故得脫除脚鐐各犯床鋪其形式似類鴿籠該犯等脚踏頂高之鋪上撬開營倉之平頂板撳斷椽木揭去屋瓦始能越出謝勝雲爲首先逸繼爲陳錦川甫至屋上被衛兵聞悉告警拘捕乃將陳錦川從屋上拿獲嗣由軍法科提犯研訊供出同意者共二十一人當於前日（即三號）午後一併執行鎗斃兹將各犯罪狀錄下松滬護軍使署法字第三十五號爲布告事案據公共公廨先後呈解拿護盜犯陶桂成劉阿慶朱阿四王阿江陳錦川朱西郎王桂林周少山蔣朝貴郭迺緒伍友聲陳玉其郭阿三曾五劉雨文王朝五葉茂正俞少堂陳阿四陳姚春曾富生等二十一名到署發交軍法科分别研訊或係夥同上盜或係事前同謀正飭續訊核辦間詎該犯陶桂成等膽敢於七月二日夜十一點半時與押犯謝勝雲同謀聚衆越獄毁壞監禁處所械具希圖脫逃並敢行兇拒捕毆傷衛兵即經派隊四面兜拿除謝勝雲一犯逃逸無蹤尚在查緝外該犯陶桂成等二十一犯當場追獲此種匪徒實屬暴亂性成目無法紀現值戒嚴期内非立予軍法從事實不足以昭炯戒除飭將該犯陶桂成劉阿慶朱阿四王阿江陳錦川朱西郎王桂林周少山蔣朝貴郭迺緒伍友聲陳玉其郭阿三曾五劉雨文王朝恒葉茂正俞少堂曾富生陳姚春陳阿四等二十一名立即綁赴刑場執行鎗斃並飭嚴緝謝勝雲務獲解究外爲此布告軍民人等一體知悉此布 
　　又一訪函云護軍使署營倉内拘禁之盜犯等近曾在監揚言俟遇大雨我等要做一齣𧈢蜡廟此種狂言本不足信不料若輩已各將脚銬用破布塞進鎖題眼中盡力絞緊其銬遂鬆無異用匙開啓是夜衛兵交替時見盜犯押所内人跡全無祇遺下銬子當即報由所長轉報盧使奉諭追拿嗣見該盜犯等均已上屋衛兵等亦即上屋捕拿詎各盜犯齊心拒捕將瓦亂鄭衛兵遂開鎗抵禦約一小時之久始各擒獲惟鎗擊華捕案内之要犯謝勝雲一名已越牆逃逸無踪當經禀奉盧使令將圖逃之盜犯一併鎗决是役已傷衛兵數名旋由軍醫療治 
[隴海路被水冲斷之近訊]  
　　字林報云隴海鐵路爲水衝斷多處今除徐州至歸德一段外均停止通車大約至少需時十日始能修竣 
[第二批特别巡捕開始服務]  
　　文滙報云第二批特别巡捕訓練已成定於五日夜間入各捕房服務 
[招商局董電請拿辦徐象藩]  
　　温州同鄕因普濟失事同鄕遭難者甚多徐象藩之父母徐班老夫婦亦在其列於是歸咎招商局欲以激烈手段對付當由招商局分請滬浙當道嚴查曾誌前報兹悉該局董事楊士琦周晉鑣盛同頤陳猷等昨又分電蘇浙督軍省長及滬浙各當道云竊自普濟輪船撞沉後同受痛苦是以將善後事宜死者設法行撈妥爲棺殮生者資遣回籍加意周卹不意徐象藩屢發通告謂遣敢死隊與招商局宣戰致前此江天發現炸彈恐即本此行爲查本局輪船行駛各埠停泊於法租界浦江均屬公共地方徐象藩如實施與本局宣戰行爲則已犯刑律第三百五十八條之罪以擾亂地方秩序破壞公共安寗論除提起公訴外爲再電請鈞署俯賜飭屬嚴加防範如有此項行爲發見則惟徐象潘是問並懇迅賜通行一律嚴拿到案究辦以惟航業而保公安 
[茶稅重復改訂]  
　　蘇省改釐加稅發表後各商家以財政廳新頒稅章比較原有釐捐反增數倍力難負擔要求照舊征收嗣經財政廳准予展限二月截至六月三十日爲止刻已届滿商家仍均反對而以茶商爲尤力前日上海稅務公所長陳卓甫及委員沈堃和詳報財政廳以茶業因受歐戰影響生意清淡茶稅一項應請酌中核減等情去後兹奉電復略謂茶稅復又改訂上茶每擔征洋七角四分（舊捐七角二分）中茶每擔征洋五角（舊捐四角八分）下茶茶梗茶末三項概照舊章征收等語昨陳所長已通行遵照矣 
[通濟艦由蕪來滬]  
　　通濟練習艦由蕪湖下水已於昨日下午四時駛抵南黄浦停泊禀知藍總司令聽候差遣聞該艦内有士兵水手二百八十餘人云 
[競賽龍舟之禍水]  
　　浦東周浦鎭各商家醵資演戲並賽龍舟已誌前報兹悉隂曆二十三日下午有一龍舟划至坦直橋鎭觀者擁擠不堪時有米商陸某携眷數人雇舟觀看詎被他人紛紛躍登陸舟船身一側隨即傾覆同舟之人盡行落水迨經鄰舟趕即援救已溺斃唐姓母子三人又某姓男女二童樊姓母子一口（共六人或謂七人）該龍舟遂掃興而回云 
[偵察冒查印花稅之騙子]  
　　近來本城内外有人假冒部委專向商家調查印花稅票乘問勸購伊等携帶不能通用之印花稅票被騙者已有數家曾誌前昨本報兹悉此事經淞滬警察廳徐廳長查悉以調查印花稅票一事曾函請上海縣沈知事於陽曆六月二十五日令飭所屬各區所專派長警分投開始調查並未聞有部派委員不協巡警單獨在外調查之事照此情形實係冒名撞騙騷擾商民若不澈底查究殊與商業有礙且與警界名譽有關故於昨日諭飭各區所警正佐轉飭外勤各長警留心偵察如有冒名撞騙之流應即拘送來廳訊究一面又飭偵緝隊士帮同查察 
　　淞滬警察徐廳長咋出布告云爲布告事據報載近有甲乙兩人自稱爲某機關委員調查印花並無警察跟隨在滬城虹橋太平街各商店内見有簿據未貼印花始則虚聲恫嚇繼復兜銷不適用之印花票五元而去等語查本廳對於檢查印花非常愼重既由廳委員會同該管警署官長辦理復有身着制服之警察跟隨乃竟有不肖之徒膽敢僞造印花在外兜銷並且冒充委員詐取財物殊屬不法除飭區查明拿辦外爲此布告仰各商民一體知悉自後如有自稱委員赴各商店檢查印花並無該管警區官長或身着制服之警察同行者即係假冒應即隨時扭交就近崗警解案嚴懲以維稅政而安商業切切特此布告 
[請阻勒收踏布工人之捐欵]  
　　南市縣商會接布業公所函云今據祥泰乾仁余源茂布號來稱引翔港鄕踏布坊三十餘家工人二千餘本係半耕半業所做工作與布號所給工資平允從無異議前有朱敏章與周王二人異想天開意欲坐收血汗金錢數次設立行會請縣給示蒙洪知事洞燭其奸移知商會調查其不正當之行爲未能成立有案可稽今則死灰復燃由周俊臣與銀匠王裕源朦請縣諭差遣地保至各踏布坊勒捐恐嚇並令停工如再不理定即提案訊追進限於二十七日答復等因當由踏布坊代表羅寳寳趙毛毛連生等訴知各布號不但侵害工人自由權並損害布號停滯營業請貴會移轉縣公署迅將縣諭等吊回以安二千餘人之生活否則二十七日不得答復將生事端爲此迫不待緩務請火速即轉爲荷 
[湖南督軍電請募賑]  
　　湘督張敬堯近致松滬盧護軍使電略謂湘省水災浩大災民慘不忍覩除巳撥欵賑濟外特電貴使請即力募賑欵以資散放而振災黎云 
[回國學生之販賣演講]  
　　留日回國學生救國團勞働部員連日分赴南北市公私立各學校販賣書籍等物順便演講前日該部員謝介眉趙章强等於上午渡往浦東由本埠霞華學校學生趙家增導引先至爛泥渡洋涇市立第二小學校繼至楊家渡縣立第二高等小學校等處販賣演講各該校敎員學生購者頗多該部員等至傍晚始歸昨日仍由趙家增會同渡浦往洋涇鎭各校販賣演講 
[商會聯合會錄送部批]  
　　全國商會聯合會此次改選會長推舉評議員曾經各省代表一再呈訴農商部指爲違法業已先後批示在案兹悉該部對於該會將推舉各省評議員名單呈請備案一節及湖南代表續呈卞蔭昌一再違法懇請澈查嚴究等情亦已分别批示業由聯合會抄錄部批分致各省總分商會一體備考矣部批錄後 
　　農商部批六五七號全國商會聯合會呈推舉各省評議員名單請備案由據呈并清摺均悉查評議員應由各地事務所各於會員中推定代表現據來呈於各省代表内公推與該聯合會章程第十一條規定不符未便准予備案該會前次副會長决選應歸無效業已批飭取消并令行直隷實業廳轉知遵照各在案兹來呈内仍復列有副會長張興漢之名殊屬不合一併批示遵照此批 
　　農商部批第六九二號全國商會聯合會湖南代表周國鈞等呈卞蔭昌等一再違法懇澈查嚴究由據呈已悉前據該代表等以卞蔭昌等强奪關防文卷呈懇澈查究辦當經本部令行直隸實業廳查復并先批示該代表等知照在案兹據該廳長呈復派員往查於所控卞蔭昌違法强奪各節嚴密訪詢迄無確據復經咨行警務處并函致北區警察第三分駐所囑將當日情形據實函復以昭愼重兹據函稱准函前因查該聯合會六月二日假直隸省議會開會由敝所加派崗警臨時保護原屬警察之職任亦係奉長官命令不能受他人指使焉有干涉會務看管書記之理由至於是否强奪文卷關防係當日接交之内容外間無由得 
 
 
 

Page 11

 
 
見其實情若何無憑答復等因理合將查辦情形據實呈復鑒核等情到部查該聯合會前次决選副會長應歸無效業已批飭取銷又評議員於各代表内公推與該聯合會原章規定不符亦已批斥不准各在案至强奪關防文卷各節既據該廳長查明并無確據應卽無庸置議合行批示遵照此批 
[醫學名詞審查會預備會記事]  
　　醫學名詞審查會定於七月五日開會兩星期照章於先一日開預備會昨日（七月四日）下午一時假江蘇省敎育會舉行到會者爲中華民國醫學會代表馮强士君華裳吉君彭敏伯君劉悟淑君中華醫學會代表張近樞君曹惠羣君徐鳳石君胡宣開君江蘇省敎育會代表沈信卿君吳家煦君顧型君理科敎授研究會代表沈奎伯君蔣棟君鍾觀誥君等諸人首由沈信卿君報告前數届之預備會及各團聯合會主席余日章君因事往雲南此次江蘇省敎育會推彼爲代表後迭次來函謂不能出席故應另推衆即推沈君爲主席旋由沈君報告上届閉會後至本届開會前之經過各事件如敎育部補助欵及印刷審定本審查本草案等繼言第二次解剖名詞及第一次化學名詞之審查本分發各處徵集意見照章於發出滿四個月如無意見書來卽可呈送敎育部審定今逾期已久應否送部衆决議呈送請部審定次推舉解剖細菌及化學三組主席因各代表尚未到齊改於分組開審查時由各組自行推舉又次議每日開會時刻議决照上届例以午前八時半始至十一時半止如有重要名詞應詳細討論者得於下午舉行委辦會再次議細菌名詞中有關於化學方面者應如何討論旋决議遇關係重要名詞得提出於各組聯合會中解决之又爲局兩組抵觸計細菌組應置備化學名詞審查本全份以便隨時檢查有關涉化學組已定之名詞須歸一律若細菌組之審定名詞牽連化學者亦提交化學組參考以便隨時協商云討論至三時許散會 
[青年會募捐消息]  
　　昨日（四號）青年會新會所募捐各隊員報告第二隊歐彬君捐得洋二百八十元又銀六十兩第三隊朱少屏君捐得洋一百五十元又該隊員徐季龍君募到程齡孫君洋三百元第四隊梅華銓君捐得洋五十八元第五隊蘇振廷君捐得洋二十五元第十一隊張嘉甫君捐得洋六百五十元第十二隊李觀森君捐得洋六十六元童子隊任錫林君捐得洋五十元是日執行部總司令王正廷君仍有演說略謂募捐總數已有九萬五千今日執行部復集得五千元適足十萬之數鄙意各隊長隊員尚有鉅欵儲藏未宣於此三日中二十五萬之目的定能達到衆皆鼓掌繼有總理事曹雪賡君起立報告本月六日（即星期六晚八時）爲募捐部閉幕揭曉之期即就四川路本會殉道堂用影燈報告各隊捐欵數目並請名人演說兼演本會各部事業及游藝會種種活動影戲佐以高尚音樂届時尚望諸君曁本會全體會員光臨共襄盛舉無任欣盼云云 
[各學校消息彚紀]  
　　白克路上海公學於昨日（四日）學行暑假休業式及國民高小兩科第一次畢業禮其秩序如下（一）主席報告（二）唱歡迎歌（三）給憑（四）校長訓詞（五）來賓演說（六）敎員勉詞（七）唱謝賓歌（八）散會聞該校本届考試中學三年級生鍾錄崔文成中學一年級生鍾錄國民四年級生沈登瀛考分列入甲等得免一學期學費此外一學年不缺課而得奬憑者計六人學行俱優列入甲等而得奬憑者三人沈鍾崔三生上下兩學期俱列前茅吳稚暉先生給憑時掌　幾似雷動云兹錄畢業生名次於左高小科周學淵徐永剛陳文瑩程族兆水啓瑜張錫泰李德興倪倫彬國民四年級沈登瀛江子垣吳啓坤蔡金發丁憲倫趙國斌黄永昱沈昌生陳維忠胡文菁陳先登王賡懋金福祺華承祖張伯董胡子衡胡道一曹漢昌 
　　大東門城根育材高等小學校定於七號上午九時舉行第四届畢業禮昨由該校備柬邀請各界及學生家屬届時前往參觀　　西門南城根學宫路口私立上海女子中學校定於十號午後三時舉行中學及高等小學畢業式並開第十二次游藝會昨由校長王蘇本喦備柬並印入場券分送學生家屬請爲届時蒞會　　南市竹行弄城東女校定於古曆本月二十七八九日開會已誌本報兹悉是數日該校所奏音樂如西洋音樂家比都文哈特克來慢脫等所著之沙那梯乃沙那太羅恩毒等名曲經音樂家李叔同選編歌辭又有該校文學敎師胡樸安編辭音樂敎師劉質平作曲末演慘劇亡國恨會場中並陳列各種書畫發售臨時又設販賣部以備來賓購用如已買該校音樂會券有事不克赴會者可將該劵至校領取價值相當之書畫以示優待 
　　法租界打鐵浜中華同義義務學校開辦五載内部分生活國民兩科此次暑假國民科畢業生三十四名定於隂曆六月初十日舉行畢業禮届時邀請中外來濱展覽成績給予畢業證書至該校之生活科按商業性質辦理此次國民科畢業學生下學期均升入生活科肄業聞暑假期内該校又開暑假補習科專授英文國文算學凡校内外有志補習者均可前往報名入學云 
　　白克路競雄女學於昨日（四日）舉行休業式由校長敎職員等相繼勗勉並給奬物繼由徐天恨演說女學校當注重家政以爲家庭改良之預備此届畢業者計國民科八人以時間匆促改在下學期（隂曆七月二十一日）開學時給憑並舉行畢業式云　　西門外長樂里尊孔總會於去歲設立尊孔公學國民校學生概不收費已達二百餘人科學以修身爲本修身以孝經家語編成一以培養兒童之德性提倡人格敎育爲主要現於本月隂曆二十五日放暑假聞下學期尚須推廣學額至四百名云 
　　南城東喬家浜啓明商業學校係汪蕉生創辦現定於隂曆六月六日行休業禮並於暑假期内開設補習科該校敎務主任陳景新更設一日語速成科定額十名祗須三十日即可畢業云 
　　九畝地青蓮路張更生設立之進益英文夜校所請敎員爲聖芳濟英文科畢業生張瑞麟本學期定於舊歷六月初五日休業休業後設有暑假補習班學生如接讀下學期者概免補習費下學期已定於舊曆七月十一日開學 
　　南京路南香粉弄惠正學校現定陽曆七月十三號行暑假休業禮暑假後設立補習班定舊曆六月初九日開課各校學生暑假時有志補習者均可前往報名 
[再誌國貨陳列所之遷併]  
　　工商研究會在城内勸業場附設之國貨陳列所開辦以來已一載有餘兹因該所與勸業場所訂合同一年期滿該場主任因須擴充商請遷讓該所業已開會决定遷併於愛國來國貨公司陳列等情經紀前報兹悉該所主任徐春榮連日督同各員籌辦結束異常繁忙日内即可遷竣交卸所屋惟辦理至今所虧墊經費約計千餘金聞已由正會長楊小川君慨允擔任半數其餘由徐主任設法籌墊云 
[滬市綢緞業之競進]  
　　上海北市綢缎業近年來頗爲發達花樣翻新兼運泰東西絲織各品銷路頗旺大馬路盆湯弄西首老九章新建洋房將次落成聞於七月間遷入開幕尚有數家在秋初正式懸牌棋盤街新創之九綸局面宏大内容完備一俟門面裝修工竣卜吉開幕將來綢緞業中定有一番熱鬧也 
[洋布公所擴充會舍]  
　　上海振華堂洋布公所昔年曾在英租界晝錦里由前董等開始創辦已閱五十餘年附設長生恤釐等會嗣因該處地方有限不能擴充會舍由值年董等籌集的欵在法新租界貝勒路天文台路口購地十餘畝將長生恤釐等會分設該處十年於兹邇因各同業之入公所者接踵而至以及同業各夥友入長生會者亦實繁有徒因之不敷辦公議决加築會所亦由各董等發起佈置完善業已大厦告成矣 
[德裕參行之擴充]  
　　三馬路中市德裕西洋參行專由美國裝運原皮大小各種西洋參味純力厚且經多數名醫一再研究較諸歷來所售之白色參功力確爲宏大故自開幕以來各界人士頗爲歡迎該行今爲推廣營業計在南京秦山堂内添設分行已於日前成立醫藥各界前往慶祝頗極一時之盛各外埠來申承認分銷者聞亦絡繹不絶云 
[福園茶館之房屋問題]  
　　法租界大自鳴鐘捕房東首福園茶樓股東兼經理沈葵芳延逖百克律師代表至法公堂控張九臯逼遷房屋等情昨經中西讞員升坐特别公堂專訊此案逖律師稱福園向興業公司租屋時係與股東萬成槽坊前經理朱禮堂共同租下歷年所付房租之房票均由福園收執爲憑至本年三月間加增房租十七元福園卽照加交付詎有某洋貨號向萬成槽坊現經理張九臯謀挖房屋開設洋貨店張九臯得有利益至五月初萬成假借興業公司之名義懸挂通告限五月終搬遷惟興業公司並無翻造房屋之事其所領工部局之照會係是修理照會並非翻造照會且照會上又係謙益出面顯見張九臯得有利益强逼福園搬遷至從前租屋時因萬成係是大股東故由萬成出面向興業公司訂立合同而其房票則由福園收執以爲合做二房東之憑證本年合同期滿已繼續再訂五年之合同福園亦須再開五年被告所禀如欲福園搬遷祗須一月前知照何以被告願貼福園房租三個月計洋六百餘元况萬成亦係福園股東在福園亦有利益可沾若不得有洋貨號之巨利决不肯抛棄已有之權利應請堂上明察被告張九臯亦延巴和律師辯稱福園如與萬成合做二房東何以與房東所訂之合同僅由萬成出面福園房租亦付於萬成由萬成轉付大房東今福園不能呈出證據即可證明福園實係萬成之三房客請察斷由沈葵芳投稱福園開創時因萬成前經理朱禮堂係是大股東故由朱出面與房東訂立合同福園由俞文達經理至民國四年俞辭退後商人方始接手商人祗知福園執有歷年房票即合做二房東之憑證又由俞文達投稱福園開設時與朱禮堂言明由萬成出面訂立合同福園收執房票以爲合做二房東之證據朱於上年身故後由張九臯爲經理因是時福園係由沈葵芳經理故由沈復向張九臯聲明是以張爲經理後之房票仍歸福園收執爲憑訊至此中西讞員退入休憩室會商良久旋復升座宣布萬成爲第一房客福園爲第二房客屬實逖律師又稱業蒙堂上證明兩造均係房客今合同已續訂五年福園亦須開至合同期滿時爲止况福園係合股開設股本大小不一且有三房客六戸均係小本營業照被告如此行爲豈不欲絶各股東及各三房客之生機現在敝律師有兩個問題第一福園須再開五年第二如萬成定欲福園遷去須償還福園股本洋二千五百元再貼償紅利損失共五千餘元另再償還此次涉訟損失銀五百兩巴和律師聞之即起而辯曰既蒙堂上證明萬成爲第一房客查房票上註明如欲房客搬遷須在一月前知照今萬成已於隂曆四月十四日向福園通知限至五月底遷去至原告律師要求被告償還福園紅利損失一節惟查福園歷年並無盈餘原告要求敝律師甚爲反對現貼還福園房租三個月已經格外優待此外不能承認中西讞員問張九臯此屋收回後轉租於何人張答稱將屋收回自用開設洋貨店萬成出股本四份另招股本六份並無收取他戸挖費之事所領工部局照會係謙益出面即係新開洋貨店之牌號又問開設洋貨店之事於何日發起既爲股份之店有無合同張稱於三月間發起現尚未立合同中西讞員察閱照會確係謙益出名又問張曰既無合同何以不由萬成出面而用謙益名義張答稱此照會係托向爲土商之潮州會館董事王姓代領問答既畢兩造律師又互相辯論中西讞員復退入休憇室會商之下重復升座宣布堂諭曰萬成與興業公司訂有合同福園實係三房客該房屋歸萬成收回酌斷萬成償還福園房租四個月限福園於十四天出屋 
[德和輪船修理竣工]  
　　怡和洋行之德和輪船於上星期一入塢修理所有班期由江和代替現下德和業已修竣定於今日星期五仍開駛長江惟隆和亦須入塢修理仍由江和替班故江和已定隂曆六月初二（星期二）開赴漢口云 
[義塚暫勿遷動]  
　　水爐公所在公共公廨呈控潘有耀等擅掘梅白格路義塜希圖盜賣等情由廨迭次訊供在案昨日又由原告代表律師投廨譯稱原告購買梅白格路之地已届六十一年歷年埋葬屍棺不知凡幾今被告等欲將該義塜掘去屍棺私行盜賣須請禁止被告亦延律師到堂代表辯護中西官判被告於兩禮拜内不准將墳墓遷動聽候訊奪 
[承發吏自縊殞命續誌]  
　　上海地方審判廳承發吏寗波人袁炎因虧負公欵無法彌補至法租界寳興里十二號金彭年家解帶自縊而死業經家屬備棺收殮已誌昨報兹悉地方檢察廳以此案必須開棺相驗以定虚實並聞審廳各承發吏承辦民事案件凡銀洋出入皆得經手今袁炎案發後各吏大起恐慌而陸審廳長適因公往寗未回昨由民庭盧庭長電請陸廳長速回以便整頓一切 
[新婦捲逃之追究]  
　　上海縣警察閔行鎭第一分所巡長熊兆廉新娶張苗氏之女妹妹爲室成婚未久即席捲逃逸熊遂將媒證李連橋李復成並張苗氏等先後扭控縣警察所函送地方檢察廳訊供收押限交張妹妹到案訊究在案兹悉張苗氏等巳於昨晨將妹妹送案下午經檢察官提訊之下判令張妹妹張苗氏李復成分别收押候究李連橋訊無干涉當堂開釋 
[絲廠厨司圖姦女工]  
　　閘北寳山路裕和協絲廠經理王耀祖前日將該廠厨司王和尚送交五區警署訴稱王在廠内圖姦女工劉招弟爲司事撞見請予懲辦經王署長略訊一過轉解司法科訊核 
[洋瓶店失愼續紀]  
　　公共租界北京路寳康忠記洋瓶店起火延及居鄰大昌振泰祥兩家業經捕房飭探詳查起火緣由禀候核奪在案兹經老閘捕房包探陳阿根查得起火之家保有火險銀一千四百兩昨已回訴捕頭請爲核示 
[中華書局債務近聞]  
　　婦人沈固倫氏延請律師在公共公廨呈控中華書局經理陸費伯鴻不理押欵等情由廨迭次傳訊明晰判着被告照數還償在案前日午後被告延羅傑律師投廨聲稱此案曾由敝律師於六月十號函禀堂上諭着中華書局商定切實辦法現已擬就請爲核示除普通辦法外並有對付債務之辦法原告沈固倫氏所控之數爲三萬一千三百十六兩五錢六分利息二百零八兩七錢七分要求分期拔付是五月至十二月八個月共付銀一千六百七十兩零二錢一分嗣後四十八個月再付銀六百五十三兩再後四個月付銀一千兩本利可以完全償清現有三百四十四兩之支票繳付作爲兩個月之利息云云即由原告代表律師譯稱今日被告律師請求分期拔付一層敝律師極端反對請求仍照前判執行經關讞員與義羅副領事會商之下判候查核兩造律師之辯論訂期宣判 
[汽車撞壞馬車之賠償]  
　　茂生洋行西人極皮曼類指控汽車夫姜守賢於二月四號在新閘威海衛路開車不愼將該西人之馬車撞損請飭賠償銀五百兩等情前日由捕將姜傳至公共公廨原告延律師上堂代表陳述案情並將所繪肇事時之草圖呈案請察訊之被告亦延律師到堂代辯經李襄讞商之英卓副領事以被告開車疎忽判令賠償原告損失銀五百兩違干未便 
[圖奪姘婦之拘究]  
　　浦東爛泥渡鄕民馬小馬之妻黄氏日前背夫私逃旋由馬在本城九畝地附近尋獲因不欲多事領回家中並不追究不料該氏姘夫吳根寳昨竟糾合流氓五六人同往馬家擬將該氏刦奪經馬報告巡警到來將吳及該氏連馬一併拘送三區警署函送地檢廳訊辦 
[羽士不認藏匿兇犯]  
　　喬慶堂金阿祥喬阿桂喬關和喬阿掌等前在南滙縣界金家灘與莊阿八因賭互毆致莊阿八落河身死莊父鑑堂以其子死於非命控經南滙縣署派員驗訊即將喬阿桂等收押候提喬慶堂金阿祥到堂再審嗣查悉慶堂與金均被上海龍王廟羽士喬文開藏匿因函請上海地檢廳提究前日林檢察長飭派法警將文開傳案訊據供稱喬慶堂金阿祥並不認識實被誤指等語林檢察長諭着莊鑑堂親自來案聽候派員研訊實在情形再行辦理 
[漏貼印花之處罰]  
　　浦東楊家渡三區一分駐所警佐許益齋巡官王錫恩連日督同長警檢查印花查出漏貼各舖戸昨經許警佐分别營業大小酌予罰鍰並諭如數捕貼 
雜評二 
[裴式楷君逝世（訥）]  
　　友邦人士之愛我中國而願爲我効力者每有深信中國復興之言我人初聞而喜繼又未嘗不懼無以副友邦之期望而冀國人之發憤興起焉乃觀今日之我國政府顚倒昏庸如是人民苟安惰偷如是全國紛擾無一息之安如是民氣戕喪無幾微之生機如是是與復興之氣象愈趨愈遠國人方自愧無以副友邦之期望而裴式楷君爲我辛苦多年始終信我復興卒賫此志願以長終我能不爲裴式楷君哀而更爲中國前途悲乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[代厨役上政府書] [  秋夢]  
　　西報述前清某大老之言謂現政府之惡劣即厨役亦知訾議因憶春秋時晉平公納杜蕢之諫乃不至越禮厨役之能知大體自古已然因戲爲厨役上政府書以博閱者一粲　　某公鈞鑒公以中原鹽梅之才而當内閣領袖之任自由來去七載於兹視國務首揆一席君家物不啻也曩者西南護法軍起保首領以下臺今兹東北靖亂兵興恃爪牙而復位因而修好於外聽僉壬一面之語而盲從藴毒於中復春秋九世之讎而大快結賣國之條約逞制内之威權擬以秦始皇宰割天下僅能遺害同胞方之拿破崙魚肉全球未免貽羞華族債臺高築借外債以供内訌稅則繁興賴苛稅以增毒燄二百元票買選舉生面别開兩千萬盜押地丁良心何在鴉片買賣還恐牽動外交鼠竊行爲何竟不知内愧僕也身爲賤役心具良知慕伊尹之割烹敢詡斯民先覺法陳平之宰肉獨將天下關懷脂膏已竭忍同竈婢分肥刀七能供安用司祝越俎朿薪空賦厝火宜防鑒直突之可危恨肉食之多鄙入寢匡君忠藎竊師杜蕢調羹媚主奸回敢效易牙厨役某謹上（五） 
家庭常識 
[去大理石汚斑法] [  俞堯卿]  
無論玩具器物一生污斑便不雅觀欲擦去之殊非易易兹得一法確有奇效即將無敵牌牙粉數包加適量之煤油精（即汽油車所用之軋司令）溶化之使成漿糊狀厚塗汚斑處以蔴布摩擦數次汚斑即去光滑如新（却酬） 
[治小兒癆症] [  周芝軒]  
常見十一二歲以上之孩童患有一種癆症俗呼爲童子癆明醫束手鮮有療治之方余家外祖精於歧黄而於育嬰一道尤多研究今檢得一方靈效無倫若患此症先將病孩搬置於四面流通空氣之室於早起夜眠時宜服温净鹽開水一茶盃並以温濃鹽開水不時嗽口再用龍鬚草「此草在人家舊井内採取」四五莖連葉搗爛以眞硃砂一錢五分拌匀在小孩腦後肩背部敷之待乾自落三日一敷重者約四五次卽愈惟須將病兒之食用器具「如筋匙碗及衣服床帳被褥等件」每日在鍋内煑沸用冷水滌净至於食物最忌猪肉宜用鮮鷄蛋製成飯菜食之且宜常食此係最有經驗之方 
[爛脚] [  陳麟書]  
以白鳳仙花梗連根煎湯洗之數次即愈 
牧業須知 
[實騐養羊法（七）] [  村士]  
　　羊毛剪毛之延長較不剪者尤速故屢屢剪之得增羊毛之總産額雖然自其勞費與羊之健康考之則所得不足以償所失故剪毛以一年一回爲例長毛種則年剪二回剪一回者以六月爲適期剪二回者則一回在四月一回在九月不可近於冬季蓋冬季氣候寒冷於羊之健康大有關碍也剪多類之毛有專用器械剪之既便且速若非大規模之牧羊可用剪羊鋏剪之一日一人得剪二十頭至四十頭之譜背洗之毛洗滌後須經三四日俟其體毛乾燥後剪之蓋燥之過急毛質脆弱故宜置羊於日光不直射而有風之處徐徐隂乾至汚穢之所恐羊毛沾染塵垢亦宜避之剪毛之法先將羊捕獲令其仰臥地上而握羊之臂部又以剪者之膝支定羊背以左手押頸以右手持鋏剪之從耳下喉下口部頭部爲始漸至胸部前後肢爲止乃放下剪者右膝跽於地上以左腕與左股挾羊之前肢於其中剪腹部股間以及隂部腿部尾側而止於是右轉羊身置前肢於左側羊肩以膝支之以右腕抑住頭部剪其肩部左肋及尾再將羊體右轉以右足押首部從右側肩下經右腿至尾順次剪去既畢將全身剪下之毛捲之裝束出售或貯諸乾燥室中亦無不可 
　　（乙）山羊山羊係類似綿羊之動物自古受人畜養現今飼養範圍雖未若綿羊之廣然多數之國因土地氣候之適宜山羊亦佔重要地位蓋山羊强健寡病能耐粗劣食物且其用途極廣全體無廢物如乳供飲用最富滋養肉供食用極稱美味皮作書面及手套骨與肉臓爲上等肥料毛作種種物氈皆實業所必需也（未完） 
集益錄 
[答一百零八問]  
　　乞憐君云蠶豆每被小蟲（俗呼蠖蛆按即係蚜蟲）蝕害未識預防驅除方法若何鄙人對此問題略得梗概爰詳述如下以供參考（驅除法） 
（甲）用石鹼四兩半水二升混合而煮沸之俟溶解後加入石油（即火油又名煤油俗稱洋油）四升攪拌之至呈牛乳狀爲止何時需用則更以水調薄（其用水量約五斗迄六斗爲宜）以漏斗或他種適用器具灌注害蟲所在即可除去之 
（乙）用肥皂水之驅除蚜蟲其效力甚大因肥皂之黏性閉塞蟲體之氣門使之窒死也今之東西各國皆用之至調製之法即將肥皂切成薄片加水煑沸溶解後靜置半日俟冷施用若有温氣者决不可用其調製量約用肥皂一錢半至三錢加水一升爲度此品非直接毒死蟲類乃閉塞其氣門使之窒死也故施用時必須十分濕潤蟲體可達驅除之功 
（丙）用菸葉三錢迄半兩肥皂一錢水一升攪拌之煑沸半點鐘至一點鐘後瀘清其液卽可應用 
（丁）灌注菸葉浸汁其製法菸葉一斤入於五升熱湯中浸漬一晝夜由此製出之汁更和熱湯斗半即可備用 
（戊）以石油乳劑驅除蚜蟲爲最有效且材料易得價格低廉用處亦大若製法不良非祇效力之減少且作物亦易受害者也其調製之法極簡先以肥皂一升（宜擇其澄清者他種油類亦可混入）切爲細薄片加水五合煑沸而使溶解再以石油一兩混入熱至攝氏七十度之温速將兩液相併不絶攪拌之俟其如牛乳狀而止卽可使用使用時須以噴霧器注射之且迅速而無損失（若無噴霧器亦可用竹絲帚洒之）如此混合液中更加入除蟲菊粉其效更著其法凡石油一兩加入石嵰一升水五合除蟲菊二兩混合極匀約置四十餘小時（宜時常振盪）而後用粗布濾過至石油呈淡黄色即可應用但用該乳劑者須以七十倍至八十倍爲最有效也 
（預防法）於開花後摘去成長點使蚜蟲不得發生或在七八月間即用上述各藥品驅滅之其效力亦大或用捕蟲網搜集之則不致發生此蟲此外方法繁多詳載各書局之專書兹略之 
按此問題原誤刋爲第一○七號合行更正 
長篇小說 
[氷山奇俠傳] [  常覺小蝶合譯天虚我生潤文]  
（原名ＨＡＮ　ＯＦ　ＩＣＥＬＡＮＤ）法國囂俄著第十七章陷穽（二） 
　　雅谷當危急之際自分必死忽見罕恩捨己而去則大異欲追之則以奔馳多日力固有所未逮念今日更鬭者必死罕恩之手不若養蓄餘銳明日再與决戰乃收其佩刀返身下山猶聞山崖之後有人熊酣鬭之聲雅谷時已倦甚遂迤邐向北行抵一樹林之次席地而臥肩上爲罕恩利爪所搯時覺作痛撫之則肩衣已洞穿矣雅谷不禁爲之橋舌心念此來鐵盒既不可得徒令史芘格死於非命實爲孟浪絶倫歸時將何以報舒墨客耶思極而睡夢入蒙貢之塔哀樂不知所可及醒則夕陽在山天巳向暮遂復起行惘惘無所適而天色愈入昏黑叢林深邃不辨途徑但於暗中摸索時有怪石碍足崎嶇欲仆既而足忽蹈空此身乃無所主直似雲中墮身而下初不知其深幾何許既而辨之則已墮入一穽其下且有人聲雅谷詫曰異甚此荒穽中何來人語豈其下尚有罕恩窟宅耶乃劃火柴四面燭之乃知己身所處實在一石級之上可循而下人語卽出於窟中顧非罕恩也但聞一人語曰杏格兒奈何至今未至令我焦灼欲死則又一人曰吾聞其赴野猪洞獵熊不久亦當至雖然吾人之事謀巳定乎則聞有粗濁之聲曰定矣罕恩既至允爲汝儕領袖兵既足復得此大俠爲之助尚何慮焉於是有兵器相觸之聲齊聲呼曰戰戰戰吾儕願聽罕恩之命與彼民賊一拌死戰粗濁之聲又曰今吾人可舉口號衆乃呼曰舒墨客而應之者曰萬歲此聲起如雷霆直達雅谷耳鼓不禁大愕念此亂黨何竟以舒墨客之名爲口號耶且以罕恩爲之領袖然則舒墨客與罕恩固爲同志乎否否吾知必無是理盍竟闖入一覘究竟因亦抗聲呼曰諸君且止若儕亦良善之民豈可作亂其聽我一言（未完） 
 
 
 

Page 15

 
 
   
 
 

Page 16

 
 
   
 
