# 1900 - 112 - 4909709

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋藥善之士曾捐助巨金全活甚衆今印度亦遘奇荒揆之理尙往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[光緒二十五年諭旨告成]  
　　本館專托寓京妥友排日由電飛傳諭旨登諸報首以期薄海咸知每届一年則彚印成書以供衆覽行之蓋二十餘年矣兹者光緒二十五年全年諭皆印釘成功每部工料洋銀三角世有留心掌故者請臨三馬路本館帪房購取俾知朝廷綸綍中外昭宣夫亦通人之所不廢乎 
[解惑篇]  
　　甚矣哉人心之易惑也夫怪異之說儒者不言祈禱之事聖王弗尙誠以天道遠人道邇古之君子惟循循於謹身節用以冀保令名敦厚俗而吉凶禍福之念初不稍櫻於中自世衰道微民心不古聖賢之微言大義旣視爲老生常譚於是不經之言紛然以起事苟非耳目所常見輒謂若者爲瑞徵若者爲凶兆一人倡之諸人和之淆雜紛紜莫可究詰旁觀者稍稍辯論則軒眉攘臂必欲自伸其說而後已嗚呼何其傎也夫天地之道渺矣日月之推遷寒暑之遞嬗晝夜之循環歴千古而如新遍萬國而無異人遊太空中不過如滄海之一粟耳而乃以氣候之微風雲之異遽指爲上天垂象謂必有非常之事起而應焉識者聞之能無齒冷卽如本年之有閏八月在定歴者不過循五年再閏之例藉此以成四時稽歲琯而已而無識之徒忽羣傳有閏八月不利國家之說自都會達乎里巷紛紛傳播萬口一聲時江西萍鄉縣顧明府恐人心因之摇惑特引兪曲園先生之說謂此事實無與於吉凶又博考旁稽著爲論說以曉喻彼都人士俾不爲異說所淆本館曾得其示稿登之報簡標其目曰名言解惑蓋不欲没顧明府之苦心而又深冀天下之人不復以無稽之言騰其口說爲中外通人所竊笑也至上月初十日午前天忽陰霾幾同黑夜好事者又互相傳述議論　起或有以此事詢之徐家匯匯報館主人者主人答之曰凡地上汽水上升積聚氣中因寒而凝卽爲雲翳天文家分雲爲四種其一曰雨雲爲雨兆然亦有密雲不雨者原雲之往來聚散惟視熱氣之盛衰濕汽之多寡與夫風之大小横直時届炎夏潑墨空中要不外乎此理本月初十日午前氣候頓變空中寒汽乖夫常度四散之雲盡擁蔽於江蘇一帶以致一輪紅日交雷雨晦冥事所常有特此次爲時稍久耳若以爲與國家有所關涉則中國版圖數萬里各省晴雨不一輦轂之下且以驕陽蒸爍設壇祈禱求沛甘霖而謂滬濵百里内外之陰霾足以關擊乎全局雖三尺童子當亦知其說之難通或謂休咎卽主滬濵則以百里之微而亦上應天象蒼蒼者亦何其不憚煩哉總之吉凶禍福之說在人而不在天自來稱極盛者莫如三代而堯有九年之水湯有七年之旱如此奇災雖後世極昏至暴之君亦未嘗遇此六朝五季之時亂離甚矣而景星慶雲醴泉芝草奇祥異瑞史不絶書雖其中不無粉飾亦未必盡屬無因亦可見世之盛衰必不以此爲斷矣或謂子之說於理固當然使羣天下之人因此而以爲天變不足畏放辟邪侈益無忌憚則揆諸聖人兢惕寅畏之意毋亦有所未安不知欲人之羣趨於正宜令浸漬於聖賢之微言大義庶能納於範圍之中而不致中無所主若徒恃渺茫無稽之言以爲足以震懾流俗則徒令無識者肆其謬說耳於治道亦何足裨益哉知言君子以爲何如 
[海灣形勝]  
　　廣州博聞報登日本八重山戰艦長來書云福寗三都澳内水深數十度便于椗泊大船加以福安福寗諸處俱有中國帆船來往我國宜於灣内擇地設領事府至灣内三都島約長十五里廣六里距基隆五百二十里去淡水三百六十里所缺憾者惟潮滿時島旁只深二十七尺耳 
[除惡務盡]  
　　南昌訪事友人云逆犯康有爲梁啓超罪惡滔天神人共憤欽奉上諭飭各省督撫懸賞緝拿漏網至今實爲普天恨事兹者江西藩憲張方伯出示曉諭曰爲恭錄出示明白曉諭事案奉巡撫部院松牌開案准署理兩江總督部堂鹿咨開欽奉電傳上諭前因康有爲梁啓超罪大惡極迭經諭令海疆各省督撫懸賞購　嚴密緝拿迄今尙未弋獲該逆等狼子野心仍在沿海一帶煽惑華民並開設報館肆行簧鼓種種悖逆情形殊堪爰指著南洋閩浙廣東各省督撫再行明白曉諭不論何項人等如有能將康有爲梁啓超緝獲送官騐明實係該逆犯　身立卽賞銀十萬兩萬一該逆犯等早伏天誅只須呈騐屍身確實無疑亦卽一體給賞此項銀兩並著先行提存上海道庫一面交犯一面騐明交銀免致展轉稽延如不願領賞願得實在官階及各項升銜亦必予以破格之賞至該逆犯等開設報館發賣報章必在華界但使購閱無人該逆等自無所施其伎倆並著各該督撫逐處嚴查如有購閱前項報章者一體嚴拿懲辦此外如尙有該逆等從前所著各逆書並著嚴查銷燬以伸國憲而靖人心欽此並奉署督憲札同前由各等因到司奉此查此案前奉督撫憲行奉電傳上諭有能將康有爲梁啓超緝拿到案者加以破格之賞等因當經恭錄札飭地方官出示曉諭在案欽奉前因合亟恭錄明曰曉諭爲此示仰闔省各色人等知悉康梁二逆罪大惡極固法令之所當誅惑世誣民亦刑章之無可貸今奉諭旨給賞緝拿爾等務須各仗忠義羣相奮勉或留心訪察或購綫緝拿如能將康有爲梁啓超拿獲送縣騐明解省卽由本司先行給賞若獲一名並治死送騐亦卽重賞至該逆等發賣報章爾等毋得購閱致干嚴拿重辦此外如有該逆等從前所著逆書並卽銷燬以杜邪說而免煽惑其各懔遵毋違特示 
[回任有期]  
　　金陵采訪友人云正任兩江總督兼南洋通商大臣劉峴莊制軍欽奉綸音入都陛見三月中浣曾接京華來電知制軍述職之後欽承恩詔仍返兩江舊治情殷擬卽陛辭南下繼又知京中小有躭擱未能卽定歸期至近日始知制軍實於三月二十四日秉節出都航海南下四月朔准可行抵省垣定於初六日吉時接篆署兩江總督鹿滋帥聞信後已飭督轅文武巡捕前赴上海恭迎矣 
 
 

Page 2

 
 
[採煤被阻]  
　　廣州中西報云廣東曲江縣境土芥山有煤礦焉數年前商人許炳芳等請於有司集資開採近日忽有某某等人出而阻撓因控諸督撫兩署署兩廣總督李傳相批示曰開礦爲興利一大要政鄉愚往往拘於成見而豪黨乃敢肆其阻撓據禀該商開辦曲江縣屬士芥山煤礦武生何先標始則混控阻撓繼則紏衆擄搶實屬不法已極仰廣東按察司會同布政司速飭韶州府督飭曲江縣立卽選差嚴拿主謀搶毁捕擄捉傷人各匪務獲按例懲治並拘武生何先標等到案詳革嚴訊究辦查起被擄工人何俊田等追還被搶贜物分别給領具報現當振興商務之際該縣甫履新任亟應遵照前批覆詣親勘如果礦苖興量廬墓無妨與葆令所禀無異應卽仍准開採出示彈壓認眞保護其附近遊民招令趁工覓食庶地有餘利民有餘食地方日漸饒裕毋稍延玩切切黏抄保領附旣而廣東巡撫德大中丞亦批示曰此案前據何先標等呈控業已批示不許礦商擾及民間廬墓亦不許飾詞阻撓行司轉飭在案現據該商等呈控何先標朱淑邦等先後勒索毁搶不遵差勇彈壓將工人何俊田鄧水二人擄去復刃傷一人所呈如盡實情殊屬横悍藐法仰按察司會同善後總局立飭曲江縣赶緊查起被擄二人一面將糾黨之何先銓勒索之何先標朱淑邦等及傷人滋事各犯拘案訊究其礦山有無干碍並再親往勘明據實禀覆仍隨時認眞彈壓毋任滋擾阻撓切切禀發仍繳合觀兩批所言均極明晣蓋風水之說自古無憑惟興利必以除弊爲先礦固不必禁開而亦不可任意輕開兩大憲眞洞明事故者哉 
[押所被焚續述]  
　　本月二十三日戌刻杭州百歲坊巷遷善所火起押犯乘間脫逃大略情形已登昨報兹又得杭州采訪友人手書云省垣遷善所拘禁各犯向分寛嚴二者其犯罪較重法無可宥者押入嚴字號輕者押入寛字號嚴字號防範極周不能擅動寛者雖用鐐銬尙得行走自如　世家子弟之不務正業及嗜吸洋烟者另設洗心所責令學習書計以便日後出外謀生是日火起於寛字號中先是有所押地棍數人暗地串同諸犯將鐐銬扭斷委員及看役均未及察知至傍晚乘間縱火一擁出門司事某姓率同看役數人奮力攔阻祇以寡不敵衆致被竄出若干名管所委員余别駕正欲移請某營撥兵彈壓而火已冒穿屋頂各犯咸手持木棍向人業中亂揮看役見勢不佳紛紛躱避遂致逃去六十餘名其未逃者只十餘名而已時嚴字號中亦有五人乘機而逸惟洗心所則安然無事洎各水龍夫將火救熄已焚去前後二進屋宇六椽至三點鐘時餘燼復然不及噴救又被焚去三椽事後别駕開單移請仁和錢塘兩縣主及保甲局員飭捕嚴緝而脫鞲之鷂早已翺翔於海闊天空矣 
[鄂渚祈晴]  
　　武昌訪事友來函云入春以來風片雨絲兼旬未已田間新秧甫茁遭此霪霖淹浸不免有霉變之虞且天氣嚴寒有礙於茶市蠶汛江夏縣陳介菴大令關懷民瘼特就龍神祠設壇祈禱并出示禁止屠宰以期感召天和迨三月二十二三日微露晴曦氣候亦較前和煦倘此後得獲暢晴則失之東隅者或尙可望桑榆之補也 
[潯陽患潦]  
　　九江訪事友人云自春分節起陰雨連綿至清明前兩日雖略放晴光未幾仍大雨兼旬魚塍鳩隴間積水成渠頗於麥秋有碍德化縣應莘臣明府心竊憂之自三月十八日起禁屠三日設壇祈晴 
[白門苦]  
　　金陵訪事友人云此間自清明節後時聞鳴鳩唤雨之聲簷溜如繩淙淙不絶越旬餘雨師仍留滯於三山二水間占晴課雨之流莫不雙眉愁鎖府縣各官關心民隠特於三月二十日飭差役就郡廟太陽宮設壇親詣拈香求開晴霽越日晌午略放晴光旋又陰雲四合入夜更魚四躍復聞瀟瀟淅淅暗潤靑苔至二十二日已刻雨始止尙未知何日始克羲馭重臨也 
[潯陽火警]  
　　九江采訪友人云三月二十二日午後四點鐘許九江城内濂溪書院比鄰李姓家不戒於火以致烈燄飛騰鄰人一聞呼救聲卽相約取水潑救迨文武各官馳至則祝融氏已返斾多時矣 
[維揚火警]  
　　揚州采訪友人云三月二十五日之夜十點鐘時遥見郡城西南隅紅光熊熊上燭霄漢未幾卽烟燄漸隠星斗爛然翌晨出外訪之始悉火起於鈔關外徐凝門口某姓草舍中鄰屋兩椽慘遭波及迨二十六日午刻城内洪水汪迤東楊鬍子巷某姓家突兆焚如警鉦旣鳴水龍坌集四圍激射祝融氏卽力竭而逃然鋪户八家早已夷爲瓦礫中有某姓嫗心慌意亂奔避不遑以致葬身火窟之中肢骸零落亦慘矣哉 
[潯江茶巿]  
　　九江訪事友人云此間業茶者向有四五十家近以連年虧折類皆裹足不前以致操是業者不過十四五家而止本年直至三月初旬始由張瑞豐信局雇夫運送頭批銀七十五擔入山亦可見生涯之寥落矣 
[蜃江柳色]  
　　温州訪事友人云三月十二日之夜忽有匪人在永嘉縣所轄李田建一大旗方丈許上書官逼民反字樣并遍書悖謬之語次晨謡言蠭起幾致草木皆兵地保禀到縣報縣主查石生大令立飭值日差役協同前往將旗取回撕毁以靖人心○徐千戎顯揚家于康樂坊内前奉上憲委署玉環營千總突患狂易之症時思自盡幸家人防守甚嚴得免于禍近日稍稍痊可遂於三月十六日乘師船赴任中途小泊黃華岐頭港口時妻弟某甲早已深入黑甜鄉四鼓後忽乘人不備聳身躍入水中竟隨三閭大夫以去閱五日尙未撈獲屍骸吁　哉○處州景寗縣翁鐵　大令報丁内艱後卽扶太夫人靈櫬來甌旋於三月二十四日附招商局豐順輪船旋里卜葬○三月二十一日督辦郵政局事務之西員多爾福君附某輪船來甌接辦一切 
[洪崖訪道]  
　　南昌訪事友人云江西新昌縣境閙教一案經縣主陳耀南明府將鄉人拘獲責押旋由省憲委許雅麟明府馳至偕同拜會羅司鐸一再熟商擬賠銀一萬兩日内已有就緒大約不致枝節横生矣○城内保甲總巡安太守廷桂查拿賭棍餘力不遺近復大張示諭曰爲再行嚴禁賭博以靖地方而安良善事照得開塲聚賭例禁森嚴設局抽頭尤干法紀迭經本總查會縣出示嚴禁在案數月以來畏法者固已痛改前非冥頑者仍復執迷不悟兹查得進賢門内羊子巷等處一帶地方仍有一等不法之徒以聚賭爲生涯以押頭爲得計士農工商一入其局小則廢時失業大則蕩產傾家貽害地方實非淺鮮除嚴密查拿外合再出示嚴禁爲此示仰該處諸色人等知悉嗣後務各父誡兄勉各謀正業共爲良民倘敢仍蹈前轍則是有心違犯一經訪聞或被告發定卽拘案嚴辦本總查言出法隨决不寛貸各宜凛遵毋違特示○前者省城各信局以郵政局增收寄費相率停班爲挾制之計嗣知此舉無益於事深自悔恨現已照常開行矣 
[小姑鬟影]  
　　九江采訪友人云三月某日天氣晦冥雷雨交作九江上游城子鎭有電竿八株觸電而折磁瓶亦粉碎虚花局員汪芭孫明府盛景屏中翰聞報之餘卽飭工人前往修換○三月某日有一匪人倩某小輪船水手投信道署内多悖妄之詞道憲明觀察大怒立將投信人發交德化縣訊究一面飭文武員弁認眞查察以期綏靖地方○三月十九日某宦道經湖口船中私載夏布五百餘捆釐局委員胡緘三太守查知飭司巡追至九江將船扣留重罰 
[鳩水漁歌]  
　　蕪湖訪事友人來函云南順記洋油號執事人張子川欠繳育嬰堂捐欵並因訟案被道憲吳觀察傳訊發交蕪湖縣管押業已兩紀報端嗣悉此案經有力者代爲乞恩願將火油棧牌號上英商二字抹去並遵憲批於油棧圍牆外環鑿水池更擇曠僻之區造一分棧俾將洋油分兩處存儲至所欠育嬰堂捐俟别帮繳清後遵照辦理觀察不爲已甚准如所請并將火油捐酌减以恤商艱故張已於　月二十日之晚由縣釋回至麥邊洋商買南順記火油棧房屋地基之文契二紙俟領事回文查明實非勾冒及倒塡年月卽當代爲蓋印存案備查○三月 
 
 

Page 3

 
 
二十二日之夜當塗縣北鄉大成鋪及大橋鎭連出盜案計某布店及某雜貨店等三家失贜甚鉅並刃傷事主一人縣主呂大令聞報立卽選派幹捕多人來蕪跴緝復移請蕪湖縣張邑尊保甲緝捕營饒守戎一體協拿聞盜黨行刦後卽逃至蕪湖有鄉人沿途捨獲所棄之贜是以緝盜者亦頗注意於此云 
[五茸芳草]  
　　松江訪事友人來函云三月下旬某日前營盧遊戎在章練塘拘獲金斐然王雪亭兩犯解交華亭縣林大令訊供收押迄今毫無聲臭不知如何辦理也○城中某鋪學徒某甲年約十餘齡二月下旬某日因事被斥回家服毒斃命未幾卽由家屬擁至鋪中滋擾幸由人再三排解令鋪主餽洋銀六十元爲棺衾之費始默默無言○每歲三月二十六日郡中好事者必舁温天君東嶽帝劉郡王施相楊侯痘神各偶像出游東郭迨二十八日舁回是日適天公做美薄煖輕寒觀賽之人無不興高彩烈神輿後有騎馬馳驟者爭奇鬥捷顧盼自砱殆端木氏所謂一國之人皆若狂者歟 
[憲節過淞]  
　　前日蘇松太兵備道兼江海關監督余晉珊觀察偕署理上海縣戴子邁明府前赴吳淞恭迎正任兩江總督劉峴莊制軍至昨日午後四點鐘時制軍乘招商局海晏輪船安抵淞口觀察及署理江蘇藩司吳仲懌方伯江蘇督糧道羅少耕觀察江南提督李壽亭軍門登舟恭請聖安旋與制軍晤談片刻洎叩别後制軍卽命展輪赴白下並不來滬停驂 
[兼理營務]  
　　日前督標奇兵營管帶鄒爕祥遊戎因病逝世所遺營務由帮帶羅都戎暫攝昨日都戎接奉署理兩江總督鹿滋帥電音兼理管帶事宜俟兩月後再行裁奪 
[順時布政]  
　　薄暖輕寒清和節届居人士已相率脫帽露頂散髮逍遥蘇松太兵備道兼海關監督余晉珊觀察爰於昨日牌示轅門擇定四月初一日換戴凉帽亦順時布政之一端也 
[公廨停訊]  
　　昨日禮拜六本邑英美租界公廨輪應德國總領事派員會訊適德繙繹官索泥勒召政體違和讞員翁笠漁直剌則隨同蘇松太兵備道余晉珊觀察赴吳淞迎迓正任兩江總督兼南洋大臣劉峴莊制軍爰特知照捕房停訊一日所有各案統歸禮拜一卽四月初二日訊判 
[毆傷請騐]  
　　前日王紀文舁其妻周氏至上海縣署訴請騐傷襄讞委員吳端甫明府研訊之下王供稱小的係江北某邑人以船爲家停泊治下西門外護城河内今晨兒子與鄰船楊大之子口角互扭妻子見而喊阻楊妻周氏將妻子兇毆楊大與何品來從旁助之時小的在外營生聞信奔回妻已受傷仆地爲特舁請騐傷其妻王周氏供亦相同楊大供稱小的與王紀文同鄉今日小的之妻與王周氏不知因何事爭毆小的並未深悉楊周氏供兩家小孩時時滋鬧今晨又蹈故轍小婦人婉言解勸王周氏忽語帶譏剌小婦人一時氣忿毆擊一下丈夫與何品來並未在塲求恩明察何品來供稱小的與兩造雖皆相識並不往來伊等因何爭毆無從得悉明府飭仵役騐得王周氏頭上果有木器傷諭令自行醫治楊大收押楊周氏交官媒看管何品來交人保出俟王周氏傷痊覆訊 
[解犯過站]  
　　南匯縣犯婦吳周氏商同姦夫唐連生帮兇瞿桂銓謀弑其夫吳桂觀控經前任縣主汪蘅舫大令獲案訊實解府過堂供詞翻異經府尊舒復初太守發回南匯縣覆訊核與前供相符爰於本月初旬復解府轅詎料三犯刁狡非常過府時仍復翻供張子預太守委婁縣屈大令備文發回再行嚴訊昨日道出申江解差役文上海縣署縣主戴子邁明府飭暫收獄内立卽飭吏備就過站公文添差押解南匯請吳次竹大令訊鞫 
[逆子宜懲]  
　　徐怡庭投英美租界公廨控兒子慕榮不務正業盜用洋銀前晚讞員翁笠漁直剌倩襄讞委員張柄樞司馬研訊徐怡庭供小的係吳縣人年五十六歲向在泰華祥執役現在盆湯弄開元祥小錢莊撫慕榮爲螟蛉子自幼到長幾費心血不意慕榮日事遊蕩屢戒不悛前日小的令學徒周仲祥持小銀錢一千零七十七枚兌換洋銀驀被慕榮搶去分還私债向之追問反敢行兇似此梟獍性成叩求　辦慕榮供此項小銀錢被友人借去尙求恩宥周供小銀錢實由慕榮搶去司馬判令將慕榮笞責四百板追還小銀錢然後交徐怡庭領回管束如再不服教訓准送案重懲 
[英界火警續聞]  
　　前晚英界火警情形略誌昨報兹悉火起於五馬路卽廣東路南順泰東首面北之洋房内是處爲西童讀書之所每晚十點鐘時各西童散學而歸僅留一人司閽是晚不知火從何來幸卽撲救而滅迨捕房各探捕及救火會中人聞警馳救不見火光悵然而返事後查悉僅燬後屋一椽 
[西人殘忍]  
　　楊樹浦機器磨麫局工人施奎郎籍隸崇明性耽逸樂昨日局中某西人惡其偷閒驀掣手槍擊其左足彈入腿際痛極倒地鮮血淋漓經人舁送同仁醫院求治未知能免殘廢否夫工人執業不勤斥之可也乃某西人遽以手槍從事一若有不解之仇也者抑何殘忍至斯耶 
[上海巡局紀事]  
　　前晚南巿汛捕陸福拘獲賊犯朱筱田解送二十三七鋪巡防局局員盛雨村二尹研訊之下姑念未獲眞贜略從寛宥飭笞責一百板驅逐出境○前者唐祥慶投二十三七鋪巡防局請追剃髮匠陸世榮所欠會欵洋銀二十元局員盛二尹飭地甲傳陸研訊判令將洋銀如數繳案給唐領去○前日本邑江南機器製造局砲彈廠所雇崇明工匠丁邦達工作之暇行至十二圖望閘橋左近瞥見素識之林阿毛在鄉民某姓家與婦女絮語疑有暗昧之事糾集多人大呼捉姦將林扭住毒毆旋由某姓之母某氏具控高昌廟巡防局局員馬午橋叅軍訊悉各情令某氏禀知廠中提調某君某君惡丁形同訛詐立卽將卯名革去免予究懲丁不服赴二十三七鋪巡防局訴寃局員以高昌廟巡防局旣有案可稽飭勇送請叅軍核辦叅軍大怒命移送上海縣署禀請縣主戴子邁明府重懲 
[美租界捕房紀事]  
　　鎭江積竊顧阿四前因犯案解送公堂讞員翁笠漁直刺判令遞解回籍昨復潛蹤至滬適爲包探查知拘入捕房捕頭令押候轉解公堂禀請直刺核辦○昨晨梁上君子王德福混入虹口某姓家竊取衣物携往某押鋪求質適爲包探沈阿鶴所見拘入捕房捕頭令押候解送公堂禀請訊究 
[正悞]  
　　昨日本報論中非僅誇多而鬥靡句僅悞作靳照常開支已覺入不敷出句支悞作除人悞作日日東浩刧中負重傷者六人句重傷一字倒置臺民患疫中死亡載道句亡悞作者巨竊成擒中衣履翩翩句翩翩悞作翮翮比鄰邱潤卿句邱悞作郎押所被焚中上下城義龍句龍悞作莊皆疑爲犯所縱句縱悞作蹤外間傳言句傳悞作傳温郡官塲紀事中鎭戎命駕至招商局豐順輪船句下脫去由滬換船四字後卽附輪船句下脫去赴滬二字兼護理英領事篆務句悞作兼護大英領事之職丁沽鯉簡中經該村安姓句下多作中二字鳴鑼集衆句悞集爲號旋又聞買地之洋人句旋悞作昨有某甲者句脫去者字笞臀一百句臀悞作掌某甲近橋帝將橋簾揭起句某字上多一爲字起悞作啓五馬過潯中引見悞作陛見上海官塲紀事中署理兩江總督句兩江悞作江西英界火警中西童書院後屋句之下多失愼二字上海縣署瑣案中爛泥渡句泥悞作害上海巡局紀事中尾隨至南巿悅來街句街悞作衛因卽校正於此 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　三月廿九日進口船禮拜六 
　　四月初二日出口船禮拜一 
　　四月初三日出口船禮拜二 
　　四月初四日出口船禮拜三 
　　四月初五日出口船禮拜三 
 
 

Page 9

 
 
[嚴禁婦女入廟燒香示]  
　　浙江寗波府正堂高爲出示嚴禁事照得本府訪聞寗郡城鄉各廟宇每有僧道女尼藉建道塲爲名引誘良家婦女入廟坐夜宿山并設立會簿將婦女年庚列入給牒歛錢妄稱供天大户須牒錢三百千文小户之家亦需錢十二千文及數千文不等七日七夜食宿寺中謂之打七另有一種女傭髫插竹簪足穿靑鞋口中喃喃作語宜誦佛號一似志心頂禮修行者俗呼之曰靑鞋黨此輩佛口蛇心專爲僧道及不肖遊蕩子弟勾引靑年婦女入廟宿山從中撮合藉此漁利尤爲風俗人心之大害屢經各前府查禁在案惟積習相沿此風終未盡絶兹已訪明確實原不難傳案訊辦第不忍不教而誅合先出示曉諭爲此示仰合郡諸色人等一體知悉須知作善降祥報施不爽舍是而縱容婦女悞信僧道女尼及三姑六婆引誘入廟坐夜宿山男女混雜佛殿非但褻瀆神明亦且有干禁令神旣不宥法更難寛除札縣一體實力查禁外嗣後如有僧道女尼再敢建設道塲并立會簿給牒歛錢定將該僧道女尼立予驅逐重辦廟屋查封入公其有三姑六婆如靑鞋黨之頻敢於潛赴人家引誘婦女入廟坐夜宿山者一經訪實立卽提案責懲有夫男者罪坐夫男本府言出法隨勿謂言之不預也某各凛遵毋違切切特示 
[馬路工程局瑣案]  
　　前者法界新北門外慶泰綢縀莊僕役趙阿大悞送洋布至洞庭山東航户船萬阿四處向索不認控經馬路工程局總辦程雨村大令研訊判將舞弊之船夥宋關壽笞責四十板管押候辦著萬賠繳洋銀三十二元四角前日提案覆訊萬將銀洋如數呈繳慶泰莊主人黃竹君投案訴稱趙阿大因事他出今倩毛家弄榮源鞋店夥顧耀宗具保請將洋銀給領大令謂趙送貨鹵莽咎亦難辭應罰洋銀二元著黄代繳以便撥充馬路經費萬宋旣已繳銀從寛開釋○前日船户邵毛郎持火腿四條在馬路中飛奔六號巡街捕見其形跡可疑拘入捕房捕頭令移解馬路工程局禀請總辦程大令研訊邵供小的係崇明縣人在金華船上執業此次私取火腿携往烟館暫抵烟資並非竊自人家求恩寛宥大令判責二十板押候傳船主到案訊核○懷安縣人劉招生賃居南巿老太平馬頭左近孑然一身貧無聊賴前晚三鼓後拆取瑞泰木行竹笆藉供炊　被陳公館中人窺見交四十號巡街捕拘入捕房次日解請馬路工程局總辦程大令研訊劉供小的向爲北貨掮客不敢爲非叩求恩恕大令命押候查明陳公館曾否失物再行核奪 
[英美租界公廨紀事]  
　　蘇州人高鳳翔曾向瑞典國商人所開世和洋行定購各項洋貨結欠銀若干兩世和行主投本管領事署據情控告領事某君照會英美租界公廨讞員翁笠漁直剌請卽提追直剌准之移文元和縣署關提昨日由元和差役將高押解至廨禀請直剌押候訂期會訊○前者方阿木控朱謝氏何陳氏串拐妻妹鄔謝氏直剌訊知鄔謝氏實被賣與太倉州屬嘉定縣境紀王廟鎭左近柴郎渡人孫東生家因卽移文嘉定請派差協提昨已由嘉定縣役將孫押解到廨矣○德商裕豐洋行主投本管領事署控稱二月二十六日華商廣大洋貨號主定購印花粗布七百二十匹嗣以巿價日貶逾期不出等情德繙繹官索泥勒君據情照會公廨請卽提追直剌准之飭差催令廣大洋貨號主迅速出貨如再延緩定卽提案訊追 
[法租界公堂瑣案]  
　　昨日法界公廨讞員朱森庭明府會同何繙譯升座包探禀稱湖南人鄧子文　　　公共租界内混用銅質僞洋銀當塲拘獲解入捕房搜出銅洋銀二元眞洋銀二元今特解案請訊鄧子文供稱小的　　　　　　自　　後　　英界北泥城橋福興里實因洋銀眞僞不能辨别以致誤用尙求明鑒明府謂贜証確鑿豈能狡賴著押候枷號半月責三百板眞僞洋銀一併充公○包探禀稱積竊陳玉亭卽金阿五前在長浜將不識姓名人雙目挖去迨斃命後弃屍路旁潛行逃逸爰將其妻某氏拘禁縣署前日金潛來滬上竊取新濟輪船某客所携衣服當塲拘獲解案請訊明府判責三百板押候再核○朱戴氏禀稱丈夫朱小狗向在吉安里某姓家司閽前晚因有疾病倩隣居縫工朱阿蹺代裝洋烟朱乘間竊取女兒首飾箱一口内儲金戒指及耳環押髮等物約值洋銀數十元爰卽扭送捕房捕頭向之詰責伊自願於三日内交還原物今旣解案求卽究追朱供小的係寗波人向爲縫工不敢犯竊明府飭交的實人保出限三日内將贜物交還如延嚴比○包探禀稱偷兒陳連生吳阿全迭次犯案甫經釋出卽於前日竊取某姓家洋傘一頂常塲拘獲將贜交還失主今特解案請辦明府判令各責四百板○朱成祥禀稱小的在新擴租界中開設薙髮店王桂生竊去水烟袋一枝當塲追獲送案請辦明府判令笞責二百板贜給還失主○包探禀稱廬州府人趙封典在菜巿購食物不知因何持刃行兇今特解案請辦明府判令笞責四十板○包探禀稱月前泰來洋行細崽馬紀標與陳南卿因借洋銀以致口角正爭閙間陳突拔刀戳傷馬頸經小的送馬至仁濟醫館醫治今傷將痊愈爲特一併解案請訊明府判令陳貼還馬飯資洋銀一元七角○沈之才前控沈炳林積欠帳欵六十六元九角明府訊供之下著交保出外勒限理處迄今延不清理原告投案求追明府著保人交案斷還洋銀五十元仍交原保人保出限二十日内分兩期付清○江北人朱三六仔與華步衢互相口角後忽呑烟自盡屍父朱大成以其子死於非命報經上海縣主戴明府詣騐飭將朱大成朱王氏華步衢郭光卿等一干人交包探帶回捕房昨日堂期朱明府與何繙譯會商一併移送縣署訊究 
[三月分缺單]  
　　知州河南禹州李樹基故通判直隸永平府山海關夏詒垣以直牧用知縣四川鄰水秦達章近直隸井陘蔡景雲近河南汝陽言有章江西龍南方紹震山東金鄉劉錄德直隸元城王維藩廣西懷集錢錫寳俱丁順天平谷燕調緯革山東城武江望庚降博平王用霖丁安邱兪崇禮革典史山東曲阜張繼業革廣東歸善傅汝弼丁 
[金陵官報]  
　　三月二十日知縣劉麟瑞由三河收兌漕米回江平輪船楊春澤禀知由湖北拖武衞軍兵船赴瓜洲回藩轅牌示徐州府詹鴻謨病故遺缺查有候補知府張預堪以請補○二十一日同知程文鑫辭赴蘇見撫憲知縣袁運恆禀知隨程道赴淮北公幹水電輪船馬超羣到送鹽道銀赴揚回○二十二日湖口掣騐候補道何維樸到陸師學堂安徽候補道席禀知赴安慶送撫臺並繳皖省賑捐收欵委辦金陵軍械所候補道朱渭禀知到差襄辦江北河運直隸州恩芳由三河回卽辭赴汜水公幹開濟兵船李田江陰來福安輪船黃友勝瓜洲回知縣程慶明禀知鑄錢開爐○二十三日直隸州章邦值由揚公幹回正任蕭縣劉才檍禀知奉蘇臬憲調蘇會審案件卽辭知縣秦炳禮城守左營守備蔡志祥辭赴吳淞接劉宮保 
[蘇州官報]  
　　三月二十三日通判梁書祥禀知奉藩憲委赴丹徒公幹代理上海縣知縣戴運寅專丁來省禀謝奉憲委暫行接署上海縣事知縣劉歌雅禀知奉撫憲甄别覆試震澤縣縣丞趙應珪禀知押解秋審人犯來省禀到卽辭縣丞邱宗善禀知由溧陽公幹回並卽到北路二叚夏防巡查差又黃開授禀知奉府委秋審執事差典史房　瓊禀知奏撫憲換蘇差委指分江蘇候補縣丞顏祐寛禀知奉撫憲騐看到省○二十四日探得特用道黃承暄奉督撫憲委蘇關道篆務之信吳縣田禀知下鄉抽查保甲團練知縣全善由宜荆釐局專丁來省禀謝奉飭半年期滿比較貨米兩捐均盈　准留辦道庫太使楊廷魁禀知起服來省禀到縣丞阮學書禀謝奉委西路一叚夏防巡查差又戴修璋禀知奉府委秋審執事差委辦貨捐局查騐委員試用縣主簿迮世楨由滬專丁來省禀謝飭知拿獲大宗偷漏蒙記功一次江蘇試用從九品黃緝熙江西人由寗來禀到○二十五日藩轅牌示照得太倉州學正黃元芝因病請假開缺查有奉賢縣人大挑二等敎職莊仁泳又溧陽縣敎諭潘家瑞病故遺缺查有江陰人試用訓導沙駿聲又震澤縣訓導江山助飭回丹徒縣訓導本任遺缺查有甘泉縣人大挑一等敎職范用賓均堪以委署候補道劉錫庚辭行赴滬同知鄧文堉禀辭回松滬局巡卡差通判梁書祥辭赴丹徒公幹調署元和縣王得庚禀辭赴滬見道憲知州張振榮禀辭赴海運津通局差同知馮汝禧通判蔣凱笙知縣傳鑫莊復恩朱賡旦鍾鈞鴻均禀知奉藩憲甄别考試又楊炳震禀謝奉委馳赴崇明會縣勘 
 
 

Page 10

 
 
佑應浚河道差又韋廷勳由上海淮徐海賑捐分局來省並禀知奉藩憲甄别考試蘇州府敎授蔣世琛宜興人禀知接印任事靑浦縣　山司巡檢劉輔仁荆溪縣湖没司巡檢鄒恩浩均禀知押解秋審人犯來省禀到卽辭巡檢童觀鈞禀知奉江寗府委解句容縣秋審人犯來省管帶蘇防前營正任常州右軍守備徐誠檀由黎里來○二下六日代理丹徒縣莫葆辰禀辭赴任知縣李葆鈞由武進公幹回又楊炳震禀辭赴崇明會縣勘估浚河道差又劉光暄由寗解餉來縣丞阮學書禀知到西路一叚夏防巡查差主簿吳德培禀知交卸署寳山縣縣丞任事回省巡検陳起禀謝奉委署崑山縣石浦司巡檢事典史李人俊由寗見制憲回又程凱馨禀知護解金陵餉回督標親兵水師營把總蘇壽田由寗護解餉銀來 
[皖省官報]  
　　三月十八九日知縣張文灝謝奉行知請補靑陽縣州判陸承恩到由上海探礦價回分發安徽試用從九潘祖壽到江蘇人署和州董寳善到○二十二十一日調署宣城縣宗能徵到候補知縣趙廷瀚謝奉行知請補濳山縣○二十二三日州判丁何裔辭赴屯溪措資縣丞趙士英到由懷寗官洲丈量地畝回 
 
 
 

Page 11

 
 
   
 
 

Page 12

 
 
   
 
