# 1898 - 357 - 4909233

 

Page 1

 
 
[勸募徐海賑捐] [  申報館協賑所謹啓]  
　　上年淮徐海一帶洪水爲災小民蕩析離居慘難言狀經各省大善士解囊佽助以救窮黎中澤哀鴻始得苟延殘　不謂瘡痍未復而霪霖又復成災計自四月下旬至七月初瞎雨　風無時或已麥雖熟而不及搶割禾已殖而盡受漂流下民果有何辜而迭遭此上天之厄耶惟是大創之後生計更艱待哺嗷嗷朝不保暮若不設法籌欵解往災區則數百萬子民勢將盡塡諸溝壑兩江督憲劉峴帥江寍藩憲胡方伯痌瘝在抱軫念災黎函致本恊賑所命爲籌集鉅　匯往施放伏望海内仁人君子同襄善舉再發慈悲節宴會之豪資省日用之浮費或多　少任意樂　蓋賑欵能多得一錢卽災民可多活一命生死肉骨胥賴同人不獨本協賑所馨香以禱者也肅此佈陳伏惟德鑒 
[論杭州火藥局被燬事]  
　　有客問於執筆人曰貴報於記載時事其無甚關係者惟舉其大要而已卽遇事機重大亦祗綜其顚末詳悉無遺從未有一志再志以迄五六志若近日杭州水星閣火藥官局棧火焚一事者何許子之不憚煩若此不將令閱者厭其爲架屋疉牀耶曰非不憚煩特欲借此以垂炯戒使後之人留心防範綢繆于未雨之時耳今天下之浩刼無過於水火刀兵謂其皆足以殺人至無算也顧水之來也以漸卽奔濤駭浪一瀉無餘亦惟適當其衝者付諸波臣之刼餘尙可以逃生火則少或焚屋一二椽多或連及數十户其有毗連村鎭悉化刦灰者不數數覯至於葬身火阱無計脫逃更偶一見之非事之所恒有若夫刀兵則明季之獻闖咸豐年間之髮捻蔓延至數百州縣作亂至十餘年塗炭生靈屍骸滿目然事定之後仍復次第歸農則可知存者多而被害者究少獨此火藥猝然一發石破天驚遠近數里中竟可不留一人不予一屋一震之後祗有斷脰折脛剩骼殘胔血肉模糊雜在斷瓦殘甎之内其尤慘者肝腸肢體紛紛然飛至數十里外絓於樹梢收殮無人盡飽飢烏之壤試問天壤間之奇禍尙有甚于此者否而謂有督理之責啓閉之司者可漫不經心不豫爲之隄防嚴密耶且中國之藥之禍亦已屢有所聞矣咸豐初年滬城萬竹山房藥局告災巨霆怒摧死屍載道其見於對山書屋墨餘錄者迄今閱之猶令人驚心駭目咸豐九年二月長沙火藥局失愼二三里内居民無一存者是年秋山東火藥局被火四圍震陷十餘里事後無臣奏稱查得死傷者之有姓名可考者都計四千餘人餘更無從悉數同治六年四月初五日有甘肅委員解火藥及銅帽至河南榮陽縣境藥忽轟裂炸斃民人二十餘名口震壞房屋三四間迨十月二十五日武昌城内火藥局被焚燬去火藥及硝磺數十萬斤居民死者數千名口平地百餘丈陷爲巨　光緒十年十一月廣東佛山鎭火藥局又肇事焚去火藥數十萬斤工匠慘斃一百九十餘人居民亦死傷甚多無從稽攷光緒十六年九月二十一日已刻安徽太平府火藥局飛災猝肇有大砲數尊及所儲銅鐵飛起半空擊斃人民約三百餘名口局中水木各匠及守局之營卒亦皆蕩焉無存署太平府事吳太守潮主在廳事治官牘被壓而死除民房毁去不計外夫子廟及試院號舍縣署堂皇監獄大都化爲瓦礫之塲獄犯逸去其半光緒十九年五月某日廣東會城外三元里火藥局双不戒于火附近村落均被其災壞屋傷人多至不可勝數凡此見諸奏牘及記自私家稗乘與夫日報所臚陳者殊足令人動魄驚心舌撟不下然此僅舉其禍之巨者其餘見聞所及雖罄南山之竹亦尙書不勝書其爲事最切近而慘狀歴歴在心目閒者則去秋上海製造局旁砲隊營米藥被災之事時方夜半　然一震聲聞數里以外窗户皆格格撼搖質明訪之則被災處固屍積如山卽浦中駛過之船亦不少被震而傾覆者嗟乎火藥之爲害如此之烈火藥局之肇事又如此之多此豈水火刀兵所可同年而語者而謂典守者可輕心以掉不爲之防維周摰一任其鉅禂之猝興哉聞之故老方從前火藥局之災或因匪徒穴壁以偷悞遺星火或守局弁勇團坐賭博因爭鬥而觸翻燈錢以致一發難收甚且有典守者竊售一空恐干上憲稽查縱火以圖滅迹者此次杭州之事諒不蹈此然如訪事人所述爲電氣所觸而致是則用以騙孩提之童或可耳在稍有知識者安得深信不疑猶憶昔年臺灣槍械所火焚後大吏傳電至滬謂有大星隕自半空適墮所中以致火發九江砲臺火志焚燬無遺人皆莫明被火之由紛紛議論及見大吏奏牘則稱是夜雷雨驟至砲臺被雷所擊頃刻延燒兹之觸電云者得毋類是至歴陳棧房存儲藥彈向來愼之又愼門外加以圍牆添挖濠溝當收放時限在午刻以前一路站立兵丁交搭跳板然後可以入内開門火固無從而入云云一若竭力爲典守者開脫罪名者然嘻其將望上憲之旌其謹愼於前而不責其疎忽于後乎抑後之疎忽可因前之謹愼而曲原之乎本館之所以嚴詰訪事人加意偵求决不任以模糊影響之談潦草塞責者非自矜察察之明有意暴典守者之短處也實欲各省管理火藥局之員弁鑒于此事隨時防衛俾百密而無一疎庶幾民命可以保全軍火不致損失前車之覆後車之鑒此物此志子何知焉客遂不復有言一揖而退時已過午報首亟需論說爰詮次其語而存之 
[雷艇將來]  
　　倫敦友人寓書本館云中國政府前倩英國阿姆斯莊廠定造魚雷艇二艘一名海天一名海圻現已告竣遴派林叅戎國祥前往騐收大約歲杪可駕駛國華矣 
[俄雇大車]  
　　有各自吉林至營口告本館訪事人云俄人近日招雇大車四千輛每車須能載重三千五百斤者議定至明年春分節停用每車給銀五百兩專由琿春運貨至旅順口現在已有成議吉林黑龍江兩省居民皆甚樂從蓋以此項交易除人畜口食外每車猶可獲利二百金左右也 
[英將偕臨]  
　　金陵采訪友人飛函相告云自法總領事白藻泰君駕兵艦抵省垣卽有英國水師提督及爵紳來謁南洋大臣劉峴帥會商緊要機宜本月初八日又有英國升用提督現任總兵官杜定君武先鋒官素頓君趨轅求見峴帥延入花廳晤談良久次日命洋務局總辦黃芝生觀察往兵艦報謁並延至督轅盛設西筵欵待禮儀優渥談笑無猜亦一時盛會也 
[江防鞏固]  
　　鎭江訪事友來函云常鎭通海道兼辦江防營務處長久山觀察以時事多艱鎭江爲各省門户防務最爲緊要爰於日前會同長江水師提督黃芍巖宫保新湘全軍統領陳宇山軍門詣東馬頭象山各砲臺逐一履勘遴選精兵嚴加扼守既而宫保復調集長江上下游砲船多艘分泊南岸之鮎魚套北岸之七濠藉壯聲威似此鞏固防維外人當不致别生妄想矣 
[六志藥棧奇災]  
　　杭州訪事人云本月初四日戌刻杭州水星閣火藥庫失愼後震坍房屋二百餘間傷斃數 
 
 

Page 2

 
 
十人藩憲札委徐大令致章會同保甲總巡鄧大令淸查造册呈報初八日惲方伯籌集巨欵發交徐大令在普濟堂分給被災各户每户洋銀八元共發出一千六百餘元有未領者准其持票赴保甲局補領其被災較重及死亡之家另行造册以便加給尙有漏報之數十户紛紛至堂請卹大令以未給憑條不能照發祗將住址姓名登記再由保甲總巡查明如果屬實准其補給 
[整頓局務]  
　　漢口訪事友來函云漢口鐵路局前因工頭尅扣太甚各工人相率停工邇經總辦鄭觀察將爲首之數名解送漢陽縣懲辦舞弊之工頭則立行斥革局内一切章程現亦大加更動想經此嚴行整頓積弊當可一淸也 
[鐵路將興]  
　　寗波訪事友人云寗紹鐵路經督辦大臣盛京卿委潘觀察偕英國工程師頓治氏來甬開辦慈谿縣曹大令率同縣丞徐二尹前往江干迎迓 
[濟人有術]  
　　天津訪事友人云榆蘆鐵路道出河東與紫竹林有一水之隔貸客往來向需問渡十年前今出使大臣伍秩庸星使方任鐵路總辦慨民之病涉也禀請前北洋大臣李傅相在是處老龍頭河面建一鐵橋以便行旅傅相允之已將鐵鑄橋椿實以塞門德十竪立河中並在兩旁築就橋堍架橋有日矣時適暮春天氣江浙海運漕米沙寍各船陸續抵埠向章須在橋之上游停泊至此桃汛方漲河流浩蕩糧艘過橋未免稍費週折江蘇糧道某觀察督運至津目擊情形請傅相傳諭罷工於是拔橋椿毁橋基事敗垂成時論惜之現在時移事易某觀察業已升任而去而河被泥淤沙寍各船不能駛入改泊河莊以下鐵路司員某君規時度勢復興前議仍以造橋爲請祗以格於前案未見施行總辦某觀察遂爲權宜之計特請北洋大臣裕壽帥仿照津郡東北各浮橋之例裝設船隻就老龍頭舊址聨絡成橋以資利涉如遇船隻經過仍可開闔自如已由壽帥批准飭令赶造關心時事者莫不樂觀厥成云 
[文旌過潤]  
　　鎭江訪事友來函云提督江蘇學政瞿子玖宗師乘登瀛洲兵船溯江上駛本月初八日辰刻駛抵京口水陸各營勇丁皆列隊江干鳴槍志敬文武印委各官咸詣舟次晉謁宗師一一接見互叙寒暄迨十一點鐘卽展輪上駛逕赴白門聞宗師因有要公須與南洋大臣劉制軍商議也 
[行旌將發]  
　　蘇州訪事友來函云靑陽地白開埠通商後上憲委候補府劉子貞太守慶汾總辦商務太守悉心籌畫深恐利源外溢先自開築馬路創設捕房雇鄂爾生馬飛二英人管理捕房各事井井有條中外悅服今夏欽奉諭旨著在總理各國事務衙門章京上行走　憲以繼其後者頗難其人爰准紳士禀留封章入告請加恩留省以資辦公旋奉硃批著來京供職欽此太守奉到廷寄連日科理經手事件一俟完竣卽當束裝入都矣 
[五茸地震]  
　　松江采訪友人云本月初四夜靜坐斗室中驀聞窓櫺格格有聲疑係地震也然基勢不甚猛烈是以人少知者越數日聞杭垣適於是時遘藥棧之禍意者藥性過猛致數百里外亦震撼及之乎然松江火藥局近在城之東南隅所儲軍火幾倍蓰於杭州觀於此面杞人之憂愈不能已矣 
[飢民到漢]  
　　漢口訪事友來函云近有漢河一帶飢民約三百餘人相率至漢皐沿門托鉢聲稱領有路照往江南等處當農工道經此地偶缺路資特求佽助云云旋由善堂董事某君籌給川資若輩卽拜受而去 
[盜犯成擒]  
　　嘉興訪事友人云日前護勇頭目繆某探知盜犯胡老三匿跡城中遂率各勇馳往緝捕胡盜猝不及防卽被擒回縣署葉邑尊升堂刑訊供認搶刼某某等數家遂命釘鐐收禁俟緝獲餘黨再行從嚴究辦 
[漢皋火警]  
　　漢口采訪友人云本月初六夜八點鐘時鎭上巡檢署後某姓家賭錢口角悞遺星火遂成不可收拾之勢幸各水龍夫奮力援救得以轉危爲安僅燬平屋三椽至初七夜三鼓時又紅光燭天警鑼震地詢之赴救者知火起於鄂王城外塘角地方尙未知焚燬房屋若干有無傷斃人口也 
[廬山火警]  
　　九江訪事友人云匡廬牯牛嶺一帶自西人建造洋房市面日見興旺華人之趨炎附熱者亦皆於此結廬約計房屋不下二百餘椽本月初二夜祝融氏忽發豪興駕臨熱閙之塲一刹那間竟將五十餘家風馳電捲而去雖兒啼婦哭亦置若罔聞誦華屋山邱之句能無慨世變之無常哉 
[營口天氣]  
　　牛莊訪事友來函云向年牛莊海關於小雪節封關後領港各船均駛往烟臺避凍今歲天氣和煖異常河流頗見通暢西安九江等輪船自本月十二日開行後口内尙存俄國運料船三艘打氷機船一艘十七日又由琿春開來運船兩艘均裝有鐵路材料蓋因俄人於西卑抻亞鐵路日夜興工以便尅期竣事也十八日又有天津大衛船兩艘滿裝大塊滷水行駛進口至河中渡船杉板船迄今仍照常來往說者咸謂數十年未見之奇 
[浙省官塲紀事]  
　　杭州訪事友來函云本月初四日江浙鐵路委員潘觀察學祖携英國工程悮賴治來杭禀謁撫憲後擬先赴寗紹查勘基址以便興工○拔貢詢問教職楊雲程廣文察龍現奉藩憲札委署理寍波府教授缺廣文奉到札文當卽擇期赴任○浙省應解甘肅協餉現由藩憲札委候補巡檢孫少尹郁崯管解本月初七日禀辭起程○上城總巡候補縣呂大令遐譯邇奉藩憲札委辦理曹蒿厘務大令奉札後卽料理行裝擇日前往任事 
[瀛海叢談]  
　　日本訪事友人來簡云大村火輪車於本月十號午前駛抵諫早驛突與長崎上駛之火輪車遇不及避讓互相衝激幸乘客無恙所壞之車各自帶回修理○臺灣來信云十一月二十九號總督令第三旅團所轄各軍進攻大浦山至十二月六號殺死土民一百二十二人生虜一百八十八人掠取獵銃一百六十三枝刀槍藥彈甚多日兵僅傷二名至十二號進攻義士簡大獅之營焚燒殆盡簡大獅不敵退避無蹤日兵僅死一人○駐日韓國公使刻已任滿本月十三號由神户乘元海丸至長崎拜會各國駐崎領事卽日赴仁川登陸入京覆命○本月九號仁川來信云六號日商古賀文明由京至龍山左近砂原地方忽遇韓國暴客七人將銀幣二百五十圓盡行刼去并斫斷其指攫取金約指頭上亦受重傷後經郵便局遞信人途遇雇人舁回韓京醫院療治未知有性命之憂否○今歲各商所販烟葉米糧暗虧不少日來銀根日緊以致市面十分蕭索貨價則有降無升現在白米每百斤貶至銀貨四元左右棉花緣内地查禁水濕甚嚴每百斤亦只十七元三四角惟烟葉一項因明年增稅每十元須抽三元半略有到貨無非𫏎待開春漲價此外海味則更屬寥寥矣○日皇自閱操回京後忽感寒疾數日未經視朝皇后亦抱採薪之憂未幾卽調治痊可九號已出御正殿辦事矣 
[金臺霜信]  
　　京師訪事友人云各省文武大員每届歲終例須呈遞慶賀元旦表文近來遲早不齊竟有至除夕始由驛遞到者迨軍機處進呈御覽則又别無陳奏事件爰由禮部通行各省每歲十二月初十日以後二十五日以前皆須一律遞到毋得前後紛歧有乖體制○地方官凡遇盜刼之案每届四叅限滿例應降調離任若於叅限將滿之前遽行移調轉將承緝之案置身事外又得規避處分以致盜風日熾顧 
 
 

Page 3

 
 
忌毫無現經部臣嚴定章程凡印官承緝盜案不得於四叅限滿之前貿然遷調以專責成倘經查出除將本員勒限叅處外並將該管上司一併嚴懲乃近日司員中竟有爲之取巧彌縫者堂憲查知情弊卽將未辦各案仍予議處恐各員亦無所施其技矣 
[潞水氷紋]  
　　北通州訪事友來函云販運私錢久干例禁無奈若輩陽奉陰違仍復暗中漁利邇經許刺史訪聞卽出示懸掛通衢並派差嚴密訪拿果能有犯必懲亦維持市面之一道也○十月二十六日係潞河書院考課之期由山長李君慕皐課試文題爲是故君子有大道至生財有大道詩題賦得料得南枝有早梅得梅字○刻下甘軍馬步砲隊各營陸續自通州起至山海關沿途駐紥部下均能恪守營規秋毫無犯軍令之嚴肅於此可見一斑 
[九峯寒翠]  
　　松江訪事友人云西門外協源信局前臨鬧市後枕城河開設已有年矣本月初六夜有樑上君子從屋河干穴壁而入竊去洋銀四百九十一元五角衣服一包及錫燭臺錫香爐報時鐘翌晨局夥見之知已不及追逐遂檢視所失開單報縣請緝初八日午後婁縣屈吉　大令委典史姚少尉帶同地保捕役前往勘視許以比捕嚴查未知果能弋獲否也○華亭縣團防局勇丁按期由管帶某君督令至普照寺演習間日整隊出巡周歴城廂内外以壯聲威西門外婁縣境向分東西二局現在東局已募足六十名西局四十名初八日由兩局管帶胡戴二君會同巡哨各健兒或持刀械或執旌旗耀武揚威儼然自成勁旅果能認眞訓練責以戢奸禁暴亦未始不可稍收其效也○府署西首某姓子於本月初七日入塾讀書至薄暮不見歸家詢之坐擁皐比者知已去久其父母大驚恐入拐匪之手立卽鳴鑼尋覓至更魚三躍後猶聞鏜鏜之聲自遠而近後未識果能珠還合浦否也○北門葉姓傍水而居月初某夜三鼓後被賊竊去衣飾及白米十四石現已報官請緝矣○新任松江府濮太守子潼不日將蒞茸城擬仍借試院暫駐業已修葺一新嗣以瀛眷亦卽戾止恐不敷居住擬遂另賃民房爲公館 
[大令赴蘇]  
　　署理英美租界會審公廨讞員鄭瀚生大令因有要公急須面禀大憲爰於前晚命駕登舟向蘇垣進發大約明晨卽可返署也 
[火頭已獲]  
　　法租界西新橋南首鴻源里陳姓家不戒於火致兆焚如已紀昨報事後包探查得後隣某姓家當陳姓樓上起火時高聲喊救闃其無人蓋其時已盡室偕行矣遂知照保險行並派夥役二人在彼守候迨午後四點鐘時陳至火塲探望被夥役拘獲據稱各物盡付一炬惟保險單獨存因卽帶回捕房押候解送公堂禀請訊究 
[英界火警]  
　　前晚一點鐘逾十五分時忽聞捕房中蒲牢怒吼初分二下後忽改擊三下急往探之知火起於英租界垃圾橋南首厦門路横街長興里西首某木作因遺火木花中不及覺察遂至具勢炎炎冐穿屋頂時北風甚勁祝融氏東奔西突勢甚披猖旋卽延及對面房屋是處皆貧苦小民及車夫棲息之所一時男啼婦哭之聲不堪入耳迨救火會各西人驅皮帶車至急開自來水龍頭竭力澆灌無如兩面皆火勢幾不可收拾後將火道拆斷始得漸漸息滅是役也計燬房屋二十七幢面南者東至長興里口西至一百八十九號面北者東至廣興隆小烟館西至三百八十二號當此風乾物燥居家者可不愼之又愼哉 
[並未弛禁]  
　　法界各烟館從前每有婦女入内開燈歴經前讞員示禁在案邇因各項生意淸淡捕頭體卹商艱不加深究日來各烟館明目張膽略無顧忌每至夕陽西下羣雌粥粥履舃交錯笑語喧闐某西字報以爲此種敗俗傷風之事若不禁止未免有失政體捕頭深韙其言以捕房本無弛禁之諭何得輕聽浮言致干查究想此後又須嚴申禁令矣 
[縣訊命案]  
　　浦東二十二保三十九圖鄉民吳咸林被人戳斃報經上海縣主王大令往騐前報早已縷析言之前晚王大令升堂研訊地保馬克勤供近來鄉間屢有小竊在河内偷魚本月初二晚又在楊茂堂家左近網取楊聞聲喊捕旋有不知姓名之多人爲之追赶不料賊已遠逸適吳咸林行過是處不知被何人戳傷身死後陸海珍命妻洗滌衣服見衣上有血跡故知是陸所戳屍子吳富春供是晚父親由陸家行親戚家赴讌回無端被人戳死務乞伸冤陸海珍供楊茂生喊捉時小的雖曾出外窮追然並未用刀戳人途中確曾見有不識姓名之三四人將吳扭住行兇小的因卽回去楊茂生供小的曾呼捉賊然究不知吳被何人所戳王大令將陸海珍一再駁詰供詞狡展異常遂飭收押自新所餘人釋出候補提人証復訊究辦 
[拐案訊結]  
　　應吳氏投英界公堂控王丁氏誘拐小孩讞員鄭瀚生大令倩帮審委員劉穆庭二尹訊明飭將孩暫送棲流公所留養著應吳氏邀前曾介紹之石成華及出帖之顧義卿到案再核前日復訊應吳氏供稱此孩乃小婦人之螟蛉子非三小姐所產叩求給領應氏卽三小姐並未到案王丁氏之夫王振出邀同石成華投案供稱小的川沙人向在錦華繅絲廠執事與石素識年已不惑嗣續尙虚去年九月間由石說合撫應氏私產之孩爲予由顧繕交庚帖至十二月二十三日忽被應吳氏抱去小的以時在歲暮並未與爭迨今夏比鄰莊范氏復將孩抱回本月初流氓楊大卽三小妲之私夫忽欲將孩抱去不遂其欲致被來案呈控現在小的願給产銀數元仍欲將孩抱回叩求恩准石供與王同在錦華工作因此相契應吳氏向在廠中執繅絲之役去歲託小的將孩送至王家後不知其細二尹著王振山給償應吳氏洋二十元仍將孩領回石與莊范氏從寛斥釋 
[南市捕房紀事]  
　　陸錦榮向操淮南王業前日持洋銀一元向葉阿恒兌換洋銀葉不知其爲　給錢九百三十文及後細察始知銅質然亦無可如何昨日陸又持一枚向兌被葉獲住扭交二十六二十八號巡街捕拘至捕房捕頭王榮培搜其身畔得靑蚨二千一百九十五翼令將銅洋銀一併交出銷毁給還葉錢九百三十文餘錢仍給陸○浦東鋸工沈阿華於前日來滬行至南碼頭與同業丁金桂相遇向之告貸靑蚨沈以無力辭丁强欲求借沈因扭送捕房捕頭以丁實屬貧苦可憐令沈給予小洋銀二角○法界小東門外四達瑞洋布莊出店人計洪壽送貸至西二號松江航船後因缺去哆囉呢三丈報知南市捕房經工程局總辦朱森庭明府提船户王錫松研訊不認收取且計未經認明收貸人面目遂諭令自行查明核辦昨日船夥郁金泉至四達瑞被計認明確係收貨之人正待扭送捕房而郁已乘間兎脫計追至南市新馬路喚二十三號巡街捕帮同獲住押解捕房浼捕頭禁押 
[照錄峴帥乞振電文]  
　　盛京卿嚴筱舫洪翰香總署眞電奉旨中允黃思永片奏徐海待振孔殷請飭大理寺少卿盛宣懷記名道李徴庸候選道嚴信厚先籌墊銀三五十萬兩交嚴作霖歸入冬振散放將來再籌勸捐歸補等語徐海災情甚重朝廷實深厪系黃思永所奏著劉坤一體察情形酌覈辦理電復欽此查徐海等屬飢民甚多工振並舉需欵浩繁今冬振已萬難支持來春更無可設措連日請欵文電紛至沓來坤與司道百計騰挪實已智窮能索哀鴻遍野待哺嗷嗷憂急慙惶寢食俱廢務求執事遵旨籌墊鉅欵大力維持體兩宫好生之仁造萬姓無疆之福坤亦得資藉手或可稍免罪孽以言感荷詎有涯量先墊若干祈卽電復以便電奏無任企禱并請翰香卽轉送李道臺閱坤文伏查徐海災重待振孔急嚴佑之善士來電詳述情形屢乞登報想蒙海宇仁人共鑒今復上勞宵旰之憂奉電之下無任惶懼然捐輸弩末羅掘久空無米爲炊萬分焦灼伏乞大善士慨解仁囊惠彼災黎水勝叩禱之至[  上海源通官銀號嚴信厚啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[公廨停訊]  
　　昨爲耶穌誕辰英界公廨例應停辦公事適逢禮拜故由英領事班君照會署理讞員鄭瀚生大令於翼日停訊一天江海北關亦再封關一日 
[呑烟遇救]  
　　前晚寗波府屬某邑人林了頭向某水手索取舊欠非特分文無著反被兇毆心有不甘回家後濳購紫霞膏呑服幸由家人覺察立倩人舁送同仁醫院求治醫生如法施救得以一吐而愈 
[上海縣署瑣案]  
　　唐蘭生控宋祿發呑沒田單經王大令提訊唐供小的與宋親戚父母故時年尙幼小所有田單寄存宋處今被呑沒二畝六分及一畝之單兩紙叩求追給宋供唐之祖父關全係小的之姊丈同治六年先將田二畝六分賣與小的管業計錢三十二千由邢德仁包桂林二人之父爲中關全又陸續借小的洋銀三十餘元卽以一畝之方單抵欠並未立據現將二畝六分之賣契呈覧邢供父親在日並未爲中包供昔年唐賣田與宋確係故父爲中大令謂二畝六分之田單既已價賣理應歸宋執業所有一畝既無筆據將田單給還唐姓惟已賣之地現在價昻斷令帮貼唐葬費洋銀二百元兩造遵斷而退○夏間梅家弄鄉人搶米一案經前縣主黃大令拘提人証解往婁縣歸案訊辦尙有徐玉樓之子伯英押在班房前月民人莊阿有將看守之役推跌放徐逃逸前日役拘莊解案王大令向之訊問莊供徐伯英因搶米而焚　　　經婁縣大老爺諭令各人認賠徐父玉樓應出洋一千八百元不料徐在鄉間勒令衆人公派强令小的出洋三十元小的無力徐稱伊子伯英現在上海看管若能奪回可以免出小的來城果見伯英由差看守遂將差推倒致伯英逃逸大令申斥一番交差候核 
[上海巡局紀事]  
　　前日南市萬裕馬頭邱松泰花衣行内被賊竊去花衣數擔翌日行主赴十六鋪巡防南局報失至晚陳又來行竊取被行中人知覺拘解局中局員鍾偉臣二尹訊悉贓物寄頓王家馬頭彈花衣店内遂飭將店主王渭忠王渭生解訊陳供江北某邑人向在浦東爲工匠所竊花衣售與王處王渭忠供稱陳所售之花祗十餘斤渭生亦狡展不認一尹判將渭生責二十下始稱由兄渭忠過秤共有十九斤計洋一元九角由父親炳榮付給二尹以渭忠膽敢收受贓物判責二百板陳金發屢次犯竊情難輕怨判令重責五百板鎖在該行門首示衆七天渭生押候交到炳榮再核○南市裏鹹瓜街協順花爆店於上月杪被賊竊去銅嚴當卽報知十六鋪巡防北局局員楊　侯二尹限令汛捕跴緝至今未獲前晚二尹復傳捕夥沈昌到案比責二百板更夫某甲亦責二百板栅夫兩名各責一百板限五天内務將賊犯解案訊究○八仙橋左近墳山路與英租界毗連向由捕頭派捕前往梭巡自巡防局攺用勇捕後捕頭卽不復越俎代庖前晚有流氓數人至夔坊弄中突持磚石抛擲某姓家悞將路燈擊碎火油潑出幾兆焚如幸卽撲滅不致釀成巨禍某姓以彼等目無法紀立赴巡防局控訴不知局員將何以處之○前晚墳山路福元馬車房被妙手空空兒掩入竊去車輪上象皮圈兩枚約値銀七八十兩四處找尋杳無著落旋投巡防局控訴局員某君允爲查緝未知能弋獲否 
[英界公廨紀事]  
　　有混名歪頭寳生者前曾充當公廨號房嗣因誤公斥革率其野性在外招搖每見租界中居民有婚喪喜慶事卽持署理讞　鄭瀚生大令名片向索喜封並向各店鋪冐名欠帪延宕不歸已非一次近爲大令訪聞以其有碍聲名飭差查拿以憑究辦○王　和投公廨控張老和欠銀　賴鄭大令准詞飭差將張提案暫押候訊 
[美界捕房紀事]  
　　昨日午刻江北小車夫朱仁郎不知在何處拾得一西人之　沿途求管爲包探　阿　所見恐其來路不明拘入捕房押候查明然後解送公堂禀請核辦○浦東人金時卿向在某輪船當水手近因失業無　　與宵小爲伍昨晨濳至吳　路某姓家竊得水烟袋等件爲包探竇如海所見拘入捕房押候解送公堂禀請究辦○昨午小竊某甲在外虹口東桂芳里某姓家竊得皮椅等件爲某包探所獲送入捕房押候解送公堂禀請嚴行究辦○朱錦林吳阿二兩人同在西孽德路某花衣店爲夥昨午不知緣何起釁始而角口繼各揮拳朱一時性起將鐵錘向吳頭上猛　登時血流如注爲一百十七號巡街華捕所見將朱拘送捕房押候查明然後解送公堂禀請訊辦○流氓王得榮賃得吳淞路五百七十四號門牌房　開設小烟館昨日忽率領羽黨多人擁至鄰右某甲家中不問情由肆行毆擊將甲父子擊破頭額鮮血淋漓事後甲赴捕房聲訴捕頭卽飭包探竇如海將王拘押候解送公堂禀請訊辦○昨晨漢　禮路永祥里内有無名男子倒斃於地身上祗穿布褲一條爲巡街捕所見投報捕房捕頭立飭地保查明有無屍屬再行核奪 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年十月二十九日京報全錄]  
　　諭旨一道錄前○吳撫德　揀員請補要缺知府摺○又奏爲道員例應　遵憑恩仍歸江蘇差　片○又　　　旨　　道員片○湘撫兪奏爲到任接印日期摺○越撫廖奏爲假期届滿病勢增劇　懇恩准開缺　○湘撫兪奏爲委員　理藩篆片○士月二十九日兵部太常寺太僕寺八旗兩翼値日無引見○永隆由東陵回京請安並謝毋　扣　恩○　普通武謝授西　　事大臣恩○張翼謝帮辦鐵路恩○瀅貝勒假滿請安○睿王請假五日○吉恒續假五日○崇光　　十日○宗人府　派考試翎縀之王大臣派出睿王莊王熙敬敬信○兵部奏派點騐軍器派出鄭王怡王順　謨貝子崑中堂大額　　　廣忠○又　派查　派出卓公　　那公大額駙德魁松鶴明咹兠欽○侍衛處奏派查騐　枝派出倫貝子博迪蘇○召見軍　張　○○頭品頂戴兩江總督　　坤一　品頂戴江蘇巡撫世德　跪奏爲揀員請補要缺知府以裨地方恭摺仰祈聖鑒事竊淮安府知府張球於光緒二十四年六月十三日病故開缺歸六月分截缺所遺淮安府知府係　繁疲難四項最要之缺例應在外揀員調補該府地方爲南北咽喉水陸交衝界連皖省政　殷　非精明幹練之員不足以資治理查定例欽奉特旨以何項官員留省卽補及明保人員引見奉旨以何項官員留省補用　　補相遇有　題應調缺出悉准酌量先儘補用等因臣等於通省現任候補知府内逐加　選非現居要缺卽人地未宜實無堪以調補之員惟查　明保欽奉特旨儘先卽補知府許寳書年六十九歲順天宛平縣人祖　浙江仁和縣由監生報捐鹽知事分發兩淮咸豐三年調赴軍營保以鹽大使卽補五年保以運判仍留兩淮儘先補用旋經請補海州分司運判八年保以同知直隸州知州補用被叅革職同治元年查　廢員奉御印　出二年十一月十四日引見奉旨仍以運判用　掣兩淮三年到淮七年於淮揚守城案内保俟補缺後以監掣同知補用光緒二年經前督　沈葆楨以熟於鹽務水利潔已奉公奏保奉旨著照所議　理該部知道欽此四年補授泰州分司運判　解甘肅協餉出力保俟補監　同知後以知府用六年八月丁母憂開缺八年十一月服滿起復回淮遵海防例報捐離任免補本班以知府用仍留江蘇歸候補班補用十三年六月十四日引見奉旨照倒發往欽此七月到省期滿甄另堪以繁缺留省補用十五年管解餉銀赴部交淸後經吏部以明保人員於九月初二日帶領引見奉旨許寳書著以知府儘先卽補欽此九月二十六日回省覆查該員勤勞歴　著爲守兼優於淮安情形甚爲熟習以之請補斯缺洵堪勝任與例亦符據藩臬兩司會詳請奏前來臣等往返函商意見相同合無仰懇天恩俯念員缺緊要准以儘先卽補知府許寳　補授淮安府知府實於地方河工均有　益如蒙兪允該員係特旨儘先卽補知府請補要缺知府　肆　當毋庸送部引見至一切因公處分應請毋庸核計謹會同漕運總督臣松椿合詞恭摺具陳伏乞皇太后皇上聖鑒訓示謹奏奉硃批吏部議奏欽此○○劉坤一片再江蘇候補道袁秉楨與江蘇布政使聶緝槼係屬姻親應行　避接准部咨准其攺指一省等因自應遵照辦理淮查該道袁秉楨需次江蘇歴有年所委辦省城保甲極爲認眞疉獲鹽梟巨匪多名地方賴以安靖現値裁併局所業經臣飭將城内外保甲併爲一局地　愈寛責任　重實未便遽易生手且藩司聶　槼向駐蘇州該道供差江寗相距既遠亦無交涉事件合無仰　天恩俯准將袁秉　留於江蘇　　委　　臣得資臂助仍不准其補署名缺以示限制理合附片陳請伏乞聖鑒訓示謹奏奉硃批著照所　吏部知道欽此○○劉坤一片再臣承准軍機大臣字寄光緒二十四年八月初二日奉上諭有人奏江蘇候補道歐陽　前在河南州縣中爲貪　最著之員等語著劉坤一察看該員心術操守究竟如何據實具奏毋稍徇庇原片著抄給閱看等因欽此查歐陽霖前在河南州縣中官聲平常臣初亦有所聞及在江南以道員候補屢經臣委辦要差並經手錢糧實不見有貪酷劣跡其人頗有才氣議論不無激揚現在總辦江寍厘金局尙能認眞整　以後惟有遇事察看如果心地有虧操守不謹卽當核實劾叅不敢稍涉廻護以期仰副聖主澄叙官方之至意理合附片覆陳伏乞聖鑒　示謹奏奉硃批知道了欽此○○頭品頂戴新授湖南巡撫臣兪廉三跪奏爲恭報微臣到任日期叩謝天恩仰祈聖鑒事竊臣於光緒二十四年九月十六日接准吏部咨八月二十二日内閣奉上諭湖南巡撫著兪廉三補授等因欽此聞命自天惶悚無地旋於十七日准前無臣陳寳箴將關防文卷王命旗牌委長沙府知府顏鍾驥署中軍叅將楊定得齎送前來臣當卽恭設香案望闕叩頭祗領任事訖伏念臣洊陟兩司甫逾三載駑庸莫策報稱毫無値此時艱彌　恭竊兹廼渥承恩命　授巖疆在知遇之深委寄之重誠感激以涕零而任過其材位踰其量倍撫躬而淵惕查湖南地接邊隅事繁財絀現當粤西剿匪外防　突内消伏莽在在須嚴且岳州開埠有期事屬創始民情素多固　中外之成見頗深臣於兵事商情未能自信才疎望淺尤懼弗勝雖竭慮以圖維恐難寛夫隕越惟當戒虚師求鎭靜確核吏治培元氣以定民心精察防營除積習以實軍伍遇事咨商督臣率先悮道認眞求是勉矢愼勤不敢稍涉怠忽冀以上答高厚鴻慈於萬一再臣今春到京兩蒙召見　荷訓辭載以馳驅實獲圭臬兹者叨膺重任例應泥首　廷惟有籲懇恩施俯准入覲俾得跪聆懿訓祗顾聖謨庶遵守有資益沐生成之德瞻　幸遂藉抒傾向之誠仰望恩光莫名戀悃如蒙兪允一俟實任藩司到省卽行北上所有微臣感激下忱暨到任日期並籲請陛見緣由理合恭摺叩謝天恩伏乞皇太后皇上聖鑒訓示謹奏奉硃批著來見欽此○○頭品頂戴浙江巡撫臣廖壽豐跪奏爲假期届滿病勢增劇籲懇恩准開缺回籍調理恭摺仰祈聖鑒事竊臣於本年七月間假滿後續請開缺奉到批諭著再賞假兩個月毋庸開缺欽此跪讀之下感悚莫名伏念臣久病乞休過蒙恩眷三次給假調理仰荷鴻施逾格苟精力稍可支持何敢再行　請無如積病太深本原虧　迭經醫治舊證迄未稍减而頭眩脾泄心悸氣逆諸證較前益劇神智恍惚判閱時形舛誤文牘動多積壓似此積唐幾同廢棄雖閒曹尙虞曠職况封圻重任乎昔漢廷汲黯臥治淮陽亦幸而苟安無事耳際此時局艱難無論臣乏臥治之才亦斷無臥治之　浙省海防　地交涉日繁臣於洋務夙非諳習自揣駑鈍卽使强飯無恙竭蹶從事猶慮未能稍補涓埃乃以衰病侵尋尸祿戀棧縱蒙聖鑒寛　　予矜金異時貽誤機宜咎將誰諉臣淸夜捫心實深惶懼伏願朝廷俯念疆寄至重斷非病軀所能搘拄貸臣餘齒俾展寛閒則微臣　　愚忱庶免愆尤於末路區區圖報永將銜結於他年臨疏屏營無任待命之至所有假期届滿病增劇籲請恩准開缺緣由理合恭摺具奏伏乞皇太后皇上聖鑒謹奏奉硃批另有旨欽此○○兪廉三片再臣欽奉諭旨補授湖南巡撫新授布政使毓賢到任尙需時日亟應委員署理以專責成查有糧儲道但湘良老成穩練操履謹嚴堪以署理所遺糧儲道篆務查有候補道况桂馨才具明練處事精詳堪以署理除分　飭遵外謹會同湖廣總督臣張之洞附片具陳伏乞聖鑒謹奏奉硃批吏部知道欽此 
 
