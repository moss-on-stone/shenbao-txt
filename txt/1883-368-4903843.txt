# 1883 - 368 - 4903843

 

Page 1

 
 
[毓秀堂畫傳出售] [  點石齋主人啓]  
　　澄江王芸階先生墀高士也晚年嗜學畵法尤工客歲曾製紅樓夢圖幾於洛陽紙貴兹復輯往古人物百六十續題曰毓秀堂畫傳賢豪仙釋畸士名媛畢備洵神乎其技無美不臻矣爰亟爲石印大版裝訂成册計每部四本收回工價洋一元售處悉遵曩例此佈 
[點石齋開印新書] [  點石齋主人啓]  
　　本齋開印新書列下直行中版康熙字典不日出書經籍纂詒年底告竣發賣五經體註十二月初印成皇清經解明春出書文獻通考明年印出以上數種兹皆開印尙有諸珍本待明年仿照時再行布知 
[本齋告白] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將卽另建印書館並信致外洋速購機器多副一俟屋宇造成機器運到立卽開工有願附股者務祈速來預定此布 
[論越南王被弑事]  
　　昨録香港西字報有本月初九日海防遞到西字郵筒云近接越都緊要信息知越南新王己被其臣下所弑盖以越臣多有不說法人者越王嗣位之後法兵抵順化遽與法使夏文訂立和約故其臣心滋不服以新王爲懦弱無能遂置毒于食物中而弑之擬將另立新王與法人决一勝負以遏强敵而振國威余聞之不禁憤然作色而起焉夫此信之確否尙未可必但港報所載月日可稽海防遞到郵筒則於越都之事諒必較爲詳確或者果有其事亦未可知然而該逆臣則罪不容誅矣越王以姪嗣叔初登大位正值强敵壓境之時當汶人乘喪伺隙直趨順化都城爾時城不能守士不能戰劉永福一軍又相離尙遠勤主之師緩不濟急設不權宜行事與法人立約則宗社必將邱墟都城必將燬棄生靈必將塗炭於是不得已而聽命于法人屈己以紓難此其苦衷不特越南諸臣所當共諒卽中外各國亦莫不曲爲之原也且旣經訂約之後劉軍仍在拒敵觀於前此傳言法軍攻取越南一砲臺并得軍餉若干其軍餉係越土命發往北寗以接濟劉軍者然則越王雖與法人訂約仍不忘恢復之志欲以劉永福爲郭李之倚以成收復兩京之勳幸而勝足以力拒法軍俾驅而出之境外則約言雖立彼亦無如我何不幸而劉車告敗頓失長城則有約在先亦不至大攖法人之怒以致遷禍於臣民此正權宜之妙用也况前此法軍臨都城越臣中並不聞有一人慷慨激昻登陴死守或痛哭誓師背城借一或運籌决策入告嘉謨并不聞有一人於越王未訂和約之先涕泣指陳反覆諫諍於旣訂和約之後謂君王忍辱爲城下之盟慨然捐軀以盡主辱臣死之義竊以爲越南諸臣除劉永福一軍而外其在朝權貴殆亦庸庸碌碌之流耳今諸臣不自知其無能爲君効命之罪而反以選之立約爲柔懦不克自振然則諸臣皆能自振者何不一振於法人攻順化之時乎己不克振而咎君之不振試問君之所貴乎有臣而平日豢以厚禄榮以高爵者何爲也耶乃諸臣不特不能爲君分憂爲君禦患而反以爲君之柔懦足以誤國而竟敢進毒以弑之若而臣者何得謂之有人心乎哉昔晉欒書欲弑厲公問於范文子文子曰殺老牛豈之敢尸而况於君乎余幼時讀此竊以爲異夫旣不順與聞弑君之事則儘可以正言責之何儗不於倫一至於此其視君爲何如若以越臣例之則其視君也直不啻牛矣越王之立殆亦出于諸臣之手故越王初不之備猝遭弑逆然前此初立之時諸臣何不先自斟酌盡善求賢者而立之以承大統以理大喪以禦大敵彼時倉猝立之今乃倉猝弑之昔人謂置君如奕棋今越臣則眞奕棋之不若矣竊以爲越南而有此臣是亦中國之所宜討也越南爲中朝藩屬薄海内外莫不周知惟法人故作痴聾諉爲不知者以中國與越南近年以來無交涉之事也前者越王初喪余早議及中國亟當遣使册封新王以速爲貴毋循舊例動亂經年舊有事之秋正當權宜行事以見中國之體制而安藩服之人心俾外人皆曉然於越南之君爲中朝所立亦可潛消其憑陵之志有以關其口而奪之氣也今前策不行而越南又有以臣弑君之事夫弑逆之賊人人得而誅之無論其前之請命於中國與否並無論其君與法爲好與否第名分旣定卽屬君臣臣而弑君安能自解目下法兵在越甚近設中國不早爲聲罪致討法人將有藉此以致師於越者名正則師直而壯恐劉軍將無辭以拒之則其事尚可問哉爲中國計急當查問此事有無如其有之則聲越臣弑逆之罪卽命劉永福誅鋤叛逆另立新君事貴神速俾外人無所藉口是又當今之急務也已 
[諭自恭録]  
　　十一月十八日奉上諭兵部尙書着景廉補授欽此同日奉旨崇文門正監督着延煦去欽此同日奉旨西安將軍着恭鏜補授烏魯木齊都統着長順補授長順就近馳驛前往欽此 
[桑台被圍]  
　　昨晚有電音到滬據稱桑台已爲法軍所圍勢頗危殆儼在法人掌握之中電音所述如此姑録之以俟續聞 
[營口近事]  
　　營口郵信云汕頭輪船於十月念四早開放行至礮台南首被氷排逼上淺灘遠來洋行得信雇大駁船十餘隻駛往淺處卸出貨物船始浮活於念八日出口又有夾板暹邏各一艘同時淺擱各棄貨物若干由汕頭輪船帶出幸船均無大損云○營市十月二十日炭價售十二三吊粟桿由八九吊跌至三弔五百好米每斗售六弔零惟粟米每斗只跌東錢三二百文豆價十月念三日四兩二三錢念四無市念五早卽跌二兩六錢且加大斗貨賈之錢乃至此耶○駐紥南炮臺之奉天練軍喬營並毅軍袁胡兩營弁勇各醵東錢兩千五百吊於二十二日在喬營雇郭家小班演戲五天二十七日在胡營續演三天嗣以曠野天寒伶人不能於風雪中奏技擬俟明春接演云○仁裕號代裝洋船貨物長年有小工頭拾餘名二十三晚二鼓時小工頭曲姓行過老爺閣附近之小胡同口突遇一人横砍一刀曲出不意側頸一避正中肩上幸衣厚未傷第二刀又下正中面上其人飛奔而去曲亦不暇追回急以手按傷處奔到仁裕號袖中血痕縷纓旁人急爲覓藥敷治得愈議者謂此必同藥忌妬買通無賴以致下此毒手然但傷其面而不害其　 
命可謂天良未泯矣○在理一教以戒絶烟酒爲名號召徒黨從之者日衆近且由天津傳至關東有俊姓唐姓譚姓諸人爲之首朔望擺齋歛錢自奉又有張姓自天津來晝夜兀坐不眠不語教中人羣呼之爲活佛在五台子地方醵貲營 
 
 

Page 2

 
 
建一庵顔曰白蓮觀以供奉之差役兵弁亦有從其教者吁左道惑人至於如此亦地方之大害也○初一夜濃霜如雪次晨大霧漫天至八點鐘始歛熏風送暖旭日烘晴路上泥融河中氷泮已刻有天津船兩雙進口各載大山紅棗六七百石大爲獲利也 
[砲船傾覆]  
　　衛中丞因木瀆鹽梟滋事委水師焦叅戎查訪及叅戎至木瀆聞有鹽船數只泊於胥口隨飭砲船駛往而鹽梟已聞風遠遁因駕砲船出太湖巡緝詎霎時風浪大作舟竟傾覆幸兵勇等俱善水性得慶生全惟衣服器械盡付洪濤内有朝珠一掛珊瑚頂子一枚值價頗鉅現雖懸里貲購水鬼撈取然茫茫巨浸安得覓此遺珠耶 
[學憲起馬]  
　　探得黄學憲歲試江甯畢定於本月十七日起馬回江陰云 
[浙江海運員董全單]  
　　滬局總辦知府陳汝濟委封甯船通判李慶杓帮封甯船通判葉元芳知縣薛受采衛恩奎楊崇欽委封沙船通判郁晉培散員知縣錢廷珪程熙增林夢圖府經龔栻中府照磨吳瞻辰府司獄林宗熙驛丞黄瑢從九陳士楷○津通局總辦知府傅斯懌會辦同知龔泰崶帮辦通判畢世模散員同知常安孫誠張肇綸張寅亮何毓祥通判姚文桂郭文翹布理問姚天佑陸繼賢知縣方家榖劉椿祺孔廣鍾張彬按經覺羅繼武布照磨陳聯奎府經王鑅儲汝翼陳樹霖張啓後縣丞留榮增汪龍珠程柏興王毓藩彭鼎孫黃在申撒逢恩張聲匏蔣汝翼華承潩費綏祖王家修陳誥主簿王本善府照磨何金魁府司獄席素德巡檢東鵬鷺從九韓銓譚家粮汪昌熙典史周之翰熊雋未入春榮○解倉塲輕賫同知楊克昌户部輕賚知縣顧鴻烈○滬局紳董同知王維藩知縣詹鴻鼎劉至順布大使祁恩成舉人沈百墉縣丞王安海巡檢劉至愷附貢生蔣鴻貴廪生劉安仁○津局紳董同知王兆棟通判吳春然張敬熙知縣葉濟樊恭慈副揮汪行忠教諭樊兆恩訓導吳春煊縣丞吳榮壽董芳章丞銘從九張廷奎洪世楷戴述曾程尙謙朱泰監生胡昌禧蕭殿齊 
[嚴禁搶吃大户示]  
　　欽命署理湖廣總督部堂兵部侍郎湖南巡撫部院卞欽命兵部侍郎湖北巡撫部院彭爲曉諭定例嚴滋擾大户事照得水旱本於天時居民人等應各安義命訪聞湖北各屬地方每逢歉歲卽有無業游民約會老幼男女百什成羣向各富户非理持强索討錢米卽倚衆訛賴宿食名之曰吃大户必使之室如懸罄家無升米然後罹而之他不知貧富攸分自古皆然雖三代以上不能有富民而無貧民偶逢荒歉富家或平糶榖米借貸籽種周濟有無要皆有地方官長諭言開導使富人樂于爲之貧人安然受之庶鄉隣有任卹之風閭閻無囂凌之習若聚衆攘攫則勢同刼奪法律具在决不能寬除不法之徒藉荒歉滋事以圖漁利者飭屬嚴拿究辦外其附和之徒本部堂院不忍不教而誅合行曉諭定例出示嚴禁爲此示仰闔省居民人等知悉查定例直省不法之徒如乘地方歉收夥衆搶奪擾害良善搶奪村市罷市辱官者俱照光棍例治罪又光棍擬斬立决又飢民爬搶糾夥執待軍械威嚇按捺事主搜刼多贓者照强盗本例科斷如有聚衆十人以上至數十人執持木棍等項爬搶者爲首發新疆給宫兵爲奴爲從者減一等其徒手並未持械者照搶奪律科斷又搶奪人財物者杖一百徒三年計贓重者加竊盗二等傷人者斬各等語自示之後爾等務宜各知法度守分待時一經犯法重者性命不保輕者遣戍遠方最輕者亦屈體受辱本部堂院言出法隨爾等切勿以身嘗試各宜凛遵毋違特示 
[皖省郵傳]  
　　安慶府試本擇於本月十三日開考兹聞改遲二日於十五日扃試云○對江鄉間今夏出有野獸猪羊爲所食者無算前日鄉民備械出獵獲豹一頭計重百餘斤扛至城中献官當領重賞而去○某氏婦年五十餘孑然一身有數椽賃與乙住十二晚婦以烘籃遺火二更後猝兆焚如及四隣來救婦已走至堂前忽兀立不動竟至燒死並延及隣居八家迨火滅尋見婦尸只存骷髏一个矣現屇隆冬各家火燭其愼之哉 
[自縊請騐]  
　　老閘浜北有平房一所年久失修無人居住遂致墻坍壁倒前夜忽有一人自縊於梁上狀似乞丐昨日頭圖地保已報縣請騐矣 
[焚斃二命]  
　　引翔港北王家觀音堂之東向做扛棒頭之某甲家於十八夜三更時失火焚燬平房五間厢房兩間甲之一妻一女不及逃避遂葬火穴亦慘矣哉 
[新捕揲演]  
　　虹口捕房新到之西捕二十餘名派差巡街均經列報兹悉該西捕等每日午後在捕房空塲操演洋鎗云 
[革逐家丁]  
　　十七日報登鬻孩可憫一則現經某署查明以烟館雇用傭婦跡近女堂倌自應查究惟家丁人等不應多事業將肇事家丁革逐且將差役等簿懲記過再犯定當重辦亦足見某員之嚴明也 
[英界公堂瑣案]  
　　王寳初稱失去帳夾一个内有金四開二个查係孩子所竊交與訓蒙之汪小松是以投捕傳汪及孩到案汪供前幾日吳姓學生在路拾得帳夾一个曾交我看後仍交其帶歸被王誣指爲竊今已知照學生之父吳士道帶子投案吳士道供我子拾得帳夾内金四開二个已兌去一个尙存一個此乃拾遺並非行竊旣有失主來認情願歸還其子供與同黃太守隨飭吳將原物還王完案○公平洋行之營房西人稱小瑯環里係我洋東之産時有流氓向租户訛詐爲此報捕獲到流氓四名請辦鄭順才張錦川鄭新齋謝阿大等同供不敢犯事富捕頭禀鄭等皆是無業流民日以拆稍爲事黄太守商之哲領事判鄭順才等各枷七天○吳在林稱在英商瑪禮遜名下經收房租被王阿福積久房租洋七元延約不付爲此訴捕請追王阿福供認欠租容俟措辦黄太守商之哲領事着王阿福先繳洋四元限於月底再繳三元 
[法界公堂瑣案]  
　　前報列顧春泉因失洋涉訟將張潘氏押繳而其夫張漢如糾人扭顧春泉投縣呌喊顧妻尤氏復投案伸訴王司馬亦着其到縣候示在案黎邑尊以張旣在法公堂涉訟並不投案胆敢將原告扭縣明係歧控殊屬不合飭差將張漢如顧春泉送至法公堂請核經司馬詰其何不投到反至城中歧控現在洋元藏於何處着爲交出張漢如言語支吾王司馬着爲掌頰四十下管押三日交到洋元從寛辦理否則逢期嚴比張潘氏着卽開釋○昨報太古洋行失去洋酒一案旣經包探嚴頌眉將收贓之沈阿四傳到而捕房亦將洪雲卿解訊沈阿四供蘇州人在洋涇浜擺設洋廣貨灘洋酒是此人携來求售共十有餘瓶每瓶價錢二百二十文隨買隨賣實不知是賊贓王司馬問賣出價錢若干答稱每瓶得八開三个王司馬謂據爾所供顯見此人形跡可疑當時何不盤問現在姑不深究須將洋酒二十四瓶交出洪雲卿亦稱洋酒是陸續擕去沈阿四供稱現在均已賣去王司馬謂旣經賣去當照樣買來賠還著交保出外限日交來又詰洪雲卿胡椒紅糖賣在何處答稱胡椒賣與洋行街董德昌藥材行現在翻造房屋不知遷閉與否糖亦賣與擺灘之人王司馬着將洪雲卿管押再核○捕房解到鹽城人李德甫據稱前月二十八日陳夏氏託我向客寓租棉被一條詎伊拿去質錢四百文後客寓中向我索被祗得將自已之棉被質錢將客寓之被贖出交還伊現在非但不還錢反稱我取伊棉被訴捕將我解案王司馬詰陳夏氏在滬作何勾當爾居何處作何生意答稱我在英租界鄭家木橋大興客棧爲夥已及一年陳夏氏去年到申在花烟館爲妓王司馬詰之陳夏氏據稱鹽城人家有丈夫前日我不在家惟留八歲女兒看門伊到我家將我棉 
 
 

Page 3

 
 
被取去值錢二千文王司馬以李德甫供語不實着管押待交到錢二千文再釋 
[滬上不留名來書照登]  
　　啓者屢閱申報登各處災况誦讀之下不勝慘憫每思稍助奈何有心無力有懷莫遂兹屆冬至令節各舖户以及宅堂中例有設宴過節想念順直山東災區之處目前正在饑寒交迫之時雖飲亦食不下喉願將冬節宴資費洋八元移來助賑今已交絲業會館乞少欽先生代解災區自知杯水車薪聊作集腋成裘而已仰祈速登申報俾得諸大善士讀報思念災黎苦况同生惻隠卽將節宴移賑籌捐中大有裨益不勝代禱乞恩之至[  十一月二十一日絲業會館代啓]  
[勸捐封典虚銜貢監以充賑欵啓]  
　　敬啓者竊本年十一月初一日奉山東撫憲陳扎開照得本年東省黃河漫决下游各属蕩析離居自長清以至利津十四五縣蕭然澤國瘡瘠滿前其流離顚沛情狀有目不忍睹耳不忍聞者仰蒙朝廷發帑截漕妥爲撫卹並各省官紳集捐佽助第灾廣日久不得不再爲籌畫前奏請援照直隸章程獎給封典虚銜以昭激勸業荷俞允並奉部知照各在案因思江省水陸奥區地大物博其好善樂施之士閭里爭傳並登奏牘者時不乏人洵足爲他邦矜式惟各路募勸必得廉正勤樸之員以廣招徠查該牧前經辦過晉豫賑捐且籍隸江蘇情形熟悉合亟札委札到該牧卽便遵照仰將所發刊章廣爲勸諭捐數照章不增不减先行發給實收隨後請換部照一經收有成數造册就近移交魏道解東賑濟如有樂善之士願以鉅欵充賑者仰卽一併隨收隨解另禀具報聽候奏請獎勵除行東省賑撫總局外該牧仍將奉札日期並勸募緣由詳報查考並奉布政使司布政使崇按察使司按察使林前按察使司按察使潘鹽運使司鹽運使黃濟東泰武臨道王札同前由飭卽在於江蘇地方實力勸辦總期多多益善以廣招徠而濟賑欵並蒙發下司印實收貳百張章程十本專差賷由直隸候補道魏觀察轉交並傳諭飭卽遵照籌辦各等因奉此惟烺正在持服曷敢謬膺且愚質庸材難副重任復蒙魏觀察剴切傳諭未准辭却並以辦理賑務與地方差使有間務須仰體憲懷不可拘執伏思江省歴年諸大善士軫念災黎慷慨好義竭力籌維業著成效烺自顧何人何堪附驥第念東省災區旣廣需欵浩繁多一籌募之人或可多收一分之賑卽可多活一人之命烺正躊躇徬徨間適接湖北候補道王觀察印俊遣紀送來寳銀千兩命烺轉寄東省濟賑因卽不計才力卽於是日在江蘇揚州府城缺口門内南皮市街風箱巷口懸設委辦山東賑撫捐輸局牌惟是江省本年市面蕭瑟兼烺人微言輕勸募匪易惟有刊刻募啓敬求仁人善士仰體東省大憲昕夕焦勞俯念災黎飢寒交迫轉相勸告捐數不計多寡各隨所願如有欲請封銜貢監者照章卽時塡給東藩實收其不敷請獎者按月造册彚詳東省備案仍登申報以昭核實如能捐輸至千兩者立時匯解禀請撫憲彚案奏請建坊給予樂善好施字樣敝局設立樂輸挹簿按號塡予局印收據以資查照而徵人信臨頴不勝叩禱之至趙烺謹啓 
[二洋經橋怡順昌二馬路祥順公瑞林祥謙祥益經收山東賑捐第五十二次清軍]  
　　陳崇本堂親友送百家鎖因該孩已殤移助賑欵小洋八角錢七百六十八力綿子求病愈兩元成樂堂三十元韋耀村求母病全愈五十元錢唐張無名氏助積古齋鐘鼎一部陳檢討文集一部蒙神默佑人十元高陽氏四元陳門王氏十元乃斌氏求咯血咳嗽立卽全愈兩元滄海一粟五元樂記十元 
[山東募賑滬局同人公啓]  
　　附啓者敝處前登八月初三日貴報第十六次清單内有上海新關各中西善士助元七十八兩洋一百元另另五角其中善士共七十餘人該欵係由新關希老夫鄭悅庭經手收交除陸續催索業已交來外尚少元二十四兩二錢二分日前鄭悅庭因事逃避故敝局親自持單向新關收取據云業經由鄭悅庭如數收清該短之銀被其吞蝕矣爲此登報聲明 
[上海官銀號浙紹恊賑收解公所十一月初一至初十經收第十三單]  
　　江安粮道張助規銀五百兩○蘇州祝同心係富貴源頭捐册經募指捐紹賑會稽余蔭之山陰二成齋俞吳門愿安子三户洋各十員會稽余子泉山陰在兹堂王又河間渤海氏又俞學原又二成齋高五户各五元山陰渤海扶風氏兩元山陰高恩澤又高學仁又高恩波三户各一元○袁閭薌翁四批經募胡慶餘堂十元胡逹哉乾號兩户各兩元衆姓錢一千五百文石慶元運如合錢陸百文林梅春沈占賢合錢六百文○彤成莊經募王恭泰鄭義泰兩户各四元鄭寳成德茂號隠名氏興德號郭源茂號信大和記鄭同順號退思居金永記順誠合記生泰行三泰行志遠堂和豐久號十四户各兩元恆大號元吉行隠名氏大昌號戚祥泰敦睦堂胡聚豐木號聚和布號明志書屋壽祥泰生記裕乾泰昌賚德堂正誠恆仁茂坊十五户各一元○趙壽俔祈母病愈三十元古虞了愿人廿元和州直隸州宋陸元無名氏兩元○以上共收規銀五百兩洋一百八十三元錢二千七百文 
[上海北市盆湯衖絲業會舘主施少欽經收順直山東江浙等處十一月十八日第一百三十六次賑捐清單]  
　　龍飛馬車行執事李慶林兄第四次續捐洋十員武原知非子祈寡姊病愈由海鹽王宅寄協源局來五員我亦蒼生由硤石永和局來一元○可熾號五元無名氏二元七角五分可熾順兩元林兆三一元林智水一員陳梓泉一元史致安一員陳張氏一員邱保生一員鍾益茂一員沈耕蕖一元嚴晋珊半員沈雲峰半元陶鳳記半員王錫奎二角五分白連生二角五分張子昌二角五分以上十七户虹口可熾鐡號主人經募祝同心先生富貴源頭同字第二千六百九十號册共募來二十元○求無災指捐紹興蕭山賑捐十元○翁已蘭先生書潤本籍餘姚捐洋一元合併聲明 
[接録上海陳家木橋金州礦務局内順直山東等處賑捐公所經收十一月十八日第廿九單]  
　　梁安小吏經募朱棣華堂十員師儉堂八員延陵氏蘇隆泰各四員蘇德源葛詒榖堂田挹珊無名氏程廣居堂章郤掃軒六户各二員周居易堂三員周謙益堂一員五角章萃菴周程氏程中公章大本堂吳同春源春天泰七户各一員萬順和春大吳萬順蘇祥泰蘇裕泰蘇洪泰章朗輝七户各五角周煥章三角五分以上念七户安徽積谿捕署交來共洋五十三員三角五分○婁塘施伯銘周少儀二君經募周合順張夢庚唐同興施福泰陳子松朱鶴汀彭六君張夢庚爲求母病痊八户各一員傅茂然醉六三房各洋七角羅元榮張萍川陳紀揚顧理生趙永順錢秋江張壽山七户各五角閔公順沈甘甫張文典居拜君黃永興陳大興韓震大陸天興嚴開泰新森泰王士章周鼎順居鼎隆劉仁泰盧益茂韓永源印信成邵人和陸源源瞿同茂徐源盛周大元秦阜康唐如升周桂村張義盛王君榖姚義豐唐豐泰陳元吉王福臣三十一户各三角王義和唐茂生二户各三角半夏榮昌夏啓昌合三角唐合盛汪福記滕少卿沈陟屺四户各二角半楊思禮曹協興童开記三户各二角周少儀印伯熙合五角陳錫候三角錢秋江四開一個潘少遠四開二個以上六十二户由日新盛洋貨號共交來英洋念四員對開二個四角三個八開三個錢三百念五文○泗涇裕康棧友三員又愿友得子人一員○上海電報局捐助十一月十二發天津報費洋七員二角 
[蘇省撫轅抄]  
　　十一月十八日理問銜指發江蘇試用巡檢梁世祚山東人禀到○十九日候補道李大經辭行赴廣東縣丞傳文煥從九陳漣均服關禀至藩轅牌示照得震澤縣縣丞環譽芬現據詳報因病請咨開缺所遺員缺查有試用縣丞俞永泰堪以署理金山縣訓導朱兆蘭病故遺缺當經詳委大挑一等敎職范用賓署理兹據江都縣申報患病未愈繳札請改委前來自應另委署理查有試用訓導祝譽彬堪以委令署理○二十日候補通判金兆熊禀銷京餉差候補縣陳鳳儀禀知引見回省由金陵來縣丞趙啓封禀辭回松江差遣 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年十一月初八日京執全録]  
　　宫門抄○上諭一道録前○發抄旨四道○御史劉奏巡撫聲名平常請旨查辦摺子○大臣額等奏查辦撫臣叅欵據實覆陳摺子○十一月初八日刑部都察院大理寺鑲紅旗值日無引見○富勒渾泰續假五日○召見軍機○發抄劉秉璋奏已故臬司劉盛藻戰功卓著請優卹立傳奉旨着照所請該衙門知道欽此○又撫恤朝鮮遭風難人奉旨知道了欽此○又解邊防經費奉旨户部知道欽此○張樹聲奏請將龍鍾衰邁之廣西新泰協副將張鵬飛勒休奉旨着照所請兵部知道欽此○○掌貴州道監察御史臣劉恩溥跪奏爲巡撫大員聲名平當請旨查辦以昭核實恭摺仰祈聖鑒事竊查陜西巡撫馮譽驥學問優長三十年來疊司文柄士論翕然不意官巡撫後聲名遠遜於前有謂其嗜好甚重日旰方起一切案牘均委之内幕者有謂其收受節壽饋遺至今該省尙有趕辦京中綉貨爲之作壽者有謂其多收屬吏爲門生揣其贄敬之厚薄或酬以缺分及差使者有謂其任用非人如知縣汪鳳橒張兆蓉朱兆鴻等久居内幕爲通省官吏過付關說者上年督糧道善聯奏署按蔡使鹽道常瑛雖係應署糧道而汪鳳橒等爲索賄三千金拜認門生方得委札該道旣抵署任遂將入倉糧石任意折收現銀入已一年之間致虧但倉儲七八萬石又上年南鄭縣知縣羅驤之丁役活埋民人在褒城縣隣界經褒城縣知縣王炳提訪聞禀請本道張端卿查辦該道查訪明確禀知該撫不知何故竟遭批駁張端卿帶案進省面與之爭始得按律懲辦而南鄭縣知縣並不撤叅轉將訪聞之褒城縣知縣勒令告歸又南山興漢一帶厘卡太密每年册報之數不足供各局開支之欵而局員等皆侵漁中飽坐擁厚貧又該省營田十八萬頃該撫以此差爲調劑有營田局差使者可得酌委從此劣員借爲鑽營之地營田遂致廢弛以上種種傳聞言之者非一時亦非一人且詳畧之不同而總無稱述且善政者則如出一轍臣實訝其何以前後若兩人也應請欽派大員查辦以昭核實伏乞皇太后皇上聖鑒謹奏○○臣額勒和布張佩綸跪奏爲查辦陜西撫臣叅欵據實覆陳恭摺仰祈聖鑒事竊臣等奉命查辦陜西事件於九月初七日行抵陜西省城曾經具摺奏報連日督同司員有泰王景賢濮子潼鹿瀛理等認眞查辦已得確情謹條分件晰爲皇太后皇上敬陳之查原叅馮譽驥嗜好甚重日旰方起案牘委之内幕一節臣等竊惟吸食洋藥事涉隠秘馮譽驥職膺疆寄但當核其辦事之勤惰而不必問其嗜好之有無聞該撫衙期接見僚屬約在辰巳之交尙無曠誤而連年迭持妻子及胞弟期服心緒鬱悶面貌亦日清癯每遇皇太后皇上萬壽聖節未克率同司道祝賀論者謂其縱非托故終涉倫安因而竊議其後又性情簡傲同城之將軍础都統經歲酬接旣稀候補各員不甚傳見日旰方起之說殆由於此該撫與前藩司王思沂頗不相能委缺派差悉由獨斷而公餘或習小楷或評詩文不免書生積習人以藩司無權而該撫多暇遂疑左右有代爲判牘有委政内幕之說始由於此至接受節壽餽遺一節查陜省節壽陋規經劉典奏裁馮譽驥亦未敢定規致送惟問光緒七年二月該撫六十生辰及六月旬其妻喪事送幛送席者過多幛則務求華美庫縀庫紗間以杭紗爲裏祭席尤闐溢無虚日營厨家人乘間折價物議漸生事閱兩年臣等未澉據以爲斷而檢閱已故知府張國鈞已故咸寍縣知縣陳爾茀所存日用帳簿張國鈞在厘局已於光緒六年八月十二月均致送撫署門包銀十六兩陳爾茀在首縣任内於八年二月二十四五兩日均送有撫署門包銀十二兩二十四兩不等陳爾茀幕友傅霈和及常瑛家丁陳喜李升均供該撫生日及妻喪收受禮物尙不過豐至張國鈞及陳爾茀六七兩年銀錢簿皆已銷燬無蹤是該撫僅止不能禁絶饋送不知約束家丁而賄賂公行初無顯証其收屬吏爲門生酬以缺分差使一節查該撫屢司文柄候補各員有本係該撫歲科兩試及鄉舉門生者有因該撫性躭文墨藉文字以干進者門生旣有親疏文字不分優劣若如原叅所云專揣贊敬之厚薄馮譽驥尙不至此惟該撫到陜酌政委署章程無論煩簡各缺均行輪委定爲一年期滿北山各缺二年期滿實與光緒元年部文斟戾辰周博均平候福州縣初頗稱其公允及輪委日形窒碍該無亦牽於同鄉門生之情間以實缺調署自亂日例於分别厚薄之中存較量肥瘠之意而屬史之怨讟興矣原叅該撫任用非人如知縣汪鳳橒張兆蓉朱兆鴻等久居内幕爲通省官吏過付關說一節查該撫既無贓私属吏何從過付或係傳聞之僞惟馮譽驥聲譽頓减實自任用非人始其初年陜西也過信前臬司沈應奎稱爲公正通逹頗用其諒讓司援引張鳳鈞等專以諧自取媚撫臣士民因此失望及沈應奎去陜始稍稍寄耳目於汪鳳橒等三人中惟朱兆鴻曾充編營務處差使張兆蓉係屬同鄉汪鳳橒曾權首縣並未入幕張兆蓉在署乾州任内阻撓减徭新章經王思沂等責其禀詞荒謬現充營田局文案呈出節略於倉榖新水數自譌舛含混殊出情理之外該丞在查辦之列猶且草率粗疏若此平日不問可知汪鳳橒索講酬應惟甚圓融不獨爲撫臣所喜而痛疾已深私債頗鉅殊不理於衆口朱兆鴻自稱在撫署校刊左傳杜注而雅俗不分吐屬甚爲淺陋卽用班名次較後徒以係該撫江南己卯鄉試所取士驟補渭南優缺未奉部覆先飭赴任同列不平臣等詳加訪察該三員皆爲馮譽驥所信昵與撫臣之風誼武舉何姓門丁劉姓均有招摇聲氣現在傳旨查辦汪鳳橒等猶不時便服潜入撫署宜通省士民之嘖有烺言也原叅上年南鄭縣知縣嚴驤之丁役活埋民人經褒城縣知縣王炳訪聞該撫不知何故批駁張端卿帶案進省囬爭始鑾按例懲辦而南鄭知縣並不撤叅轉將褒城知縣勒令告歸一節陜安道張端卿署臬司臣等飭將全案密送前來查係題首駱洪剛活埋民人楊惠民及其義子楊來昌駱洪亂寄居褒城而活埋之梅子壩埋方實係南鄭縣界事經褒城訪聞獲犯周八供出駱洪剛主謀該道將周人發交南鄭越日瘦斃獄中張端卿商鎭派勇與褒城差役往拿駱洪剛始自投自羅驤原禀放鎭道派勇褒城獲犯均未明叙致撫臣有周人誣板之疑飭遵握究旋經張端卿天明將駱洪剛就地正法餘犯分别辦結並據張端卿稱當日因公進省中途逢札並無帶案向爭之事是否該道盛美不居無煩窮究惟聞駱洪剛曾充褒城鄉向羅驤力時令其緝捕原叅指爲縣役並非無因該撫初意本擬糾叅因羅驤撤任後旋卽假歸中止其訪聞之知縣乃黄肇宏非王炳煋黄肇宏現在需本並未告歸王炳煋有本沈應奎私人以通判攝臨潼大肆婪索適習因公處分歸過書吏令繳銀六百兩捐級備抵衆論譁然乃以養親求去該倅未宫褒城於南鄭案初不相涉而與羅驤之應叅不叅則同原叅南山興漢一帶厘卡太密每年册報之數不足供各局開支而局員等皆搜漁中飽坐灘厚資一節臣等查陜省厘捐每年報部者尙二十餘萬何至册報之數不足供各局開支之欵間者收數太絀揣用不支者如辛村草灘等處該省亦卽裁撤是未可執一局以概通省也至於局員中飽各省皆不能免卽陜省各厘局委員亦間有其事而不能明指其人勢難一一窮詰惟體察情形厘卡過密委員中飽之弊實有鑿鑿可據者查上年河東鹽政以潞鹽人陜抽收重複酌請裁减經陜撫議减一道僅抽入境不抽卸載詳閱兩省來往文移如落地改運等名目既未定章卽無怪商人藉口此厘卡過密之弊略見於隣省文牘者也陜省自七年爲始厘局定有比較章程三原厘局較上届長收銀七千餘兩白河厘局較七届長收銀七千餘兩者之說牧者或係减價招徠而前之短絀者必須侵漁入己此委員中飽之弊略見於本省章程者也各處厘局均仍其舊惟邠州屬草灘一卡移設大佛寺宜川屬辛村一卡移設龍王辿且於省城東關增巡卡三處邰陽增總卡一處韓城增西石坡巡卡一處均未報部雖局詳聲明各處均專司查騐不抽厘金而多一處盤騐郭多一處刁難胥役需索商賈繼疑皆所不免事旣通行並不報部尤屬不合此則厘卡過密之弊不在南山而實在通省者也洋藥土樂抽厘光緒五年經左宗棠禁止上年復經馮譽驥奏指抽收土藥既已抽厘鶯粟自必弛禁現在甘肅山西弛禁鶯甚嚴今一省則朝禁暮開三省則此張彼弛此舉得失是非殊難遽斷然該省旣經奏准照章每烟百抽厘銀四十兩可也如以厘銀過重照咸豐間稅則奏請以烟百斤抽銀二十兩亦可也乃以繞越太多因王兆慶張兆蓉之請經該局批准每烟　兩去皮十兩用雙秤稱準每烟百斤抽厘四十兩雙秤者兩斤爲一斤則二百斤始抽厘四十兩矣雙秤名巨一立省局旣紊亂部章分局必變厲省章秤則輕重不論厘則多寡互異丁役藉端影射流弊日滋甘未立局卡地方卽責成各州縣辦理亦易擾害紛私此則委員中飽之弊不在貨厘而在藥厘者也此稿未完 
 
