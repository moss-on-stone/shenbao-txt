# 1913 - 47 - 4914365

 

Page 1

 
 
   
 
 

Page 2

 
 
社說 
[西藏用兵記（十二）（無名）]  
　　(二十二）尹昌衡知難欲退十月二十二日尹都督致大總統電文曰銑電欣奉卽確遵行明見虚衷實深感服惟昌衡實有苦心尤當曲陳川邊地廣數千里西南半壁恃此爲保障任大責重計不隨心五衷如焚軍民分治不取消則内本萬難完固邊將外立奇功尤須内固根本維持體念尙望鈞裁對藏方針未悉要領昌衡西進决策維難且治邊與深入處置大有不符如何之處尙待明示胡景伊公忠精明西征將士自師長以及諸將多其門人易於統馭且邊事臧否全恃川中邊防鎭撫使與川督若非聲氣相通其害甚鉅仍望大總統任命景伊爲鎭撫使未到任以前昌衡必俟邊事穏固始行回川凡此陳述皆屬實情區區寸心毫無偏私如能曲諒大局幸甚政府接電後備極慰留而胡景伊亦來電力辭暫不更勳 
　　（二十三）鍾頴之呼籲十月二十四日鍾頴來 
電文曰謬荷西藏巨任於迭經變亂之日再次籲亂不獲孤軍無援餉械兩絶整持實逾一年華僑陸興祺等電尙能言之曲直自有公道也晉昌之婿海珠近由拉薩回國道出印度來電云番意聯外逼鍾頴離藏連日又電云番迫甚危無援藏亡復據報紙登載靖西同知馬師周通電云藏番藉不認長官二字悔議再叛藐視民國逼鍾頴離藏似此危急本在意中鍾頴實逼處此一身無足惜其如川軍數千之弟子何其如漢族數萬之華僑何其如唐宋以來累朝之威服何其如千秋萬世之史册褒貶何鍾頴以爲不能内安民生而欲外恃强鄰如此辦法中外古今必不可儌倖之事也鍾頴與川軍子弟忍飢赴戎同困苦於絶域處狼之中性命不顧何論功過然被天下之惡聲仍無補於民國要非計也爲今之計西藏關中華大局原不能責難川省一隅應否以天下全力赴援是爲上策然恐迫不及待抑或電派鍾頴親赴印度與英人籌商所以定藏之策究比之束手待斃及被驅於外人以致辱國不尙愈乎棄藏援藏一言而决請速示辦法見覆爲盼政府接電後不加可否亦不作覆（未完） 
[命令]  
　　二月十三日臨時大總統命令任命張行志爲甘肅隴東護軍使此令領參謀總長事黎元洪呈請任命何元春爲吉林都督府參謀長應照准此令領參謀總長事黎元洪呈浙江陸軍測量局局長章亮元請予免官等語章亮元准免浙江陸軍測量局局長本官此令領參謀總長事黎元洪呈請任命董紹祺爲浙江陸軍測量局局長應照准此令 
専電 
[北京電]  
　　英德此時一致主張借欵進行英人之意以爲但得日使贊助事即可成顧日使殊持重現在小借欵亦無頭緒袁總統特挽熊希齡緩赴熱河任 
[北京電]  
　　黑龍江報告俄至呼倫貝爾日運雜糧用具等入庫倫日輙三四百侏至今不絕 
[北京電]  
　　日本在公主嶺屬之大石橋出現無線電報同時俄人在哈爾濱亦試驗無線電報均得良好之結果張督報告中央並請示辦法 
[北京電]  
　　駐印委員陸興祺報告逹賴對我感情日惡有逐漢人全體出藏消息 
[北京電]  
　　傅良佐派軍駐經棚謂以扼蒙之項 
[北京電]  
　　此間亦有人組織國會地點研究會滬亦派人來京運動袁總統語人此等事當見怪不怪打草驚蛇反爲不美 
[北京電]  
　　陸軍部飭北軍速開履歷呈查聞將整頓行伍 
[北京電]  
　　趙總理力辭勳位但謂命朝下即夕赴冿 
[北京電]  
　　梁士詒有十九出京消息但本人意尙搖動 
[南寗電]  
　　此間法國敎士見省中癩病者甚夥面請大吏助資開設癩病醫院大吏力阻法敎士等擬獨捐巨欵創設此院 
[重慶電]  
　　秀山黔軍四百餘名已投川軍羅統領遣往涪州請命黄宣慰使發落 
[重慶電]  
　　余蠻子舊黨首領張貴三在大足鎗斃後人心大快 
[南京電]  
　　憲法草案委員會程都督昨推舉王寵惠陳陶怡二員刻日赴京研究 
[南京電]  
　　財政部來電謂民國三年預算案即須提交兩院議决請赶速造報槪算書限二月底咨送到部以便彙齊調製 
[南京電]  
　　昨程都督親率軍隊曁秘書人員赴江北巡閱 
[南京電]  
　　張謇來寗聞係磋商財政問題 
[南昌電]  
　　李都督因自贛兵駐潯謠起民情惶恐特於十四日假浙江會館開會解擇羣疑王芝祥抵潯係調停鎗械案現此間有人組織爲民政長 
特約路透電 
[哈爾濱電]  
　　據私人消息庫倫特派代表於星期二日抵此預備與俄國官場商議庫政府歸併巴卡（譯音）一事 
[哈爾濱電]  
　　新生活報載稱伯都訥道爲鬍匪擒去中國已由寛城子派出騎步砲兵共五百名前往救援並驅散該處鬍匪 
[東京電]  
　　孫逸仙君今日（十四日）抵此中國留東學生三千人特在新橋車站歡迎中有女學生數百人日本國民黨領袖犬養毅君柴口侯爵與山助君亦均前往迎迓頗極一時之盛孫君旋坐汽車至帝國旋館暫息 
[成都電]  
　　此間接上月二十五日巴塘消息駐紮陶巴（譯音）之華軍譁變之後藏兵遂乘機攻擊華軍避入某寺藏兵復縱火焚燬該寺使華軍不得不再退避幸旋遇援軍乃會合進攻將藏兵擊退並殺其首領數人巴塘現已安謐惟居民仍急求當道續派軍隊前往並以糧食軍械接濟故駐紮喇嘛崖之兵隊已派出一部份前往援助聞南墩江卡之間現有藏兵三千名駐紮鹽井之華軍已與藏兵開戰數次並未前進乃呈請巴塘司令官派兵援助未獲照准 
[北京電]  
　　墨西哥政府與中國政府於正月三十日最後商妥墨政府應付墨洋三百十萬元賠償墨西哥革命時華僑所受之損失約定本月十五日交欵目下該國復起内亂故此欵恐將展緩繳付聞墨西哥國庫共存洋四千萬元狄愛士及其黨與如果勝利則庫欵將悉屬所有 
[北京電]  
　　路透電社得半官消息知遠東墨人對於狄愛士（前任總統狄愛士之猶子）復回墨京一事尙未接有確實詳聞惟衆皆頗爲錯愕蓋狄愛士於兩月之前曾於維拉克羅茲起事未成近猶聞其拘禁該處也瑪特洛總統深知狄愛士不離墨國終屬隠患故欲加以重罪惟並不欲專制獨斷故將狄愛士拘禁以待審判至其如何釋出或如何得逃至墨京此問之人全無所悉至前任總統之處置敵人則全與瑪特洛相反凡擒獲敵人輒命押解他處而於途次鎗斃之護兵乃歸報謂各囚中途圖逃以故殱之如瑪特洛總統亦 
 
 
 

Page 3

 
 
出此手叚則今之狄愛士早己謝世矣狄愛士在維拉克羅茲起事時墨西哥人民不知前任總統之所在咸信此事必由其主謀前任總統於時適在巴黎得此消息卽電告墨民曰余從未以代理從戰余每戰必親臨云云墨西哥亂事中復有匪首薩貝泰之出現殊堪憂慮該匪首手下約有黑人五百名已數攻墨京且與白人宣戰約有兩年之久故說者謂薩貝泰若再猖獗則墨國大局之紛亂當難測度蓋該國人民黑人占大多數白人不過數百萬而已當前總統狄愛士執政之際倖得免白人與黑人之惡感蓋狄氏亦係黑種故統攝黑人較之瑪特洛自易爲力觀於瑪氏當選總統以來黑人之屢次反抗可槪見矣聞瑪氏之當選實人民不滿意於前總統之暴政有以致之惟瑪氏之行政失之寛厚不逞之徒逐得乘機煽亂故說者謂墨國此次亂事實係個人懷抱野心所致非盡由輿情之不滿意於政府也 
譯電 
[北京電]  
　　六國借欵談判自德公使及財政總長赴津後已完全停止德英法三國公使曾開特别會議討論舉任顧問員問題並未有所解决現已提出意見如此債果成則鹽務處顧問當用德人稽核處顧問當用法人借款處顧問當用英人云 
[北京電]  
　　北京英文日報竭力提倡從速解散六國銀行團另行組織新團以利中國且當設法將法俄兩國擯諸團外則中國將卽照議定條件向該團訂結借欵當不再齗齗於顧問問題云 
[柏林電]  
　　德國某報載聖彼德堡電音謂俄國並未與他國締結蒙古條約俄在蒙古有完全自由行動之權英國在藏亦然 
[北京電]  
　　陸軍部已訂定整頓陸軍條陳以全國分爲十四軍區備兵五十六師團歸高級士官二十十八人指揮本月二十八日北京開軍事大會時將以該條陳呈會討論現各省均派軍官參與該會 
[北京電]  
　　明日爲前清隆裕后主辰聞國務院各員今日均將入宮道賀 
[東京電]  
　　新任首相山本伯爵擬組織混合内閣其政策中有助進全國政治敎育推翻元老院之勢力减削皇帝之威嚴各條 
[倫敦電]  
　　昨日正午（十二日）墨西哥京城復接續開戰叛軍向英公使署一方面團驗轟擊蓋有官軍礮隊一隊駐紮該署附近之故熱閙市場已成戰地空中礮彈如流星之飛馳美政府已派奪雷諾特式巡洋艦四艘開往維拉克羅士另派巡洋艦兩艘開往太平洋沿岸因華盛頓與墨京美國大使署之電音交通已於昨日中斷之故美國海軍處大約將更變政策派海軍遠征隊以開美墨之交通墨京外交家因瑪特洛狄愛士二領袖不顧人道以相殘殺曾向嚴辭抗議並請卽行休戰旋得覆文辭旨皆頗閃爍 
[倫敦電]  
　　路透電社得悉駐英土使土菲克數日前曾請列强干涉巴爾幹戰事俾得早睹和平列强答稱非俟土政府提出條件而能得巴爾幹各邦承認則列强未便輕加干涉現信哈基君至英必携有新條件傳聞列强大使曾請英國外相葛雷君再行居間調停巴爾幹戰事惟巴爾幹各邦非俟和平已有把握不肖復議休戰云 
[克里斯特乞區電]  
　　斯考特君探險隊之乘船特拉洛伐號已駛抵里特爾頓伊文斯司令宣言斯考特君與其隊友之勇武誠不可及此次該船駛往伊文斯海角迎接該隊時曾備供張冀賀斯考特君與其隊友之功成而歸故紛以奢華品携至艙面且高縣旂幟緩駛而進岸上羣人遙見之同聲歡呼船中之人亦歡呼答之伊文斯司令因於人叢中未見斯考特君卽大聲問日衆皆安乎旋乃得悉該隊遇禍消息斯考特君與其隊友之探覓南極來往行程其一千八百四十二英里原期三月十日可抵赫特帕印特惟據其最後來函陳述種種困厄頗以不能打破爲慮該隊行程一切紀錄均經該船携回並有各員私人日紀則將覓親屬以交之斯考特君嘗以身歷各境逐日筆之日紀直至三月二十四日爲止其臨終之日曾草書以别國人各員之遺骸本可運回惟衆意不如卽留於冰天雪窖告終之地以爲永遠之紀念伊文斯司令雅不欲述及該隊遇難情形異日將著書公之於世云 
公電 
[揚州商團體操會電]  
　　申報轉各報鑒文（十二日）上午巡城營無故將敝團冲毀乞持公論揚州商團體操會全體叩 
要聞一 
[大借欵决裂之經過（北京特約訪員一葉子）]  
　　借欵交涉愈出愈錯雜而成立之希望亦愈不可期周總長與六國團所訂結之借欵契約二十一條附約八條兩方均無異議行將簽字矣以俄法兩國竟中有所要挾其資本團代表雖無異議而異議則兩國公使發之因是而簽字之期益復遷延本月四日蔡廷幹奉大總統之命以鹽務稽核處會辦任命丹麥人奥伊聖借欵局會辦任命比人羅西審計處會辦任命德人羅普之事通告於各國公使當晚六國公使卽開會議會議旣開法國公使首倡異議以爲借欵交涉周總長爲專任周於外交事件陸總長也此案件屬於借欵與外交由非專任當局之蔡廷幹斡旋之實悖於當初之約至是而又生一波折繼就用人問題謂任丹麥人奥伊聖爲鹽務稽核處會辦本使曾反對之今舉丹麥比利時與大借欵無關係之國人置之於監督借欵之地位實爲不當又羅普德產也用六國團中之人有德人而無法人是本使終始不能表贊成反對頗强硬俄國公使卽贊同法國公使之主張其問尙有種種議論卒不得要領而散 
　　翌日六國公使再開會議英德日美公使就蔡廷幹所報告之會辦三人皆無異議借欵契約條項亦無所反對即欲簽押俄法兩國公使仍執前議而不稍變動四國公使得已而調停之曰 
　　今借欵契約協議旣定民國政府在年關前需欵甚急顧以此借欵簽押之遷延至屢有各地方地方外債成立之報若迄今仍不决定簽押必至紊亂民國財政異日雖欲簽押或至民國政府不使用此借欵亦未可知故四國於此欲簽押云云 
　　四國雖大爲慫恿然俄法二公使堅執不應更反詰之曰 
　　六國借欵最初卽約六國共同行動不許自由行動今會辦任用問題旣未協定四國欲先簽押非穏當之處置云云 
　　六國公使會議之情形如此意見終不能協定遂散會其後四國公使一再調停俄法終無讓步之意故融和絶望於是英德日美四國中至有倡此際解散六國團之說而各請其本國政府之訓示矣我政府以會辦任命問題肇如此紛糾之端更使蔡廷幹說明所以任命三人之理由以求六國間之融和然所以致此原因非但在此任命問題故亦不見有何功效我政府亦自維對於此借欵終不能望其成立遂與格利斯浦資本團開始交涉此外對於各方面亦爲新交涉之開議 
　　大借欵旣如此其無成立之望蓋亦明甚然遽與新借欵開始交涉其不待應年關之急又不待言也幸而格利斯浦借欵於二月十五日以前應交出餘額七十七萬磅使克利期浦速匯該欵乃得經過陰曆之年關 
　　要之格利斯浦至將二月十五日以前應交付之欵提前交付以救我燃眉之急者爲欲更訂定第二之借欵聞政府亦有所密約格利斯浦代表特以謀其便而已矣 
　　大借欵團内部旣極紛擾而格利斯浦之行動又甚機敏從而六國團中某君語人曰今後縱令調停告成而竟至簽字然其時民國政府倡暫時不用之議亦未可知且政府以爲自中央借款不如在地方起小借欵較爲便利縱有地方不許各自借債之訓令然一時謀變通之策由中央派人赴各地方借地方外借以講求輸入外資之法意中事也而大借欵之前途乃益陷於悲觀 
雜評一（無名） 
[大借欵交涉之奇離]  
　　大借欵交涉之破壤首先中梗者爲俄俄反對而法調停之未幾而法又反對俄法反對而日調停之今英德尙欲維持取日進止而日又持重矣此中關鍵頗耐人咀嚼 
[墨國内亂之殷鑑]  
　　墨西哥之内亂據路透電云爲一部份野心家所主動非全國人民之意夫以一部份人之故使全國致亂此一部份人固無道而全國之人亦太無力矣凡爲國民者寗不以墨人爲戒也哉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[財政總長致六國銀行團代表函]  
　　敬啓者昨承面交十七日復函祇悉查墊欵一節前於十二月十日曾備函聲明如不能於三個月内墊足過半之數則合同難望有成並於二十二日及二十日會議時迭次面議照倫敦回電訂明本年正月下半月墊二百萬磅二月墊二百萬磅三月墊三百萬磅爲必不可少之數台端當亦憶及茲誦來函着詞以歐洲時局未見進步不能定墊欵之日期等語殊深疑訝尤爲可惜現在本國用欵萬分急迫如墊欵不能尅期交付自與原議不符則此項合同無異畫餅無以保地方治安之秩序本總長無可如何惟有聲明非俟墊欵確定後礙難簽字其未簽字之前自本日起本總長有自由借欵之權不能爲前一月二十二日之函所拘限也特此奉逹卽希查照轉致貴銀行團諸君爲荷敬頌台社 
[雲貴川桂四督要電]  
　　加急北京政團聯合會轉大總統副總統各省都督民政長國民統一民主共和黨各本支部均鑒自統一政府成立以來南北水乳秩序漸就恢復凡在國人均應同心戮力一致進行内鞏國基外禦敵侮乃近聞有奸孽之徒陰謀竊割乘機思逞大江以南恣情鼓煽事雖無據語出有因締造艱難豈堪再經破壞如係傳聞失實固如天之福萬一見諸事實則擾亂治安卽爲民國公敵吾輩職責所在惟有竭力所能聲罪致討必不令奸謀得逞致蹈危亡諸公手創國家爲國柱石諒表同情迫切呈詞伏乞鑒察祇聽後命蔡鍔胡景伊陸榮廷唐繼堯叩歌袁總統接電後頗爲憤慨當覆一長電與四川都督並各行省長官云余以衰病餘生伏處已久稍有田園之樂自問已無事可爲此次出山實緣事機危迫不忍見人民陷於牛馬奴隷之域故甘冐萬險膺茲艱鉅受事以來始終以尊重人道主義及適合世界大勢爲主旨苟可和平維持决不肯輕事破裂並非兵力有所不足實緣民困已極不堪再受戰禍一年以來彌縫遷就之苦衷當爲國民所共諒現在財政外交觸處荆棘國家命運旦夕可危凡有血氣之倫自應以同舟共濟之心爲被髮纓冠之計决不肯再言破壞自取覆亡乃若有之則亦二三不逞之徒生性好亂必不能得多數國民之同情本大總統若再曲予優容便與此輩同爲亡國禍首非惟辜負衆望實亦矛盾初衷惟有犧牲一身保全大局竭我棉力殄此么麽諸君各膺疆寄必有同心願共勉之云云 
[間島局子街兵變詳紀]  
　　駐剳間島局子街巡防營初六日兵變一節已誌本報専電茲據廷吉廳訪友函云駐剳局子街巡防統領前因派往頭道溝等處巡防兵等規律不嚴素無訓練除成績稍優者外由該隊調回八十餘名嚴加訓練詎該兵等不解軍人義務中心憤激異常初六日猝然譁變殺該隊司令官恣意刧掠延吉廳聞信親帶巡警前往彈壓該兵等不服勸說卽縛該廳兼擊退巡警入廳掠奪二萬吊文復出廳肆刦境内僑居華商及日韓僑民被刦者不少至夜半始退初七日上午變兵等正擬結隊刧奪陶道台恐他營兵士隨之謀變卽厚撥恤金以維繫兵心一面致電琿春求援當由駐防琿春統領派軍隊一百名刻日來延變兵等聞此消息自行退去分爲二部一部往朝陽站掠刧商民一部共六十名卽赴頭道溝巡警等不能彈壓刧奪三萬餘吊至下午遂向西小城子地方竄去一時人心惶惶頗不安堵嗣接琿春來電初八日該處定派兵員三百五十名來延鎭亂民心因以大靜云 
[政府處置各省反抗中央之手續]  
　　河東案預備開庭河東反抗中央之張士秀李鳴鳳兩犯業經趙中將倜派員押解來京聽候中央裁判聞陸軍部段總長已呈明大總統特派蔣作賓次長及陳豋山兩員分任臨時司法正副長組織軍法會審會同司法總長所派承審法官於十三日開庭預審蔣次長並呈段總長分電山西閻都督并趙中將將史宗法等續解來京候審其南桂馨等亦已到京質訊閻都督昨亦來電擬卽派員來京證明此案各情形云 
　　江西事和平解决贛省因反對汪民政長事對於中央頗生惡感袁總統自得贛督李烈鈞通告𧰚電後曾於總統府中疊開軍事會議唐在禮向瑞琮李書城諸君左袒李都督陸軍總長叚褀瑞參謀次長陳宦亦在座遂决議退還截留江西軍械但要求江西派員來京迎接汪瑞闓往贑並以謠啄横興特派威望素著之長官馳往查辦以通中央情愫當時袁意屬王鐵珊軍長段陳亦贊成之時王尙在通州袁總統以急電促其來京進謁卽告以政府力顧大局不欲遽用激烈手段致啓紛爭有勞大駕前往江西一行王答大總統命令不問何往皆所遵從惟平生不願作都督並不願作民政長此層不能不先申明袁告以所希望於君者甚大不惟非民政長並非都督王遂慨然承認不日由京出發矣 
[續紀閩省舊曆新年之恐慌]  
　　張民政長遇險詳情二月四號福建民政長張元奇遇險一事已詳前報茲悉是日下午三時半張由三井洋行回城路過萬壽橋（俗名大橋）突有極猛烈之炸藥從民政長轎前轟然一聲火光四射血肉横飛炸藥發處距離民政長坐轎僅有一馬之隔衛隊全體擎鎗急護倒退民政長幸未被害遂蒞閩海關休息片刻僱船向臺江汛上岸改由水部門進城惟萬壽橋爲往來要道肩摩轂擊人聲如沸變起倉猝急不及避立時慘斃者不下數十人有全體焦爛者有頭面模糊者有腦漿爆裂者有手足分飛者是晚陳尸橋上計一十二具翌晨由水中撈起死屍又十餘人其傷未卽死抬回醫治卒亦無救者連日尙復紛紛報告慘死情狀不能罄述據最後最確實之訪查云事前有兩人穿短衣其一面麻抬一木箱放萬壽橋石欄邊路人亦不以爲意惟甚訝其箱罅中有煙衝出而已安放已畢其人即去不一瞬而民政長至箱内爆發聲浪劇烈煙作白色蓋豫然火線於内以伺其至耳幸民政長坐轎稍後丈餘地不至受害故地方秩序亦復未亂現經警廳懸賞緝拿兇徒其的實之原因尙未探悉外間議論皆捕風捉影之談不足據也此事出後該處舖户異常恐慌以爲外間復行起事相率罷市者約有十里之遙民政長亦恐途中更有埋伏因復退避閩海關用電話通知各署警務廳長陳培錕得此消息遂卽親率警備隊二百名前往保護至四時許民政長始易輿而船改由水關外回署是夜行政公署下戒嚴令出入人員必詰查盤問現警務廳已懸賞緝捕如確知正犯藏匿處所報信者賞予六百元拿獲正犯送案者賞予一千元 
　　另一訪函云閩省財政奇絀當此陰曆年終開支尙無的欵故張民政長於四號下午往南台閩海關籌借巨欵以資支發不料商畢回署路過萬壽橋卽遇炸彈發現當時炸斃護衛一名旗牌一名馬匹路上行人死者十三人重傷者二十餘人斯時護衞正擬開鎗抵制張遙手諭勿輕動免致悮傷平民故秩序未亂 
　　破獲護閩社首領詳情閩省破獲護閩社首領一事已紀前報茲得訪員詳報亟錄如下閩省當彭壽松盤踞時官民失和幾釀巨禍今彭旣去矣而軍民又分治矣詎有陳瑞燦等在倉前山日本領事署隔壁秘製炸彈潛謀二次革命被警探知陳已聞風遠颺祇搜出名簿數帙炸彈三箱斯時陳之黨羽散布長樂下江一帶假護閩社名義招募土著月餉八元鄕人爲其所愚入會者計有八千餘人閩督當卽據情報告中央請示辦法旋奉電令以該匪意圖顚覆政府卽爲國民公敵應卽援照鄂省辦法以示懲儆閩督接電後下戒嚴令密派軍警分途嚴緝嗣據探報該匪移設倉前山對湖衕爲機關部先遣某偵探佯入該會爲社員適陳瑞燦之拳師張漢英在機關部内被警圍拿送交城守司令官陳金魁訊究供出匪首陳瑞燦所在地於一月三十一號下午二時在下醴泉地方拿獲陳瑞燦錢大聖陳金發等三名到案搜出危險物甚多証據確鑿閩督商同民政長將護閩社社長陳瑞燦决死隊隊長錢大聖按照中央電令押往屏山鎗斃其拳師張漢英同惡相濟陳瑞燦之父陳金發縱子爲非發交地方審判廳從嚴訊辦其他如僞參謀長軍儲長司令官等現尙購線查拿餘黨槪行寛免或謂此次搆成内亂因有某國人某素係無賴暗行主唆並有該外國人入爲會員者倘餘黨不卽遣散貽禍殊非淺鮮也 
　　另一訪函云閩省數月以來卽有不逞之徒創立護閩社圖謀二次革命當經警務廳訪拿未獲祇在該社機關處搜出簿據及炸彈等件黨羽尙末解散而謠言日甚一日且有密謀勾結於舊曆年底起事等語警務廳乃加派偵探訪拿復於一月二十八夜在南台大橋頂拿獲張漢英一名據稱該社社長係陳宗漢（卽陳瑞燦）並白書供詞伊係陳瑞燦雇製炸彈又開列陳瑞燦藏匿地方一月三十一號復由都督府偵探陳錦堂十五區巡長楊開禮會同十二十五等區巡警於下醴泉拿獲陳瑞燦陳金發大聖三名又於陳瑞燦各犯身内搜出蓋有印信之護閩社章程及血書介紹書各一本有叅謀部决死隊等名目並錢大聖决死隊隊長證券一紙警務廳陳培錕隨將陳瑞燦等先照假預審提集查問並由張漢英指証某日由陳瑞燦招其入社某日同陳瑞燦在洲邊茶店商製炸彈言之歷歷陳瑞燦亦俯首無詞警務廳因奉有都督戒嚴密令當將陳瑞燦等各犯連同証據解送閩都督核辦立派城守司令官陳金魁提訊騐明陳瑞燦錢大聖正身二名先於是日鎗斃於屏山頂云 
[直隷駭人聽聞之寃獄]  
　　容城縣陳賡虞之家丁與民人劉靑山素有宿仇卽授意巨盜某誣供劉爲窩户陳卽派親兵往拿入室卽將劉十三嵗幼子鎗斃指爲拒捕將劉綑縛收禁電禀馮督馮卽飭將劉並盜均送天津營務處審訊一面爲陳賡虞請七等嘉禾章並調南皮縣缺不意營務處總辦殷鴻壽親訊三次劉旣無窩盜證據盜供亦閃爍殷卽禀明馮督謂係寃獄非翻案不可馮以殷無用另派素有能名之知縣胡商彝前往審訊胡提訊三次以鐵鍊燒紅跪至三小時之久仍無確供胡乃禀覆洋洋數千言謂陳賡虞確係誣良爲盜其最要之點係十三嵗小兒斷無拒捕之理等語馮督猶未深信現外間已閧傳殆遍聞省議會已擬列入彈劾案將來正式開會卽爲開幕第一之議案云 
[交河縣知事之風流案]  
　　靳胡一流人物 
　　天津候補知縣胡灝有女甚美年十七嵗交河知縣何樹椿異常羡慕卽在天津延僧念經並送訃文謂嫡妻病故大爲開吊一面卽託財政局科員呂某向胡作媒以其女續絃遂於陰曆十一月十六日成婚不意十二月半間何之嫡妻由南來署固未死也竟將胡女驅逐胡不甘休已在天津地方審判廳控訴直隷之闇無天日可見一斑矣 
[鎭撫公風流自賞]  
　　錯點鴛鴦廣收乾兒 
　　鑪城通信云巴塘女子郭坤吉姿容甚麗遐邇知名總角時卽許與巴塘高寨子凙忍桑朱爲妻曾用漢人婚書巴塘糧台亦立有案尹督到後卽有好事者命其往見郭坤吉讀書數年略知漢人禮節遂備各色禮物偕郭城基前往叩見郭蓋其表兄也郭坤吉久欲嫁之故於謁見都督時揑稱幼時原許與郭成基後因成基隨母入川料其已死始改許高寨子都督不察遂命高寨子追還婚書令郭坤吉償藏元百元而判郭坤吉郭成基成親一時人言嘖嘖云 
　　尹督到巴以來無日不在醉中於十一月二十四號二彭後命人傳巴塘羣賢樂中人前往坐唱羣賢樂者工於歌唱者所立戲班如内地方圍鼓是夜赴唱者六人内有某營正兵聲調俱好尹樂甚遂賞給藏元百元收爲亁子同時又收郭成基爲乾子賞賜甚多郭成基者前爲趙爾豐拘禁成都六年反正後始脫覊絆今又隨西征軍出關此次經尹收爲乾子各界無不嘲笑云 
[財政部索償蘇省各借項]  
　　財政部日昨致應省長電云大借欵磋商至今大致議有眉目波瀾往復筆舌難殫現六國銀行復要求非將各省原有借欵之本利先行全數清還大借欵不能成立茲查有一千九百九年維持上海市面九銀行借欵本銀三百五十萬兩一千九百十年維持江南市面滙豐等銀行借欵本利三百三十二萬六千餘兩一千九百十一年上海商會維持市面滙豐銀行借欵未償本利六十二萬九千餘兩一千九百零八年南京財政局正金銀行八厘息借欵未償五千二萬兩以上各欵六國團皆要求必須立卽全還持議甚堅應請貴省迅速籌畫能否立即清還抑或另指的實抵欵分期分償此事關係大借欵之信用務祈切實電復以便與該團磋商辦法俾得早期成立至爲殷盻文地方通信 
[蘇州]  
　　鄕富被欺受罰胥外横涇鎭商民張雲瞿向開同豐燒酒行財產殷實舊曆年底忽爲吳江横扇鄕同應木串通私鹽船一隻停泊張姓門前周僞向船上買鹽與張借秤張以其面熟遂不之疑竟將秤借周秤鹽未及一小時卽有飛划營巡鹽船八艘接踵而至並不查問該船販鹽情由竟騐看秤面上户名見上面鐫有張雲瞿三字立時將張捉至船中百般拷打誣以私販張抵死不認雲瞿之子聞信趕至挽地保顧阿二出場調停極力說項罰現洋一千二百元了事張身受重傷情有不甘業於前日來蘇具訴檢察廳澈底嚴究矣 
　　巡警勾引女學生觀前南路五區界内施相公弄居民曹氏有女名素貞年華二八綽約有姿在宮巷某女校肄業早出暮歸必經太監弄崗位經過該崗警周炳壽屢次勾引未遂本月七號曹女經過時竟胆敢面向曹女暗約散課後觀内啜茗曹女届時不往該巡士乃於八號由郵投密函與曹女要訂後約該函適投交女父手拆閱良久不解所謂詰知底藴隨携帶原函至五區巡警局向游巡官質問游不在局中尙不知如何了結也 
[南京]  
　　江蘇民政府職員月俸表蘇省行政公署總務處設秘書四人並分四科四司各分設四科合署共設科長二十人科員六十人民政長月俸查照財政部假定官俸說明比各部總長現暫減支十成之四月支四百元各官均依照中央官等官俸表司長秘書暫照第四等第四級减支十之七月約二百元自奉組織令後司長擬改第二等第三級科長照第五等第七級减成月支百四十元科員月支八十元至五十元不等 
[鎭江]  
　　南北統一之紀念二月十二號爲南北統一紀念日鎭江關曁縣署審檢各廳均懸旗掛燈停辦公事一天以伸慶祝晚間鎭城各學堂學生亦舉行提燈會游行各處熱閙異常 
　　退伍兵搶刧小輪續誌日前有江北退伍兵士百餘人在邵伯地方夥刦日清戴生昌永和三小輪一案現聞各小輪除禀地方官查勘外並已請該管領事與華官交涉矣 
[杭州]  
　　浙都督擁護中央威權贛事經山陜滇　各都督聯電中央請予維持後又有浙都督嚴電李督開誠忠告十三日浙都督復開軍事會議公决通電南北各省略謂民國肇始初基未固國家多難一髮千鈞况值蒙藏跳梁外患憑陵協力同心尙慮危亡無日奈何獨逞血氣妄肆野心不惜　　　　　血圑成之民國甘居破壞戎首現聞副總統拱衞大局力任謂　但能悔過姑予矜全否則我軍人但知擁護中央之威信同心協力一致進行大義申討在所勿計該電洋洋千餘言已於昨夜拍發矣 
　　飭捕新議員之駭聞温屬永瑞平各縣選舉舞弊釀成種種怪狀茲聞又有撤銷議員聯袂潛逃之事十三日該區監察員電禀都督民政司略稱徐象先案内正犯徐定超因議員李嘉官撤銷逃省圖補乞扣證書林卓同逃乞一同飭捕歸案王理孚叩 
[安徽]  
　　巡緝營違抗命令柏都督前以皖北土匪猖獗特委盧鏡寰充皖北剿匪混成支隊長所有皖北各軍隊聽其編制調遣在案昨盧隊長呈報都督云駐渦巡緝營營長鄭瑞昭藉保護渦陽地方爲名不服編制請都督核辦柏都督以該營長屢抗命令實屬目無法紀特令盧隊長以兵力將該營遣散藉肅軍紀 
[福州]  
　　福建衆議院議員名單劉崇佑閩侯林萬里閩侯歐陽鈞長樂鄭德元福清朱騰芬福鼎丁超五邵武丁濟生建寗陳承𥬹泰寗高登鯉順昌曹振懋沙縣朱金紫建陽陳堃建甌李垚年建甌張琴興化黄荃南安林輅存安溪陳蓉光惠安黄肇河連城楊樹璜連城林鴻超永定連賢基龍巖詹調元龍巖楊士鵬漳浦劉萬里漳平 
[天津]  
　　劉仲魯報告財政困難情形内務司兼財政司劉仲魯君昨在順直水災義賑局報告本省財政困難情形大致謂津海關鹽運司均直隷中央所有協濟本省財欵均已提部而本省一切支出如額外支出之賑撫河工及其他種種所增甚鉅再加以本省水災竟有五十餘州縣之多錢糧驟行縮少陽曆一月份之開銷已經羅掘俱窮二月份若不借債則有坐俟燃眉之况云 
雜評二（默） 
[嗚呼江蘇之財政]  
　　江蘇之財政可謂窮矣一切要政已停滯而不舉而一九零八年南京財政局之借欵也一九零九年維持上海之借欵也一九十年維持江南之借欵也一九十一年上海商會之借欵也又一時兼催並索的欵乎將從何指撥借債乎將以何抵押江蘇未沾大借欵絲毫之利而先受大借欵之逼迫嗚呼 
[風鶴頻驚之福州]  
　　江西反對民政長而派兵扣械而嚴密設防福建之反對民政長則已發現炸彈矣湖北謀二次革命而抄獲機關而疑及丐團福建之謀二次革命則又發現護閩社矣江西湖北有其一而已風鶴驚心居民惶恐况福建兼有其二者乎嗚呼閩民其何以堪此 
[盍鑒中央之苦心]  
　　同一反抗中央也或則朿身歸命開庭候審或則派員調停得免罪戾亦可謂有幸有不幸矣雖然中央之于此夫豈好爲示弱與哉蓋亦顧全民國大局具有不得已之苦衷而爲此耳彼猶詡詡然自以爲能者奈之何其不悟 
[天津竟有如此寃獄耶]  
　　以十三嵗之小兒而拒捕雖鄕愚亦不信而乃一訊不得供則再審一員不得力則再派員經兩次審訊兩委員反平而猶不信一若必欲鍜鍊成獄而後快者前清黑暗時代罕見之寃獄竟出現於民國成立之後嗚呼是誰之過歟 
 
 
 

Page 7

 
 
本埠新聞 
[再紀警務叢報之觸怒]  
　　上海回敎同人以上海警務叢報詆毀回敎公電政府請爲查辦原電已錄昨報茲悉此事業已由天津劉孟揚君呈奉内務部查核維持並已由上海商埠巡警廳長穆湘瑤君將第三十三十一三十五三十六四期叢報責令該報社全數收回以平衆憤矣所有函電訓令分别錄後 
　　劉孟揚上内務部趙總長書昨接上海回敎俱進會清眞寺各掌敎馬聚源等董事蔣煇等來函内稱上海警務叢報第三十期第三十一期載有纒回惡俗記任意醜詆回敎實屬猥褻不堪上海同人氣憤塡胸幾至釀成暴動當由同人等開會議决電致大總統曁内務部北京各報館各機關察核仍將叢報郵呈内務部江蘇省長查照辦理惟此事關係太大回族受此汚穢非同伸義憤恐流毒將及於遐陬傳之將來後患尤大爲此鈔電寄報仰懇先生俯賜查閱聯合回敎公會加呈内務部並於報界發揮議論總期逹到敝處原電之意而後止等情查共和告成五族平等猜嫌盡泯一視同仁决不宜互相詆毀致貽分崩離析之憂况外患方興邊防難固蒙藏之風雲未靖回疆之隠慮方深其已形離畔者正宜徐挽其歸心其安然内附者尤宜曲加以優待此中調護維持不知政府諸公如何煞費苦心更何容枝節横生致令别滋隠患此上海警務叢報所載纏回惡俗記無論其是否與事實相合均應嚴加取締者也尤有進者回族回敎各有界說族自族敎自敎本不應牽强附會冶於一爐蓋回敎原稱以斯倆目敎亦稱清眞敎發源於阿拉伯創始於穆罕默德自回族皆奉此敎而内地人民之奉此敎者遂誤稱以回敎之名浸假而誤認於回族之列相沿旣久定識自堅一聞有毀謗回族者則同敎人民自不禁發生公憤此事影響於回族之離合者甚大影響於内地清眞敎民之感情者亦不小孟揚以此事關係至鉅恐釀風潮未便在津聯合同人致惑觀聽爲此專函陳請務乞查照上海清眞敎同人原電事理曲予維持則大局幸甚 
　　趙總長覆劉孟揚書承示上海警務叢報詆毀回敎一節此事數日前滬上回敎俱進會已有電來請爲查辦當茲共和肇始五族同仁之際該報立言不愼誠屬失檢已電江蘇民政長切實查核妥予維持矣茲將電稿寄上一閱并希轉逹滬上俱進會同人知照爲要 
　　内務部致江蘇民政長電江蘇民政長鑒國務院函奉大總統發下上海回敎俱進會電上海警務叢報有纏回惡俗記醜詆之語有傷五族感情等語奉諭交部相應函逹查核辦理等因到部復據該會本部電呈前因查共和成立五族一家該報醜詆回民洵屬有傷情誼違悖共和本旨亟應切實查核妥爲維持除抄電訓令外先電聞希見覆内務部 
　　穆警長訓令警務叢報社文案查該報社第三十三十一三十五三十六四期叢報於叢錄欄内抄錄舊聞語多失檢亟應分别購回飭令改編以重報務爲此令到該報社卽便遵照將上開四期叢報計各一千九百本除警部一千零六百本已令知各區隊悉照原價收回外其有分送各官廳各機關者悉行函取其零售之數十本仰該報社設法如數收回無使有一本留遺在外該報社編輯員業已易人嗣後於編輯事宜務宜愼重將事毋越範圍致貽口實切切此令 
　　又通令各區長文案查警務叢報第三十三十一三十五三十六四期所有叢錄一項語多失檢亟應照價購回以便重行編改除外界購閱者由該報社加價收回外爲此通令各該區隊卽便轉飭各長警一體遵照將上項四期叢報卽日繳出由各區隊彙齊繳由該報社將原購價格發還爲要勿延此令 
[緝獲九龍山匪首之餘波]  
　　查究匪黨江防水陸師駐滬探防營營長黄新泰昨奉江蘇都督密電略謂查有在滬南高昌廟地方開設福建飯館之湯桂生卽彭茂生近在外間散放票布謀爲不軌應即密拿究辦等語黄營長遵卽率同探員按址往拿當將湯桂生獲住管押營倉電請都督核示懲辦又奉電令以濟生堂藥舖旣爲逆匪之機關該店主劉柏鄕旣經潛逃應卽趕速飭令探員訪拿並先將該藥舖發封等語旋經黄營長查得劉柏鄕共有濟生堂藥舖二家一在高昌廟一在外日暉橋當卽飭探分别查封候再查緝 
　　嚴密防備步兵第一團第二營營長楊勵身以滬南南碼頭及高昌廟等處邇來旣有逆匪潛匿煽亂亟應防備且製造局近在咫尺尤宜加意巡護爰特督率弁兵於十一夜爲始策騎出營在滬杭車站及高昌廟一帶通宵巡緝以保治安 
[招商局新公司之提議]  
　　招商局改組新公司一事屢由董事會與新公司互商條件均載前報茲將一月二十九日新公司向董事會提議各條錄後（一）新公司旣担任舊公司之債欠其人欠欠人帳略理應先行開送查核如係有帳有據確係欠人債項新公司均可担任此外各項槪無担任之理仍請卽日開送（二）舊公司對於中外商界訂立之合同契券係經董事會議准照訂者請卽開示以便新公司查核經新公司承認後始能有效 
（三）查愛仁輪船係北洋委托舊公司代理請將從前委托一應憑據及歷年代墊虧折各項帳略抄示 
（四）匯豐押欵事有無回音應請貴董事會速向滙豐商妥以便三面接洽弗再遲延 
（五）漢商賠欵事雖得貴董事會担任代收債票一百二十萬兩及貼回現銀三十萬兩以資料理然國債票未能卽日領到而漢商連日迭電催促應如何酌復之處請貴董事會先行電復 
（六）上次開送收支帳略總結虧數項下註有官利尙未在内字樣實與商例帳情兩俱不合營業已虧尙何官利可言請卽註銷免生枝節 
[竊賊從容不迫]  
　　西門内穿心河橋北王家老虎灶地方高雲泉所開之乾坤恒雜貨店於十二日夜半忽來劇賊三人均穿灰色花緞皮袍挖門進内將一斤重之紅燭取火燃點搜取店中皮蛋蝦米高粱酒等物一同大嚼適該店西首金家牌樓郁德甫翻砂作主病故後由主婦購一紙轎並囑學徒至該店購買草鞋兩雙該賊等竟開門招接言明每雙價錢二十文當付小洋一角該賊云所有找頭今晚無錢找給明日來取可也該學徒卽持草鞋而去嗣該賊等旣醉且飽搜括銅元三十一千大洋一元制錢三百文及錫燭扦一對重二十餘斤古銅香爐一只雪茄煙四匣香煙七聽祥茂肥皂四十二塊隆茂肥皂二十塊錫箔五塊洋燭二十四筒桌幃一條皮絲煙二包洋針三十餘包皮蛋兩箱銅邊眼鏡一付約值洋二百餘元携贜而去臨行時並將已開之火油箱置於店堂門口上堆亂紙以備店主知覺追捕時放火擾亂俾便脫逃幸該店主高雲泉是夜並未覺察直至次晨下樓始悉其事遂卽開具失單分投該管警區及商埠巡警廳請爲查緝現穆廳長正在飭探嚴查未知能緝獲否 
[接通水管之挫折]  
　　閘北水電公司擬在北四川路迤西四區轄境内裝設水管接至虬江橋因被北四川路租界馬路所阻故於彼處横浜橋底接軌至對岸直逹虬江橋五區境内詎前日正在工作經北四川路新捕房二十四號代理副捕頭查見以該橋係隷租界範圍飭令停工該工頭當卽回告公司禀由龔警務長申請陳交涉使向外交團力爭得以就範現外交團已咨照卜總巡轉飭該管捕頭毋庸干涉昨仍照常工作 
[虬江路將次告成]  
　　北四川路崇業里附近之王大仙弄係歸三五兩區管轄近由閘北市政廳飭派工匠將弄放闊改築馬路取名虬江路現在五區境内一叚已經竣工三區境内則尙在開築陰溝大約不日亦可告成 
[判决西探違法案]  
　　老閘捕房十三號西探羅區串同華探門差得賄庇賭一案經英按察司署迭次提訊均誌前報昨日上午十時英按察司沙君重復開庭由英國皇家律師威金生及被告代表德雷斯律師上堂將全案供証辯論一過遂由沙君宣諭曰此案迭次訊供明晰已與公判正紳領袖裴海啞君等磋商定議處以禁錮罪名旋將被告違法情形逐一宣佈卽着發押廈門路西牢一年零三月以示儆戒 
[土棍聚賭拒捕]  
　　徐家匯鎭迤西三里許龔家宅地方邇有土棍顧上林張根堂等開場聚賭附近圖董殷桂堂向阻不服乃於前晚九時半報告徐家匯第十五區警局飭派全班巡警及騎巡隊等馳往兜拿詎顧張與各賭徒竟不甘服喝衆拒捕以致騎巡支隊隊員楊廷發之左手臂及區員江鳳興之左足等處均被毆傷嗣經各巡警四面兜拿將顧張二人及應毛田邢福堂姚連生顧阿毛顧新仁顧茂新顧長生王秀卿王長生姚桂庭龔鳳祥沈悅蘭喬才根喬悅堂喬秋根莊毛弟莊秋耕莊耕梅莊阿二莊根祥等拘住抄獲竹牌等物又獲被毆受傷之賭徒某甲一名一併解回警局經區長略加詰問以顧上林張根堂爲首聚賭尤敢糾衆拒捕不法已極判送商埠巡警廳究辦受傷之某甲送往上海醫院醫治一面卽由穆局長於下午備文併解地方檢察廳請爲訊辦並令楊隊員江區員自行到廳禀請驗傷午後四時經陳廳長提案研訊楊江二員伸訴前情並稱被衆毆傷應請驗究陳君驗得該二員手足等處受傷屬實諭令回局自行醫治顧上林楊根堂等分别收押候調查明白再行核辦 
[愛羣女校之擴張]  
　　本城西倉橋愛羣女校爲陳朱蘿靑女士及務本女墊卒業生袁希皓君等所籌辦以無經費卽就袁仲滬君庽居爲校舍開校一載成績頗佳現因學生人數已不能容故於本學期遷往南首祥雲里内增設新班添收新生以謀普及茲定於本月二十三號開學聞各敎員均盡義務精神上亦甚發逹云 
[自强社欲人自弱]  
　　福建路四百八十六號門牌自强社戒煙丸藥店收買老鎗劈取宿膏製藥出售被老閘捕房捕頭查悉派探將該店經理傅鴻發櫃夥張寶興廚司霍仁安一併拘獲並抄出劈開煙鎗百餘支一併帶入捕房解奉公堂訊判分别存洋保出候醫生化驗再行核辦在案茲經工部局西醫驗得此項丸藥内攙有宿膏食之大有妨礙爰卽禀奉中西官昨將傅等三人傅案復訊判霍開釋傅罰洋三十元張罰洋二十元充公並繳化騐費銀五十兩藥丸銷燬 
[世界宗敎會定期演講]  
　　世界宗敎會定於十六號（卽陰曆正月十一日）下午二時在寶山路凈土菴假定北事務所開會演講歡迎王湘綺君爲儒敎主講並請諦閙和尙續講佛敎四諦名義宋芸子君續講儒道兩家出世入世昨已遍發通告邀請會員届時往聽並聲明如有同志相約偕來尤爲盼禱云 
[都督啓用新印之通令]  
　　混成第三旅李旅長前日接到江蘇都督訓令云二年二月七號准國務院咨開貴都督印信現經鑄印局鑄成呈送前來相應將印信一顆咨送查照領收啓用可也等因並銀質印信一顆准此茲擇於二月十二號啓用除將舊用木質印信銷燬並分别咨行外合將啓用新印日期通令該旅長卽便查照 
[神州醫藥總會開會紀事]  
　　上海醫藥界同人因敎育部所定醫藥學校科目専重歐化置我國舊有之醫藥於不顧特徵集全國同志合組斯會二月十號晚在寶安里會所開第三次討論會集議進行方略到者甚衆咸以陳請立法行政各機關設法保存爲要策並編輯講義籌設學校爲逐事改良辦法限一星期内各具條議彙請李搢臣君審查起草撰成請願理由書倩友晋京投遞一應手續行將就緒時有樂界錢庠元君起立致詞慨願犧牲金錢爲該業倡衆皆鼓掌稱善當埸推定臨時主任兼經濟三人丁甘仁余伯陶錢庠元總幹事一人王問樵文牘四人李搢臣陳粟香陳根儒顔伯卿評議十二人葉晋叔楊聞川葛吉卿王祖德杜子良王子松徐相宸馬逢伯張禾芬陸晋笙徐宗掦錢華林書記一人沈智民幹事兼交際二人包識生葉心如本埠調查六人朱堯臣董鯉庭谷幼香陸慕君張頣卿林渭川迨議畢散會已鐘鳴十二下矣 
[城内]  
　　地方檢察廳批（錢陳氏訴被夫弟印庭敺傷批）案經驗明並無受傷痕跡本廳未便准理着卽邀同見証投訴警局靜候按照違警律處分可也（陸鑑卿訴被楊阿根等毆傷攫去帳簿批）據訴被楊阿根等攫去帳簿並毆打受傷各節究竟是否屬實候飭查明核奪（侯關照訴趙安國發掘祖墳批）此案前經勘訊未據將田單呈請察驗本應立予撤銷茲據呈繳前來姑候再傳一干人証核奪（陸子明訴朱薦頭拐騙伊妻批）狀悉准卽傳案訊奪 
　　第一初級檢察廳批○（楊正綱訴葉增賢等恃强攫帳批）察核訴詞純係債權債務關繫應屬民事範圍着自赴同級審廳具訴可也 
　　關門捉賊○住居麥家弄之鄭某前晚一時自外回家見門大開及至天井中見有皮箱兩只始知有賊在内當卽將門關閉狂呼有賊其同居人金雲山驚起出視見皮箱兩只確是已物因即喚到崗巡楊希雲幫同搜捕旋在床下拘獲竊賊一名由該警解送第六區警局轉解商埠巡警廳經司法股員研詰據該賊供稱姓朱名阿福本地人年廿三嵗拉車度日餘語含糊判押候再訊 
　　關提要證○宋也香控江正和盜賣荳餅經地方檢察廳起訴審判廳一再辯論據江供稱此項貨物係被沈老虎即孫老虎以賤價强買而去現孫不知去向判江收押候請檢察廳查緝在案茲經該廳訪悉孫老虎逃匿浙江嘉善縣地方因卽備文飭派法警協同偵探赴嘉善縣將孫關提到廳收押候訊 
　　毆傷學徒○董家渡陳泰昌皮鞋店主陳林生無端毆破學徒周桂生之頭額由第二區警局拘送商埠巡警廳於昨日午後移解地方檢察廳由葛檢察官驗明周受傷屬實判送上海醫院醫治陳押候再核 
[南市]  
　　批准備案○市政廳批金銀公所董事孔春林等呈云來呈閱悉據該業設立公所係爲聯絡商情力謀公益起見應予照准給示備案可也旣據並呈仍候縣長批示 
　　傭婦串竊○沈竹禮家前日失竊皮袍皮女襖綢裙金鈕扣等物疑及傭婦王馬氏送至第二區請究該氏供出尙有車夫董太生等同謀偷竊當卽派探勘明飭提董太生到區移送商埠巡警廳訊究 
[閘北]  
　　是否訛詐○羅海帆何定邦向邵成玉索欠洋八百元起衅扭至四區解送司法科經凌科長提訊邵供彼等實係訛詐並無欠洋情事質之羅何二人供甚支吾判移送檢察廳訊明核斷 
　　女子被拐○一區張區長前日解送常州女子侯秀金至司法科經凌科長提訊據供年十六嵗被人誘拐來滬判送寄養所留養候領 
　　毆打崗巡○三區蔣區長前日解送王春生糾衆毆打崗巡何松山一案至司法科經凌科長提訊據該巡供稱被王奪去警笛皮帶等件判王還押聽候核辦 
　　逮捕原因○住居均濟里之陳　榮由王檢察員解送地方檢察廳訊究已紀前報茲悉陳自被會充光復軍之管筱亭開鎗擊傷後卽由二區送往仁濟醫館醫治嗣陳傷痊迭向藍區長要求迨償鈔票時表等物區長答以此案已移檢察廳無權追理陳則一味恃蠻無理取閙事爲地方檢察廳訪聞故令初緩廳逮捕歸案訊辦 
[公共租界]  
　　保人吃緊○已故粤東富商鍾炳南之子連生因伊弟壽林毓儒撌分故父遺產在廨控告而鍾母朱氏則以連生忤逆不孝搬匿祖母靈襯等詞投廨互控迭經傳集兩造訊供各執經紀前報前晚由廨復訊鍾壽林鍾毓儒兄弟二人已避回廣東大埔縣原籍當由原告代表律師上堂訴明請提保人究追王襄讞判候飭傳該保人到案先着賠償原告律費銀五十兩以及原告所繳堂費然後限於一個月内將被告交案逾限卽照原告所控缺席判决責令保人如數賠償 
　　責無旁貸○胡陸氏因楊潤生不理代存滋大號存欵洋三百元控奉公廨於前晚傳訊原告投案求追質之楊一味推諉王襄讞以楊責無旁貸判楊交原保限一月理清至與滋大號主潘伯新另有糾葛准再正式起訴聽候訊奪 
　　再待七天○沈雲峯因與俞貴三欠欵糾葛前晚由廨復訊原告未到王襄讞判沈交原保展期一禮拜再訊如届期原告再不到案卽行將案註銷 
　　曾否行騙○海寗路住户汪炳生控隣人陸啓源騙取伊孩根寶值洋五十元之金飾昨由捕房將陸拘解公堂訊供不認判押候查明再訊 
　　幫同尋覓○江灣人沈寳生控沈福全誘拐伊妻王氏一案昨經公堂中西官復訊不認判被告交保幫同找尋 
　　聚賭抽頭○武昌路三百廿七號門牌粤人莫阿實家聚賭抽頭被捕查悉昨將莫傳至公堂訊實判罰洋十元充公賭具銷燬 
　　父子串騙○趙發茂控吳銀壽吳順泉父子串騙方單一案昨經公廨關讞員會同英康副領事復訊明白判吳銀泉押三月順泉押半年原告因另案還押候補傳借單之人到案再核 
　　情節離奇○熊詩庭控妾父袁金龍竊取值洋七千餘元之珠飾等物一案昨晨由廨復訊兩造均由律師到堂代辯並據原告偕証謝德裕葉勤堂並傭婦王華氏上堂証明前情訊之袁與其媳吳氏供詞互推並由楊念勤上堂供稱袁女三寶是我之妾已生有子女現有二嵗男孩被熊姓精匿須請追究中西官以袁女已死情節極爲離奇判袁交五千元人洋並保袁媳押女所三禮拜並以原告見証謝葉二人所供不實亦着交保候示 
　　節外生枝○尤仁卿控張阿二竊取銅器昨由捕房將張拘解公廨原告偕同居有人張桂泉上堂請究訊之張阿二供與張桂泉之妻阿寶有染因往探望並不竊物並據包探禀稱張阿二實係過犯判押候查明再訊 
　　不認爲賊○唐震寰（卽唐重威）前日與汪金甫闖入新閘晏子路十號洋房内行竊呢帽當被撞見鳴捕將二人拘入靜安寺捕房在唐身畔搜出前充寜軍步兵第二師第二團三營營長兼第三旅二等參謀官之委任狀且據唐自稱係是同盟會會員奉飭與汪一併收押昨晨解送公堂經孫襄讞會同英領翰君訊供均不承認判汪還押唐交保如無保人亦令還押候下禮拜五查明復訊 
　　始終狡賴○五福弄住户李濮氏控同居朱發發將伊媳秀珍價賣於眞茹鎭一案昨經公堂復訊朱供仍狡賴判押西牢一年半如能將人交出准將刑期酌减 
　　流氓攫物○張楊氏控流氓陳國寶在北江西路攫取金挖耳昨由捕房將陳拘解公堂訊實判押西牢半年期滿逐出租界 
　　不理押欵○曹發發控曹茂坤曹國祥抵單不贖等情昨由捕房將被告兩人傳至公堂分别交保候訊 
　　攫取單據○某洋行式拉夫顧榮福昨持各户簽字單出外收帳行經乍浦路忽來甲乙二葡人佯爲問路突將所持單據攫取而逃顧卽報告捕房請爲查辦 
　　幸未受傷○葡人某昨坐脚踏車過西華得路撞跌女孩阿素由捕併送捕房因未受傷斥釋免究 
　　日人失竊○住海寜路九百八十二號之某日人昨報捕房云失竊金銀首飾值洋二百餘元捕頭允爲查緝 
　　調戲婦女○張徐氏昨偕女兒秀珍行經楊樹浦被流氓江阿二攔住調戲致起口角由捕拘禀捕頭從寛斥釋 
　　口角用武○李阿四朱紀榮二人昨在百老匯路口角相毆被捕併送捕房詢明斥釋 
[法租界]  
　　賠償失物○張茂林向在某輪船服役前日偕同事王金發陳榮仁傅仁方等在某處飮酒忽然口角用武將陳王等所帶之時表打失酒醒後向之理論一味逞蠻遂被扭入捕房轉解公堂訊究判張出外將失物如數賠償了事 
　　越界拘人○警務所偵探楊裕全前日要在法租界遇見積竊朱金全上前捕拿巡捕以楊不應越界拘人遂卽一併拘解公廨訊究旋經警務長飭探投廨請予帶回經聶讞員商之李副領事判朱交來探帶去楊押兩月以儆違章 
　　設攤誘賭○王阿炳在途擺設賭攤欺騙鄕愚當被巡街捕撞見連同賭具帶入捕房解廨訊究王俯首求宥判押捕房十四天賭具銷燬 
　　追到票欵○桂順源前控華逢源不付到期票洋一百六十五元經公堂傳訊判限十四天交保還洋在案今已逾限原告投案求追華始將洋呈案由聶讞員給予原告具領了案 
雜評三訥 
[回敎魔力之大]  
　　回族與回敎本自有别内地之信仰回敎者皆華人非回人也然而因信仰回敎之故一聞有侮辱回族者卽譁然羣起宗敎魔力之大竟至此耶倘移此信仰宗敎之魔力以信仰國家中國不足强也 
[爲擴張女校者告]  
　　學校難辦而女校尤難辦上海之女校尤難辦其宗旨勿問其爲賢母良妻派也非賢母良妻派也均須有敎科上之精神尤須有管理上之精神否則悠悠之口足以破數年來兢兢保守之名譽於一旦滋可懼也今愛群女校之創辦者爲務本女塾畢業生夫有所受之矣必不河漢斯言 
[禁烟之要點]  
　　禁烟有禁種禁賣禁吸而禁吸之中以調查私食爲前提以取締藥品爲補助調查防騷擾藥品防毒質蓋禁煙所以富國民而騷擾則適以危之禁煙所以强國民而毒質則適以害之均非禁煙之本旨是故不肖之調查員僞造之丸藥店均宜嚴懲之 
來函 
[迷路小孩待認]  
　　鄙人自本年正月間移居法租界八仙橋小菜場西首李梅路芝蘭二弄第五十號門牌前日傍晚有一迷途男孩在後門口哭泣身穿元色摹本一字衿馬甲靑灰摹本單罩衫骨襯白花靑地布長衫頭戴灰色毛冷有結小帽脚着棗紅花洋緞套袴黑鞋白襪經傭婦詢悉姓馬名阿根現年八嵗係寜波人父母俱亡有二伯一住泥城橋一住申申里均極貧困恃伯母做軍衣度日伊則住在申申里伯父處身上綢衣因欲拜年向二房東家借來今日隨伯父出外兌換銅元因之走失等語該傭婦遂卽告知内子留待鄙人返舍詢明前情爰卽給以晚餐立時送往寶昌路巡捕房安插頃聞因該孩口齒不清（因該孩口操甬音究不知是否申申抑係新申或新興或申興）究竟家在何處包探無從尋覓現尙留候認領用亟據情函告願四明旅滬同鄕諸君子及該孩親戚人等速即知照該孩家屬向該捕房認領以免失散趙夢蘇上言 
[籌募浙江温處義賑會乞助春賑書]  
　　敬啓者敝會籌辦温處義賑承蒙諸大慈善協力勸募所有經收捐欵業已隨時購米散放募得棉衣亦已悉數分給均經敝會迭次登報通告想已遐邇週知上年冬季兩屬災民幸免凍餒拜賜實多感謝靡旣惟目下時近春耕災區田廬旣遭漂没索縐乘屋户牖均待綢繆望杏開田溝洫又須利導餘如器具籽種在在需欵農事雖迫民困未紓雖呈奉袁大總統軫念民生撥給補助善後經費但所發十五萬元公債票已居其二不特調現爲難預算且入不敷出際此靑黄不接處處堪虞通盤籌劃不得不謀之社會籌募春賑籍以接濟災民用特備函奉懇卽希諸公始終成全繼續捐募多多益善助彼東作之資源源而來拯此西江之　臨函不勝企禱之至耑此敬頌春祉伏維公鑒湯壽潛等謹啓 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[陰商漁利大藥房廣告] [  高劍益]  
　　敬啓者本藥房開設以來百有餘日専售泰西各種僞藥靈騐異常藥到命除久爲各界同胞所公憤今本藥房爲飽我貪囊起見不惜犧牲同胞生命以逹謀財害命之目的較之尋常内地藥房之存心濟世者眞有天淵之别現又發明僞藥多種僞益求僞屢試屢騐鬼學會會長應畢命君頌本主人爲鬼界偉人喪團團長莫可生君頌本主人爲藥界蟊賊並送來死不暝目匾額一方又僞藥欺人及鬼獄含寃額兩方其餘贈送匾額者不一而足且駡函盈尺控案疉生此本藥房欺世之心尤可自信也今將新發明各僞藥及價目開列於後海内外同胞有强健者幸勿上當失之千金畢命丹此丹専治强飯多力如戰埸猛將救世偉人愛國志士等服之能於五分鐘内畢命此爲亡國亡種之要藥前會行之印度猶太等處頗著成效各界同胞幸勿輕視每小瓶價銀二兩外埠加郵資銀五十兩本埠加酒力三十兩自來攜取者只加外費二十八兩大瓶减半精製文明欺世酒此酒専治有資財之富商巨賈握政權之豪傑英雄凡患財多位重者服之大效每瓶俄亞銀行鈔幣五萬元外埠郵費加倍神效一刻散此散功效與畢命丹同惟此散能於一刻時卽有效騐本藥房志在害人故不惜毁棄天良製此要藥每兩銀元五千兩不折不扣萬應厚皮膏此膏惟前清道員及現時之假偉人銷道最廣今又加料監製以供一班新議員之用按此膏萬分堅實凡報界之筆尖某英雌之美掌倘一試及於面上無絲毫之損傷亦可謂無恥之要藥矣每張小洋五角郵票不收秘製黑心露専治一切熱心好義及不愛錢不受賄等病本主人日飲五百斗效騐如神各界如有與鄙人宗旨相合者請嘗試之陰界死馬路鬼字第半號漁利大藥房主人甄黑心謹啓（二） 
[元旦書紅紀] [  侍仙]  
　　舊曆癸丑元旦紅雲瑞湧紅日祥開紅燭輝煌紅燈璀璨紅泥爐中隔宵之守嵗酒猶紅光灎瀲也維時侍仙外史搴紅羅之帳見山荊佩仙紅妝已畢乃相與倚徙紅窗笑對紅顔不覺紅旭東升已瞳瞳然移於花月吟廬侍仙携紅毹鋪几裁猩紅箋研紅螺墨作元旦書紅諸吉語而黏之壁循俗例也亦古俗朱書赤靈符之遺意也佩仙見焉不禁蹙然曰噫君何所見之同於流俗也方今共和成立鮮紅時代乃諸先烈紅血換來而莽莽紅塵世事如花瘦紅可憐落紅成片不似牡丹之鞓紅名貴矣不似桃李之嫣紅絢爛矣以言乎兵兵則弱而飄如殘紅以言乎食食不足而倉無陳紅官也擾擾營營眼紅耳赤於富貴之場士也伈伈俔俔依紅泛綠於輕浮之習風俗則紅芳欹側人心則紅紫混淆内憂如紅藥翻階搖搖不定外患若紅榴照眼咄咄逼人明哲君子方當抽紅心酒紅涙效杜宇之啼紅而何暇頌寫紅椒作紅閨小兒女之態將何異婦人之徒工女紅也乎侍仙聞其說紅暈於頰赧焉不能答仰視窗外則依然紅雲瑞湧也紅日祥開也卜民國維新必且如王母蟠桃之千嵗紅也因折紅梅一枝免冠而進之曰吾與卿且同飲夫眞珠紅狀元紅之酒 
自由談話會 
　　舊曆新春商家槪仍曩例論者謂改用陽曆商人漠不關意不曰頑固卽曰反對民國斯所謂持之有故言之成理矣殊不知偌大中原民生凋敝全頼此正經商家足與外人頡頏於一線即從權利二字一方面思之將本就利不辭勞苦遇有地方公益何處不得商界輔助之力當今之時正宜力爲維持凡有一事爲商界所難堪者力求革除亦有一事在今日所當改換者應徧詢商人而後出之中國富强之機或有望焉若貿貿然破口詈人盡情污衊自命爲愛國眞不值識者一　[  熱廬]  
[輓息隠廬主陳雪居先生] [  瘦蝶]  
息影廬主遽爾作古我輩翰墨神交不可無詩以輓敬占四絕聊作前驅卽希鈍根蝶仙了靑二我率公天民等諸大文豪繼聲息影窮廬甘落落不關造物厄奇才元龍豪氣呑湖海要藉微言諷世來寫徧　情一枝筆寄將旅感四條弦而今韵事成陳迹贏得新篇萬口傳遺墨零星誰守護紅顔黄口泣西風天涯不乏同懷客幾輩魂銷臘鼓中未接風流憐我俗久覊塵跡爲君傷（此二語係君所著（讀瘦蝶詩有作）之句）相思何必曾相識借取君詩當瓣香 
[又] [  東埜]  
平生雅望識荊州（與君文字神交初未謀面今空有此願矣悲哉）刻燭分箋樂唱酬詎料斯人先夜壑空餘遺蹟寫温柔（性好豓情野史）落花有恨彈紅涙（著有紅涙影小說）宿草無情到綠洲回首附城山下路（原籍粤省附城）蕭蕭寒雨不勝愁 
[又] [  嘉定二我]  
聰明應是出羣才下筆千言脫手來忽報騎鯨天上去一時同哭使君哀最難座外得知音數載神交相印心匣中猶存涙影（小說紅涙影先生得意之譯著也）望風懷想涙霑襟嗚呼大塊假文章命薄書生劇可傷何堪更聽山陽笛雙涙頻揮灑夕陽八百孤寒會一朝願從遺像識英標（予與先生神交數年但識面緣慳天涯海角各居一方近來予擬請鈍根君發起在自由談上刊印投稿諸文家小影以慰識荊之願先生亦贊成斯舉豈知事未成而先生已作古人矣將來事若有成終當得瞻遺像）不歸文海歸瀛海一縷游魂賦大招談話會中噩耗來（讀自由談話會中關廷彬拙頭陀二君來函彼蒼何事忌多才霜幃月冷嫠孤泣回首家山亦慘哉（先生繼室未逾花信幼子甫二月叔伯無兄弟鮮四壁蕭條可嘆可傷） 
[挽息影廬主聯] [  粟盈]  
談話可自由生死不自由息影悲歸無影名利非君志笑駡是君志能文慨赴修文 
劇談[  玄郎]  
　　紀新新舞臺之孫喜雲劉禹臣孟溥齋喜雲年與去年之怡雲相若身叚太肥檯步頗不雅觀嗓音雖清脆可聽究嫌薄弱轉折處亦生硬靑衫音韻須以柔和而明亮爲貴喜雲但能逼音使尖殊不足貴細較其藝實與俗琴仙相伯仲耳劉禹臣小品之花旦也肩窩微聳蹺工裝束純係北派嗓音極似去年在大戲院之王蕙芳目光瑩瑩明如皓月潤如秋水其眼角撩人處靈活娬媚眞有秋波一轉令人眼花撩亂難言之妙體態輕浮聲容潑辣一副惡很很之面目望之不覺股栗去很毒婦人最稱扮演雙釘記忠孝圖翠屏山烏龍院等戲洵推拿手而無懈可擊孟溥齋之鬚生嗓音欠渾厚恐不够唱重要戲唱紅面生戲尙可支持惜調頭太少不能博座客歡而轉折處亦欠得機得勢斬黄袍一劇自劉鴻聲唱後後之從事於此者頗有如海上神仙可望而不可卽槪 
小說 
[愛情小說嬌櫻記（四）] [  漱馨女士筆述天虚我生潤文]  
　　予聞此言一若夢寐莫可索解度其大略要必以郁嬌前日之泣憫其爲無依之可憐蟲欲納之爲小星已耳若此之事又何值如是是亦櫻郎不知我矣我乃應之曰何足言負郎君愛妾之深已逹極點固宜减而薄之以延長其福命櫻郎聞予言則已涙點如鉛簌簌滴滿於我懷中哽咽曰廷長乎余甚悔從前不减而薄之以延長也乃有今日言已投予懷而泣涙濕重衣予胸中爲之冰結至今日作此書時猶覺心坎鬱塞不能伸我一息之氣也吁予不認言果予不言則予之欵櫻郎者將留傳天下後世之人亦隨予當日之見以疑櫻郎矣予愛櫻郎予不能不畢其辭 
　　天乎庸詎知櫻郎投予懷而泣者爲非常之紀念乎當日者予祇知櫻郎以郁嬌之故愧對於予乃有此態庸知不然明日之日櫻郎携郁嬌之手以付予予握之手若冰觀其顔色慘如死灰雙頰瑩瑩生光輝望而知爲泣之久者予方有言櫻郎已先致辭曰予友以郁嬌託予然予不能償其素願今以托予愛妻擇可字者字之予將遠行僕夫在門無可告語願各珍攝以慰予懷予無多言言已揮涙盈掬則見僕夫探首門隙櫻郎見之遽拂衣而起行矣嗟嗟櫻郎胡行之驟初無以告予使予心中如千絲萬縷絞切至不可解櫻郎櫻郎呼之勿應行矣行矣薄薄之日光復不留其片影於門庭之間惟聞歸鴉數聲啞啞集於高樹吁是非不祥之兆歟郁嬌爾應知我櫻郎之行果何爲乎郁嬌聞予言忽止涕涙駭曰姊亦勿知耶咄咄櫻郎櫻郎第言有遠行急不可緩須臾予詢何事曰姊知之今姊反詰於予是櫻郎何心并弗吐其梗槪於吾姊之前耶怪怪諸君乎郁嬌之言是耶非耶要母待乎予言然予察其辭色似非故作然則櫻郎之用心深矣彼茲之行其所趨之向即使預言亦未必以眞語語予然則櫻郎此行爲郁嬌耶如爲郁嬌又何必并郁嬌而勿使之知若果郁嬌弗知又何以啼痕猶界於面郁嬌乎汝諉勿知吾知謊也雖然吾非妬汝汝又何必忌予之深哉予思至此不禁嗤郁嬌之愚而露爲笑容詎郁嬌以予爲笑容渠亦展其梨渦兩點自頰間起微微之笑暈由眼角而轉入鼻孔發爲至冷之聲曰姊誠狡哉然又何猜於我而必使我不知櫻郎之去處姊何忌我之深也言次横波欲滴俛首視地上花毯寂焉更無他語予亦胸次鹿鹿不知有幾千萬事端同時奔集更欲施片言以答郁嬌誠茫然不能出諸口也吁畢之以微嘆聲耳（二） 
[短篇小說繡囊記] [  瘦蝶]  
　　魯省陸地居多道左每建郵亭以便行人之憇足一日富家有女出閣由旱道行儀從烜赫奩具豐富途人嘖嘖稱羡中途遇雨亟以彩輿暫駐郵亭亭中先有巾車在焉乃小家女亦于歸而避雨者也顧女在巾車中時時掩面悲啼若不勝其戚者富女謂之曰辭親流涙兒女常情沿途悲啼母乃不雅小家女曰妾别有所哀也妾家本赤貧聞婿家亦無恒產結褵之後恐無以度日故不禁悲從中來耳富女聞而憐之以母所授之兩繡囊滿貯金銀者解贈其一謂女曰得此當可粗供温飽矣女感謝不已收涕而受未幾雨止兩女各分途以歸於婿家富女旣結婚見夫婿固一翩翩佳公子心甚喜慰金屋栽花銀屏玩月形影不離幾如鶼𪃸顧女生長富家不善治生夫亦虚有其表者家政一委之藏獲輩而此一對不知世務之小夫婦衣必錦繡食必膏梁驕奢日甚經理日疎不數年家漸落無何又遭回祿屋廬蕩然夫又分離富女不能自存母家亦已貧無可依乃思以傭工度日有某媪來述某家欲僱傭婦但求合式不吝優給工資女亟倩媪訂定届日往投之旣至則房屋煥然而奴婢絕少主人與主母頗勤儉耕穫井臼均自操作女乃暗嘆吾家昔日遠過於此主母每逢朔望必至後園佛閣拈香禮拜甚虔不知何神富女私詢其婢婢曰非佛也囊耳明日窺之果然不解其意居久之與主母漸熟叩其祀囊之由主母曰汝豈知耶吾于歸時家徒壁立度日惟艱幸有當女邂逅於郵亭贈吾繡囊中貯白　吾乃以此畀良人自此櫛風沐雨稍稍權子母極力謀生計吾則常以針黹相助不數年家道小康買膏腴置房屋是以飲水思源供囊聊以報德也富女聞言大慟曰當日贈囊者卽妾也因述及郵亭避雨事甚脗合述畢復大慟主母瞿然起極意慰之且告於主人將家財析爲二各得一分與富女結爲姊妺并轉輾覓得其夫其共享小康而終（二） 
 
 
 

Page 11

 
 
   
 
 

Page 12

 
 
   
 
