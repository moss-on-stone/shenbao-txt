# 1900 - 127 - 4909724

 

Page 1

 
 
[廣學會精輯中東戰紀本末三編每部一圓李傅相歴聘歐美記九九新論各三角半新學彚編八角翻刻罰懲]  
　　中東戰紀初續編售出萬餘部美不待言今精輯三編冠以綸音繼以新政奏疏章程皆不朽之鴻業而以英兵部觀戰紀實作戰紀官書華使美使電報作和戰定論條約公牘作戰後關鍵中西論議作和後箴言是皆林樂知進士蔡芝紱徵君之精心結撰中國久安長治實括於此四十萬言其與初續編文學策合釘十六本者定價二圓八角○九九新論亦林蔡二君所作取九九見　桓之義且適作於一千八百九十九年也懲前毖後安内和外苦口良藥斷推此書○今連本題所開新書及會中各書悉在棋盤街廣學會總局及美華書館等處出售[  圖書集成局代啓]  
[愼重使才說]  
　　昔孔子對子貢問士而曰使於四方不辱君命可見使臣銜命而出職任傳宣原未可隕越以貽天子羞致蹈相鼠茅鴟之誚也顧當日之奉使者祇聘問歴國玉帛往還而已從未有遠涉重洋身經數萬里爭國體聯邦交如今日之駐節海外者今日者五洲萬國航海而來歐美使臣相屬於道我政府素知禮尙往來之道謂彼旣星軺絡繹我亦宜加意懷柔乃於同治四年遣斌椿游歴外洋采風問俗迨同治六年總署奏請欽派志剛孫家榖出使各國洎乎光緒二年擬定出使章程及各員薪銀之數於是郭嵩燾首奉駐紥英京之命而俄法德義奥和美日秘日本諸國亦以次派駐使臣旋復擇華人羣聚之區設立領事規模漸啓政府乃能洞悉外情矣在奉使出洋者非二三品大員卽曾任海關監督者例以三年瓜代准帶隨員繙譯等人其駐彼都也除辦理交涉要公之外得於暇日與彼中紳宦樽酒往還游覽名區藉資識見所購軍艦砲火卽責令從實騐收其職不綦重歟特是使臣之賢否不齊卽彼中之月旦互異其爲中外所信服者如郭侍郎之雍容和雅薛京卿之縝密周詳名震瀛寰人皆仰望而曾襲侯之奉使俄國爭回已失之伊犁清辯滔滔力持大體豐功偉烈尤照耀於環地毬九萬里中誠古今來所絶無僅有者焉其有闒茸無能之輩庸庸碌碌唯諾因人瞬届三年代受而返甚且貪黷者經購艦械私肥已囊累萬盈千交付銀行生息鄙嗇者一薙髮一浣衣較及錙銖致受外人之姗笑輕薄者奉使日本略習方言易服宵行尋驩買醉嗟乎嗟乎海外强鄰眈眈虎視使臣果能奉職循分猶虞外侮之交加而乃罔恤人言不知體統視國事若兒戲藉君命以嬉娱走肉行尸滔滔皆是天下事尙可爲乎善夫英國之選使臣誠哉其難其愼也其意以爲使臣之職端賴折衝樽爼禦侮無形必其品學兼優才堪肆應然後乃能敦鄰誼而張國威故特設外交學堂有欲於此途進身者必先入堂肄業迨試可則由師薦入外務署當差且須每年入息有四百磅英金者方可充是選蓋使臣薪水甚菲而酬應甚煩非素裕家貲者難保不苞苴濫受也洎外務大臣派充司員四年事無叢脞且於本國掌故外國方輿咸了然於心如指諸掌始派往諸小國爲三等參贊此時每年祗得薪水一百五十磅又四年調升二等參贊又二年調升頭等參贊歴十餘載學識旣富少年浮躁之性亦漸消磨始由外務大臣登諸薦剡保充三等使臣任以各簡缺迨至輾轉遷調歴辦各國交涉之事皆能得心應手則擢升二等使臣再數年方由廷命任以頭等使臣之職以故皇華之選無一不從歴練中得來斷不能如南郭先生濫竽充數中國素無外交學堂之設儘有頻年出使而於他國之軍制國政工藝商情昧焉罔知問十而不能對一者更遑論其能代宣君命輯和友邦鄙意宜愼選少年英俊之流就總署或同文館特設出使學堂悉心訓迪卒業後派往各關道署及沿江沿海各督撫署專司洋務俾漸得與西人應對周旋旋擇其厚重端詳者交使臣挈之出洋襄理文牘能則量才授職派爲繙譯領事隨員然後由漸而升以迄叅贊星使庶見聞以閱歴而廣才識以磨礪而精而國體邦交乃能不亢不卑實獲其益當軸者苟有意乎竊願將芻蕘之言采擇行之 
[諭旨恭錄]  
　　四月初五日奉旨貴州麻哈州知州著楊紹宗補授河南禹州知州著曾廣權補授江西龍南縣知縣著徐清來補授河南汝陽縣知縣著汪奎補授山東城武縣知縣著葉季愷補授直隸井陘縣知縣著歐陽　之補授山東安邱縣知縣著柳思誠補授直隷元城縣知縣著盧潤書補授山東博平縣知縣著勞内祺補授順天平谷縣知縣著趙德元補授廣東連州直隷州州判著項文瑞補授截取舉人藩清蔭著以知縣用兵部筆帖式著喀拉春補授起居注筆帖式著桂福補授刑部筆帖式著世昌補授起居注筆帖式著魁福補授吏科筆帖式著連捷補授欽天監筆帖式著寳麟補授都察院筆帖式著榮厚補授兵部筆帖式著連陞補授光祿寺筆帖式著舒甲補授太僕寺筆帖式著賡良補授廕生錫琅著以文職用志瀚著以文員用詹事府左中允著奎善補授吏科給事增林松盛俱著父部記名以直隷州知州用補授河南鄭州知州保舉候補知府邵承裕著准其補授照例用保舉直隷沿河候補知縣南岸五工永清縣縣丞鄭世綱雲南候補知縣順寗候右甸經歴何文林甘肅補用知縣李章錦俱照例用俸滿雲南糧儲道英奎著回任開復前貴州試用通判鄧良成著准其開復原官仍留貴州　候補班補用獲盜官直隷州用直隷永年縣知縣胡賓周著加一級擬補内閣侍讀智格著准其補授伊犁印務章京著榮聯去盛京工部六品官著樊麟祥補授特旨引見已革花翎二品頂戴江蘇徐州道沈守謙著開復原官銜翎發往山東差遣委用於初七日預備召見休致花翎知府用候補同知前四川彭縣知縣羅雲碧著註銷休致處分仍以原官發往四川補用欽此同日軍機大臣面奉諭旨本日引見之廣西試用道劉能緝著於初六日預備召見欽此 
[本館接奉電音]  
　　昨日午前京師飛電傳來旨一道上諭四道敬謹譯登○四月十四日太常寺題五月十三日祭關帝廟奉旨遣載勛行禮後殿遣聯元行禮欽此同日奉上諭署福州將軍善聯著毋庸兼管船政事宜福建船政大臣著許應騤暫行兼管欽此同日奉上諭兩准鹽運使缺著柯逢時補授欽此同日奉上諭本日召見之江蘇補用道程儀洛著仍交軍機處存記欽此同日奉上諭鹿傳霖奏特叅庸劣不職各員請分别懲處等語江蘇寳應縣知縣徐福增庸闇無能憚於聽斷候補知縣涂矱貪鄙狡詐膽大妄爲署武進縣典史土澍逢迎劣紳故縱要犯署震澤縣震澤鎭巡檢葉滋汾昏憒鹵莽致釀命案候補從九品孫澧出票傳人幾肇釁端均著卽行革職震澤縣知縣劉潤民才短性迂難膺民社惟係進士出身文理尙優著以教職歸部銓選署吳江縣事吳縣知縣朱秉成辦理清賦畏難敷衍著開赴另補以示懲儆餘著照所議辦理該部知道欽此 
[俄韓密約]  
　　香港循環日報譯日本西字報所登漢城來電云近日俄韓兩國訂有密約事甚秘密外人無從探悉情由惟知韓廷已允將忠清道内各地不再讓與他國俄國之願了結木山浦一事者蓋因此也是耶非耶局外人烏乎測之 
 
 

Page 2

 
 
[日韓交涉]  
　　香港循環日報譯登日本報云近有日本商人欲開采高麗竹山諸礦曾禀請使臣向韓廷索取利權韓王未經首肯使臣一再竭力與爭想韓王必顧全邦交勉强允許也 
[鬱伊成疾]  
　　京師訪事友人云榮仲華中堂創募武衛新軍深賴二三名將總制師于不意全軍翼長張傑三軍門將星遽殞頓失長城中堂感切同袍悒鬱成疾曾請假調理冀得早占勿藥之爻嗣以國步艱難力疾銷假曾不數日足疾復發且更甚於前不得已續假十日以便安心調治 
[拿獲私鑄]  
　　廣州訪事人云私鑄銅質僞龍圓大爲閭閻之害上年經大憲飭屬拘獲鑄匪數名按律正法餘黨始知畏懼相率濳蹤不意日久玩生復萌故智上月二十二日西關汛勇在蘆荻巷拘獲鑄匪一名二十三日廣恊緝捕勇又在第二鋪宜民市菜墟拘獲鑄匪三名起出鑄銀機器解官審辦想經此懲創匪徒當不敢輕爲嘗試矣 
[新昌匪擾續聞]  
　　三月二十八日浙江紹興府屬新昌縣境好事之徒迎賽東嶽勝會台州土匪乘間混入縣城劫掠店鋪十有二家縣主侯緯辰大令飛禀撫憲劉景韓大中丞中丞立卽札調練軍一旗前往彈壓此已紀諸本月初九日報章兹得紹興訪事友人續函云此股匪徒前曾夥劫嵊縣某絲行被縣捕恊同營勇拿獲一名禁諸縣獄此次糾集同黨擬往劫奪犯人不料外間早有風聲嵊縣已戒嚴以待遂不敢造次從事相約折回新昌當行劫時圑勇奮力追捕被匪擊傷數人匪黨亦被圑勇槍斃數名居民一聞鶴唳風聲卽惴惴焉深恐前來報復幸中丞札調之練軍於本月初六日馳至人心始得稍安 
[委辦繭捐]  
　　杭州訪事友人云浙江夙擅蠶桑之利現當絲市方興之際各巨商之携貲收繭者日盛一日幾於棋布星羅藩憲惲菘耘方伯循例開辦繭捐札委各員分投設局計仁和錢塘委候補通判馮别駕斆典海甯委候補通判凌别駕啓元臨安委候補知縣徐大令思敭新城委候補巡檢袁少尹浚嘉興委候補知縣胡大令壽海秀水委候補典史繆少尉侗平湖委候補知縣吳大令宗讓嘉善委候補布理問夏叅軍寳蓮石門桐鄉委候補從九錢少尹汝勛烏程歸安委候補知縣周大令大輔長興安吉委候補知縣錢大令汝安山陰會稽委候補通判沈别駕壽銘新昌嵊縣委候補通判徐别駕樹淵諸曁委候補知縣田大令受衡上虞委候補知縣胡大令祥鈺餘姚委大挑知縣范大令澤溥日來已先後禀辭就道矣 
[京師火警]  
　　京師訪事友人云本月初三日午後忽聞鑼聲鏜鏜然自遠而近急出詢之知火起於前門外迤西五道廟前草鋪是處薪槱山積烈燄一觸頃刻蔓延少選各水會聞警而來四圍噴激然已延燒房屋十餘椽矣當火熾時附近諸乞兒爭將積薪移置梁家園悮帶火星立時上熾幸經水會分投救得滅旋將諸乞兒扭送梁家園北城練勇局局員念其愚蠢無知薄加笞責先是三月二十五日之夜馬家堡席棚失火被災者共計三十二家是夕北風大作忽來一難民在席棚外支爐炊爨星火吹墮棚上助以風力遂致燎原時棚中人均已睡熟某甲及乙不及奔避遽以身殉尙有丙丁二人爛額焦頭受傷甚重是處本已議定租與某洋商建造房屋奈居民安土重遷相持未下突遭此變洋商遂於次日將幸免殃及之各家一併驅逐以便由此迤邐而北直逹城垣袤長五六里大興土木尅日竣工然則此火也未始非革故鼎新之象謂非居民之不幸而洋商所見而欣然者乎 
[羊城火警]  
　　廣州訪事友人云本月初六日午後兩點鐘許城西寳源北街寳麟坊某姓家忽然失火熊熊之燄高燭雲霄警鑼旣鳴各處水龍夫咸風馳電掣而來竭力施救是處多貧苦食力之輩四壁皆用木板支拄值此風乾物燥幾如風摧敗籜一掃而空未及片時已燬居民二十餘户事後被災者咸風餐露宿兒啼女哭入耳悽然某善士見而憐之挾資親往查勘每户各給洋銀二元俾得暫謀食息是亦好行其德之隱君子也 
[鳩兹火警]  
　　蕪湖采訪友人云本月初十日三點三刻鐘時天未黎明江口招商局忽然火起一霎時傑閣崇樓付之一炬驛前鋪保衛營各水龍飛馳而至吸水狂噴少焉各公所及各鋪水龍亦先後麕集時火已窜至前街龍夫遂各擇所宜分頭施救無如飛廉肆虐兼之局内所儲各貨大半易於引火時聞爆裂之聲不啻百面春雷隨地湧出約歴一下鐘之久比鄰李伯行公子所　怡和洋行樓屋及屋後花園救生局賃與楊姓之巨宅次第延及悉化劫灰是役也計焚去樓屋數十幢所喪財賄器物多不可以數計非但招商局總辦李仲絜觀察及各司事之箱籠衣物一炬無遺卽伯行公子甫由粤東運到之頭號皮箱四十口曁各種紋楠螺鈿之桌椅數百件亦蕩焉無存惜哉自起火以至熄滅爲時四五下鐘合埠洋龍多至十餘具龍夫百餘輩無不力盡筋疲南瑞兵艦適由皖省差旋小泊江中統帶某君急遣水師舁洋龍施救盤空夭矯横厲無前當火起時總辦之如夫人因樓梯已斷從窗外柳樹緣延而下得以無恙局中人類皆驚惶無措東竄西奔其時總辦方在揚州事後在局司事者立卽發電告知旋於十二日申刻遄返著局中丁役加意圍守禁止閒人亡羊補牢吁嗟晚矣 
[潯郡官塲紀事]  
　　九江訪事人云雲貴總督崧制軍入都陛見由漢口乘江裕輪船下駛本月初八日道出九江道鎭府縣各官均至江干迎迓各營亦列隊鳴砲申敬○李鑑堂星使於本月初七日午刻抵潯鎭道各官謁見後卽乘舟赴南昌○袁州府曹篆梅太守志清俸滿請咨引見本月初四日道出潯陽附大通輪船東下 
[憲旌待發]  
　　新任貴州巡撫鄧筱赤中丞蒞滬後駐節美租界北河南路天后宫側出使行轅已將旬日傳聞中丞擬俟招商局新裕輪船至滬然後起節赴天津乘火車入都陛見 
[薇旌將至]  
　　上海縣主戴子邁明府探悉正任江蘇藩司聶仲芳方伯由京南下取道申江日内將次抵埠因於昨日飭辦差人役豫備伺候以便郊迎 
[致祭庫神]  
　　昨日相傳爲道署庫神誕期清晨蘇松太兵備道兼江海關監督余晉珊觀察親詣神前拈香致祭並奏一日清音以娱神聽 
[作育人才]  
　　上海縣儒學正堂邱爲曉諭事准署理上海縣戴移奉前府憲濮札奉兩江總督部堂劉札開據江南陸師學堂禀稱竊照求才不應分畛域之見而遴選尤宜一秉至公查江南陸師學堂自光緒二十二年創辦之初曾將擬刊章程學規稟蒙札發南洋所屬江蘇江西安徽各府州縣遴選合格學生申送來寗並咨請浙江撫院通飭一體選送考騐錄取在案先之以試習繼之以甄别月有課歲有試復隨時察看剔退另招不知幾經詳審幾費衡量三載以來始克著有成效所有内塲之兵法營壘軍械地勢測量繪畫算學輿地工程等理法外塲之步操行軍馬操砲操體操打靶各藝均已一律畢業送經德國親王外洋公使及英日各大員先後閱看同聲贊賞職道不敢謂實至而名自歸亦何敢驚名而忘其實本届業已三年期滿所有該生等旣已畢業卽將分派任用出堂亟應舉行招考新生用副憲臺因時儲材之盛心於萬一現據本城土著寄居投考者雖已有數十人然拘於一隅終嫌淺隘不足以盡遴選之精第以向由府縣申送間有假手胥吏徒多周折前曾有一縣申送數十人無一通文理者悉數退回現擬量爲變通蓋人材自以敦品立學爲第一要旨擬此次凡有投考學生如果於品於學確有可以自信父兄亦 
 
 

Page 3

 
 
深知子弟之學問性情姿質一切均能合格而又身家清白氣體結實年歲在二十以下又不致大背定章者各省由地方官出示曉諭後由各生自備資斧來寍投考惟須江寗省城有認識公正官紳出結具保方准投考再定取去倘文理不通體氣欠壯姿質滯笨或年歲過大或家務縈心不能專心肄習均與武備大不相宜以及甯省並無妥人具保者切勿輕於嘗試徒費川資而勞往返舊班學生年前由學新班投考錄取後新年正月中旬卽須開課以免洋教習曠廢時日理合禀乞鑒核俯賜照案通飭蘇皖江西各府州縣出示曉諭並請咨浙江撫院行屬一體示諭俾有志之士得就實學於因時而干城之選亦可繼起而無窮矣實爲公便等情到本部堂據此據禀已悉該學堂學生眴届畢業自應招考新生接續開課以育將才仰候分札江皖西各府州飭屬按照前定章程及此次變通辦理之法出示曉諭並浙撫部院轉飭明屬一體遵照辦理繳印發外合行札飭等因到府奉此札縣移學遵照前定章程及此次變通辦法一體出示曉諭俾衆周知毋違等因轉移到學奉准此合行出示曉諭爲此示仰通學文武生童一體知悉如有有志赴選者務各按照前定章程備帶資斧逕赴江寗省城覓保投考此係士子登進階梯愼勿觀望自悮切切特示 
[大令騐屍]  
　　前日屍妻王陳氏偕地保陳毛毛奔投上海縣署泣稱丈夫王阿生被族人王關甫等舉火焚斃叩求詣騐伸寃縣主戴子邁明府准之飭卽提集諸兇手前晚升坐二堂訊鞫地保陳毛毛禀稱王阿生住小的圖内耕田爲業本月十二日之晚不知何故被同族諸人毆傷旋又投入火中焚斃十三日清晨小的得悉情形立將兇手六人拘獲送案叩求訊辦王陳氏訴稱小婦人年二十八歲丈夫王阿生年二十九歲本月十二日之晚小婦人已睡聞門外人聲喧譁披衣出視卽聞丈夫呼救聲旋見夫堂叔王關甫王阿和王金奎夫叔祖　咸春王海夫兄王杏卿及未到案之王長慶王阿英等八人用草繩將丈夫捆縛擲諸蘆柴之上舉火焚燒因急上前救阻關甫等聲言爾敢前來定卽一併焚斃小婦人畏懼而退泣訴夫弟王根全投案報請詣騐伸寃王關甫等同供合族二十户同住漕河涇近鄉王家宅屢被王阿生借端敲詐受累已深迭次控經縣局拘拿懲辦並不稍悛本月初十日又糾同外來梟匪若干人擁至王阿和家搶去洋銀五元七角及衣服布疋等物平時常佩刺刀揚言欲害同族十二日之晚小的等議除此害故用草繩紥縛舁至祖墓每户出蘆柴二捆將伊焚斃此事先已訴明圖董施姓並非鹵莽爲之王海咸供小的年六十四歲於九歲時出居本城大南門外姪孫王阿生於本月初十晚糾同梟匪搶刦王阿和家洋銀衣物阿和訴知小的　同到鄉告知阿生之胞伯後由同族公議以家法處死俾免後患明府曰阿生旣犯衆怒平日兇惡不問可知然爾等儘可送官究辦不應私自處死亦知爲王法所不容乎遂著各人同具供結將王海咸交差看管其餘均收押待質所飭地保赶緊預備屍塲至昨日午前帶同刑仵書差並原被人等前往旣升座卽飭仵作將屍相騐隨唱報委係焚斃手足焦灼不堪明府親視無悮屍妻禀請自行棺殮免予標封明府准之復問王關甫等供與前同因飭具各結命差役帶回訊辦 
[解犯歸案]  
　　今正巨棍潘其祥糾黨赴南匯縣境嚴家石橋劫掠貲財釀成命案旋經上海縣戴子邁明府飭差在南市拘獲訊供收押在案兹飭書吏繕備公文於昨日解赴南匯交吳次竹明府歸案訊辦矣 
[操演洋龍]  
　　前日午後三點鐘時英美租界救火會中人咸驅各洋龍至泥城外賽馬塲操演跳珠濺玉灑遍長空旋更演習登高及拆屋等技中西士女之往觀者絡繹於途直至日落西山始分道而返 
[上海巡局紀事]  
　　日前船户竺金林等多人相約往南市新馬頭徐同泰小酒肆沽飲旣醉旣飽酒保向索錢一千餘文竺等不名一錢揚長而去肆主徐東生忿甚飛步追上扭解十六鋪巡防中局禀請局員文斌臣二尹研訊二尹飭役拘同飲之趙吟　至案向之詰問趙供詞一味游移二尹命責竺一百板連趙還押候補提餘人再訊○前日南市鹹瓜街藥業公所中人某甲雇坐東洋車至三泰馬頭比下車時遺忘衣包内有紗羅衣服若干件因卽開具失單赴各巡防局報請嚴緝○近日南市倉橋大街仁泰米店主某甲在門外安設杵臼雇工舂米房主向阻不允遂稟訴二十三七鋪巡防局局員飭地甲前往調處 
[馬路工程局瑣案]  
　　前日南市恒生馬頭小船帮中人王阿弟糾集多人將賣五香豆之王二毆傷由某號巡街捕拘入捕房解送馬路工程局總辦程雨村大令升堂研訊王供小的係南通州人在街賣豆突被王阿弟等五人扭住兇毆幾至氣絶幸由醫生救治得蘇萬老富供小的係崇明縣人同帮人王阿海將王二小刀藏匿致起爭端小的並不與聞叩求恩典蔣供小的並未助虐　南全　小的在馬頭上充管帮之役萬等與人打架事後始悉現在行兇人均已逃避無蹤大令判將萬笞責一百六十板枷號局前限　南全將在逃各人指拿到案訊明究懲葉還押候訊辦○江北某邑人高崔氏曾欠紀氏會欵洋銀若干元訴知捕頭拘解馬路工程局局員程大令升堂研訊限於四月起按月拔還洋銀二元並著交到中證人高寶榮再行訊奪 
[英美租界公堂會訊案]  
　　德商瑞記洋行主人投該管領事署控買辦陳仰軒定購煤油以致虧本請卽追償德領事准之照會讞員翁笠漁直刺前日傳陳會訊瑞記洋人投案訴稱陳定購煤油二十萬箱虧本甚巨應飭賠償陳供監生在瑞記洋行當買辦前者行主倩監生定購煤油監生因見市面不佳遂將自定之十萬箱另立公記牌號轉售與行主並無二十萬箱之多不料市價日低致行主大受虧折監生自知抱歉擬將行中應扣用銀一千餘兩及向親友處借貸若干量力賠償如再不敷可陸續扣用歸還無奈行主堅執不允將監生閉諸寫字房閱二日復取去帳簿及銀箱今又來案控告伏思監生自去冬十一月承辦此事以來受虧不少所有親友均遭株累若行主稍留體面此事尙可設法彌縫今已通國皆知無可籌措矣尙乞鑒原直刺與佛繙譯互商之下將陳交的實人保去予限三禮拜自向行主理明○美商豐裕洋行主控廣大洋貨號主馬國賓徐新隆等定貨不出前日午後美繙譯曰保羅君至公廨會同直刺升座研訊豐裕西人延律師哈華託偕買辦趙馥疇到案先由哈律師申稱廣大號股東除高國賓徐新隡外尙有徐維新嚴根華今尙未到請卽一併拘提以便追繳趙供商人在豐裕洋行當買辦本年徐新隆來行自稱廣大洋貨號主定買斜紋羽布一千包當時曾收定銀一千兩後知牛莊市面不佳延不出貨旋又來定購毛巾五百包曾且過三十二包亦因市價日貶至今尙未出清此事曾由蘇寳生出爲理勸令廣大號貼還銀二千兩徐雖允從後復悔議况此項派司尙未交出求恩究追徐新隆供小的在廣大洋貨號司帳並非股東號主徐維新嚴根華均在寗波請移提訊究小的定貨時曾與陳煥章商議非小的所擅專至所稱派司本可交還不敢勒住高國賓偕律師侯魯公到案供稱小的並非股東此號實係嚴徐股開請關提來案如訊知小的亦有股本自應照股分派夫復何辭直刺商之白君著將高徐交保候關提嚴徐到案再行訊核 
[美租界捕房紀事]  
　　前晚九點二刻時甯波流氓倪阿三戴阿艮殷雙全殷阿根周阿九行至西華德路見某姓女郎獨行踽踽遂攔住調戲適爲包探沈翠濤所見向之喝阻倪等惡其多事竟欲飽以老拳沈探急吹號呌召集巡街諸捕始將五流氓一併拘入捕房捕頭令押候解送公堂禀請讞員翁笠漁直刺訊辦○昨晨鄉民費章生持布衣至西華德路流氓裴福郎見其懦弱可欺卽冐充包探指爲竊贓向之恐嚇費大聲呼救包探沈翠濤聞之將裴拘入捕房捕頭令押候解送公堂禀詞訊究○昨晨僑居吳淞路三百十九號屋内之寡婦羅謝　至捕房訴稱突被南潯路蕩婦阿玉兇毆傷及手指請卽拘懲捕頭　　公廨控告 
 
 

Page 4

 
 
本堂始創眞正犀黄八寳化毒丹製煉之精功效之速用藥之眞爲别家所萬不能及專治男婦楊梅結毒疔瘡横痃五淋白濁下疳破皮隂户腫爛瘰癧惡核一切毒門輕者四日重者七日無論初起久染均可痊愈永不再發如從前悮服升藥求其速效以致毒入骨體逢春又發甚至染妻絶嗣潰爛不堪速將此丹服下能將筋絡骨髓之餘毒一掃而空最奇者愈後非但永不再發且身體强健尙可生男育女保無後忠屢試屢騐百發百中凡失足柳染毒但服此丹藥到包能病除眞毒門之第一仙丹也如用雙料則藥力大而取效更速大瓶四元小瓶二元雙料加倍另有珠黄百寳生肌拔毒下疳散此散重明珍珠牛黄並各種貴品專治男女下疳腐爛隂户肛門上下一切危險毒門諸醫束手百藥無功陽物爛成筋或去半者速將此散搽上立刻拔毒生肌收口止痛輕者三日重者七日仍復原形惟内服本堂犀黄八寳化毒丹可保永遠不發眞仙丹也每瓶雙料二元單一元鋪分上海三馬路西胡家宅慶安里内宏仁堂啓 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[琴堂花判]  
　　前日英美租界公廨讞員翁笠漁直刺移送甯波人方阿品控朱謝氏何陳氏將妻妹鄔謝氏卽杏姐拐賣與孫東生一案至上海縣署晚間縣主戴子邁明府倩帮審委員吳端甫明府升堂研訊孫供小的係嘉定縣人前由方阿品張王氏卽朱謝氏繕立婚據將寡婦張謝氏賣與小的爲媳議定身價洋銀一百零二元後控經張大老爺將小的押交鄔謝氏及鄔謝氏到案供明當十六歲時嫁與張阿榮次年張故迨去臘被蟻棍方阿品哄令伊姑張王氏卽朱謝氏領至上海胡家宅意圖賣入娼寮因不允從復領至嘉定由閔德非介紹賣與小的方曾在賣身據簽押旋蒙移送案下求恩明察張王氏供鄔謝氏實係小婦人之媳被方囑令改名價賣由小婦人出立婚據身價洋銀一百零二元被方吞用小婦人向之索取又令小婦人改名赴英美租界公廨朦控求恩鑒察鄔謝氏卽孫謝氏供稱方唆令姑將小婦人價賣與孫後又屢至孫家誘令捲逃小婦人堅不遵依叩求明鑒明府喝令將方重責三百板援筆判曰方阿品押自新所將孫謝氏身價呈案准張王氏具領何陳氏無干省釋孫阿四將謝氏領回取具領狀附卷張王氏結存噫放來白鴿已悉奸謀照徹紅鸞且成眷屬乃姑遭騙局恍同畫餅充飢婦拒私奔不惑如簧弄巧怕楊花之入水偏匍伏夫公庭身價追回卽作乃姑川費口供確鑿合將此犯嚴懲 
[法租界捕房紀事]  
　　法文書館肄業生褚蘭方家住褚家橋左近秉安里上月某日由湖北鐵路工程處請假回滬與隣近木匠李全林等齟齬被毆受傷并失去銀殻對時表一枚報捕後捕頭令包探拘拿李等已聞風逃逸爰將李父賣魚東生及木作主嚴順德帶入捕房捕頭准交的實人保出限三日内將全林等交案以便解送公堂禀請讞員朱森庭明府訊究李等知事不了一再倩人向褚商懇願償失表並備香燭負荆褚不欲多事允如所請業已投捕房求銷矣○秦夔生葉德華向恒益祥布店騙取紅布數十疋控經朱明府訊取口供判令繳呈布價洋銀四十七元再罰洋銀四十元准予交保出外限日措繳洋銀兹葉將布價及罰欵一半繳清而秦之一半尙延不繳案明府以其有意玩延著包探傳諭保人交案押候過堂追比○前晚有年約四十餘歲之某甲至某客棧借宿至更深人靜後猝患疾病呻吟牀褥棧主恐遭不測投報捕房捕頭令舁送仁濟醫館療治 
 
 
 

Page 10

 
 
啓者英國屬地奥大利亞卽華人俗稱南洋新金山是也按新金山各埠亦有跑馬之盛舉如西人在中國各通商口岸春秋二季賽馬者無異惟新金山賽馬塲面較之中國果闊數十倍以致購買馬票欲冀得取巨彩者紛紛於道不一而足是以殷實商家有鑒於此設立出售馬票公司亦復不少然而内中年數最久生意最大以及最著名者莫如嘉爾斯先生所總理之嘉爾斯戴德賽爾公司所開馬票行也查嘉爾斯君今已抵申江一面因係遊歷東亞洲起見一面擬在中國創設售賣新金山賽馬彩票之事凡一切章程皆照新金山向例法至善至公平也按嘉爾斯君實係西新金山地方最殷實富家也兹不計售賣彩票事外其所作事業更有長年進欵果復不資並非獨靠售彩票度日焉惟因此係嘉君所好者故而爲也今閲新金山各報内云及上年該處有富家若干意欲請盤嘉君所創售票公司願出洋十萬元購買是業並云須准伊等隨意用嘉君名姓以取衆人之信並准經理嘉君已售彩票等情但嘉君因恐届期伊等無力照數開發諸紅票巨資以致敗壞嘉君聲名是以當卽回絶所請云云查嘉君此次抵申所携印信文憑皆新金山著名殷實銀行所給可知其殷富之名非虚傳焉况知嘉君之公司凡所出支票匯票新金山各埠銀行無不樂爲代付云按客歲卽一千八百九十九年一年嘉爾斯君之公司總共付出紅票銀計大小彩票洋二百萬元内自二十元小彩起至二十萬元大彩止便是查得此紅票者非獨新金山一洲之人所得寳萬國九洲者皆有嘉君售彩票公司豈非馳名與萬國乎再者經理嘉君公司事務之著名銀行乃兩家也一係新金山紐守斯威爾斯銀行一係奥大利亞有寗銀行便是凡欲探訪嘉君虚實儘可向該二銀行或其上海代理之銀行詳詢可也兹將嘉君公司抽取紅票之法略述於左　凡賽馬彩票售盡後届期公司擋手偕同夥友將各售出票根與所備石彈子號碼逐一對清以防有悮則公司遂卽邀請該埠工部局清查帳務之海晤斯公司主人爲公正人先將票根與石彈子復行核對無悮然後詳查公司果已將彩銀預存奥大利亞有寗銀行否諸事確實則公正人當卽繕寫憑據交公司以昭信實也至抽取紅票之時每次少者必有一千五百人至三千人觀看内中由衆人公舉公正人數位代衆查核票根與石彈子號碼無悮然後夥友用盤盛諸石彈子每盛盛石子三百個持往大堂當衆人面前置諸空大球一具以便如法檢取紅票惟石子未置諸空球之前任令衆人試問石子號馬有與伊所購彩票號碼同否以示毫厘無私之例問畢方將石彈子如法置入大球也據云每届抽票之期内中問對號碼者必有數起云至檢抽紅票之法公司乃用長叉由大球檢取石子不用手取並有大衆公舉之公正人在旁與公司擋手等同觀此事以防私弊等情凡檢抽紅票之期每於賽馬日上午未跑之先抽票也抽畢公司卽時就將所有得馬之票號碼傳遞各處以便買著馬票之人可以卽知其事故得有馬票之人獨能知其事外人無從知悉焉蓋事須機密以防賽馬者舞弊故也　查嘉爾斯君所售賽馬票其大小彩並無一定之例或大或小須視售票之數也比及下期之賽馬處係在新金山美爾盤地方賽者乃名稱美爾盤標使是此期擬售彩票十萬張每票價值英金五先令合中洋二元五角其頭彩卽可得英金一萬五千磅合中洋十五萬元也又同時另售十萬張每票價值英金十先令合中洋五元其頭彩卽可得英金二萬磅合中洋二十萬元便是查此等彩票頭彩僅有一張以洋二元五角之本得洋十五萬元之利或以洋五元之本得洋二十萬元之利豈非一本萬利有餘耶再者每檢抽紅票畢公司又將石彈子如法再置入空球内再行檢抽紅票俟事畢方止若如此者則一人購買二元五角之彩票僥倖可得抽一賽馬之名並得紅彩七個如賽息呢標馬票之類或購買英金一磅卽中洋十元之彩票僥倖可得賽馬之名四匹紅彩二十八個是也　西奥大利亞卽西新金山丕脱埠總理戴德賽爾專售賽馬彩票公司事務嘉爾斯謹啓探問本人虚實之家請詢奥大利亞有甯銀行或紐守斯威爾斯銀行或二銀行在申江經理行家可也　今將嘉爾斯君之公司經理出售賽馬彩票並賽馬日期兼大小紅彩章程詳繕於左　計開　一千九百年十月卽光緒二十六年九月賽跑高爾飛爾標在美爾盤埠賽馬其售彩票五萬張每票價值英金五先令合中洋二元五角抽得第一馬得頭彩英金五千磅合中洋五萬元得第二馬者得二彩英金一千磅合中洋一萬元得第三馬者得三彩英金五百磅合中洋五千元此外抽得馬如賽者大家均分英金五百磅合中洋五千元得馬但未曾賽者大家均分英金七百磅合中洋七千元其餘尙有小彩如下　五十磅彩合中洋五百元共二十個計共一千磅合洋一萬元　又二十五磅彩合洋二百五十元共二千個計共五百磅合洋五千元　又二十磅彩合洋二百元共二十個計共四百磅合洋四千元　又十磅彩合洋一百元共二十個計共二百磅合洋二千元　又五磅彩合洋五十元共二百個計共一千磅合洋一萬元　又三磅彩合洋三十元共二百一十六個計共六百四十八磅合洋六千四百八十元　又二磅彩合洋二十元共五百廿六個計共一千零五十二磅合洋一萬零五百二十元以上紅票皆付現銀若買票一磅合洋十元者便可得馬名四匹並紅票二十八個　一千九百年十一月初七日卽光緒二十六年九月十六日賽跑美爾盤標在美爾盤埠賽馬共出售彩票十萬張每票價值英金五先令合洋二元五角抽得第一馬者得頭彩英金一萬磅合洋十萬元得第二馬者得二彩二千磅合洋二萬元得第三馬者得三彩一千磅合洋一萬元此外抽得馬如賽者大家均分英金一千磅合洋一萬元得馬但未曾賽者大家均分英金一千磅合洋一萬元其餘尙有小彩如下　一百磅彩合洋一千元共五個計共五百磅合洋五千元　又五十磅彩合洋五百元共二十個計共一千磅合洋一萬元　又四十磅彩合洋四百元共十五個計共六百磅合洋六千元　又二十五磅彩合洋二百五十元共四十個計共一千磅合洋一萬元　又二十磅彩合洋二百元共五十個計共一千磅合洋一萬元　又十磅彩合洋一百元共二百個計共二千磅合洋二萬元又五磅彩合洋五十元共四百個計共二千磅合洋二萬元　又四磅彩合洋四十元共三百七十　個計共一千五百 
磅合洋一萬五千元　又二磅十先令彩合洋廿五元共一百六十個計共四百磅合洋四千元　共總彩銀計英金二萬五千磅合中洋廿五萬元　紅票共計一千二百六十五張以上紅票皆付現銀若買票一磅合　十元者便可得馬名四疋紅票三十六個　同日同標照章另售彩票十萬張每票價值英金十先令合中洋五元抽得第一馬者得頭彩英金二萬磅合中洋二十萬元得第二馬者得二彩英金四千磅合中洋四萬元得第三馬者得三彩英金二千磅合洋二萬元此外抽得馬如賽者大家均分英金二千磅合洋二萬元得馬但未曾賽者大家均合英金二千磅合洋二萬元其餘尙有小彩如下　一百磅彩合洋一千元共十五個計共英金一千五百磅合洋一萬五千元　又七十五磅彩合洋七百五十元共三十個計共二千二百五十磅合洋二萬二千五百元　又五十磅彩合洋五百元共五十個計共二千五百磅合洋二萬五千元　又四十磅彩合洋四百元共五十個計共二千磅合洋二萬元　又二十五磅彩合洋二百五十元共一百個計共二千五百磅合洋二萬五千元　又二十磅彩合洋二百元共一百個計共二千磅合洋二萬元　又十磅彩合洋二百元共二百卅五個計共二千三百五十磅合洋二萬三千五百元　又五磅彩合洋五十元共八百個計共四千磅合洋四萬元　又四十圓者便可得馬名四疋紅票三十六個須認明得頭彩二萬磅合洋二十萬圓　兹將公司經理常年賽馬售票日期開列於左　正月一號在丕脱地方賽丕脱標出售彩票五萬張每票價五先令合洋二圓半又二十六號丕脱地方賽愛呢弗賽利恆地盖浦標售票五萬張每票五先令　二月十號在奥爾巴呢地方賽奥爾巴呢經售票一萬張每票五先令　又二十四號在　爾加的地方賽古爾加的夏季標售票一萬張每票五先令　三月三號法蘭明敦地方賽紐媽個恆地盖浦標售票五萬張每　五先令　又七號在格爾古利地方賽格爾古利恆地盖浦標售票五千張每票五先令　又十號同處賽格爾古利標售票一萬張每票五先令　又二十二號在白來拉地方賽白來拉標　票二萬五千張每票五先令　四月　號在拿騰地方賽拿騰標售票一萬張價同上　又十六號在蘭威克地方賽息呢標售票五萬張價同上　又十五號在朋白利地方賽朋白利標售票一萬張價同上　又　號在南新金山翁加巴令加地方賽翁加巴令加標售票數目尙未定　五月　號在愛地來脱地方賽愛地來脱標售票五萬張價同上　又二十四號在丕脱地方賽誕　標售票五萬張價同上　六月一號在丕脱地方賽方代興恆地盖浦標售標一萬張價同上　又十七號賽六月恆地盖浦標售票一萬張價同上　又二十八號賽高魯内興恆地盖浦標售票一萬張價同上　尙有賽期宜加於上　七月七號在法蘭明敦地方賽跳樹枝笆標售票二萬五千張價同上　又十四號又在是處賽跳浜標售票二萬五千張價同上　又　號美爾盤地方賽華得魯標售票二萬五千張價同上　八月　號在格爾古利地方賽格爾古利標售票一萬張價同上　又　號古爾加的地方賽古爾加的標售票一萬張價同上　又　號蒲爾達地方賽蒲爾達標售票一萬張價同上　又　號門齊地方賽門齊標售票一萬張價同上　九月　號蘭威克地方賽大美脱若保利敦標售票二萬五千張價同上　又二十四號丕脱地方賽弗達來興恆地蓋浦標售票一萬張價同上　以上尙有賽馬日期添加在内　十月　號高爾飛爾地方賽高爾飛爾標售票五萬張價同上　又　號拿騰地方賽拿騰標售票一萬張價同上　以上尙有賽馬日期宜添加在内　十一月七號在法蘭明敦地方賽美爾盤標售票十萬張每票價十先令另售票十萬張每票價五先令　又九號賽英太子標售票一萬張價五先令　又二十四號白來拉地方賽白來拉標售票二萬五千張價同上　以上尙有賽馬日期宜添加在内　十二月念五號在盖寗跑馬塲賽盖寗標售票一萬張價同上以上尙有賽馬日期宜添加在内總而言之大約每兩禮拜必有售賽馬票一次之譜上年一年間公司已共付紅票洋計二百萬元矣 
 
 

Page 11

 
 
啓者六圍票之設由來已久以其得彩甚易故遠近昭信也兹本公司備足資本禀准　英美工部局在租界設廠開辦每月開彩一次准於四月初一日開收二十六日止截二十九日在租界用機器圓球當衆開彩以示大公所有中式銀兩及詳細章程均列明招紙及卷面首二篇倘蒙　各寳號代收及零買者請到本公司面定可也 
瑞成公司謹啓 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年四月初五日京報全錄]  
　　宫門抄○諭旨二道錄前○續前摺○御史劉奏爲士風澆漓請振興學校書院以培教本摺○蜀督奎奏爲川省候補人員擁擠擬請暫停分發二年摺○吉林將軍長奏揀員請補伯都納同知摺○四月初五日户部通政司詹事府止白旗值日無引見○色普徵額謝加級恩○福陵總管恒瑞請訓○陳尙新謝交軍機處存記恩○那公請假十日○琦侯續假二十日○英賢世綱預備召見○值年旗奏派查城之大臣派出那王○召見軍機英賢世綱恒瑞○接前摺加凡鬭傷二等於手足毆人不成傷者笞二十律上加二等罪止笞四十惟計打毁艙板器物並掀棄被褥等件共估贓九兩八錢李新傳除擬笞輕罪不議外應按故意棄毁人器物計所毁棄之物卽爲贓准竊盜論官物加二等竊盜贓一兩以上至一十兩杖七十加二等杖九十律擬杖九十郭春林等乘機夥搶亦因該犯等肇釁所致情殊可惡應再酌加枷號一個月以示懲儆李再喜李茂元張貴元趙宗德夏松柏均照爲從减一等各擬杖八十酌加枷號二十五日均俟枷號滿日折責發落陳才元訊無父兄在外爲匪原籍牌保無從覺察應與郭春林僧根法各在監在管身故訊無凌虐之禁卒看役人等均免置議起獲贓物已由趙貴等認明具領未獲各贓同逸盜李得元等緝追另結其詐搶米船之地痞人等亦飭由安陸雲蒙二縣查拿究辦郭春林係帶病進監身故管獄官例無處分此案搶犯首夥四人已於疎防限内拿獲二名獲犯及半兼獲首犯邀免開叅安陸縣知縣張源深因遏糶激衆釀放重案實有應得之咎業經革職應毋庸議是否允協除全案供招送部外謹合詞恭摺具奏伏乞皇太后皇上聖鑒敕部覈覆施行謹奏奉硃批刑部議奏欽此○○山東道監察御史臣劉家模跪奏爲士風澆漓請振興學校書院以培教本而杜邪趨恭摺仰祈聖鑒事臣竊維民風士習隨教化爲轉移教化之興由於學校轉移之責寄之君師近年以來康有爲梁啓超二逆煽造邪說幾有居中國去人倫之意一時外而巡撫學政内而卿貳大員併爲游揚恣其簧鼓下僚新進之士皆欲希下　而附末光大道晦盲人心否塞當此之際岌岌殆哉而揆之禍始之興由來匪一朝夕也欣逢慈聖臨御規復舊治昌明正學海内人士莫不同心向化爭自濯磨思呈棫樸之材勉掇菁莪之秀本年恭應皇上三旬聖誕特開慶榜嘉惠士林率土普大同深歡忭並欽奉正月初六日上諭恐各省士子舊習未除動爲奇　所惑諄諄爲培養人材挽救人心之計臣等恭讀之下欽佩莫名惟教有根源必當返求其本各省學校爲培材之地司訓一官責任綦重又去諸生耳目最近苟能勉勤職分凡籍隸膠庠者固採其鄉評而知其素行觀其文藝而知其學術如有矜奇好異邪說誣民者卽可痛加擯斥勿任蔓延其有趨向正大志在君國者亦必隨時旌揚俾作矜式凡人自得觀感而興起於善至書院義塾自省會以下所屬皆有常年脯修膏奬地方儲有欵息足爲經久之計與學校相輔而行如地方官認眞整頓愼選名師嚴定教士之規講求有用之學近遠必聞風翕附師道立而善人多也乃臣聞今之教官其自好者不過與諸生相安無事否則視諸生若讐仇考課宣講槪置不問其舉優者多出於餽遺厚貲註劣者每由於需索不遂教官如此士習其何由端前次行新政時有改書院爲學堂之議乃學堂未成書院漸弛所存欵息多被地方官侵蝕現雖漸次規復而館榖豐者常有鉅紳盤踞或出自上官推薦不論其學品優劣更有一人擁數館觀爲利藪常年不到館課卷奇閱肄業生徒每朋居燕處狎暱爲非而不之顧觀於京師金台書院之廢弛情形則外省更可想也相應請旨飭下各直省督撫學政將學校書院加意整飭責成教官山長嚴除積習勤思教育其有司訓不稱職主講不認眞者隨時叅撤以示懲儆臣爲維持士習培植根本起見是否有當謹恭摺具陳伏乞皇太后皇上聖鑒訓示謹奏奉旨一道○○頭品頂戴四川總督奴才奎俊跪奏爲川省候補人員擁擠擬請將捐納勞績兩項暫停分發兩年以資疏通恭摺仰祈聖鑒事竊維吏治繫乎人才而人才必經任事而始出苟仕途壅滯委用無期其賢者坐嘆沈淪有志而末由自効一二稍不知檢者勢將夤緣奔競百計營求吏治安得不日媮人才安得不日絀乎川省額設道員六缺知府十二缺除請旨簡放不計外道員止一調一選知府止一調四選直隸州同知通判知州知縣共一百四十九缺佐雜各項共二百二十八缺部選外補均在其内光緒七年前督臣丁寳楨因需次人數過多請停分發迄今二十年各項人員指發來川者絡繹不絶現計道府共有四十餘員同通州縣四百七十餘員佐雜等多至九百餘員其陸續繳照到省及丁憂請假起復回省者猶且接踵而來較之光緒七年更形擁擠而額缺止有此數現值裁併各局力籌撙節之時差委尤難徧及若不杜其來源則流品多而益雜更無術以澄清最爲政體之要奴才與司道等悉心商酌擬仍援照上次成案除正途出身人員由部掣簽分補其捐納勞績兩項自道府以至未入流均請暫停分發兩年其先經捐指及保留川省人員如在停止限内有願改指他省者聽其自便准其免繳離省銀兩以示體恤俟兩年限滿再行察看情形奏明辦理據藩臬兩司會詳前來合無仰懇天恩俯念川省候補人數過多准將捐納勞績兩項人員自奉旨允行之日起暫停分發兩年於吏治實有裨益是否有當謹會同成都將軍臣綽哈布合詞具陳伏乞皇上聖鑒訓示謹奏奉硃批吏部議奏欽此○○奴才長順跪奏爲揀員請補要缺同知以資治理恭摺仰祈聖鑒事竊照伯都訥廳同知李鶴亭因病出缺所遺一缺係繁疲難近邊題調要缺遇缺出陞調兼行酌量具題如無堪以陞調之員准於候補並揀發委用人員内揀員題補現於通省實缺人員内逐加遴選非現居要缺卽人地不宜並無堪以陞調人員矧該廳蒙民雜處政務殷繁彈壓撫綏均關緊要非明幹老練之員不足以資治理兹查有委用同知朱兆槐現年六十五歲江蘇靖江縣人由監生遵例報捐同知本班先選用同治四年九月赴部投供八年十月掣簽廣東佛岡廳同知十一月初十日欽派大臣騐放奉旨廣東佛岡直隷同知員缺著朱兆槐補授欽此九年八月二十二日到任光緒四年二月因鄰境盜犯越獄糾脅飢民滋擾廳城奏請革職留任嗣經部議照野賊苗蠻擾害地方例革職毋庸留任九月交卸回籍十年恭逢皇太后五旬萬壽隨班祝嘏奉旨賞給原銜頂戴十五年三月恭逢恩詔查辦廢員赴部呈准給咨赴粤旋經奏請閱復十六年六月奉旨著照所請該部知道欽此遵卽赴部引見十七年五月奉旨前廣東佛岡廳同知朱兆槐准其開復原官照例用欽此七月赴部投供二十年辦理順屬平糶出力保加四品銜二十二年十月蒙欽派大臣揀選吉林同知等員二十四日引見奉硃筆圈出朱兆槐著以同知發往吉林差遣委用欽此二十三年三月初三日到省二十五年八月委署伊通州知州篆務八月初六日到任奴才查該同知朱兆槐老成練逹辦事認眞現署伊通州知州措置裕如以之請補伯都訥廳同知洵堪勝任與例亦屬相符據吉林分巡道覺羅逹椿詳請具奏前來合無仰懇天恩俯念邊缺緊要准將該員補授斯缺實於地方有裨如蒙俞允該員係委用同知請補伯都訥廳同知銜缺相當毋庸送部引見所有揀員請補要缺同知緣由謹繕摺具陳伏乞皇太后皇上聖鑒敕部核議施行謹奏奉硃批吏部議奏欽此 
 
 

Page 16

 
 
[光緒二十六年四月初六日京報全錄]  
　　宫門抄○諭旨二道錄前○燕督裕奏爲遴員請補知府員缺摺○又奏爲揀員升補撫民同知員缺摺○蜀督奎奏川東紳民完納津貼捐輸接濟京恊各餉懇恩加廣文武鄉試中額摺○將軍長奏爲揀員兼署協領片○四月初六日禮部宗人府欽天監正紅旗值日無引見○鄭王謝查城大臣恩○溥良謝管理三庫恩○陜西臬司馮光遹到京請安○祥霖因伊子以文職用謝恩○雲南道英奎謝恩○河南知府邵承裕謝恩○智格謝授侍讀恩○大額駙請假五日○英信請假十日○書正聯榮祥亨劉能緝預　召見○召見軍機劉能緝馮光遹祥亨○○頭品頂戴直隷總督奴才裕祿跪奏爲揀員請補知府員缺恭摺仰祈聖鑒事竊查順德府恩立前經奴才奏叅開缺以同知歸部銓選應以光緒二十六年正月初八日接到部文之日作爲開缺日期歸正月分截缺是月僅次一缺毋庸掣簽應卽照例序補查定例道府同知直隸州知州通判知州如遇終養廻避同改教降補丁憂叅革等項所遺之選缺應將候補班前與候補班正班酌量請補該省如有截取記名分發人員應先儘酌量請補不准於摺内聲叙人地未宜其記名分發各員内如有非正途出身者無論題調選缺應統歸於各項候補人員一體酌量補用不得與正途出身各員一律先儘請補又定例欽奉特旨以何項官員留省卽補及明保人員引見奉特旨以何項官員留省補用儘先補用遇有缺出悉准該督撫酌量先儘補用不積各項班次之缺又光緒二十一年三月間部議章程内開嗣後道府以至知府等官餘題調各缺仍照舊例辦理外如遇按班請補之選缺出時該督撫有以特旨人員酌量請補者仍應照章核准酌補一人後卽接用各項班次一人不得接連酌補各等語今順德府知府一缺按例應用記名分發正途人員現在此項無人據藩司廷杰臬司覺羅廷雍查有特旨班補用知府梁丹銘堪以補授會詳請奏前來奴才查梁丹銘年六十一歲山東博山縣舉人由内閣中書俸滿截取呈請分發以同知歸候補班補用簽掣直隷光緒十二年十一月到省十三年辦理通州海運保俟補缺後以知府用十六年隨辦永定河北上汛漫口合龍保以知府仍留原省補用二十年因蘆溝橋立石壩出力保俟補缺後以道員用二十五年以該員學識優裕辦以勤明保奏送部引見七月初八日奉旨以知府仍發直隸儘先卽補並交軍機處存記欽此是月十一日領照十七日到省該員識練才明通逹政體以之請補順德府知府員缺實堪勝任與例相符該員係特旨班補用知府請補選缺知府銜缺相當毋庸送部引見所有揀員請補知府各缺緣由理合恭摺具陳伏乞皇太后皇上聖鑒飭部覈覆施行謹奏奉硃批吏部議奏欽此○○頭品頂戴直隷總督奴才裕祿跪奏爲揀員升補撫民同知要缺恭摺仰祈聖鑒事竊查多倫諾爾撫民同知唐祜森於光緒二十五年十二月二十一日病故應以本員病故之日作爲開缺日期歸十二月分截缺所遺多倫諾爾撫民同知係衝繁疲難四項題調要缺例應在外揀選調補查吏部通行内開嗣後州縣以上應題缺出如係題缺請升調缺請補或題缺請調調缺請升俱令於摺内詳細聲明方准升調又部議章程凡保題陞調人員應令於疏内將該員任内有無積案及欠解錢糧承緝未獲盜案詳細聲叙如承審案件並承緝盜案徵解錢糧已起降調革職叅限者槪不准其升調各調其有缺係煩要人地實在相需爲地擇人者亦應據實陳明仍照定例辦理不得以空泛考語濫行保題又部定章程州縣以上應陞缺出應令將卓異引見回任候升人員儘先升補不准於摺内聲稱人地未宜以别項人員請升又部議新章張獨多理事三廳因缺關緊要改爲撫民同知均作爲衝繁疲難四項題調要缺遇有缺出應仿照熱河改設奉天添設各缺成案於通省人員内不論滿漢揀員升調如無合例人員亦准於候補人員内揀選請補各等語奴才督同藩臬兩司在於選缺同知各員内逐加遴選非歴俸未滿卽現居要缺或人地不宜一時實乏堪調之員至記名截取分發並候補人員亦與此缺人地未宜未便稍涉遷就自應在於合例卓異應升人員内揀選據藩司廷杰臬司覺羅廷雍查有卓異引見回任候升之豐潤縣知縣盧靖堪以升補會詳前來奴才查盧靖年四十四歲湖北沔陽州舉人於光緒十一年保洊算學奉上諭盧靖究心算術有裨時務並著該督撫咨送總理各國事務衙門察看該衙門知道欽此十二年内本省請咨五月十五日總理各國事務王大臣察看具奏奉旨盧靖著以知縣發往直隷交李鴻章差遣委用欽此是年九月到省十四年題署贊皇縣知縣十一月十六日到任是年先在天津辦理海運出力保以同知直隷州在任候補十五年十一月初六日試署一年期滿題請實授十八年大計保洊卓異二十年調補豐潤縣知縣二十一年四月十六日到任是年大計保洊卓異二十三年經前督臣王文韶以該員興利除弊任勞任怨奏奉上諭傳旨嘉奬二十四年因兩次卓異十年俸滿併案引見奉旨回任候升等因欽此二十五年三月初二日回任該員才識優裕辦事勤明以之升補多倫諾爾撫民同知實堪勝要缺之任亦與請升之例相符其人地實在相需合無仰懇天恩俯念員缺緊要准以豐潤縣知縣盧靖陞補多倫諾爾撫民同知於地方大有裨益如蒙俞允該員係卓異引見未滿三年照例毋庸送部引見該員任内並無承審及承緝盜案已起降革叅限亦無經徵錢糧降調革職處分且題陞要缺任内一切因公處分例免核計該員係屬初升毋庸核計罰俸銀兩所遺豐潤縣知縣缺容俟接准部覆核明開缺日期另行揀員請補所有請補撫民同知要缺緣由理合恭摺具陳伏乞皇太后皇上聖鑒謹奏奉硃批吏部議奏欽此○○頭品頂戴四川總督奴才奎俊跪奏爲川東紳民完納光緒二十二十一兩年津貼捐輸銀兩接濟京協各饟照章懇恩加廣文武鄉試中額以昭激勸恭摺仰祈聖鑒事竊查前准户部咨開捐銀三十萬兩者准廣一次文武鄉試中額各一名又軍輸章程鄉試廣額不得過恩詔廣額之數又歴届恭遇恩詔鄉試廣額四川加二十名又禮部議覆御史徐家鼎請停捐輸廣額一摺經前督臣劉秉璋以川省津貼捐輸勢難停止奏准照章仍行廣額所有光緒十九年以前捐輸津貼銀數業經奏請加廣文武鄉試中額奉旨准行欽遵在案今查光緒二十二十一兩年共收通省津貼銀一百一十九萬二千三百一十四兩零捐輸銀一百九十七萬九千一百六兩零總計津貼捐輸兩止共收銀三百一十七萬一千四百二十兩零皆係零星捐助不敷議叙之欵並未廣過學額自應彚計銀數照章以三十萬兩加廣文武中額各一名共應加廣文武中額各十名尙屬有盈無絀合無仰懇天恩敕部核議准以川省紳民完納光緒二十二十一兩年津貼捐輸銀三百一十七萬一千四百二十兩有奇加廣本年庚子恩科川省鄉試一次文武中額各十名以資觀感而勵輸將如蒙俞允其餘銀十七萬一千餘兩照章作爲有盈不歸下届併計據藩臬兩司造册會詳前來除清册咨部查照外謹會同學政臣吳慶坻恭摺具陳伏乞皇太后皇上聖鑒訓示謹奏奉硃批該部議奏欽此○○長庚等片再伊犁舊滿營右翼恊領和陳泰於光緒二十五年十二月十五日因病身故查該員曾於上年十一月十六日拜發揀選摺内擬請調補左翼協領其所遺右翼恊領一缺以署理左翼協領之正黃旗佐領庫晉素琿擬正現在尙未奉到批廻兹值和陳泰因病出缺除左翼協領另行揀選外其右翼協領一缺卽以擬正之佐領庫晉素琿暫行兼署理合附片陳明伏乞聖鑒謹奏奉硃批著照所請該衙門知道欽此 
 
