# 1898 - 89 - 4908965

 

Page 1

 
 
[蘇州當日派報并赶遞蘇屬各大埠] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廣購者如雲兹特格外加工赶早刷印星夜飛遞前往風雨無阻俾當日卽　派送以饜先覩爲快者之心至蘇州隣近百里之遙就近購取亦較前早到一日想諸君子酒後茶餘當必爭先披閱也現在請友人在蘇經理　發閱報諸君及欲承辦代售者祈移玉蘇城包衙前鳳凰衖申昌分店購取不悮謹此布陳諸維鑒及 
[新印註釋大字本十子全書告成一] [  圖書集成局代啓]  
　　諸家子書類多雜霸之術學人濡染漸開縱横捭闔之風明東林所選諸子中之極純正者老子莊子荀子列子管子韓非子淮南子文中子揚子鶡冠子十　刋爲十子全書以敎後學法至善也今二林齋主人覓得初印註釋善本倩本局用大號新字排印成書裝訂十六本每部實洋二元蘇州綠蔭堂上海文瑞樓蕪湖汴梁文苑山房出售 
[論武科改試槍砲不宜全廢弓矢]  
　　國家武試之制自童試以至鄉會試大率首試馬箭次試步箭又次試技勇曁默寫武經其取中之覆試則僅以步箭其箭垜遠近弓力强弱刀石輕重以及馬步中箭之多少雖以次遞加而其大略不過如是本朝龍興以弧矢威天下其始八旗勁旅多精騎射以故武試尚弓矢營伍亦尚弓矢旣而營伍於弓矢外兼用槍砲至今日則以外洋之槍砲勝於中國之舊制於是棄故就新營伍專尚新式槍砲一切弁兵考缺無復挾弓矢以從事而惟武試則仍舊貫焉此因時變通之說近十年來所以屢有所聞也中東一戰變制愈亟言者益多於是改試槍砲之議以决恭讀二月二十九日上諭有云國家設科武備與文事並重原期遴選眞才以備折衝之用現在風氣方新雖無庸開設特科亦應叅酌情形變通舊制着照該大臣等所議各直省武鄉試自光緒二十六年庚子科爲始會試自光緒二十七年辛丑科爲始童試自下届爲始一律改試槍砲其默寫武經一塲着卽行裁去所有一切未盡事宜及各省應如何設立武備學堂之處着該衙門隨時奏明辦理欽此詳繹聖訓惟默寫武經一塲有卽行裁去明文此外諸塲未知如何更動至上諭所謂一律改試槍砲者乃總童試鄉試會試而一之未必指馬步箭弓刀石而一之也若謂全廢馬步箭并廢弓刀石而專用槍砲則正塲覆試各一塲否則槍與砲各試一塲足矣然而上諭則未之及大約歸入未盡事宜應着該衙門隨時奏明辦理之内而樞部諸公刻下得過且過尚未措念及此則武科雖已改試槍砲而是否全廢弓矢之處尚屬未見明文執筆人以爲今人但知弓矢之不適於用而不知古人創行弓矢並非專爲武備而設卽武試之尚弓矢亦並非專爲戰陣而然倘未思昔人立法之至意而概行裁革輕言更張以聳一時之聽恐於天下事未必有補也何則古人云射以觀德其事屬於大樂正其政隸於大宗伯自天子之元子公卿大夫之適子以及庶人之子凡入學者皆須習射是並非以射專屬之武事至於赳赳武夫而欲其爲干城腹心之選則尤非以射禮陶鎔之不足以固其肌膚之會筋骸之束故曰古人創立弓矢並非專爲武備而設也至於武試之意本尚弓矢則意尤有在蓋以武試之人與文試異文試本係搢紳之裔詩禮之家進退周旋雍容有禮然且青衿城闕或以佻逹貽譏他日不得爲名臣此時先不得爲名士况乎應武試者或爲市井無賴或自田野間來譁囂之氣陵競之風雖勇力過人不免有用而無體於是借習射以範圍之俗稱爲六十日功者言乎武試之功夫僅須兩月也然有此兩月功夫實較勝於無今若概焉廢之恐武夫之弊伊於胡底耳况乎榮大司馬原奏請特設武科本懸五事以爲的其三曰練身體善擊刺夫所謂練身體者卽武備儲材各學堂之體操也西國學堂體操之法亦祗欲生徒志正體直固肌膚束筋骸以視中國學射工夫實係異流同源今欲效西國之體操而必廢中國之習禮得毋沿其流而忘其源乎鄙意槍砲之試雖爲今日要務而不足以分多塲則曷若於試槍砲後仍試弓矢且并不廢刀石而惟倩人捉刀之内塲默寫武經則可决然舍去如是則不悖於聖意而亦不廢夫古禮謂余不信請觀他日樞部諸臣續定之詳細章程 
[諭旨恭錄]  
　　三月初五日奉旨廣西潯州府督捕通判著井應斗補授直隸寗晉縣知縣著胡錫綸補授山西澤縣知縣著士爲幹補授湖南臨武縣知縣著吳愷補授陜西山陽縣知縣著劉魁瀛補授浙江孝豐縣知縣著趙金壽補授山西交城縣知縣著龍璜補授江西宜春縣知縣著徐維屏補授廕生萬恩光著外用饒鳳珪著外用范承先著外用何炳瑩著外用欽天監左監副照例將郭世鍾轉補所遺右監副著徐桓補授截取給事中張仲炘　中黨蒙俱照例用保送直隸州主事平安成允俱交部記名以直隸州知州用吉林左翼助敎著擬正之德祥補授擬陪　常林著記名塔爾巴哈台印務章京著端銘去保舉山東沿河候補知縣春惠四川候補知縣耿秉樞雲南候補知縣姚敬儒俱照例用擬補吏部員外郎孫朝華著准其補授理藩院筆帖式著特屯補授兵科筆帖式著瑜玖補授醇賢親土園寢筆帖式著蘇崇阿補授理藩院筆帖式著榮光補授通政使司筆帖式著慶恩補授禮部筆帖式著恒昌補授兵部筆帖式著祿勳補授欽此 
[本館接奉電音]  
　　昨日清晨京師飛電傳來硃筆一道敬謹譯登○本月初九日奉硃筆王榮商轉補翰林院侍讀翁娬孫補授翰林院侍講欽此 
[電傳會試首塲題]  
　　昨日清晨京友電傳本届會試首塲場全題照錄於左頭題子曰放於利而行兩章次題不誠無物三題所以動心忍性兩句詩題賦得雲補蒼山缺處齊得山字五言八韻 
[德願已償]  
　　京師訪事人云前聞德人欲由膠州創設鐵路直逹濟南現悉總理各國事務衙門議定已准如該國所請並行文山東撫憲張中丞轉飭地方官妥爲保護云 
[俄英要挾]  
　　京師訪事人云法人要挾一節屢見前報兹又聞俄欲佔東三省英欲佔浙江由各國全權大臣禀請總署日來王大臣與恭邸商辦尚未有成見究竟若何容俟續報 
[鏡濠米市]  
　　澳門各商因粵省之米可以流通因之醵集多金前往販運俾市中米價以次漸平澳督恐奸商接濟外洋爰出示通衢禁止各船裝載出口從此寓澳中西士庶當不愁巧婦之炊矣 
[粵省平糶]  
　　廣州訪事人云黄沙述善堂於上月廿五日開辦平糶每洋一角購米四斤著人先向貧户派票而又放大其權名爲四斤實可得米四斤半每日自十點鐘開糶至五點鐘止購者絡繹頗覺安靜人咸以是稱善焉○仁濟醫院東華醫院崇正善堂均於上月廿六日在城内府學宮文昌廟等處合辦平糶又在西關觀音橋支搭善棚二 
 
 

Page 2

 
 
座一係賣票一係發米貧民持小洋銀一角買票一張卽往發米處領米貧苦小民一聞此信多有由鄉來糴者人多如蟻擁擠喧譁强者可得弱者無從入内並有被擠而跌入河中者城内文昌廟聞更有踐斃一人之事此次所發之米卽日前廣庚廣利兩輪船所截獲之米也堂中紳董擬俟新榖登塲或米市價平然後停止除籌助銀兩外復禀請大憲借撥義倉銀十五萬兩發往外埠運米至粵廣仁善堂愛育善堂亦集萬餘金購米平糶惟須妥爲散放始免以上諸弊耳 
[覆奏武備特科章程]  
　　恭親王等片再正在繕摺間欽奉正月二十六日上諭胡燏棻奏酌設武科章程等語著軍機大臣會同兵部　入榮祿等前奏内一併議奏欽此查該府尹所奏亦主改試槍砲與榮祿等原奏大致略同其所請以馬二砲二步六分成取中先由兵部核定額數一節窒碍良多如以人數分别馬步砲則武塲非營陣可比無所謂馬隊砲隊步隊也如就一人所試各項分别成數卽使照該府尹所擬首塲仍試騎射次地毬改爲步法手法次弓刀石改爲槍砲亦難强分爲三六成原奏聲叙旣未明晰兵部亦無從核定額數應請毋庸置議至各省會設大學堂各府廳設中學堂各州縣設小學堂似乎章程明備然現在各省議設各種學堂已非易易若專爲武備一項安得如許　力廣爲分設且武舉生童等風氣甫開自不如久經訓練之勇丁較爲得力勇丁且未能多設學堂何論武科又如默寫武經一塲改試策論取其熟悉韜略並洞明行軍之法方爲中選等語查武科内塲從前本試策論嗣後默寫武經誠以韜略精微非粗通文字之武人所能猝辦若仍改策論徒屬具文應毋庸議他如槍砲中靶之成數敎習之功課考選之多寡事關變法必應逐細講求或待臨時斟酌皆非臣等所能懸擬大抵國家定制貴在簡明若節目太繁必有不能推行盡利者該府尹所奏各節業經臣等於議覆榮祿等摺内分别准駁其詳細章程應由兵部隨時會同京外承辦各衙門斟酌妥議分别奏咨辦理謹附片具陳伏乞聖鑒謹奏謹將臣等會議按照原奏分别准駁緣由約舉十條開單恭呈御覽一事關變法必須提綱絜領然後簡而易行倘如原奏所擬就地敎練充役三年作爲武生則是童試可裁矣不知變法伊始其機括全在童試業經改用槍砲小試其端得有進步自不肯改而之他若裁去童塲逕令赴省鄉試所謂就地敎練者究屬有名無實臨塲報考必至人數寥寥一心思平日專用則靈况乎科塲大典其所以專心致志百折不回者緣非此無以爲制勝之具也今旣明定章程改試槍砲若仍叅用舊制酌分中額之半必俟試之有效再將舊制全停則是新章雖經厘定舊技不必盡捐人情狃於守舊與圖新必至用槍砲應試者不敷中額一馬步箭地毬刀弓石等項相沿雖久在今日則爲無用槍砲兩項原屬武人分内應行學習之事以此試士不得謂之特科其舉行年分不可太驟亦不宜太遲應請飭下兵部通行各省立定期限由地方官出示諭以改章伊邇各生童武舉赶緊學習毋得自誤現在各省業經舉行本届歲試未及改用新章應自本届武生錄科起卽行照改鄉試自光緒二十六年庚子科爲始會試自光緒二十七年辛丑科爲始童試自下届歲試爲始一律改試槍砲其本年戊戍科會試姑仍其舊一改章之後舊制取中之武生武舉應准其照新章一體應鄉會試毋令向隅如仍欲廣爲招徠則綠營制兵防營練勇在省城附近駐紥者不妨准其報名鄉試如距省太遠不准藉此告假赴考一武備學堂之設事極繁難各省萬不能同時建齊必有先後叅差之處立法之始必須略予變通其未經設立武備學堂省分應先准其改用新章鄉試如有願附他省學堂學習者亦聽其便惟應考則必須本籍一近年以來槍枝砲位名目繁多日新月異武塲應用之件必須價值較廉而又堅固耐久者始可通行無阻惟是利之所在弊卽因之如坊間　印書籍因便於携帶每遇鄉會試年分購取旣衆獲利不貲今武科各場需用槍砲甚夥久之必有一種窳敗惡劣之器專爲武塲射利而作製造不精手法亦壞演習旣久授以精品反不能用立法之始宜豫防流弊應請於小口輕快槍陸路快砲擇其合用者指定名目由該衙門奏准官爲代購肆業之武舉生童等繳價給領並行知各省必須畫一不得任意濫用一私藏火器例禁綦嚴赳赳武夫尤多獷悍之氣從前疉經臣工奏請改章部議不准具有深意今欲開拓風氣使之學習槍砲藥雲彈雨如取如携誠宜加意防閑立法限制擬請由各該地方官查明轄境之内武舉武生童肆業者若干名並敎習姓名學堂坐落以及槍枝之件數砲位之有無槍砲之名目按件報明該管州縣各案所有槍砲必須存放學堂酌派敎習或學長收管不准私自携回似亦愼重之一道一新章旣定武童在家自行操演武舉給咨會試無庸在京學習其在各省城武備學堂肄業者止有武生一項較之原奏已屬簡而易行惟是辦事務求實際武生雖有籍可稽勝於招募究不及兵勇人數之多各省建立武備學堂煞費經營自非專爲武生而設應請明定章程武生人堂肄業者通覈人數不得過十分之四其餘名額留爲他項人員肄業之資一武舉武進士旣經改定新章加意敎育得人必較盛於前誠宜廣其登進之途俾得及時自効譬之土産製造旣精必求銷路也榮祿所請各路軍營自哨長以上均用此項武舉武進士充補高爕曾所請分别等第以備任使或充各營敎習哨官營官其頴異者令充出使大臣武隨員是否可行抑或略仿其意另定章程之處應請飭下該衙門詳細覈議一事關科舉不厭求精其考試詳細章程及武備學堂規模有應由部臣厘定者有應由各省疆臣學臣籌辦者一切未盡事宜嗣後隨時奏明請旨辦理欽此 
[越試二志]  
　　紹興訪事人云浙江提督學政陳大宗師按臨紹興所有考試日期及各學生員經古正塲題已誌前報兹悉初四日考童生經古經解題嫌於無陽解包蒙解履帝武敏歆解古學題惜分陰賦以至於衆人當惜分陰爲韵賦得五雲多處是三台得雲字五言八韵蘭亭修褉五七古不拘韵性理論題閏餘生於朔論賦得此日中流自在行得流字五言八韵算學題有三角形其積五千六百一十尺已知其兩邊爲八十五尺與一百五十七尺求餘一邊之長幾何有圓木桶二其徑九寸八分高一尺二寸以一桶滿盛油一桶盛水欲令兩桶等重水面應低桶口幾何默經擬之而後言至可不愼乎遲任有言曰至聽子一人之作猷閟宮第四章五章乃立天官冡宰至徒百二十人初五日考府學山陰會稽蕭山生正塲府學題子曰愛之能勿勞乎一章山陰子曰人無遠慮必有近憂會稽然後樂正雅頌各得其所蕭山不如鄉人之善者好之其不善者惡之通塲經題及郵表畷賦得雲裏引來泉脉細得泉字五言六韻初六日覆生員經古經解題嗃嗃嘻嘻解四國是皇解古學題紅杏尚書賦以紅杏枝頭春意閙爲韵賦得春景喧和好入詩得和字五言八韻算學題里差論 
[劇盜成擒]  
　　蘇州訪事人云巨盜顧小村係黑面施老窩子之黨羽向隨施匪横行不法施匪竄匿後顧遂獨樹一幟糾合匪類在江浙交界之各鄉鎭專以搶刼爲務去冬某某等日常昭一帶連出盜案數起後陸續所獲之夥犯供稱均係顧爲頭目因此各縣尊禀請上憲會營緝拿近爲蘇防左營管帶朱登瀛太守上洲訪悉該匪匿跡於宜興縣屬之某鄉當卽親率健兒前往掩捕該匪猶敢效螳臂之擋車併力拒捕旋以寡不敵衆當被獲住於本月初九日下午解至省垣逕投蘇州府署禀請桐太守訊辦太守卽倩發審局委員某司馬升堂提訊該犯供稱安徽某縣人年三十四歲素以耕種爲業並不爲匪司馬喝責數百板復訊該匪遂將生平所作不法事和盤托出司馬得供飭釘鐐發長洲縣收入内監候禀請上憲再行核奪 
[處决盜犯]  
　　杭州采訪友人云本月初四日臬轅接奉刑部釘封文内開盜犯二名例應斬决一爲義烏縣夥刼黄姓之正犯谷幗繩一爲孝豐縣斷路刼奪孤客拒傷事主之吳烏虎臬司旋於次日札飭錢塘縣陳大令監斬大令奉文後立卽知照城守營張都戎派兵護衛提犯出獄騐明正身綁赴清波門外處斬 
 
 

Page 3

 
 
[江撫輸欵]  
　　江西訪事友云昭信股票江省派借六百萬兩撫憲德靜山中丞接奉譯署電音後迭傳司道各員一再商酌旋接兩江督憲劉峴莊制軍電函知江寗官借銀數已由司商定按州縣員缺分别優絀均匀派　司道府各自量力捐輸制軍自擬借萬金爲倡現在此欵部需甚急江西如何籌借須從速酌定辦理中丞接電後擬自借六千兩傳諭司道各自量力領借并仿照江寗章程由司按各府廳州縣缺分優絀派借多寡司道卽經遵照辦理隨移行文武各官一律查照遵辦 
[改鑄銀元]  
　　金陵訪事人云金陵鑄造銀元後總辦任觀察玉森撥給各錢肆行使並先時會同江寗藩憲松鶴齡方伯出示不准低壓價值兹督憲劉峴帥察看銀元分量式樣尚與鄂鑄者無異惟字畫模糊恐市廛因此推敲不能與鄂元一律行使因飭觀察諭近赶緊重鑄縱不能精於鄂鑄務與鄂鑄無毫髮殊觀察奉飭後卽嚴飭鑄匠日夕從事 
[四明開礦]  
　　寗波訪事友人云職商朱佩珍等集貲合股設立寳華公司禀准大憲購買寗台兩府礦山兹先購定奉化之銀岡山鎭海之崑亭兩處大憲檄飭鎭海縣畢大令帶兵彈壓并出示曉諭不日卽當興工開採諒不致再有阻撓之人矣 
[賭徒尋仇]  
　　紹興訪事人云紹興八縣惟諸曁賭風最盛郡城開塲聚賭者大半係該縣人山陰任厚甫大令飭役周四訪拿因結怨於若輩初五夜魚更三躍賭徒率領多人直入周四之室冀得其人而甘心焉豈知周四適赴鄉間窮搜不獲呼嘯一聲而出鄰近寓有嵊縣武童誤以爲盜奮追上前擒住一人當經送縣任大令訊悉情由令供出同黨姓名立提訊究以懲兇横未識果能按名弋獲否 
[輕生殉子]  
　　金陵採訪友人云秦淮河畔有某甲者夫婦齊眉年逾知命膝下僅有一年方舞勺之兒舐犢情深非常驕寵其子因後户臨水時學嚴子陵之垂綸坐釣某日午後又復敲針作鈎臨淵設餌詎料立足不穩跌入水中甲妻以子久而不返出而呼喚見釣竿抛棄河干掌中珠不知何往料爲河伯所攫急雇人入水以求久之竟無蹤影甲妻對水悲啼卽聳身躍入波心比及援起則一縷氷魂已化作凌波仙子矣甲旣悲子死又痛妻亡亦欲葬身魚腹經隣人力勸始止吁亦可慘已 
[營口紀事]  
　　牛莊訪事人云去冬道憲出示通用銀元每元作價六吊六百核足制錢一千零五十六文進出一律以輔現錢之不足近日銀價跌落兩每祗八吊三百四十文以銀圓核銀每元值七錢八分光景各店恐日後跌價均將貨價暗增○上年南商可熾順代洋商在海城採買土絲因新增斗秤捐各城尚無定章以致裝車發營被巡丁扣絲兩包疉經絲棧赴省　訴事逾半載始於正月内發海關道提審嗣經批罰一包入官一包作價一百五十兩勒令補捐銀三兩洋商未允謂禮和茂生同一買絲同未領三聨單卽華商在海城買絲者亦皆未納斗秤捐何以此絲獨被扣罰禀由英領事照會道憲欲索回絲包否則每包索銀二百兩 
[洪都雜錄]  
　　江西訪事友云建昌府城内向有典鋪三家原所以便貧民也不謂痞棍動輙勒當有售價祗值千文而典價倍之者否則生事逞兇擾害滋閙是在有地方之責者嚴懲之而已矣○綠營積弊甚深埽除廓清殊非易事江西巡撫德靜山中丞時有叅劾日前復牌示云南安營左哨千總林慶霄叅劾遺缺查有現署撫州千總邱應魁堪以拔補應行飭赴新任所遺撫州千總署務以標下左營飭補千總饒鶴萬前往署理 
[德人祝嘏]  
　　昨日爲德國舊宰臣俾司麥克八十有三懸弧令旦晚間寓滬德國官商齊集總會中互相慶祝燈紅酒綠談笑忘形門以外車馬駢闐眞有如水如龍之盛 
[誤傳减捐]  
　　租界近忽有無名揭帖謂小車加捐業已滿期故此次小車捐照仍照向章只須錢四百文昨日係捐照之期捕房因恐届時多事特禀請　憲及上海縣出示曉諭昨晨又請派差彈壓一面飭令印捕十餘名華捕三十餘名在四馬路捕房伺候豈知各小車夫依然繳錢六伯文並無違言而差捕等見相安無事遂亦各自散歸惟内中必有造言生事之人必須嚴查究辦云 
[局批照錄]  
　　松滬厘捐局督辦福和笙觀察發出蒲包行泰成等禀批云此案前據具禀卽經批飭該局確查復奪在案兹核所禀沈歧昌之包認並未商知同行究竟是否屬實仰貨捐局飭令各該行環山保結秉公經理俾昭公允而免紛爭此批 
[札催欠欵]  
　　戴綏之虧欠瑞瑙國洋商銀若干兩前經該國總領事栢君函致江海關道蔡觀察札飭上海縣差提戴之家丁戴升到縣諭限繳楚在案兹已逾限久遠洋商又禀請總理衙門行文蘇松太道權憲昨又札縣親提本人到案嚴追黄大令奉札之下當卽遵辦矣 
[保人受累]  
　　梓人瞿松溪去年因以空票貼現虧欠各欵爲數甚巨内有西人一欵計洋二百元本年正月投訴捕房捕頭飭探將瞿　案其時尚無堂期暫准交保瞿倩薙髮匠朱福堂蓋印華益如小烟館圖章保出之後避不到案捕頭飭探將保人朱福堂拘住解經鄭大令訊供押候著交在案邇因領事屢次函追捕頭飭探令朱福堂　瞿交出如再遲延責令如數賠繳刻聞瞿已逃往新加坡恐不免有賠累之虞也○英界四馬路四海心平樓主劉成光去年因空票貼現虧次寡婦馬何氏洋六百元爲債主具控公堂經鄭大令提訊押交旋據劉先繳洋二百元倩張順源店主擔保出外措繳大令准之詎劉保出之後又赴道轅上控原告得悉之下屢次投催大令飭探傳諭保人交案嚴追 
[遇救得生]  
　　本地人胡某居滬南陸家浜附近素有劉盤龍癖呼盧喝雉習以爲常詎五木無靈屢戰屢北旋萌短見至虹橋河畔奮身躍入意圖畢命幸遇各小船帮援救得慶更生賭之害人誠不淺矣 
[發落展期]  
　　昨禮拜五爲法捕房發落之期讞員鄭大令别有要公飭丁咨照捕房暫停讞政一期所有各案概歸下禮拜一併發落 
[上海巡局紀事]  
　　小竊王茂和昨日至楊樹浦竊取某姓家衣服等件被巡局勇丁所見拘入局中姚殿卿二尹當卽升座研訊認竊不諱喝令重責一百板斥釋○寍波婦人王胡氏刻在華盛紡紗廠工作昨日乘間竊取棉紗數磅詎至大德榨油公司門首被巡防局勇所見拘入局中姚殿卿二尹立卽升座研訊喝令掌頰四十下斥釋○前日有顧松林者在南市豆市街地方設攤賣藥繼有施耀者亦欲在彼設攤顧揮令他去施不從始而口角繼卽打架遂扭赴十六鋪巡防中局互控潘仲泉二尹於前晚升堂研訊顧供向習醫道在荳市街設攤售藥已有數年邇有施耀前來爭奪生意與之理論反敢毆打是以請求究辦施供日前來滬卽在彼處擺設藥攤奈顧多方霸阻將小的毒打叩請恩斷二尹怒謂爾等僞藥騙財尚敢爭閙實屬不安本分判令將顧掌頰三十下施掌頰五十下顧尤嘵嘵置辯二尹大怒復飭責五十板具結呈案驅逐出境○湖南人談桂林在南市陳畢發之米船上爲夥因被虧空洋六元前日陳在肇源樓茶肆中向之算帳談一味持蠻遂扭赴十六鋪巡防中局喊控藩仲泉二尹提案研訊之下判令重責一百板所欠之洋著迅卽歸還如延重究 
[安東災函]  
　　啓者安邑地連朐沭僻處海濱民鮮蓋藏本稱瘠薄上年驟遭水患窘迫益形强者流離弱者待斃道殣相望耳不忍聞去歲冬季荷蒙丁前道憲發銀五千兩以之撫卹無如僧多粥薄實濟毫無奄奄飢民未能拯救今年入春後旣多雨雪又苦嚴寒枵腹之流斃者不少統計安東烟户八萬之多飢驅流亡去將及半前因長江禁渡陸續歸來千百成羣四鄉散處菜根草實搜括一空糠粃麥麩視如美食日求果腹殊費周章露宿風餐朝難保暮屈計麥收時候爲日方長若不撫綏幾難設想弟芳前於春正到任目擊爲難遂將困苦情形票陳上憲嗣奉道憲面諭現已派員齎欵前赴南方一帶購買山芋乾運來接濟一俟抵浦卽行酌撥散放云云弟等因思此項山芋乾曾爲因地濟貧之要需特恐 
 
 

Page 4

 
 
淮揚兩屬災歉衆多分之　安必無鉅數益以弟晉在籍勸募之四千金購米搭放亦虞不敷佈置伏念閣下惟善是任胞與爲懷用敢據實直陳爲民乞命擬乞俯念災黎困苦賜於滬上助賑欵内酌撥數萬金由尊處選派妥　齎　接濟其如何散給以期實惠均沾之處並候斟酌施行弟等均不參預若果人多擁擠慮滋事端並由弟等彈壓不使尊處爲難也弟等忝爲民上緘默未能當此帑項空虚萬難續請　得已恭求賜助乞予矜全嘉惠頒來與民共待臨池望澤無任禱祈楊增芳唐錫晉李振禧率同闔邑飢民紳董頓首謹肅附啓者安東被災情形疉據周舜卿唐予良兩先生面述一切業由各賑所湊撥規銀萬兩敦懇唐子翁約友數人携往散放惟户多欵寡徧給爲難施惠及時是所望於樂善居子至前項萬金計申報館撥解一千五百兩電報局三千兩仁濟堂二千五百兩絲業會館三千兩合併聲明上海北市絲業會館籌賑公所制施則敬謹誌 
[鳳臺告災續函]  
　　鳳臺邑闔紳耆王君卿臣陳君應詔張君永安張君繼壎蘇君士貞吳君可宗王君勳臣張君塾亭方君長馨吳君廷贊函開敝縣鳳臺地瘠民貧殷實甚尠連年麥秋歉收民多困苦去歲春夏之交淮漲迭發霪雨爲災敝縣居民不但沿淮三十一坊麥榖無獲卽高阜之田亦被淹没似此連年迭被水災情形較重故初交冬令卽米珠薪桂餬口維艱數萬哀鴻嗷嗷待哺視此災狀　難一生延至今春更覺不堪設想前蒙撫憲撥銀七千兩以爲平糶賑撫雖設法辦理奈欵少災重萬難普濟思維再四無欵可籌聞貴局於各省災區悉一視同仁籌辦賑撫荷蒙大德至優且渥祗聆之餘同深欽佩敝縣此次被災較各屬尤甚是以不揣冒昧瀝陳災狀懇求大善長垂憐敝縣災民可否酌捐欵項接濟春撫如蒙俯允卽希速賜函示并祈派執事者按户酌濟敝縣災黎源源獲救悉荷再生之德矣又鳳臺縣署刑錢席王君師朴加單云刻因鳳臺闔邑舉貢生監以朴有乞醯效忠之舉聨名肅函浼爲加封轉寄朴近閱報章知徐淮一帶已蒙貴局籌捐賑撫欲將千百萬哀鴻起諸溝壑鳳臺同此飢饉想尊處胞與爲懷定能一視同仁惟災情過重飢民待賑孔殷不情　催尚祈觀過知仁大度包涵爲叩附啓者兩奉手示備悉被災情形亟應籌欵接濟現擬於十日内湊助四千金免致顧此失彼伏祈好善君子慷慨賜助俾濟要需是所至感[  上海北市絲業會館籌賑公所制施則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前有日商庚興洋行到會丈局禀稱價買引翔左近民田六十畝坐落廿三保頭圖前往該處丈量因被阻止欲再行復丈請傳諭不得再阻會丈局委員以此事恐肇禍端立卽移請上海縣黄太令傳到該處地保鄉民曉諭並諭該洋商暫緩三日赴丈前晚黄大令升坐花廳先提廿三保頭圖地保嚴子琴供因圖董周子青允代日商買田一百畝收過銀二萬七千兩僅買得六十畝周董被罰銀一千七百兩小的查得各鄉民所賣之地内有六户價未收楚奉飭往傳惟有嚴根餘嚴桂卿兩人來案尚有沈林林羅永生羅都都羅錦山四户未到嚴根餘供小的賣與日商之田六畝田單三紙俱係故父嚴俊良户名田單卽交圖董周子青乎當收洋一千七百元因未議定價值故未立契餘價亦未收楚日商丈地時小的不敢阻攔嚴桂卿供小的賣地一畝九分餘收周董付來洋票一紙計一千五百元祗收現洋一百元今將洋票呈電亦未霸阻大令謂日商緩三日當復往丈可傳諭各人旣已價賣不可肇釁候請會丈局核辦並飭嚴子琴赶傳未到之沈林林等四户來案諭話不得遲悮○升科局憲許朗軒太守查得新閘十圖鄉民沈洪海等合族屋基餘地八畝餘田單係二百六十一號徐保安户名單地不符移請上海縣黄大令轉請會丈局查得此單早年已經轉換道契作爲廢單例應充公大令飭提沈洪海沈阿松沈阿泉等三人到案亦於前晚訊問沈洪海供年五十歲居十圖新閘地方合族共有十一房屋基餘地係祖遺之産各房均分不知是否前經父輩價賣惟歴年照常完納錢糧阿松阿泉供亦相同大令諭曰查明二百八十一號徐保安户名田單昔時已轉換道契兩紙一係一千二百八十五號一係二千零零五號　單理應作廢旣由爾等父輩賣出姑免查究須要赶緊拆屋遷讓充公沈等同稱合族大小七十餘人俱係貧苦食力孀寡不計其數求恩酌給遷費大令問房屋共有幾間答有百間左右遂判沈洪海暫行交差看管一面飭著帶同阿泉阿松等前往點明房屋若干間禀候委騐確實酌給遷費可也沈等叩謝而退 
[英界晚堂瑣案]  
　　捕送因姦爭閙之李松亭葛聚源李朱氏及房東錢馮氏等至英公廨前晚堂由張賡三直刺提案詰訊李松亭供紹興人在龎珍記絲頭棧生理娶妻朱氏在治下轉租葛之樓面居住尚有張姓同居詎妻不守婦道與葛有私小的始不知情邇來人言藉藉因詢之鄰人據云前禮拜日兩人私約出外因此小的加意防範妻子因與小的反目勢將小的逐出初六日小的先在鄰家守候觀其動靜至午後葛與妻先後出外小的隨至馮家門首葛與妻先後進内小的隨進至樓上見伊等交頭接耳因將葛扭獲妻乘間脫逃是以鳴捕先將葛及房東婦一併拘入捕房轉送到案今亦將妻扭案求辦錢馮氏供蘇州人現住平安里女兒嫁與趙姓前日小婦人至女兒家探望正與女兒言談適逢葛等男婦兩人進來租屋與女兒登樓觀看隨後李亦上樓忽聞爭閙方欲相勸李卽將葛扭住鳴捕拘去小婦人亦隨同投捕房訴明緣由實未知從中底藴求察葛供監生寗波人同妻住治下與李同居並無與伊妻有暗昧之事直刺怒其狡猾喝令重責五十下葛堅不實供又責二十下始供認與朱氏同居因未便通姦故在馮氏處租賃樓面月給租洋四元於二月底偕往至初六日約同前赴被李跟蹤扭獲鳴捕送案求從寛恩斷李朱氏供丈夫在龎珍記工作所得辛工不敷過用小婦人在湖絲棧做工與葛同居在家實未通姦上月底商通租屋前日被夫捉獲今求恩寛宥張直刺訊供之下著將李朱氏馮氏葛聚源等一併還押飭提馮氏之女兒到案再行訊奪○宋選卿控金永記圖賴代墊銀七百兩一案前經張直刺提訊判令宋選卿邀到耶松廠洋東再行訊奪後由耶松廠西人赴案禀訴金永記領銀情節日前宋復投案求追前晚直刺提訊宋供與金兩人合同包造耶松廠至八月節金無銀開銷囑懇代墊借給銀七百兩允許由洋東處領出工洋歸還詎金領出工銀千兩祗給小的四百兩被借之銀今反圖賴不還求恩訊追金永記供先與宋合包至八月後監生讓與宋獨做所墊之銀七百兩後由宋在洋東處領出工銀應歸監生銀一千兩除去尚須找監生銀三百兩有帳可查求察張直刺訊供之下以兩造各執一辭諭飭原差查明實在再行覆訊兩造遵諭而退 
[英界公堂瑣案]  
　　南京人朱錫臣卽小朱著名巨騙也迭經公堂懲辦日前經手將小船一艘售與某洋人詎得銀後又復將船私自取回並將假票一紙向另一洋人購買什物逮後始知僞票二洋人遇騙之後先後投報捕房捕頭立飭包探倪順泉將朱拘獲於昨晨解送公堂請究二洋人投案申訴請追原船及票洋朱錫臣供向爲洋行生理船係暫時借用惟未與洋東說明至僞票亦係收下實不知假求察張賡三直刺據情商之繙譯以朱有心行騙著押候嚴辦○立發洋行帳房内昨日失去期票一纸計銀九百五十兩及現洋一百二十元遍查無着因由買辦唐吉司帳唐逹人報知捕房將傭人蔡桂全尤阿四及管門人李阿全送請英廨訊究二唐投案同訴前情蔡桂全尤阿四李阿全同供銀票及洋小的等並未竊取求鑒直刺著留候過堂復訊○包探費阿銀拘解瞿仲笙到案禀稱此人冐取某洋人之洋布二箱值價銀二百餘兩報捕後經小的拘獲請究某洋人投案申訴瞿仲笙供爲洋貨生理與洋東本有往來今願如價繳銀一百直刺著押候繳洋○包探顧阿六拘解流氓黄全和到案禀稱黄係著名流氓昨日忽冐稱包探冋戚春溪拆梢洋若干任意恐嚇經小的得知拘獲送案請究戚春溪投案供小的與王素不相識昨忽將小的扭住指爲犯案之人須費洋若干元始得無事小的不允以致爭閙今幸到案務求懲辦黄全和供詞支吾一味求恩直刺以冐探可惡判責五百板枷號半月後管押一年○包探費阿銀拘解林兆南到案禀稱此人竊取公和祥馬頭鉛片數塊小的故拘獲送案請責公和祥洋人投案請辦林兆南供行竊該死叩求寛宥直刺判責一百板枷號一天示儆○包探朱阿高拘曾經逐解之陳元生到案禀稱此人前曾犯案遞籍今又潛行來滬適爲小的查見故特拘送請究陳元生供南京人不敢逗留求恩直刺判責四百板管押半年後再　　水巡捕唐寳榮禀稱有船局生理束永谷因違章屢傳不到今特送究束供杭州人並非抗傳實因有事躭延求察直刺以束有意抗傳判罰洋五十元以儆 
[美界捕房紀事]  
　　蘇州人張榮春前曾犯竊經英讞員張賡三直刺懲辦飭差遞解回籍日昨潛跡來申復萌故智於虹口北山西路徘廻瞻顧意圖行竊適被包探胡瑞龍查見遂卽拘入捕房押候解送公堂究辦○江北小竊何三陸四等昨日同至虹口公和祥碼頭某輪船上竊取自鳴鐘等件被包探吳至剛費阿銀所見上前研詰　語游移當卽一併拘入捕房押候解堂核辦○寗波人范如松胠篋老手也昨日傍晚至虹口河南路第五百八十三號門牌内竊取帳子等件携至天潼路某質鋪内典質正論價之際被包探吳至剛查見立卽拘入捕房押候解堂究治○甬人陳金華不知作何生業昨日至虹口百老匯路九百二十號門牌新永興烟間内開燈正在吞雲吐霧之際不知何故與值堂人口角烟間主立喚二百四十八號華捕拘入捕房押候究辦○楊晉英不知其何方人氏昨日至虹口崑山路被某西人之脚踏車撞倒楊受傷甚重遂赴捕房控告捕頭以其無憑著令尋覓該洋人到來再行核辦○江灣人陸貴軒著名訟棍也前年自蘇買得年方及算之女爲妾不知何故逃去四處找尋毫無跡影日昨陸至附近隣居李益三家向之查問李云我實不知情陸卽任情毆打旋互扭至捕房捕頭以二造事起細微遂卽斥釋 
 
 

Page 10

 
 
[金陵官報]  
　　三月初二日署江南提　李軍門到會文正書院山長張騫會藩臺松洋火藥局候補道　揚屬運河隄工局候補道丁葆元辭見首府劉禀知本日扃門考　尊兩書院典史金銘銷神策門外帮巡並奉巡道委赴高湻查小錢差○初三日署江南提臺李軍門會銷閱勘砲台差兩江營務處候補道楊禀知恊校自　軍並沿江公幹回　山鎭曹德慶均到見祥雲輪船李家泰見候補道王樹蔭請假赴蘇知府吳炳仁謝委大勝關厘捐寳泰兵船徐振　到送黄宮保李軍門楊觀察勘砲台並解木來親軍副中營　永欽叩謝奏免騎射總巡徐防馬步等營緝捕前兩江副將湯榮恩到興化縣安豐司巡檢趙錫恩辭壹壺輪船周國祥　送賑捐洋圓赴清江拔補徐　鎭標沛汛千總戴棠福叩謝藩轅牌示邳州知州前以候補知州孔祥霦請補現已奉部覆准自應飭赴新任又調署上元縣訓導本任通判訓導張鶴年病故遺缺卽以調署通判訓導本任上元縣訓導張　保飭回本任所遺通州訓導查有試用訓導仲溥慶署理 
[謹將本年元月份諸大善士各寳號月捐清單登左]  
　　唐傑臣翁怡情軒兩户各捐洋六元陳善亭翁捐洋五元陳望生翁本月連補舊十二月捐洋四元李　琴翁戴綏之翁兩户各捐洋三元朱葆珊翁黄佐卿翁戴耘萊翁韓山曦翁徐棣山翁譚幹臣翁老順記寳順堂戴生昌豐泰帳房源通銀號南順記十二户各捐洋兩元源豐順捐洋一元八角莊源大捐洋一元二角何瑞棠翁何植園翁徐俊良翁柳鶴亭翁陸全木翁蘇寳森翁祝源昌錦章滬江第一樓新順記存濟堂老悅生信昌隆十三户各捐洋一元五層樓捐洋八角錢七十二嘉綸捐洋六角錢六十北天成繼述堂兩户各捐洋六角愼餘堂湯蓮生隆昇益昌龎竹卿梁煥南萬有全思補齋八户各捐洋五角恆升青蓮閣兩户各捐洋四角四海昇平樓捐洋四角錢三十春園張家鶴允章錦章四户各洋三角錢三十文怡昌徵昌熾大其萃樓九和宏章泰施德豐升和恆茂晋昌恆泰亦新園十二户各捐洋三角源順怡隆恆生義大昌義成復泰裕泰廣盛恊愼恊興曹德大孔巨豐通裕生大沈元來恆生三元同慶樓一壺春森和寅記　户各捐洋二角介福和康壽康延康晋和餘大元甡元茂　大厚康永豐存德鉅亨恊昇宏元宏大源吉寳和寳順承裕正大升大彚康崇餘永康錢大瑞大晉大恊大義善元正祥福康三十二户各捐錢六百文大吉廬瑞昌兩户各捐錢五百文大章咸章兩户各捐錢三百文五雲日昇樓金合順兩户各捐錢二百文鴻運樓元利怡大三户各捐洋二角恊成祥捐洋一角錢十文永順萬興兩户各捐錢一百文○英法美三界一文愿共捐洋三元九角錢二千九百七十七文共收洋八十七元六角錢廿五千二百六十九文[  滬北天后宮前廣益堂司董嚴信厚葉成忠施則敬唐榮俊謹啓]  
[上海虹口元濟善堂經收正二月份月捐一文愿常捐清單]  
　　英美會審憲張撥罰欵正二月份洋二十員唐傑臣月捐正二月份洋十員陳可良翁醉樓各洋四員黄蕭南陳鴈初義成號錦章號四户各洋二員永增祥廣泰祥萬順豐鉅昌隆四户各洋一員李珊記慶昌祥興昌祥燧泰號長和號元昌號六户各洋六角聚昌號寳昌號　泰號寳興號生昌號恆昌號長茂號利亨號寳成號順興源同春祥成昶利恆裕昌十三户各洋四角杏花樓丁年九月份至戊年二月份洋一員八角黄毓齋正月份至五月份洋三員以上共計收洋六十三員六角○陳鴈記每日五十愿王岐記三十愿梁日三二十五愿禮和帳房二十愿華榮和永義源怡珍居戚益齋潤德堂巢子餘巢潘氏七户各十愿致寳長洗亮光各七愿至義居六愿殷茂庭殷守泰殷恆濬殷許氏殷恆懷讓德堂華榮昌七户各五愿筆喇帳房沈公館各四愿樂善居士禮發押各三愿張季園守拙　湧幢氏靜慮居四户各二愿李芹香一愿共二百七十三愿正二月份計收錢十六千三百八十文○九章號不計愿正二月份洋一員二角李允祉堂洋八角湯鴻賓洋六角醒性氏洋四角洽盛恆榮順號各洋二角共計收洋三員四角無名氏不計愿正二月份錢四百文余明三麥羲民各恤嫠一名正二月份共計收錢二千四百文梁日三惜字正二月份捐洋四員黄毓齋恤嫠捐正二月份至五月份洋三員 
[上海陳家木橋電報總局内籌賑公所經收徐海義賑第三次清單]  
　　十二圩電局來不書名名洋十元無名氏龍洋十元勉力子宋士杰洋兩元席正翁規元五百兩蘭谿電局王　翁洋三十元保定電局張小翁經募洋一百元潮州電局經募洋三百元浙江平湖張陳氏洋十元高郵王功甫洋廿元武林師竹主人洋一百元江左悔遲生節省一月用費移洋十元吳中酬愿氏洋一百元鎭江忠裕典黄吳同助銅洋三元宋培翁經募隱名同人洋五百元心原氏祈家　母康洋十元顧杏卿翁規元一百零二兩九錢浦北聽　居洋三十元上海電局交來王姓罰欵洋五十元江寗電局經募陶君輔二七寳銀一百兩原合來規元一百零六兩三錢八分十六鋪保甲中局潘交來罰欵洋四元衍慶堂顧　五百元張善記洋二元震澤縣署鵝湖主人祝慈躬康强洋四元松江不留名王洋三十元庽青暘凌淦如求保合家平安洋十元奕德堂陳規元二百兩○以上共收規元九百　九兩二錢八分英洋一千八百四十元　洋十元銅洋三元正 
 
 
 

Page 11

 
 
   
 
 

Page 12

 
 
   
 
