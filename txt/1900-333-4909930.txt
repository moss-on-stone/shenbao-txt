# 1900 - 333 - 4909930

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[閱本報紀西兵釀命事率書其後]  
　　鎭江人應春元之被西兵戕害也凡有血氣者莫不惡西兵之狂暴而憫死者之含寃夫各國調兵駐滬固欲保護租界商民也卽使此中人類不齊臨以統帶官號令嚴明亦誰敢私出營門橫行不法何居乎上月初十日之晚竟有某國兵數名羣至美租界西華德路德昌成鞋店將其夥應春元用刀戳斃一若與應素有不解之仇也者聞應至德昌成執業甫閱數日何至開罪於西兵而西兵亦何怨於應乃無端逞其毒手遽戕其生此豈尙知有軍法者哉旁人畏其凶鋒莫敢上前擒獲一任揚長而去付之無可如何然在當時見者皆曰此法兵也迨屍身旣經縣主汪瑤庭大令飭仵騐明照會法總領事查明凶手法總領事覆稱法兵每晚一律歸營並無在外傷斃人命之事請另緝正凶然則應之死非死於法兵矣乃不意應之諸同鄉以應上有邁母下有妻兒一旦頓失事畜之資情殊可憫公請博克律師代爲伸理博律師當卽函致大令請向法官理論或酌給撫䘏銀大令以正凶尙未查獲未能指定爲法兵轉請博律師代爲緝訪凶手顧鄙人竊以爲此案究出自何國兵丁華官亦宜實力查緝夫國家設官以理民寃者也西人偶有爲華民所害者西官必以全力爭之非由華官爲之緝凶嚴辦其心不快故西人皆得賴以保全若華官則往往於命案毫不經意一遇有關交涉者更惟恐輕開外釁皆以含糊了之從未有敢與力爭者不知西國刑律亦何嘗過爲輕縱或監禁或罰作苦工或繯首皆視其罪之輕重以施而於兵士于犯軍律更有用槍擊斃之條特華官不能執法以爭斯華民逐寃無可雪耳猶憶今春本邑美租界百老匯路恒豐皮箱店學徒周阿福因送皮箱至元芳路馬頭所泊某國藍烟囱輪船上向某西人索酬資被西人推墮浦中閱旬餘始獲屍身經屍父周掌生控諸英美租界公廨時翁笠漁直刺方操讞政諭候咨會代理上海縣主戴子邁明府核辦本報嘗著爲論說大聲疾呼以冀當軸者早爲杜漸防微之計後卒以屍屬無力控訴在上者亦不以民瘼關心不予深究至八月十三日船户王阿有又因向某輪船庖丁德國人别脫索取渡資被毆而斃經縣主汪瑤庭大令將屍騐明且會同德總領事索泥勒君研訊明確然其後究竟如何治罪人皆不得而知雖經蘇松太兵備道兼江海關監督余晉珊觀察照請索君明白宣示而華民未曾目覩終覺疑信相參今應又爲西兵所戕經屍屬指控法兵而法兵中又查無其人然則非緝獲凶手終不能斷爲何國兵丁而應之寃亦終不得而雪也嗚呼一應已矣倘西兵身帶軍械故態依然顧兹旅滬人民能無憂危不置哉 
[定議回鑾]  
　　西字報接西安來信云皇太后皇上已定回鑾之計惟須俟各國和約條欵開出始能擇日還京也 
[補述西安迎鑾記]  
　　日前本館專派陝西訪事友人以皇太后皇上駕幸西安官民恭迓各情繕函相告當卽恭紀報端兹閱本邑徐家匯匯報有爲本館訪事友所遺漏者爰補錄於後皇太后皇上於九月初四日午後鑾輿入西安東門護駕者爲岑中丞董鄧兩軍門等蹕路甚長另有引道官警蹕而入一時城鄉紳耆百姓咸紛紛來觀跪於路側上命扈從人等毋許驅逐皇太后更賞賜耆民銀牌甚多乘輿逕赴北院駐宿辦事大臣紛紛隨至刻下最有權勢者爲那王趙舒翹鹿傳霖王文韶陳邦瑞英年岑春煊當聖駕抵渭南時卽阻留端莊二王不准隨駕二王頗悻悻迨初六日二王潛自來城皇太后知之恕甚命驅逐不許進城并不准文武官接送供給二王無奈乃宿於西關廂聞擬至新疆暫圖棲止 
[權臣窮蹙]  
　　本邑徐家匯匯報得西安來信云自嚴懲罪魁之旨降朝政肅然時局大非昔比端莊兩親王手無寸權殊形窮蹙當勢盛時各官之趨附者如蟻慕羶今則門堪羅雀無有與之住來者矣毓賢更爲諸臣所不齒尤覺難堪惟乘輿雖暫時安駐而較之在京時殊爲不便急欲回鑾而皇太后又恐有意外之虞故尙遲疑未决也 
[接統德軍]  
　　○西字報云統將約克氏統率德軍駐紥張家口日前因誤中煤毒以致喪身現在接統其軍者爲達理氏仍駐守是處 
[晉撫求援]  
　　○西字報云山西巡撫鍚中丞良聞各國聨軍已逼晉省惶急萬分立卽電致兩湖總督張香帥速派援兵並請接濟軍槭 
[策名甚易]  
　　○本邑徐家匯匯報云戶部因用欵支絀議開捐實官照籌餉例二四成上兌寄語貲郎尙其及時納粟也可 
[定期接篆]  
　　○姑蘇訪事友人云日前官塲接到江西省垣來電知新任江蘇巡撫松鶴齡中丞已定於本月十六日啓節擇吉十一月初四日接受關防西路總巡恩濮山明府前奉護撫憲聶仲芳中丞委往江西迎接近已事畢返省銷差仍回差次 
[鄂撫過寗]  
　　○金陵訪事友人云新授湖北巡撫景月汀中丞星榮膺寵命開府鄂江交卸湖南藩司篆務啓節赴鄂履新本月初十日節麾經過白門捨舟登陸排導詣兩江節轅拜會劉峴帥延入花廳暢談良久然後辭出並赴 
 
 

Page 2

 
 
。司道各衙門投刺各當道亦詣中丞行轅報謁聞中丞暫作勾留卽往鄂垣接篆也 
[英將過鄂]  
　　武昌訪事友人云湖廣總督張香濤制軍前接蘇松太兵備道兼江海關監督余晉珊觀察來電知英國水師提督西摩君遊歴長江不日蒞鄂因飭洋務局員預備供張本月初四日西摩君乘某兵艦行抵漢皋次日卽渡江詣督署謁見制軍制軍殷勤欵接并備西式酒果藉申地主之情西摩君以長江一帶商務重承保護向制軍一再道謝暢談至一點餘鐘始興辭而出未幾制軍親詣舟次答拜西摩君亦優禮相待旋於初六日展輪東下 
[西員致謝]  
　　鎮江訪事友人云本月初十日貓晴轉午時有英德法三國兵艦各一艘駛抵京口下碇江中有頃各艦統領均舍舟登岸會同駐鎮英領事博諾德君及天主堂司鐸施方禮君各衣公服佩寳星乘緑呢大轎導以西兵二十餘名水手十餘名皆戎服佩刀前後護衛由大街迤邐入城至道轅投刺俄而常鎮通海道長久出觀察傳令大啓重門鼓吹升砲各西員至大堂降輿觀察在簷下鵠立以俟相見之餘握手爲禮遂肅入西花廳以次入座欵以茶點旣而各西員起立命舌人代宣國家之命伸謝保全鎮江商務及各處教堂之力觀察亦命譯員致謝不擾南洋之惠旋就廳前盛設西式酒筵殷勤欵接至鐘鳴四下始盡歡而散十一日十二點鐘時觀察親詣各艦答拜時各艦桅上高挂旗幡迎風招展並連放大砲以致敬忱觀察與各統領緃談良久然後辭出聞各艦小泊二三日卽須鼓輪回滬也 
[運糧赴陝]  
　　漢口訪事人云陝省奇荒無異當年晉豫故漢口轉運局總辦惲莘耘觀察已將第八批寗米鄂米各五千石立卽委員運往以資接濟業已於本月初六日溯流上駛矣 
[嚴拿會黨]  
　　漢口訪事人云武昌糧捕局馮少竹司馬啓鈞訪悉自立會匪頭目某某等由下游竄入黄陂等處爰委武弁徐全孝帶同線人前往密拿想釜底遊魂不難就獲也 
[招勇防盜]  
　　廣州訪事友人云兼署兩廣督憲德靜帥以省垣盜賊繁興劫竊之案層見迭出因念前署連州知州李直刺家焯曾辦緝捕事宜尙稱得力爰檄調回省委以斯事靜帥并恐兵力單薄飭招募勇丁一營駐紥老城内獅子橋以資巡緝 
[梟匪横行]  
　　松江訪事人云郡城西鄉婁金接壤之米橋地方前因鄉人醵資演戯梟匪張某聞風踵至就臺前𨻶地開設賭塲是處紳董懼結仇怨姑與約法三章令俟戯畢卽去不料至第三日有選事少年遽與梟匪挑釁一言不合將賭攤擊毁梟黨怒順手挾一士人疾走鄉衆鼓噪逐之梟黨避入某武生所設屠肆内武生恐釀成事故力勸梟匪將土人釋之還家維時鄉人鳴鑼四集譁聲如雷梟匪所雇之舟子小連生被迫疾奔回舟握刀而立呼曰不畏死者來忽一莽男子辟易而前順手掠艙板狂舞小連生揮以刀被格墮水鄉衆意未饜拽舟至岸擊成虀粉回至屠肆梟衆已𨓜僅獲其羽黨崑山人兩名乃縛以繩議欲解案圖差蔡某懼結梟怨竭力勸阻銳身以和解自任梟黨聞信益虚張聲勢召集醜類多人欲與爲難鄉民進退失據遂由綽號全大爺者與某某等出作調人償梟黨洋蚨六百五十元舟子小連生之叔名老關者償給船價三百十元另謝排解說事各人所費已在千數百元之譜梟則繕一字據謂此後永不來此開賭云云至舟子小連生則素識水性當日墮河卽泅至僻靜處登陸濳往洙涇暫避旣而彼處董保忽來松指控并牽涉賈某婁邑尊屈大令遂批示曰因戯聚賭因賭釀事勢所必然是以本縣早經示禁在案乃該圖仍敢抗違舉行爾等旣不能勸阻當時卽應呈候提辦以儆兇橫竟於事過時移甫據呈控亦屬非是惟賈錦山果敢通同光蛋串詐勒索殊難寛縱候飭立提訊究 
[遷讓馬頭]  
　　金陵訪事友人云省垣自設立新關怡和太古兩輪船公司均就江干擇地築造躉船馬頭以爲招徠商旅之計怡和馬頭工程早竣太古則延至近日始能告厥成功新關稽查輪船局委員以該馬頭密邇官輪躉船有碍停泊據情禀諸金陵新關稅務司韓森君以太古馬頭旣與官輪躉船有碍應令遷讓毋滋偪處之嫌卽由稽查局員轉論公司遵照移徒想太古須擇地重建矣 
[輪船肇禍]  
　　金陵訪事友人云往來江寗鎭江之威士小輪船於本月初十日天未黎明時由鎭江駛至金陵草鞋夾江面是處鹽船林立管機者不知趨避致將某號鹽船撞沈幸人皆避入鄰船故未占滅頂旣而由舟人某甲追至下關江口赴金陵新關理船廳禀控某西員諭令將小輪船暫時扣留想須賠償了結始可照常行駛也 
[白門火警]  
　　金陵訪事友人云本月初九日曉夢初回忽聞警鉦亂鳴自遠而近披衣起視見窓上紅光照耀出門探詢知水西門街恒生南貨店因半夜煮物遺火積薪中迨經覺察撲救而勢已燎原計焚去瓦屋十餘椽荳油一千餘擔餘貨不計其數幸未焚斃人命亦云幸矣 
[增設粥廠]  
　　杭州訪事友人云省城每届冬令由官分設粥廠七處以惠貧黎本年市面日衰窮民之嗷嗷待哺者更多於前藩運二憲憫之特捐廉增設三廠於閏八月十六日起每日辰未二時各放粥一次每次給籌千號近復加增五百號而向隅者仍不乏人亦可見杭省貧民之衆矣 
[畏罪吞烟]  
　　金陵訪事友人云有莊潤生者前因抗匿恰和太古兩公司帳欵不交爲怡和經理人賈季良控諸縣署縣主孫鼎甫大令提訊查明莊潤生積欠公欵二千八百元判令照數償還並查照其所訂合同飭照原議應罰欵一萬元以充善舉暫交捕廳看管待將虧罰兩欸一律繳淸再行開釋詎莊抗不遵斷轉倩太古工程洋匠至縣請釋大令照會駐寗英領事將該洋匠某君揮諸門外莊仍不甘心不知用何術乞得英領事一紙書達於琴堂代爲緩頰大令卽禀明大憲面晤領事告以事雖出於英商而案實起於同夥私帳之轇轕按照萬國公法地方官應得自主判斷之權且莊之爲人惡貫滿盈宜爲王法所不宥英領事遂不與聞大令卽傳刑房吏役查莊積案呈覽毋許隱匿遺漏旋經查呈舊案十有一起計侵佔吞并盜買盜賣官民地基之案凡八毆斃鄉試武生擊斃募緣僧人並威逼某甲致死人命案件凡三乃錄案詳請各憲核示莊自知罪不可逭於某日濳吞洋烟意圖畢命差役懼爲所累亟將莊縛置椅中取糞漸漸灌之汚穢入喉將所服紫霞膏一吐而愈 
 [P四明山色 
　　寗波訪事友人云有賃居道署前之竺姓者與賃居道署後大橋頭之蔣姓均籍隸定海雖有梓桑之誼並無秦晉之歡不意本月初四日竺忽聚衆將蔣氏女劫回原籍遽行合𢀿禮蔣急集戚族追蹤而往則已生米煮成熟飯矣乃奔投府署控告府尊高嶼卿太守發交鄞縣徐大令訊辦未知若何判斷也○江東水廠左近某甲聘城中大沙泥街眼科呂雲福之女爲繼室本月初四日備輿親迎娶女入門呂姓隨人覷知甲實納爲小星急回告呂呂卽率領多人將女奪回並將堂上所懸燈彩盡情搗毁一面具禀赴縣控陳甲自知理屈不敢對簿公庭已浼人出爲調處矣 
[漢水明珠]  
　　漢口訪事人云蘄州自閙教後州牧屢更本月某日胡刺史得立自鎭江轉運軍米回省當詣各憲轅銷差布政使瞿賡甫方伯卽牌示署理蘄州篆務刺史隨卽禀謝檢點行裝擇日赴任○湘省汪某宦海中人也因被康逆所惑列名自立會中事發被逮駢首市曹其母某氏年近古稀祇此一子痛不欲生仰藥而死汪以黨惡之故災及其親眞死不足以蔽其辜矣○本月初十日爲漢黃德道兼江漢關監督岑馥莊觀察攬揆之辰觀察蒿目時艱凡餽送儀文一概屏絶故届時戟門寂寂毫無車馬喧闐也○和議未成人心難靖近日漢口江岸到有某某等國兵艦數號雖舉動如常而民間已謠言蠭起市面恐有窒碍官斯土者似宜明白曉諭之也 
 
 

Page 3

 
 
[上海官塲紀事]  
　　直隷候補道辦理礦務委員嚴觀察其璋由京來滬昨日命駕進城赴道轅拜會道憲余晉珊觀察觀察延入花廳茗談良久而别○江西候補知縣倪硯山大令望隆由江西督解餉銀赴西安行在交納取道申江昨日詣道轅晉謁道憲余觀察晤談片刻然後辭出 
[札示糧價]  
　　日昨署理江蘇藩憲陸春江方伯札行上海縣署内開案照各屬本年下忙錢糧折收銀價現奉撫憲附片奏明每銀一兩一律收錢二千文抄片行司出示通頒曉諭等因兹經飭據理問廳將告示刊刻刷印呈送前來合將送到告示蓋印札發著卽分貼城鄉遍行曉諭計發告示三十道縣主汪瑤庭大令接奉札示卽飭差役發貼各處矣 
[府批照錄]  
　　本邑紳富捐欵已由上海縣汪瑤庭大令先墊解銀一萬兩並禀覆各大憲查核兹奉府憲余石蓀太守批示云該縣因各捐户繳數寥寥先行墊解銀一萬兩洵屬急公可嘉惟現在需餉浩繁尤應廣爲籌集以濟時艱未可因捐欵稍有成數遽思卸責該邑爲商富薈萃之區籌勸較易爲力禀稱僅書定三萬餘兩爲數恐尙不止此至典當一項究已認捐若干來禀並未提及無從查核仰卽催令已書捐者赶緊呈繳現銀以憑湊解未書捐者勸速認定捐數繳現集解多多益善勿任觀望一面仍向典當一業勸定確數尅日復候核轉並將捐户姓名曁兩次逕禀分别錄送查考均毋違延仍候各憲批示繳 
[示安商旅]  
　　日前英美租界公廨讞員張柄樞司馬查得蘇州河一帶小輪船馬頭每有無賴以攬客爲名藉端需索因特出示禁止其 
文曰爲出示嚴禁事照得蘇州河一帶爲行旅薈萃之所各内河小輪船局均設有馬頭以便行人乃有等無業棍徒名爲野雞沿途守候遇有客商來往或欲爲之照應行李或欲代覔船中坐地名爲船局招攬生意實則從中取利挑車各夫亦各爭攬生意稍不遂意一唱百和始而口角繼而爭毆偷竊者又從中施其伎倆遠身孤客竟至無可如何魚肉行旅莫此爲甚業經鄭前分府出示嚴禁在案乃日久玩生故智復萌除照會各國領袖西洋總領事並巡捕房飭捕隨時查拿究辦外合再出示嚴禁爲此示仰各内河小輪船局及客商人等知悉自示之後爾等趁船各客商遇有野雞接客及挑車夫等爭攬生意許卽鳴捕送究各船局於客商上下亦應隨時照應不准任聽該棍徒從中阻擾致干未便其各凛遵毋違特示 
[議設西團]  
　　駐滬大西洋領袖總領事華德師君以此間各國皆有商團而西洋國尙未創辦殊非有備無患之道爰於前日午後三點鑄時邀請本國商民至署中會議一切章程然後妥爲開辦 
[彌撒禮成]  
　　前日爲南市董家渡天主堂舉行贍禮之期淸晨七下鐘衆司鐸迎江南新主教姚大司牧到堂堂中遍懸琉璃燈中庭安設一檯司牧身披金服登臺行彌撒大禮凡授摩西十誡者均到堂跪誦聖經風琴間作聲韻悠揚至十點鐘時始禮罼而散 
[會訊改期]  
　　蘇松太兵備道兼江海關監督俞晉珊觀察本定於昨日午前命駕至北河南路天后宫側出使行轅會同駐滬德國總領事研訊德商瑞記洋行控火油買辦陳仰軒定貨不出一案嗣因觀察别有公務照會德總領事改期會訊 
[諭修栅欄]  
　　保甲總巡傅星崖直刺以刻届冬令宵小叢生全賴街坊栅欄以資捍蔽爰飭闔城各鋪地甲速將各處栅欄一律修理完固 
[續行跳戯]  
　　前夜英大馬路菜市前紅洋房内又行跳舞之戯至九點鐘時歐西士女絡繹而來踓不似前次之盛而與斯會者無不采烈興高直至斗轉參横始歌陌上花開之句 
[嚴禁淫戯]  
　　演唱淫戯向于例禁而殺子報一齣尤爲淫惡各戯園雖不免陽奉陰違尙不至明目張膽乃前日山東路髦兒班寳仙茶園竟敢公然演殺子報英界捕頭聞之卽帶同包探張才寶往查屬實因飭張探至英美租界公廨禀請讞員張柄樞司馬傳園主申飭司馬准之昨晨特飭差役傳園主朱鍚臣到案研訊之下惡其傷風敗俗商之梅繙譯判罰洋銀一百元以儆 
[送懲逆子]  
　　沈頁元之子長興不務正業揮霍銀錢今夏經沈禀知十六鋪巡防南局陳木亭二尹訊責具結改過詎釋後故態復萌違忤尤甚前日爲稽查𤲅觀寺院委員高小雲少尹訪知飭丁送至十六鋪巡防南局請究員黄衡堂二尹飭卽管押候從嚴懲治 
[馬路工程局紀事]  
　　去年浦東人周富南投局禀准包收浦江水果薑船捐欵小船每艘每月捐洋銀一角大船二角邇來周忽私向船戶勒收三倍各船主不允訴知和昌盛東昇寳成等九家行主遂於昨日聨名遞禀請爲訊究總辦程雨村大令立傳捕頭拘周解案訊辦○日前南市船廠夥葉海和酩酊大醉在馬路中高呼四十號巡街捕沈玉山斥阻不服反被毆打撕毁號衣後由他捕帮同拘獲並帮兇范生榮一併解至馬路工程局當經總辦程雨村大令提集研訊分别笞責枷號邇由葉等挽秦某函懇開釋并願賠償號衣大令提問之下申斥再三著疎枷覓人保釋 
[英美租界公堂會訊案]  
　　法界致和里人和糖行永安街大和糖行係李梅道張𥪾伯等合股開設與寗波糖行街邱鳳楷所開之瑞和糖行往來被欠貨銀四千六百三十餘兩忽於前月倒閉張聞之卽遣夥陳笙蓉嚴鳳輝往索無著張與李已隸西洋籍遂投該管領事署控請照會讞員張柄樞司馬關提瑞和股東邱鳳楷及晉和執事邱侣笙訊追司馬准詞移提二邱到案訂於前日午後會訊届時大西洋副領事畢禮納君蒞廨會同司馬升座原告延請費副律師到堂聲稱邱鳳楷是瑞和股東經理一切自本年六月與大和往來貨欵均不甚大至七月定貨五千餘兩當收定銀四百兩不料出貨後未及數日彼卽倒閉被欠貨銀四千六百三十餘兩向收避匿查得瑞和股東邱侣笙係鳳楷之胞兄在晉和執事瑞和倒閉時尙付晉和洋銀七百元可見有意將銀匯出預爲布置從前鳳楷雇有水客李星泉在滬坐莊辦貨李用空一萬餘金鳳楷不認伊是瑞和夥暗中浼人出塲以三折了結且查邱侣笙家道殷實與鳳楷合夥所欠銀兩應請向彼兄弟二人追還被告邱侣笙請律師林文德到案辯稱邱侣笙在晉和執事鳳楷所開之瑞和侣笙並無股分原告堅稱合股試問有何憑據况兄弟已於光緒十一年早將家產分晣瑞和之事與侣笙無干至瑞和所付之七百元係向晉和帪房所借應卽歸還今控鳳楷所欠銀數相符惟倒閉後甬地各項欠欵曾邀集各債戶淸理均允三折歸償其時大和人和亦派夥在塲會議甬地欠欵已皆允洽申地亦應照辦兹將甬號各欠戶允還三折之印據並分書呈閱請察核公斷嚴洪輝陳興榮同供瑞和虧倒之後由行東遣小的赴甬收帪鳳楷曾浼人出爲調處願還三折因行東尙未示意未便允從至於邱侣笙與鳳楷合股人言藉藉僉稱實有其事求鑒邱小龍供小的與鳳楷等是堂弟兄在瑞和爲夥當理帪時小的在塲各欠戶確允三析了事時大和人和二夥亦在餘不知情費律師復起而言曰兩造所供均已証據確鑿邱鳳楷亦已認欠屬實應請如數追還並請斷給訟費銀兩以昭信實司馬商之畢君以邱侣笙是否股東應候吊出資本簿方可查明惟此案邱鳳楷旣已認欠侣笙係同胞手足義不容辭亦無須根究是否股東只須將邱鳳楷押追斷限一月將欠欵照八折歸還違干比究 
[恩銘挾纊]  
　　北方慘遭兵燹居民家室蕩焉盡無存非特無食堪嗟更苦無衣蔽體轉瞬寒冬風冷其瑟縮情形當有不堪設想者日前本埠禦寒會製成棉衣褲一千套倩新豐輪船載赴天津分别散給嘘寒問暖幸被羣生彼身受　宜如何感激哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　樂工童德興前日投上海縣控同業王稼堂爭奪生意被毆受傷縣主汪瑤庭大令提案研訊童供吹砲手一業向章可以自便不限地叚前日小的在某姓家執役突被王稼堂糾人將樂器攫去與之理論反被毆傷求騐大令飭仵騐得右助受有拳傷判令回去醫治候提王到案訊辦○馬吳氏喊控黃南生欠租霸屋汪大令提訊之下馬吳氏供黃南生賃周姓之屋轉租於婦人同住黃因積欠房金數十千房主囑伊遷讓租與婦人獨居黃疑婦人唆使吵閙不休求請訊斷黃南生供小的租住周姓房屋已有多年有餘屋兩間轉租與馬吳氏居住未久小的所欠房金已向房主周姓情商約期歸楚乃被馬吳氏諸般唆使以致房主催遷是以與氏理論反被控案求鑒大令曰爾欠房金理　遷讓毋得疑人指使致多枝節著限於月底遷讓交屋不得紛爭黃遵諭而退 
[英美租界公堂瑣案]  
　　某紗廠洋人控船戶朱根亭行竊馬車燈一對又馬夫鄧阿新跌翻馬車經包探沈阿岳解案請究朱供前日傍晚時洋人將馬車停在蘇州河畔馬夫偶不經心致馬躍入河中人車隨之入水經小的等十餘人代爲救起車燈墮落河内時已昏黑無從打撈馬夫鄧阿新倩小的代爲撈尋昨日始獲寄在某老虎灶擬俟見鄧然後交還不敢行竊鄧供與朱略同洋人堅稱被竊務請重懲讞員張柄樞司馬商之梅繙譯以朱雅意相援如竟以竊案核辦恐此後如遇人物墮河無人肯爲援手洋人爭執不允司馬著將朱帶回捕房鄧交保候禮拜五再訊洋人復代鄧作保司馬謂由爾指控復由爾作保於意云何不准所請洋人唯唯而退○虹口著名賭棍白頭老良强向張春芝訛詐洋銀十五元經包探張才寳拘入捕房昨晨解案請究張投案請追白頭老良改民沈松賢俯首求恩司馬判罰洋銀二十元○洋人山姆士控傭人陳其昌行竊洋銀四十七元票十八張水果十聽洋燭二箱經包探拘解請究司馬判押捕房六個月○張本桃濳至耶松船廠圖竊經五百八十號巡街捕拘案請究司馬判責一百板枷號五日○積賊張鍚怡行竊劉金秀吳增記周長春等十二家首飾衣服等件窩匿王徐氏家經包探拘獲起出原贓解案請究司馬判責五百板管押捕房二年王徐氏不應窩賊鞭背二百下逐出租界贓給各失主認領○徐德山行竊周才加家　壼一把衣服六件經包探解請訊究司馬判責二百板押捕房半月贜給還失主○董阿根行竊應文生家自來火板七百塊經包探拘解請究司馬判責二百板贜給還失主○陳阿江應金立楊佛桃向陳阿男訛詐洋銀三元經包探拘案請究司馬判罰洋銀一元○朱金福行竊林三寳家　水烟袋銀粉盒等物經包探趙銀河拘解請究司馬判責二百板贜給還失主 
[法租界捕房紀事]  
　　野雞扛夫戴文明張阿毛代人同舁鐵墩墮入浦中禀經讞員杜枝園大令判各賠洋銀二元後改判各責三百板昨禮拜三大令蒞捕房命提至案照原斷笞責戴張情願遵斷繳銀求請免責大令准之當堂開釋洋銀給原告領去○蟻媒楊吳氏誘拐陸張氏女孩被控至案大令著補提前夫之子姚金生到案楊吳氏交保出外找尋拐女孩之阿二到案昨日原告投案求追大令命提楊吳氏到案著赶緊覓保如延帶案責比○袁氏婦開設烟館窩留竊賊陸阿二並代銷竊贜爲包探拘獲大令判罰洋銀五元因無力繳洋著掌頰一百下從寛斥釋陸阿二笞責五百板開釋○偷兒張阿才陳茂堂賭棍李春元均經拘案研訊大令著押候分别枷號昨日命提到案著照原斷各枷號一月期滿責放○竊犯周阿德王阿鍚均經大令提訊昨日著照原斷各責二百板一并斥釋○竊犯陳和尙陳英福王阿才亦經大令著照原斷陳和尙枷號一月期滿責放陳王各責二百板開釋○徐生年陳阿二竊取西人挂鐘一架大令著各責三百板釋出○王阿榮徐阿紅張阿大等十一人前因在途中搶物爲某包探拘獲大令判各枷一月昨日期滿飭提案疎枷各責三百板一并驅逐出境 
[美租界捕房紀事]  
　　昨日外虹口西華德路永寳里倒斃男屍一具年約二十左右衣衫藍縷似係卑田院中人由巡街捕投報捕房捕頭令傳是圖地保查明並無屍屬報請善堂備棺收殮○本邑人陳毛大賃居西華德路第一千三百五十一號門牌屋内昨晨至捕房訴稱有名阿掌者同販荳芽菜爲生因妒起釁竟敢糾領流氓多人前來索借不遂所欲肆意行兇捕頭卽令包探卲潤初將阿掌拘獲以便解送公堂禀請讞員張柄樞司馬訊辦○昨晨江北小竊陳三仔混入外虹口公和祥碼頭竊取某棧房中所儲舊鐵携之而出適爲管門印度人所見扭交巡街捕送入捕房捕頭令押候解送公堂禀請究辦 
[安慶官報]  
　　九月三十日知縣伍芳榛奉撫憲委赴徽屬查有團練金鼎鏞面試十月初一日滁州熊祖詒到本任黟縣周憲章奉府委赴桐城會訊候補知縣陳寳叚愼徽均面試直隸州李會棻請假赴皖北措資初二日指分安徽新海防試用巡檢趙琴到湖南人知縣余鼎鏞知奉委辦洋務局應對差初三日署壽春鎭高到本任　縣周憲章辭赴桐城會訊知縣伍芳榛辭赴徽屬查辦團練張佐廷知奉委洋務局學習巡檢鄭欽知接查小南門城巡檢劉景琦從九陳昌壽均到起服來省初四五日署銅陵縣總訓到知縣汪承祖知奉委赴桐城會丈洲地縣丞魏殿丞到缷辦懲州土藥分卡回巡檢朱秉謨由宣南提盈餘回趙潤芳到分甯國府差遣回初六日委辦運漕厘卡知府黃國璸到滁州熊祖詒辭河南試用知縣聨第到旗人 
[邗江官報]  
　　十月初三日前江西臬司陳亷訪澤霖過揚孫鹺尹錫坤委六漫閘程𪙉尉初咸委南京餉起程初四日韓𪙉尹燾委甘甬餉差俞鹺尹振塏銷北監　初五日陳鹺尉鈞委南京餉差陳鹺尹大榮投考初六日署廟灣塲章鹺尹禀到黃鹺尹壽仁起復回淮郭鹺尹曾尙辭赴武障河卡潘鹺尉鴻鈞投考初七日新興塲繆鹺尹紊辭韓鹺尹志榮銷如臯南閘差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
