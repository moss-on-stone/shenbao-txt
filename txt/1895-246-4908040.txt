# 1895 - 246 - 4908040

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[新印醫學心悟雷公藥性賦解出售] [  圖書集成局代啓]  
　　醫學心悟一書爲天都程鍾齡先生所著先生精於醫理上闡仲聖心源旁及諸家雜說是書所論證治病情條分縷析後拊外科十法誠醫學之津梁文瑞樓主人覔得原本倩本局用新鉛字排印成書每部洋四角○雷公藥性賦藥性解兩種爲業醫者必讀之書刻己印成每部洋二角請向蘇州察院塲上海棋盤街文瑞樓購取 
[論開民之智五續前稿]  
　　嗚呼人之智愚賢不肖固由於彼蒼之賦畀而莫可挽回然而不可移者究惟愚下之人則然若中材之人則未有不可化導者我國家苟能革除一切之虚文而用人行政之法俱以實事求是爲斷則草野之風俗自亦有丕變之機地方官關心民瘼時時以民事爲念去其不便於民者而興其有益於民者則閭閻之氣象自爲之一新民氣旣振民心旣固則根本已立而後議教化之方庶不虞其隔閡教之之法卽所以開其智也大綱約有三端一曰讀書夫中國之童子不患不能讀書而患所讀之書文理深奥不能驟明所以讀書數年而卽出塾者其書全行荒廢與未讀者無以異也爲今之計宜著淺顯易明之書以文字爲經以名物事理爲緯由二三字至五六字以至成句句有長短而文理卽寓乎其中由單句之外再申明連句之法卽成一則文字所講者無非指點目前切近之事童子讀之能心領神會者猶恐不明又輔之以圖俾能記憶迨識字已多文理略通卽仿經史百家簡編之法而變通之凡有發揮事理增廣識見者皆爲不可不讀之文悉載入其中使讀之者感興鼓舞而不能自已而文辭之變化亦已纎悉畢備矣此外應習算學輿地二門夫算學之精者固爲專門名家之學而其所必不可少者實爲人人當知之學凡人世間有益之學間皆以算學爲根基如不通算學則所辦之事多半模糊影響而毫無把握今算學之書印行者已不少宜擇其簡要易明者三四種爲塾中之用又益以幾何原本與算書相輔而行俾學者於一日之工分出一二時習算則姿質聰頴者愈啓其靈明而天分稍低者亦可磨練其心思而成榦濟才矣輿地之書亦可開拓心胸并可周知形勢且奉君命出使他邦貿易於他埠採訪風俗於異域統軍効命於疆塲船行海洋歴數月之久而不睹邊岸之所在若無地志以資考證無地圖以備閱不將如瞽之無相而倀倀何之乎嘗考輿地之學原出於地圖而披閱地圖者必先知繪地圖之法如何測量地球面之大小近遠并作何形狀而在一紙之上縮繪成圖此非素所諳練者不能一見卽了然也且地志爲史書之根本讀史而不知地理則不能明各國之分裂及歴代之沿革故學塾之中宜兼習輿地一門先由本國以及於他國由本洲以及於他洲再由近今以遠溯於上古如更有餘暇則可研究地中各質及地面高下直形與有關於人生之動植諸物此皆幼學所宜知而爲書院中必備之功課也二曰格致夫格致之學所包者廣竭畢生之力亦不能全知惟有最切實而最緊要者厥惟身體之學今中華之人皆不如西人之堅壯說者謂西人之食物與華人異所以西人多强華人多弱以余觀之食物固爲養身之要事而身體之强弱尙與他事有關苟能確知人身如何生成如何長養如何老死之理則必於保身度日之法大爲有益而疾病必可减少身體必能强健因此而增其智慧足以宏濟夫艱難然此學亦非旦夕可成必從名師講解圖說之外有必須剖析細騐而知者中國貧民急於謀食或無暇爲此則先閡其總理可也三曰公會大抵學問工藝等事貴乎切磋琢摩相觀而善中國不乏有志之士特患聲氣不通見聞孤陋不能得友朋之輔助相與有成西國之人深知集思廣益之有用堪以造就人材故特准民間設立藝學之會定期聚集一處或講論新得之理或演習創獲之法將一人所知之理法傳之於會中之人又刊印書籍傳布各處所以西人於製造工藝之學竭力推求不肯甘居人後又因成會之故易得衆力之擎舉而成就不難今中國亦應仿行此法特准民間設會凡屬有益於國計民生者皆不在禁止之列推而廣之凡博覽會賽珍會以及博物院藏書庫皆可由國家舉辦而准民人入内遊觀以擴聞見此亦新民之要務也此三者皆爲人生切要之端而富國强兵之道實亦不外乎此苟能如此而尙謂黃種之民不能自立於天地之間者吾不信也質之通逹時務之君子以爲何如[  稿畢]  
[本館接奉電音]  
　　昨日午後京師飛電傳來上諭二道敬謹譯登○七月十七日奉上諭廣西右江鎭總兵員缺著夏辛酉補授欽此同日奉上諭陜西河州鎭總兵員缺著王德勝補授欽此 
[都門巷語]  
　　某甲在户部街行走頭帶血漬飛奔赴官廳控告移時復有乙内皆身帶重傷一時聚觀者如堵詢悉甲乃銀庫茶房散署步歸方出户部大門突遇匪黨數人出白刃攔阻砍傷頭顱乙丙兩人上前解勸亦被砍傷較甲尤重故同赴官廳控訴其究竟因何啓釁容訪明再錄○打磨廠深溝鬻廠衆善士定於六月二十日截止放粥嗣某士因窮黎可憫願獨捐白金三百兩放錢一日於是衆善士集議乃將某捐欵糴粟放粥展限半月至七月初五日截止届期尙存餘欵若干折錢施放大口每名得京當十錢兩千文幼孩得一千文○東四牌樓燈市口恒順木廠少主高姓直隷衡水縣人七月初高由都中偕兩伴回家坐划子船行至張家灣界三人代舟子搖櫓作戲一失足皆墮水中其兩伴少識水性溯流而出得不死高竟作波臣木廠聞之急遣入至出重貲雇夫打撈高屍竟日不得向晚忽撈一屍出則面目腐爛不可辨認質之廠人則在疑似之間乃出多金市美棺殮之將草草覆主人命次日延僧河干諷經超度忽一屍浮出急撈起審之雖面貎亦不辨而腰中所繫大帶的是高物始無疑義無如前屍已殮勢難抛棄於是重市一棺以殮之暫停附近處而葬前屍於河上○七月杪前門迤西護城河閘背有二人洗澡年皆十五六忽失足入旋流中兩人皆滅頂一稍長者泅水得脫其一則殁於水中旋經地面官役撈出相騐異大呼認屍三聲迄無親屬乃埋於叢葬處次日忽有老嫗匍匐認屍已不及矣有人詢嫗何爲始知死者乃其子也與鄰人子同出數日未歸各處尋覓杳無蹤影昨聞傳有河干騐屍疑卽其子因天已昏暮遠隔城垣不得卽來故遲至次早來尋問鄰子何在則云亦尙未歸蓋鄰子父母年皆六旬只存此子想因同伴溺死懼罪隱匿未敢遽歸耳 
[湖橋話雨]  
　　杭州訪事人云本月十一日經過孩兒巷地方見一破屋中有男婦多人站立傾聽中門緊閉但 
 
 

Page 2

 
 
聞喧嚷聲初不知爲何事駐足問訊旋見中門忽啓有工作人扶一老者而出身受重傷狼狽不堪後有甲乙兩少年追出百般辱駡絮絮不休據旁人云此係某姓宅上年有本家女子遷來其夫曾任某省官殁於任所並無子嗣亦無親房承繼遂將從堂弟之子爲嗣堂弟卽乙也上月其婦又殁忽來一人云我已有子例當承繼此人卽甲也兩造爭奪香烟吵閙多日現已議妥擬將家財平分因族人有捐提祭費之事老者係族長甲乙皆其姪也甲世襲武職傲狠異常動輒逞蠻持刀向人親族畏之如虎其胞兄亦被驅逐出外母死不令奔喪數年前寄居此間亦被痛毆乙係斯文中人今不知何故亦效甲之所爲此亦理之不可解者○趙某者向業機坊住居東街大樹巷因好賭博以致失業家有妻及子女各一人賴妻女絡經以供薪水本月某日趙因賭負回家竟將妻之衣飾捲去將付之長生庫妻與扭結被其推倒妻披頭散髮帶水拖泥奔至保甲局喊寃局員某二尹以家中細故未便理直婦號泣不已且云若果如此惟有一死而已二尹被其糾纒不已祗得派令差役協同地保將趙尋到申斥一番復以好言撫慰命其將質欵及典票交出計質得三元有零業已用去一元僅剩二元并典票一紙二尹接閱後當交趙妻收藏并令趙出具不敢再犯賭博及在家吵閙等情甘結趙夫婦俱叩謝而退○壩址門外離城二十餘里地名句莊者卽俗所謂句葬村也此處向有土棍成羣結黨遇事生風魚肉鄉里前經邑尊伍明府訪拿著名者三人僅獲其一業已發遷善所拘禁其二人聞風遠颺後有一人潛行回里初尙斂迹現又聚黨開賭地保聞之卽通知汛地官派兵拿獲於本月初送入縣署聽候重辦 
[浙省官塲事宜]  
　　候補縣關大令鍾衡前奉辦理台屬漁圑布置周密經費節省不特爲上憲所倚重且甚洽輿情現在黃巖縣朱逹甫明府因病請假藩憲胡蘄生方伯卽委關大令署理異日棠蔭留芳花香滿縣當拭目俟之○丁祭局董事童淮川廣文明年應輪監院差業由紳士具禀尙未奉到委札而廣文已選授秀水訓導則監院一差當另委他人也○署台州府趙太守上月晉省禀見廖見丞商辦酌撤防軍之事因台屬地處海濵素多劇盜擬多留數營以資保衛已奉中丞允准故太守於初七日禀辭回任也○部選臨海縣典史陳石如廉捕寳麟隷籍四川現已由京騐看領憑來浙因途次感受暑熱故禀到後卽請假五天以便調治 
[厘員丁憂]  
　　浙江候補府劉太守瀚需次武林業已多年上年趙展如中丞進京祝嘏命其隨往承辦點景差事仲冬旋省委充牙厘總局提調太守辦事精詳居心廉潔上月奉署藩憲聶方伯特委總辦紹屬厘捐於二十五日禀辭未及起程而太夫人猝患急症延至二十六日酉刻仙逝太守乃遵制成服一面呈報丁憂紹局一差當另委人也 
[晉藩北上]  
　　月之十四日升任山西藩憲貟梧罔方伯起節北上憲舟泊於南關招商碼頭方伯率同瀛眷雇坐大號官舫用差輪拖帶頭站家丁押護行李於前日附搭江孚輪船先期赴申方伯於八點鐘命駕登舟水陸兵勇江岸排隊然砲致敬在地文武自撫憲以下均赴江干恭送如儀 
[榕嶠清談]  
　　閩友信云南臺日龍菴有某甲開麵館爲生娶妻某氏年華弱小生性嬌痴去冬因雛婢夭亡引爲薄命所致常鬱鬱不樂對鏡含愁披牋寫恨眞有度日如年之槪一日蓮漏將殘忽以薙髮小刀自刎并向胸前自斫二下登時氣絶時有小姑甫十一齡同榻酣眠覺有異急起燭之見而大驚疾呼家人起視已無及矣彩雲易散碧月常虧傷心人能無痛哭○福建陸路提督黃軍門少春於初四日至省謁見制軍在省勾留數日冠蓋往還頗形熱閙已於十一日回任城中文武各官咸出城恭送節麾○陳子良封翁仙逝已登前報其少君伯潛閣學擇於本月初九日在南禪寺開吊城中顯宦巨紳及年家子皆往吊奠極形熱閙主榮死哀於此見之○南關外山前鄉某甲隴畝中人家頗小康前日與某乙因田中水道爭執起釁一言不合甲遽放洋鎗將乙擊斃家中人懷憤難平卽赴閩署禀控邑尊方大令批准所禀立卽赴鄉相騐飭仵報塡傷痕附卷候核 
[闢界續聞]  
　　德人在漢口新闢租界本報已紀之矣兹接漢口訪事人信云自通濟門至青山頭對面約計二十餘里仿上海租界章程大擴規模已咨江漢關照會辦理近日本地殷富聞此消息爭先購地將求善價而沽前日德國領事施妥佛君及繙譯三四人抵漢寓於租界德商某行聞係商辦闢界事宜先赴江漢關監督惲菘耘觀察處拜會然後渡江過省晉謁督撫藩臬各憲共商善策 
[法艦回鄂]  
　　漢皋訪事人來信云月前有法國兵輪一艘自鄂江駛至洞庭湖因見港汊紛歧頓迷去路又值湖水蒼茫一望無際近挹湖光遠看山色祗有徘徊瞻顧而已遂於次日起椗返鄂現泊租界下首聞不日當回申江按本報前譯西信紀法國調兵艦數艘駛赴長江保護教士中有一艘名路定行至岳州因水淺駛回漢口與漢友來信可謂若合符節矣 
[空舲詩思]  
　　宜昌信云昌和輪船前往上海修理將近月餘尙未來宜而本地人卽妄布謠言今昌和已於初四夜到宜安然無恙可見謠言之不足信矣○某保險洋行上月有船六艘入川内有自置貨物並有客貨掛旗行至重慶惟三船安然無恙餘俱在半途傾覆矣又有自辦貨船一艘行至離重慶不遠忽然翻覆全船貨物撈獲不多蜀道之難如此宜舟行者之有戒心也○川人某甲携帶眷屬來宜謀事不料觸受暑熱爲二豎所困寄居某客棧不能行動其婦年約三旬以外懷抱幼子沿門乞食見者莫不憐之又有某乙在街前後壁隙黏貼紅單自數其時運之不佳似欲求人賙濟者想與甲有同情也旅况之艱如此 
[海市奇觀]  
　　芝罘信云前因疫氣流行民間以戒食瓜果惟甜瓜朱李爲尤甚然則瓜李之嫌納履整冠而外又將於飲食見之矣○日前有西南河諸人相率賽會驅逐瘟疫會中人裝束作王靈官模樣後隨神兵儀仗又用紙紥作疫鬼形蹣跚而去又有觀音大士乘法駕徐行瓔珞繽紛香烟繚繞雜以羽士多人奏曲誦經遍遊街市事畢卽將所紥諸紙像付之一炬以爲消災之計是又於鄉儺秧歌而外别開生面者矣○月之初三日夜丑刻地震房屋器具戞戞有聲幸轉瞬卽止不然則雨後土鬆屋宇牆垣當有不堪設想者矣○陰雨連綿二旬有餘民間以爲地濕天陰風力又軟卽使雨師返旆必與風伯同行禾稼不免吹壓恒竊竊憂之及初一日晴旭高懸濕雲盡掃龍塍鱗隰間生機蓬勃天公默佑有非人力可及者○俗以初七日爲牛女相會之期又謂爲雨節蓋以雙星闊别經年離愁盈掬千行清淚聊抒萬疉柔腸也今年是夕玉繩霞絢珠斗露疑不特天上橋成解釋相思之縷更喜人間秋滿共穿乞巧之針良夜清游誠覺一時無兩已 
[破鏡重圓]  
　　湖北麻城人某甲於光緒十七年携眷下游僑寓金陵水西門外在碼頭傭工其妻代人針黹夫勤婦儉頗能過活不意去歲倭人犯順甲與友人某乙投營往山海關效用後威海失守甲被倭人捉去乙以爲甲必死矣獨自逃回報知甲家甲妻一聞此信晝夜號泣幾不欲生幸同居某媪認爲己女得延歲月至今歲五月間媪忽染時疫竟赴泉臺甲妻自思命途多舛日食維艱千里家鄉欲歸不得情迫無奈改嫁某局幕賓爲繼室迄今一月有餘詎知甲於月前經倭人放回得返金陵室家不見詢其隣右追悔莫及事爲幕賓知覺卽令其婦仍歸前夫亦不追身價並給川資若干使回故里夫婦重圓幕賓亦豪傑哉 
[遊街示衆]  
　　金陵來信云日前有甲乙丙丁四人不知何故在茶肆中互相爭鬥幾釀巨案後經地甲拘拿呈送江寍縣懲辦翁大令升堂訊問皆係機業中人大令以機房工匠不安本分成羣結黨遇事生風遂將四人分别笞責各賞以獨桌酒一席飭地甲並值日差役押同該犯遊街示衆 
 
 

Page 3

 
 
[暫緩行旌]  
　　出使日本大臣裕朗西觀察本欲於昨日啓節因風勢狂猛公司船不能起椗如今日風威稍殺卽欲鼓輪否則須在二十三四日方可東渡云 
[滬江宦轍]  
　　新委南匯縣王明府桂蔭將次赴任道經滬上昨日命駕進城拜謁各當道至縣署黃大令延入花廳晤談片刻而别○駐紥金山衛之章字營統領譚軍門會友督率各勇由金山起節來滬遣散昨日到申泊舟在製造局浦江午間命駕進城赴文武各衙門拜會至縣署黃大令飭丁擋駕 
[拜會星使]  
　　出使俄國大臣王芍棠星使本擬卽日晉京覆命亦爲雨師風伯所阻大約與裕觀察同時起節昨晨十下鐘督辦江南營務處曾仰階觀察光照乘坐四輪轎式馬車詣行轅拜會星使以禮迎入茗談一點鐘之久始興辭而出 
[鈴轅宴客]  
　　本埠關道憲黃幼農觀察於昨日假座法界蜜采里恭請前出使俄國大臣王芍棠星使新任出使日本大臣裕朗西觀察兩江營務處曾仰階觀察讌飲届時二星使曾觀察各乘轎式馬車蒞止東南盡美水陸紛陳鈴轅以外車馬喧闐有溢巷塡衢之盛至下午二點鐘時始盡歡而散 
[風狂浪湧]  
　　本埠自近數日來狂風大作吼聲如虎飛沙走石一往莫禦前晚一點餘鐘時繼以猛雨適值潮水甚漲淹及法界護城河畔一帶地方幸在夜間行人稀少尙無没踩之虞至昨晨大放晴光潮亦稍退迨至午潮又漲老北門口一片汪洋適黃大令因公回轅命隨從人等繞道新北門然後回衙 
[輪船傾覆]  
　　有小火輪船名本古者泊於美界北蘇州路垃圾橋西首昨日十二點鐘時因潮水盛漲來勢猛急竟致冲覆船中器具悉付東流探悉此係福昌洋行之船須待潮退時方可檢點想不免耗費矣 
[派探梭巡]  
　　邇來金山衛營勇經上憲遣撤道出滬上法捕房克捕頭誠恐散勇逗留租界易於滋事特飭各包探在小東門外一帶梭巡並派探夥等人梭巡彈壓以免肇禍 
[續訊劇盜]  
　　昨報紀刑訊劇盜一則當由黃大令飭捕將未訊之俞昌江等九名小心看管聽候再訊旋由新陽縣蘇靜安大令品仁帶同事主富民王爾蘭王鍾惠二人來申到縣拜會黃大令商談後於昨晨黃蘇二大令竇明府升坐花廳會審汪幅星供河南黃山縣人年四十歲排行第四不呌老五向在湖州長興縣地方耕種度日本月初因到青浦有事後來申地十三日始到方在茶坊啜茗被包探悮拿叩求明鑒大令曰各犯供爾卽是汪老五并是頭目旣爲頭目自是好漢不必裝腔刁賴喝跪大練良久終不供明命暫帶下又訊陳載可供湖南人年廿四歲自幼隨父母遷到湖州雙林鎭居住種田出身習過七年羽士直至前年到湖州南門外陳大人營内當勇二年至去年春陳大人升任小的辭退今年二月初三日又進浙江撫標海軍新後營吃糧海軍左右兩營今已撤散新後營未撤六月二十八日放餉銀七月初二日告假初五日奉統領韓大人之命送信到蘇相遇某營哨長蔡子香一同來申住日升太客棧蔡已到天津矣小的並未爲盜大令喝掌頰六十下鞭背四十下又跪大練仍屬供詞閃爍大令曰在巡捕房已搜出贓物有何抵賴飭捕役查出英公廨移送之手巾包一個内係首飾封固標註陳載可名字打開令失主認識果是原贓失主王爾蘭王鍾惠供是叔姪住在新陽縣鄉間初八夜二更時該盜來刼先在門外開放洋鎗工人陳榮拒敵被鎗擊倒背腰各砍一刀登時殞命已蒙蘇大老爺勘騐進内行刦時將小的綁縛放地小的駭極口稱財物憑爾所取祗求饒命可也盜亦不理驀進内室傾箱倒篋見一穿紅色衣服之盜取出火藥包置地上燃著頓時烈烈轟轟不可嚮邇盜則呼嘯揚長而去家人出來放小的起身救火小的一族共有十房同住一宅共計四十餘間焚燬九間焚斃女孩一名甫生四月再一老婦被閣板壓傷加之憂急延至十二日故世被其刦者共有六房皆是婦女幼孤故未來案大令飭立旁邊候示再訊陳載可曰眞贓已經事主認准賴不過去從速實供答稱在蘇州經陳胖子卽陳鴻標糾合小的同夥行刦新陽縣之案小的手持洋鎗搶著首飾銀洋後由陳胖子給洋二十五元大令問事主曰爾洋有何圖書答云春記查看該洋果是相符又問陳曰開放洋鎗擊斃事主工人究係何人答是陳胖子所爲陳在吳江縣當過差使是以船中有旗號一方上有吳江縣正堂字樣做案後卽回蘇州去矣又問曾大成亦是海軍營當兵爾認識否答認得亦是同夥行刼大令飭帶下再提曾大成到案初尙抵賴亦責籐條四十下掌頰六十下跪大練逾時供稱前在海軍後營韓大人帳下當勇本月初五日銷差到蘇由陳胖子合小的同夥搶刦新陽縣之案小的營中出身故帶洋鎗開放搶著皮馬褂並單夾衣五件分得贓洋廿八元大令著事主認此盜可是綁爾並放火之人否王諦視良久曰綁者非是放火卽是此人又問曾曰爲何放火答是破衣一件偶沽洋油是以焚之非是有心種火大令卽令將箱打開令指出所搶之衣五件由事主認明不錯又提俞昌江至案供是安徽人年四十二歲向在原籍開切麫店前月到蘇找尋胞弟聞弟在申正欲來申適遇陳胖子囑爲搖船每日給工資一百廿文撑駕到申小的爲湊巧樂而從之開至新陽縣伊等上岸何爲小的不知大令飭掌頰六十下跪大練移時供曾上岸携取皮衣三件先行逃回放火情由實在不知事後分得贓洋廿六元大令又着事主認明贓衣無誤又提沈茂正卽沈阿大供稱浙江湖州府烏程縣人年廿三歲向在雙林鎭耕種度日本月初二日由張仁山雇我搖船說明到申本月初八夜二更時行至新陽縣境囑我在船照管伊等卽行上岸不知共有幾人迨伊等刼物回來方知是盜由張仁山給我工資四元研詰至再執定不移訊諸各盜稱是實情復提張仁山到案令將所刼衣服指明囑事主認得藍綫縐皮襖及綢夾襖裙等確是原贓餘有單夾衣數件不是張稱是歸安縣事主林姓之贓大令問爾等究是何人爲總頭目且楊春林胡德仁皆供是爾擊斃事主工人務必供明答稱寃枉實係陳胖子所爲小的素來本是强盜惟新陽縣之案實由陳胖子糾合而做小的不知新陽縣有此富户皆因陳胖子前在該處開設哺坊該處人不容他在彼開設因而挾恨小的等從他所爲大令飭將訊過各犯釘鐐收禁冉有方祥裕鄧恒富江惠興應雲春並未供明之汪幅星等五犯飭捕小心看管再訊定奪暫諭退堂 
[售貨償欠]  
　　前有同裕木行經事錢南陽控徐幹廷以次花誑抵銀兩等情經前讞員宋通刺訊問飭將徐交保限一月内向原告理明當有崔維新投案稱願保徐出外向原告理處嗣有殷蘭生控同裕木行主曹謹箴虧欠棉花價銀四百五十兩又經宋前憲庭訊判曹交保繳銀兹據殷蘭生遣抱陳順天以曹延不交銀求請嚴追屠别駕准之於前晚訊問陳順天供此案已奉宋前憲諭曹於一月内如數繳銀迄今日久詎曹置之不問惟求究追曹供文生曾開同裕木行前有粤東人徐幹廷向行内經事錢南陽以棉花若干包抵去木板銀四百五十兩及查所抵棉花貨物均係次色之貨遂致難以出售曾經涉訟宋前憲案下奉判將徐幹廷交保料理詎徐經同鄉人崔維新保出後置之不問及文生屢次禀催業奉差着保人交案乃崔維新竟敢將徐藏匿不交故文生亦不能如限繳銀况文生所開之同裕木行業已閉歇並非有意拖延今求將前次呈案之棉花棧單一紙交文生具領售銀歸還决不再延别駕得供判將曹另覔的實保人具保出外赶緊將此項棉花變價歸還延于取咎其所控徐幹廷一案卽飭原差着保人崔維新交出如延提保不貸陳唯唯遵諭而退 
[美捕房瑣事]  
　　某氏寗波婦卜居美界桃源坊弄日往北河南路仁大衕内某茶葉棧揀茶餬口前日下午棧中忽失去茶若干斤疑氏行竊出店混名小辮子者强欲搜其身畔而後止氏不得已任其搜索上下衣服搜畢一無茶味始釋出氏孤掌難鳴歸告其弟某甲復往理論小 
 
 

Page 4

 
 
辮子恃衆横行數語之下扭住兇毆觀者頗衆咸抱不平代喚二百八十七號三道捕至詎棧内執事某乙不服與捕爲難捕怒將乙拘獲復將紹興某丙並范老大等三名拿解捕房小辮子乘間脫逃未獲捕頭詢悉原由命該捕將范老大等原被告共四人卽送至英公廨請讞員訊辦○徽州人周文青者向以販買水果爲業卜居裏虹口合興街第八百五十一號屋内四月間被寍波人顧麗卿騙去洋銀四元顧云在某洋行爲江白大可薦進行月俸甚厚周爲所誑湊出資本洋四元付之以爲進行之餽嗣後毫無音嚮始知受騙竭力追尋至昨晨在小東門外陸家石橋相遇當卽扭送美捕房訴明前事捕頭以其事閱已久難以憑信立遣包探張阿五查明核奪旋回告所控情形確實捕頭遂准詞飭將顧麗卿押候送廨訊究諭周候堂期投案對質○新記浜路某馬車行昨晨奔逃青馬一匹御者均未之知也該馬直奔至漢璧禮路經二百二十八號三道捕扣獲牽至捕房捕頭飭傳車行主到案斥其不愼之咎判罰洋銀一元馬給領牽回○昨日午後一點鐘有甲乙二西洋人在崑山路緣何起釁互相兇毆甲力不能勝致被擊破頭顱鮮血淋漓不肯甘休投捕房控告不知如何發落 
[急救時痧第一良方]  
　　頃有好善者鈔示急救時痧一方内開用生薑一斤搗自然汁漸漸灌下還原則止倘未全愈再搗再飲屢試屢效蓋湯藥必先化水氣而後藥力始行猶嫌遲也[  上海北市絲業會館恊振公所施則敬子英甫鈔登]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[大閙醉仙]  
　　安慶撫院西圍墻大街新開茶酒館名醉仙居裝潢精緻潔凈無塵於月之初二日開張坐客皆滿接應不暇有甲乙二人四所點之菜一時屈乏堂倌不能應命請易之甲因大怒擲杯飛盞效駡座之灌夫四座不堪其擾咸斥甲乙之非甲乃洋洋回撫署館主尾之觀者如湧事聞於武巡廳飭拿訊問甲云署内某幕之役巡捕官卽帖請某幕幕至云並無此人巡捕大怒謂甲膽敢假稱署内之人狂飲閙店喝令笞責軍棍而甲不服尙在大堂之上咆哮無忌内署傳問巡捕巡捕入禀中丞卽命送縣究辦并飭查明鬧事者幾人務獲同黨嚴行究辦未識縣尊如何判斷也 
[欠欵免追]  
　　去冬有夏錫記董仁昌兩木作偕森大大豐等木行經事王明齋吕紀浩兩保人控寳遠公司股東曹昌猷張介範虧欠造屋工料銀兩一案其時宋莘樂通判尙攝英廨讞務節次庭訊判令張等將所造房屋一百餘幢赶緊變價公攤各欠户至今年四月間經王明齋等將前項房屋出售得價銀六千八百數十兩除歸還協記石子行抵欵銀三千兩及房屋裝修洋鐵水絡等項銀外尙餘銀二千六百餘兩歸夏董兩木作對派欠經王等禀請宋通刺訊諭各具遵斷切結完案惟曹昌猷與張介範互控各情著另行具控在案此前事也案内尙有吕紀浩控董沛仁卽仁昌當木植銀七百餘兩無著求請究追宋通刺未及核辦移交新任屠興之别駕接辦前日由原差胡坤提集人証解請訊究别駕旋於晚堂升座訊理吕供小的係寗波人向爲木行生理現在治下大豐木行爲經事去秋董包造寳遠公司房屋四十餘幢小的曾爲董擔保有不悮工程等字樣惟公司應付工料銀兩公司由股東曹昌猷將所開之寳昌洋廣貨號圖章作保不料房屋工程已成十之七八而曹僅付董工料銀一千五百兩及向曹張催追彼此推諉不付嗣因各工匠逼索工資急追萬分以致夏董兩本作將曹等扭控前憲案下奉宋大老爺節次庭訊判將公司房屋變價公派等因照算董沛仁應得工料銀四千六百餘兩現在公派折償祗得實銀二千八百餘兩董實吃虧銀一千七百餘兩惟董欠小的木料銀一千餘兩祗收到銀三百餘兩尙被欠找七百餘兩屢索無著因小的吃虧太甚爲此控請訊追董供小的包攬寳遠公司房屋四十餘幢計工料銀四千六百餘兩小的祇收到現銀二千八百四十六兩實虧耗銀一千七百餘兩所有小的欠各户欵項曾倩友人邀同各債主商懇每一百兩折償銀十八兩當時各債主均已應允惟吕紀浩將張介範處所找之銀私吞肥已照算吕應找還銀一百八十八兩張供小的已將所造房屋變價公攤奉宋大老爺訊供各具遵結完案現在董沛仁與吕互控各節本與小的無涉所有曹昌猷控小的欠銀四千五百兩小的已於上年付過銀七百兩照算小的與曹之帳目不甚懸殊况小的與曹股設寳遠公司小的實得二股餘八股係曹昌猷獨得今求大老爺迅賜差傳曹到案訊明俾小的脫累别駕得供向吕開導一番因念董吃虧太甚免追結了並著吕出具遵斷切結完案張仍飭還押候傳曹昌猷到案再行復訊核斷董叩首而退 
[英界公堂瑣案]  
　　洋人沙控馬夫夏阿根王阿七阮根山陳雙喜等四人相約停工一案昨經捕房解請復訊洋人沙投案聲稱夏等四人均在商人處當馬夫不料被夏爲首糾約王阮陳等同時停工跡近把持其中陳雙喜人頗誠實商人願仍錄用惟夏阿根起意停工請爲懲辦王阮則隨同附和而已夏等同供尙有工資未經算出陳供洋東旣不見拒小的情願仍往工作屠别駕據情商之薩副領事以夏等所有未算之工資著卽照數算給其夏阿根之工洋四元四角罰充醫費陳雙喜一名著仍隨同洋東回家服役王阿七阮根山著卽開釋工洋照數給領○粤人陳東昨向鄉人范阿生買菜論價不合陳卽將秤錘猛擊傷及頭顱經二百四十三號華捕拘解到案請判范投案申訴前情並稱頭被擊成一孔陳供因論價不合一時失手致傷伊之頭顱如今只求恩典别駕判陳罰洋一元給范爲養傷費○包探秦少卿禀稱唐永順至王關林所開客棧中投宿唐乘人不備卽竊取布夾被一條意圖逸出當被看破扭交小的爲此解請訊究王投案領贓唐供詞支吾叩求恩典别駕訊得唐行竊有贓判令管押五天贓還失主○西洋人茄拿路日前失去木鐘一架控案後曾由侍者范宏良之母賠洋三元了事昨由包探范進才查獲係沈根榮所竊當由包探解案禀稱沈先後共犯竊案十二次之多請爲訊辦范投案供稱所有鐘價洋三元已由小的母親賠給今旣人贓獲住求爲判斷沈供認行竊惟乞施供别駕訊得沈根榮委係積賊判笞五百板交捕房管押二個月范宏良旣將鐘價賠訖卽著將起案之鐘給領○包探倪順泉拘解周仁林王阿喜孫阿壽徐阿昌等到案禀稱周等不知因何將鄰人王阿寳毆打爲此解請訊究王供小的見周等因調戲鄰婦不從欲將鄰婦毆打小的前往解勸卽被扭住兇毆周等同供不敢調戲毆人别駕判將周仁林王阿喜孫阿壽徐阿昌等四人各責一百板○包探何瑞福禀稱陳子香在四馬路某茶肆啜茗被浦仁生竊去眼鏡一副油紙扇一柄經小的拘獲人贓送究陳投案申訴前情並請領贓浦供因見眼鏡紙扇無人收管貪小拾取别駕判將浦仁生管押一禮拜○包探顧阿六拘解邱載生到案禀稱此人身帶鐵鏢四隻諒非善類爲此解請訊究邱供在營當勇家在揚州東門外現欲回去路經租界卽被悮拘求恩釋放别駕以邱旣欲回揚州卽著捕房遞解至鎭江鐵鏢四隻存堂○王陳氏生有一女小字金林爲鄰人王少廷引誘出外數日不歸其母四出訪尋前日在垃圾碼頭南首尋見當卽扭住鳴捕送入捕房捕頭飭令轉送到廨屠别駕茗將男女分别押候訊核 
[閩省官報]  
　　六月二十八日知府聶元龍奉委會辦通商提調教習知縣張思誠自京來○二十九日道臺許奉委辦通商局務知縣張雯禀銷督審發審局禀辭雲際關稅務巡檢黃裘由延平解革員唐佐熙禀到○七月初一日同知沈蕃禀缷辦閩安關商稅知縣劉錫渠禀銷讞局帮審接辦閩安關商稅差府經程嵩齡奉委同安茶稅騐卡並子口事務府經林兆祥奉委泉州北門厘卡從九張師程奉委政和南門厘卡從九粱鼎華卸辦福安溪柄土藥稅事統帶福靖等營總兵洪永安由厦帶隊禀到藩憲牌示照得詔安縣厲壽修告病遺缺以長汀縣方朝渠調補特示○初二日委署惠安縣白象賢禀謝委巡檢朱兆沂奉委古浮稅厘兼辦祥芝分卡差通判章况金奉委汀州府稅厘局差縣丞施又藻奉委秀塗厘卡巡檢晏書祥缷辦史港分卡○初七日通判長勝奉委福寗府厘局縣丞何世昌禀辭延平辦木排分卡○初八日丁憂前任西河關大使潘志濂缷下里塲事補塲盂長康禀奉委辦下里塲事○初十日從九沈承烈禀辭赴泉州蚶江厘局○十一日巡檢胡信湘禀准補南安縣大盈巡檢飭知藩憲居示照得署閩縣平虎巡檢芝陔撤任　缺應以本任平虎巡檢現署霞浦縣三沙巡檢歐陽星樓領回本任供職所遺三沙巡檢應以本任三沙巡檢現署霞浦縣拓洋巡檢林廷璋飭回本任供職遞遺柘洋巡檢應以試用未入流史致仁輪委署理特示 
[金陵官報]  
　　七月初六日知縣何亮榘由京引見回並銷解京餉差揀選縣李仲寅由京來○初七日候補道程儀洛謝委會辦厘捐局湖北知府朱滋澤叩謝奉調江資差委知縣趙興霎禀知奉委接辦馬安山火藥分局卽到差○初八日委辦上海製造局候補道阮祖棠銷會辦厘捐轉運局差候補道程儀洛禀知到會辦厘捐局差會辦　務局候補道李鎭邦銷海贑沐安圑練並海防營務處差回卽選道徐州府詹鴻謨由蘇來禀知交缷署常州府並奉飭赴徐州府本任○初九日委辦上海製造局候補道阮祖棠辭○初十日通判孫廷願委署興化縣俞謝委○十一日知縣殷以恕奉藩司牌示請補溧水縣叩謝知縣吳雲翔到由安徽交缷宿松縣事來○十二日委署興化縣俞辭 
[江西官報]  
　　六月十八日縣丞劉福謙往鄱陽措貲府經傅保元起服來江○十九日指分從九邱景芬繳照係福建人王世瑞辦軍裝所樂安縣夏宗鏊禀請給假回省就醫以候補縣劉至健輪委署理署萍鄉安樂司羅貴章期滿更替以李雋才署理○二十二日補用縣劉則敬由金陵解南字營餉回瑞昌典史蔣柏蔭禀謝飭知恭照六月二十八日皇上萬壽聖節前第三日俱穿蟒袍届期二十六日五鼓穿朝服齊赴萬壽亭朝賀○二十三日知縣章燮理由金陵解南字營餉回候補縣孫傳鼎辦吳城分局通判何朝崧辦硝石卡道庫劉啓元帮辦吳城分局俱禀辭從九曹柄銓天津回銷期服假府照顧國珍查章外保甲袁州府經鄭守曹禀謝飭知南昌府經張矞藻府照朱建勳俱學院考試内外巡捕帮帶振武後營李家發往福建臺灣委署都昌典史陳世標查未在省繳委以試用府照程鴻賓署理○二十四日金谿縣李紹衣據報病故所遺該縣印務以卽用縣王　詔輪委署理 
[皖省官報]  
　　指分安徽新海防試用巡檢萬中采到江西人試用縣丞鄭思源到江西人截取分發安徽補用直隸州鄭淑璋到福建人改發安徽新海防遇缺補用知縣張炳耀到湖北人指分安徽試用巡檢洪鵬到江蘇人鳳廬同知劉鑌司馬到並謝解餉議叙運同銜另補知縣惠大令恩候補縣丞蕭二尹勳候補典史楊光詔候補從九榮景鴻　　典史盛樹棠候補從九王燮候補府經楊濬泉以上均謝超委一次 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
