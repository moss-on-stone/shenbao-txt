# 1902 - 234 - 4910546

 

Page 1

 
 
[新印大安本正續資治通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本有新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[論使臣請設葛羅巴理事官]  
　　東西各國凡有商人設肆經營之處卽派一領事駐紥其間藉以聨絡商情用免外人欺侮中國當通商立約之始未悉異邦政要故凡互市之地未及一一設官自湘陰郭筠仙侍郎被命出洋知南洋英吉利屬地新嘉坡爲出洋必經之道華民僑寓甚多首先奏設理事迨後美之紐約克舊金山日之古巴墨之夏灣納日本之築地横濱神戶大阪長崎箱館新潟夷港英屬之仰光俄屬之海參崴逐漸添設而新嘉坡則改爲南洋總理事俾得兼轄檳榔嶼諸埠至前年又添設吕宋及火奴魯魯理事蓋從前中國素未設官之區今已次第設立豈非以華民之在外洋贸易者愈推愈廣在上者維持保護端貴隨時變通也哉今者某星使又以葛羅巴爲華民薈萃之處非有華官爲之主持深恐民情抑遏因之慷慨陳詞疏請添設香港循環日報紀其事本館轉錄於本月二十二日報章良以是處與新嘉坡相距較遠僑氓旣夥交涉日繁仍以總理事遥制之未免有鞭長莫及之慮爰建此議以專責成也考葛羅巴一名葛剌巴又作葛留巴在南海中舊時凡海舶由廣東往者走内溝則出萬山後向西南行經瓊州安南至崑崙又南行至北盆山萬里長沙在其東走外溝則出萬山後向南行稍西約四五日過紅毛淺有沙坦在水中寛百餘里極淺處止深四丈五尺過淺三四日至草鞋石又四五日至地盆山與内溝道合其溝内外以沙分也萬里長沙者海中浮沙長數千里爲安南外屏沙頭在陵水境沙尾卽草鞋石船誤入其中必爲沙所壅不能復行多所破壞七洲洋正南則爲千里石塘萬石林立洪濤怒激船若誤入立見破碎故必沿西南從無正南行得由地盆山南行至網甲又過三洲洋至頭次山卽葛羅巴邊境上有華人所祀土地祠又南行至海次山有數島一以居華之木工一居瘋人一爲罪人絞死之所其餘皆囤積貨物過此則至葛羅巴山山縱横千里有城郭砲臺爲南海大都會本屬荷蘭後被英吉利奪之及荷蘭行成仍命管理而分其貢稅焉今者公司輪船往來如織程途便易不復如從前之曲折迂廻矣又聞葛羅巴俗尙奢靡宫室衣服器皿俱極華麗出入俱駕馬車華人流寓者不下數萬有傳至十餘世者民情凶暴國法　峻土産落花生丁香白糖咖啡蔗燕　帶子冰片麝香沈香之屬華人之運回中國銷售者獲利不貲昔年福建漳州人陳豹卿許芳良皆在彼處爲甲必丹一再營運富將王侯華人至今艷稱之故雖山川迢遞道路崎嶇而趨之者往往如水赴壑惟是民情旣多凶暴則彼華人之善良者必非所敵禍生不測在在堪虞地方官用法旣嚴則凡華人初至彼都未悉刑章不免誤蹈此皆意計中事當軸者不可不爲之設法防維星使有見於此陳諸黼座聖明俞允定當不待蓍龜誠使官得其人旅葛華人獲益必非淺鮮所惜者葛羅巴已議添設理事而此外地非著名亦有華人蹤跡者求庇他國情實堪憐試思我中國通都大邑凡向時各國未設領事者今已准由各政府另簡專員分投常駐則中國亦宜於通商各　中擇華人繁盛之處權衡輕重分别督以一官至慮經費難籌則就地勸諸殷實商人當無不樂於報効豈獨區區一葛羅巴已哉關心時事者盍熟思而審處之 
[德憂財匱]  
　　日本某日報云頃得栢林來電悉去歲德國國家各項經費約較入欵缺少四千八百五十萬馬克不知將何術以彌縫之註馬克後德國通用之銀錢名每枚合英國一先令三辨士 
[俄船失利]  
　　日本某日報云頃得倫敦來電悉俄國海軍省報稱自二年前創興中國東方鐵路以來俄國輪舶生涯卽减收二百五十萬蓋人皆以陸行爲便類多改而附火車也 
[暹羅匪耗]  
　　日本某日報云頃得倫敦來電悉暹羅國與缅甸接壤之處匪徒蜂起紛紛擾害地方乘勝戕斃官吏若干人並夷其家屬幸外人之旅居其地者未受池魚之殃 
[親藩歸國]  
　　日本某日報云中國簡赴日本采風問俗之鎭國將軍毓公兹者事畢回華東歴八月二十二日午後四下鐘許已乘神戶丸抵門司矣 
[示禁軍火]  
　　聞之天津友人云直隷總督袁慰庭宫保以民間收藏軍火最易滋生事端兹旣接收天津因卽嚴加示禁某文曰欽差大臣辦理北洋通商事務直隷總督部堂袁爲出示曉諭事案照私存軍火向干例禁庚子之亂多有軍器遺留民間實爲地方隱患前本大臣明定賞罰章程通飭收繳在案其各屬團練所存軍械如有未經遵繳者自應卽行收回永杜後患至教民存有軍火者亦應一律照繳不准私儲携帶期免彼此猜疑致滋事端至前年拳匪搆亂民教關涉案件或人命或搶掠或爭競各詞訟業已事過情遷均應一律銷除不再究問以期安輯而釋嫌怨除通飭各屬一體認眞遵辦外合行出示曉諭爲此示仰各該紳民人等一體遵奉辦理所有私存軍火悉卽照繳不得隱匿諱飾其庚子拳教關涉各案皆不准控追株累倘或有逞私報復再啓釁端者定卽按律嚴懲其各懔遵勿違特示 
[誥誡牧令]  
　　聞之天津友人云直隷總督袁慰庭宫保旣蒞天津卽頌發文告六條誥誡所屬各州縣兹特照登如下一各牧令本署親友家丁役吏均應認眞約束不得不以己身之考成任人舞弄一各牧令必須時常下鄉勤與士民接見訪查境内利弊及人物臧否務與士民相習使皆知愛信遇有應辦事件始克措置咸宜不得深居簡出 
 
 

Page 2

 
 
寄耳目於役吏家丁一遇有詞訟控案無關緊要者宜批令莊長族人調處其必須准理者應迅速斷結立卽分别開釋不得積壓拖延致役吏因緣漁利兩造重受苦累一各州縣本境匪人窩家必須平時留心訪查遇有事案卽密往查拿或懸賞購緝務以破獲爲主使閭閻安堵地方清靖一各牧令奉到上行公牘均須認眞籌辦切實奉行不得視爲具文倘有確實礙難之處准其專禀請示一各牧令均宜潔已勵　儉以養廉不得稍涉苟且倘有確實不敷用度之缺亦准詳細禀明查實設法酌量津貼 
[續錄晉撫岑大中丞遵旨設立大學堂摺]  
　　一訂課程學問之道非身入其中者决不能知其甘苦所入之深淺不同所知之某苦亦不同毫髮不能假借中學課程華人自能妥訂至於西學將以華人擬訂則僅得皮毛難求實際將倚洋員擬訂則專門各擅只有偏端勢必徧延各國各種學問之專門名家來華體察中國今日設教情形代我籌維何學宜先何學可緩何者爲初階何者爲高等廣益集思分類編成課本始能收取人爲善之效顧如此辦理斷非一省財力所能爲旣不能爲則是雖云採西學之長其實仍茫無依據也是以臣此次擬定晉省學堂課程西學除算譯及溥通學中之格化外餘多從闕專齋雖立有格化門類然亦略作後圖非敢略西詳中仍爲不逹時務之學蓋以與其多設皮毛之西學勞神曠日不如令偏重根柢之中學由源及流且此亦爲暫行章程教法次第究應如何張百熙奏辦大學堂摺内原有議訂通章編發課本之說容俟張百熙將通章課本奏經欽定頒行到晉後再當更正一議選舉政務處禮部會奏學堂選舉事宜疏稱小學堂畢業學生考取合格者選入中學堂畢業後考取合格再送入大學堂畢業後考取合格作爲優等學生咨送京師大學堂覆試候旨欽定作爲舉人貢生貢生仍留下届應考舉人積有成數由京師大學堂咨送禮部奏請特派大臣考試候旨　定作爲進士等因詳繹政務處禮部之意重在眞正畢業卽可予以出身故不明定年限良以學者智愚不一畢業之遲速卽不能同若必懸一年限比而同之則才者或不無遲回有待之虞不才者又或有竭蹶不遑之概然若竟不定一年限亦覺依據毫無覆查袁世凱奏定由備齋至專齋畢業年限共須十年張百熙奏定由預備科至專門畢業年限共須六年而速成科内入師範館之舉貢生監三年畢業後原係生員者准作貢生原係貢生者准作舉人原係舉人者准作進士叅考京師山東兩案出身與政務處禮部奏定者無異而畢業年限遲速廻不相同京師大學堂爲直省學堂所會歸畢業年限似宜與之一律擬請晉省學堂專齋正齋備齋均以三年爲畢業其有不及三年卽經畢業已滿三年猶未畢業者均另爲一班於其畢業時分别考試升送用資策勵至專齋學生畢業後如有原係舉人者可否並准援照張百熙奏定師範館成案候賞給進士之處伏乞睿裁一習禮法今之學堂卽古之庠序應於大學堂内通祀至聖先師孔子曁四配十哲先賢先儒以符釋奠之義由總教習等於每月朔望率同諸生行禮恭逢皇太后皇上萬壽慶典元旦長至令節總教習等均率同諸生照例行禮以明宗聖尊王之道每朔望宣講總教習等皆宜以四術八行殷殷勸諭朂之以立德立名誡之以移郊移遂氣節法東漢性理宗兩宋則有本有文庶不致如王氏新學翻壞人才明代復社徒滋横議矣以上六條約舉大綱所擬辦法課程考校諸條另繕清單恭呈御覽第臣本無學識未逹古今愚瞽之思敢云或當况學術邪正實繫安危方今士習浮囂巵言日出全賴昌明正學救敝扶顚如臣之愚尤難語此深恐立教一有失當轉致晉士純樸之習變爲澆漓昕夕以思惴惴祇懼查日本變法數十載其學校規制屢經更定始漸修明可知此事之難未易遽臻美備臣惟有虚衷博訪一面咨取各省章程一面派員出洋考察隨時擬議更定不敢以一奏塞責致失朝廷作人圖治之心所有遵旨開辦晉省大學堂緣由理合恭摺具陳伏乞皇太后皇上聖鑒訓示謹奏奉硃批選舉一條著管學大臣議奏餘著照所擬辦理單併發欽此 
[遠迎主試]  
　　杭州訪事友人云本届補行恩正　科鄉試浙江正副考官朱李二星使陛辭南下已於本月十六日遵陸馳抵清江藩憲誠果泉方伯接得電音知文星遥蒞省垣計日可待爰札委候補府經歴劉叅軍啓翰試用未入流趙少尉履端前赴姑蘇迎迓十八日已相約禀辭首途矣 
[調軍駐省]  
　　杭州訪事友人云浙江藩憲誠果泉方伯辦理秋闈一切事宜異常周密因念保無匪徒混跡其間滋生事故而省防新右軍營勇因紹興飢民搶米事發由管帶吳叅戎督率前往設防深恐省城兵力太單爰禀商撫憲任筱沅大中丞傳檄調回以防不測本月十六日叅戎已統率貔貅回駐六橋三竺矣 
[薇旌未發]  
　　金陵訪事友人云調任直隷藩司吳仲懌方伯交卸江寗藩篆後仍駐瞻園原定本月初四日挈眷履新嗣以各處疫癘叢興因又暫停芳躅目下行旌尙留滯於三山二水之間也 
[新守將來]  
　　松江訪事人云府尊余石蓀太守奉上憲調署揚州府知府所遺松江府篆務卽以補授揚州府知府許太守佑身調署傳聞月杪將次來松以故府署各科吏胥辦理交代事宜無不昕宵栗六 
[京師火警]  
　　聞之京師友人云本月十六日海甸某處不戒於火一霎時延燒房屋二十餘間始得經人撲滅計自酉刻至亥末熊烈燄上燭重霄回祿神眞惡作劇哉 
[星使行轅紀事]  
　　昨日午後英法德意丹荷比七國駐滬總領事相約至美界北河南路天后宫側出使行轅拜會中國欽命出使比國大臣楊誠之星使茗談片刻而散聞星使定於本月二十八日乘招商局某輪船往金陵與兩江總督兼南洋大臣劉峴莊宫太保面商一切交涉要公然後回滬再定出洋日期 
[批飭堂董]  
　　本邑保安堂董事瞿開桐等控同仁輔元堂董事曹基善卽曹紀雲私售義塚一案前已迭紀報端旋經上海縣汪瑶庭大令商同奉憲飭查之戴子邁大令會銜申報撫轅撫憲恩藝棠大中丞批示曰上海縣汪候補縣戴會禀遵飭會訊瞿董開桐上控曹董基善私售義塚一案情形並呈抄件乞賜分别核示銷委由禀摺均悉查創設學堂固爲盛舉而殘骸遷播於心何安今該處義塚地旣立約成交若必飭收回勢將貽人口實惟荒塚纍纍叢葬有年兹旣以地讓人當思安全枯骨仰蘇松太道督飭上海縣速將此案平允斷結其移置義塚務覓幽曠之區妥爲安厝並立案不准再售用慰幽魂曹基善爲始事之人應卽責令將購地遷墳事宜善爲辦理毋任置身事外就易避難凛之愼之并各知照此繳 
[花縣延賓]  
　　昨日蘇防左營把總徐仁卿把戎及鹽大使孫竹生鹺尹先後命駕至上海縣署謁見縣主汪瑶庭大令互談良久始各興辭 
 
 

Page 3

 
 
[大令騐屍]  
　　昨晨上海縣境二十八保十一圖地保詹蘭卿投縣報稱小的查見曹家渡迤北梵航渡附近某姓花田内倒斃一無名男子並無屍屬求卽詣騐縣主汪瑶庭大令頷之至亭午帶同刑仵書差人等鳴騶前往旣抵屍塲升座卽傳詹保詰訊詹保禀訴前情大令飭仵役騐得屍腿受有刀傷餘已腐爛不全頗難辨視遂飭役持名片至某善堂請給棺收殮發壇暫厝聽候出示召領一面諭令差保查明起釁情由嚴緝兇犯禀候訊辦 
[翻刻必究]  
　　欽命二品頂戴江南分巡蘇松太兵備道袁爲給示諭禁事據松江府學優廪生席裕琨禀稱竊惟爲學之道以研究時事爲先經世之猷以諳練外情爲貴中國自與東西洋各國通商使臣之持節出洋者類皆撰有日記於彼中山川險阨政治藝學咸精心考核巨細不遺惜從無人薈萃成書爲中國對鏡參觀之一助生不揣檮昧特將各日記分門别類彚爲一編於原文毫無增損名曰星軺日記類編現特親自校讐付之石印檢呈原書伏懇察核給示嚴禁他人翻印庶足符公例而保利權並具切結聲明所有星軺日記類編一書實由生自編自輯並無影射等情到道據此除批示並分行縣廨一體立案示禁外合行給示諭禁爲此示仰書賈人等一體知悉毋得將該生所編星軺日記類編一書翻印漁利致干查究切切特示 
[示捐車照]  
　　本邑南市馬路工程局總辦翁子文太守於去秋禀請蘇松太兵備道袁海觀觀察仿租界章程將各戶自置之車一律收捐給照以充經費邇來間有陽奉陰違不肯捐納者太守因於前日重復曉諭局前略謂本局禀奉道憲批准自光緒二十七年八月起無論中西官紳商民所有自用馬車包車一律按季捐領照會方准在馬路經過以昭公允業經遵辦開捐在案兹將章程重行關列於左一馬車每乘每季捐洋二元四角照會紙一角一包車每輌每季捐洋一元二角照會紙五分一查出如無本局照會馬車罰洋二元包車罰洋一元仍令將全季捐洋照章補繳一如遇本局巡捕人等查騐車照必須將照會交出候騐不准抗違 
[嚴懲拐婦]  
　　日前川沙人金蔡氏與其姑勃谿潛來滬上投親不遇被蟻媒錢張氏誘至虹口及氏夫金瑞榮尋見錢張氏反勒索洋二十元金無以付因繕給欠據一紙許至南市措交迨行至郎家橋時已夜深適十六鋪巡防中局委員黄衡堂二尹巡夜過此一併帶回訊悉事關誘拐轉送保甲總巡局總巡朱森庭明府研訊之下金蔡氏供小婦人被錢王氏誘令與伊子姦宿數宵深幸丈夫尋來得至案下明府交伊夫領回一面將錢張氏鞭背三百下掌頰一百下飭吏大書誘拐婦女字樣粘諸木牌命十六鋪地甲掮示鳴鑼押令遍遊各街道及各城門以示之儆并限期交出伊子錢某盡法懲冶 
[法界火警]  
　　前晚二點二刻鐘時法界八仙橋捕房東首順康舊貨店不戒於火致兆焚如霎時烈烈轟轟冐穿屋頂當經瞭望臺上鳴鐘報警本租界中皮帶車首先馳至俄而英界各洋龍聞警齊集會同施救約歴一點鐘時火始熄滅殃及比鄰德源押店共焚去房屋三幢事後包探查得兩家各保火險銀若干兩因將火頭拘獲押候解送公堂禀請讞員杜枝園大令訊究 
[盜犯送縣]  
　　昨晨包探王桂生解蔡子良至英美租界公堂禀稱此人係引翔港刦案中盜犯經上海縣汪大老爺派差協同小的拘獲請卽核奪讞員張柄樞司馬商之英總領事署迪繙譯官著押候移送縣署歸案訊懲 
[馬路工程局瑣案]  
　　前日寄居南市大馬頭之孀婦韓陳氏雇羽士誦經用黄紙書就榜文黏貼鄭洽記土行墻上行中人向之向之阻止致起釁端巡街捕見之拘氏至捕房捕頭令轉解馬路工程局總辦翁子文太守倩　讞委員黄衡堂二尹研訊氏聲訴前情並稱未亡人被行中人扭住披頰受此奇辱務乞申寃鄭洽記傭人某甲禀稱今日主人親串黄宦之子及小主人均被氏侮辱乞恩究治二尹叱令掌頰氏伏地哀求二尹乃諭令備具香燭鞭爆向鄭洽記服禮○烏山船戶戴小良王雲發扭同帮人張祥茂孫小寳戎匯通繆昌明戎阿岳陳錦甫至捕房訴稱伊等無端滋閙捕頭令轉解工程局黄二尹研訊之下戴供小的等均攬裝客貨往返杭州因念各船夥之旅居申江者一旦患病無人料理約同五十餘船議設善會每人出洋銀一元收積三年爲帮中醫藥棺木之費張等忽將章程撕毁求恩究懲張等同供小的等因船主不允加給工資是以將章程撕毁二尹令張等照償所殻之物免予究懲 
[英美租界晚堂瑣案]  
　　曹曰義控施叔文積欠租金等情前晚讞員張柄樞司馬升堂研曹訊訴稱商人承辦某公司收租事務前者施自稱某報館股東賃居公司之屋自今年正月起積欠屋租三個月共計洋銀七十二元置若罔聞曾據情控蒙飭差理處乃施一味游約置之不理叩乞押追飭遷以免後累施供實因報館生涯寥落驟難付楚求恩寛限自當陸續拔還司馬著押繳洋銀四十五元倘逾八月當繳五十元俟繳清然後交人保出將屋騰出違干押遷○虞善卿控諸福卿圖賴存欵前晚司馬升堂研訊虞供前有洋銀三百五十元存在諸所開王仁和店内嗣諸將店盤與他人除陸續收到外尙少一百十六元屢向索取一味游移求恩追給諸供此店前主虧欠洋銀一萬元經小的先後料理然後盤與朱履安四月十九日由朱接開此項存欵應由朱清理且朱每月應付招牌租值二十元迄今避匿蘇州分文未付司馬著押候傳到中人覆訊核斷 
[來信照登]  
　　本月十四日某日報登有新關封關論至二十一日該報又登新關無燈來函一謂本月初六日英皇加冕新關不應封關張燈一謂六月二十六日皇上萬壽新關不應僅封關而不張燈噫殆皆未悉中外之例而徒逞一已之私者乎原其借題發揮大放厥辭亦足見一片忠君愛國之誠第惜其所見未廣以故立說失當似不可謂非儒者之恥也今請詳哉言之以解釋其疑而消其不平之氣可乎按自中外通商以後始於常關之外添設新關是固明明爲我大清國　大皇帝之關是以向來恭逢皇上萬壽除本口地方文武各官照例齊集萬壽宫排班行禮外各國領事曁各關稅務司惟赴地方官衙門道賀並由稅務司飭就關上升掛龍旗以伸慶祝歴來相沿如此而已要非稅務司所得下與商民擅自創攺自今而後設或外務部訂定萬壽慶典飭新關必張燈則關上稅務司豈有不遵之理今慶典旣未攺訂稅務司斷不敢妄自更張此皇上萬壽所以僅封關而不張燈也又按外洋各國凡遇大典不論官民無不以燈彩爲壯觀亦無不以燈彩致敬意今者大清之與英人何等交情何等睦誼卽在尋常交際之間尙須酬酢有禮况當此英皇加冕大典我大清國大皇帝焉得不稍伸敬意故新關稅務司於初六日封關張燈並非稅務司自行致敬乃所以代大清國敬英皇因稅務司旣爲大清國所用之人卽與大清國官員無異此英皇加冕新關所以封關張燈也然則該報何得因此而謂新關非我大清國大皇帝之關更何得因此而謂總稅務司竟將終身盤踞而無人能去之耶嗚呼謬已 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者馬路工程局總辦翁子文太守移送流氓朱連生到縣縣主汪瑶庭大令研訊之下朱恃原告金松林未到狡賴不承因令押候傳金訊核前晚升座覆訊金訴稱小的向在捕役陳金處爲夥今年正月某日欲往周浦某戚串家道經嚴家橋與朱相遇朱忽糾同矮精毛毛將小的按倒於地肆意痛毆并被刃傷腿際褫去皮馬褂攫取金戒指叩乞究懲朱供小的與矮　毛毛素不相識且正月内小的不在浦東安有此事大令喝令鞭背五十下朱仍執定前供大令問金曰爾何來金戒指答稱向人借得大令以金所供亦不盡可信諭令退去朱押候再訊○著名流氓大眠睛毛毛前因屢次犯　經大令訊責鎖繫石墩後復發收攺過所期滿開釋依然怙惡不悛經楊家渡分防營汛弁拘獲送縣大令研訊之下毛毛供稱小的前奉大老爺責釋後在汛捕杏生處當夥役安分守法痛改前非不意汛官老爺聽信讒言竟將小的扩杏生一併拘住隨送杏生至巡防局小的則送至案下叩求明鑒大令飭收攺過局一年○前者吳阿弟謝阿田吳阿用阮錫堂吳阿桂徐阿海等人戳斃諸生全案發被獲除吳阿弟吳阿用謝阿田均已認明帮凶復訊無異外徐阿海阮錫堂吳阿桂三犯供詞時認時翻前晚大令升堂推鞫阮錫堂供事因謝阿三與諸有隙糾合小的等人興師報復小的手執鐵叉戳諸一下今謝阿三已不知逃往何處吳阿桂供小的由謝阿三糾合手無兇械並未戳諸徐阿海供彼時小的雖執木棒並不行凶大令查核阮錫堂吳阿桂所供與前符合徐阿海前已認明毆擊一下今忽翻悔覆加詰問仍不直承乃喝上天平架歴一時許始如前供認大令命卽放下分别還禁候錄供通詳請上憲核奪 
[英美租界公堂瑣案]  
　　前者陳怡泰南棧失鐵一案昨經包探倪順泉拘獲串竊之余四才及王家金謝紀根傳同收贓之張文沛陸佩芝解案請訊陳延律師高易投案請追余倩律師畢道立聲稱此案實由陸給銀串竊應請向陸訊供陸扶病到案讞員張柄樞司馬商之英總領事署迪繙譯官謂余管理怡泰棧務責有攸歸前堂業已供認得銀發貨顯係有心盜賣未便從寛遂判責三百板押捕房二年張貪得便宜實與收贓無異飭賠洋銀二百元再罰五百元陸姑念病尙未痊從寛開釋○包探金立生解王仁到案禀稱此人醉態　騰沿途胡閙巡街捕向之喝阻反被撕破號衣并失去對時表故由小的送請訊究王供小的由蘇來此圖覓枝棲昨遇友人邀飲膏梁酒七文深入醉鄉致肇此禍所毁有物無力賠償司馬判責五百板枷號　月期滿遞解回籍○包探陳洪德解積賊王木木到案禀稱此人將徐阿喜軋至某茶館恣情訛詐不遂所欲攫去對時表一枚報由小的拘解請究王供小的與徐係同胞兄弟向之借貸不敢訛詐司馬判責四百板押捕房三月期滿逐出租界○包探倪順泉解陳阿福徐金奎到案禀稱伊等行竊袁靜山家金飾前經大老爺訊得尙有同黨陳裕匿跡川沙諭令小的往提蒙廳尊陳大老爺限地保於五日内交案兹將陳徐解請定斷司馬判責陳五百板枷號三月期滿押捕房五年徐責三百板押捕房三年然後分别遞解回籍陳裕俟提到另行訊結○包探陳金標解積賊陳阿二到案禀稱此人行竊謝恒昌等家衣物報由小的查獲人贓解請究辦司馬判責五百板押捕房二年期滿遞解回籍○包探倪順泉解竊犯朱連山到案禀稱此人潛至某洋人宅内圖竊當塲拘獲交小的帶入捕房兹特解請訊究司馬判責二百板枷號二月 
[法租界捕房瑣案]  
　　偷兒李阿六徐雲卿潛入太古公司馬頭上某號貨棧中竊取所儲黄豆經司棧人扭解捕房捕頭令包探解送公堂禀請讞員杜枝園大令訊明著各笞責三百板○扒手施阿五沈榮榮前經犯案受懲甫經釋出又在途中竊物經包探解請大令訊供著各責二百板○偷兒王雲甫屢次犯竊經包探解請大令訊明驅逐出境前日又來圖竊被包探緝獲解案大令著從重笞責三百板仍逐出租界不准逗留 
[美租界捕房紀事]  
　　甬婦某氏僑居裏虹口某里向與成衣匠某甲結爲露水夫妻嗣又與漆匠某乙有私情同伉儷致甲波興醋海竟於前晚伺乙入室破扉直入肆意兇毆傷及氏之面部後經某號華捕馳至甲始乘間逸去祗將氏帶入捕房捕頭詰得事關暗昧不予深求惟令人送氏至同仁醫院求治○昨里跑灘賊顧阿虎混入公和祥碼頭貨棧中行竊舊鐵若干携之而出適爲司閽之印度人所見連贓解入捕房捕頭令押候解送公堂禀請讞員張柄樞司馬訊辦○昨日賭徒袁阿二在北河南路設攤誘賭某號華捕見之連同賭具帶入捕房捕頭令押候解送公堂禀請懲辦 
[金陵官報]  
　　七月十二日候補道劉式通奉委文闈協同點名差黎錦熊奉示補寫履歴江蘇試用道張彬到由京引見到省代辦上江錄遺提調安徽知府文蔚到泰州羅允猷到知縣彭在中奉湖北督銷滿調赴局差遣辭正副主考文巡捕劉徐澍敬修均辭赴清江接主考前署壽右營都司王登壺到交卸回典史洪錫疇禀知到省署江南駐省提塘宋承恩禀知任事十三日統領安徽武衛楚軍正五營黄呈祥到知縣楊治善叩謝接辦文闈外供給所差文錢沛深巡檢金瑞均奉示寫履歴十四日督轅牌示遊兵營遊擊莫長病故所遺缺輪用儘先人員本部堂查有補用遊擊姚文煥堪以請補作爲補還江西撫右營遊擊員缺巡道徐禀知續考師範學堂學生副將陳有元到由皖來知縣游師程奉委師範學堂監塲又沈兆褆禀知在巡道署閱卷吳城右哨都司陳勝德到來省請咨理問劉元熙奉委文闈對蓬啓　差縣丞唐濟盛奉陽關楊道札委清河分卡差卽辭按經歴夏敬鑒謝委供給所隨辦差正副主考武巡捕王金標杜春榮辭赴清江接主考十五日英國領事偉晉頌會洋務局候補道汪見侯補道李澂唐郁華張子采　衛璣知縣章鼎唐昱乾鹽大使魏國慶巡檢彭繼元簡紹猷俞绳武均奉示寫履歴遊擊姚文煥叩謝請補遊兵營遊擊鎭江府理事同知穆圖布到由蘇來同知吳廷貴專丁禀知奉揚州保甲章瀛委發審差正任淮軍通判姚紀衡奉藩司委興化縣勘工卽辭知縣洪祖亷由京引見回十六日江蘇學臺李殿林差帖謝步藩臺李見水師學堂候補道方奉委文闈協同點名差十七日候補道薛華培謝委大通掣騐鎭江府理事同知穆圖布辭泗州訓導吳祖棻到十八日藩轅牌示阜寗縣張樞報效以道員遺缺查有卽用知縣劉德元堪以請補籌防局候補道龔候補道張樞許元章均請假赴蘇見撫憲卽辭江蘇候補道俞啓元由京引見到省通判沈樂賢謝委文闈正副主考駐紥公所照料差知州保謙奉委文闈外巡查差主簿柴廷楝奉商約大臣吕咨調赴差遣卽辭 
[皖省官報]  
　　七月初十十一日本任太湖縣柯劭憼到奉調簾差卸署舒城縣萬祖恕到奉委簾差候補知府丁翁年知州鄭洤均銷假知縣許崇　辭赴蕪繁訊案府經侯雲瀚辭赴金陵文闈差吏目唐俊辭赴鳳陽措資縣丞趙鳳儀到解首級赴建德回十二日候補道劉樹屏辭行委辦倒河釐卡知縣鄧瑜到分發安徽試用知縣張學鵠順天人本巡檢劉世駿到由蕪湖措資回十三日蕪湖商務米厘局許鼎霖到署濳山縣張武桐到候補知縣李延慶辭赴奉府委河北公幹巡檢龔敏中均到由滁州屬辦牙帖回陳範到由湖北措　回布廳經藍蔚到解文闈經費銀回十四十五日本任鳳頴同知劉耀增辭太湖後部司陳熾昌到均知奉委金陵文闈差通判左楨到由大通督催收捐奉　銷差從九文兆　到由全椒捕蝗蝻回巡檢及長河謝奉行知准補寗國胡樂司十六日代理宿松縣曾光煦到署潛山縣張武桐辭准署阜陽縣李應珏知赴霍邱公幹回並銷假直隷州張　巽知奉委大學堂支應知縣孫毓嵩均到赴引回楊麗知赴江西探磺價典史林鑫到由望江解首級回本任鳳頴府同知劉耀　辭赴金陵文闈差 
[上海虹口元濟善堂經收五六月分月捐清單]  
　　唐傑臣十元陳可良韋文圃翁醉樓三戶各四元黄薰　義成號錦章　鴈初四戶各二元永增祥萬順豐鉅昌隆三戶各一元李珊記興昌祥燧泰號長和號元昌號五戶各六角聚昌號寳昌號寳興號生昌號順興源恆昌號利亨號同春祥成昶利恆裕昌十一戶各四角全信質正月至六月二元四唐藴輝堂正月至六月分六元日三惜字四元共收月捐洋五十二元八角 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年七月十一日京報全錄]  
　　宫門抄諭旨均錄前○接續前摺○步軍統領奏爲旗員任意宿娼請旨究辦片接續前摺第十　洋槍爲行軍護身要件本堂驗明發給毫無損傷書貼諸生姓名各宜加意珍惜須遵教習指授各法細心經理總期潔淨靈　一月一　　致　　損傷卽責成該生賠修每學生一名發給習操軍衣　帽服色欵式一律各宜小心穿用不准損污亦不准私自攺換第十一　詣　有事上禀除已回明總敎習該管教習外應卽禀明提調以次遞禀不得侵越親友來堂探望准報明號房通知該生概不准號房藉端需索任意延　俟該生功課畢後招出客廳叙話不准引入臥室話畢各散不得久坐留飯如遠省初到者登時回明監督提調另行商定如因學生有病特來看視病者不能冐風始准禀知監督提調派人引到臥室相見在堂執事各員如有親友來拜謁者由親兵持片告知該員聽差或見不見亦聽差出堂面回第十二條學堂本與軍械互相　裏武備學堂原備軍中應用諸生初次到堂每教習一人祗可教十人排次功課必須簡易有餘方能從睿指授外塲習操亦可調督練處教習帮同訓練俾步伐隊伍整肅齊一籍收相觀相摩之益第十三條諸生入堂教習逐日所授内堂外塲功課應分等級次序三年爲一滿期第一年所授何學第二年所授何學業雖專門而教不躐等學成屢試高等者固可分别奬　用其成就稍晚者以者項功課卒業爲界限不以年分爲界限庶人人得以自奮而儲才致用循環無窮並可免揑報成就有名無實等弊第十四條中文教習所授經史等書不能人各一書應於授課時登寫黑板分鈔誦讀講解如有譌字改正後不准再錯每日中外新聞紙與武備有　諸報購備合堂人員及學生課暇閱看並將其中最要之事由中文教習擇彚成帙以備考核凡遇雨雪日期不能赴外塲習操則在體操所練小排兼習體操羣躋跳盪剌擊清動筋骨第十五條每日早晚三　聞號齊赴飯廳以洋號筒吹營膳調俾與到課之號不致混淆除總辦監督不時杳看外由提調總教習等帶同吃飯每桌共六人各認坐位毋得案亂喧嚷至飯菜儻有减少失飪失調由提調罰責廚役諸生不得爭噪儻飯菜偷减係由司帳委員　中尅扣則由監督提調公間查明商承總辦申禀巡撫立卽撤差究辦以杜弊混平日廚役包飯火夫可以不用惟行軍　具必須預儲以備肄習第十六條公中院落另派夫役按日灑掃其各生臥室院落應由各該生督飭該管聽差隨時灑掃不得稍積污穢以免　染　病並應小心火燭不准點用煤油以防不測違者記責第十七條學生有病由醫官騐明出具病條登入號簿送監督蓋章核准所需藥物本堂備辦如病已逾七日卽移入養病所調治或逾十日病仍不痊抑勢較重傳染時證者應禀明離堂回家調養其係遠省省外者仍留養病所函知其家人來堂照料或迎歸調養自離堂之日起在假内停給赡火不給月費川資俟病愈回堂銷假後再按日發給赡火第十八條學堂專派司事接得等客凡有來堂者由號房報明司事迎至客廳欵待有願覽規制者亦由司賓導引惟功課未畢不得引入講堂各教習亦不得輒行會客有謁總辦監督總教習提調者功課未畢亦須繞避講堂旁室延候或卽在客廳相見學生平日不得與閑雜人等往來除放假日不得游覽上待買物放假出門途遇總辦監督總教習教習執事各員宜垂手旁立或旋辟示敬合堂人員學生等年節外尤不許在堂開筵讌客凡送公文信件均交號房遞送不得擅進二門第十九條學生應立功過簿由總辦秉公詳註參考衆論以衡各人功過監督提調以督率約束定功過教習以教課得失定功過其餘文案支應司帳各員以辦事疏密出入不苟定功過記三功者加薪逾三功以上者呈報巡撫從優奬勵記三過者罰薪逾三過以上者禀明分别降撤學生功過則由監督總教習公同登記司事夫投人等功過則由提調文案公同登記每年兩季呈報巡撫查核備案並分别刊布榜示俾衆咸知至於總辦之功過則由巡撫派員查察總期相維相制以底於成第二十條學生課試按分數之多少定名次之前後無論兵法輿地諸學以舉一義命一題答如所問者作爲一分以及操演各法統由總教習各教習會同監督定其優劣圈註分數統計若干分以上爲一等若干分以上爲二等若干分以上爲三等雖瑕瑜難掩要當秉公定奪不得以一已愛憎徧私稍爲摭拾塗飾第二十一條每逢初七十四二十二等日下午課試一次爲散課月終考試盡一日之長爲月課散課由總教習中文教習按每功課積分彚列評定甲乙月課則由總辦命題交監督教習扃門面試不許夾帶課本亦不准交頭接耳交卷放出彚齊呈繳總辦評定甲乙次晨武備總教習再驗看操演各法　定甲乙酌給奬費其每月課卷並由監督分派中文教習攺正文理並繕寫格式季考則由總辦禀請巡撫親臨考試酌給奬賞以資鼓勵第二十二條届月終由文案會同教習繕立是月功課册按照訓授各門繪圖列說每種各二册一呈巡撫備覈一存堂備案俟積成篇帙卽付刊印分給各生並廣爲流傳俾嚮學之土得以考鏡瀏覽第二十三條學堂常年經費應分額支活支兩項創辦伊始所有執事委員薪水學生赡銀夫役人等工食以及筆墨紙張油燭等項此額支之欸應將詳細數目切實估計分造清册兩分以一分呈送巡撫立案一分呈候藩司查覈遂年照此辦理卽稍有添增亦可事先預算至於購置圖書儀器報章並應用器物傢具及軍械等項此活支之欵應隨時由總辦覈明飭令司帳覈實辦理從常年經費指撥造册分報查考其數在五百兩上者仍呈候巡撫覈定每月堂費若干每年額支活支若千應於月杪年杪開列榜示大　俾合堂人等知欵項之鉅愈思奮刀向學第二十四條各生赡銀均由本堂發給如有犯規及告假逾限在初犯者應酌罰赡銀免其記過專欵存留　年底分給不假之學生爲格外奬賞第二十五條諸生在堂三年期滿仍由總辦禀請巡撫親臨考試分門評定分數填給執照其照上蓋巡撫印信更援南北洋奏定章程擇尤保奬文授文職武授武職或咨送各省教練營隊或派帶巡警軍其有願出洋游歴者分别咨會頒給　照更養資　　地以收遠效總辦以下各員尤爲出力者亦援案分别奏請奬勵其諸生學成願留本堂除保奬外並充教習以次遞升第二十六條以上各條係暫行試辦章程所有未盡事宜應隨時續訂奏咨辦理其餘内堂規條考試規條外塲規條仍飭由學堂總辦監督總教習分示合堂諸生一體遷行奉硃批覽欽此奴才善　跪奏爲　旨事竊京城地方廣闊良莠不齊賭局娼寮烟館向爲盜賊所叢最是閭閻之害疉經出示諭禁並飭各分局隨時驅　查拿在案六月初五日據西城南叚巡捕分局呈稱玉帶胡同等處有匪徒　娼情事經派員帶同巡捕前往確查當查得流娼土妓數家均經分别驅遂取具閉歇安分改業初結惟沙井胡同一家正在查詢突有一人挺身而出恃蠻抗護隨將其人帶局甫至局門忽易冠帶聲稱係正紅　頭族　恕左頒下案室候補筆帖式常神任意咆哮詈駡因其係屬職官未便擅行審訊等情前來查常祥以宗室官身入娼家已屬不知檢束猶復於巡捕查禁娼妓之時出頭抗護及押帶至局膽敢咆哮入所肆口營駡其藐玩不法更不容寛除所獲娼妓女六口照例訊結外相應請旨將候補筆帖式宗室常祥官職斥革並交該旗族長學長嚴加管束以敵效尤奴才爲整頓地方起見是否有當理合恭摺具陳伏乞皇太后皇上　鑒訓示　奏奉上諭一道 
 
 

Page 14

 
 
[光緒二十八年七月十二日京報全錄]  
　　宫門抄諭旨均錄前○四川總督奎奏爲請免補解甘餉摺○又奏報川省春旱災象情形片○貴州巡撫鄧奏爲營勇糾衆互鬥訊門懲辦片○山西巡撫岑奏報知縣查獲漏釐懇恩給奬片頭品頂戴兼署成者將軍四川總督奴才奎俊爲奏爲川庫萬分艱窘請免補解甘餉謹陳實在情形恭摺仰祈聖鑒事竊准戶部咨開四川欠解光緒二十二年甘肅新餉銀六萬兩二十六年甘餉銀三十萬兩統限本年四月内解清等因川省自奉撥甘餉以來歴年籌解清欵二十二年因寗夏辦理軍務奉撥六萬兩解寗交收並未短欠二十六年拳匪事起乘輿西巡川省派兵入衛添募練軍又奉撥保定聶軍各餉及山陜振欵餉項遂將各庫搜括一空實不敷銀一百餘萬兩萬不得已始奏請緩解甘餉銀三十萬兩苟非迫於萬難亦决不肯出此蓋細查餉籍以川省常年而論出入相抵本已不敷三十餘萬乃二十六年鉅欵陡增大傷元氣萬分艱窘正苦無從設法而去冬又驟添新案大賠欵　百二十萬雖與司道各局籌議數月加收捐輸肉釐稅契及鹽斤加價等項早慮收難如數不意本年久旱春糧一概失收川省土藥亦屬大宗被旱無收稅釐何出入夏以後雨澤又復衍期秧苗未能普插卽插者亦多枯槁綜核荒旱情形則以川北一帶爲最重奴才督飭藩司分别發欵撥榖飭令　糶兼施現據各屬紛禀均請减免新加捐輸覩此饑黎不能不酌予减免民旣乏食則肉釐减色不問可知核計各項加收者以之湊解賠欵不敷甚鉅而賠欵限迫必須按月解滬兹截至本年四月底止所收者不及四十萬而解者已一百十餘萬矣全係挪凑借墊而來以致本省兵餉勇餉及一切發欵大都展緩積欠而挪欵如何填補借欵如何歸還屢與司道熟商莫不焦思束手倘以後挪無可挪借無可借更有不堪設想者若再令補解甘餉委實力不能支勢必顧彼失此有誤本年協餉及賠欵要需再思壽思惟有據實陳明籲懇天恩俯念川庫奇窘准免補解二十六年甘餉俾稍紓財力川省幸甚除咨部外理合恭摺具陳伏乞皇太后皇上聖鑒訓謹奏奉硃批戶部議欽此奎俊片再查川省地方山多由少設遇水旱偏災卽不免有饑饉之慮去歲南充西充蓬州營山儀隴廣安岳池鄰水巴州南部蒼溪閬中南江蓬溪資陽彭縣永寗綦江永川榮昌大竹隆昌酆都樂至二十四州縣收成歉薄民力拮据經奴才隨時查明分别情形輕重酌减新舊捐輸以示體恤在案不意本年春旱以上南充等二十四州縣春糧又復失收此外更有簡州青神樂山宜賓南溪江安訥谿合江瀘州江津合州忠州開縣灌縣崇寗郫縣昭化梓潼井研緜竹羅江綿州射洪遂寗夾江威遠定遠三台峨邊資州仁壽榮縣鹽亭富順高縣通江三十七廳州縣春糧亦皆受傷而入夏又雨澤愆期秧苗未能普插卽插者亦多怙槁以致米價昻貴小民謀食維艱間有受災最重之區不免流離道路均經奴才督同藩司飛飭該廳州縣各將積濟社義等榖開倉碾米減價平糶擇其極貧之戶速辦賑濟並將新加捐輸酌予减免以顧目前之急一面飭令補種雜糧以冀秋後療飢此後如能迭沛甘霖則雜糧可期成熟田榖亦或有數分收成尙足勉强敷衍不致遂成大祲否則須籌鉅欵以備辦賑惟川省財力已竭現在按月匯解新案賠欵萬分爲難若再籌欵辦振實在無從措手而民爲邦本又不能不先其所急除隨時體察情形督同藩司妥籌辦理外謹附片陳明伏乞聖鑒謹奏奉硃批著卽妥速振濟毋任失所欽此鄧華熙片再營勇糾衆互鬭致斃營勇亟應立卽嚴懲以肅軍紀本年四月十一日中路左營什長王作賓因其妻被革勇郝茂林調戲邀人欲與理論郝茂林聞知商允痞匪謝海淘許廷珍王福清轉糾後營什長喻占元右營練軍譚仲泉分携刀械預備抵禦羣往南門城外與王作賓等相遇彼此互鬥逞兇適後營練勇李瀚清聞閙趨護致被謝海淘等殺傷殞命當經文武員弁各帶兵役馳至卽時拿獲謝海淘許廷珍王福清三名餘衆逃散維時統帶官將徐印川曁管帶左營後營各營官均在羅斛一帶辦理邊防徐印川聞信馳回臣卽飭督同營　各官續將喻占元譚仲泉捕獲訊據謝海淘許廷珍王福清供認早年在營當兵被革結曾遊蕩聽從糾同喻占元譚仲泉與王作賓等互鬥各用刀將李瀚清殺斃質訊占元等供情相同旋據松桃協營亦將王作賓拿獲當此整頓營務之際該犯等膽敢在省城重地肆行兇鬥實屬目無法紀未便稍事輕縱且謝海淘許廷珍王福清均係會匪曾當營兵訊明後卽令按照軍法從事將喻占元譚仲泉謝海淘許廷珍王福清五犯立予正法以昭炯戒王作賓俟解到訊辦被殺之李瀚清已飭騐埋逃犯勒緝務獲另行嚴辦其約束不嚴之右營管帶補用遊擊彭開亮左正哨長補用守備胡長元中副哨長外委劉以敬左營右正哨長補用都司劉永鳳左副哨長外委傅大春均屬咎無可辭相應謂旨一併交部議處以未懲警所有懲辦滋事營勇緣由理合附片具奏伏乞聖鑒謹奏奉硃批著照所請該部知道欽此岑春煊片再晉省攤籌公約賠欵本省教案賠欵以及舉辦一切新政需用浩繁當此民窮財盡之時局其别增籌欵名目滋胥吏影射之端誠不如就已行諸事認眞剔除中飽稍可以便民而益國惟晉本偏僻瘠區向來入欵除錢糧監課外只有釐金爲大宗而中飽之弊亦以釐金爲尤甚自上年以來行商各局卡經臣整頓收數漸有起色坐賈各城卡各數以上藥爲大宗　塲則以太谷平遥兩縣爲最旺屢飭該處局員認眞整頓迄少起色訪求其故皆由不肖局員與各土居狼狽爲奸習於包收包解大都土店皆按比較减數成包之於局員復迭减數成解之於總局馴至私蠧日熾正額日虧本年春間委另補知縣隅繼三接辦太谷坐買釐務臣卽面飭其到卡後認眞整頓旋據隅繼　禀稱會同太谷縣調查各土店流水帳簿計近五年實銷土藥數目較之報解釐金數目漏匿甚多復派隅繼三前赴平遥會同該印委調查平遥各土店流水帳簿漏釐亦夥臣當以各局所漏之釐皆係歴年侵蝕公家之欵亟應照偷漏章程嚴罰第相沿已久其情不無可原然遂不予以薄懲又恐奸商視偷漏爲當然以後榷務愈難整頓因派委太原府知府吳匡前赴太谷太義同知李崇洸前赴平遥酌量懲罰先後據吳匡等禀報遵飭按照各土店商人成本大小或令按取之數照章補還釐銀或令　漏之數加倍補完釐銀計太谷土店共繳銀六萬五千餘兩平遥各土店繳銀四萬兩分别結案雖核之辦理偷漏定章未免輕縱然商情艱窘亦未便不量予從輕此近日整頓坐賈釐務之情形也伏思現值嚴除甲飽之時局榷各員往往不肯將積弊和盤托出此次隅繼三獨能將兩處漏釐查獲俾得藉此立法使卡員奸商均有所儆實大於榷政有裨該員雖無奇才異能然辦理此事確係不辭勞怨伏查奉天等省地釐出力之員歴照異常奏保有案該員隅繼三查獲漏釐鉅欵足爲全省立法較之僅在一卡一局抽收得力者其功尤有過之合無仰懇天恩准將另補知縣隅繼三免補知縣以直隷州知州仍留山西補用俾昭激勸之處出自逾格鴻施至五年内辦理太谷平遥坐賈委員均不免有串通商人弊混之事除袁　一員接辦時係在臣嚴飭整頓以後其弊混情節難爲曲恕已由臣另摺奏叅外其餘各員囿於積習不無可原擬請免其置議各土店漏釐罰欵係分年呈繳其現在繳到者已撥充修建學堂及修理緊要城工道路之需以後繳到省擬卽酌劑每年各學堂經費之不足庶免無米爲炊使諸新政又致廢棄所有整頓坐賈釐務曁保奬查獲漏釐之員各緣由是否有當謹附片具陳伏乞聖鑒訓示謹奏奉硃批著照所請該部知道欽此 
 
