# 1901 - 260 - 4910282

 

Page 1

 
 
　 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[答客問東三省事]  
　　客或問於余曰拳亂旣靖和議告成京師聯軍已經盡撤惟俄人佔據東三省迄今尙未歸還約亦未定未識俄人之意其竟無歸還東三省之心乎抑仍言歸于好而復我版圖乎余曰客爲此問非苟焉已也是必有說客意以爲將歸還我東三省乎仰終不歸還我東三省乎請先申言之以與鄙人相印證可乎客曰以僕觀之俄人之不能據有東三小而歸還我中國也必也余曰何以言之客曰一時之啓釁者相迫以勢也終歸於和好者歴久之理也俄果不欲與中國言和則駐兵據地俄苟允與中國言和則未有不撤兵歸地者此必歸還我東三省之說之一也拳匪擾亂各國聯軍入京今與議和各國但索償銀而並不聲言佔地俄人於東三省事同一律豈能獨持已見濳肆蠶食之心此又必歸還我東三省之說之一也况乎俄旣據有東三省則俄日以强而於中國之利權日益甚俄於中國之利權日益甚卽各國於中國之利權日益損無論他國英先不允而必與之爭蓋英人於中國之利權握之最久而且最大也此必歸還我東三省之說之又其一也有此三說僕故以爲東三省俄必允歸還而他日償以巨金則終不能免余曰信如客言固中國之福然以鄙意億度之恐俄終不允歸還我東三省客曰是亦有說乎余曰有夫俄自前皇大彼得創開邊之議以來其君若臣皆以好大喜功爲事故幅員之廣北至北冰洋南訖地中海東曁太平洋而西亦幾及於大醵洋綜計地球陸地爲俄所管轄者直占七分之一可謂大莫與京矣然而俄之心猶未饜也嘗欲我舉六合并吞八荒以成其大一統之志所猶伏而不動者徒以懼各國耳而各國中尤懼英英之强勝於俄英之富勝於俄其屬地之廣亦不下於俄俄忌英俄忌各國而英與各國亦未嘗不忌之故當日黑海之役英土法三國嘗連合以拒俄遏其西向之路今各國若以助土耳其者助中國同心協力不許俄人馬首之東則俄亦未必不帖然以服然而有不能者英於南非洲一役財力兵力耗費滋多元氣已傷不肯再與强大相埓之俄無端開釁且前皇維多利亞薨未多時新君初立措施國政曰昃不遑其不暇與聞此事者亦勢也至若美則遠在墨洲鞭長莫及法則新與俄人修好斷不肯出而阻撓其餘若德若奥若意若日本諸國旣無創率發難之人烏能合力追隨於後此俄之無所顧忌而不能歸還我東三省者僕蓋微窺焉而得之矣胜更有說者假使各國以東三省之故致書於俄迫令歸還中國爲俄政府者亦致書曰各國不許俄人佔據東三省此意甚善俄國不能不從然各國佔據中國之地甚多倘能一一歸還則俄國必當如命否則京師之事係各國所共俄能如各國之意與中國言和東三省之事係俄所獨俄不能如各國之意當自與中國議和無庸越俎試思各國將何詞以答之乎抑竟如俄國所指將所佔中國之地一一歸還之乎此俄之無所顧忌而不能歸還我東三省者僕又微窺焉而得之矣嗚呼亞洲之不振也肇端於中日一役而鷸蚌之利乃在俄人猶之普法啓釁而俄艦黑海之禁遂不能限以定額水腐而後蠛蠓生酒酸而後醯雞集歡洲之人當深思之亞洲之人亦當深思之今者法與俄聯歡非果欲聯歡也懼德也日本以失英之恃聞亦欲結歡於俄倘俄人以高麗之利許日以長江之利許英二國爲其所餂而俄人可爲所欲爲是尤各國之患而非徒中國之患也然而我之東三小則先淪陷於俄永無歸還之日矣顧瞻西北殊切杞憂初非故爲危悚之詞以張俄人之氣燄其中乃吾之過非吾之幸僕深願留此過以受天下人之指摘也客聞之唯唯而退時手民適以報首論說請乃卽詮次問答之語付之 
[諭旨恭錄]  
　　十月初四日行在内閣奉旨記名道張德彝著賞加三品卿銜充出使大美國大臣欽此同日奉旨出使大美國張德彝著兼充大義國大比國出使大臣欽此同日奉硃律圈出文博補授工科掌印給事中欽此 
[議和全權大臣奏陳各臣覲見禮節摺稿]  
　　拳亂削平中外言歸于好和約艸議内有使臣入 
覲儀節須重加釐訂一條昨由本館在京采訪友人郵示全權大臣奏稿亟錄諸報以饜薄海先覩爲快之心其文曰奏爲按照和議總綱第十二欵商定各國使臣覲見禮節恭摺仰祈聖鑒事竊據領銜日國使臣葛絡幹三月初一日照會内開諸國使臣會同覲見皇帝必在太和殿其一國使臣單行入覲者必在乾清宫使臣呈遞國書必派御輿曁應有之侍衞前往使館並叅隨各員同迓至覲見之宫禮成後一體送歸使臣齎奉國書必由各中門行走皇帝必親手接收國書諸國使臣至宫殿陛前降輿儻設宴欵待必在乾清宫皇帝必躬親入座各禮節必與自主平等大國成規相符各語臣等查覲見一事因中西體制不同各國使臣動援西例相衡以爲相形見絀三十年來爲此事彼此辯駁迄未能定今乘聯軍大勝之後請將禮節酌改固係有挾而求然各國旣有成規則所言亦非盡無理祇可就其萬不能行者力加駁阻爰指出碍難照行之四端一使臣會同覲見必在太和殿一使臣呈遞國書須派御輿迎迓一使臣覲見在宫殿階前降輿升輿一設宴必在乾清宫皇帝躬親入座一面備文照覆一面與各使公推承辦覲見禮節之美國使臣柔克義日本國使臣小村壽太郎極力磋 
 
 

Page 2

 
 
磨三月二十三日又接葛絡幹照會但允將會同覲見改在乾清宫而轎用黄色在宫殿階前降輿仍不肯改至設宴一節據稱各使並無必請賜宴之事臣等復以轎色中國祇有皇帝用黄諸王公大臣皆用緑各國使臣入覲時由内務府備辦緑呢大轎迎送已足以昭隆重若乘黄轎未免駭人聽聞碍難轉奏又降輿升輿一節中國向來體制王公大臣均一東華門外降輿惟賞紫禁城内乘坐肩輿者方能乘椅轎至景運門各使旣請均在乾清宫覲見入宫之路必由景運門應仿中國王公大臣特賞紫禁城乘坐肩輿之例於進東華門後換坐椅轎至景運門停下較爲相宜備文照覆旋聞英國使臣薩道義嘖有煩言謂照覆詞氣不甚和平意將痛加駁斥臣等佯爲不知彼亦置之不答斷思廻鑾在邇覲見禮節必須早日商定户部右侍郎那桐奉出使日本之命小村壽太郎頗與聯絡因屬其於酬應之際婉曲熟商許以緑轎加用黄韁小村壽太郎允與各使商酌臣等復辦給照會大意以日後或有親王及太子等來京必須預留區别地步叙明轎加黄韁可在景運門外下轎五月十七日准日使葛絡幹照覆轎加黄韁各使遵允惟降輿請改在乾清門外等語臣等復備文商酌改爲由景運門外換坐椅轎至乾清門外階前降輿略示通融以期就範兹日使覆稱各使皆以爲然等語自應就此定議竊思歐美各邦咸以遣使聯交爲重軺車來往絡繹於途將命呈書儀文必洽興戎出好消息可以微參上年起釁之端莫甚於圍攻使館是以此次各使必欲將覲見禮節乘機議改使積年所不能請者一旦邀准雖核諸西國敬使之儀未必盡爲過當而揆諸天澤堂廉之辨豈能事事曲從臣設法磋磨至數月之久始將乘黄轎及在太和殿覲見曁宫殿階前降輿三節酌議改易其在乾清宫設宴一節賜宴與否旣可不拘自應暫從緩議遇有應行設宴欵待者統由外務部出名不言賜宴各使當無可挑剔也所有商定使臣覲見禮節緣由除將來往照會抄送軍機處查核外理合恭摺由驛具陳伏乞皇太后皇上聖鑒訓示謹奏 
[恭備迎鑾]  
　　聞之寓京友人云皇太后皇上回京在邇應用鹵簿經鑾儀衞派定各員於十月十二日由火車送往正定折赴河南恭備迎鑾之用 
[情殷祝嘏]  
　　京師訪事友人云本月初十日皇太后萬壽聖節先期由會辦五城事務之順天府府尹陳大京兆會同巡視五城察院出示曉諭曰十月初十日恭逢皇太后萬壽慶典又値迎鑾在邇凡我臣民歡忻鼓舞莫可名言喜普天同慶之時正畿甸肅清之日爲此示仰官紳商民人等知悉自十月初七日爲始至十四日凡官署宦宅鋪户民居均須懸掛紅彩燃點火燈旣表依戀之微忱亦新中興之景象各宜恪遵毋違物示至初九初十兩日各部院推班不理公事初十日在京王公大臣俱穿蟒服辰刻由東華門趨赴内廷行三跪九叩首禮 
[籌銀修庫]  
　　聞之寓京友人云京師十庫原係前明時按照甲乙丙丁戊己庚辛壬癸方位建造迨入本朝酌加删改以銀庫縀疋庫顔料庫隷户部硝磺庫鉛子庫隷工部漆飾庫隸内務府其中銀縀顔料三庫由户部請旨欽派人員管理以重要需今者拳亂旣平商訂和約兩全權大臣徇外人之請將漆飾庫改建教堂縀疋顔料兩庫劃入使館公界銀庫亦改建使館遂由宗室及滿洲人員訂期集議籌欵興修所需經費若干籌銀報效车半 
[示端風化]  
　　京師訪事友人云此間地方自各國暫管以來茶館戱園每有女伶演劇遊蕩子弟更或不顧廉恥挾妓冶遊目下和局旣定地方一律肅清亟須大加整頓除女伶已於九月杪概行驅逐外旋由會辦五城事宜順天府府尹巡視五城察院出示嚴禁略謂近日五城地面戱園酒館私賣女座時有人家邀同女眷游客携帶樂妓入座觀劇進館飮酒男女混雜毫無顧忌沾染申滬之惡習傷壞風俗之萌芽恭查 
欽定臺規内載婦女廟期名色永遠禁革如有仍前違犯者立卽根究照例將本婦夫男治罪並將失察之該管文武地方官一併議處等語是婦女入廟燒香尙且大干例禁况酣歌恒舞之塲豈容混迹其中致多勾引邪淫誘拐逃走之案若不亟行嚴禁何以端風化而正人心除飭傳各戱園酒館主出具不賣女座甘結外合行出示禁止爲此示仰官紳軍民各色人等知悉須知中饋宜治女流無暇逸之時内政先修家長有防閑之責自示之後如有女眷擅行遊讌娼妓過巿招搖再到酒館戱園强買座位者准該戱園卯頭酒館傭保到官喊報立派弁役官媒扭獲到案議夫男以應得之罪治蕩子以違制之刑倘該戲園酒館得錢容留婦女在座一經查出定必從嚴懲辦不貸若司坊稽查不力一併咨部察議凛之毋違特示 
[監司受篆]  
　　聞之寓保定友人云署理直隸清河道袁觀察大化於本月初八日抵省旋擇吉初十日辰刻接受關防一切儀文應有盡有 
[委修電桿]  
　　金陵訪事人云沿江各郡邑所設電桿雖時有修整從未興動大工兹者江兩總督兼南洋通商大臣劉峴帥准督辦電報事宜之盛杏蓀丞堂電咨大致以長江上下各處地方現値振興商務之時電報最關緊要電桿電線年久未經大修今年五六月間大水爲災不無損圮若不亟加修換誠恐貽悮非輕云云遂會委熟諳電務人員分投相度情形隨時修接 
[盜刼當鋪]  
　　寍波訪事人云本月十二夜八點鐘時郡治南鄉斗門橋彚泰當鋪突被盜匪數十人破門而入櫃夥楊某聞聲出外被盜舉棍擊傷於是衆夥皆莫敢誰何任其飽掠而去事後檢點之下共被劫去各物約値洋銀五千數百元次日開單赴鄞縣署禀報縣主徐蓉齋大令委鄞江司巡檢某少尹帶同差勇人等前往勘騐飭捕勒限緝拿 
[飭究糧書]  
　　九江訪事人云江西德化縣櫃書某某等人前因征收錢糧任情舞弊經各鄉紳耆聯名赴道府署控告兹蒙府尊孫景裴太守批示曰書吏係在官之人理宜守法該書等如果謹愼從公何致被人控告前據貢生張益隆等以櫃書舞弊等情控經巡憲曁本府批縣辦理該書等理應聽候查辦乃輙敢來府妄凟查閱所禀一味負氣如所謂卽不充此櫃書錢糧亦未必從此不征查錢糧固屬應征斷不能任爾等舞弊對官尙且如此其平日之蔑視齊民可知其平日之玩視本官亦可知卽如列名之胡鑑章前於光緒二十五年三月有童生黄澗南控伊私改丁八户糧劵是舞弊已非一次確有証據斷難再事姑容仰德化縣迅卽提訊各書按照被控各節確切查明從嚴懲辦該縣錢糧積弊甚深該令務當澈底根究力除積習毋得徇隱至前次私改丁八户糧劵一案該前署縣吳令曾經具詳當經本府核明所議不當駁飭另議尙未詳到應卽由縣核明另案辦理毋違切切又批前據櫃書胡鑑章等具訴業經本府明晰批飭在案兹據禀前情仰德化縣立即查照前發胡鑑章等禀批迅提該書等到案按照被控各節詳細確查明晰澈底根究從嚴據實懲辦以除積習毋稍徇縱自干咎戾 
[鷺江寒浪]  
　　厦門訪事友人云海防同知張司馬查知沿海灘地凡業主起造房屋應先請領單據完納地租近年土木大興而報領者寥寥無幾恐有地保隱匿情弊因予限一月責令一律查明禀報否則將屋封閉充公並提地保嚴懲以爲效尤者儆○厦門常關自併歸洋關稅務司兼辦後道憲延少山觀察派洋務局員楊直剌建勲襄辦一切諭令關上胥役照常辦公肇訪知各渡船時有偷漏之弊嚴飭丁役稽查連日在石碼安海浦頭諸渡口查獲漏捐六起分則判罰計共洋銀八十餘元 
[西湖殘柳]  
　　杭州訪事人云西湖聖因寺爲聖祖仁皇帝南巡時行宫紺宇丹墉氣象甚爲壯麗邇因住持僧名滿甘者恃勢凌人大爲鄉民所惡羣推某紳禀請有司驅逐出寺另舉虎跪寺僧法輪住持擇於本月十五日進院先期具柬發帖遍請諸大護法及各叢林長老 
 
 

Page 3

 
 
是日共設齋筵四十餘席善男信女之前往拮香禮佛者實繁有徒亦佛門中盛事也○嘉興府屬平湖縣獨山海塘工程前經杭嘉湖道李幼梅觀察查勘後禀請撫憲任筱沅中丞批示赶緊興修并札委浙江候補同知吳望春司馬世欽前往估工監督繼又委大挑知縣趙士瀛大令登詒會同覆勘本月十二日已禀辭就道矣 
[南浦雲飛]  
　　南昌訪事友人云江西各屬士子向祇習帖括之學胸中除時墨若干篇試帖數十首外叩以歴代史事國朝掌故類多茫無所知洋務諸書更無論已近日科舉變制多士自知見寡聞陋未足爲通今致用之儒爭向書肆購求時務諸書　架曹倉幾爲之罄語云上有好者下必有甚轉移之捷固如是也○淮鹽價値一再加增近年每斤貴至錢五十六文下月初一日起復增四文開門七事中多一漏巵貧民將何以日度耶○省垣各捕役向多疲玩不堪近經本任江西臬憲升任藩憲柯遜菴方伯大加整頓若輩始稍稍知懼將竊案破獲若干起共有抗不悛改者一律重懲似此風行雷厲捕務庶有起色乎 
[潯江寒荻]  
　　九江訪事人云本月十三日江西九江府孫景裴太守課試濂溪書院肄業生童首題限田論次題問錢糧爲維正之供而花户之隱匿詭寄書差之飛灑浮收其弊幾不可究詰宜何法以杜絶之○新任德化縣吕恪符明府具禀上憲請委候補巡檢洪懋卿陳尹漁兩少尹襄辦本縣保甲事宜以資臂助 
[鍾山寒黛] 金陵訪事人云上元江寗兩縣學文廟遠挹鍾阜近頻秦淮今年五六間月大氷爲災所有櫺星門下馬碑及東首德參天地西首道冠古今兩牌樓盡淪於洪流巨浸中多所損壞泮池欄石更坍塌不堪有維持文教之責者亟宜興工修整也○兩江督憲劉峴帥自奉裁革吏役之諭卽將無卯清書百餘人悉行裁去嗣恐若輩或多失所補還四十名至各房卯書並未裁汰僅將薪水减去四成江甯藩司恩藝堂方伯則止裁周鳳笙一名銀悉如舊凡爲書吏者當無不深感厚恩也○煤油一項内地銷售頗暢邇因價値時有漲落多財善賈者咸在省垣下關多方囤積蓋待貨缺之時居奇牟利也○此間城廂内外荒阡義塚纍纍者不下數十區惟大半不在高原而在卑壤今夏霪雨爲災諸多坍陷城内東花園及城外下關地極卑下受患尤深水退後雖經各善士興修而斷骨殘骸時苦無從收檢安得好行其德者爲之一一掩埋俾不致零落於凄風冷雨中也○日前江南銀元局舂餅廠藝徒鄭小三子於放工時夾帶銀坯三枚經管廠委員督令家丁搜出禀奉總辦某觀發交上元縣懲辦 
[隋柳寒鴉]  
　　揚州訪事人云本月十四日徐州府屬某邑押一要犯過揚忽然斃命解役立卽將舟傍岸喚同河快坊保投江都縣署禀報縣宰某明府隨帶同刑仵差役至河干相騐備棺收殮由原船載回○兩淮泰屬小海等處近有梟匪率黨横行運憲程雨亭都轉聞之立調武衞楚軍若干名會同鹽捕營水師相機緝捕跳梁小醜當不難一律驅除也 
[上海官塲紀事]  
　　新委十六鋪北局冬防委員馬子鈞二尹擇吉前日到差隨赴各巡局拜會諸寅好及至馬路工程局時總辦翁子文太守飭丁擋駕○前日本邑保甲總巡朱森庭明府曁十六鋪巡防北局委員姚榖蓀二尹命駕至馬路工程局拜會適翁子交太守因事他出由家丁擋駕○本邑江南機器製造局總辦毛實君觀察定期暑日乘某輪船赴江寍晉謁督憲劉峴帥面陳要公○昨日江蘇候補縣孫建臣明府縣丞金和仲二尹先後至縣署拜會縣主汪瑤庭大令大令均飭丁擋駕 
[酌裁工食]  
　　上海縣汪瑤庭大令前奉兩江督憲劉峴帥札文飭將署中書吏核實裁减旋查得本邑公務紛繁勢難盡汰爰照向章减給工食四成以資撙節 
[解犯過站]  
　　前者南匯縣批解命案要犯王阿木至省申請署江蘇臬司朱竹石廉訪勘訊兹經廉訪勘畢發回昨日押解過滬解差至縣署投文縣主汪瑤庭大令將犯騐明飭暫寄禁獄中聽候備文解回南匯 
[長袖善舞]  
　　前晚九點鐘時寓滬西商至英界大馬路菜巿前洋房内舉行跳舞之戲直至兩點鐘時始散一時歐西士女馬龍車水爛其如雲燈火通明幾訝城開不夜不可謂非滬濵之盛會也 
[馬路工程局瑣案]  
　　前者本邑南巿馬路工程局總辦翁子文太守以沿浦馬路岫凸不平行人繭足查接管卷由工頭陸合記承築具結立限如或坍毁自願賠修遂於日前傳陸管押嗣陸浼某布號夥朱桂堂保出以便賠修太守允之詎料一經釋出依舊玩延昨日飭差傳保人到案被押候交陸訊明再行核奪○前日蔣福如周乾發二舟子泊舟浦灘繫纜木牌之上胡裕昌木行工人戚炳和顧立才陳阿三見之上前阻止以致口角不休巡街捕一并拘至捕房捕頭令轉解馬路工程局總辦翁子文太守倩襄讞委員余叅軍研訊以蔣因事起細微不應逞凶斷令管押三天以示懲儆 
[英美租界公堂會訊案]  
　　本月初四日有年已七十有三之日斯巴尼亞國人德納各那司者携同伊孫添財出外遊覽道經美界密勒路適木匠金玉林張茂林翻造房屋將磚瓦亂抛傷及其面六百五十號華捕及五十三號西探見之立卽送至同仁醫院求治無奈血衰傷重移時斃命其妻某氏控諸本管總領事署總領事某君函致讞員張柄樞司馬飭差提到金玉林張茂林及木作頭俞榮章前日會同日斯巴尼亞副領事馬德君升堂研訊氏投案泣訴前情金張同供小的等事出無心尙求恩宥俞供是日僅三小工在彼工作司馬以此案金張並非有意傷人礙難照辦姑念原告年已老邁商之馬君賞給屍屬洋銀一百元 
[英美租界公堂瑣案]  
　　正豐街同義樓書秅主董阿法與某甲積有仇隙被甲糾約流氓張阿毛郭阿原華林元張阿四朱阿榮徐桂堂王阿二王阿三等人前往滋擾報經包探趙銀河拘獲一干人昨晨解案請究讞員張柄樞司馬商之佛繙譯判令各責三百板分别遞解回籍○積賊張阿大不知在何處竊得綢衣一件經包探趙銀河拘獲解案司馬判責三百板遞解回籍○徐成福行竊夏小弟家衣服數十件報經包探顧阿六拘獲解案司馬判責四百板押捕房兩月○徐阿二行竊朱文林家綢襖一件由六百零五號巡捕拘解請究司馬判責五百板遞解回籍○沈仁福行竊某洋人家鐵管二枝經二百五十四號巡捕拘解請究司馬判責三百板押捕房三月○王阿大行竊吳連生家東洋車一輛報由包探王長桂拘解請究司馬判責三百板贓給還失主 
[美租界捕房紀事]  
　　嘉定縣人胡阿坤在虹口漢璧禮路第六百六十號門牌協和肉莊執業近見莊已閉歇乘間竊取物寄匿鄰近某姓家前晚包探錢榮棠查獲帶入捕房捕頭令押候轉解公堂禀請讞員張柄樞司馬訊究○前日引翔港人陸姓爲子完姻迎取妝籢行經半淞園附近突被流氓周四全張松張聖林攔路截劫幸居民出爲喝阻得保無虞事後陸投報捕房請爲偵緝捕頭允之令包探劉升堂查明實在情由以便拘解公堂禀請核辦○前晚八點鐘時第二百六十三號巡街捕巡至百老匯路見東洋車夫某甲不遵租界章程意欲拘捕適爲某國兵士所見疑其恃勢欺人突揮老拳任情毆擊傷捕面部血溢如泉捕忿不能平奔赴捕房聲訴捕頭令某號西包探前往查明以便禀請統兵官核奪○昨日亭午時東洋車夫張友桂行經百老匯路適某西人高乘兩輪馬車飛駛而來不及避讓致被撞壞輪軸西人怒將張車照取去張不服投訴捕房捕頭允俟查明再核 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竊犯遞解]  
　　前者滬城巡防中局委員某君拘獲竊犯朱阿松解至上海縣署縣主汪瑤庭大令訊悉口供發收自新所日昨飭吏繕備　　遞解青浦縣原籍交地方官管束 
[上海縣署瑣案]  
　　閱行司巡檢陳少尹解陸阿福林坤和蔡松林尹阿順至縣前晚縣主汪瑤庭大令升堂研訊林供日前小的見某處未橋損壞向居民勸捐洋銀一元購得杉木二株藉資修理行經蔡松林家門前無端被蔡毆擊是以扭至茶肆中評理蔡松林供某日林坤和與竹工某甲互毆以致甲失去洋銀在茶肆中紛紛理論小的惟從旁相勸並無别情尹阿順供伊等肇事之頃小的並不在塲陸阿福供小的在閔行開茶肆是日林等前來啜茗不知因何爭閙遽將茶碗擊破大令判令將林蔡尹各掌頰四十下陸申斥數語叱之使去○今年五月某日沈勲濤被人毆斃屍姊許沈氏報經大令前往騐明提沈所私蕩婦張玉氏及顧陳氏卽麻皮阿姐研訊因無頭緒令交官媒看管前晚提到陳小阿弟陳大阿弟二人升堂推鞫許沈氏供胞弟因與張王氏不睦致被唆人毆斃求賜伸寃張王氏供小婦人實不知情大令喝令鞭背一百下嚴詰再三始供小婦人與沈私識多年五月十二日偶至素識之顧陳氏家閒談因遇大雨留宿兩夜至十四日沈來召加中途被流氓毆傷由小婦人送往仁濟醫館求醫無效顧陳氏供詞與張王氏相符大令謂張王氏曰本縣訪悉爾近與他人有染憐新棄舊時與沈口角并携取器物逃至顧陳氏家被沈查知勒令回去遂糾人將沈毆斃今到案之大阿弟等究竟是否當時行兇人張王氏答稱當時人多不能細認小阿弟供小的隨母親在褚家橋開茶館彼等肇禍時小的患病在家從未出門干預突遭誣指尙乞矜全大阿弟供小的在租界工部局做工五月内由局中西人派至徐家匯工作伊等釀禍並不在塲大令喝令掌頰五十下供稱母親現已到案求恩詰訊便大令提訊其母陳李氏供稱小婦人與張王氏比鄰沈勲濤被毆之前有貨牛乳之寳寳偕流氓九指頭雙喜及不知名姓之甲乙丙丁四人前來品茗至午後始去旋聞南首喧譁聲趨往視之沈已受傷隨雇小車載送醫院時小婦人次子患病長子在徐家匯工作實未與聞大令飭將小阿弟交陳李氏帶去大阿弟收押顧陳氏張王氏仍交官媒看管許沈氏叱之使退 
[南巿捕房紀事]  
　　陳周氏向居南碼頭十二圖前晚由北巿雇坐李阿三東洋車囘家迨下車時將所帶洋銀十元遺於車上倉卒未及携取昨日在馬路中遇李見向之索取李不承認以致爭閙某號巡街捕見之一併拘至捕房捕頭令押候解送馬路工程局禀請總辦翁子文太守訊究○昨日英商老公茂紡纱廠查騐棉花人在萬裕碼頭查見販户周長勝席關生王茂生所售棉花六包均有水蹟爰卽拘送捕房捕頭令押候轉解馬路工程局禀請究罰○有黄明章者向在金如康沙船上執役邇爲二豎所侮勢已垂危前日船主遣人棄諸鹽碼頭隙地上旋由巡街捕查見報知捕房捕頭立遣十六鋪地甲前往查明將舵工馮阿金拘獲馮自願舁回醫療捕頭始從寛釋出 
[法租界公堂瑣案]  
　　怡和紡紗廠管棧西人訴稱不工陸乾生竊取廠内細纱一包應請追給讞杜枝園大令著押候查明再核○張貴林訴稱張連生向大昌洋行賒取各物計洋銀一百八十五元由小的作保邇竟圖賴不還是以扭請追給張連生供此項貨物小的爲蔣姓友人擔保無端被累求賜宏恩大令飭覓妥人人銀並保限半個月内措資歸楚○金劉氏訴稱本年六月某日湖北人宋氏將伊女名杏者抵押洋銀二百元上月十九日忽然逃去報捕後在朱楊氏家查獲是以送案請訊朱楊氏供小婦人與宋杏同鄉前日宋杏逃至小婦人家堅不肯出祗得暫留宋杏供金劉氏欲賣入新清和坊某龜奴家爲妓是以伺隙脫逃大令飭發普育堂留養朱楊氏交人保出候傳宋氏到案訊核○前者顧裕廷控其妻吳氏不守婦道請發善堂留養旣而吳氏具呈自願隨夫回籍切結昨日大令飭傳復訊顧吳氏供稱小婦人並未具結實係顧僞繕大令謂顧曰爾欲領吳氏回家須覔的實保人具不敢凌虐切結送案存查○韓梅生前將三圖田五畝托已故之過永發向西捕柴某抵押洋銀六百元延宕不還控奉大令判將此田賣與西捕管業地保許炳如禀稱此田原係趙姓之産大令命提趙詰究趙供此田係三房公産小的只抵押洋銀七十元未便售與西人大令命退去俟下禮拜一　案候核○胡炳華吳二瞿金標等投案訴稱家中失去衣服銅盂等物報捕查獲竊賊周阿三吊到原贓求准具領周阿三認竊不諱大令判枷一個月責五百板期滿發改過所監禁○包探禀稱積竊楊理天甫經釋出復犯竊案是以解案請辦大令判枷一個月責五百板 
[江蘇官報]  
　　十月初四日藩轅牌示照得蘇管糧通判劉朝鑾據報病故遺缺查有儘先前同知李福冕堪以輪委署理特用道曾廣祚辭行赴金陵知縣慶多禀辭回常州施振瀛禀辭回甯從九錢國楨禀謝奉委奔牛釐避司員差卽辭五品頂戴江蘇試用縣丞吳榮州同銜試用府照磨張錫昌布經歴銜試用巡檢吳爾棠均浙江人禀知繳咨到省 
[維揚官報]  
　　十月初九日馮鹺尹元章自泗源溝卡來黄鹺尹海長委如臯閘郭鹺尹曾尙委總局聽差張鹺尹之溶解蘇州餉起程禮科給事中給諫兆蘭過楊初十日吳鹺尹勸脩委周莊卡姚鹺尹晉　到總局發照差章鹺尹寅清委界溝卡十一日楊鹺尹文俊陳鹺尹元章委總局聽差 
[豫章官報]  
　　知縣甄官保往饒州府屬葆和往袁臨府屬楊家駿往廣信府屬府照李繼臨往遊城俱辦膏捐知府彭鍔辦義寗荃稅知縣向步　辦有嬰局童炳森辦贑州東關卡張元義　　委州縣一次侯青照守催前餘干縣徐故令交代指分府經黄雲龍易鳴俱投文張家駒辦新喻卡彭嶽岐酌辦一次署吳城主簿汪葆昌安仁典史何彦璋俱缷事回指分驛丞何承瑞府經洪嘉蔭童益恆韋鑒祖姚瑞麒孫逢瑞瑞承榕胡濂林煦春俱就近騐看臨江府斌鑑飭回本任 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　吏部謹奏爲遵旨議奏事准行在臣部咨送内閣鈔出山東巡撫袁世凱奏稱冠縣知縣王天培病故開缺係衝煩難兼三外調要缺在東省現任簡缺知縣内逐加遴選查有萊蕪縣知縣丁兆德才具老練辦事勤能合無仰懇天恩俯准以丁兆德調補冠縣知縣實於要缺有裨所遺萊蕪縣知縣簡缺東省現有應補人員俟接准部覆再行揀員請補等因光緒二十六年九月初九日奉硃批吏部議奏欽此欽遵鈔出到部查定例州縣應調缺出俱令於現任人員揀選調補又州縣必歴俸三年以上方准揀選題調各等語以光緒十五年十二月十一日臣部奏准嗣後以簡調煩人員任内承緝盜案尙在三叅以前者仍准照舊辦理其三叅已滿四叅業已起限雖經聲明人地相需准其調補仍應核其已起四叅例關降調之案照例查級抵銷其例止二叅有關降革之案已起二叅例止三叅有關降革之案已起三叅亦應照此辦理如級不敷抵或展叅例關革職均令於調補時隨案分别呈交捐復降級革職銀兩俟銀兩繳清再行核准等因在案今山東冠縣知縣王天培於光緒二十六年三月安九日病故應以本日作爲開缺日期歸二十六年三月分截缺係衝煩難調要缺例應在外揀選兹據該撫奏調以萊蕪縣知縣丁兆德調補欽奉硃批交臣部議奏臣等查丁兆德貴州監生由山東籌餉候補先知縣題署萊蕪縣知縣光緒十三年三月二十七日到任業經寔授在案歴俸已滿三年今請調補冠縣要缺知縣查該員任内有承緝事主吳斗寅被竊嚇禁一案又事主朱玉林被刦一案現在均係三叅到部又事主吳濟漢被刼一案現係二叅到部又事主刁住下仔被搶拒傷一案又事主劉喜油房被劫一案現在均係疎防到部今請調要缺知縣自應照章核辦所有承緝事主吳濟漢刁住下仔劉喜油房等三案核計四叅均未起限照章免其核計其承緝事主吳斗寅及事主朱玉林等二案核計四叅已經滿限惟未據該撫咨報到部應照章查級抵銷該員内有紀錄十次應銷去紀錄八次抵銷事主吳斗寅被竊嚇禁一案及事主朱玉林被刼一案免其降調核與调補例章相符相應奏明請旨准將山東萊蕪縣知縣丁兆德調補冠縣知縣銜缺相當無庸送部引 
見所遺萊蕪縣知縣員缺准其留於該省另行請補謹將臣等遵旨議奏緣由繕摺具奏伏乞皇上聖鑒謹奏奉 
硃批依議欽此 
宗人府宗令和碩禮親王臣世鐸等跪奏爲請旨事查吏部則例内載各衙門員外郎主事等官如果歴俸已深鉅升不遠准該堂官酌留等語查臣衙門主事宗室常瑞由効力筆帖式歴升今職今該員俸次已深遇有各部院宗室員外郎缺出將屆選升臣等查該員常瑞明白安詳老成端謹自到臣衙門以來一切公事均屬留心設令該員選補别衙門不惟尙須學習而臣衙門轉少熟諳之員合無仰懇天恩俯准將臣衙門主事常瑞留於臣衙門俟有副理事官缺出照例辦理臣等爲愼重公務起見是否有當伏乞皇太后皇上聖鑒再臣衙門左宗人員勒銜固山貝子溥倫現隨行在未經列銜合併聲明爲此謹奏請旨奉硃批依議欽此 
吏部謹奏爲遵旨議奏事准行在臣部咨送内閣抄出前署浙江巡撫湖南布政使余聯沅等奏稱西安縣知縣吳德潚身故開缺查有新海防遇缺先補用知縣胡壽海才具穩練年力富强堪以請補西安縣知縣該員係新海防遇缺先補用知縣請補知縣銜缺相當毋庸送部引見惟係捐納人員仍令試俸三年等因光緒二十七年二月初五日奉硃批吏部議奏欽此欽遵鈔出到部查浙江西安縣知縣吳德潚於光緒二十六年六月二十五日身故遺缺應以本日作爲開缺日期係衝煩中缺應歸月選先經該撫扣留外稱歸六月分截缺是月分祇此一缺毋庸掣簽查該省病故休知縣一項上次用至新海防遇缺先各項出身並分缺間止今此一缺鄭工遇缺先無人應用第一新海防遇缺先正途出身之人兹據該署撫等請以新海防遇缺先知縣胡壽海補授欽奉硃批交臣部議奏臣等查胡壽海江蘇舉人由貴州新海防遇缺先補用知縣遵例捐離貴州改指浙江補用於光緒二十五年八月二十四日到省過班知照八月二十日行文按該省照限減半計算扣至九月十七日接到部文之日作爲新海防遇缺先知縣到省日期今請補授西安縣知縣核與定例相符相應奏明請旨准將浙江新海防遇缺先知縣胡壽海補授西安縣知縣該員係新海防遇缺先知縣請補知縣銜缺相當毋庸送部引見該員係捐納人員應令試俸三年謹將臣等遵議緣由繕摺具奏伏乞皇太后皇上聖鑒謹奏奉硃批依議欽此 
吏部謹奉爲尊旨議奏事准行在臣部咨送内閣抄出前護理陜甘總督何福堃奏稱敦煌縣知縣嚴澤病故遺缺係煩難要缺政務殷煩查有候補知縣易策謙年强才裕辦事勤能仰懇天恩俯念要缺需員准以候補知縣易策謙補授敦煌縣知縣等因光緒二十七年三月初十日奉硃批吏部議奏欽此欽遵鈔出到部查敦煌縣知縣嚴澤於光緒二十六年十月十六日病故應以本日作爲開缺日期歸十月分截缺係煩難調中缺例應在外揀選兹據該護督請以候補知縣易策謙署理欽奉硃批交臣部議奏臣等查易策謙湖南文童由分省補用縣丞因關隴肅清案内保以知縣留任補用光緒七年閏七月十三日到省業經期滿甄别留省補用在案今請補授敦煌縣要缺知縣查該員係初任候補人員按照定例祇准專以選缺請署不准請補要缺所有該護督請以候補知縣易策謙署敦煌縣知縣之處核與定例不符應毋庸議其敦煌縣知縣要缺應令該督另行揀選謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出前兼署兩廣總督廣東巡撫德壽奏稱欽州直隸州知州李光高病故遺缺係烟瘴要缺政務殷煩非得精明幹練之員小足以資治理查有候補同知直隸州知州李家焯明幹練逹奮勉有爲相應請旨准以候補同知直隷州知州李家焯補授欽州直隸州知州等因光緒二十七年正月十三日奉硃批吏部議奏欽此欽遵抄出到部查欽州直隷州知州李光高於光緒二十六年閏八月十二日病故應以本日作爲開缺日期歸閏八月分截缺係衝煩難烟瘴要缺例應在外揀選兹據該署督請以候補直隷州知州李家焯補授欽奉硃批交臣部議奏臣等查李家焯湖南監生由前廣東定安縣知縣丁憂開缺管帶巡防卓勇奏請准其就近起復作爲回省補用俟補缺後再行送部引見於光緒二十二年九月二十二日奉硃批著照所請吏部知道欽此因拿獲私鑄銀元太犯案内出力保免補本班以同知直隷州知州留於原省儘先補用例應赴部引見旋經奏叅降一級調用係公罪例議抵銷因無級紀抵銷遵例捐復同知直隸州知州降一級調用處分經本部調取引見在案今請補授欽州直隸縣知州惟查該員保舉同知直隷州知州及捐復之案均未赴部引見按照定例應俟引見回省後方准補用所有該督等請以候補同知直隷州知州李家焯補授欽州直隸州知州之處核舉定例不符應毋庸議其欽州直隸州知州要缺應令該督等另行揀選再該員係保舉免補本班人員照章應補交留省銀兩應令該督給咨該員併案赴部引見謹將臣等遵議緣由繕摺具奏伏乞皇太后皇上聖鑒謹奏奉硃批依議欽此 
 
