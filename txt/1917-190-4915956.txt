# 1917 - 190 - 4915956

 

Page 1

 
 
   
 
 

Page 2

 
 
詩評 
[善後（冷）]  
　　今日均謂致力於善後問題矣雖然善北京一隅之後易　善全中國之後不易也善表面之後易也善人心之後不易也 
　　雖然全中國之後而不善北京一隅之後雖善而將復惡人心之後而不善表面之後雖善而亦必終凶故余謂今之爲善後計者勿僅僅以北京表面之後爲足也 
　　然則今日善後最宜之計奈何曰去成見淡權位廣度量示誠心而已他安足恃哉 
[命令]  
　　七月十四日大總統令　國務院秘書長張國淦呈請辭職張國淦准免本職此令 
 
 
 

Page 3

 
 
　　又令　任命張志潭爲國務院秘書長此令 
　　七月十五日大總統令　特任汪大燮爲外交總長此令 
　　又令　陸軍總長王士珍呈請辭職王士珍准免本職此令 
　　又令　特任段祺瑞兼陸軍總長此令 
　　又令　特任劉冠雄爲海軍總長此令 
　　又令　特任薩鎭冰爲海疆巡閱使此令 
　　又令　雷震春張鎭芳馮德麟背叛共和逆迹昭著著即行褫奪官職暨勳位勳章分交法庭依法嚴懲以申國紀而儆奸邪此令 
　　又令　京津一帶臨時警備司令著即撤銷此令 
　　又令　廣東省長朱慶　電呈廣東警務處處長兼省會警察廳廳長王順存因病辭職王順存准免本職此令 
　　又令　任命魏邦平署廣東警務處處長兼省會警察廳廳長此令 
[專電]  
　　北京電　馮電辭代理又主張六個月内召集新國會（十六日上午十一鐘） 
　　北京電　馮意外交積案甚多引渡張勳及解除德俘問題等尤關緊要故令與陸海兩部先發表（十六日上午二鐘） 
　　北京電　進步黨人以某問題擬皆不入閣伍將官印送京（十六日上午十一鐘） 
　　北京電　段派靳雲鵬謁梁啓超仍請任財政梁决不就田文烈呼聲最高（十六日上午十鐘） 
　　北京電　昨日軍務會議注重聯絡京内外各路軍隊感情免生誤會報載條議各事尚非實情惟段意確注重令各軍速回原地免南方疑念（十六日下午十二鐘） 
　　北京電　外交汪大燮海軍劉冠雄陸軍段自兼已明令發表（十六日上午十鐘） 
　　北京電　昨日上午十二時至一時段以下各路司令在陸軍部　重要會議關防甚嚴探係布置軍事善後及軍隊調回原地與處分張軍之辦法（十六日上午十鐘） 
　　北京電　德人参與復辟之說益盛已搜查證據（十六上午十一鐘） 
　　北京電　各部總長今日爲决定最後期馮來電不欲干涉財政有人主張段兼易統一田文烈之說亦因田與各督易接洽但今日又有與梁啓超再商說交通曹汝霖次長爲葉恭綽外交汪大燮次長劉崇傑教育張一麐次長袁希濤李思浩長鹽署王克敏運動中銀行總裁張弧運動烟酒督辦（十五日下午一鐘） 
　　北京電　國務院秘書均復職各部由参事廳或司長等通知未復辟前各職員照常辦事（十五日上午十二鐘） 
　　北京電　昨隨段來者爲湯化龍李長泰張國淦張志潭曾毓雋張弧葉恭綽李思浩等靳雲鵬因病未來丁士源留津結束津務交楊以德辦理（十五日上午十二鐘） 
　　北京電　段今日到院視事秘書長張志潭昨已率秘書到院辦公（十五日上午十一鐘） 
　　北京電　頃晤張秘書長言其餘閣員已電馮商今晚可發表財政梁啓超交通曹汝霖司法林長民内務暫秘農商張國淦至田文烈長財政說今日已打消（十六日上午十二鐘） 
　　北京電　明日派靳雲鵬赴甯歡迎馮總統（十六日上午十二鐘） 
　　北京電　報載馮曾辭代職政府力言無有（十六日上午十二鐘） 
　　北京電　昨政府正式問清宫有無張兵遺留各查明確皆敗逃無一留者（十六日上午十二鐘） 
　　北京電　馮段目下施政方針（一）先安京局（二）成立内閣（三）段催馮速來京（四）軍隊即回原防然後籌選國會疎通南部意見（十六日下午十二鐘） 
　　北京電　東海爲清室事來京（十六日上午十鐘） 
　　廣東電　孫文到汕暫不來省派章太炎陳炯明朱執信晉省孫意以叛督稱兵後一切均逸出常軌無約法上根據西南諸省宜切實聯絡（十四日上午十一鐘） 
　　廣東電　李烈鈞定期赴滬（十四日上午十一鐘） 
　　廣東電　龍濟光派李嘉品赴邕謁陸决將所部聯絡兩廣軍隊（十四日上午十一鐘） 
　　廣東電　陳督再佈告主客各軍同經患難决不使衝突發生（十四日上午十一鐘） 
[外電]  
　　北京電　段祺瑞昨已到京政客數人與之俱來其惹人注視者爲許世英段到京後首至日使署向林權助謝其對於黎總統之招待據日署官場稱段見日使後即謁見黎總統少頃黎出日署而返私邸北京華人前因大軍集京恐其紀律不嚴惶慮多日而對於曹錕部下第三師兵士尤惴惴不安因該師於一九一二年曾掠搶北京也今則漸趨安靜竚候關於清室總統府與新内閣之報告段主張清室尊榮與經費仍照常維持與復辟前無異但有人力勸移清室出京削減其地位以謝南方至於内閣大約梁啟超不加入湯化龍亦然以言總統一席則此問题大足起人奇異段祺瑞既已往謁黎元洪似段已消釋前嫌願奉黎復位以取銷馮國璋代理總統之名稱矣惟黎則執定大局粗安即行退休之言大約總統問題須經過若干周折而後始可决定也（十五日） 
　　哈爾濱電　晚間十時三十分有俄人三名乘馬車由火車站沿大街馳行忽有武裝盜匪二人阻止其車開槍轟撃當場撃斃一人傷一人餘一人幸無恙盜匪攫去死者之資計俄幣一萬一千盧布其他二人亦携鉅欵但盜匪倉促圖逃之際未及搜得其時路上行人未絶惟盜匪竟從容逸去蹤跡杳然受傷者當被抬往醫院傷勢頗重哈爾濱常發生持械强刦之盜案匪徒混跡巿廛而軍警不能抑其猖獗故居民頗有戒心（十四日）以上字林報 
　　北京電　段祺瑞今日就總理職惟内閣人物日内尚未能宣佈聞梁啓超湯化龍與其他進步黨員不欲被人指爲謀取祿位故不願加入新内閣以致閣員名單不能從速發表衆望此種困難當可速銷而强有力之政府當可早成　可應付南方日趨嚴重之反抗（十五日）路透電 
　　北京電　馮國璋電致段總理主張一政黨組織責任内閣並謂從前衝突皆由閣員不相聯合所致（十六日） 
　　北京電　馮國璋建議六個月内召集國會段祺瑞似贊成此議（十六日） 
　　北京電　路透電社與仇德報紙所傳德人扶助張勳前德使署衞兵助張作戰及德人送張勳入荷蘭使署等說皆屬虚妄實則張勳從其部下之言避入荷使署荷使與協約國各公使會商後即飭荷署衞隊司令將張勳移送前德人軍營（十六日） 
　　北京電　載振昨向段祺瑞道賀兼商榷重要事件（十五日）以上德文電 
　　北京電　靳雲鵬受段祺瑞之意定於十七日出京赴寗求馮國璋來京（十六日） 
　　北京電　段總理收拾時局之策如左維持北京之秩序組織内閣（大約今夜發表命令）撤退討伐軍促馮國璋來京召集國會疏通南方之意思（十六日） 
　　北京電　徐世昌因清室請求之故於今晨八時半由津乘坐專車北行十一時半到京即入東西牌樓自宅有段芝貴以下多人至車站迎接（十六日） 
　　濟南電　徐州兵變津浦鐵道一時爲之不通現據報告經徐州鎭守使鎭壓業已平定第五師張師長因防逃兵竄入故山東省境防備甚嚴（十六日） 
　　濟南電　曹州土匪勢甚猖獗前曾刦掠曹縣城近聞張勳之逃兵亦有加入匪黨者事勢益大（十六日） 
　　濟南電　山東省議會議員爲關政局善後問題開談話會以收拾時局宜决速開國會擁護約法已通電各省矣（十六日）以上東方通信社電 
[戰電]  
　　俄京電　俄軍激戰於洛尼柴河境渡過下遊佔據附近數高地俄軍逐走柯萊士東北高地之敵軍俄軍現佔守洛尼柴河上游杜里拉東南泊里興斯柯附近之渡口（十四日） 
　　倫敦電　海軍部宣稱英艦　鋒號（一九二五○噸每小時行二一海里載將士七二四人一九一○年造成）本月九日泊港時内部爆炸登時沉没救起軍官一員兵二人軍官旋即殞命時有九十七人告假上岸岸得免罹禍現已開始查問（十三日） 
　　倫敦電　海格將軍報稱昨夜敵軍猛轟後進攻洛巴爾齊特南面英軍陣地受而退敵軍在哈吉柯爾東面等處襲撃失利（十四日） 
　　巴黎電　今晚公報聖康丹東南等數處砲戰甚爲劇烈亚貢及末斯河兩岸雙方砲隊亦殊活動敵軍猛轟策姆落下砲彈一千六百枚（十三日） 
　　巴黎電　今日下午公報云敵軍在聖康丹南面進攻數次均爲英軍砲隊撃潰末斯河左岸砲戰甚爲活動三○四山附近尤甚　德飛機以炸彈擲撃南錫北面全境死女子二人（十四日） 
[公電]  
　　黎黄陂通電　馮大總統陸巡閱使各督軍省長各報館均鑒寒電計逹頃聞道路流言頗有於總統復職之說竊加揣擬者驚駭何極元洪引咎退職久有成見皎日懸盟長河表誓此次因故去職付託有人按法既無復位之文揆情豈有還轅之理念元洪夙闕栽成叨逢際會求治太急而躓於康莊用人過寛而蔽於輿車追思罪戻每疚神明國會内閣立國兼資制憲之難集思尤貴當稷下高談之日正沙中忿語之時縱殫慮以求平尚觸機而危發而元洪揚湯弭沸膠柱調音既無疏濬之方竟激横流之禍一也解散國會政出非常縱謂法無明文隣有先例然而謹守繩墨昭誓山河顧以懼民國之中殤竟至拂初心而改選枯蘆縮水莫遂微忱寡草隨風卒隳持操二也張勳久蓄野心自爲盟主屬以國家多故曲予優容遂至乘瑕隙以激羣藩結要津以徼明令元洪雖持異議卒惑羣言既爲城下之盟復召奪門之變莽蜂蟄指引虎糜軀三也大盜移國都巿震驚撤侍衞於東堂屯重兵於北闕元洪久經　浪何畏獰飇顧憂大厦之焚欲擇長城之寄含垢忍辱茹痛停覆進不能登台授仗以殄凶渠退不能闔室自焚以殉民國縱中興之有託猶内省而滋慙四也輕騎宵征擬居醫院暫脫身於塞庫欲奮翼於澠池廼者閽人不通偵騎　錯遄臻使館得免危機自承褊壁之藏轉懔控冰之懼亦既宣言公使早伍平民雖於國似無錙黍之傷而此身究受羽毛之庇五也凡此愆尤皆難解免一人叢脞萬姓流離覩鋒鏑而慙宿將合六州而莫鑄投四裔以何辭萬一矜其本心還我初服惟有杜門思過掃地焚香磨濯餘生懺除夙孽寗有辭條之葉仍返林柯墮涵之花再登茵蓆心肝倘在面目何施且夫謀國必忠怵民以德琴弛則弦改車覆則軌遷若必使負罪之身仍尸高位　嘲四海播笑編氓將何以整飭紀綱折衝樽俎稀瓜不甚四摘偃柳不可三眠亡國危軍又焉用此抑元洪少有進者國家斷一師克在和當興亡之交爲排難解散之計正宜恪守法律蠲棄猜嫌况馮總統江淮坐鎭夙得軍心段總理鍾　不驚再安國本果能舉右挈左提之實寗復有南强北勝之虞風從（疑有脫落）難言愛國之誠容有潰防之慮此次興師討賊心迹已昭何忍執越身之微瑕推回天之偉績兩軍護國八表齊功公忠既已同存法治尤當共和若復挈短衡長黨同伐異員嶠可到而使之反風宣房欲成而爲之决水茫茫渗黷豈有寗期有鼎革以還政爭迭起凡兹兄弟鬩牆之事皆爲妖謀竊國之資倘諸夏之偕亡詎一成之能藉殷鑒不遺天命難違此尤元洪待罪之言所爲垂涙而道者也勉戴河間奠我民國慚愧雖化枯骨猶生否則荒山越翳縱董穴以無歸窮海田横當投荒而不返攄誠感聽繼以告　供叩寒二 
　　馮河間辭代總統職電　天禍中國變起京師元首被逼越在使館國璋循各方面之請求依法代理祗因政權不可一日中斷勉荷仔肩大任驟膺深虞隕越幸段總理暨各司令劍及羅及赴機迅速慷慨興師各省軍民義憤塡膺趨向一級浹旬之間肅清京師共和回復特念國璋代理之職權爲黎大總統因故不能執行而發生即日本使館所保護者非黎某之個人而爲中華民國之大總統現在京師收復應向日本使館表示謝忱迎還黎大總統即日入居舊府以國璋代理之職權奉還黎大總統法津事實均宜如此方爲名正言順國璋得藉以稍輕擔負民國報甚國璋寒印 
要聞一 
[抱一通訊（南洋第六號）]  
　　檳榔嶼　外國償　烟賭　國文 
　　余游蹤循馬來半島而西沿途但聞僑民憤憤談國事各省督軍如何大總統如何國會如何見余爭就問近狀而不知余之去國久所見所聞殊無以加於問者也讀者須知南洋爲熱血男兒産出地非其氣候使然蓋僑民愛國之誠高於内地日見夫居留政府政治之成績爛然常立是爲標凖以責望於本國政府乃朝一消息大惡夕一消息愈惡强者憤於言弱者憤於色矣余過檳城齎嗟慨嘆之聲溢乎街巷正不知本國同胞此時情狀爲何若也 
　　檳榔嶼爲馬來半島西邊一小島凡論舶自歐洲出紅海經印度缅甸以來新加坡必經檳榔嶼故商務繁盛全島人口十七萬餘而華僑有十二萬餘占其三分之二以上新來之僑民日增一日然大都過此以往馬來半島之内地爲橡園錫礦等作工於本埠無甚增減此十二萬餘人福建七千餘廣東六千餘 
　　去歲英政府以戰役故募集六釐公債票檳城華僑之應募者百餘萬元新加坡尤多得二百餘萬應募者之心理半固感於彼政府之保護僑民而樂於輸納半亦以居留之關系不能不奉命惟謹自戰役起捐稅既日以增加而復有義勇隊之募集我僑民又感於彼國人之愛國心勃發故内嚮之誠亦因之亢進大富豪有謀移家歸國者有謀析其家資之一部回國營實業者我政府既屢屢以是爲僑民勸此誠空前之機會而豈期國内變端又作使僑民將進趦趄作無家可歸之嘆也 
　　檳城有鴉片烟館十餘家行馬來半島所至莫不見通衢高揭鴉片大字招牌在吉隆坡竟見以鴉片館而題名公益别墅者見者恬不爲怪殊爲可駭從前各地賭風甚熾當一千九百十一年華僑公請居留政府禁止居然絶跡現僅柔佛一地尚有之可知僑民果疾恶此物者盡力鼓吹未必無如願禁絶之一日今之鴉片惟華人得吸之他國他種人不許也即柔佛之賭亦惟華人得爲之他國他種人不許也而溺其中者方引爲優待而刻骨銘其高惠也不亦大可哀哉 
　　有一事殊可喜檳城華橋所自設之學校現有學生約二千人英人所設學校華學生亦有五六千從前僑民子弟爭習英文以通英文則得薪厚也今多改入華校習華文因各種機關欲延華英文並優者漸多而祖國文言之聲價因之增進未始非僑民思想進步之一表徵也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京津太晤士報之觀戰紀]  
　　十三日京津太晤士報紀北京戰狀云北京十二號早八點討伐軍黎明時開始攻撃天壇所駐之叛軍距使館界一里之遥各種鎗砲聲聞四野討伐軍用沙博乃爾（此種子彈命中時内含多數小彈）攻撃張勳住宅辮軍抵抗甚力無意投誠流彈飛入使館界在城牆上傷美國照相館一人美商一人美兵一名日本值崗兵一名意大利水手一名所有使館界衞兵各據防守地位界外各國商民均經飭速遷入界内飛艇在辮軍地位飛撃討逆軍業經前進向内包圍視辮軍如此執意抵抗恐停戰時必定全軍覆没兩方面竭力免傷使館界張勳親自督戰十二日早四點三十分討逆軍由各門入城首先攻撃天壇想辮軍早已預料及此一聞鎗聲知係總攻撃之號令辮兵絶無絲毫之退讓極力還撃有一小隊張勳守前門之兵用機關砲防守討逆軍由大街向前門行近時辮兵始行用機關鎗防衞傷討逆軍不少紫禁城對面門前有辮軍用沙袋在該處防守攻撃張勳前門之兵爲此次攻撃最要之點自始至終用大炸力砲彈并沙博乃爾彈射撃用去多少噸數固不得其詳大約其數亦必甚多至日午時見張處業已首火烟霧漫天張勳已逃至荷蘭使館余（訪員自稱）親見張勳住宅損傷不可言狀所有牆垣石頭全變成虀粉其左右民房全皆傷壞余聞人云辮軍看大勢已去自行放火致有此極大之損失此甚爲可惜因余昨晚新至此地看見鑲嵌許多傢具現在都已變成灰土討逆軍停攻後辮軍所存子彈經火燃着爆發如機關鎗聲余深悉張勳離開此處之故死馬死羊並各種牲畜徧地皆是惟不見張勳之死兵定必連傷兵運往他處在午前十一點有一德人陪張勳至荷蘭使館請求按照國事犯保護該使館按照萬國公法允准保護稍待公使團會議議定詳告張勳在使館界爲政治犯受使館之保護時不准有政治行爲並有人云張勳如求使館界保護必須命辮兵投降一節此層余不能證實在下午三時均號令停戰至四點已無槍聲想係兩方有協議之處在開戰時巡警及提署軍隊處中立態度嗣後由巡警查點辮兵安放於瑞金大樓舊財政部該辮兵等絶無絲毫憂愁雖天氣炎熱身體勞乏仍嬉笑如常入門時並未使其解除武裝所有巡警等彼此感情甚好雖有十點鐘極猛烈之火砲攻撃想死傷不致甚衆因戰線太廣無從查其確數也 
[十二日北京戰况誌詳]  
　　軍號鳴鳴攻撃終止矣復辟之命運遂於十二日下午一時亦隨之而告終此次戰事自晨四時三十分始至下午一時許止約計十小時之久野砲機關鎗及來福鎗萬響齊發非不熱閙然統計雙方死傷不及百人名之曰戰不若謂之爲戲然而小民苦矣是日前後戰事情形昨報已述梗概兹再爲詳錄如次討逆軍開始攻撃在昨晨四時半信砲一聲四壁響應而天壇方面之戰事亦即同時發生聞攻天壇者爲十二十三及第八師其十二及十三兩師由廣安門而入一部份直衝天壇後面一部份由崇文門大街向西折南入瓷器口而攻天壇之北面至於第八師則由彰儀門而入東進至香廠從而之北斜撃天壇之正門一部分則由永定門方面斜出以制其左於是天壇之辮軍三營及馬砲各一營即成爲鑊中之鼈矣初戰時雙方炮火甚形猛烈機關鎗連珠歷歷聞之令人驚心動魄約半小時後幾乎純用砲戰至七時許而小銃爲主要戰具矣初時辮軍若占優勢蓋十二十三師純由一方正攻而辮軍多牆自固頗能有恃無恐六時在崇文門樓遥見十三師步馬隊約千人向天壇北面急進而一瞬間曹錕第八師亦由香廠方面撃射三百砲火辮軍頗覺不支故於八時許忽行高扯白旗以爲投降之表示不數分鐘而民國之五色旗已高懸於天壇方面於是雙方停戰而條件之磋商開始矣當終止攻撃時外人尚以爲暫時休息及至詳細調查方知已彼此議妥停戰此八時事也先是約八時許南苑飛機兩架飛入城中實行偵察敵情其一架直馳南池子及景山方面在上盤旋一周離地約千餘尺觀戰外人中有謂該機擲下炸彈一枚頓時炸發者然砲火聲中炸發及砲聲難以辦别不識所聞者果係炸彈之燦炸否耳其一架則不及進内城折而向南過天壇之上其高度約在三千尺以上想非探敵作用或有謂見飛機三架者然在城上所見當時確係兩架其襲撃東安門者主軍聞係第一師有十一師爲之助該軍預於晚間進朝陽門於城内各地點稍爲休息至四時半實行進撃前哨向東華門方面而行至東華門大街以王府井大街及東安巿場爲駐軍地點當時除各該軍長官外有總統府衞隊總司令即復辟後仍行高扯五色旗之蕭國安中將在場騎馬來往指揮該軍等正攻東華門頗非容易蓋該處一統大街直趨三道門而三道門下即有辮軍用土袋堆積爲防禦物置有機關鎗兩架當者萬無生理欲從小道抄出門之南北而各小道皆係與紅牆作丁字式辮軍以上臨下猛不可當攻軍相顧無策忽有進者五人竟死二傷二其一則避入臨街舖内得以倖免其後有某營官謂其部下云爾曹可用告奮勇之法進攻願者每人賞洋五十元應者二十餘人人衆膽壯緊貼街屋一勇而前辮子軍見此不寒而慄忽退至石橋之西首置砲嚴堵告奮勇者乘勢急進遂行占據三道門之防禦工程舉行反撃一面用大木造成雲梯奪牆而上一面在牆身鑿洞四處以便用機關鎗向張勳住宅而撃内有奮勇兵若干人即穿牆而前大奪辮子兵之膽辮子軍方漸不支急自南池子往南而退意欲由前門大街退回天壇不料曹銀軍隊及山西軍一隊已占中央公園正向天安門攻撃辮軍進退無策乃有棄械毁裝而逃者有自宗人府夾道出向警察廳交械者於是京師警察及遊緝隊出面維持地方秩序各軍均調回駐守地點而去東城方面僑寓西人更多東内一區長鄧君保衞團長曼中將與林檢察長加意保護故得安然無恙也 
　　京津火車昨已照常開通有客自北京來述戰事始末種種聞見更分記如次天壇方面討逆軍之攻撃鎗砲併施勢甚猛烈但辮軍還撃之力甚弱據事後調查駐紥天壇之逆軍某統領事先已將各營鎗械子彈收回甚多該統領以强弱之勢相去甚遠若抵死反抗終仍敗滅徒傷殺許多生命故早擬向國軍通欵不戰而降又恐所部有持反對者不能不戰故將鎗械收回表面仍行作戰故不久即投降也前門戰事亦甚劇烈逆軍在箭樓上架機關鎗二架前門城樓上亦有四五十人持手鎗下撃此輩均東三省積年胡匪鎗法極精發無不中况以高臨下國軍不易前進受害者甚多後分兵由肉巿西河沿兩道抄至箭樓後身既避前門城頭上火線又得包圍箭樓之勢此少數扼要而守鋒利無匹之逆軍乃不能支然猶直至各處停戰乃始停止放鎗口中猶大駡張大辮子不濟事也天安門城頭逆軍架炮向國軍射撃國軍因於順治門城頭上攻之發砲雖多當無甚損害當激戰時各衝衢要隘及各胡同口均有軍隊駐守隨時約束居民不得隨意行走以免危險在上午六時左右電話東局有一流彈落於樓上司機生膽落心悸俱已逃避電話無人接線致一時全歸隔斷又聞都城地面經前日十小時之砲轟彈擊人民已膽落心悸又因軍隊複雜恐有土匪流氓混跡其間傍晚再演出搶掠惨劇聞軍警兩署已下特别戒嚴令自前日午後六時起凡通衢要道均禁止行人往來所有前門大街方面雖交戰較久然兩軍所用武器均係快鎗及機關鎗故除電線玻璃窗太平水缸稍有損害外别無大損害僅見一人斃於流彈前門東西車站站長車守逃避一空兩站有鐵路巡警武裝嚴守其新華門之接待處收文處司閽處等室不知被拘人將屋中器具全數打毁損失物件亦頗不少中華門往北抵天安門已有討逆軍分途駐紮迤西從公府起至西單牌樓止西長安街一帶兩旁軍隊林立往來行人概不准穿街通過至前日五時京中秩序略漸恢復步軍統領及警察廳公署均改掛民國五色旗矣 
　　昨日段總司令祺瑞因派去外交方面接洽之特使汪大燮來電相請本定於午後四時四十分鐘特開專車進京一時車站甚形忙碌警察式之軍隊列隊而往者四五百人此問司令部中辦事人員大多數隨駕登車誰意一切既經就緒該專車即由總站開至老站迎接段氏之際司令部中忽接吳炳湘來電報告謂都中辮兵繳械投降尚未辦妥終了俟各路司令先行入都掃清餘燼然後再請入都外交問題祗得稍緩須臾於是段氏入都之舉一時暫行中罷當再候京消息以定行止惟段氏雖未果晋京而該專車之一段仍行入京蓋爲押解現銀晋京作遣散辮兵之需也 
[决戰前後之張勳狀况]  
　　未戰之前王士珍江朝宗吳炳湘阮忠樞四人於十日晚赴張勳宅勸其承認討逆軍提議條件該條件大旨如辮軍解除武裝則允張任意避居於使館區域並保護其財產家眷等語由下午六時至十二時反覆陳說聞張毫不變更其主張並屢稱惟有一死而已其後則默無一語於是王江吳遂謂阮忠樞曰余等退出君可再爲力勸阮面色青白眼含痛涙謂三人曰事至於斯余勸亦定無益四人無可奈何乃更深辭出即向段芝泉之代表曲同豐傅良佐通告此事故曲於十一日黎明出京向段氏覆命段接報已知不能妥協但仍擬再勸即於是日上午電王重赴張宅勸說依然峻拒毫無屈服之意至是已無調停之餘地王不得已辭出即拍電覆段段於是特派汪大燮赴荷蘭公使館將武力解决不得已之苦衷詳細通告及兩軍之配置情形惟是戰機雖迫張勳决死之志亦愈强固聞有某外國人十一晚至張宅勸告曰足下决死爲宣統戰誠屬不得已願將令眷屬速行避難張當即謝絶並謂同死而已某外人遂辭歸張宅因翌晨有不能不應戰之决心比平時反形沈靜午後十時軍務處似籌畫忙碌至平日執務文官各室殆無人影凡來訪諸客均由張親自接見談次依然豪爽頻謂明日决戰必以身殉十二時前後張照平時習慣就寢一時半猶有訪客四名來張不願起床令萬参謀長代爲應接客謂應令張之兒女避難他徙萬答稱終難得其允諾且極慷慨客因萬之諫張不力不足以動其心雙方辯論頗形激昂客遂侵入張夫人之寢室欲强奪其兒女爲衞兵所防不果復求致書張勳嗣因寢室封鎖不克傳遞客等因疑張已自殺白髮之老客亦不禁感慨無量見目的難逹遂辭去時針指三點半距討逆軍來攻之期不過一鐘張宅之僕役輩均顔色惨愴毫無生氣東方漸白將士悉啣枚待令態度極其悲惨至四時二十分槍聲遥自天壇方面首起漸次及於前後左右悉爲砲聲所繞尤以離東方甚近之處急激機關鎗之響起於數百米突之間鎗彈自東飛來勢如雨下砲彈亦爆發於空中此時張勳始起而至池内笑倚此中之桌上身穿純白長衫右手握團扇時時輕摇態度鎭靜與平時無異當張勳之命迫於眉睫之時偶一汽車坐乘二外人冒彈雨至張宅先將張勳眷屬挾送至德國醫院復駛回至張宅挾張至荷蘭公使館懇請保護其避難實情雖不詳悉或謂荷使親至張宅告張以有利之條件願否調停張當即諾之荷使即謂此處已危險未便會商請同余往張諾之遂乘汽車至荷使署到後即告張曰已戰敗矣不如停戰避難於此張不聽將他去嗣爲衞兵所阻始切齒罷行一說謂張勳聞於開戰之前一晚已將其夫人公子等用汽車送入荷蘭公使館懇求保護當時因有衞隊帶槍同往外人不之許後由該衞隊抛去槍械始先收容至於張勳自身則確於昨晨十時許砲火稍息之時乘車闖入使館界至界口時爲守望兵攔阻張勳直撞而入並聞張勳之車插有紅十字旗以圖掩人耳目初入使館界時至荷蘭使館後於下午六時遷至現爲奥人所管之德國兵房居住然張勳係叛國逆賊能否作爲政治犯係一大問題恐將起交涉也張臨行時自將其壯大過於王侯之第宅付諸一炬今觀其第宅附近之情况則惨况歷歷在目焉由東華門左右至張宅一帶見有九個辮子兵之死骸横於道途附近落下之彈丸破壞牆壁家屋電線等張勳之裝甲自動車亦爲彈中宅内餘燼尚未全滅警察隊正在從事消火試入其門則左廂有洋房此處即爲其愛妾眷屬等所居又有洋式之應接室宅前所宿之辮兵今已不留片影幕棚破毁狼藉不堪入目外人之外觀者頗極雜沓又聞張勳當逆軍紛紛潰亂時知勢已去憤怒交攻面無人色雜亂軍中一手持令箭一手執短槍大呼殺殺殺似已失知覺旋有鐵甲汽車駛至乃强拉入突圍向使館界逃去南河沿既入攻軍掌握討逆已大告成功敗殘辮兵即令齊集中央公園繳械剪髮聽候送遣惟天壇歸誠之兵因鎗械多已由統領官收回故前日並未繳械昨日始續行辦理也 
[粤省出師聲中之隠憂（平生）]  
　　粤省因出師問题又不免生出多少意見矣自各省獨立以來粤中民黨與駐粤滇軍官長已主張聲討故出師之說喧騰已久但陸巡閱使久未東下故出發尚未實行語者謂陸使深愛和平原欲綏和西南不忍輕動兵甲是以有此態度孰知時局變幻竟至復辟問題發生於是出師之聲更急矣但陸使及兩粤督軍之意旨與民黨滇軍軍長或有未必盡合之處陸使以張勳謬倡復辟各省義旅雲興已足使奸佞寒心此際宜亟謀統一昨特電致粤桂兩省大吏請自馮代總統宣告就職日起所有兩廣義師出發事宜概聽臨時政府指示進行故兩粤督軍之商榷出師亦先通電於馮陸其文云馮副總統陸巡閱使鈞鑒李師長文電敬悉義旗首樹逆賊膽寒迪聽風聲曷勝傾仰此間自聞復辟之耗軍民異常憤激秣馬厲兵誓欲減此朝食業經公推陸巡閱使爲兩廣討逆總司令凖備出發雖遠睽南北跋涉太艱仍當率百粤健兒爲公樹勳也燕雲翹首佇盼捷音炳焜浩明叩觀此電可知兩粤督軍之有所服從矣但兩廣出師必須服從臨時政府此種主張恐民黨中人實有不以爲然者况出師遲緩尤爲滇軍所憤恨今者果有特别事發生矣滇軍之根據地本在北江日昨傳聞南韶連鎮守使已有類似獨立之形狀南雄始興曲江三縣知事聞已被滇軍軍官摘印看管英德商會已有電告軍隊有變動又聞滇軍日内將到清遠沿鐵路各站而下朱省長聞此消息以参謀耿毅與滇軍素有感情已託其致函勸解陳督軍聞亦有電解釋辨明出師濡緩之原因勸其不可禍起 
 
 
 

Page 7

 
 
蕭牆並謂此事之是非曲直現在岑西林將行抵粤可以聽其裁判不必如此急躁未悉能消弭共釁否也滇軍之自由行動大約以索欠餉爲藉口省中亦已有事件發生刻下粤人所懼者恐滇桂軍衝突又蹈去年龍李交戰復轍然去年李在外而龍在内今則滇桂軍皆混雜城内倘有事端其禍恐更惨烈矣刻下滇軍晋省者尚源源不絶李烈鈞昨偕第四師長方聲濤由農林試驗場乘馬馳往東北兩郊復由小北晉城徧往第四師各營巡閱一過所到之處先將各營槍械驗明有無銹蝕并詢現存子彈幾何檢查旣畢隨與方師長同謁軍署面請陳督軍撥給子彈十萬枚以充軍實而陳督軍則以本省戒嚴期内防務緊急南石頭一帶之砲壘爲省河門户特於昨午乘坐江鞏兵艦親往察視情形分别佈置别有用意與否均不可知惟粤人深望二公以大局爲重愼勿自相衝突而使龍氏竊笑於其旁也 
[討逆聲中之福建（赤水通信）]  
　　張逆叛國李厚基倉卒之間從而附之人民對之無往者之信任矣李邇時亟欲彌逢此種缺憾故對於准備慶祝復辟之事實極力否認所製龍旗種種悉燬滅其痕跡警察廳所製者則推爲人民所定造人民或言其事則禁止之是亦出於不得已也 
　　張勳八日尚有電致李厚基略云此次奉清復政曾取陸榮廷馮國璋同意行之非敢獨斷詎料彼輩遽爾賣友反戈相向始料不及請貴省始終如一勳力足以降渠輩云云記者得此信息曾往發電據電局云督軍命令凡關此項電報均不准拍發不得已撤回 
　　参謀張祖炎赴魯招兵一節已誌前報聞現已招足二千將陸續運回請撥欵前來云云聞李擬派副官一員帶福康船至滬再赴魯省接待聞閩省獨立至今所有軍事及各項用欵已經耗去百萬財政廳無欵滙解中央矣 
　　李厚基爲便利軍事上運送起見特向上海購辦大汽車一部業由新濟船運來合原有共三部計定自洪山橋起至馬江止（間約一百華里）築起寛大馬路行駛此車前日在浙江會館遍請本地紳商會議以便於商業運送爲名請各紳商公共出資各紳商以工程浩大此時商業停滯如此巨欵恐難以籌 
　　前日在城外鎗斃青年二人不知何故有云係圖謀福州之黨人有云係假冒軍官案之要人因上月發生一假冒軍官僞造公文一案其案爲曾充軍官鄒致元假稱游緝督帶王桂生冒軍署課員東北小學教員趙璧冒参謀兼水警廳長騙民人林乾亨高寳仁等事發被捕近不知下落究竟如何不得而知 
　　軍事洶洶而民事完全停滯此間民事各機關終日閒暇所謂福建政報則滿紙討逆公電如欲見省長指令訓令等誠如鳳毛詢之機關中人據云現在民事均取消極主義一律擱置不理且看時局 
　　福建商品陳列所於十號開幕其間均屬國貨陳列最著者如福州之漆器與雕刻建安之籐器女師範之剌繡及手工工業校之製作皆可爲全國工藝冠是亦振興實業之端也 
[贛軍事近信]  
　　贛省李督軍所編之北伐軍分第一第二兩軍第一軍軍長陸軍中將齊燮元統率陸軍第六師及第一混成旅暨義勇軍第一二三四五六等營第二軍長陸軍中將吳鴻昌統率陸軍第一第三第四混成旅及義勇軍第七八九十十一十二等營至本省防務則任贛北鎭守使吳金彪爲留守總司令統轄留省守備陸軍混成第五旅及省防步兵二十營省防砲兵一營警備隊五營憲兵一營現在第一軍第一支隊業經出發昨日（十一日）齊軍長赴寗過潯各商民升旗歡送商會並治席餞行李督軍已將軍隊開赴南京會師北伐暨本省防務情形派本署二等副官姚邁羣赴寗謁馮代總統詳陳一切並電令第一軍軍長吳鴻昌（現任贛南鎭守使）從速準備俟第一軍完全出發後即行來省編配第二軍賡續出發李督尚擬親自督率各軍北伐督軍職務擬由贛北鎭守使吳金彪駐省暫攝惟此尚係前兩日計畫至近日則聞因張逆已被撃敗無須冉待南方之援軍馮代總統亦已通電止兵出發故北伐之議恐將從此中止矣 
　　贛北鎭守使吳金彪以九江爲通商要埠南潯鐵路尤關重要該處曾設有軍警盤查所來往行人均受檢查刻正重行組織惟成立尚須時日故特令省防第四團團長徐世法派兵一連駐紥龍開河鐵路堆棧以資防範 
[皖省近事]  
　　倪嗣冲接贛省李督軍來電已遴派宫邦鐸旅長率贛軍一大支隊於八日由省出發一俟抵埠聽候執事指揮北伐云云現聞該軍已於昨日過皖徐州張逆之軍隊已剪辮繳械投誠業經代總統電飭倪嗣冲暫行節制該軍並着察看情形如明大義不予株連倘或觀望抗違國法具在决難寛宥倪氏現派員與張鎭守會同收撫徐州戰事可以打消 
　　倪嗣冲現因新國會行將成立昨特致柳冠民議長一電囑其從速召集臨時會以爲選舉新國會議員之籌備聞柳已函知各區議員迅即來省矣 
　　皖南各屬張逆之軍隊已由馬少甫宣撫聞該軍各級軍官多願棄逆投誠已剪髮改編暫由馬統領兼帶聽候調用皖北鎭守使殷恭光亦正商議繳械改編辦法並聞已電飭安武軍各路統領速設法勸令繳械投誠母使衝突致令地方糜爛 
　　安徽財廳與省議會等會議擬籌欵二百萬一事聞該欵之支配安武軍六月欠餉及七八兩月薪餉需洋一百萬招撫在皖之定武軍需洋三十萬本省北伐預備費亦須數十萬加以七八兩月政費需洋三十萬共計須籌二百萬惟鄭廳長以預算七八兩月收入不過七八十萬元不敷之欵或募公債或籌捐欵已電請倪氏核示兹得倪氏回電不准募借 
[浙江軍界之新潮]  
　　趙禪被剌案影響　　軍警界追悼韓少梅 
　　軍署趙参謀長入殮情形業誌昨報兹悉楊督軍以趙柩行將回籍（河南息縣）擬於陽歷七月二十二日爲開追悼會聞已派副官張鏡如等在忠烈祠内設立趙参謀長追悼會事務所籌備一切又聞楊督軍以據探報趙氏此次被剌下手者雖祇一人而後面追從者實有二三人聞趙君生前曾有人密函告知故杭寗往來隨處戒避不意於十三日竟遭毒手現除通令本省軍警機關嚴密偵緝外深恐該匪徒等潛蹤逃滬故特派精幹偵探七名乘車赴滬會同淞滬警廳偵探嚴行跴緝一面又飭駐防滬杭鐵路各車站軍警嚴加偵查遇有情跡可疑者均須搜檢偵查江浙交界處楓涇石湖蕩各站乘客下車搜查尤密所派隨車偵探尤覺異常認眞又據某方消息滬杭路局今日（十五）酉刻由松江出發來杭有軍事專車二次係楊督軍鑒於省垣暗殺事起恐有後患而兵力單薄不足防禦特將其舊部之第四師兵士抽調數營（確數未詳惟每次專車須備車輛念部統計約二千人）帶同槍械來杭分駐城廂以資防守 
　　浙省軍警長官昨日（十五）上午九時假西湖忠烈祠爲故少將韓君少梅開追悼大會會場外面搭設柏枝牌樓高懸五色國旗上額云湖山隕涕旁聯云國難方深幾度鄞江資保障將才頓失同來湖水弔英靈會場内紙球輓轴排列整齊中設五彩暖座供有韓君遺像楊督軍輓云逆兵縱横論騰績生存自是射潮好身手滿天風雨痛吳才彫謝可堪流涕望旌旗齊省長輓云風雲變幻思良將海國蒼茫隕大星童師長輓云家學紹淮陰天不假年悲壯志噩音來甬上國方多難失同心張師長輓云甬上寄軍方紓顧慮湖山設奠無限傷懷其他輓聯甚多不及備載是日第一師軍樂隊第四師十三團步兵連及來賓到者甚衆振鈴開會後督軍代表范毓靈第一師長童保暄第二師長張載陽第七旅長陳樂山警務處長夏超水警廳長徐則恂軍樂補習所長俞煒等相繼入席先奏軍樂由童師長述開會詞次軍務課長黄君登台報告韓君事略次由主祭官童張兩師長出度向靈位前肅立執事生讀祭文與祭者均起立向靈位行三鞠躬禮韓氏家族出席答禮童師長登台演說演畢散會時已十一鐘半矣 
[杭州快信]  
　　楊督軍昨又調駐滬寗第四師十四團二三兩營來浙夜間三時專車抵站一駐南星橋前第一師第四團舊址一駐報國寺軍械局該局原駐之第一師工兵營仍回梅東高橋駐防 
　　童張兩師長暨新任督署范参謀長會同軍政各界訂期二十二日在西湖昭宗祠爲趙禪開追悼會派副官張煒爲總幹事 
　　省會警廳偵探隊奉飭加派得力幹探帶同謀整趙禪案内車夫李阿根分赴各屬偵緝凶犯昨已出發 
　　第四師十六團三營營長方先聰升任師司令部参謀長遺缺以王教練官暫代 
　　楊督軍又添委王思慶爲本署軍需課員 
　　台屬械鬭案近日層見迭出天台溪南玉湖兩鄉至今愈鬭愈烈案尚未了黄嚴東南鄉又因械鬭鎗斃林光韶王耀甫等已飛飭四區驚備隊黄統帶分别派隊解散一面縣賞飭緝凶犯 
　　寗海專　私梟拒捕擄警刦械胡運司已呈准督軍省長分飭各軍警一體協緝 
　　武義縣屬離城五里許發生盜刦蔣文祥家鎗傷事主案哨長李章煥暨劉知事各批飭記大過一次限一月内緝獲 
[南京快信]  
　　段總理已到京昨來電促馮代總統北上恢復政府原狀馮復電請段勸黄陂復職 
　　滁州宿遷辮兵亦已譁變雖即撃散然地方已糜爛不堪 
　　徐州辮兵譁變係新任王道尹迫令剪髮之故海州辮兵二營於十二晚譁變焚亦惨 
　　徐淮海各屬縣知事紛電告急謂駐防該處之定武軍圖變地方難免糜爛請飛派大隊來縣監視以弭隠禍 
　　軍署因辮兵聞風譁變江北各縣勢甚危急昨在署開軍事會議齊兼督主席開會議結果主痛剿 
　　徐州鎭守使張文生海州鎭守使白寳山之位置原擬不至摇動兹聞馮代總統以張白不能鎭服部下以致譁變决將張白撤任 
　　通海鎭守使管雲臣來省請示防務機宜昨即乘輪遄回 
　　倪嗣冲來電稱已派殷恭先赴徐會同張文生辮理兵變善後 
　　贛軍第二師長齊燮元昨率所部一旅來寗暫駐三牌樓 
　　馮代總統續電催陸榮廷來商善後 
　　湘省各公團來電請調吳光新開離岳州馮代總統復電俟商段總理核辦 
　　海軍上將薩鎭冰准明日乘艦回滬 
地方通信 
[江北]  
　　江北戒備記軍界得徐州消息該處發生戰事又聞板浦駐防之辮兵已經譁變搶刧燒殺非常殘酷清江與沐泗毗連各處防務吃緊鎭守使馬玉仁分令各該防軍嚴速整備候命現泗陽沐陽宿遷三縣尚稱安靖馬鎭守使布告商民力負治安責任毋得驚疑由清江浦至鎭江小輪及由海屬至西壩之小輪均已通行惟輪船到埠時旅部憲兵着均派人嚴重檢查淮陰縣知縣趙邦彦接旅部函告徐海變亂特通令鄉董於此戒嚴期内商民晚間出外或行船出入均應服從軍隊之檢查及限制清江商團晚間荷鎗巡街極嚴淮陰各鄉自軍隊調回後土匪　起抬架勒贖之案日有所聞尤以洪澤湖一帶爲甚稍有身家者紛紛向城内遷避矣 
[揚州]  
　　揚州軍事聞見錄海州辮兵搶掠之消息甫至而徐州辮兵之譁變又傳揚郡爲江淮樞紐防務重要旅司令部昨又開會議緝私季統領防守張司令昨午奉南京電令着撥兵士若干赴浦防範徐海潰兵聞緝私與陸軍合組三營即於昨晚九時乘輪北上一五一團長陳瑞麟昨日午後傳令所部至團部後門口操場由該團長親自蒞場訓誡並將張勳敗走電報宣示大衆張司令因徐海發生戰事除飭所屬嚴行預防外並派楊某檢查電局張某檢查郵局 
[鎭江]  
　　下令嚴防辮兵駐徐辮兵忽於日昨譁變沿途搶掠商民大爲驚慌雖經張司令文生派兵撃散然大率携帶武器四處奔竄淮揚皖泗等埠並接安徽來電辮子軍之駐紥當塗縣城者亦同日倡亂天津街（當塗縣之街名）各商店被擄一空傷人頗多齊兼督得此消息即電知駐鎭要塞司令部丹徒縣公署嚴密防範故楊師長倪局長昨以電話傳逹各團營區所密飭步哨邏警特别注意勿任潛入境内滋生事端 
[山東]  
　　土匪突破曹縣之駭聞著名桿首毛思忠等聚集黨羽横行曹鄆一帶殺刦焚掠時有所聞雖屢經兵軍剿撃終未撲滅本月十一號晚間突率悍匪千餘人各持快鎗利砲攻破曹縣將城廂紳商各家財物搶掠一空而去該縣尚駐防兵一營事前疏於防範迨至該匪突然掩入無術抵禦遂釀此禍眞堪令人驚駭不止 
[九江]  
　　復辟聲中之潯路南潯鐵路股東代表程道存等以現任總理李盛鐸受僞廷農商尚書之命協理劉廷琦其兄廷琛亦受僞廷議政大臣之職均受復辟影響萬不能連續繼任且自李劉接辦後路事益形腐敗曾擬具說帖滿　路事困難情形及改良辦法請求督軍省長批示擬俟批覆又荐　期開股東大會改舉總協理以便主持路事乃昨日公　　　科報告董事陳小梅謂公司協理劉廷琦頃忽無故棄職事眷他往領袖無人（按李氏早赴北京就近路務概未過問）公司惶惶應請從速設法維持否則所有存欵物件均將無形被人　去函末並附清單一紙詳列公司全月薪工各費共需洋三萬三千元而營業收入約共每月僅二萬四千元兩抵相差尚欠九千元陳董事得信後即邀請原舉代表程道存黄大壎龔梅生諸人會商辦法僉以當此軍興時代鐵路爲交通要政遂决定推舉程黄龔三人同往軍署請求督軍派員接收或先電諭該公司各科長妥爲保管旋經李督軍許可電令九汪鎭守使道尹會同諭令該公司現任各科長將所存材料物品妥爲保存並一面由軍署派委副官徐秉鈞會同程道存羅朗山及商會代表譚章等偕往公司詳查營業狀况及存儲材料一切銀錢物品開具清單呈報備案嗣後如少有損失或變換新物即惟各科主任人員是問刻聞軍署所派人員已於昨日（十三）乘車來潯矣 
[廣東]  
　　民黨要人聯翩來粤軍民兩署頃以岑西林孫中册陳競存諸先生業經由滬啓程約於删日前後抵粤朱省長特派参議耿毅會同軍署副官于鳳潛往港迎候並由陳督檄飭江防馬司令預調寳璧運艦停泊虎門聽候命令即行駛在香江迎迓惟當道昨接陳炯明九日由汕頭來電云海軍全體擁護共和孫中山先先生率應瑞海琛兩艦擬明日（即十號）由汕來省會商大計餘艦續到特此先聞云云觀此則孫氏抵省之日不遠矣 
雜評一 
[功魁禍首（一子）]  
　　功魁禍首絶對相反之名詞也然而禍首有一變爲功魁者矣功魁亦有一變爲禍首者矣禍首而誠心悔悟痛改前非則未始不可爲功魁功魁而剛愎自用不肯下人亦未始不可爲禍首是故功魁禍首之分不能僅憑一事之是非一時之毁譽而必統觀其立身行己之大本心地光明純篤者其功愈久而愈彰即有時誤入岐途日後必有以自白心地陰險污穢者雖有時亦可徼倖以成功而日久必返其本來面目然則今之觀人者當觀其最後之行動而必斷斷以爭一時事之功罪奚爲也哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[丁槐之鄭重國寳與國會]  
　　丁槐將軍昨上馮代大總統書云馮代大總統鈞鑒比者神京底定危而復安舉國之民靡不仰承盛德歡幸何如槐來滬之日辱使遥臨寵錫有加當以謁候在邇感謝微忱屬爲先致并述槐兹行之恉諒已均塵鈞聽大總統出亡之日顚沛流離槐及左右深恐國寳淪胥爲人篡取俾政局生意外之危爰陳明元首冒險妥護來申彼時政潮澎湃戰禍方殷我公雖代位而監護之責自非我公莫屬槐蒞申後以未有元首證狀不敢私相授受又以元首潛居日館行動總防有假借之虞遂連電請示無論送賫何方須務得元首親書即行遵辦公私之間不能不愼信出之也戔戔之衷已向盧護軍使何副官長略一稱述咸表同懷而議者不察揚言槐受人唆蔽將有他虞夫一國之信物當隨大權爲轉移國有常則誰得而私惟是我國年來事變之生莫不由嫌猜反覆激成巨創我公雖有知人之明在槐不無臨事之懼也昨由軍署抄來元首寒電命槐即日賫京彙交總理轉呈鈞座奉電之下不勝惶惑寒日訪無京電元首是否自由送京既恐受欺賷寗復爲抗命思維再四不得不仍候元首親書以定行止何副官長覆命時諒已代陳厓略謹再撮始末錄呈原電尚冀亮察爲幸抑槐更有進者逆首雖已逭除亂源猶未清濬戎機繁興發而待戢不有綱維則割據之勢成而淪亡之禍見矣今黎大總統倦於國政似不宜奪其冲澹之懷我公膺民重托尤不宜荒其澄清之任段公平一隅之難滇粤興正本之師一以論功一以守法我公負萬民之托處兩大之間苟徘徊曕望不爲毅然决然身闢萬難以正義倡於天下導羣帥於守法之途一旦分崩離析禍之及於我公者尚微而必以貽國家以噬臍之憂雖欲補牢不可及矣今也羣强環伺伏莽叢生我公舉措之間胥足以安危天下槐雖不敏謹爲我公借箸籌之我國共和以來武力充盈民治廢墜而法紀以之蕩然無存不有根本之圖大禍尤爲未已國無民不興無法不立國會者制法之機關民治之權輿也憲法未定無以匡約法之不良國會不復尤無以履法治之正軌今原任大總統不能視事我公代行職權是遵約法之規定也至政府虚懸段公出師討逆不得已組織機關原爲一時權宜之計今傳聞有組織内閣改召参院之耗實不圖法外之行又重見於共和恢復之日且原任總统資格之存廢内閣總理資格之取得均非國會莫能决也今解散國會因無根據既有違法之嫌若改召参院何所遵依將更有蔑法之咎應請我公仍以代行總統資格啓節北上召集國會於京師原任總統辭職國會允可以後即請我公依法繼任提出閣員付會通過議員等鑒於國事之阽危當不至有感情之用事依法以施羣紛自解槐爲此言實守法也匪袒黨也槐於國會豈無間言但不遏亂源不足以明是非不求治本不足以策久遠大亂之倡在干憲稱兵烏可以討逆逭其罪塞治之端在武人秉政烏可以復會盡其能我公其能以黜之匡之以奠我民國百年之基否乎凡有血氣莫不以此屬望我公以我公救國之誠想早熟思之矣槐自維衰朽久厭政聞聘止皇皇避地海上缅維大難觸目驚心敢本匹夫有責之訓進爲舉而所知之言西南諸將多槐舊知苟有所命敢不惟公之馬首是瞻瘏口罪言尚冀察納一二企甚幸甚專肅敬頌崇安丁槐謹啓 
[各團體聯合會議决事項]  
　　中華民國公民會護國軍後援會自由黨總部中華民國護法會平民求治社共和保障會國民軍團等在後援會開聯合會議决事項如下（一）恢復國會（二）公推代表二人赴寗詰問馮代理總統計條件有六（甲）對於約法是否遵守（乙）對於國會如何召集（丙）對於内閣是否仍由武人把持並内閣是否根據法律組織之（丁）對於總統之意見如黎總統果辭職時公是否仍行代理職權（戊）對於清室處分如何優待條件之利益何日剥奪（已）對於違法叛國復辟之叛逆處分如何至代表二人聞明日再行續開會議公同推舉云 
[康有爲並未到滬]  
　　日前曾傳康有爲因事敗已於某日乘輪抵滬之說兹悉康實未到滬昨日有人見其由京寄滬之函悉康於七日起改居東交民巷某國使署函由彼處所發惟函中並不述他事祇云現已安居在彼並不他往外間所傳均係虚訛云云則日前傳康剃髮赴某寺出家及避逃某處等語均非事實矣 
[查緝張逆同黨]  
　　本埠軍界昨得京電謂張逆同黨雷震春張鎭芳二逆經已緝獲現暫拘押京城東四牌樓四條胡同憲兵學校交與該校長殷學潢嚴行看管一俟大局平定即當依法從嚴懲辦其餘各逆亦經京師憲兵營營長陳興亚嚴密偵緝另有張逆門下之某某一名自張逆潛入荷使館後即已逸滬希圖勾結逆黨再圖擾亂應速查緝云云 
[飭緝張探同黨馬茂金]  
　　張逆所派駐滬偵緝處長林世豐之外甥盧得森由杭返滬在南車站爲第一連憲兵拘獲已誌前報兹悉盧得森自由憲兵第一連獲押之後有林之軍需長馬茂金膽敢分向各處說項事爲盧護軍使查悉以既係逆黨亦應查緝懲辦除飭第一連於前日將盧得森解署訊辦外一面通飭所屬查緝馬茂金務獲解究 
[查拿徐州潰兵]  
　　松滬盧護軍使昨接徐州倪嗣冲電略謂張軍譁變業已痛剿潰散現正會辦善後不難恢復秩序惟恐潰軍潛匿來滬流爲匪類除分别電咨沿江各口軍警截留外爲請貴署令飭所部軍警一體協拿免滋騷擾等因盧使准電後即飭淞滬警察廳轉飭各區署留心查察如有前項潰軍到境隨時拿解外一面函請滬寗杭甬鐵路管理局轉飭路警一體查拿毋稱疏忽 
[傳觀曹范報捷電]  
　　松滬護軍使盧永祥前日接討逆西路司令曹錕副司令范國璋文日報捷電（原電已載十四日本報公電欗）當即據電抄錄飭知軍警政各機關一體傳觀 
[認眞保護外人之省令]  
　　淞滬警察廳長徐國樑昨接江蘇省長兼代督軍令云據代理鎭江關監督兼交涉員周嗣培呈稱竊查近日政局紛紜謡諑時起蘇省仰賴威德如常靜謐惟各縣教堂醫院林立外人星羅棋布仰轉懇飭地方文武對於外人居留處所務照平日格外認眞保護俾得訪患未然實沾德便等情查保護外人本屬地方文武應盡之責現值政局紛紜謡諑繁興之際自應格外注意以免疎虞除指令並分行外合亟令仰該廳長即便分行所屬會同駐軍遵照認眞保護毋稍大意切切此令 
[軍警梭巡通逹龍華要道]  
　　松滬盧護軍使以製造局西栅外起至外日暉橋一帶馬路爲通逹龍華要道使署辦事人員皆須由該路往來鄉民出入亦屬不少惟該路兩旁均屬農田並無店肆頗爲荒野邇來時聞暗殺及刧掠途人財物情事發生非派軍警前往該路站崗不足以安行旅昨特令憲兵營張營長轉飭第一連吳連長及高昌廟警區李巡官每日各撥兵警携帶鎗彈馳往游巡昨日吳李二君已調派憲兵與巡士各十名着令無分晝夜輪班　械梭巡以衞行旅 
[崗警須知口令之飭文]  
　　淞滬警廳昨飭各區所隊文云照得現因地方吃緊本廳派員分赴各區抽查去後兹據該員查復前來據稱七月十日夜奉諭查二區署及二區二分駐所地面情形遵即先赴二區抽查見沿路崗警精神尚佳刺刀肩章亦甚整齊十二點至二區二分駐所地面各崗警雜亂無章有上有剌刀者有不上剌刀者肩章裹腿亦不一致詢以口令除馬路橋派出所有巡長答出外其餘剛崗警知者絶少而萎靡狀態又不一而足當此戒嚴吃緊之際危險最易發生於不測各崗警宜如何奮發精神庶可有備無患逹我廳長保護治安之至意該區各警軍裝既不整齊口令又復不知設有危險將何處置員等職司查察何敢緘口擬請令飭該署長官嚴加整理並請訓令各署晚間口令尤宜一體通曉實爲公使等情據此查現值戒嚴地方吃緊之時口令一節尤關緊要設若崗警不知一旦變生倉猝實屬有誤事機乃二區二分駐所崗警剌刀不齊肩章裹腿又不一致而口令更不知曉足見該署員巡官平日教練無方督飭不力該署員巡官着各記大過一次以觀後效嗣後如再查出有前項情形定行嚴懲不貸除隨時派員抽查外合亟通令各署所隊長官轉飭長警每晚口令務須一體知曉倘有查問對答不符者定惟該官長是問切切此令 
[浙軍署参謀長被剌四誌]  
　　浙省督軍公署参謀長趙禪在杭垣奉直會館門前被兇徒暗殺鎗傷殞命一案迭詳前報惟對於趙参謀長所受鎗傷有謂共中五鎗者傳說不一兹得杭友來函謂趙参謀長於十一日由甯返杭甫及兩日即惨遭此變兇徒共撃兩鎗左肩部一鎗傷勢雖重尚不致立時殞命惟左太陽穴一鎗實爲致命傷故趙氏受創之下立即氣絶事出後即舁屍奉直會館暫停已於次日（十四日）由該家屬舉行大殮杭垣各界現定於二十二日午後一時在西湖忠烈祠開會追悼云云再此案發生後浙省督軍公署偵悉該兇徒即於肇事日乘滬寗火車逃竄來滬特派精練偵探七名追踪來滬跴緝在案兹悉松滬護軍使署自接浙軍署來電請爲協緝後盧護軍使除飭淞滬警察廳長徐國樑加派偵緝隊一體協緝外昨特遴派稽查員十名並幹練軍士二十名協同浙探嚴密查緝此案兇徒務獲解辦 
　　又聞盧護軍使昨接浙省楊督軍電云暗殺趙参謀長之兇匪聞已逃逸赴滬難保不潛匿租界希圖漏網請速通緝並照會租界各領事轉飭各捕房一體訪緝等因當由盧護軍使令飭憲兵第一第二兩連速派憲兵在南北兩車站留心查緝一面函由朱交涉員迅致英法兩廨轉請捕房帮同嚴緝 
[太倉匪耗紀聞]  
　　聞本埠軍界昨接太倉温知事電告該縣有譚姓匪徒假借北京政變來太勾通軍隊希圖佔據太崑兩縣現已拿獲匪魁跴緝餘黨詳情續報云云 
[法租界慶賀民主紀念餘聞]  
　　前日法租界内慶賀法國民主紀念該國人士以該國與德交戰迭獲勝仗故此次慶典較往年更爲熱閙兹法總巡施美德君以十三日舉行提燈會時華探華捕二部紥成各種彩燈抬擱等品列會游行頗爲美觀應給犒賞以示鼓勵故特捐洋二百元作大小二十二股分給交由各捕房轉給華探捕等收受中以嵩山捕房列居第一至散會後置於工部局前之各種彩燈抬擱等類已由該國人士資購罄盡取回備作紀念品計集洋一百八十元半爲存在工部局作爲戰輸半係津貼華探捕等列會燈費 
[艾家弄刦案詳情]  
　　滬城艾家弄陳姓家被盜搶刦一案已略記昨報兹悉陳姓字哲甫係前清候補道曾任貴州礦務局督辦近在北京政界中辦事原籍浙江海鹽現居滬城艾家弄四十一號門牌該屋係向房東朱鳳祥租住已有五六年其妻曾氏生有一子名師岳現年十七歲在敬業學堂肄業曾氏之母日前由籍來申住在伊女處舊曆本月二十六日曾氏往滬北愛文義路劉姓家及愛而近路翁姓家探望親戚至晚尚未歸家迨九時許忽有身着藍柳條洋紗衫褲之某甲至陳家報稱我是沈家灣工部局醫院中之茶房今日爾家太太由親戚家歸家中途被車撞傷已由巡捕車送到院受傷頗重口不能言爲此前來報信命家中人速去等語陳師岳聞悉大驚立同大姐阿二又偕外祖母等同某甲乘車前往醫院及至中途甲托故辭别陳師岳等既抵該醫院查無影響又至中虹橋同仁醫院調查亦無蹤跡復赴劉翁兩家始悉伊母已經回家去不多時方知有異立時返家詎甲於中途别後已糾合同黨乙丙二人回到陳家其時陳姓祇有一年逾花甲之女傭某氏在家看守十時許若輩一擁入内向該氏索食晚膳該女傭答以菜飯已無於是三匪各出兇器一匪將該傭婦撳倒在地並將棉絮布頭塞口使其不得聲張並將手帕紥其雙目該女傭初尚倔强嗣被該匪以拳猛撃以致胸腹受傷口中牙齒亦被撃落五枚該傭被按地上不能行動任其所爲其餘兩匪遂奔入臥房將備帶之鎖匙一把開各箱籠之鎖均不能合嗣見床後置有一大箱（係大皮箱外包鐵皮陳姓以鐵箱呼之）知其中儲有貴重物件惟因鎖匙不合遂連箱攫去其餘各物一概不取將箱運出大門雇坐黄包車向北而逸迨各匪去後該傭婦始行扒起告知朱姓房主報告弄口崗巡不一刻巡警齊集然匪已去如黄鶴各警正在詢問之時曾氏與陳師岳等先後歸家查悉前情知被盜刦檢查該箱中共被攫去密臘朝珠數串紅寳石戒二只藍寳石戒三只金鐲一付金針金押髮金香烟嘴銀帳鈎銀水烟袋銀盃銀抄等物共值價二千餘金開明失單投報二區二分駐所請爲查緝昨晨該分駐所孟廣銘警佐親率長警詣陳家踏勘一周允爲上緊查緝一面據情申報淞滬警察徐廳長核辦徐君即飭偵緝隊士四出購線查拿贓匪務獲解案究懲 
　　另一訪函云滬城艾家弄陳姓家於前晚被盜刦去洋箱一隻值洋二三千元報由二區二分署請緝已紀昨報兹悉陳姓名質夫爲海鹽鉅族清季候補知府現爲孔教會幹事遷居本城艾家弄四十號門牌租住朱姓前埭房屋亦已多年去年曾被老傭婦之子文瑞將所藏飾物銀洋約數百金攫之而逃後由陳追捕截獲已失百餘元陳念其母子服侍多年並不深究本月十三晚文瑞偕同四五人在陳姓門前往來經鄰人所見亦不以爲奇翌日傍晚陳之岳母某氏由陳宅出門後忽有二人入内形色慌張謂汝家有一老婦行至某處被馬車撞翻跌傷甚重現送醫院求治我乃院中人請本宅太太速去等語時陳不在家陳妻曾氏聞而大駭急即披衣跟隨來人往外未幾又有一人入内謂太太在途守候囑少爺帶同婢女同往該小主年雖十六不甚聰慧信以爲眞即帶同婢女二人隨去走至北首虹橋該匪謂汝母不及待諒已先去母子與婢三人遂分道雇車向英租界醫院而去時已八點該匪等共五人推門再入陳家至客堂中見祗有老傭婦一人一匪即將該傭推倒在地一匪騎於背上一匪用手巾將該傭之口塞住尚有二匪口呼天井中一匪入内即携檯上燈火三人共入内房約一刻多鐘始有二人扛一洋鐵箱而出兩匪見物贓已得遂棄該傭跟隨三匪揚長而去該傭在地呼救經隣人聞悉入内方知盜刦遂帮同該婦前後檢點除鐵箱外别無所失查至客堂中該傭被推騎壓之處見盜遺手巾一方上有血迹係遮塞該傭時倔强所遺之血尚有元縐紗汗巾半條餘無他物正在檢查之際陳由北而返詢悉情由並 
 
 
 

Page 11

 
 
查視汗巾係前時給與文瑞之物遂以此次被刦實由文瑞所爲未幾曾氏及子婢遍尋醫院數處並無其事亦已分别回家而首先出外之陳之岳母亦返始知被盗誘騙陳即開明失單據情呈報二區二分署請緝聞現洋鈔票祗二百元有零惟金飾珠件爲多共計四千金之數云 
[海盜擄人勒贖]  
　　牛莊沙船福泰號近裝荳餅荳油高粱等貨自牛莊開駛來滬於十四日傍晚八時許至崇明縣北小黑沙海面突來盜船兩隻海盜數十名將福泰船篷索割斷放錨下船刦去荳油四蔞高粱酒十餘擔並將該船舵工劉紀雲擄去限該船夥於十天内備洋一千五百元送往温州某處向盜首陶老班取贖逾期不贖即行殺却抛屍入海次日經該船夥雇覔拖駁小輪將船拖帶來滬後即由副舵工邵某前往南巿油車碼頭福泰公號内報告現正商借銀洋以便如期取贖 
[抛擲炸彈案候查明再訊]  
　　住居虹口愛而近路二十六號門牌皖人李瑞九家於六月九號上午被人抛擲炸彈炸燬門窗等處報經捕房旋由總巡捕房華探目陳雲忠查得李之同鄉人吳光福與姚德標劉發海李金鰲等與此案跡涉嫌疑禀明捕頭率同包探張林泰等往將吳等四人先後拘解公共公廨一併押候訊核在案昨晨復由捕房將吳等解廨請究據六十二號西探上堂禀稱此案調查手續尚未完備請爲展期訊究等語關讞員得禀商之英卓副領事會判吳等四被告均帶回捕房候切實查明再行訊究 
[徐廳長毆辱教員之質問]  
　　淞滬警察廳長徐國樑因毆辱教員一事以致教育界大動公憤兹將關於此事之往來公函錄左 
　　上海縣教育會致淞滬警廳函　敬啓者頃據本會會員奚敬堯潘寳書朱光熊方存廉姚鴻翥等來函報告以時化學校教員張君海雲與貴廳長比隣因家中晒衣細故爲貴廳拘去訊問竟被當場毆打事關教育界名譽請爲核議前來按敝會於此事既有所聞自應調查始末想貴廳處理違警案件司法科必有案由究竟當時張君違犯何項警章被何人毆打是何罪名以上三層請煩明白逐一詳示俾知眞相而釋羣疑至紉公誼　上海縣教育會敬啓 
　　上海學界致縣教育會公函　畹九季英先生大鑒公啓者頃據敝校教員張君海雲來稱本月九日晚間在家因女傭與徐警廳長使女爲晒衣細故互相口角經張喝阻自僱女傭事已寢息忽於十時有警察多人將張强行拘至一區三分駐所轉解警察總廳由徐廳長親自提訊盛怒之下竟被當場動手毆打以致偏體受傷衣服撕碎眼鏡粉裂並覊押一宵翌日午後始經友保釋現傷勢未痊尚難即自到校上課云云按張君平日人極謹愼此次突遭拘押實未知違犯何項警章因何罪名致遭毆打成傷事關全體教育界名譽應請執事主持公論至深公感並希裁示見復上海教育界奚敬堯方存廉潘寶書朱光熊姚鴻翥公啓 
　　上海縣教育會復教育界公函敬復者接展公函以時化學校教員張君海雲被淞滬警察廳長毆辱事關教育界名譽請爲核議等因業經去函質問前途據何理由公然毆辱擬俟復到後再行核辦即請察照爲荷上海縣教育會謹啓 
[省垣電催稅欵]  
　　上海稅務總公所高所長接督軍省長來電謂公欵支絀動需浩繁應將舊存及新收各稅欵刻日掃數彙解來省以憑撥用等因高所長除遵即設法籌措彙解外並知照商會轉商各該認商提前繳欵以濟急需現已由商會正副會長轉各認商知照矣 
　　又上海縣商會昨接江蘇印花稅分處李處長來電云案奉領江蘇督軍事馮江蘇省長齊電開省庫支絀異常關於海陸軍需刻難延緩所有該分處舊存新收各欵應即刻日掃數解交財廳此後並應陸續報解以憑撥用仰速遵辦並復等因奉此查本分處前奉督軍省長魚電中央各機關在政府無人主持以前移隸監督藉維大局等因業經分别呈報電知在案奉電前因除將庫存稅欵掃數解交財政廳驗收備用並通電各處迅速報解稅欵俾便陸續彙解外相應電逹貴會請煩查照迅賜將經收稅欵銀元分别經解本處或解縣轉解到處俾資彙解案關撥濟海陸軍需務希設法維持母任企盼仍見復爲荷江蘇印花稅分處處長李湛田印 
[各業認商均反對徵稅新章]  
　　滬上糖業認稅商人對於蘇州稅所將上海張祥豐糖果店運蘇之紅糖一百包扣住迫繳新章半稅一事大爲反對曾經函請總商會縣商會邀集各業商提議僉以此項新章半稅未見通過萬難承認須函禀江蘇財政廳收回成命等情已紀前報兹聞各業認商對於此項問題亦頗反對惟恐各業均將普及是以公同决議後呈請稅所詳請財政廳長務將新章取消照舊進行以便商情而裨稅欵不知高所長如何對付也 
[各學校消息彙誌]  
　　南洋商業公學　工商研究會南洋商業公學前日（十五號）開歡迎新會員會并行銀行商業兩科畢業禮上午九時正會長楊小川朱交涉員及新舊會員諸來賓紛紛到會由招待員延入客室欵以茗點九時半振鈴開會請美國惟經女士奏琴畢首由楊會長主席致詞歡迎新會員次請新會員朱交涉員演說畢謝副會長報告新徵會員人數並略致歡迎新會員及勗勉畢業生詞是日校長吳衡之因患恙未能出席由何興華代表報告學生成績次請來賓杭莘齋沈智夫相繼演說畢楊會長代表全體致謝即發給畢業生文憑并勗勉畢業生於學問一道勿沾沾自足說畢由該會總務部長沈邁士代表宣讀訓辭次由公學學監朱賓四發給奬章并致勉詞次由銀行專科畢業生趙雲裳商業本科畢業生何培元朱後代表全體致謝詞末由林洪濱演講而散該校此届畢業生計銀行科商業科各二十八名其間浙籍二十五名蘇籍十九名餘屬他籍兹將姓名列后（銀行科）趙雲裳黄有成徐以保杜承烈羅緒昌陳灝田亦民沈拱垣田光銳汪景倫孫策方朱華泰張魯誠孫賜方王孝鈺柳永綸吳處塵何世棨萬子芬崔松年許遵釗王仲臣王德鑑吳駿韓育才周勤宣陸雨蒼金炎生（商業科）何培元許之業梁松雲周耀森陶式型許祖蔭周兆桓徐曾錕徐銀如金兆東姚粹彬陳祥富邱鎔乾張厥耆施善雲董遽軒王福庾陳介祿沃豫遜楊存山林廷榮陳貴興王福康孫澤隆孫祖光徐金榮龍德奎張雋伯 
　　夏令師範講習會　基督教夏令師範講習會係美碩士伊思沛氏所組織去年設在杭州蕙蘭中學成績頗優本届移設上海清心實業學校内於昨日（十六日）上午八時開會聽講員約近百人先由蔣君報告本會延聘李君鳳鳴周君勗成擔任講演二君學識經驗均稱富足此次允就本會諒必將教授法之心得貢餉諸君現每日上課時間定上午七時半起至十時半止下午四時起至四時四十分止並指定聖賢橋培眞小學學生爲實地教授之用等語報告畢遂　始演講昨日講演各題爲蔣君之兒童訓練法孟保羅君之音樂周君之單級教授法李君之新教授法伊思沛氏之道樂云 
　　進德學校　滬南裘家弄進德學校於前日舉行第一届畢業式並暑假休業式由校長葉千里報告開會次學生唱体業歌教務長宓煉石報告成績繼由職員張志鵬葉公權宓原一沈庭祺等訓詞並由來賓仇俠民金雅桐等演說旋即給憑奏樂散會後入茶點室茶點並攝影以誌紀念兹將畢業諸生姓氏錄下　倪福昌　黄志明　陶家驊　張繼剛　宓鼎釣　張文卿 
　　洋涇巿立第三小學　浦東楊家渡縣立第二高小學校内附設之洋涇巿立第三小學校於昨日上午九時舉行第一届畢業式首由經董劉頡雲潘作臣蒞校致訓詞給奬品次由校長顧聘珍發给文憑畢業生計二十八名 
　　進修小學　洋涇鎭私立進修小學校創設以來成績頗優學生已逹八十餘名課堂擁擠不堪刻由校長成輔卿擇借隣屋添闢校舍並延聘曹祖堯夏珍儒擔任義務教員添設商業科定於下學期開始教授現定十九號暑假聞於暑假期内設補習科俾免曠誤 
　　中華小學校　本埠哈同路中華小學校係中華書局所設於去秋開辦教授管理均極合法設備亦甚周詳年假以後就學者日衆兹届暑假舉行國民科第一次畢業並於昨午開第二次遊藝會男女來賓甚多均稱譽不置今將國民科畢業生之等第姓名錄後（甲等）王長鑫趙金麟（乙等）金寅生方啓元孫家楨（丙等）楊關根丁璟蔣廷黼戴昌棟俞允徐兆龍 
　　明强學校　公共租界威海衞路明强學校開辦六載成效頗著現該校長史啓祥邀集同人在該校内籌議組織暑假補習科俾青年學子乘此暑假餘閒不致荒棄光陰已定於本月十九日（星期四）開學 
　　導智學校　北京路景慶里導智學校昨日舉行休業禮首由校長孫烈昌發給修業證書繼由職員徐少坡王卓雲等訓話聞該校下學期定陰曆七月初七日開學云 
[平湖同鄉會選舉第五届會董]  
　　平湖旅滬同鄉會於前星期日開會選舉第五届會董由各會員投票得最多數者十二人　張石君七十八票　林依中六十九票　葛詞蔚六十八票　胡戊鵠六十六票　張逹卿六十三票　徐鶴笙五十二票　王叔明四十二票　王遠堂三十六票　馬驥良三十三票　陸彙泉二十九票　陸紀先二十六票　陳晋軒二十三票　俟兩星期後再行推舉正副會長暨複選評議等各職員云 
[棕欖香皂開彩]  
　　愼昌洋行經理之棕欖皂爲推廣營業起見加贈奬品昨日已届開彩之期該行在進口間當衆舉行在場者有各大藥房及洋貨號代表百餘人公推張石生俞寳生何桂蓀爲監察員將號碼詳細對核無訛以各號碼置於一袋中又等次號碼另置一袋中當場又推舉二人將號由袋中摸出當衆宣讀一切進行皆由各代表决定以示公正其得奬號碼及贈品可觀本日廣告欄並聞該行下次再添加八十元之贈品以副惠顧者雅意云 
[購買顔料之糾葛]  
　　恒豐源染坊主王金英延某律師爲代表投法公堂控稱上年正月間王金英向隆興昌經理劉永康購下顔料五箱計銀三千五百兩即將該貨做押欵迄今贖出開看詎與原樣大不相符十分中祗有一分成色今將原樣等料呈案請驗並請追還原價銀洋劉永康亦延逃百克律師代辯稱劉於上年正月間向瑞泰號購下由掮客唐克忠掮售與恒豐源計銀三千五百兩惟王出貨時何以不將貨物開看事隔一年半之久因現今巿價大跌故借端具控希圖退還貨物况劉永康係體面商人今被原告損壞名譽請堂上追償名譽損失銀兩唐克忠稱掮售與恒豐源是實聶讞員向瑞泰夥李叔賢詰問該貨由何處製造李稱顔料確由商號售與隆興昌商人號中亦向外洋購來貨到後並未開看即行售出是實判各退去候覆訊核辦 
[宰牛作遵諭遷移]  
　　法工部局前因新租界有興隆永元發興隆瑞金甡發同餘發各順等各宰牛作穢氣薰蒸礙人衞生故咨照捕房傳各該作主到法公堂限令遷移在案現已届限因又傳訊各作主同稱房屋現已覓就即日均各遷去决不延緩判准予註銷 
[九曲橋木欄亟宜修葺]  
　　近來天時炎熱晚間商民人等赴邑廟豫園九曲橋畔納凉者頗不乏人惟該橋兩旁木欄半已損壞失落行人在彼經過偶一不愼墮入荷花池中者時有所聞雖未凶占滅頂然亦飽受虚驚所望有經理之責者亟事修葺以免危險亦地方之善政也 
[抵欵不還缺席判决]  
　　陳世昌前投法公堂控稱上年五月間有王星濤將值價甚微之田單一幣抵借去洋二百元逾期不贖核計本利洋二百二十元求請訊追飭傳不到改提去後王已逃逸判着原告將單據呈案候閱核辦昨日陳將田單抵據呈案聶讞員察閱無訛准予缺席判决限一月内被告如不投案候訊即將該地拍賣備抵 
[黄包車碾傷打盆女孩]  
　　某絲廠打盆女孩管蘭子江北人前日行經閘北大統路被嚴學堂所拖之黄包車撞倒於地並以車輪滾過該孩之腰部頓時暈去當由崗警到來一併帶入四區警署姚警正諭將管蘭子先行送院療治嚴解送司法科訊究 
[海州人因貧圖盡]  
　　海州人孫德山因貧無依賴於前晚在廣西路弄内自縊圖盡當經三百八十九號華捕查見解救帶入捕房昨解公共公廨請示經中西官訊明判送上海縣知事署遞回原籍以免流落 
[迷路男女小孩待領]  
　　瓦匠學徒沈龍根年十四歲無錫人又女孩蔣小蘭年七歲海州人前日均在閘北地方迷路經崗巡帶案轉解司法科經段科員訊問之下判送慈善團暫行留養候查傳家屬到來認領 
[逆子毆母之押儆]  
　　住居北西藏路二百二十七號門牌之曹崇光前日與姘婦曹袁氏將其母曹施氏毆傷被其姊沈曹氏控請新閘捕房派探將曹崇光與袁氏一併拘入捕房分别拘留昨解公共公廨請究經中西官質訊明白判曹崇光曹袁氏分别各押兩禮拜示儆 
[忤逆子拘留十天]  
　　鄉婦潘趙氏日前控子銀根違忤由四區四分所解送司法科請辦前日經段科員訊供屬實判銀根拘留十日期滿如肯改過准交其母領回管束 
[公廨判罰賭徒]  
　　賭徒胡阿大前晚糾同潘秋全鄭阿福王壽仁顧福昌邵瑞豐陳可信俞阿玉等十九人在廣東路月桂七十一號門牌客棧内聚賭抽頭被華捕正巡官强生得悉知照老閘捕房二號捕頭率同中西探捕協往將胡等各人連同該棧主王春年一併拘入捕房准各存洋保出昨由公共公廨傳訊鄭阿福延海德禮律師到堂代辯訊之胡阿大供認爲首糾賭不諱中西官核供判胡阿大押西牢兩月鄭潘各押一月王春年罰洋五十元餘人各罰洋十元連同起獲之賭洋一併充公賭具銷燬 
[被拐女子跳出火坑]  
　　清江女子黄素貞被人誘拐來滬押娼因被虐待投入婦孺救濟會求援該會派調查人倪善昌調查得該女之兄黄大郎在滬營業訴由該會代表葛福來律師知照捕房於昨將女及女兄黄大郎上堂證明伊妹並未許配與人被拐來滬父母雙亡原籍無人等語訊之黄素貞供明被拐來滬被人虐待情形現願隨兄回去中西官核供判黄素貞交其兄領回 
[搶土拘押九月]  
　　青口人徐小林前在楊樹浦路搶取某土販所携紅土一磅圖逃當被一千一百四十八號華捕拘獲連同紅土一併解送公共公廨訊供收押在案昨晨由廨復訊據該捕上堂禀明前情訊之徐供此項紅土係友人囑爲代送並非搶來求察經會審員王肇之君核供商之英白副領事判徐押西牢九月土送海關銷燬 
[過犯復犯竊案]  
　　朱朝福彭大書前日在法租界永安街某客棧内竊取寓客高亚東值洋二十元之綢衣携至楊樹浦路某押店内質洋被包探季立仁查獲人贓於昨傳同失主將朱彭兩人併解公共公廨請究經中西官訊知朱彭均係過犯判各押西牢半年示儆贓交原告領回 
[過犯圖竊]  
　　陸阿元前晚在東有恒路徘徊回竊被一千一百零五號華捕查見拘入捕房昨解公共公廨請究經中西官訊知陸係過犯判押西牢三月示儆 
[行竊電表]  
　　英美電燈公司西人華特指控吳洪根行竊山東路二百四十號門牌所裝值洋二十五元之電表等情昨由捕房將吳拘解公共公廨經中西官訊明判吳押西牢半年示儆 
[包探查獲竊賊]  
　　甬人顧樵夫昨晨潛至東有恒路一千零四十七號門牌張阿福家竊取衣服三件圖逃被包探王金壽查獲人贓拘入捕房捕頭諭飭押候解送公堂請辦 
[判押攫耳環流氓]  
　　流氓陸阿三周光掌前日午後在九江路先後攫取葉鮑氏强杭氏等金耳環圖逃均經包探追獲昨晨併解公共公廨請究經中西官逐一訊明判陳阿三押西牢年半周押九月分别示儆 
[鎔化廢鍋疑肇火災]  
　　昨日午後四點餘鐘救火聯合會忽鳴警鐘六下當由各區救火會查係兵工廠附近至斜橋方面有火警均驅皮帶車馳往施救旋悉係兵工廠後面某廠内因鎔化廢鍋數十隻一時烟火勃發疑爲肇災因即紛紛折回未幾由該管警所據情詳報警廳核示 
[茶葉店一再失愼]  
　　滬城東街裕春茶葉店前次失愼曾經警署將店主羅愼遠傳案訊罰詎前晚八時許該店後披又不戒於火幸爲時尚早由附近救火會中人趕往救熄旋經第十八守望崗警劉恩玉報告一區二分駐所將羅傳案訊案 
[小火即熄]  
　　前日下午六時許閘北烏鎭路某姓家不戒於火當由各段救火會馳往灌熄僅燬什物數件幸未殃及房屋 
中華職業教育社通訊 
[致議事員函]  
　　警啓者本社通信選舉議事員十二人業於七月十五日上午十時開票先生當選爲議事員兹將各當選議事員姓氏及票數另紙錄呈即希查照再議事員第一次會議經第六次臨時幹事會議定於七月二十九日下午二時在江蘇省教會舉行届期務請准時駕臨爲幸專此藉頌台安　中華職業教育社謹啓 
來函 
[戴金官來函]  
　　敬啓者竊金官於本年三月間被髮妻陸李行串同鄰居朱阿大誣控金官誘拐伊之八歲女孩順寳奉判押西牢二年蒙親友轉懇寗波旅滬同鄉會代延羅禮士律師代表佑尼干費信惇兩律師請求公堂復審於本月十四號蒙中西官訊明無罪即予開釋陸氏加押三月惟金官與陸氏結褵十載詎料不念感情下此毒手人心險惡一至於斯若無我同鄉團體機關代爲伸雪則金官一貧如洗呼籲無門是必憤死獄中此次一切費用均由該會各董慨助尤深感激兹已恢復自由重見天日合將事實奉聞即希察核登載以彰鄉誼而申謝忱無任感禱　甬人戴金官謹啓 
雜評二 
[質問教員被毆案（步陶）]  
　　廳長毆教員一案檢廳不敢傳本人不敢訴赫赫陸軍中將之强權横行一時幾無人敢爲評判此案之公理然而卒以觸動教育界之公憤焉今且不問其廳長之尊嚴何似陸軍中將之威風何若而就事論事要必令其於理之一字有所宣布此足見强權之有時難恃而公理之終不容磨滅矣雖然教育會之質問彼人如何作答其將乘此機勢自爲認過以平衆怒乎抑仍持其崛强態度以一指抺煞一切乎答覆以後倘仍不得要領教育會核辦之下文其將取决於高級軍事機關乎抑於自身别有對付之方法乎凡此種種乃眞强權與公理之最後考金石也 
　　嗟乎張教員雖暫受屈而爲代鳴不平猶有多數之教育家今日世界中不講公理之事其類於此案或甚於此案者不知凡幾而　眞正本良心以抑制强權者果有幾人哉果有幾人哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[謝自由談女士惠家庭常識啓] [  化誠]  
　　聞之女媧鍊石終多缺陷彌天嫘祖造絲尚未綺羅遍地伏女徒讀古書不宜今用班姬能纂國史未及家常點額妝成含章殿莫傳化妝之品浣紗人去苧蘿村留洗濯之方絳仙雖可療飢究無關乎食譜靈芸夙稱善繡何嘗度以金針良由繡閣全才自古已稱罕觀亦本蛾眉善妬每多不肯讓人者也乃者自由女子遺世佳人慧巧環生靈心玉韞分詠絮之餘閒勤燃藜之校訂丁簾捲處遠盼郵鴻甲煎燒殘還披紙繭零章斷句横陳玉鏡臺前累牘連篇羅列碧紗㡡下彙百家並藏之秘開千古未洩之奇仿蠧魚之三食獨具仙心訂亥豕於千行常勞纎手珠穿九曲祗須問及采桑娘錦織迴文無不效夫若蘭氏辨物有方碔砆自無亂玉洗盞得法琥珀允可酌賓冠履無倒置之失宜衣服有表裏之相稱袖經三浣可儉德以示人裘服卅年由笥藏之合法窗明几淨燈鏡倍覺輝煌花巧色妍杯盤無虞狼藉一塵不染百度維貞斗酒久藏客可欵夫不速備荒有策飲寗歎乎嗟來一臠之味有必辨五侯之　無不全洗手作羹何藉小姑之嘗食燃萁煑豆無嫌同本之相煎肴饌則咄嗟可辦瓊漿則水乳交融番館菜無難立措中饋亦海國生春人造棉且易製成異母免蘆花當絮以至香合麝蘭匀抺芙蓉之面翠分螺黛輕描柳葉之眉霍家小玉倍見姱容石氏翾風益形媚態而且究習方書母病得由甑權自治大撃鉦鼓心熱何用敵魯使狂急救如赴蹈之不辭雜治補素靈之未備此固陸忠宣抄方活人之旨亦即范文正良相媲美之意也又况心裁自出手跡勤修樣發新機絲織品雲霞燦爛污除舊染服用部采藻紛披覆育萬物感及豚魚培養羣生澤及草木答問殷殷還冀家學淵源之普及集思汲汲惟求實業知識之精深公德普矣前古所無慧業昭然伊誰敢企僕兮凡鳥走也窮魚第知守硯一方未習關門七事仰懷道韞莫瞻林下之風渴甚相如獨羡枕中之秘只愁金屋春深不許柳條暗洩所慮瓊編我吝未容梅訊遥通詎料芳心惠愛不棄菲材芸閣嘉編得邀先睹一經展誦如覩蘭猷三復斯章頓開茅塞敬酬欵欵敢布區區（五） 
家庭常識 
　　修理烏口　烏口（一名直線筆）時日經久使用時往往不能畫出或畫出後墨線不能平匀必須於使用前先將烏口略醮清水於破石板上輕輕往返磨之拭乾則烏口之端圓滑用時不致有前者之弊矣然用細砂皮磨之亦可[  金啓東]  
　　笆斗　笆斗團籩及他種竹器之用以盛粉盛水者其縫隙每有渗漏之虞若用生豆腐塗之或浸入豆腐漿内二三次矖乾之即無渗漏之患其堅牢過於油灰且亦不蛀腐[  山安]  
　　風扇　令木匠鋸成一寸許見方之木條二根長約四尺至六尺每距二寸鑽一孔購白竹布一幅長約一倍於木條舖長桌上摺疊成一順之襇（不必縫紉）先以木條一根壓其居中將布幅對摺揑定木條擱於桌邊用針穿過木孔綴之更將另一木條襯入布幅下緣約離邊二寸許亦用針綴之（庶可拆洗）於是將餘長木條截去即成乃於上端木條脊上兩邊旋螺絲圈二枚居中亦綴一枚便可懸掛懸時先於屋頂旋二螺圈用繩繋定扇之左圈將繩通過屋頂左圈向右斜下穿過扇上右圈更向上穿過屋頂右圈向左斜下繋定於扇上左圈如是則成凶形不致左右盪動亦可任意高下每製一架所費不過一元耳用滑車（俗稱葫蘆亦稱活笋頭）拉之則垂髫小婢亦能勝任[  栩圜]  
　　兒童坐椅　兒童宜坐以小椅務使小孩之足可踏着地板休息足力平常家中如無特製小椅作兒童之用或須借用大椅宜加一踏足板於椅上法將兩木板一直一横釘成直角側視如「形割出兩槽適合椅之上横檔木則裝上取下可以隨意[  錢劍俠]  
藏針　以頭上梳落亂髮搓成團以布縫做圓形針用畢剌入髮團内用時則光滑異常雖日久亦不生銹 
　　製鹽蛋　鹽一升水倍之生火熬之至鹽粒皆化解後舀出放冷倒入罐内（罐以缸料者爲佳因其不能透鹽霜）以鷄蛋放入至一月後則可取食矣 
　　除新油漆氣味　以綠豆煑汁洗之可除 
　　猫生虱　猫身生虱除滅之法可用面盆一内注温水洗將猫毛以水洗之然後將樟腦（中國藥店内賣）向猫皮上撒之就盆上用手搓之則虱皆落於盆内矣[  馬琳璋]  
集益錄 
　　答第三十三問　按電氣鍍金成色之濃淡與熱度之高低成正比故鍍金時須將金液（即鍍液）加熱（如所用之鍍槽不能直接加熱可用隔水加熱法）至法輪表一百二十度左右（此表係百八十度表如用百度表或他種表即將度數折算可也）此外工作室宜多開窻俾可得充足之光線並宜保存其室内之温度如以上手續完全而仍成稻黄色者可在上路（即正電）懸金板之處再懸純紅銅板一二塊或將金板取出全易純紅銅爲上路其結果當能如願以償也[  王象先]  
長篇小說 
[寫情小說柳暗花明錄] [  常覺小蝶天虚我生合譯]  
　　第二十一章（四） 
　　鮑倫家宴會之日客至以百數皆一時貴彦而其目光所注尤莫不在薏德一人薏德者美麗如天下安琪其衣純白簡僕而入時薄如牛乳之膜乃適稱婀娜之身頸臂之白如其衣衣上絡珍珠的爍如蓮花之受朝露而面色之白乃亦如其胸臂雖周旋於稠人廣衆之中而冷漠有同旁觀似絶不譒今日之會爲己而特開者也小鮑倫則雙目如受電之鐵不能一刻去其未婚之妻於愛慕中露其得意之色低聲曰阿母汝觀新婦如何不甚美耶母曰美甚而此美字之後乃有微歎之聲天且暮薏德於惘惘之中始似漸返其靈魂雙頰亦漸呈紅影賓客歡笑亦隨之雜作氣象與華燈俱燦小鮑倫乃樂不可支竟至薏德之旁低聲曰吾愛樂乎此語出乃如挾北極之冷氣俱來頓使薏德頰上笑容凝成堅冰曰樂耶汝乃如何以此問我鮑倫見薏倫竟愠則大駭亟謝過不遑然經此問之　薏德乃竟無復笑容向茜雪曰阿姊吾儕胡不歸耶茜雪曰吾愛倦乎薏德懶然曰非倦吾直厭矣茜雪乃曰歸耳吾亦云倦及既歸則室中又堆箱籠多件茜雪曰此又爲鮑倫所贈耶薏德曰已耳汝不必視吾亦能猜度其中又不過象牙書面之聖經與尺許長之銀箸已耳言時亦不待茜雪之答竟入隔室則不禁瞿然呼曰維廉汝何來耶而維廉已起自座中容色憔悴似亦頓老十年眼眶之下乃有黑影枯聲曰薏德吾昨夜始聞此消息然猶不自信乃星夜前來薏德究亦有此事乎薏德曰汝言何事維廉曰定婚耳嗟乎尚何事哉薏德大慟勉强舉其首曰有之維廉聞語不禁吁氣而呻似受死刑之宣告曰吾亦料之唯心不死故欲面汝一問又曰今須歸矣願汝此後幸福無窮薏德顫聲曰維　汝母言矣使汝而知此事之内情則汝當自幸維廉頽然曰誠幸今别矣唯我終不解視汝狀亦似不懽又曰薏德汝當知君之於我舊情至此已了若我則殊無了期然亦不願向君煩言唯君若後來有事需汝友爲助者則維廉一息尚存雖湯火亦必赴之别矣吾親愛之薏德願上帝福汝言時悲梗於中不能再續則堅握薏德之手廻面外向不欲以涙眼爲薏德所見良久始徘徊而去若在他女郎至此必失聲而哭然薏德無涙但發深歎不知此歎聲之中其悲痛乃甚於哭也 
　　吳廷揚君鑒昨承來函見責抑何不諒之甚本報篇幅有限而每日來稿恒百數十則無法盡載即不得不有先後取舍惟大稿固在保存之列容日自當刋載尚希鑒原謹復 
　　投函諸君鑒　近日來函每不開示通信住址若於報尾答復殊占篇幅抑且刋不勝刋嗣後務請隨函批註須答復者並附郵費否則惟有置之幸勿見責 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之雜說 
[夷字辨（見本報癸酉年十二月初十日）]  
　　頃讀教會新報中載德國花先生之安自序一篇其辨論夷字甚詳眞可謂博雅之士矣惟中有華人自負其學呼外邦曰夷人亦未覩天壤之大古今之局耳諸語是猶未免意存介介也夫世人常稱中國爲中華稱外國爲外夷所謂華夷者亦猶之中外耳並無輕重之意於其間按夷字許叔重說文釋之曰平也从大从弓東方之人也梅誕生字彙引說文解曰南蠻从虫北狄从犬西羗从羊惟東夷从大从弓俗仁而壽若是則夷之爲稱豈有相輕之意且夷字之見於載籍者堯典曰嵎夷釋者曰東表之地在今登州禹貢曰三百里夷蓋王畿千里之外又三百里即謂之夷然則所謂夷者亦不過略分中州之意若以夷爲相輕則孟子曰舜東夷之人也文王西夷之人也將作何解夫亦以兩聖生卒之地均在王畿千里以外故耳不然舜古之聖人文王周之始祖孟子何敢稱古之聖人爲東夷之人稱周之始祖爲西夷之人哉論語記子欲居九夷此雖聖人憤世之心所迫而至然東西南北隨處可居何爲獨欲居夷殆有見於東夷風俗較近仁厚與故昔人有爲之說曰周之理夷朝鮮也朝鮮爲箕子封地人情俗尚猶有殷之遺風孔子殷人也由魯之齊由齊泛海以至朝鮮事勢甚便且能親見祖宗制度之留遺故有乘桴浮海欲居九夷之意其言雖鑿其理或然可見古人之所以稱夷者不過因禺夷在中華東表故皆稱爲東夷歧周等地又在王畿千數百里之西故又稱爲西夷安有相輕之見存於其際而後稱之爲夷哉且查夷字之義尚有詁之爲易者大者安者悅者等者儕者陳者皆美義也亦有詁之爲蹲踞者誅滅者傷者芟者義雖不美然與稱人爲夷之意無涉也又孟子通夷爲彝左氏通夷爲痍謐法克殺秉政曰夷安心好靜曰夷故周有夷王伯叔夷齊孔子稱之曰古之賢人古人有謂夷齊爲二人之名者有謂夷齊爲二人之謐者凡此皆昔人詁釋夷字之明徵且古之人或有以夷命名者或有以夷稱神者或有以夷名地名山名水者若謂夷字之義爲不美古人又何所取義哉即如中國人之名稱亦不一致或曰華人或曰夏人或曰漢人或曰滿人考其字義亦非至美不過因地因時因事而稱之耳古代帝都王畿常近華山故稱爲中華是以古今遂有華人之稱厥後神禹之功及於天下人不忘夏故稱中國爲夏是以又有夏人之稱漢時疆域開闢最廣四方之地有由漢時始隸中國版圖者邊外之國有自漢時始行朝貢中國者故有漢人之稱至今仍之滿清入關者滿洲人居多故有滿人之稱均非取其字義之美而始爲是稱耳夷之爲義亦非不美外人又何必斤斤計較於此稱哉吾故曰稱中爲華稱外爲夷雖有華夷之别亦猶之中外之分而已並非有意輕重美惡於其間也質之花先生以爲然否 
文苑 
[遊歷美國即景詩二十八首（陳茘秋）]  
　　（見本報壬申年十二月二十六日） 
　　大海安知晷刻移璿璣測度始驚疑金山滬瀆相衡較晝夜推遷已四時通衢九軌淨無塵列坐車中數十人漆几兩行窻八扇看他游艇泛平津（街車）絲抽經緯上絨機羊毳茸茸滿地飛終日七襄輸迅速何虞卒歲賦無衣拍岸濤飛亂石堆紛蹲海虎不驚猜遊魚何處藏蹤跡復有饑鷹没水來（白鷹皆能没水）　異獸珍禽羅苑囿名花瑞木滿庭階幾人到此增遊與况值清秋日正佳（金山大花園）一兩車分十六房一房上下四胡牀火爐水桶兼陳設仍有衣　列兩旁火車牽率十車行方木匀舖鐵路平八十輪開如電閃雲山過眼不分明前車轉處後車同有路中間一線通首尾門開穿檻過遊行恍在五都中危灘飛檻接危岑板閣高進一道陰驀地驚人疑盡晦車行穿度石岩深石炭松柴積路岐風輪儲水漾晴　懸燈樹表修渠閣集事原來費不資補舊添新幾日間取材工匠尚開山始知中國兢持意爲惜寰區物力艱傳聞普法交兵日車路翻爲敵取資戰守自來操勝算總須果毅迪平時鐵線交加電氣竿密如蛛網冒林端居民各自知珍重不覺長途設立難鐘鳴酒肆列杯盤道左停車客語懽一飯報完剛一刻遠書遮莫勸加餐紅綠區分榖雨芽蔗漿牛乳試新茶縱教陸羽遺經熟香味終難定等差鹵河千頃白於霜中有秋花簇簇黄聞道摘來供茗椀清風兩腋也生凉錯處中華卅萬人異鄉相見陪相親傳聞家國無窮事便欲車前瑣屑詢萬山低處有人家板界田圜路不斜便覺眼前生意滿高粱相間木棉花腰弓背箭手洋鎗黑鬢紅裳塞外粧男婦紛紛騎馬去亂山深處覔圍場（山中土人容貌極類蒙古）一自車過阿禮河清溪曲曲繞山坡烟村四望繁陰繞猶是丹楓綠柳多村墟點點望糢糊沙鳥風帆淡欲無上下天光波萬頃居然八月洞庭湖（伊爾釐湖）天涯海角遠經商逐利人輕去故鄉地力看來猶未盡膏腴多少待開荒交枝接葉野葵黄一一傾心向太陽暌隔燕山三萬里教人翹首望天閭曾經回祿夕加倭猶是飛灰刦後多商賈及時修造亟高樓傑閣已嵯峨臺上招賢少嗣音誰將駿骨巿千金敝帷不棄風殊古瞻望高原感特深（馬之出力者皆埋葬）二百間房客舍寛樓梯路曲似蛇盤征軺五換憑摇撼煤氣燈殘寢未安千章綠樹蔭青蕪鎗廠宏開氣象殊九百畝中機器備翻新花樣各形模（四北嶺非爾洋鎗廠）戎器經營運巧思安排不令點塵錙兩層樓上森如筍已是新鎗廿萬枝（２６） 
神話 
[關亡（見本報癸酉年十月初五日）]  
　　滬上多關亡婦女如關亡四娘關亡六姐等其義云何關索取也漢書因巫爲主人關飲食人世之僧道符請將亦曰關而越境擒犯法者亦曰關關亡者生人念死者不置倩婦召之告以其人之生年月日與死之年月日少選婦如醉如癡如泣如訴傾耳以聽其言可辨不可辨其事亦可信不可信然往往有與生人前事相合者昨某鴇家關亡蓋關餞樹子阿南也南自小依鴇年十八卒玉碎花殘已兩閱月鴇念念不置爲之關亡先歷訴生前羅綺繁華章台閱歷游而病中藥鑢茶灶死後棺槨衣衾繼而刀山劍樹血湖肉池如好事者所言冥中八境又能歷舉所知以問時鴇與姊妹行已涕不可仰先是南病中曾失去荷花瓣一事瓣蓋金飾重二錢許用以插髮者至是由婦語及得之於牀之夾縫中噫陰陽路隔人鬼道殊以一無知婦女何號召神鬼靈爽若此由此以推則無鬼論誠所見不廣而漢武時李少君之君之術不足奇矣（２５） 
[雜錄]  
　　瘡毒通治方　金銀花一兩當歸一兩荆芥一錢蒲公英一兩生甘草三錢連翹一錢水煎服一帖二帖消三帖愈 
　　手足生瘡方　金銀花三兩當歸一兩生甘草三錢蒲公英三錢牛蒡子二錢芙蓉葉十片無葉時用梗三錢天花粉五錢水煎限一帖即消 
　　治耳爛流膿　寺院大香爐内烟膏一錢冰片五釐研末吹入又方用陳皮一錢燈草灰五分冰片一分研末吹入又方用舊醬棚蓋箬葉燒灰存性研末吹之（紳昌） 
　　湯效曾君鑒承詢第五張每有漏送亦復時有時無致閱者無從捉摸云云按本報封面逐日均有刋明張數例如（共四張）則無第五張可知但於收報時略加注目即知謹此奉答 
 
 
 

Page 18

 
 
   
 
