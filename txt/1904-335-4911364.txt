# 1904 - 335 - 4911364

 

Page 1

 
 
[勸捐萬國紅十字會經費] [  申報館協振所謹啓]  
　　俄曰興兵生靈塗炭曠日持久尙無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之幷特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[俄人在馬尼拉儲煤待用辯]  
　　馬尼拉者非獵邊羣島之一也其地原爲西班牙所轄昔歲美西之戰美人將非獵邊羣島攻而占之後雖和好重敦地尙未經返璧故迄今仍屬之美利堅云有客問於執筆人云貴報譯登日本報章謂俄之波羅的海艦隊航海東來擬先駛赴馬尼拉島兹已賃定英德商船五號儲煤以待一俟分别裝滿卽須駛赴日本海洋此事果信而可徴乎抑有類於蜃樓海市乎執筆人曰此事烏足徴信使如日報所述則是俄人明明注意於臺灣矣夫俄艦之列隊而東也時在隆冬海參威旣已堅冰凝結旅順又爲日人所堵不能直入口門苟非攻破臺灣將於何處得有駐足之地然亦思俄果有攻破臺灣之意美能任其在屬地裝煤乎按之輿圖馬尼拉與臺灣一水盈盈葦杭可到俄艦得在馬尼拉灣泊則進可以戰退可以守臺灣一地實已歸其掌握之中顧美人素以息事寍人爲宗旨者也觀夫中美之約中有一欵意謂中國如與他邦搆釁美人當如約調停其於中國旣自任調人庸詎於日本而反助敵人軍火我是以知俄艦在馬尼拉賃船載運煤斤之說有類齊東野語未能深信無疑也抑不觀日報所言俄人所賃之船屬之英德二國乎英與日本旣互訂盟約斷不能於俄日搆兵之際將船賃與俄人德於俄人爲中國索返遼東時雖曾助之責日然厥後旅順歸俄所賃俄之勢力駸駸乎自北南趨德人卽索賃膠州灣以便從中阻截是德與俄亦未必誠心和好安有公然自壞中立之局任令商人將船賃與俄人者種種無稽之言正不難一語道破子奈何尙將信將疑耶然則此說胡爲乎來曰此特日人聞有俄艦東行疑懼交幷好事者遂乘此造言恐嚇耳今者日人旣全力悉注於旅順卽本國沿海諸要隘且未必能一律戒嚴致福山函館諸商船屢被俄人砲擊更遑論臺灣一島海外孤懸矧臺灣臣服中華歴二百餘載深仁厚澤浹髓淪肌一旦華人於兵敗之餘割而畀之日本民心忿忿迄未能平變亂之生無時或已設俄人以守備空虛之故稱師來攻黑子彈丸其何能禦更不幸而島民糾同番衆斬木揭竿外患内訌相偪而至欲移師而南指則旅順必事敗垂成苟聽客之所爲則全臺或恐遭淪陷顧彼顧此勢處兩難此所以民間蛇影杯弓幻爲俄人在馬尼拉儲煤之說歟客曰洵如子言此次俄艦之來究將注意於何處曰俄苟海軍勢力足以壓倒日人則必先攻擊長崎使之首尾不能相應且阻其軍艦無從駛入内海以救神戶橫濵東京灣而廣島之號稱天塹難踰者至此亦變爲絶地此蓋反客爲主策之最上者也萬一不能則仍攻擊臺灣使日人分旅順之師還而援救戰苟獲勝則奪取基隆煤礦以應軍艦所需卽師出無功依然敗北而旅順之圍必解亦足藉以保固巖疆此則釜底抽薪蓋策之次者也若欲先籌運煤之路則英日聨盟以後俄與法國信誓益堅俄艦之來必經西貢逆料俄必於此儲煤以待不特法不從中梗阻且有陰以助之者諺曰三軍未動糧草先行海軍之藉煤斤猶之陸師之需糧草俄以善戰聞於世上豈有此種重要之事而不先計及之者更何待乎賃用英德商船何需乎將煤儲諸馬尼拉而令日人豫籌備禦之方哉僕之譯列其說於報端非以信史目之也特循有聞必錄之例云爾子何於焉客乃頷之以首而退 
[本館接奉電音]  
　　昨晚九點越二十五分鐘時京師飛電傳來旨一道敬謹譯登○十月二十七日内閣奉旨杭州將軍著瑞興補授欽此 
[接印有期]  
　　昨晚十一點鐘時接金陵友人專電云兩江總督兼南洋通商大臣周玉帥於今日午初抵金陵駐節行轅擇於本月二十九日接受關防 
[俄電報捷]  
　　昨日午後承俄國駐滬辦理軍務大臣德希諾君以華歴十月二十六日駐奉天之俄國大營所發官電媵函惠示内開本月二十一日我俄陸軍及工程隊發砲轟毁某村之塔蓋此村在日營中間日軍恃爲外蔽曾發砲擊我倫能甘夫提督所統防兵者也二十二日敵軍來我梨子山附近之營當被我軍擊退日人傷失甚多二十三四兩日倫能甘夫提督定計進攻敵人所據山巓二處敵人築有保障以資堅守至是被我軍迫之使遠離是役也查檢戰塲中敵人棄有屍骸二百三十具我軍奪得槍械無數及工兵所用鏟鑿之類詢之居民謂尙有死傷之兵爲數甚巨日人用車載之而去此外幷獲日俘七名方敵軍遁走時將太子河畔各村落所儲之糧付之一炬 
[俄仍攻日]  
　　華歴十月二十六日日本東京來電云某日之戰我日共陣亡武弁七十員傷六十四員刻下俄軍依然陸續來攻意欲將二百零三米突之高山重復奪回以資固守 
[日報騰歡]  
　　華歴十月二十六日日本東京來電云此間各報紙咸謂自日軍佔奪二百零三米突之高山後居民百不關心惟有日事歡樂至此後旅順或不久卽攻陷或尙足支持均付之不論不議之列蓋以刻下敵軍所恃爲險要者已入日軍掌握之中故也現在俄國提督司堵瑟爾恃爲根據而與日軍抵抗者祇有遼店山一處而已日報又云目今泊在旅順口内之俄國零星軍艦不久亦將全數被摧若是則日本海軍提督東鄕平八郎可一意迎擊俄國波羅的海艦隊矣 
 
 

Page 2

 
 
[計避水雷]  
　　十月二十六日烟臺來電云此間傳聞俄國軍士之在臘司拖洛潑尼艦内者近擬設計駛抵上海然後濳入波羅的海艦隊導引諸艦赴旅順使途中得以避去水雷 
[責問供煤]  
　　華歴十月二十六日英京倫敦來電云此間英字日報謂邇者日本責問英政府不應將煤載運出口以應俄國波羅的海軍艦所需因已設法稽查行將嚴加阻止爰此事與兩戰國頗有關係恐致破壞中立之局也 
[定期會訊]  
　　華歴十月二十五日日德京柏林來電云各國會訊北海肇事之俄員今已選定擬於西歴十二月中旬某日在法京巴黎斯外部會訊一切供詞 
[電告俄艦駛抵地中海]  
　　日本東京某日報登英京倫敦來電云西歴十一月二十四號俄國波羅的海艦隊之駛抵地中海撥脫殺伊圖者計有戰艦兩號巡洋艦三號滅水雷艦六號運船九號 
[詳述旅順大火情形]  
　　日本東京來電云此間公報載東歴十一月二十二日正午十二點鐘後三十分時日本海軍發砲遙擊彈中俄人機器製造廠頓起火災至夜九下二刻時火尙災炎直上考廠屋及附近諸局所全用磚石建築其防火不可謂之不嚴此次何以竟被火焚殊令人莫明其故意者工作之處堆積氣揚註譯自和文未詳何物及流質之油木棉之屑以致釀此禍端歟當二十三日有人電達烟臺時登高望之猶遙見白烟縷縷也 
[追溯俄國内訌緣始]  
　　俄國内訌已登昨報兹閱日本大阪某日報云法京巴黎斯奇而蒲辣司日報館有一訪事人久客俄羅斯深知彼國内情日前曾致函詳告曰俄人自在滿洲戰敗國中騷擾靡甯所有中等之人咸以革命爲宗旨私結秘密之黨不使政府聞知每一星期卽易其居處矜奇弔詭使警兵莫能窺察行蹤時於聖彼得羅堡工藝場薄給酬資令衆工人傳播革命之說俾民心惑亂得以收效於無形内務部中人深恐若輩釀成亂萌値此田禾刈穫之時不使衆工人乞假還鄕從事農畝防制之法可謂嚴矣顧芬蘭人民迄今仍紛擾未己俄廷見本國水師諸多缺額意欲編爲隊伍派入各軍艦中而芬蘭人視俄國若仇讐其情終格格不相入邇者俄之軍艦災害迭生推測理由頗疑芬蘭人所損壞云旣而革命之說傳至啞迭殺市立時民心思亂騷動殊常一星期中聯盟輟業稱戈謀叛幾無異飢之求食渴之乞漿利薄尼耶埠利額街亦事同一律西歴十一月四號羣聚利額街公園以及公會堂迫令在某姓第宅開會議事地方官恐滋事故出示禁之波蘭民人更聞風而起一時國事犯及稍涉疑似者收入囹圄幾於在坑滿坑其暗中處以死刑者亦復不少迨迭聞俄師敗績庶民益復擾攘紛更其中上等之人皆望國事因之變革法報所言如此刻下英京倫敦太唔士報亦已譯而登之矣 
[照譯奉天將軍請勸令俄日罷兵事]  
　　日本大阪某日報登中國京師來電云奉天候補知府交涉局帮辦梁太守正樞夙爲增瑞堂留守所信任邇者奉委赴京師與慶邸及外務部各大員密議一切慶邸隨於數日前趨赴頤和園直房與軍機處曁外務部諸大臣密談至數點鐘之久先是太守親謁慶邸詳述此來係奉留守之命以俄日兩國禍結兵連東三省人民不幸罹此目下流離困頓者已不下數萬萬人設戰事一日不停則民人多一日苦難今者微窺俄之將士似已意興闌珊然亦騎虎勢成斷無自請罷兵之理乞速向兩國婉言排解或於歐美諸大邦調停之際叅預其間我國雖以局外自居然戰端之開在我境上兵戈擾攘已歴一年我試自任調人意兩國决不加以鄙薄也 
[俄艦待修]  
　　英京路透電局來電云俄國波羅的海艦隊中利央以下諸巡洋艦於西歴十一月十八號駛抵丹國北境司卡烏海灣查得某號滅水雷艦機器稍有損傷請暫假夫列迭利埠克司海文灣鳩工修繕丹政府拒而不允俄帥乃令諸艦寄碇司卡烏灣内以便倩殺路何其公司代修 
[俄艦落成]  
　　德京柏林來電云英京倫敦有造船廠名耶洛者爲俄人製一滅水雷艦落成之後己於西歴十一月十五號送往俄國歸入波羅的海艦隊中矣 
[日購美煤]  
　　德京柏林來電云前者日人携貲赴美之卡其夫埠購定煤一萬墩刻已在舊金山租賃輪船連同鐵軌火車運赴滿洲某處矣 
[俄人作亂]  
　　德國某日報云俄之滑路沙烏省時有民人羣起作亂六街三市紳士之負傷而仆者相屬於途某日突有工人約六千名各執手槍在人叢中往來騷擾警察官次第拘繫狴犴之内實不能容不得已擇其情節較輕者酌量開釋至伊司内路省刻方由官吏召集豫備兵驀由妻女親族千餘人持械擁入官衙聲言求賜贍家之費官吏唯唯允許若輩始哄然散歸 
[整頓海軍]  
　　華歴十月二十六日英京倫敦路透電局來電云十月二十四日某報所登國將次更改海軍制度云云蓋欲使本國海軍格外强盛方以保從福司至波法蘭一帶海權幷將竭而勃來他及香港作爲海軍重鎮至各屬地所用之煤擬寄儲他國屯煤處所 
[萬壽無疆]  
　　京師訪事人云皇太后七旬萬壽在京王公大臣均不准呈獻貢物惟届期隨班祝嘏而已至内外城通衢達巷經地方官先期曉諭自十月初一日起懸燈結綵以伸誠敬東交民巷各國駐京使館知皆升旗致賀禁城西華門外西什庫法國總教堂門外高搭菊花牌樓都下居民咸往觀覽人山人海熱閙非常 
[請籌工費]  
　　京師訪事人云兵部裁革書吏後已滿試辦之期刻大司馬奏請將書吏永遠裁撤改向司員辦公奉旨依議欽此旣而大司馬以司員經費無著奏請將武職人員各項部費化私爲公某侍御亦有請籌經費爲兵部司員辦公之需均未悉政務處議准否 
[桂匪近狀]  
　　廣州訪事人云近有客自廣西南寗來者述及柳州府屬羅城縣失陷後匪黨日益猖獗各營勇丁皆爲所敗一日駐紥思恩府之棠字營行經遷江交界處忽與匪遇互戰半日被匪槍斃五六十名失去槍數十桿迨銘字營及衡軍馳至奮勇助戰歴數時亦均敗北計銘字營駐紥柳州數月與匪接仗十數次無不受創營勇各懷忿怒視匪如仇每至沙塲喋血誓不俱生無如人數無多力不能支以致屢遭挫衂先是桂林城内居民因平樂修仁二縣境内近有匪首韋某聚黨數千人到處搶刧而勇丁祗有四營恐匪驟至力難抵禦因之人心倍覺驚惶現已由湖南布政司劉方伯由貴州帶勇十營抵省劉軍門光才所帶忠毅全軍不日可馳到人心賴以稍安聞此次柳州諸匪每到鄕村卽高揭安民僞示其黨有劫人財物擄人婦女者一經查出立卽處斬並嚴禁其黨私吸洋烟但令居民供應飯食及餽銀領餉非復如日前之恣意橫行矣兩廣總督岑雲帥查知柳匪目陸亞發家在宣化縣境大塘墟附近小村飭弁率勇馳往緝拿未獲僅將家産悉數查抄將陸母及妻妹帶回發縣 
 
 

Page 3

 
 
訊辦 
[鐵路述聞]  
　　漢口訪事人云蘆漢鐵路築至汴之許州業有火車行駛旋又接至鄭州專運鐵路所需物料大約開車之期當在指顧間矣 
[造册備查]  
　　安慶訪事人云欽差大臣鐵寳臣星使將次蒞皖皖中各局無不赶造册籍以便稽查日來支應局已將近年進出各項開具清晰其中進欵大宗計蕪湖米釐項下光緒二十七年共收三萬六千餘兩二十八年十萬一千兩二十九年十五萬三千數百兩清江鹽釐加價項下光緒二十七年收八萬二千六百兩二十八年收五萬五千餘兩二十九年收五萬四千數百兩此外尙有蕪湖商捐及安慶釐局進項約得二十萬兩軍械所核存軍械計九響毛瑟槍一千八百桿三響毛瑟一百八十桿 
[鄂督蒐軍]  
　　漢口訪事人云本月十三日湖廣總督張香濤宮保命駕至獵馬廠簡閱各營勇丁與各學堂學生會操陸軍陣法十四日復閱各營水操一時水雷魚雷轟然迸發聲震江滸幾疑石破天驚宮保憑軾而觀大爲嘉許 
[承墾荒地]  
　　安慶訪事人云蕪湖萬頃湖墾荒之事業已告竣所開之地多至六萬餘畝現在招人認領每畝收洋銀三元有甲乙丙三公司各領一萬畝桐邑宰葉大令則勸令邑紳集股三萬元承墾一萬畝懷邑宰丁大令亦集股三萬元已於日前赴蕪定領一萬畝矣 
[輪船失事]  
　　鎭江采訪友人云英商順昌公司某小輪船拖帶民船一艘由袁公浦載客南下駛赴鎮江本有十八日之夜時交三鼓道經距揚州府城五十餘里之邵伯鎭左近船纜中斷以致民船覆入波心諸客俱泛泛如鳬浮沈水際輪船掌舵者急喚令水手施救得以援起三四十人尙有百餘人則洪濤浩淼中瞬息已全無蹤影矣哀哉 
[花縣履綦]  
　　昨日翰林院庶吉士張燕昌庶常啓後新科進士王歗龍貢士鴻兟江蘇候補直隷州知州王子仲直刺史江蘇候補知縣王仲衡明府培鈞先後至上海縣署拜會 
[矜恤獄囚]  
　　上海縣主汪瑤庭大令以時屇隆冬寒威日甚爰備就棉衣數十套及稻草等物於昨日發給内外獄中各囚彼身處囹圄中者當共銘挾纊之恩於無旣矣 
[呈控劣差]  
　　前日有某甲者遣其僕王升投上海縣署稱小的主人被著名巨騙黄竹峯卽黄梅溪陶翰章卽陶欣甫王儒臣卽王耀章用翻天印倒脫靴之術騙去銀四百餘兩請卽提究追縣主汪瑤庭大令准之立卽飭差持文赴英美等國租界公廨禀請派差恊提旣而甲查悉所派公差瑞某卽前曾犯案斥革永遠不准更名復充之劣役卜叚卿已將黄等得賄私縱刻已據情禀請大令嚴查矣 
[局董易人]  
　　浙江糧儲道陸吾山觀察以滬局董事姚文桂業已因事告辭乃札委熟悉漕務之費某爲局董著卽由杭來滬預備開局收漕一切事宜 
[法員宴客]  
　　昨晚法總領事署正副繙譯官魏武達及蘇烈二君在署肆筵設席柬請中國商董嚴筱舫觀察及沈仲禮許九香徐雨之曁徐觀察乃昌蘇松太兵備道署繙譯萬翰香司馬宴飲肴陳水陸美盡東南直至斗轉參橫始盡歡而散 
[薄懲私鑄]  
　　昨日午前包探錢榮堂投英美等國租界公堂禀稱前日五百零九號華至美界提籃橋左近義茂烟紙店購物給以小洋銀一枚找出當十銅圓五枚察得均係匪人私鑄因卽回訴捕頭捕頭覆令他人試之又找出私鑄當十銅圓七枚繼又令車夫陸阿四持洋銀一元前往購物則找出私鑄當十銅圓五十餘枚於是捕頭派小的投案禀請大老爺發出牌票將店主孫培蘭提入捕房旋在店中錢櫃上尋獲私鑄當十銅圓一百餘枚今特解案請究讞員黄耀宿司馬會同德總領事署繙譯官麥令豪君研訊之下五百零九號華捕及陸阿四投案禀訴前情捕頭禀稱兹已歴試三次且鄰近某飯館亦以爲言務請嚴辦孫供小的並不在店此事實是寃誣司馬問此項私鑄銅圓究從何處得來從實供明尙可寛懲孫供諒係門市用下司馬謂毋庸搪塞隨商之麥君判押捕房一月期滿之後帶案取具切結然後開釋起案之僞銅圓立予銷毁 
[煤氣傷人]  
　　前晚法界公館馬路某洋行傭人楊某及甲乙二友同宿樓上忘未將火爐關閉致煤氣之毒昏不知人翌日洋人查悉投報捕房迨謝副捕頭前往察之楊已氣絶甲乙則偃臥牀上一息尙存乃雇令東洋車送往仁濟醫館求治 
[上海縣署瑣案]  
　　前日妓女黄巧仙投縣署鳴寃縣主汪瑤庭大令升堂研訊黄供小婦人家在江北某縣幼失怙恃被夕人領至上海賣入某花烟館得受身價洋銀二百五十元迄今七年受苦萬狀意欲從良無奈被鴇所阻不得已奔投案下泥首求恩大令判發普育堂擇良婚配○前日潘輔記扭伊孫潘震甫到縣訴請究懲大令訊究之下輔記供小的兒子已於前年病故孫媳時常違忤邇更不給小的飲食孫兒不加教訓是以扭乞訊懲震甫供小的在治下英界大馬路某洋貨店爲夥每月祗得工洋銀三元前日妻予與祖母口角之後小的已告知岳母將妻斥責大令飭扶掖祖父下堂回家奉養並著向祖母叩頭乞恕○英美等國租界公廨讞員黄耀宿司馬移解命案要證陳利全到縣前晚大令升堂研訊陳供小的在租界開設陽泰茶樓上月十二日某洋人家車夫胡阿喜偕同鄕友人前來啜茗誤將餘濺及勳勳者及阿新身上致相爭論經小的與友竭力勸散未幾胡將空車拉回仍到小的處忽呼腹痛急延剃髮匠爲之挑運據稱勢甚危險遂由其友人扶去未幾卽身死勳勳並未扭毆尙明求明鑒大令著交人保去○北新涇保甲巡防局勇丁某甲至二十九保六圖金濟生所開茶館捉賭被賭棍刃傷其臂倂奪去號褂洋槍後由局役拘解到縣經大令訊責收押並飭賭棍沈關全交到行兇人沈阿狗昨日大令研訊之下六圖地保山在邦及其兄友邦八圖地保張錦銓同供賭徒拒捕之際小的等均未在塲金供稱號褂洋槍在蘇某家内阿狗供稱是日小的從母舅處歸家路經金所開茶館入内小憩未幾卽去不知拒捕情事求恩明鑒大令喝責二百板將山等叱退金交人保出勒令呈繳洋槍 
[萬國紅十字會來啓]  
　　啓者本會昨承督辦鐵路大臣盛宮保倡捐棉衣五百套顧敬齋捐助棉衣洋五十元王一亭捐助棉衣五十套寳泰洋布號捐助羽毛棉衣三十套莊劉氏捐助棉衣二十套陽湖女士莊珣皖江女士章蘭各助棉衣十五套黄禮步求父母冥福助洋十元舊棉衣二十七件梁鈺堂祝敬移助洋四元浮橋公記江德香求舊病速愈助小洋四角關外苦寒兼値兵禍流離慘迫觸目傷心本會除陸續製備男女新棉衣三萬餘套又往寗波各埠購辦原舊棉衣數千套裝輪分運牛莊新民屯溝帮子及遼瀋各分會散給聊以禦寒頃又蒙宮保諸公並各女士憫念災區分别惠助祇領之下曷勝欽佩除分掣收照外卽日彚解東省以仰副諸大君子衣被窮黎之至意謹乞登報奉揚上海萬國紅十字會同人謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[改升中學]  
　　京師訪事人云後門外求實學社前由管理人禀明學務大臣升爲中學刻下宣武門外南橫街順直京官公設畿輔學堂　由管理人在學務大臣前呈請定爲中學存案備查幷爲學生另籌出路兹將原呈照錄左方具呈直隷同鄕公立畿輔中學堂兼兩等心學堂管理員爲呈請存案備查事竊直隷同鄕京官自光緒二十四年公立八旗奉直小學堂由直隷督憲月撥經費二百兩至二十六年五月匪亂停止嗣於二十七年七月復行開辦改爲畿輔學堂陸續函請北洋大臣直隷督憲袁蒙允每月由長蘆運司支撥京平足銀三百兩在案竊查奏定章程内載地方紳富自設中學集自公欵名爲公立中學若禀准設立及一切章程均遵照官章辦理考其程度與官立中學相等者畢業出身應與官立者一律又内載高等小學堂之教科與初等小學堂之教科並置一所者名爲兩等小學堂等語職等自光緒二十七年遵奉明詔銳意興學復行開辦在宣武門外南橫街設立畿輔學堂分甲乙丙三班自開辦以來甲班考入大學堂實業學堂譯學館等處已三十餘人今甲班課程實與中學無甚異者再查新章中學始有洋文堂中英文一科久已一律教授似無抑之使退之理擬將從前之甲班改爲中學課程乙班改爲高等小學課程丙班改爲初等小學課程除高等小學初等小學應以次遞升外其中學堂卒業後應查照官章請由學務處派員考試發給卒業文憑准其升入高等學堂以資鼓舞而勵人才其管理法及學生課程應照章由學務處隨時派員查覈所有公立中學堂緣由理合呈請批示存案謹呈 
[縣宰被訐]  
　　廣州訪事人云近者長樂縣紳士廖愼猷等以縣主趙大令劣跡多端聯名具控撫轅撫憲張安圃中丞發出批示大旨謂如果長樂縣趙令貪婪不職該管上司豈無聞見據呈所指該令各項劣跡究竟有無砌聳控關官吏贜私虛實均應澈究仰而政司會同按察司飭嘉應州秉公詳查據實禀覆察奪毋稍徇隱 
[上海保甲巡防局紀事]  
　　前晚南市花衣街醫生金某家被賊竊去衣物昨日開具失單投報十六鋪保甲巡防南局請卽勘明偵緝○南市萬裕馬頭裏街有一小河前經同仁輔元堂董事禀明保甲總巡朱森庭明府在兩岸遍栽楊樹以蔭行人近日被人拔去明府乃飭二十三七鋪保甲巡防局員派勇隨時照料○前晚本城巡防保甲北局委員汪禹臣二尹巡至老北門見一女孩年約七八齡一自已瞽言語不清迨至新北門又見一男孩年約十二三路宿街旁盤詰之餘喑啞不能作一語遂一倂飭地甲送交普育善堂留養 
[南市捕房紀事]  
　　前晚南市洞庭山馬頭萬康醬園被偷兒濳入竊去衣服銀錢昨日園主開列失單投報捕房捕頭派人往勘屬實遂勒限緝賊追贓矣○王家馬頭花販曹錫巖前被江灣人沈某家傭人金阿毛藏匿鈔票洋銀五元昨日遇諸馬路中向之索取反被兇毆遂互扭至捕房聲訴 
[英美等國租界公廨晚堂瑣案]  
　　前者同吉昌號主余德滮控大有成洋貨號主王興隆串同謝世昌吞没股本及參價銀五千餘兩讞員黄耀宿司馬訊取供詞著兩造各邀公正人理算帳目前晚升堂覆訊余投案訴稱奉諭之後卽延王某等人在鴻運樓會議令王興隆先交出現銀二千兩抵還申地欵項餘銀出立期票當時王謝均已應允迨後向之索取王設詞延約謝竟避匿不見爲此投案禀陳尙求公斷王供帳已由謝取去商家通例終須憑帳還銀司馬問謝今何往答稱不知司馬著將王仍交原保人保去赶緊交謝到案○蕪湖巡警局員拘獲拐匪楊懷清供詞牽涉上海楊張氏因移請司馬就近訊究前晚司馬飭提研詰楊張氏供小婦人與楊懷江私識頃接通州來信知已由友人薦往福建司馬問爾知王把子蕭鎮江等人何在答稱小婦人於九月初二日至金陵十月初四日回滬此事一槪不知司馬一再開導謂如能將王蕭等人住處供出尙可從寛楊張氏供小婦人止知伊等賃居法界不知何處司馬著交官媒押候覆訊 
[英美等國租界公堂瑣案]  
　　朱渭夫控申子京設局誘賭輸去巨欵等情讞員黄耀宿司馬准詞簽差恊同包探李星福拘申訊究申延律師愛禮司聲辯司馬商之德總領事署繙譯官麥令豪君將申發回捕房押候訊核如欲具保須存洋銀五千元或銀票三千兩○昨日担文律師處費烈律師　　聲稱本律現由後馬路永亨莊主婦王張氏延請來此聲控事緣王張氏以子甫經病故伊姪王利卿卽王麗卿向莊上執事人楊子亭將往來各摺　一切要件槪行取去旋持摺至他莊收取銀一萬七千兩又鈔票洋銀三千元聞一萬七千兩一欵存在日本正金銀行請卽傳諭正金不准交利卿收去並出牌提案訊懲司馬准令王張氏補詞候核○上年正月某日萬源祥珠寳店控高鶴年騙去洋銀一萬五千元等情案懸至今迄未訊結昨日萬源祥主某甲投案聲稱高所騙之物今已陸續查獲約値銀一萬元尙少五千元請爲追究司馬著將高押候查明訊核○前者德商利源洋行主控買辦賈兆麟虧欠銀七千五百兩等情昨日司馬訊究之下賈管押半年銀仍未繳因予限一禮拜繳齊如敢抗違管押捕房二月○奥國商人某甲所用馬夫何阿寳以已歇馬夫小保子向之爲難扭案請究司馬著押候過堂訊斷○包探張天林解積竊王阿大張阿狗至案禀稱此二人串竊蔡榮隆郭萬豐萬永全三家衣服銅爐等件報由小的查獲吊到原贜請爲懲辦捕頭禀稱王已犯案十有三次張亦非一次務乞重懲司馬判將王管押捕房一年張管押半年贓給失主具領 
[法租界捕房紀事]  
　　昨日西婦某氏雇乘東洋車行經公館馬路突被車夫將車掀翻跌仆於地身受微傷適爲巡街捕所見將車夫拘入捕房捕頭令押候解送公堂禀請讞員陳楚生大令訊辦○昨日爲法界捕房發落各案之期捕頭查得上期並無判責人犯爰禀知讞員陳楚生大令暫停發落一期 
[美租界捕房紀事]  
　　前晚西人某甲酒醉在百老匯路楊樹浦路恣意橫行被二百四十號一百六十四號二印捕倂力拘入捕房捕頭令押至酒醒後釋出○前晚黄浦路奥國領事署細崽王寳春投捕房訴稱頃至西華德路第三千零三十一號門牌某浴堂洗澡忽失去元色縐紗棉袍一件哆呢袴一條請爲查緝捕頭允之○昨日午前某號傭人徐阿二陳好囝葛阿二胡富爾曳車載貨行至西華德路誤將小孩俞福星撞仆於地碾傷右足爲六百五十四號巡捕見之一倂拘入捕房捕頭見俞傷勢非輕令送同仁醫院醫治徐等押候解送公堂禀請讞員黄耀宿司馬懲辦 
 
 
 

Page 10

 
 
   
 
 

Page 11

 
 
[陝西巡撫升奏爲更補知縣以裨地方摺十二日]  
　　頭品頂戴尙書銜陝西巡撫奴才升允跪奏爲更補知縣以裨地方恭摺仰祈聖鑒事竊查吳堡縣知縣楊松年於光緒二十元年十二月十八日病故應以病故本日作爲開缺日期歸十二月分截岂係簡缺是月分知縣病故休一項僅止斯缺毋庸掣簽當據司詳以候補　先知縣李僑請補在案兹准吏部咨開查吳堡縣知縣楊松年病故歸二十九年十二月分截缺應用曾任服滿候補人員今該撫請以新海防候補先知縣李僑補援核與定例不符應毋庸議又洵陽縣知縣劉德全調補咸寗縣知縣遺缺歸本年三月分截缺今該撫請以曾任實缺分發候補知縣王新楨補授查該員應行更補在先之缺請補洵陽縣知縣之處應毋庸議令卽揀員分别更補等因准此自應遵照卽行更補查吳堡縣知縣一缺陝省並無坐補原缺裁缺卽用迴避卽用新選新補之留省另補各班均無人應以前經請補洵陽縣知縣曾任實缺服滿候補知縣名次在先之王新積更補該員現年五十一歲河南太康縣人由同治癸酉拔貢中式光緒已卯科本省鄕試舉人丙戊科會試中式貢士殿試三甲朝考一等改翰林院庶吉士已丑散館奉旨以主事用簽分工部虞銜司行走十六年遵照新章改歸知縣原班十八年十月選授雒南縣知縣領憑到省十九年四月初三日到任五戶丁本生母憂二十年五月服滿起復十二月十三日到省二十一年十一月丁嗣父憂二十四年二月服滿起復遵例赴部呈請分發陝西原省知縣歸候補班補用是年六月二十二日領照到省二十八年九月委署澄城縣知縣十月十七日到任二十九年七月交卸任内交代結報清楚據署布政使樊增祥署按察使嚴金淸會詳更補前來奴才查該員學道愛人貞固幹事以之更補吳堡縣知縣與例相符堪以勝任合無仰懇天恩准以該員王新楨更補吳堡縣知縣以資治理而裨地方該員係曾任實缺人員例不甄别且以知縣請補知縣銜缺相當毋庸送部引見合倂聲明所有更補知縣緣由謹會同陝甘總督臣崧蕃恭摺具陳伏乞皇太后皇上聖鑒飭部覈覆謹奏奉硃批吏部議奏欽此 
[安徽巡撫誠奏爲安徽省現辦振捐勢難停止擬請再行展限一年以資接濟摺十二日]  
　　頭品頂戴安徽巡撫奴才誠勳跪奏爲安徽省現辦振捐勢難停止擬請再行展限一年以資接濟恭摺仰祈聖鑒事竊查安徽省振捐上年經奴才奏請展限一年並請照四川振捐章程銜封貢監按新章五成之數遞减一成以四成實銀上兌曁照山東捐例將所收十成貢監銀兩仍留本省濟振並量加推廣叅將遊擊准捐二品頂戴其都司在任以叅遊升用者加一倍報捐以叅遊補用者加五成報捐懇予援案辦理展限一年欽奉硃批著照所請戶部知道欽此欽遵在案計自光緒二十九年九月初八五次展限之日起除去封印日期扣至三十年十月初八日又屆一年期滿本應依限停止惟查明省目情形微特各屬旱勞偏災不時請賑需欵甚殷卽今年直隷水災四川旱災均經飛電告急不能不端力籌撥協濟兼之前次各省墊欵均未籌還値此庫儲支絀民力凋敝之餘舍辦捐外别無集欵之法勢難遽行停止據　辦振捐局藩臬兩司詳請奏前來奴才覆核無異合無仰懇天恩准自光緒三十年十月初八限滿之日按照上　奏准新章再行展辦一年以廣招徠而資接濟出自高厚鴻慈除咨戶部查照外謹會同署兩江總督臣李興銳恭摺具陳伏乞皇太后皇上聖鑒訓示謹奏奉硃批戶部議奏欽此 
[陝甘總督崧奏爲川甘兩省會派營隊辦結甘肅洮州鐵布番案在事出力文武遵旨擇尤酌保以勵勤勞摺十二日]  
　　頭品頂戴陝甘總督奴才崧蕃跪奏爲川甘兩省會派營隊辦結甘肅洮州鐵布番案在事出力文武遵旨擇尤酌保以勵勤勞恭摺仰祈聖鑒事案查洮州廳屬貢生周肇南等被　布番匪糾衆劫掠拒傷事主拐去幼孩並連年搶奪岷州牲畜財物各案前經奴才奏請咨商四川督臣錫良派隊會同查辦一律清結將在事出力文武擇尤保奬一案欽奉硃批准其酌保數員毋許冐濫欽此欽遵當卽咨會四川督臣將兩省應保文武員弁擇其尤爲出力者切實核减除記名提督洮岷恊副將郎永清職分較崇未敢擅擬請旨交部從擾議叙外所有儘先都司請補四川綏甯營守備李朝柱請俟補守備後免補都司以遊擊儘先補用四川儘先千總劉應楨請免補千總以守備儘先補用四川補用守備李潤請加四品銜補叅將後升用副將甘肅洮州營都司劉作元請免補叅將以副將儘先補用又請補河州鎮右營遊擊岷州營都司榮煥請俟補遊擊後以參將儘先補用儘先千總李炳林趙周鎔均請免千總以守備儘先補用留用差遣筆帖式榮啓請以同知通判儘先選用　署洮州廳化平撫民通判曾麟綬請以知州在任候補分省試用知州許寳荃請俟到任後仍以知州歸候補班補用指分陝西補用府經歴張廷杰請俟補缺後以知縣補用以上各員均係在事出力無可再减合無仰懇天恩俯准給奬以昭激勸之處出自逾格鴻慈除查取各員弁履歴送　查核曁千把以下另案咨奬並由兩省酌給功牌外謹會同四川督臣錫良合詞恭摺具陳伏乞皇太后皇上聖鑒訓示謹奏奉硃批該部議奏欽此 
[署兩廣總督岑奏爲直隷州知州請開去本缺以知府仍歸廣東補用摺十二日]  
　　革職留任署理兩廣總督臣岑春煊廣東巡撫臣張人駿跪奏爲直隷州知州請開去本缺以知府仍歸廣東補用恭摺仰祈聖鑒事竊據正任嘉應直隷州知州關廣槐禀稱現年五十七歲係廣西蒼梧縣人由兵部職方司主事光緒十四年十一月二十三日截取引見奉旨記名以直隷州知州用欽此十七年京察保送吏部以直隷州知州分發指省廣東補用是年六月初省准補嘉應直隷州知州二十三年四月初六日到任因辦理湖北振捐出力保奏在任以知府補用二十七年十二月奉旨依議欽此又因辦理欽州邊防出力保奏俟補知府後以道員用二十八年七月奉旨依議欽此理合禀請開去嘉應直隷州知州本缺歸入知府班補用等情由藩司核明詳請具奏前來臣等查該員關廣槐才具老成辦事勤練合無仰懇天恩俯准將該員關廣槐開去嘉應直隷州知州本缺以知府仍留廣東補用除咨部外臣等謹合詞恭摺具陳伏乞皇太后皇上聖鑒訓示再所遣嘉應直隷州知州係題俟補要缺接准部覆提員調補合倂陳明謹奏奉硃批著照所請吏部知道欽此 
 
 

Page 12

 
 
[廣東學政朱奏爲恭報廣肇等處五府四州歲試完竣情形摺十三日]  
　　禮部右侍郎廣東學政臣朱祖謀跪奏爲恭報廣肇等處五府四州歲試完竣情形恭摺仰祈聖鑒事竊臣上年代辦廣東鄕試監臨蕆事後業經奏報在案嗣於十二月十二日接試肇慶羅定連州韶州南雄五屬時在未奉恩詔加額以前仍照舊章錄取擬俟科試時補廣本年三月二十日回省接試廣州欽遵恩詔大學廣額七名中學五名小學三名分别錄取如例旋接據禮部咨稱本年二月二十四日議覆順天學政陸寳忠奏改生童經古場爲二塲一摺奉旨依議欽此並將原摺鈔咨到臣時廣州一棚試已過半不及改章當卽鈔錄原奏通行各屬嗣後歲科試卽一律遵照新章辦理七月初六日出棚接試惠州嘉三屬俱兩塲合校以定去取九月初六日回省現擬躭閣月餘淸釐文卷摒擋一切卽行渡海按試瓊雷等屬廣東槍替最多自臣前年蒞任後屢次懲辦其風稍戢士子亦多沾被皇風不以矜奇立異爲高而以講求實用通知時事爲亟務至沿途經過地方雨暘時若年榖順成民情尙稱安謐堪以仰慰宸厪所有歲試廣肇等處五府四州完竣情形理合恭摺具陳伏乞皇太后皇上聖鑒謹奏奉硃批知道了欽此 
[大臣春奏請旨俯准將搭城察哈爾額魯特游牧領隊大臣圖瓦强阿以原品休致片十三日]  
　　春滿片再花翎頭品頂戴副都統銜記名副都統巴達朗阿巴圖魯圖瓦强阿年雖老邁氣體尙復精强上年哈巴阿之差馳馬戈壁日百數十里少壯人幾望塵莫及隨行兵役靡不嘖嘖稱贊所以奴才庚子歲率隊馳赴行在之奏去冬請陛之疏皆諄諄以圖瓦强阿薦代原因該大臣生長邊陲資深望重交涉諳練形勢熟嫻斷不至有所溺職也詎自今春已來染患腿足之疾多方醫治時愈時發一應典禮起拜未能如儀且以職分較崇責守攸關病軀不敢稍事戀棧恐誤邊局懇求以原品休致俾資頤養等情連次咨呈核辦前來奴才派員詣騐屬實相應請旨俯准將塔城察哈爾額魯特游牧領隊大臣圖瓦强阿以原品休致如蒙愈允懇恩念及該大臣從戎服政宣力有年賞食半俸用示優異所遺員缺一俟命下再當奏請簡放以重職守除分咨查照外是否有當理合附片具陳伏乞聖鑒訓示謹奏奉硃批另有旨欽此 
[直隷總督袁奏爲懇恩俯念皖鑛關係重要飭安徽撫臣迅卽另行遴員辦理以專責成而免貽誤片十三日]  
　　袁世凱片再調補福建興泉永道袁大化前奉諭旨發往安徽辦理全省鑛務等因欽此自應欽遵迅速前往籌辦惟該員前在奉天東邊道任内奉飭創辦木植公司本爲保護華商利權所收木植變價歸補道庫墊欵目前遼東戰事方殷該處先後被擾急切尙難淸理該員係原辦之人其經手事件未經了結實不能脫身前往而安徽鑛務業經撫臣派員籌欵先設總局急須開辦又未便久待致生意外轇轕合無仰懇天恩俯念皖鑛關係重要飭下安徽撫臣迅卽另行遴員辦理以專責成而免貽誤理合附片具陳伏乞聖鑒訓示謹奏奉硃批著照所請欽此 
[大臣春奏爲請旨將花翎副都統銜塔城新滿營左翼協領花沙布卽行革職片十三日]  
　　春滿片再塔城於本年四月初圖爾圖部落哈薩克無知窮民播種田苗侵佔滿營地畝去人攔阻哈薩克不聽以致該旗兵丁糾衆欲向哈薩克尋鬭奴才立派營務處偕同領隊大臣圖瓦强阿及恊領等登時開導解散並令哈薩克退還侵地均各相安惟左翼協領花沙布比經奴才訪聞有暗中唆使欲激衆怒情事雖無實據然當兵丁鬭聚之時察其舉止形狀非彈壓不力卽約束不嚴均屬有愧職守又伊犂錫伯營卽補佐領克興額前經奴才調赴塔城派充中俄局繙譯委員亦訪聞幫同唆使該員以事外之人輒敢如此妄爲遇事生風尤屬不知自愛有玷官箴此外如該翼正藍旗佐領圖克塔蘇廂白旗佐領托普泰臨時隨聲附和平日又未能教誨兵丁幾於邊局有碍亦屬不職相應請旨將花翎副都統銜塔城新滿營左翼恊領花沙布卽行革職勒令回伊犁新滿營原旗閉門思過所遺協領員缺查有該旗翼正白佐領錫拉圖堪以暫行護理俾專責成花翎儘先卽補佐領興額革職解回伊犁銀伯營交該旗嚴加管束其佐領圖克塔蘇托普泰應請一倂革職至糾衆爲首兵丁均已分别從嚴責革以示懲儆除分咨查照外是否有當理合附片具陳伏乞聖鑒訓示謹奏奉硃批著照所請該衙門知道欽此 
[吉林將軍富等奏爲遵旨發過恩賞貧民銀兩摺十三日]  
　　奴才富順誠勳跪奏爲遵旨發過恩賞貧民銀兩恭摺覆陳仰祈聖鑒事竊奴才等前准戶部咨開光緒二十九年十月初五日内閣奉上諭朕欽奉慈禧端佑康頤昭豫莊誠壽恭欽獻崇熙皇太后懿旨明年七旬萬壽闓澤覃敷其各省貧民著每省賞銀二萬兩由藩庫給發以示嘉惠欽此朕祗奉德音著各衙門欽遵辦理等因欽此欽遵咨照前來遵卽由本省徴存地丁銀内提銀二萬兩查照上屆二十年分恭逢皇太后六旬萬壽恩賞吉省貧民銀兩成案辦理分撥各旗署共銀六千兩各民署共銀一萬四千兩行知該管各衙門遵照具領務須確查赤貧之旗民鰥寡孤獨人善分别核實散放不准假手吏胥以期闓澤均霑此項發過銀兩請歸光緒三十年俸餉核銷案内作正開銷俾昭核實除咨部外理合恭摺具陳伏乞 
皇太后皇上聖鑒謹奏奉硃批戶部知道欽此 
[甘肅巡撫潘奏爲副將因病呈請開去本缺並交卸總兵署篆以便回藉就醫摺十三日]  
　　甘肅新疆巡撫西林巴圖魯臣潘效蘇跪奏爲副將因病呈請開去本缺並交卸總兵署篆以便回籍就醫恭摺仰祈聖鑒事竊臣據署巴里坤鎭德兵莎車協副將霍羅奇巴圖魯胡義和呈稱前在莎車協任内蒙前任撫臣饒應祺委署巴里坤鎭總兵到任以來矢愼矢勤幸免貽誤當此時局艱難本應力圖報稱無如早年從征打仗在軍營染受潮溼得患喘等証時發時愈兼以巴里地方坐山面海烟瘴寒氣甲於新疆本年觸發舊疾勢更增劇若以孱病之軀久於戀棧不獨邊也醫藥兩缺不能專心調理難望就痊且恐有誤操防負咎滋甚惟有懇請開去莎車恊副將本缺並交卸巴里坤鎭總兵署篆俾得回籍就醫等情呈請具奏前來臣 
 
