# 1896 - 113 - 4908268

 

Page 1

 
 
[珍物待] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅　於下尙　二人君子慨　　泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅天靑緞馬　科一件 
[新印王叔和脉經青雲集試帖詩出售] [  圖書集成局代啓]  
　　王叔和爲西晉本書　素以醫學著名所著脈經膾炙人口顧輾轉翻刻貽悞良多茲從黃氏原刻及錢氏守山閣叢書釐訂校　印成善本後坿刋誤每部四帙價洋一光又全註青雲集試帖詩選　精良雅合絶時眉樣爲應試者不可不讀之書每部四本價洋六角賜顧者請臨北市掃葉山房及各書坊購取均可 
[平教案議]  
　　本月十一日本報載山東海豐縣信陵城建有耶穌教堂某日有華教士闢門講道語及亞聖似帶譏嘲聽者咸怒髮衝冠向之指斥旋有亂民將教堂拆毁顿成瓦礫之塲翼日申報又紀江蘇之泰州裏河有西教士購買地基擬建天主教堂傳教紳士懇前州尊轉禀上海鎭江各關道請爲遷地以免滋擾教士不允本月朔携帶本料而至定於初二日開工初四日忽有鄉愚多人恣行拆毁將木料悉棄諸河中聲勢洶洶不可理喩州尊趙刺史及文武印委各員齊出彈壓將教士接至署中竭力調護執筆人讀至此不禁吁嗟太息曰何中國閙教之案竟若此其多哉攷西教之入中華始自有明萬歴朝意大利國利瑪竇等人先後奉飭製天象儀器載諸簡册歴歴可稽而自教士言之則謂唐貞觀時已有大秦僧阿羅本等載經典東來宣揚景教歴宋元明以迄昭代時明時晦信而可徵洎乎道光季年通商各口傳教之事載在約章於是教士之航海而來者負笈擔簦遍歴各省其教日益推廣而其禍亦自引愈多矣間嘗披閱歴年中外交涉公文曰燕曰齊曰晉曰豫以及閩粤江浙滇黔或焚燬教堂或戕害教士卽罄南山之竹亦已書不勝書其爲禍最烈者莫甚於天津王三一案及前年沿江一帶哥老會匪專與各教堂爲難漸且沿及内地之無錫丹陽焚屋刼財蔓延無際自封疆大吏下至地方牧令費盡幾許心力始得漸次敉平不虞去年閩之古田其患更不可收拾教中諸婦女好好在山中消夏竟被茹素之黨殺害一空雖西人以和好有年不欲遽開兵釁然華官之辦理此案亦已力盡筋疲嗟乎何中國匪人喜於滋事竟若此乎在教士以傳教爲務雖入虎狼之窟亦且艱險不辭顧一經被害之餘政府卽執定約章與總署力爲爭辯其意蓋謂英國和約第八欵明言耶穌聖教曁天主教原係爲善之道待人如己嗣後凡有傳教學習者一體保護其安分無過中國官毫不得刻待禁阻法國和約第十三欵天主教原以勸人行善爲本凡奉教之人皆全獲保佑身家其會同禮拜誦經等事槪聽其便凡備有蓋印執照安然入内地傳教之人地方官務必厚待保護凡中國人願信崇天主教而循規蹈矩者毫無查禁皆免懲治向來所有或寫或刻奉禁天主教各明文無論何處槪行寛免其他如俄如美如德如荷如日如比如義之約其文亦大同小異無非准西人傳教設堂故西人一遇禍端必與華官齗齗刀爭旣辦滋鬧之人又必賠償撫卹也而匪徒之所以敢滋鬧者每藉口於彼教之與我互異我國自有聖人之道烏容若輩來此將異說宣揚是以羣起交攻一唱百和馴至釀成巨案一發難收殊不知旣爲中國之民卽當恪守中國之法朝廷已准西人傳教而民間乃欲與之相抗是非拒教士直抗王章矣曾是王章而可相抗乎哉且人孰不欲保身家性命一經因閙教而獲罪戾他日者教士傳教如故而已之身家性命已不克保全反之於心值乎不值或謂鬧教之案非由愚民而起實係讀書子弟平日常論說西教之不善謬傳有挖眼剖心諸事或且造爲穢褻之言愚民悞信爲眞遂致羣相鼓譟若是則應勸讀書明理者先當遵守皇上批准之約章西人之傳教也聽之華人之入教也亦聽之我惟恪守先聖典型不復問門以外事彼愚民亦何致任情作亂致貽君父之憂哉因論海豐及泰州教案而連類及之狂瞽之言巳盡於此知我罪我聽之而已 
[本館接奉電音]  
　　昨日午前京師飛電傳來上諭二道敬謹譯登○三月十二日奉上諭陜西提督雷正綰著開缺回籍欽此同日奉上諭貴州貴西道員缺著王恒補授欽此 
[龍池柳色]  
　　都門訪事人函云鐵路經費前已領過二十萬兩此次定於二十三日開放不料戶部被焚故遲至二十七日補行放鐵路經費銀四十萬兩委員具領解赴工次應用刻聞總理衙門與外國立約火車來往所得利息以八成歸洋以二成歸華俟百年之後方能以十成歸中國現已擬定論者謂所立之約未免受虧然皇家之利源不在乎此倘將來逐漸推廣雖所得者少捷便者多如解餉運漕一切經費均可節省所收之利卽在其中矣○京城設立官書局業經奉旨允准今在西珠市口迤西虎坊橋路北購買地造屋派委工程監督聞各工均經立限甚爲忙碌不日卽可告竣一面派員赴滬採購鑄字刷印各機器多件以備應用○年年三月三日東便門内蟠桃宫開廟三天今年雖雪後泥淖而王孫紈絝緑女紅男依舊興致不减三五結伴紛至沓來護城河南岸說書唱曲買藝演戲法之輩北岸城垣下則有富家豪客走馬跪車爭强賭勝詎今年步軍統領衙門嚴諭地面官禁止馳騁初二日有甲乙輩正飛馬揚鞭驅策得意忽花兒市汛守戎騎高頭大馬飛來飭手下兵丁將甲乙諸人逐去倂派兵彈壓巡查不許跑車走馬云○前報欽天監失去檐燈官匠役途遇提燈人送官究詰一案兹悉提燈　人係前門大挂貨鋪夥供稱此燈實係收買不識姓名人者其人言署中添換新燈領出舊燈變價亦未兌有保人反覆研詰迄無異詞刻該鋪情愿將所買燈二十餘隻珠還璧返不短六十餘隻亦願賠補官因係鋪戶貿易人恩施法外將該夥對保釋放并責令照數賠補燈隻如以後撞見賣燈之人仍令扭送究治云 
[俄相節]  
　　本月十一日來電云出使俄國大臣李傅相行旌旣抵蘇彝士河俄廷卽專派兵船前來迎迓傅相卽乘之而去優待遠臣可謂至矣 
[泰州教案續聞]  
　　鎭江采訪友人云各國西人在通商口岸宣講福音載在條約原係例所不禁至民間之聽信與否各從其便非教士所强求屢經地方官出示曉諭以期民教相安乃無識之人往往以教之異已動肆譏評甚或羣起而攻不至於大費調停不止彼以爲遵孔孟之教中國之民自應如是不知適足以滋發事端聞本月初六日泰州福音堂某教士正在口講指畫傾聽者頗不乏人有某甲者入座片時卽悻悻而前與教士互相爭論教士亦滔滔清辯 
 
 

Page 2

 
 
思有以折服之而在座諸人多有以甲言爲中理者於是騰其口說喧聲如雷各持棍棒欲與教士爲難甲突然而起從腰間抽利刃向教士連砍數下怒猶未息復持刃至後堂意欲將二西人刺死二西人早有所聞乘機逸去迨州尊趙小帆直刺前來彈壓則衆人已一哄而散直刺恐若輩冉起風波爰派留營勇在彼巡綽某日堂中教主李君親至鎭江謁見英領事額君面訴一切額君遂照會常鎭道核辦初八日吕觀察允之卽遴委洋務局李樹生明府親赴泰州查察按此事已見於本月十二日報章惟此則情形又各不同究未知孰非孰是姑錄於報以質之目擊身親者 
[奸盜兩誌]  
　　蘇垣訪事人云本月初旬某日蘇州府發審局委員張司馬祥符訊出謀斃本夫重安一起頗駭聽聞亟錄之以供衆覽據知其事者曰是案出於儀徵縣距城數里之某鄉犯婦某氏年僅花信略有三分姿色而淫蕩性成與甲乙丙三人姘識本夫某丁不甘戴緑頭巾而又不能戒妻拒絶惟向之喃喃而已一日三姦夫各集内室丁忍氣吞聲提壺出門沽酒甲乘興白伊再如此嘵嘵請嘗喒老子手叚氏聞言勃然曰老娘當先動手俄頃丁提壺而歸舉盃獨酌至玉山傾倒氏卽躍至牀上極力將夫掀住於是三姦夫一齊動手登時將丁置之死地事畢各拱手分道而去詎氏見親夫已斃回思結髮情深頓覺心中不忍乃竟奔投儀徵縣署鳴寃喊稱親夫被甲乙丙三人謀斃求請勘騐申寃縣主朱大令江准詞帶同刑仵書差臨塲相騐當騐得謀命屬實立卽籖差將三犯拘案三犯僉稱氏先動手氏供通姦不通謀大令飭將三犯釘鐐收監氏交官媒看管旋卽錄供申詳解府提勘揚州府尊研訊數堂三犯供仍如前氏供靑天大老爺明鑒彼三人將小婦人本夫謀斃小婦人出首告發若輩自然懐恨於心三口同詞咬定小婦人爲首矣尙求大老爺核情鑒察府尊得供卽將全案備文解省臬憲吳廉訪飭發審局詳細研鞫發審委員張司馬祥符以三犯執定前供喝將氏鞭責繼上天平連訊七堂堅不肯供前日第八堂提訊並不用刑氏跪在旁邊忽然一躍而起指手劃脚將前後細情朗聲直供司馬大喜當卽喝令畫押釘鐐收入女監退堂後卽據情申禀上憲上憲卽備文調儀徵縣原審官前來會訊聞朱大令不日卽當到省矣○又閶門内蕭家巷姚紳家於本年正月某夜被匪徒撬門入至内室然點悶香將人迷而不醒於是先至廚房内煮飯與菜腹旣果再至各處翻箱倒篋席捲金珠首飾綢皮衣服揚長而去家人皆目覩不能作聲咸見匪面上皆塗花粉短衣窄袖渾身穿黑翌日檢查所失約值二千餘金當卽開單投縣報案地方官詣騐屬實立飭差捕跴緝迄今案未破獲事爲撫憲趙大中丞所悉以此等巨案不可任該匪漏網遂於上月二十八日面諭新中營管帶胡都戎令緝都戎奉諭廣購眼綫本月初二日獲到是案夥犯王某一名詰訊再三供稱共有四人爲首者係楊四福旋於初四日又在閶門外獲住丁某一名供詞與王犯脗合旋查悉楊寓於閶門外四擺渡左近都戎爰於初八日親率勇丁前往掩捕遙見一人與王丁二犯所供形狀相符遂大呼其名曰楊老大行將何往可同去也詎此人果係正犯楊四福因風聲不佳意圖逃避忽聞有人大呼不覺回顧都戎曰是矣當卽上前拘獲帶回訊問一鞫而服禀知撫憲中丞飭解元和縣訊究葉大令研訊之下供出贓物存在穿珠巷翌午大令請都　將三犯押至穿珠巷起贓然後釘鐐分别收禁想須照例懲辦也 
[鄂省官塲紀事]  
　　湖北采訪友人云升授湖南岳常澧道陳六笙觀察璚交卸杭州府篆後於上月二十六日起程本月初五日抵鄂趨赴督撫二署廪見聞稍停數日卽須解纜赴湘也○湖北荆州府余堯衢太守肇康乘舟來省於本月初六日趨詣憲轅禀見隨率同僕從人丁泝江直上 
[潯梧振務]  
　　粤省采訪友人云廣西一省數十年從未有告饑之事從前廣東未有輪船接濟米石全恃廣西之米供民食今年廣西柳州慶遠南寗平樂四府旱魃爲虐粒米無收災民轉徙流離草根樹皮掘採殆盡刻下廣交善堂繪圖黏說遍貼街衢求各善士慨解囊金解往振濟想粤垣不乏積德行善之士不難集腋成裘也 
[五羊仙蹟]  
　　廣州采訪友人云廣東臬司魁廉訪交卸後定於本月初二日進京陛見署臬司張廉訪署藩司張方伯運司英都轉擬於初五日在廣雅書院設筵以餞想車馬盈庭必有一番鬧熱矣○鎭粤將軍保留守蒙皇上賞給福字由摺差敬謹齎回擬於本月初四日懸掛○荷基觀音橋側傭婦某氏稍有蓄儲養一雛婢本擬撫作螟蛉旣而以此婦不甚聰明遂另收一義女某日婦因病而死義女衰麻哭泣哀動路人不虞婦之媳來自鄉間紛爭遺産不得已邀集紳士爲之調停旋議令各得其半○邇日時疫尙未安靜荷溪三約十日内病故三十餘人鄉人酷好巫風迎賽獅子燈舁神像遊行以驅疫氣其有古人鄉人儺之遺意歟○近日商人之由香港染疫而回醫藥雜投十難一愈廣濟醫院每日就診者多至四百餘人○二月二十九日三點鐘時大雨傾盆忽有匪類十餘人至西關小圃北遠隆玉器朝珠店禁令各夥避入一隅旋刼去各項貨物約值千餘金事後店主開列失單赴南海縣禀報本月初一日縣主札委典史周曉嵐少尉帶同書役馳往勘騐 
[二分明月]  
　　兩淮運司江都轉日前接奉漕運總督松漕帥來文略稱客歲因清淮一帶制錢缺少錢價日增當飭地方官嚴禁運錢出境如寗揚等處需錢須地方官給有護照方准至徐屬一帶購買經過關卡騐照放行刻下錢價已鬆除嚴禁出海外其餘内地各商自應任聽照常購運俾國寳流通市廛得以周轉誠恐未及周知合亟札飭札到該司卽便飭屬出示曉諭並行知各卡一律放行無得阻留需索等因都轉昨已檄飭淮南總局出示並通行各局卡遵照說者謂從此靑蚨飛復到處流通似可不致如前此之窒碍矣然邇日揚市以洋兌錢仍只八百七十文錢價仍未稍减云○揚城東關左近有某甲終日於此擺設賭攤引人入勝城外挑柴某乙罄其肩頭所入與之相角不足則枵腹以從事始終大負乙忿無可洩潛帶小刀驀至甲攤將甲戳傷等情已紀前報兹悉此事已經甘邑尊方大令將乙拘提到案乙卽山東人陳五也當堂重責二百板荷以鉅校發頭門示衆甲亦姓陳名登保設賭誘人自有應得之咎邑尊飭暫看管俟傷平再爲核奪一面復出示通衢嚴申賭禁略謂倘有不遵定卽提案從重嚴懲云云第不知有劉盤龍癖者其亦稍知儆懼否○揚州徐凝門内曾文正公祠每年去秋二季由官例祀外鄂湘西院四岸商復又糾約同志虔備牲醴擇期致祭以示勿諼兹悉四岸值年首事昨已遍發知單本屆擇二月廿七日舉行並先於前二日衣冠至祠會議祀事演習禮儀屆期恭請運憲江蓉舫都轉爲主祭冠裳濟楚薈萃一堂肅肅穆穆莫不欽文正之遺澤孔長矣 
[平糶餘聞]  
　　鄂省購米平糶一事前已屢紀報端兹又得湖北采訪友人來書云天門縣逃荒之長幼男婦較他處爲多兹者春日載陽正可從事於東阡西陌未便任若輩棲皇道左效伍相國之吹竾督撫二憲因飭各府州縣驅逐回籍不得轉徙流離然三令五申而靑疇緑野之間仍時聞饑鴻哀　爰又委候補縣宋明府維藩赴下江購米若干以續供平糶之需刻已照數解至鄂垣又將示期開糶矣 
[貞淫並志]  
　　鎭江采訪友人云孫家巷某氏婦生有一女幼曾許字城中人某甲荔枝年紀未賦桃夭貞靜幽嫺從不　　吉傾筐之句月之初三日小靑皮韋姓年二十餘倚鞠秀才之勢闖入婦家適婦因事出門不覺色贍如天向女調笑竊意梢頭荳蔲正在合苞偷嫁東風當亦易易不料女雖貌如桃李而性若氷霜見此狂且遽作投梭之拒韋未遂其欲怒從心起大聲曰小妮子不堪擡舉我惟有逢人說項四布醜聲已耳女且忿且慚暗將所貯紫霞膏和酒吞服迨至薄暮婦自外歸見女偃臥繡衾中洎涔涔下察知服毒立卽覔方灌救然已無術返魂矣哀哉○某甲海州人也携一少婦僑寓新河街婦年二十許豐容盛　艶奪緗桃而柳絮顚狂時不免沾泥帶水同鄉某乙見而悅之眉語目成漸與有染甲雖　知其事然礙於孔方兄情面祇得暗中戴上緑頭巾乙卜居德勝門婦以往返路遙近更作接葉移花之舉暮雨朝雲視藁砧如陌路蕭郎甲果腹無資不得已以肩挑餬其口日前聞地方官有疏濬荷花塘之事因浼工頭舉薦在彼挑泥適乙貿貿然來甲一見忿生飛步上前扭其髮 
 
 

Page 3

 
 
辮按倒於地飽以老拳復從腰間拔出利刃刺之致乙身受重傷大呼救命斯時觀者甚衆皆不敢爲之解和旋由地保禀明丹徒縣宗邑尊親帶差役仵作等人臨塲騐視仵作唱報驗得乙身有刀傷數處大令飭差將甲帶回訊辦乙則延醫敷治未識能保無性命之虞否 
[府試四誌]  
　　調補安慶府王汝礪太尊考試懐寗桐城正塲試題及懐邑前十名均紀報章今將三月初一日考試潛山縣正塲試題並桐城前十列左○潛邑正塲已冠○帛云乎哉樂云○未冠○不憂智者○二題同○及其長也○通塲詩題○賦得雨足烟村事不閑得閑字○府試桐城正塲前十名○蘇鴻鍾馬君實左永吳燕來馬承恩桂馨山王勳璩詩麟龍若麐朱孝源 
[放鷹掃興]  
　　沙市訪事人函云紙鳶之戲由來已古相傳韓信爲陳豨造以量未央宫之遠近又謂侯景攻梁臺城内外阻絶羊侃令小兒放紙鳶藏詔於中以達援軍之二者史傳闕如未可據爲典要攷五代史李業傳漢隠帝與李業造紙鳶爲宫中之戯此紙鳶見紀載之始後人仿其遺製愈出愈巧每當百五日韶華献媚廿四番風信翔和無論城鄉凡年少之好事者靡不各携一具擇廣漠之野臨風取勢飛奔而引線焉到處皆然沙渚尤甚顧以地密人稠難得引人入勝處後鄉有隙地曰旅寄園大可數十畆周圍繚以短垣中厝旅櫬林木森然園外係闔鎭義地頗寛閑雖一望荒塚纍纍而細草如茵幽香撲鼻實於湫隘囂塵而外别具城市山林以故邑人之臨風拾翠迎霽踏靑結伴湔裙呼姨鬥草與夫輕紈撲蝶斗酒聽鶯無不爭集於是自朝至昃往來者足無停趾及夕陽在山人影散亂而一望紙鴦更覺實繁有徒其放人物蟲豸無色不備有亭亭物表如列子之御風有栩栩欲活如蝶衣之曬粉大則矯若游龍盤旋飛舞如百足之不僵小則如詩所云燕剪一雙頡頑高下復有編竹爲筝如飛鴻之響遠别有一種翅大如車輪獨往獨來忽而衝霄直上如俊鶻之摩空忽而倦飛知還如霜禽之欲下俗以其形如鷹而又如磨之善旋也卽以磨鷹呼之鷹之外童稚類皆能放惟此非熟於操縱者未易效顰也日昨見少年某滿口吳音衣履俱極時派手持綵線奚奴負磨鷹一具以從臨風一振果高逾樹抄數十丈正在揚揚得意詎鷹忽矯然欲下距樹杪僅尺許勢將集於灌木也者少年駭極急挽手中線向後作退鷁之勢適有一女郎隨嫗展墓從陌上緩緩而歸徑路欹側距少年約數步遠霎時不意少年之忽退也少年正慮鷹墮亦不顧女郎之適當其後也猝爾相遭女顚而少年亦跌女郎羞憤交集且駡曰何物狂奴目昧耶少年急謝過該嫗亦婉勸而女郎怒殊甚時遊人如雲或責少年之孟浪或謂事係兩失情有可原最後一長者力言少年出於無心囑該嫗速導女郎歸有不平再遣家人興師問罪奚必久覊此地恣道旁評論耶嫗乃扶女郎逡巡去少年稱謝再四然仰視飛鳶已早從樹外跕跕墮水中矣衆鬨而散少年亦掃興而回 
[豸旌蒞止]  
　　新授廣東臬司魁廉訪元由鄂乘財生輪船來滬本縣黃大令得信預飭辦差人役於前日卽在虹口順泰碼頭伺候昨午憲節始安抵碼頭命駕登岸行轅在天后宫側俄而江海關道黃幼農觀察前來拜會本城印委各員亦次第詣轅禀謁午後二點鐘廉訪排齊儀仗乘坐緑呢大轎入城遍赴各衙門謝步聞亷訪盤桓四五日卽須附輪北上云 
[上海官塲紀事]  
　　新　簡雲南巡撫黃植庭中丞槐森陛見出都由津南下道出滬江赴滇履任昨日八點鐘時乘海宴輪船抵埠以全安棧爲行轅上海縣黃大令適值縣試文童未得親往迎迓○保甲總巡鍾守伯明府前在西門内劉公祠辦公刻又另賃道前街火神廟東首某姓民房爲總巡局涓吉三月十四日喬遷○騐收河工已紀昨報前日黃太令竇明府前往看視諭定十四日祀神開壩 
[上海縣終覆題]  
　　昨日爲上海縣終覆文童之期黎明時黃大令升坐大堂飭禮房書吏唱名給卷各文童魚貫而入點畢命將頭二宅門封固然後命題計入塲者八十名至旁晚六點鐘時放頭排是目四書文題察其所安人焉廋哉人焉廋哉詩題賦得九陌人人走馬看得看字五言六韻 
[少尉騐犯]  
　　本邑浦東鄉民馬俊川與妻顧氏刃斃胞兄馬鶴亭前經黃大令訪聞詣騐飭拿兇犯俊川投案佯稱爲兄伸寃意存推諉大令悉心研鞫訊出眞情錄供通詳上憲現奉憲批飭將該犯解省勘訊以憑按律問擬大令因飭刑書赶備文牘一面札委典史蔡少尉於昨日午後提出男女兩犯騐明面貌箕斗訊悉年歲籍貫塡寫册中聽候起解 
[勒限獲賊]  
　　南市陳義興貨棧於本月初三日失去物件甚多爰投典史署報案昨日蔡少尉飭傳十六鋪汛捕並地甲裘鎭到案限三日内將眞贓正賊破獲解辦不得有違 
[上海縣署瑣案]  
　　日前鄉民吳關全挈外甥朱金發投案控王阿弟姦佔胞姊黃大令飭差看管候訊前晚倩帮審委員曹明府升坐花廳提訊吳訴稱小的年四十有二係本邑人胞姊年四十有六嫁朱德泉爲妻前年十月德泉病故王將胞姊誘佔今由甥訴知小的是以投案控訴金發供稱小的年二十有三王供稱小的年四十有三向習竹工金發是小的之胞姪襁褓中寄名與德泉爲螟蛉子伊之生父王慶環是小的之胞兄今次小的娶朱吳氏由伊作伐明府問金發曰王所供可是實情爾是否本姓王答稱是明府判令補提慶環到案再訊○前由法公堂移送違忤其母之王阿照至縣因犯違忤請收攺過所黃大令飭先收自新所候訊前晚曹明府升堂提訊王供稱小的年二十有八生母朱氏小的自幼寄名與張氏由張氏撫養長大刻由鄰人唆使控告實係寃誣明府曰爾在公堂已供認遂飭差送入攺過所永遠覊收○一女兩字一案前已兩紀報章當晚差甲將新郎盛元順新婦周阿秀帶回候訊前晚曹明府提訊之餘盛供稱小的係本邑人年四十有一在城内舊校塲開設椶榻店妻故後由謝寳生爲媒言明阿秀因前定之王姓無意迎娶現已退還不料正在完姻被差甲拘拿來案阿秀俯首無詞明府問前媒薄春泉曰前定之王祥芝已到滬否答稱未到明府謂差曰前日本委不過飭爾傳諭緩日成婚何得擅自拘人致有一番周折遂喝令各笞責二百板斷合阿秀暫由其母周許氏領回候王到案訊斷并限薄於五日内將王追到如果五日以後不來可知確是無意完娶當准盛將阿秀娶歸 
[法公堂瑣案]  
　　江北人王樹金於本月初三夜十點鐘偕同鄉三人至法大馬路廣大酒店沽飲因買甘蔗起釁與流氓蔡阿毛等爭毆擲破頭顱爲巡街捕送由捕房騐明轉送醫院療治翌日包探將蔡阿毛陸榮泉張金生張金泉陳阿生一并拘入捕房並傳同廣太酒保熊保英於上禮拜六解請鄭大令祁繙譯會訊因王傷勢未痊未便投案大令著蔡阿毛出具保辜切結俟王傷痊再核兹王傷痕平復昨禮拜六堂期投案候訉包探將在押之蔡阿毛等五人仍傳見証熊寳英解請會訊王樹金伸訴前情據熊寳英供是晚王與衆人沽飲因買甘蔗論價不合將蔗擲還適觸蔡阿毛之足互相辱駡爭毆擲破頭顱旋經巡捕將四人拘入捕房餘各逃散王又以血衣呈電大令知王樹金受傷屬實蔡等不應逞兇與祁君會商著將蔡阿毛押候枷號一個月責三百板陸榮泉枷號一個月責一百板張金生張金泉陳阿生各責一百板此案原告牽涉探夥傳訊無干斥退王樹金著仍回醫院養痊○前者徐永梅控小東門外源來客棧主王三壽攫取伊婦顧氏金飾一案迭經大令訊供著將該棧主陳阿炳押候嚴比旋該棧主挽出張雲初及李松山向徐調處願償洋數十元了案徐投案請示大令傳到經勸之張雲初李松山訊問二人同供王三壽在甬患病函致小的等代爲調處當時曾許償盤費洋廿元並無七十之數徐以所失值洋一百四十元請追原贓情願充公昨禮拜六堂期徐又求追大令飭提張李到案謂此案懸宕日久爾等調處理應早日完結何以遷延至今顯見阻撓王三壽不應托病不出著限三日内繳洋　百元償還失贓如逾限不交惟爾二人是問徐叩謝而退○包探禀稱巨竊王春仔徐福朱元三人同在江天輪船竊取衣服當錢四十六千托李　經手存在某花烟館當將三人拘入捕房供認存寄蘭芳里高王氏花烟間内洋四十元業已吊到將一干人解案請訊此輩羽黨甚多求嚴 
 
 

Page 4

 
 
洋四十元大令得供謂高王氏曰爾開花烟館不應窩留匪類擅寄贓洋著押候鞭背一百下王春　朱元徐福各枷號二個月期滿笞責二百板李三枷號一個月責一百板○沈林生呈遞失單禀稱本月十一日在江天輪船被賊竊去衣包一個共衣五件又鋪蓋一個報捕查獲吊到原贓送案請訊贓求給還竊賊周阿寳俯首無詞著押候笞責一百板贓還失主○朱順生禀稱在和豐烟館爲值堂因事回家雇張小弟爲替工被張竊去鋪蓋一個當洋兩元與陸小弟分用吊到原贓送案張供堂倌欠工資將此作抵當洋兩元陸小弟分用六角大令著將二人押候各責一百板贓交失主領回○包探禀稱幼孩王金生迷失路途經巡街捕送入捕房前經大老爺飭送虹口交家屬認領詎虹口並無知者該孩亦不能指認門戶依舊帶回捕房解請安揷大令著送普育堂留養待登申報曉知孩家屬前來認領可也 
[美捕房事]  
　　虹口百老匯路耶松船廠小工頭目某甲昨日午刻出外午膳回中途突被流氓十餘人圍住兇毆身受重傷哄然四散甲匍匐至廠訴諸執事西人函告捕房指明已歇工頭沈寳所使捕頭立飭包探石金榮查拿行兇人到案送辦○崇明人陳佩榮住居武昌路第三百四十七號屋内日前投捕房控失小車三輛昨午經石金榮查悉乃伊同鄉沈榮郎所竊立卽拘獲押候吊贓送廨訊究○蘇州蕩婦小妹子賃屋天潼路開設烟間去年十一月初旬在捕房報失烟鎗一枝昨晨經包探范進才查獲偷兒江阿福拘解捕房押候解送英公堂訊究○本邑人徐華華某日竊取垃圾橋北首某姓木作内衣服若干件前晚經范進才拘解捕房押候解送英公堂究辦○天潼路第八十六號門牌延壽堂烟間前晚有偷兒預伏屋内竊取銀洋一百七十四元小洋三百五十餘角至三點鐘時啓後門奔逸未幾由四百另六號華捕巡至始將店夥呼起追賊不及而返昨晨告知捕房求爲查緝○粤人唐阿權前晚在西人打靶塲地方與西人某甲鷄姦適一百四十號華捕巡至西人卽飛步奔逸拘唐禁押捕頭倩包探施奎江查明西人下落解送英公堂訊核 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂案]  
　　一百四十三號巡捕解工頭陸元魁控小工曹阿弟曹關根等抛工行兇一案至公堂屠别　訊究之下陸　稱小的係本邑浦東人向在美最時洋行當小工頭目行主囑小的招雇曹阿弟等做工曹等狼狽爲奸硬向小的勒加工　小的業已允許略加曹等尙不遂所欲動輙集衆停工與論遭毆叩求究儆曹供稱小的因姪予關根被陸無端毆擊是以暫停工其實小的並無霸阻工程之事關根供與相同别駕將曹判令掌頰五十下○前日張阿金扭妻子孫氏至公堂以不守婦道忤逆親長等詞聲訴别駕庭訊之下張訴稱小的向開小機坊母親另在法租界開設小客棧妻子淫蕩性成時與小流氓爲伍昨日母親適由法租界來家目覩情形略加訓斥妻子非惟不服反將母親毆辱是以訴求老爺懲究孫氏供稱丈夫不務正業日事烟酒　　無賴爲伍昨日强向小婦人勒索錢文以致爭吵别駕一倂申斥數言揮之使去 
[英界公堂瑣案]  
　　包探杜雲卿禀稱竊賊　　三在嘉興迭犯竊案今來滬上又連竊顧阿龍等五家烟燈烟槍銅銚及零星各物經小的拘獲吊出各贓送請究辦顧等各夫　皆投案　　　　稱小的係嘉興人初來滬上悞犯竊案實在該死叩求大老爺格外恩寛屠别駕商諸單繙譯官然後判令笞責一百遞解回　興　籍　包　　雲　解竊取許香園家銅燈臺之賊犯陳少卿請訊許投案領贓陳供稱小的係紹興人流落此間偶然竊物别駕判令遞解　　　原籍○三十五號西捕解洪德方洪王氏龔玉秀至案禀稱昨日巡路時伊等三人互相擊毆　洪王氏及龔各受微傷今特送請究辦洪王　　　方係小婦人之丈夫打架之事並不在塲事因龔兩次向小婦人先後借去洋銀十六圓　索　還故與爭閙不料竟被擊破頭顱德方供　　　與龔爭　小的惟從中解勸龔供稱小的所借洋銀本欲措還昨日打架時小的亦被擊傷頭額　駕著龔具限措還○賊犯陳阿三前因　　犯案經别駕訊明後兩次遞解回籍今又潛來經包探倪順泉緝獲送究陳供稱小的係南通州人因事來滬本欲卽回不料事尙未完卽被包　　獲　　判合笞　一百板發回捕房仍遞解回籍○包探黃四福禀稱日前流氓大德糾人至金沈氏所開客棧藉端胡閙擊毁器物大老爺出　　拿後小的協　差役往拘大德兇狠異常竟敢與小的等爲難今巳獲案請爲訊究金沈氏投案訴稱小婦人在治下開設客棧前者雇次德之岳父　老金在棧供役嗣以時時失物將丁辭歇不料大德竟敢糾人來棧百般吵閙并被毆傷手指大德共稱小的係本邑人向來安分營生不收滋事實由岳父被氏　爲竊賊故向理論並未與憲差及包探等爲難别駕判令笞責四百板發回捕房管押六月○包探趙銀河禀稱王步蟾曾將馬夫　衣二件　與濮宦存在公一馬房馬夫劉阿金處今濮已回籍前日王向索取劉勒住不還是以解請訊究王投案申訴前情劉供稱小的因濮老爺之友陳姓尙欠洋銀二圓故將號衣留住王又稱濮友之事與我無干别駕謂昨據唐奎來函稱其中尙有别情著將原被告一倂交人保出候過堂覆訊○包探黃四福禀稱積竊張阿仁竊取高如意等三家衣服投報捕房後捕頭倩小的緝獲人贓送請訊判高等三失主皆投案領贓張供稱小的係湖北　縣人行竊衣服自知不合如今祗乞施恩昭　判令答責二百板發回捕房遞解回籍贓給還三失主○包探孔阿才禀稱前日姚竹生冐稱姓錢名益之向錢兄誑取綢布皮衣數件質錢使用凿經小的拘獲送請究追錢投案申訴前情姚供稱小的在治下訓蒙度日前因有急需是以騙衣付質求念斯文宗派免予責懲别駕判令管押三日○一百三十二號華捕解吳壽福至案禀稱昨日此人在途中向野雞流倡李阿寳調戲李倡置之不理遂肆兇毆小的見之　請訊究李倡投案申訴前情吳供稱不敢調戲游倡求爲鑒察别駕判令笞責一百板爲調戲倡婦者以儆 
[江西官報]  
　　二月十三日新選萬載縣譚紹裘禀到係湖南甲午翰林候補府許承家接辦善後局提調兼各捐局事務補用縣張綬黃幫辦牙釐局分先直隸州判丁毓瑾繳照係山東癸巳副榜典史趙良貴就近驗看從九韓長英由長寗催墊疑回前安徽婺源縣彭燦垣由皖回萬載籍内閣中書文廷楷拜會○十五日管帶親兵左營揚樂　禀謝札委候補府劉思訓由兩淮運庫捐升道員指分江蘇試用由湖口船廠來省知縣汪守棪往蕪湖查探榖價鄒嘉年起服來江州判胡宗俊辦左蠡卡司徒瀾解地丁進京從九劉宗鏊查章江門王履安　辦　魚溜保甲鄒上鼐由建昌催墊欵回羅章貴往餘干陳際清往臨川汪福煃往奉新俱催漕折王錫疇往清江辦保甲劉蔭福禀謝拔委一次行知沈紹濂查永順外保甲貴谿典史葉守初飭赴新任祥霖輪船羅家福紫電輪船林志誠俱往九江公幹○十七日饒州府吳祖椿禀見縣丞潘福焜　辦萬年橋釐卡回趙　由安遠梅兆萊由寗都州俱催墊欵回指分從九何季驚繳照係湖南人進賢縣缺詳委卽用縣孫洄署理 
[上海陳家木橋電報總局内籌賑公所自光緒二十二年二月十六日起至二月三十日止經收湖南義賑第二次清單]  
　　錢子琴洋四元吳清帥規元五千兩　保三規元一千兩恩寳出　許愿病愈規元一千兩不留名洋四十元○以上共收規元七千兩洋四十四元 
[上海陳家木橋電報總局内籌賑公所有光緒二十三年三月初一日起至三月初十日止經收湖南義賑第三次清單]  
　　初八日許壽諼洋十元初九日錢唐兪氏洋十元○以上兩共收洋二十元 
 
 
 

Page 10

 
 
   
 
