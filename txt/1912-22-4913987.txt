# 1912 - 22 - 4913987

 

Page 1

 
 
   
 
 

Page 2

 
 
評論 
[砭蒙篇]  
　　蒙族之不宜反對共和記者己言之如昨矣近日道路傳言蒙族紛紛歸心俄國活佛宣布獨立一切儀制皆仿俄國制度對於漢僑提出種種條件以嚴行取締而俄人近復一再宣布對蒙之旨趣若不得不以武力維持者然北望蒙邊殊切杞憂矣 
　　溯自滿淸入關以來蒙古民人與漢人同隷異族專制之宇下其處境同其受害同其困於滿族之虐政亦無不同一則受制時文之錮毒一則受害喇嘛之經典相爾蒙人其不得上繼成吉思汗之遺徽鞭笞東亞而重振於杭愛肯特兩山之麓殆亦滿淸之尊崇宗喀巴敎有以優柔爾蒙人之心而弱爾之種滅爾之族焉耳此於我漢族之人民初無與焉者也今者漢族先覺而日月重光自由平等之說饜飫於胸中方有合五族而謀一家之幸福屏去畛域之私而聿昭世界大同之見此在蒙人之稍有知識者亟當引而致之于一途廢棄淸室之關係建立自治之政體去世僕之名以相與敦兄弟之愛今乃取締之以自列于漢族之外亦獨何耶 
　　且夫俄之爲國負歐亞而立邦素以專制聞於天下者也其視東歐爲本部而儕西伯利亞於附庸非一日矣蒙居西伯利亞之南方今者醉心俄化而取締漢族不惜假俄人之兵力以維持其獨立度亦不過爲異日之附庸以自居於西伯利亞屏藩之列雖曰自絕於淸廷恐仍無異於淸廷也何如列漢蒙爲一家敦大同之幸福取銷聖彼得堡特訂之條約建立共和政體之爲愈乎 
　　或者曰蒙人非不欲歸命共和也特以僻遠民軍淸廷旣無兼顧之能力遂不得己而憑藉俄人之武力以維持一方之治安耳况俄國之維持蒙古獨立亦嘗宣言以友誼之故而挾危振弱勉爲承認焉者也果爾則政體問題解决在卽我蒙古之歸附漢人期不遠矣隰桑之詩曰中心藏之何日忘之記者將以斯言爲他日之左劵 
專電 
　　鐵良到京後即統禁衛軍現在滿人與袁世凱衝突益烈袁己飭備快車急欲赴津惟尚不能脫身 
　　汴省民軍一千人現己到京不日尚有大軍續來灤州亦有軍士六千人業己拔隊將至北京 
　　奉天淸軍現在滿洲沿海增厚兵力妄希抵拒藍天蔚北伐隊之侵入（以上北京） 
　　初三晚陸軍部派員將機關槍四尊彈子數車送至某軍隊以備北伐 
　　江西劉協統帶來兵士十三營與浙粤鎭聯合一氣俟陸軍部指示戰地即行拔隊 
　　駐寗浙粤贛鎭諸軍連日秘密會議戰事計畫 
（以上南京） 
　　徐馬陳陶四烈士柩於二十號六時到杭軍警商圑歡迎者約三千人 
　　紹匪焚掠山會均戒嚴（以上杭州） 
公電 
[南京大總統電]  
　　急上海伍廷芳先生曁各報館鑒昨電悉前電言淸帝退位臨時大總統即日辭職意以袁能與滿洲政府斷絕一切關係變爲民國國民故許以即時舉袁嗣就後來各電觀之袁意不獨欲去滿政府并須同時取消民國政府自在北京另組織一臨時政府則此種臨時政府將爲君主立憲政府乎抑民主政府乎人誰知之縱彼自謂爲民主政府又誰爲保護故文昨電謂須俟各國承認後始行解職無非欲鞏固民國之基礎并非前後意見有所衝突也若袁能實行斷絕滿政府關係變爲民國國民之條件則文當仍踐前言也至慮北方將士與地方無人維持不知淸帝退位後北方將士即民國將士北方秩序亦即應由民國担任惟一轉移間不能無一接洽之法文意擬請袁舉一聲名卓著之人暫鎭北方若駐使無人交接一節滿祚己易駐使當然與民國交涉方爲正當其中斷之時甚短固無妨也今確定辦法如下一淸帝退位由袁同時知照駐京各國政府現在淸帝己經退位或轉飭旅滬領事轉逹亦可二同時袁須宣布政見絕對贊同共和主義三文接到外交圑或領事圑通知淸帝退位布告後即行辭職四由參議院舉袁爲臨時總統五袁被舉爲臨時總統後誓守參議院所定之憲法乃能接受事權按一二兩條即爲袁斷絕兩政府關係變爲民國國民之條件此爲最後解决辦法如袁併此而不能行則是不願贊同民國不願爲和平解决也如此則所有優待皇室八旗各條件不能履行戰爭復起天下流血其罪當有所歸請告袁孫文禡 
[駐寗浙軍北伐司令官電]  
　　各報館轉伍總長鑒頃據敝軍由臨淮來電稱確實探告今日下午一點鐘張寇己佔領新橋倪軍確據壽州淸軍利用停戰分途進兵背約寡信無可飾辯敵情旣不可測前進各軍難免宣戰望公迅速電詰袁世凱嚴重交涉是所立盼浙軍北伐司令官朱瑞叩箇 
[安慶都督電]  
　　上海陳都督鑒號電謹悉所議各節敝省深表同情鄙意此次停戰期内應將待遇皇室處分滿人及安置北方軍官軍士辦法由中央妥速籌議訂立條欵宣布中外並通牒袁賊限期答覆如再抗議即行繼續開戰藉淸内亂而防外變毓筠箇 
[九江參謀長電]  
上海陳都督鑒號電悉袁賊狡猾停戰又延長十四天其中奸謀詭計路人皆知各省電馳均不承認但事己旣往夫復何言所云此期限内無論如何决不使其再託故延緩當率兵馳赴前敵母任欽佩敝處極表同情謹覆參謀長余鶴松叩號 
[常州軍政分府電]  
　　上海陳都督鑒電悉虜廷尚詐疊次議和停戰民國老師費財殊屬非計樂羣前從大帥攻克金陵甚願乘銳渡江一直北掃蹉跎至今血湧心沸頃讀來電不禁拔劍起舞至表同情軍政分府趙樂羣叩禡 
[湖南南路士民電]  
　　大總統各省軍政府均鑒和議屢展士氣己衰開會投票尤屬至危共和民國己經中外承認若待再議則前舉總統組織政府等事皆戲耳旣憑票决殊難預卜現今反正止直四省滿人範圍尚有十部以每部三人相較我祇多十二人若滿人轉得七人君主即定我代表持論堂皇衆所深信設持之不堅君主多得一二票天翻地覆何堪設想各省軍士雲屯旣無戰警恐生内釁祈速决戰取消國會母墮敵計免誤大局湖南南路士民公叩 
[泰州共和會電]  
　　各報館轉總統鑒現各軍餉需人自爲政易滋紛擾請召集國會以一辦法今參議院己立暫就各省臨時議會以建衆議院國會卽成事迫難緩德國國會北部先成我南省宜效法泰州共和會 
[南京衛戌總督府電]  
　　各報館鑒近日寗垣兵匪搶到之案層見迭出大都出於崔瑛所爲查崔瑛自稱統帶率兵搶刦民間財物强買民女爲妾勒索商民捐欵罪狀種種控案纍纍迭准陸軍部移知及本兵司令長報告有案經衛戍總督調查確實即於今日午後五時將崔瑛傳至總督府宣布罪狀立予鎗斃出示曉諭俾衆週知人心稱快謹電聞衛戍總督府箇 
[駐烟北伐隊電]  
　　上海商圑公會王一亭葉惠鈞沈縵雲諸先生公鑒在滬各事極蒙維持感極兵艦抵烟後烟事大定登州黄縣以次光復僕昨日回連東省各部布置共就緒惟款缺掣肘維持接濟深望僕等極力進行務逹目的請勿念秀公及兵艦暫住烟再定進行戴天九叩 
[湘淮國民聯合會電]  
　　北京内閣袁總理鑒竊自武漢起義天下響應國民心理服從共和公識時務何嘗不默表同情入閣以來監國避位禁軍易統代表議和並由國民會議取决政體方謂大局從茲可定伏以公挾外自重擁兵自衛假天子以令諸侯藉與論以倒皇室始則欲帝制自爲繼則欲大總統自爲所有古今中外英雄豪傑謀國權略集於一身發於一時匪特中華偉人且創世界新局若恪守唐使訂欵始終一貫逐漸解决安置部將交代閣務即盡室偕出國門游歷環球增進學識俟民國基業鞏固國會宏開憲法公布正式選舉總統僉以此次弭兵公功居第一南北交感未始不可當選况中山先生曾願以此相讓亦己宣言由是國增福利人享自由公亦光榮豈非盛事乃以未得臨時總統遂撤和使重修兵戎仍以擁戴孤嫠名義欺飾耳目是徒爭執個人位置把持目前權勢不惜以多數人生命財産 
 
 

Page 3

 
 
供其犧牲從此兵連禍結内外紛擾國種淪胥破壞均等摧殘人道惟公一人實尸其咎第念公現處地位旣非患滿又不信漢多樹敵幟自陷危機殆生平自信太過以爲結有私黨卽可倚作長城不知北方民氣漸張軍心久去衆怒難犯其禍卽伏肘腋縱善用權詐親貴悉發私蓄士卒强爲公用而南方無論如何財賦較北方爲易人口較北方爲多相持在月公必身首異處並將嫁禍公族牽累滿人前後兩轍竊爲不取現在停戰續限期内業經協贊軍府徵集宿將整飭勁旅枕戈以待若再翻計障礙和平即當分道出發與公一决雌雄俾竟全功而雪夙恥二者孰吉孰凶何去何從願公自擇事機危迫特進忠告伏望卓裁湘淮國民聯合會張銘彞李德膏洪汝闓胡元倓趙上逹鄧藝蓀康逹汪根中公電霰 
[滬軍光復軍統領去電]  
　　江蘇莊都督均鑒照會謹悉敝處並無派隊官持咨文領取手鎗事隊官中亦無賀容其人顯係奸徒僞冐乞澈究並請將原咨職銜關防詳細開示以便查辦至感李徵五 
[淮徐海旅滬同鄕去電]  
　　南京陸軍部總長黄鑒和議誤我北伐期己警吾人所以一再曲從無非爲尊重人道不忍塗毒生靈起見頃接宿遷急電謂張勳勾結滿奴不日南侵蔑視條約不服淸廷命令形同流寇宿地兵力單薄不敷分防設有不幸長淮危殆金陵根本之地將動搖擬請速派精銳進屯宿遷一面由水道扢守窰灣一面由陸路趨駐睢寗聯成犄角之勢使張賊不敢東顧夫窰灣睢寗本己光復之地此次駐守並非違約進兵如此和議無成則指日進攻無疲兵之患和議成而張賊或抗命亦得就近勦滅使地方兵禍不至蔓延竊謂此舉有三善一可戢張賊東下之謀一己得之地不致棄而資敵一土匪滅跡地方安靖可以得民心此毅等一得之愚所敢貢獻於正長前者是否有當祇候裁奪淮徐海旅滬同鄕會張世毅等叩哿 
譯電 
　　據紐約電稱外國敎會部接上海電音謂中國有饑民二百五十萬人急待賑濟止少須洋一百萬元 
　　據海牙電稱萬國禁烟會己將諸事議畢並將新約通過定期陽曆三月二十三日簽押據該會宣稱開會之目的業己逹到（以上倫敦） 
要聞 
[遜位問題之四面觀]  
　　字林報載二十一日北京電云滿洲年輕諸皇旅由載澤爲首反　　對遜位之舉現主張舉鐵良爲北軍大統領續與民軍開戰觀諸皇族之態度大有威逼袁世凱之勢故袁之親友己於昨日命備火車以防不測惟目下袁世凱尚未必即行啟程也 
　　旗兵對於大局似皆無所主張如令其戰則馳赴疆塲否則將守望和平 
　　北京滿人並不驚惶惟漢人及外人稍見恐慌 
　　今日淸廷降諭宣布奕劻溥倫及共他諸皇族均請假五日大 
約因厭恨滿人意見不知心志不一之故 
　　又二十日北京電云據華人傳稱載澧奕劻主張仍留北京國會未曾解决政體以前由袁世凱在天津組織北方臨時政府 
　　文匯報載二十一日北京電云奕劻告假五日溥倫告假十日此舉頗引人注意蓋因雨人於皇族會議之際皆主張淸帝遜位者也 
　　按據上電觀之淸帝遜位及退至熱河之舉顯己無效 
　　南京臨時政府於二十一日接議和代表伍廷芳電略謂與袁氏籌商淸帝退位本定今日發表因發生難問以致阻滯此難問之發生爲淸帝退位後統治權己消滅而臨時政府事實上尚不能統轄北方諸省則北方將成無政府之狀態據目前情形係北方將士官吏贊同共和不可視爲投降關於組織統一全國之政府宜由袁世凱與南京政府協商以雙方之同意組織之如此則無此屈於彼之嫌對内可統一全國之秩序對外可得各國之承認云云 
　　自民軍起義迄今數月所有淸廷派駐各國之使臣噤若寒蟬對於淸政府並未有意見之發表對於民軍亦無贊同之一電不謂前日北京政府忽接駐外各使聯銜公電要求淸帝遜位電文中並有一星期内如不確實答復及實行即自行辭職全體歸國等語措詞非常决絕聞此電係駐俄使臣陸徵祥發起領銜因之滿洲諸親貴益形灰心大約遜位問題之阻力或可稍减 
[武漢問之鼙鼓聲]  
　　漢口英文楚報云元月十六日兩軍哨隊曾在鐵路附近小戰其消息係由祁家灣及三义埠傳來聞三义埠之戰頗爲激烈淸軍死者約百餘人民軍死數迄今未接確報祁家灣之役則淸軍砲隊由鐵路之西沿軌道進行漸近民軍駐紥之地點 
　　七里河有大隊民軍乘艇向西開往祁家灣是日有民軍砲艇一艘由下游開至楊邏旣而復與駐楊邏之礮艇兩艘開往 
下游其行動令人殊爲可疑 
　　信陽州之鐵路橋己爲炸藥炸斷聞係岂由北方乘坐火車南下之搭客至此所爲此橋旣斷與商旅大爲不便也 
　　漢口附近之事務日漸複雜近日民軍又於淸軍前佔之地聚集大隊聞前敵共有三萬五千人之多現兩軍駐鐵路軌道之哨隊相隔僅半英里一在孝感一在祁家灣雖兩軍將領嚴諭兵士不得輕啓戰鬥而彼此仍不免時起衝突前兩日民軍在祁家灣死者約五十餘人云 
[新南京近事種種]  
　　胡瑛君自受大總統委任西北經畧使後日夕籌備進行事宜擬在寗編制一混成旅圑儘兩星期内全軍拔隊並與陸軍總長黄克强君商定密電某某統制遴選善戰兵將若干約定中途會合一鼓長驅想此去西北一帶定能勢如破竹迎刃而解也 
　　孫大總統下令陸軍部云頃據上海太晤士報所載南京兵士之現象均係實情該報向表同情於民國今爲懇切之忠告若不切實警戒約束不惟貽笑外人後患何堪設想該報所載下級軍官及高級之官終必同受危險誠非過慮除令衛戍總督外爲此令仰陸軍部速即頒行軍令責成各軍司令以下將校切實奉行以後各負其責任並附譯該報所論之文給與各軍將校傳閱俾知警省須知紀律嚴明訓練有素然後能保軍人之名譽壯民國之干城我金陵軍隊不乏愛國健兒斷不容以少數不規則之行爲致壤我軍人全體之名譽也速將此義通告知之 
　　江蘇巿政廳制度大半就緒因尚有應行修改各條故須俟商議妥協再行發表至將來巿政廳長一職聞己公推馬湘伯君担任其辦公處即就江蘇都督府改設 
　　賊寇張勳己奉滿廷諭旨特授江蘇巡撫昨日都城曾有僞示發現中有南京秩序不久即可恢復軍民人等一概不准剪髮等語見者均大笑不止 
　　寗省財政以地丁釐捐爲大宗自光復以來地丁雖經程都督在任時諭公各民政長减折開徵至今農民仍觀望不前厘捐則被委員捲逃爲紳董挪用解省者亦復寥寥茲聞蔣君懋熙由蘇回甯力加整頓己通飭各縣局一律解交不得擅自挪用以重公欵 
　　寗城金融機關極不活動臨事政府特發出軍用票五十萬元交各處通行俟三月後即設兌換處收回聞各錢業聚會要求須暫時設立總機關方肯通用 
　　十九日晚有一衣服檻樓之人在諮議局門口徘徊觀望守衛兵士以其形跡可疑遍搜其身見内着軍服懷有炸彈數枚知係漢奸圖謀不軌登時捕獲 
　　十七日夜十點鐘時突有軍隊七八百人由水西門呼城聞者不知其故遂禀明城守營官並驚動商圑紳商兩界由電話報知都督府派警備隊並憲兵數十名詢明來歷乃知係由太平府新招義勇隊來備北伐者遂開門放入一路由憲兵彈壓進城送歸營隊惟當時槍聲四起居民無不虚驚云 
　　陸軍部示諭云照得民軍起義原以保衛民生各省同時響應恢復府州縣城秩序井然不亂中外久著聲稱現在虜廷未滅正宜軍民一心彼此互相愛敬母爱異族所乘庶幾早平北部同享共和太平近聞各路軍隊不無擾情形其中固有假冐告詰亦實紛紛願我軍人自愛勿忘起義初心願我商民安業不必猜疑互生部定簡明軍律現己頒布實行倘敢在外滋事即屬不法軍人定即按律懲辦以保地方安寗如有匪徒假冐一律嚴拿重懲自此剴切曉諭 
[其各安分凛遵]  
　　總統府及都督府每逢星期日一律停止辦公以資休息外來進見人員因未悉其事故星期日猶進謁絡繹不絕乘興而來大半悵悵而返 
[山西失敗之痛史]  
　　前月中旬袁世凱屬晋紳士之在京者歸省以和平解决方法要求晋軍政府晋軍政府以南方解决爲前提如得南方之允許晋無不承允者而袁於是以晋爲易與遂有輕之欺之之意至十九日晋軍政府得該省紳士在京者所發停戰議和密電羣欣欣以爲和平可望晋將高枕無憂矣乃忽聞石莊淸軍進行甚速得此消息倉皇設備閻錫山都督遂親率敢死士往二十日淸軍麕至乏驢嶺民軍禦之得小勝次日淸軍以他隊繞其後路前後夾擊民軍腹背受敵遂以不支二十二乃棄關而退且晋無製造廠又乏接濟槍支牛係舊式子彈勢將告罄即以肉薄血飛當之亦斷難禦此頑冥之敵然其失敗乃先中於和平解决之詭謀後惑後停戰議和之險計袁又先以此和平之說穩晋人之心而斷即於停戰期内猛攻之使不及防滯此晋之所以敗也 
　　娘子關爲晋省重要門戶斯關旣失省城萬無可守之處閻都督遂率師擬南行以與秦合其他支隊則分出各據省外南北州縣意圖再舉而省東己無民軍蹤跡淸軍雖受南方詰責不能直驅進省而於近關各處得肆其所爲淫擾刦奪無所不至晋民翹首待救者日甚一日矣 
　　自民軍離省滿人遂大肆騷擾遷怒學生毁學校數處幸僞提法使李盛鐸出而彈壓居民尚未受十分塗毒亦不幸之幸而滿奴則欣欣得意以爲又可遂其升官發財之志奔走謀差者比比皆是矣 
[補紀襄陽光復詳情]  
　　襄陽西北百八十里有老河口鎭者上游一大商埠也平時有巡防馬隊水師巡緝等營駐紥於此自舊歷九月二十一日聞武昌起義後因恐無知匪黨剩機肆刧故募集商圑三百人以資防守設商圑事務所以便會議至月杪又有自襄陽開來之陸軍二十人到口駐於光化城外斯時也河口水陸兵以及圑勇巡警幾四百人矣然風鶴迭警人心惶惑終懼匪黨揭竿大肆焚掠引領翹首望民軍之來如望歳然及十月初八日上午十一句鐘時忽聞人聲鼎沸闤闠喧囂急趨出視見一人騎馬持槍馳驟於街衢中揚聲曰大軍己到爾商民其無恐速揷白旗速：旋又見十數騎持槍麕集於商圑事務所亦揚聲曰大軍己到其速反正速：時光化令黄仁菼馬隊周飛鵬水師營黄裕斌官氏錢局陳瑋及某某等均議事於此聞之倉皇遁走僅黄令與周管帶一輿一馬隨此十數騎去未及數武忽槍聲一震而周管帶飛鵬斃矣黄令當勸其忽得爾爾遂拆至商務分會共議善後事宜及至商會始知倡義者乃張國荃李秀昻二員蓋即由襄陽到口之陸軍二十人中之二人也移時水師營黄巡緝張警察局兪以及三圑圑長均陸續集齊於是首由張國荃建議攻取襄陽僉認可當即整飭各營圑兵又夤夜添招新兵二百共六百餘人詰朝由張國荃李秀昂黄仁菼黄裕斌等統率進發初十晨早抵襄陽城門堅閉甚爲戒嚴城内有劉温玉孫長齡等所帶馬步五營若以之敵此六百餘人誠秋風之掃落葉耳幸城内不知來軍多寡未敢暴動而張李二君又奮不顧身疾援攀越城城門遂訇然開來軍尚未進而城内之白旗己飛揚空中城旣下劉温玉不知去向乃大會軍學紳商各界於古昭明臺公舉黄仁菼爲軍政分府張國荃爲總司令官李秀昻爲協司令官其他參謀各課長課員等均以次舉定遂一面出示安民一面搜索滿奴又議防豫兵之進攻議防土匪之煽亂議招兵議籌餉議定後而襄陽萬歳大漢民國萬歳之懽聲聒耳欲聾是役也自起義以迄定未費一兵未折一矢僅三日而榖城而均州而南漳棗陽宜城等州縣均望風反正可見炎運之當陽而人心之歸漢矣然猶不無遺憾者滿道喜奴於河口起義之次日即詭辭巡閱偕數十騎遁去未得刃其頭顱耳 
[吉林光復先聲]  
　　東三省旗人贊成民主者半贊成君主者亦半惟奉天軍界則因該省巡防統領張作霖主張君主故附和君主者居多日前張又電致駐吉二十三鎭擬聯師赴京勤王二十三鎭統制孟恩遠頗爲所動後爲吉林紳士所阻是以未果張又電二十鎭會同勤王二十鎭中稍明事理之將佐多不願意遂於十一月十一日宣佈獨立此灤州軍變之眞相也惟灤州事起俊奉天情形又甚緊急日人旣增添領署衛兵南滿戍兵亦日見增多十九日又有人投函淸吉撫陳昭常謂五日内須速離吉否則當以炸彈相餉云云惟陳性本圓通以吉林附民軍雖未明示固己默允故匿名之函亦並不追究當時曾召各司道密議對付之策特不知究竟如何辦理 
[海圻兵艦之海外逍遙]  
　　日本某報云海圻巡洋艦（載重四千二百頓）上年代表淸政府赴英參列英皇加冕禮後卽開往鈕約大爲世人所注意嗣復由鈕約開往墨西哥報聘於墨政府時適在墨國革命軍屠殺華僑之後故外人謂海圻艦之去實挾示威之性質至此後該軍艦開出墨西哥遂無消息不知其安危若何惟逆料中國海軍刻下全己隸屬民政府故咸謂該艦將來亦必反正無疑 
　　字林報云本館在滬調查知海圻軍艦因偏心桿折斷於數星期之前猶泊英國某處修理該艦管帶雖由淸軍民軍電令其即行開回東方而該管帶則藉口須修理六個月始能啟椗故至今仍逍遙海外 
淸談（東吳） 
　　停戰余絕對的反對也議和余絕對的反對也停頓數十萬北伐之師於江淮間使之逸豫無事以消磨其英銳之氣何爲者也 
假使淸廷遜位之詔經月而不能下而惟一再會議一再推延以爲緩兵之計則國家之大局將坐視其縻爛乎社會之秩序將坐視其不復乎我謂宜用袁的美敦書限以若干日如再不下則是終不下矣此時淸廷即允立刻禪讓亦不之許而我北伐之師即可分道出矣時乎時乎不再來願諸君子萬勿失此機會 
　　東方炸彈價值之最大者莫如安重根其次則惟今之三壯士矣雖一中一不中其間似有區别而其關係東方之大局則同一日的也余有一言敢告志士曰寗爲今之三壯士則事尚可爲母爲後之安重根而悔己無及矣 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[蘇垣敎育會選舉紀]  
　　初三日下午蘇州敎育會在舊學前召集全體會員開會選舉正副會長並學欵處董事到會者計九十一人是日接奉都督府訓令訂定敎育會組織要件七條（條文另録）當卽先行通過議决另行組織重訂章程遂推定祝秉綱彭世芳龔鼎彭應蕃四人爲起草員又由學欵處董事陶念喬張叔鵬報告接准民政長照會奉都督訓令飭將學欵移交巿公所管理（訓令另録）應請無庸選舉惟現在尚有墊欵巿公所未必有欵還淸應俟淸還歸墊方能移交云云當由祝秉綱起言謂學欵處財産係附屬於敎育會爲全縣所公有不能專爲城有（巿公所係城自治改設）應具呈力爭多數表决旋投票選舉計孔昭晉得五十票當選爲正會長彭世芳得四十三票當選爲副會長俟草定章程再行開會組織成立云茲將都督府令録左 
　　都督十三號府令據民政司稱敎育會爲目的圑體應由地方學務人員組織設立以資研究查前淸所定敎育會章程權限未淸亟應改訂爲此訂定敎育會組織要件七條通令該民政長即便轉行該縣各巿鄕公所一體遵照辦理附組織敎育會要件 
　　一敎育會以研究敎育爲目的 
　　二縣或巿鄕得各設敎育會一所省設敎育總會一所互相聯絡但不相統屬 
　　三敎育會研究之事項如左（甲）關於學校敎育者（乙）關於家庭敎育者（丙）關於社會敎育者 
　　四敎育會會員以現任敎育事對或於敎育得有專門學識或於敎育確有經驗者爲合格 
　　五敎育會應設會長副會長及其他職員 
　　六敎育會以研究敎育範圍以内之事爲限勿得干涉行政事宜 
　　七組織敎育會應按照上列各條所規定擬具章程呈送官應核准立案 
　　都督府二百十三號訓令查各項學校改正名稱其以全縣公欵設立者應稱縣立以巿鄕公所設立者應稱巿立或鄕立前經通行飭遵在案所有一切學欵屬於巿鄕或全縣者自應由巿鄕公所或民政署佐治職學務課分别管理舊時經管學欵機關當然撤銷仰該民政長即將學欵查明屬縣巿鄕各項性質妥爲支配劃分管理此令宗民長接奉訓令後遵即照會經理學欵處紳董請其尅日按欵造册移交巿公所管理矣 
[奉賢遷治南橋預聞]  
　　奉賢舊城偏在東南海濱於軍事民事呼應未能靈捷南橋則爲該邑中心點稍知形勢者皆認之前日松軍政府副司令沈思齊君偕同朱顧兩科員曁松軍水師沈夢蓮統領前赴該處相度一切議將縣治遷往南橋以收控制之效旋由沈統領偕民政長孫調梅君携齊一應文卷至南橋集衆開會衆謂民政長一席需公舉本邑士紳承乏司法長有訊理訟務之責非客員汉脂勝任孫君唯唯稱是現奉賢城中一般奸胥蠧役憑依城社根蒂深固一旦窟穴燬失齊起反抗煽惑闔城紳董刊發傳單盡情指斥并及陳沈諸人有迹同盜刧等語定於初二日開抵抗大會恐平波息浪又需一番手續也 
[松江新政紀]  
　　元月十一日松江軍政分府司令部開臨時會召集各職員及各圑體代表討論民政財政司法在部組織事宜是日財政部長因事未到與會者除軍府本部各職員外民政司法部長鹽政長財政副長及三部科長科員來賓等共十餘人由鈕司令報告開會緣由略謂此次開會爲討論民政司法三部組織及建設輿論機關事件前此南匯民變蘇滬均鞭長莫及本軍政府有就近匡救之職因令改舉民政長以歸奠定嗣後本軍政府應另舉民政總長俾事權統一呼應靈通金山陳陶怡先生爲本軍政府消融上下之隔閡雖奔走寗滬跡不淹松而有功於軍府者甚鉅擬舉爲民政總長當由民政部長謝宰平君起立贊成并述此後本員當繳呈軍府圖記開用省頒華亭縣民政長印信等情鈕司令復述財政部長錢選靑君屢次辭職前日復有書來情辭懇切勢難强留查財政規畫宜分收支交通審查三部以銀行利交通以輿論機關代表任審查總其成者頗難其選華亭雷繼興先生交際甚廣張師石先生富於閱歷擬請雷君爲六縣財政總長張爲副長當由財政部副長張嘯嵋君起述財政困難情形并請雷君繼興速來視事鈕司令復述司法總長一席非富於法學者不能當此卽請朱書樓先生擔任朱君起言松郡現應當設立審判廳其制度不能盡倣外洋蔡季平君於中國審判制度甚有經驗請其報告蔡君起言總長地位是爲地方廳若郡城設地方廳則各縣爲初級廳權限太小不便於民前司法部長沈思齊起言今日制度但取便民不須拘泥審級云云鈕君復述松郡近設政論會言論機關發行政論報但非法定機關今擬組織參事會代表輿論後經各員討論謂法定機關會員當求之各部職員之外惟法定云云係指何等法律所定則是日尚未議及云 
　　華亭民政長謝君日前奉鈕司令長札飭火速傳諭業戶將漕糧提前完納以舊曆十二月初十日爲第一限二十日爲第二限三十日爲第三限如第一限於限前完納者每石免洋二角第二限於限前完納者每石免洋一角第三限照徵逾限須照章每石加二十分之一等情當以此事有礙難遵行者四端因特專函具復略謂尊札所開無非鼓勵優先之意現辛亥年應完丁銀業將掃數而迭次所發之公債票己逹四萬有奇前經會同財政部擬定認借公債者至完糧時每石减收大洋一角業己公布在案茲復分限酌减則是認借公債者每石得享三角之權利而徵收櫃上於一二限内收回四萬餘元之公債票而損失三千金其難行一也早完不過一二旬而减免極優每石以法定四元計按限减收雖有二角一角之别以子金論之己有七分五釐行息徒耗公財無益實事其難行二也向章徵漕除夕截止衙胥取巧墊解有種種隱射牟利之弊今一月而有徵收之價三所入祗有此數而其中弊端不可究詰無補餉源徒飽胥槖其難行三也徵收錢糧惡心法定價值爲畫一之標準今迭示减價雖鼓勵多方而人民覬倖之心或屢出而不己鑒於松屬各縣之征收阻滯雖原因複雜未始非辦法不一之由其難行四也倘能秩序和平人心安定則征漕問題迨至舊曆歳除可期結束諒不至别生阻礙云云現聞鈕司令長得復巳允取銷此說矣 
[山東省之殘局]  
　　民軍壓境陳君明侯在淸江浦組織之北伐隊現己操練純熟早己暗地北上昨接兗州來函該隊現離韓莊祗有百餘里聞民軍自北上後擬乘膠濟快車來濟淸魯撫胡建樞即函請德國領事速將火車停止一面咨請直督趕緊備兵南截現聞該領事己嚴辭拒絕據云停車一事萬難承認云 
　　歡迎民軍曹州紳學商各界以及農民正在會商醵資以備簟食壼漿歡迎民軍略表地主之情藉盡同胞之義國民之程度共和之思想即此可 
見一斑 
　　會議戒嚴淸撫署得登州獨立之耗即傳見藩運警道等官會議辦法聞己打電請示袁内閣如何抵禦云 
　　借兵未成日昨張勳差將弁來東省請將軍械局槍支悉數發去即由淸胡撫派員帶領查看悉不合宜乃失望而去 
　　電局爲難濟南南關電報局電費平日解交上海總避再呈郵傳部自獨立後上海爲南軍地點北京爲淸政府而電局欲將費解上海恐郵部問罪欲解北京恐上海干涉刻正無法解决云 
　　抗繳丁粮歷城縣下忙錢粮開征己久而完納者甚不踴躍推原其故皆由淸廷未肯眞心議和人心浮動故縱值催徵之候仍存觀望之心大勢所趨誠亦無可如何雖由淸邑令久經懸牌定於上月二十五日抬櫃而各花戶置若罔聞絕不似從前驚悸之狀完者仍屬寥寥并聞東府各州縣下忙錢粮亦有同病間或有解者即經烟台民軍阻留以爲獨立之經費云 
[漢奸來皖送死耳]  
　　前淸皖撫朱家寶率兵駐亳卽由倪嗣冲迎駐潁州當經廬州分府有電來皖請速撥大軍助戰以免梗塞北伐孔道等語孫都督隨卽轉電孫大總統請飭各省北伐軍隊迅速開往以資抵禦詎日昨省城傳播謠言有謂朱家寶函致商會不日致省以致民心浮動復經孫都督出示曉諭略云潁州距省有七百餘里之遙而朱家寶坐守潁州現爲民軍圍困加以北伐各軍陸續漸至壽合等處大兵雲集不難指日驅逐出境本都督負保護皖省之責自應極力維持各商民何得輕聽謠言自相驚擾 
　　前淸知縣王淸濤由山東至皖住居大南門某姓宅内行蹝詭秘經調查員偵悉報告都督府隨經孫都督派員拿獲搜出偵探實據即將王淸濤發交軍務部訊取確供立即槍斃以昭烱戒 
[皖省軍事談]  
　　現在淸軍之逼近潁州者計倪嗣冲部下共三千二百人朱家寶則祗一千六百人惟朱賊現派陸軍官員數人往鳳陽一帶招募新兵聞愚民之懾於僞巡撫聲名者一時投効尚多云 
　　孫都督以滁州軍致分府於前日接到由滬運往之大宗軍火命將此項軍火并大隊援兵調運壽州以便與壽廬兩州合軍出發至潁州攻擊淸軍 
　　皖北懷遠縣七年水荒六镒自舊曆去年九月二十四光復二十九突聚土匪二萬餘火焚西門勢甚危急比時開砲斃九百餘人查該土匪均因飢寒所迫現仍麕集恐非兵力所能了結己由該邑一再電大總統孫都督華洋義賑諸善士從速賑濟以免釀成巨患 
　　甯國府僻處内地自貴福到郡後摧殘民氣消磨殆盡近由熊君璜劉君寶璋等發起組織皖南學生北伐隊即以府中學堂爲駐所於正月十號開始學生報名者三百餘人業經考驗體質操法文字各科擇尤録取經費則全恃勸募聞勸募之第一日卽籌得二千餘金己向皖都督府駐蕪吳分府分别報告矣 
[德人優待民黨]  
膠州警局於月初在直隷街順發棧拘拿三人一係濰縣鍾姓二係高密人先是警局聞有此人特派華捕密探迨拘拿時並在屋内查獲元寶十二枚舊槍碼子十餘粒並無他項器械警局亦未虐待惟令同至局中問話鍾某供稱我三人確係革命軍來此係照料我黨中之人并無違犯租界治安且我等一二日即擬他去云云警局録供後當日釋放寶銀亦發還日來街傳拿獲民軍蓋即指此其實并無别情也 
[炸斃鳳山之偉人]  
　　轟炸鳳山一案言人人殊茲調查當日詳確情形録下周之貞順德人少有俠氣嘗經商於南洋毁家助革命事業紀元前一年回粤三月二十九之役周與黄鶴鳴主軍械事是時淸吏偵緝甚嚴能輸運槍械子藥入内地者周之力爲多也事敗後於四月二十六日回星架波有所運動是時黄興居香港鬱鬱不得志屢欲爲暗殺事業偵知鳳山將任粤將軍鳳在滿人中以知兵著故淸廷特用之以鎭粤省黄興乃毅然以炸鳳山自任同黨中知之以黄興關係甚大不宜輕於一擲欲得人以代之於是以電促周令返六月十二周自星架波回先是李應生沛基昆弟先返粤（三月二十九之役死者李文甫非應生也文甫知己必死故僞爲應生欲以脫友於難耳）沛基二月時尚在河南南武學堂肄業謀設機關地因高劍父梅綺臣之介紹賃一商店於倉前街倉前街爲入大南門必經之地故必欲得之十四夜遂約周於河南待月橋密議是夜月色如晝數人倚欄靜語人固以其弄月也議定周自稱陳八僞爲販洋貨者在倉前街屋榜其門曰成記洋貨店而别賃一宅於昌華大街爲配製彈藥預計需炸彈重十五磅者二七磅半者四倉前街固交通孔道耳目多於製炸彈事不宜故於别宅爲之計定乃招馮子雲劉鏗僞爲店司事李暖李湛莊六則爲司奔走粤地故事無女眷者不易賃宅故又召集女士徐忠漢飛漢四妹三人居之并令司債探事淸吏得蘇銳釗探報聞周返急派第八營巡防營至周夙所來往之興隆街陞隆店圍捕不獲於是偵周者日益嚴周恒在昌華大街夜九時許馮子雲回乃往成記以爲常八月初七夜至時馮不返周大疑以爲事洩遣女士往探之還報樓上無燈火周益嚴蓋店中人皆住樓樓上何得無燈火乃自往探之旣行恐人識其面乃入第十甫麗眞影相店店主人其舊同學也乃脫去外衣赤助與僕借薯莨褲着之束以黑布帶戴雨帽如廚役過街巿故購魚菜等物徐行至大馬頭入茶居雜傭保坐啜茗欲探知成記事乃無所聞復行回成記逡巡不遽入門前有賣麵者周僞爲就食故以背推門門堅閉於是周知無異若事洩則門必虚掩待其歸而執之不暇爲守門矣俄而馮亦歸詢知乃相與失笑無何上海林直勉來電云鳳山己啟程周與李氏兄弟配置炸彈一切如法以俟其至黄興在港知之必欲親自至粤周不得己乃與李應生謀令李往止之而留李沛基在店九月初四日鳳山己至由朱述堂到店僞爲買笠衫佈告鳳將登岸周籌備妥當親往各同志處使豫備蓋恐鳳山之繞道也俄而轟然一聲而鳳山己死矣鳳山至時彈故有械機發彈炸李沛基知鳳山己斃遂由屋後踐風爐地而下灰塵滿衣鄰近有女童見之大譁李佯言革軍至矣路人皆避李雜衆人逃去後李周諸人均相會於香港無一損傷者迨及反正以後周益盡力於軍事軍圑協會乃舉副長未果陳都督復派出肇羅總司令今在西江巡緝中矣 
[廣東報界之新潮]  
　　廣東各報因載新軍逃散事與陳　明都督頗有齟龉茲將兩方面函件照録於左 
　　廣東警察部致報界公會函報界公會先生鑒初十日各報所登新軍逃散一事當經本部函請更正惟都督命令以事關軍政不容揑造事實擾亂軍心是以令本部干涉十二日經本部長邀請各報編輯人同赴都督府解釋其事當時都督以事關軍政必須根究來歷是以暫留陳聽香陳藻卿兩君於軍務部隨將造謠之黎耀西一名逮捕送交都督府而兩君即行釋回都督對於此事並非不知報館有應負之責任無庸根究訪事但如此辦理葢不欲因文字以與報館作難是以通融辦理今各報館自謂有應負之責任與訪事無干是以都督又諭本部從新干涉登此新聞之報館除國事報業己停版外其餘八家（照後開各編輯人）請爲約齊於十六日上午九句鐘到本部面談爲要各報編輯人安雅黎佩詩羊城譚荔垣中原郭唯滅公言馮冕臣光漢江俠菴震旦陳援菴中華譚德鰲人權陳藻卿中華民國元年一月十五日警察部長陳景華 
　　廣州報界全體佈告同胞書啓者元月初十日各報登載燕塘新軍解散事十一晚旣接警察部函均即更正十二日下午陳都督復押蓄主筆勒交訪員十五晚陳都督又飭警部　新干涉祗此一事而陳都督離奇變幻一若欲得報館而甘心者嗚呼陳都督豈欲借報館以逞威福欲爲數月封八家報館之張鳴岐第二耶夫各報登載新軍解散事祗謂其功成身退並無如何詆毁擾亂軍心若責其失察誤登則更正己歸消滅陳都督固不必横加干涉演此押劉主筆勒交訪員怪劇陳都督曾充記者專制國亦無勒交訪員例陳都督固未知之耶雖戰爭時代最忌間諜造謠煽惑擾亂軍心報館倘有爲滿虜機關應以軍法嚴辦第今登載此事之八家報館是否爲滿虜機關報公論具在陳都督豈能以一手掩盡天下之耳目耶夫報館登載失察有應更正者有罪不止於更正者第罪不止於更正則不應囑其更正宜直控訴其罪過予以相當之處罰今警部旣函囑各報更正則明明認此事祗應更正不能於更正後復有所干涉何陳都督竟於更正後復干涉干涉之不己而又從新干涉也昨警部函囑各報主筆到該部面談敝同人以旣經更正責任己盡再無勞奔走之理至陳都督種種無理干涉實　所不受　恐　同胞誤會有不得不爲我同胞告者蓋今日之廣東軍政府爲廣東三千萬同胞之軍政府敝同業任監督之責只知竭力維持無論何人有違背共和政體不規則之行爲必起而糾 
 
 

Page 7

 
 
正之今詰駁陳都督干涉各報之野蠻舉動祗屬陳都督個人之事實於軍政府無涉吾粤無陳都督固尚大有人在也今陳當都督之任詰駁陳都督者實所以維持軍政府而己願我同胞諒之吾粤幸甚大局幸甚總商會報中原報光漢報光華報粤東公報安雅報羊城報震旦報廣東公言報國民報人權報時敏報華中民報佗城報南越報天運報七十二行商報 
[贛省聞見録]  
　　調和議會贛省臨時議會因選舉手續與政事部長賀贊元大起衝突兩造暗潮頗爲激烈現經馬都督設法調處風潮始息而臨時議會一切章程及議事細則業經留學界公同担任擬定草稿於正月十四號在前諮議局内開譚話會逐條修正預備速開大會近日頗形忙碌 
　　要求雙餉贛省民軍業成四標分地駐練連同民圑軍警月須餉銀十四萬餘兩近因財政困難會議减餉軍隊聞風預備要求仍發雙餉頗爲激烈各舉代表謁見都督要求所陳理由當屬實情當允五日内照發軍心始靜亦可見馬督辦事之洽於輿情也 
　　閙漕風潮金谿縣北鄕有野蠻紳董妄造謠言於正月十號遍發傳單謂江西丁漕己免獨金邑官紳舞弊魚肉鄕民假冐軍政府命令私行徵收約十四日聯村入城勒還所納該縣許令自興曁各公圑聞信後卽黑夜厚集游灣巡防營駐縣鎭攝一面電禀軍政府至十四日將各城門關閉午刻鄕民果集五百餘人來城見城内有備始不敢暴動復經許令及各紳董在城樓上再三勸導乃漸解散近日尤有謠言倘無善後之策丁漕難收不堪設想矣 
　　五電禀訐萍鄕縣衛戍司令部係就軍政分府名目改辦所有司令官史振鵬劉潤文電禀萍鄕知事鍾震川擅殺胡淵捲欵潛逃業經電控馬督嚴飭拿辦現鍾震川忽由醴陵發電軍政府云駐萍史劉兩管帶於二十日（指舊曆）晚縱兵百餘人圍搶縣署徵存錢糧案卷衣物軍械并搜捕震川幸見機匿避未遭毒手同時復搶樂泰堂銀錢衣物契據並蜂入葉先均文啟黄自希諸紳家内室及老萬昌强迫磁業公司肆行搜拿搗毁家伙全室驚散士痞乘風大擾現羅繪震川罪狀懸賞緝拿萬難回署懇請辭職縣印原係各圑體交來現己備文繳還萍縣無主保安被逼解散齊司令未到糜爛在即望速設法維持 
[浙省洋藥之關係]  
　　浙軍政事部以萬國改良會會期將届選派煤商王淸甫君爲駐滬代表特於昨日電致上海中國靑年會轉丁義華君鑒報載二十一日開萬國改良會孫大總統將陳禁煙意見書浙省决於舊曆十二月末日實行禁絕特派代表王廉君與會謹電逹政事部褚輔成哿印 
　　杭州警察署迭據南星拱埠城站等處浙路火車查獲大小洋藥雲土等十八箱及完稅憑單三十一紙因無購運執照先後扣留内有英商老沙遜運赴衢州者九箱昨據滬都督電查而杭關稅務司鐵士蘭君函致外交科嚴詞詰問亦以九箱爲言聞政事部因其干涉内地禁令且數目亦不相符據情駁復致鐵稅司大不爲然業己電致總稅司轉禀英國駐京公使嚴重交涉矣 
　　都督府照會政事財政兩部略稱據杭州民事長汪嶔轉據杭城土藥商其昌等十六家全體禀稱商等世在杭城經商洋藥土膏深維經營商務爲泰東西各國所推重乃淸政府不惟不保護之維持之反從而束縛其能力剥奪其權利名爲保商實則病商卽如洋藥土膏一項英政府所訂條約以丁己年四月初十日爲届限之期而淸巡撫增韞貿然頒布文告以本年辛亥十二月十日爲禁盡之期英使謂其昧於内政罔識外交致令惹起交涉無裨實行至本省餘姚平陽瑞安處州衢州等府州縣偏僻山田遍裁鶯粟外人耳目詎能禁其不見不聞乃增韞掩耳盜鈴以迎合政府爲唯一之策己屬非計至於禁煙之政原屬意美法良但本原未握故無以綱舉目張坐令委瑣齷龊之徒萬般騷擾百計誅求怨讟之聲盈於城巿而洋藥之進口如故吸者之煙癮如故而於本省所裁之鶯粟又何嘗有權力能禁盡於其間哉茲幸民軍光復舉從前之苛政一廓而淸凡屬商民同聲感佩今將禁烟條目及報効經費章程擬具簡明章程淸扭呈乞民事長俯賜批示等情准民事長查該商人所擬條目及報効經費各節祗限制土膏店烟館等民事長應行辦理其餘或隷於政事部或隷於財政部或由都督主持均非民事長權限所能及合卽呈請鈞核等因到本軍府查洋藥關係條約勢不能驟然禁絕但烟禁取締方法自應嚴密牌照捐亦不便變名報効以致名實不符應卽照會政事財政二部會同核議具復云 
各省通信 
[南匯通信]  
　　南匯亂後李英石統領特派楊管帶松林爲水陸行營司令駐南鎭攝匪首李阿愼等亦己捕獲不日即將正法新民政長莊炳漢君亦可於初五日蒞南任事自今以後秩序當漸次囘復矣 
[杭州通信]  
　　杭州於元月二十日晚間在前淸行宫開音樂賽燈助餉會先期分别布置煞費苦心屆時到者異常擁擠而先鋒圑又一擁而入當由幹事長宣布凡軍人到會一概只收半費以表示優禮軍人之意各圑勇均歡然就座復經該會先期敦請圑長張伯祺君爲臨時審查員其鎭標各軍隊復奉都督府特派憲兵多名在塲彈壓此外又有巡警商圑隨時稽察故會塲人數雖多尚不至於滋事統計到會者約有二千餘人之多迨收票時祗收到各種入塲劵一千三百餘張計售洋四百元之譜想怱促時遺漏者必甚多也開會時先由楊君雲門宣布宗旨謂本會爲籌助餉項起見與牟利者逈不相同務望同守秩序等語次由之江大學堂學生奏琴唱歌和以中國古樂頗覺高尚惜會塲人數過多地方散漫聲音不能徧及大有曲高和寡之慨次由安康正始社排唱文明戲曲數闋亦與巿閒俗唱逈殊次由拱埠天仙髦兒戲班登臺演劇參以拱妓客串尚覺淸雅無淫靡之氣惟内有梅龍鎭一劇（即游龍戲鳳）稍涉靡靡之音然聽者則對於此劇最爲悅耳足見一般社會之心理矣次爲電光活動影戲初開幕時機器稍壞旋經修治照舊靈動所有照片均栩栩如生異常活動及至散會時己子刻矣二十日爲星期例假之期幹事長因規定於下午特售臨時入塲劵來賓無分特别優待均收普通之價軍人再照普通減半其苦心經營於籌募軍餉之中仍不失優待軍人之旨有足多者茲將臨時捐助軍餉名單録下以表義舉安康正始社五十元拱埠校書月中仙十元小月仙十元金小紅十元顔如月十元顔　　 
如花十元卓文君十元百里香六元錢雲仙五元紅寶寶四元又城内女録事丁桂英十元 
[廣東通信]  
　　黨人鍾三秋間與同志數人同在城内近聖里拜會被旗人賀文彪拿獲搜出部據鍾三到案時一人獨自承認不累同黨後押南海刑事所吞烟自盡葬於黄花崗該黨同志義之昨十七號由西關扶漢社城内廣義社各同志數百人製備花圈祭品並醒獅兩頭同詣黄花崗致祭極爲閙熱云 
本埠新聞 
[滬軍都督府批示]  
　　李鍾珏等呈批禀悉據稱南巿商圑向係借駐公會之地現因日漸擴充人數驟加十倍自九月十三日光復之後即移駐圖書公司之内懇以該公司房屋即作爲永遠駐防之所以敷騰用等因查該商圑開辦以來操練成軍遠近傳譽即此次光復事業協同起義得力殊多此後深願編練雄師即以商圑保衞全埠治安無待國家顧慮英吉利以商人殖民五洲本都督於該圑有厚望焉所稱以圖書公司爲永遠駐防之地查該公司旣係公地自無窒碍難行之處准如所請一面另由本府移會蘇都督備案以後除在租界爲外人節制各商圑外所有滬上商圑應以圖書公司内爲統一永駐之地以資雄厚 
　　黄昌理呈批據稱近遭回禄情殊可憫投効一層己飭人事科存記 
　　兪淵呈批該員志願可嘉惟北伐軍現己出發未知其中有無空缺可委該員可自赴北伐各軍司令處投効 
　　金開華呈批中央政府旣需才孔亟可以逕往投効無庸本都督給資又投効係個人私事本都督示便給予正式照會 
　　朱了生呈批查閱兩次來函自是有志之士惟本府己人浮於事無可位置另投他處爲佳 
　　宣良呈批此間軍隊早經編定無可位置寗省正在須才仰即前往投効 
　　李厚弟呈批陸軍部正在組織之際該生如願投効儘可自行前往本都督未便給函介紹 
　　前鎭江警察巡官阮保麟等呈批　呈己電請南通州軍政分府將姚榮澤拘留勿釋俟本府派員守提該犯到案嚴訊以成信讞此批 
　　江寗府中學畢業在顧振黄等呈批己於阮保麟禀内批示矣 
　　何康呈批檢閱來函洋洋洒洒憤激之忱可欽可愛該兵士旣具鐵血志願可自詣該圑請願本都督無直接飭補之理 
　　郝雲呈批陸軍學生來此投効者方苦無從位置該生係警務畢業本軍政府實難設法委任仰即叙明勞績前赴民政總長處投効或可委用 
[約翰學堂放假有期]  
　　梵航渡約翰學堂擬於隂曆十二月十六日年假是日午後二時由各學生舉行軍式體操三時半請人演說昨己由該校監督卜舫濟君柬邀中外學界諸鉅公屆時前往觀禮 
[永錫堂追悼大會紀事]  
　　會塲情况二十一日午後三時滬都督曁紹興旅滬同鄕會在永錫堂爲徐伯蓀陳墨峯馬子畦三烈士及陶煥卿先生開追悼大會先由臨時主席許默齋宣告開會述明同鄕會與陳都督合設追悼會之緣由次由孫德卿君報告林陳馬陶四君生平事蹟備述徐陶兩君組織光復會之歴史次由陳烈士之妹陳挽瀾女士報告其兄歴史次由盧君鍾嶽宣布赴皖遷柩情形並補述馬烈士之遺骨先由其家屬置諸果品篋中運出各節次學生軍唱追悼歌次全體會員來賓行三鞠躬追悼禮次陳都督代表及民政總長李平書君商圑代表盛紹昌君女界協贊會代表邊女士等宣讀祭文次陳都督演說略謂此時北庭未覆光復未奏全功同胞當努力繼紹諸烈士之志以慰烈士之心次由同鄕會員陳漢翹君逃劍侯君相繼演說詞意激烈悲壯聞者鼓掌沈君言陶君之死非死於漢奴非死於私仇必死於懷挾意見之纖豎吾同胞當必代爲雪仇次由來賓金雪塍沙寶琛殷人菴劉養如龔菊人徐東甫黄膺白梅竹廬諸君及女子協贊會楊季威女士等演說最後孫鐵舟君演說詞旨孫痛言陶君之死必死於爭競權利之徒如嗣後有挾私害公者當以手鎗殺之言次即擲手槍於案頗爲激烈最後諸烈士冢屬答詞至五時半散會到會人數約四千人滬上同鄕及軍學商界送輓聯花圈者甚多徐陳馬陶四公靈柩卽於昨晨十時由永錫堂發引經行英法各租界至蘇路車站特開花車運杭安葬 
　　會塲佈置會館門首紥有花牌樓一座大門内外五色布篷劇台後安置徐陳馬陶四公靈柩二門外有都督府所送之四公姓氏紀念花塔一座劇台上陳設徐陶二公遺像及三烈士就義時攝影並徐烈士手擊恩銘之小保寗手槍一支（光復後由皖庫中檢出者）開開時有滬軍軍樂隊振華樂隊貧兒院樂隊先後奏樂（義務）並攝影 
[民軍戰爭之眞相]  
　　中華共和促進會以武漢戰爭金陵克復同胞中多有未見其狀况者故特選辦新式電光器械專聘海外技師將戰地攝影編成電劇於元月二十一日起每晚在張園安塏第開演以助軍人未臨戰地者之參考並表揚諸烈士戰時之義勇 
[淫婦縱火之下塲]  
伶人小雙鳳（即湯香雲）家保險起火己略紀昨報茲悉是晚　湯妻李氏乘湯至新舞臺演劇時招姘夫何松雲到家歡會當囑傭婦侯王氏往質衣物詎即陡起不良以湯保有火險將值洋六百元之衣箱兩只囑何搬往法租界周陳氏小客棧内藏匿復與何商議將火油澆於房内縱火焚燒希圖掩飾當經鄰人帮同救息旋由李氏之己嫁女兒惠珍察悉其情報知老閘捕房派探將何與李氏並周陳氏一併拘獲昨解公堂請究據小雙鳳偕女惠珍及傭婦侯王氏投訴李氏與廚司何松雲姘識己久九月間曾在香粉弄捉獲由捕頭將何與李氏申斥了事今復縱火圖害實堪痛恨現在不愿領回求請嚴究訊之李氏與何供多狡賴聶襄讞商之英翰副領事以弔案之被褥沿有火油痕跡豈容狡辯今原告旣自愿離異着即具結存查何與李氏各押三年氐於期滿後發棲流所擇配周陳氏押女所一年起案衣箱交原告領回完案 
[介紹新著]  
　　滿夷猾夏二百餘年大陸沈沈天地冥晦近數十年來民族之義日盛虜廷之虐愈張武漢反正各省響應不數月間取隱淪幽翳之乾坤而重光之滿運於是有告終之一日楊甦民君父子近取二百餘年之私家紀載彚爲一書名曰滿夷猾夏始末記原原本本殫見洽間較諸坊間所出各本僅僅纂録一人一家之事實吉光片羽一麟一爪有不可同年而語者矣世有欲悉愛新覺羅氏僣竊之事實者不可不家置一編而瀏覽之 
[來函更正]  
　　逕啓者報載救火會代表徐賢昌禀請滬都督撥給公地以備操練云云查敝會中祗有徐克昌並無徐賢昌其人且無代表與商圑會具禀情事未免傳聞失實乞即更正爲感上海救火聯合會謹啓 
瑣聞 
城内 
[押追公欵]  
　　縣署　書夥管慶生收繳上忙用空洋三百六十餘元昨經民政長查悉即飭催徵吏將管發交初級審判廳收押追繳 
[批詞彚録]  
　　江紹生呈控宋步雲不付價洋昨奉地方審判廳批云查此案經前司法署集訊該田係張蔚如戶名且有張姓祖塋前淸光緒十七年因季姓被火原單焚失由張味蒓補領印單該原告控爲張曾抵借季姓錢二百四十千文故單在季處情尚相符季姓佃田據當非僞揑明是張業而非季産但張味蒓故後無嗣該原告旣關戚誼應爲保留乃以墊用喪費爲詞賣與宋姓使張氏祖坆一朝遷葬於心何安查據宋步雲稱價洋三千八百五十元圖董顧昊錘謂約值六千餘元核與該原告所稱二千六百元大相懸殊時閱數十年售非業主無怪季陸氏母子曉曉不服要知季之占爲巳有與該原告之盜賣他人絕産均屬不合據訴前情仰侯傳集質訊核辦又王銀生呈控黄金壽騙欵等情亦奉批云該民價納黄金壽之妹爲妾應立字據何不檢呈黄氏並未避逸尚非放鴿旣稱不愿爲妾並謂爾隱飾可見先末說明所控顯有不實不准 
南巿 
[徵收牙稅]  
　　上海民政長昨奉蘇都督頒發牙帖稅章程並令即照新章辦理凡舊時收稅銀一兩者己經加過五成應納六兩刻由省議會議決應作洋銀七元五角等因當即照會商務分會轉知各商赶將牙帖稅照舊辦理一律完納 
[准其開店]  
　　巿政廳批商民戴財高禀云禀悉該商民旣不售病猪應准賃屋設肆仍無庸設攤此批 
[頒不欲生]  
　　江海北關水巡前日據某船戶報告謂有賣餅餌之甬人汪阿連在浦東陸家渡投浦自盡當即救起送請安插遂即帶至南巿裁判所訊問據供因度日維艱所致判給資趕緊回里 
[姦佔婦女]  
　　城内魚行橋某姓家乳傭兪謝氏之妹李謝氏日前由鄕來申帮傭突被木工鄧金榮誘佔同居西門外打鐵浜地方嗣被其夫得悉向兪謝氏追索當即尋見扭控西區移經陳裁判訊供之下以鄧姦佔有夫婦女實屬不法判戒責一百五十下具結交保該氏留候其夫具領 
閘北 
[書記脫累]  
　　北叚第一區全體長警攻訐區長李欽典由警務長將李撤差後忽有盧科長以長警控訐上官該區巡官汪澤芳書記顔覲侯不能阻止解散遂將汪顔二人一併撤差又因顔不肯具結發交偵探隊看管在案茲爲自治所董錢貴三君所聞當即面見李部長代爲剖白業己開釋 
[民政總局批示]  
　　民人全保春禀批據禀己悉嗣後全大泉倘再藉端滋擾着卽鳴保扭案立予提究在押民人黄金魁禀批該犯應否從寬開釋候飭司法科提回訊明核奪民人顧金奎禀批案經飭傳着卽投案候質毋庸多瀆顧昌榮禀批據禀張老强掠各物是否實情候飭偵探隊確查覆奪 
英租界 
[抵欵不理]  
　　英商來斯德等控陳輅淸不理抵欵息銀等情昨由捕房將陳傳至公廨請追關讞員商之英康副領事判陳交保候卽日午後會訊 
[定貨不出]  
　　美商茂生洋行控汪少甫定貨不出一案昨晨由探將汪傳至公堂押候美領堂期解訊 
[拖累保人]  
　　忻士卿探李應南不理欠銀一案因李保出後屢奉堂訊不到昨由捕房將保人包蘭文傳至公堂判交保限七天將李交案再核 
[洋商追租]  
　　英商馬禮遜控租戶吳金林欠租不付昨由捕房將吳傳至公堂押候訊追 
[物歸原主]  
　　甬人王月亭前將道契托高易律師掛號自王病 
故後曾由其弟王蔭亭投廨聲明昨又由甬紳虞治卿偕王月亭之子子瑞子端二人投廨聲稱所有二千四百五十七號道契係王蔭亭之産前由月亭代管請卽轉知高易律師將契交還王蔭亭自行收管中西官准予傳諭給領完案 
[另行擇配]  
　　粤人李順子控妾陳氏私逃一案昨由捕房將氏拘解公堂訊明中西官以原告自愿離異判陳氏發棲流所另行擇配 
[拐匿小孩]  
　　拐匪孫阿連在南碼頭誘拐王夏氏家七歳男孩元龍逃匿虹口被氏偵悉報捕將孫查獲昨解公堂質訊一過判孫解送滬南巿政廳訊辦 
[惡姑虐媳]  
　　女子雙妹郎（卽沈妹郎）因被姑虐待逃出在馬路上啼哭由捕查見轉送公廨昨由官媒解訊據供住居龍華鎭附近判送龍華巡警局訊明發落 
[時運不齊]  
　　皖人李嘉配來滬謀事不成所帶現洋衣物被騙殆盡前日因無川資回籍至四馬路碼頭投浦圖盡由捕救起帶入捕房昨送公堂訊知李之堂兄李老四現在杭州砲隊營爲管帶判給火車票一紙着赴杭州自謀生計 
[拘獲匪黨]  
　　朱永甫控毛學昌等誘拐四歳男孩朱扣子毛等巳由公廨獲案收押昨由捕房將同黨張友富拘案請究判押候美領堂期解訊 
[逃犯就獲]  
　　江北人張永貴前因糾黨戳斃總巡捕房華捕毛久康由廨獲案送縣嚴辦嗣因翻造縣獄寄押南匯縣監内茲張越獄脫逃復來租界由探查獲昨解公堂請究判押候照請德領於下禮三蒞廨會訊 
[必知下落]  
　　邱阿紹前因紏黨將陸阿四戳傷由捕查獲後在押脫逃昨由捕房將其同黨張順寶拘廨請究判押候今晨解堂訊辦 
[賭棍歸案]  
　　虹口著名賭棍陳裕合羅利堂許阿三王者香楊了頭姚炳元等在華洋交界處設檯誘賭經是處六區警局往拿陳等卽逃至租界被探拘獲一併解廨訊判押候該警局來文移提在案昨日復由捕房解究判併交該區警局帶回歸案訊辦 
[妓女出罪]  
　　濟良所昨解法界逃來之烟妓陳愛卿陳白蘭並十歳女孩月蘭到廨訊明因遭虐待逃出判兩妓發濟良所擇配月蘭送幼女所留養 
[毆打巡捕]  
　　老閘捕房四百六十號華捕控施榮甫羅坤生在西天津路調戲雉妓金老三向斥被毆打失警笛各物昨晨由探將二人拘解公堂請究判押候該華捕到堂於禮拜三再訊 
美租界 
[煤氣殺人]  
　　天潼路三百六十四號洋貨店昨日下午喚自來火行工匠沈阿金裝設汽管沈忽感觸煤氣昏　倒地該店卽報由捕房車送同仁醫院不及醫治而死 
[是何病症]  
　　奥人某甲前晚携槍至北四川路洋人某乙家尋 
 
 

Page 8

 
 
衅滋擾乙喚一百六十二號西捕將甲拘押捕房候辦詎甲忽然倒地不省人事因送公濟醫院療治再核 
[流氓搶洋]  
　　王正福昨報捕房云行經唐山路被流氓搶去洋兩元請爲查辦捕頭准之 
[吞没衣料]  
　　昨有談某至捕房控被隆和輪船夥吳阿秋吞没衣料值洋數百元捕頭飭探將吳逮案候查 
法租界 
[防範天花]  
　　捕房麥總巡近以天花流行傳染堪虞爰即傳諭各捕房安南捕及華捕一體由西醫布種牛痘免致傳案 
[找尋婢女]  
　　鄭渭江家日前失去使女一口繼由郵遞匿名信一封謂被傅嘉喜傅蔣氏夫婦所拐因卽報捕一併拘廨訊據氏稱實被小言子拐去奉判蔣氏收押嘉喜覔保出外尋交在案現己多日氏夫尚本保出故又提訊氏供鄭婢被拐後實不知小言子逃往何地丈夫亦無人肯保聶讞員判氏還押嘉喜姑寞釋出予限一月將該婢交案候核 
[有無妥保]  
　　肉店主劉豐順因欠唐桂生猪行往來猪價洋五百六十元掯延不還控由公堂提訊判令交保限理後因無保收押着交迄又日久分文未理昨日又復提訊據稱店己關閉無能爲力須求開釋陸續拔還判限一月先交洋二百元惟須人洋兩保方可保釋餘欠以三個月拔淸 
[硬剪髮辮]  
　　朱阿二前日在途强將莊阿來髮辮剪去致啓衝突由捕一併拘捕送廨請辦中西官以朱不應違章在界内肆擾判押七天示儆 
來件 
[國民協會開選舉會演說稿（温欽甫）]  
　　竊宗堯十年以來盡瘁於祖國外交界常以内力不競以致未能置吾國於優勝之地引爲深憂今隨起義諸公之後得與聞民國建設之大業滿淸舊治掃蕩殆盡共和新制基礎己存豈獨宗堯一人私心竊喜當亦全國人民所共慶者也惟嘗環顧全國南北大局尚未底定蒙藏獨立今又見告而此後新國家興革之端又難更僕數則以爲吾全國人民所當從事者大有在矣夫近世各國之爲治或曰立憲制或曰代議制或曰大臣責任或曰政黨内閣自宗堯觀之同爲國民政治而己蓋民國所施行之政令雖出於一二人實則爲國民心思才力所搆成世界列國之政治所以萬有不齊各不能相越者其原因在此今者萬衆一心人人爭欲得共和而共和之局以定抑知天下事得之也難守之尤不易繼此以往非合全國人民之心思才力羣趨於共和一途則國家萬年不拔之基尤不易建樹宗堯懷此志者非一日徒以軍書旁午力有未逮而國民協會適以是時發生於海上承諸君厚愛委以幹事總長之職宗堯不才何足以及此所以忘其固陋忝膺新席者則以共和之基礎在國民而所以善其和之用者在政黨國民協會旣以共和號召天下又以求共和精神之實現而組織政黨微獨宗堯應盡棉力凡我全國同胞皆當樂與贊成者也 
　　夫近世國家不論爲民主爲君主所以不能無政黨者其道果安在哉曰近世之政治形體雖有不同其爲多數政治則一夫旣爲多數政治凡爲國民者不可不具政治上之常識與抉擇政策善惡是非之能力而以此常識與能力灌輸於國民者厥惟政黨此政黨之妙用一也立憲國中政策之行也不能纱重輿論而輿論之爲物廣泛無定未易推求有政黨以標示政綱與全國人民商權則其贊成反對之數視其對於國中黨派之贊成反對而知之而輿論因以實現此政黨之妙用二也凡一國人民雖同處於國家之下或以宗敎或以地域或以種族常有不能統一之憾而政黨則以主義相結合以政綱相號召故種族地域宗敎雖不同而未嘗不可以相合及夫相處旣久可以使國家觀念益形發逹而因收同化之効此政黨之妙用三也嗚呼曠觀歷國其所謂政黨者多矣然求其與此三事相合者未易多覯矧夫吾國今日然必樹此三義以爲進行之標幟者則以政黨之天職在此同人等欲以此自相策勵更欲與我海内同志共勉之也 
　　前旣言之政黨以主義相結合以政綱　號召本會同人旣以政黨相期許尤不敢不以主義政綱與天下共凶今者戎馬倥偬大局未定凡關於外交敎育實業以及一切大政今尚未遑多及同人等所認爲目前急務欲以求同情於天下者則有三事焉 
　　（一）統一國權 
　　（二）培養元氣 
　　（三）發逹民力 
　　今世爲進取主義之世不有備於内無以競於外而外患紛乘國家危象尤有難言同人以爲凡吾國民皆當消融意見合羣策羣力以圖統一南北國本强固無使本部先自分崩蒙藏分立己在發端當一意撫慰庶五大民族不至自行離貳此外漢人與藩屬同化之政策各省與中央權限之分配在在與主權有關當求一至當之方以期不至偏頗所謂統一國權者此也 
　　自武漢起義以來己歷四月此數月間士輟誦農輟耕工商輟業全國人士棲棲皇皇不知所措尤以金融緊迫謀生者强半失所依恃軍餉浩繁南北歳入盡供此不生産之用一言以蔽之自生計上財政上觀之全國上下成一涸魚之肆而己夫當此軍興之際一切行政盡以軍事爲歸固爲不易之理今後善後之圖它在生計與財政全國金融機關應如何救濟然後不至有恐慌之起國家財政應如何整理然後可以應此無藝之支出下至失業之民遣散之兵亦應令其各安生業庶生命財産各得安固而社會各業因以發逹所謂培養元氣者此也 
　　今日共和之說人人能言之而欲求共和精神之實現者知之者蓋鮮此則國家病根所伏不容忽視者也夫凡屬共和國操主權者實爲國民故欲求政事之善良非人人具有判斷政治之常識不爲功其進也國民自起而當政治之衝又非人人具有主持政策之能力不爲功凡若此者所以養成而促進之固在政黨而尤不能不賴國家注重政治敎育使國民法政智識益趨發逹確立地方自治使國民爲政治上之練習因以養成其政治上良習慣誠如此國民政治未有不能實現而英美成效又何難追蹤所謂發逹民力者此也 
　　嗚呼國家改革之大業豈易言哉前人啓其端不能不賴後人竟其緒不然經營締造之艱且墮於中途而今者警電迭來聞己有外人乘吾之亂挾强力以相臨吾國民所遭遇之困難蓋未有若斯之甚者也同人以爲民主政治爲國民多數之政治則今後欲措吾國於盛强者其責任實在全體之國民衰亡也在我勃興也在我所爲競競業業不敢怠忽者此也抑又有言者國民協會以區區少數之人相結合凡吾五大族中先逹之彦後起之秀其富有政治上之熱心與經騐者多未與聞深望惠然不棄加入本會使於最近之將來得伍於國家的大黨之林同人之幸何以加之 
來函 
[洋雜貨公所來函]  
　　茲啓者吾北巿雜貨一業向無捐稅奸商口口口前辦南巿落地捐吞吃巨萬盡人皆知光復以後貨捐局己被撤消口無所施其狡計現值開辦貨物稅之時口復極力運動又被蒙認按月繳捐二百元南巿十家旣巳認定每月二十元己足此數口以個人仍無利益遂借貨物稅之名目在外招搖申地附近港　設有司事巡丁勒捐各稅節外生枝以冀一網打盡飽其私囊吾業有此不肖奸商己無寗日且共和世界豈容若輩肆其奸謀惟有邀集同業擇日開會以謀對付之策敝同業實爲公益起見並無一毫私意存乎其間也貴館熱心公益請刊入來函一門不勝感激 
自由談 
游戲文章 
[新樂府有序] [  金壇于醉六戲墨]  
　　鄂省事起附輪東下船客擁擠苦難坐臥同舟諸友問逃督瑞徵故事因成樂府數則采風者或有取焉 
　　繩祖武一 
　　繩祖武繩祖武琦善孫兒做督撫蘇臺量移到鄂渚（瑞本琦善長孫）一年裁盡防緑營（瑞之政策）一朝斷送鄂王城東西南北都受驚乃祖當年雖賣國破碎河山堪補綴而今一筆總勾銷孫兒更是大手筆 
　　開别館二 
　　開别館開别館大少風流眞美滿（國大少係瑞長子）平湖門外賃官房漢皋妓女過江忙官場因此得捷徑匯欵更有元盛莊（元盛莊與國大少别館相近常爲匯欵莊客屢見轅抄）國破家亡都不管看我腰纒千萬貫 
　　守轅門三 
　　謠言起轅門閉東西兩頭約半里可憐賣菜傭東奔西走路不通若問主人翁天昏地黑睡正濃一間密室不通風八月圍爐爐火紅（瑞本半死居處不離火盆）才官火速傳一令止要轅門守得緊什麽封疆都不問 
　　請幕賓四 
　　請幕賓請幕賓獐大人與猪大人（獐猪諧聲）幕賓心高復意滿者番又得好保案（八月十八捕獲數人幕賓頗得意）忽聞主人談軍情紛紛革黨潛入城一聲霹靂驚無措大家各自逃生路千金養士豈不豪國士之報報以逃 
　　上兵輪五 
　　上兵輪上兵輪一江之隔生死分抱頭鼠竄不由人病夫到此亦精神八月正十九計時剛近酉忽傳江夏令監獄須愼守又傳江夏令藥庫將失守縣令甫退出制台己先走狡如脫免人不知深通兵法乃如斯（逃督素以知兵自命）是時鄂城尚完好制台出城竟獨早 
　　出鄂境六 
　　出鄂境出鄂境兵輪没煤便没命鄂贛接境一水通竊喜九江在目中誰知九江又兵變圖窮匕首時時見上洋聞說寓公多此中幸有安樂窩拿問拿問奈若何當年枉殺一靑麔一般釀禍逃出境 
　　住公園七 
　　住公園住公園不爲玉碎爲瓦全喪家一拘本無賴寄人籬下又舒泰一次洋餐十萬錢飯桶飯桶應自憐（瑞善以飯桶罵人）虎口餘生頗得意任他遍地烽煙起怪哉僮僕多喧囂舊時自命霍嫖姚三字口頭己熟爛果眞是個忘八旦（瑞每言如我辦不好你們駡我忘八旦 
　　新告白 
　　取消俗諺蹺辮子聲明○啓者自明社淪亡滿淸入主吾漢族人民都垂胡尾心竊惡之故俗諺謂人身死曰蹺辮子（蹺即豎起之意）今民軍起義神州光復辮髮己一律剪去吾輩將來無辮可蹺所有從前蹺辮子俗諺理合取消特此登報聲明 
　　光頭白 
海外奇談 
[矮女] [  欽]  
　　字林報載有一婦女名馬利及納脫身長英尺二十三寸近在倫敦歇浦特洛姆報館任事女生於法國南方比拉尼司山之小村初生時祗長五寸半手大不及郵票二歳後始漸長大現年十八己長二十三寸身軀雖小然首足之大小殊稱且其智慧與時偕進醫學家咸謂此女身體組織與平人無異惟其短小如是雖著名之矮人湯色姆將軍亦所不及云 
尊聞閣詞選 
[讀長生殿埋玉] [  越痴]  
　　千古同悲幸蜀行江山艶色畢時傾佳人有意堅前約君主無能負舊盟凄絕情場成恨海可憐寃魄入愁城含　凝睇人安在地下猶聞請死聲 
　　不惜紅顔色國輕果然情重出眞誠三軍公憤能驚主七夕私忱若自明一語心傷言不得幾回腸斷暗吞聲詎知當日慘終局羸得千秋不朽名 
　　西江有某校書者美豐姿善歌曲年未及笄聰慧過人予識而心賞之一日詢其身世云本良家爲遭回禄之災追作倚門之計天乎人乎嗚呼人間才子半厄窮愁世上名姝多歸淪落聞其苦語動我悲腸因口占以贈之 
　　卿本良家女我原未逹人一般淪落感相對倍酸辛無限傷心事凄凉吐玉喉含情聽未久雙涙欲盈眸回禄心何忍胡爲蕩汝家可憐柔俠女强令抱琵琶豈是無情者途窮可奈何感君相待意又惹涙痕多 
　　近有某豪客以千金啗校書家人願藏之金屋校書毅然不從私與姊妹行入某菴欲訂薙髮盟以懺前愆予憫其遇而嘉其志詩以彰之 
　　一曲　成恨未休漫將身世苦追求嗔他姊妹無聊甚但解風流不解愁 
　　玉孃十五己傾城傲骨偏敎得重名更喜一言能記取千金不字女兒身 
　　勘破情場百念灰幾人口口幾人非玉環妃子明皇帝猶有傷心在馬鬼 
　　生太漂零死亦難背人輕把涙痕彈焚香願向空王禱懺却生前萬種觳 
遺聞軼事 
[榴花軒瑣録] [  張樹立]  
　　地方風俗有其事仍存而己失初起之本意者如甬俗八月十六過中秋節傳者云洪楊之役中秋日甬地受害最慘是以其後改十六爲中秋云其實史彌遠罷相歸家適八月十六抵甬遂追慶中秋節當時勢利者爭效之而商賈以能多延一日之討債也亦因之遂相沿以爲例餘如吾粤三月十九拜日云太陽誕太陽爲行星何得有誕其實是日烈皇殉國民哀之相率於是日設祭滿淸放關後恐于其忌遂托名太陽至於迎神賽會及吾邑社日以巫者法服仗劍沿門作法直鄕人儺之遺意矣 
　　秦淮名妓小五實美姿容通文翰名噪一時時周馥督兩江有幕友沈鳳樓者名下士也年逾耳順公暇泛舟秦淮覩五寶愛之時周馥年耄凡事均决之沈而沈一日不見五寶寢食不安故督署公件每於五寶耕閣簽押之一班夤緣之徒遂日奔走五寶之門鑽營請托無所不至五寶見有落魄名士輙爲之說項而俗吏不屑也沈益重之贈以詩曰頗愧年來負盛名天涯到處有同情識荆說項尋常事第一相知總讓卿蓋不僅悅其色之艶且發其才之高也未幾周馥移督兩粤沈戀五寶不愿從節周馥如失左右手乃遣某太守爲之媒五寶遂歸沈無何沈分巡錦奉絜五寶行見有山水佳處輙爲之流連不知者以爲老父之與弱女也年餘沈卒於任小五寶遂挾瑟復來秦淮旋流轉至京日更名高五寶當世貴人識與不識莫不樂與欵曲但文君新寡雅有風情每談往事眞如商婦訴琵琶也爲誦白樂天歌舞敎成心力盡一朝死去不相隨之句五寶爲之潸然出涕時有陶樸卿者懷千金往荐枕席焉陶實慘緑少年頗解吟咏五寶愛憐之引爲知己然終感懷身世鬱鬱不自適未幾遂病没識者謂五寶之從沈本非素愿乃强而後可又因扼於大婦不得己下堂求去重入風塵卒以抑鬱而没云 
　　評曰嗟乎以五寶之才貌而配以慘緑少年偕老終身豈非於艶史中留一段風流佳話哉乃天不相人逼於赫赫之威不得巳嫁一衰朽之翁雖曰名士又豈其素愿卒至少寡不見容於大婦下堂求去再抱琵琶抑鬱以没吾未嘗不唏嘘流涕暵其遇之不淑而天之不見憐也雖然杜娘有主江頭之艶跡不留蘇小承年湖上之芳蹤誰弔又安知非天之厄之者所以不朽之耶 
心直口快[  萍揚]  
　　吾望革軍竭誠以待下旣得志勿縱情以傲物 
　　吾望革軍勿因喜而謬賞勿因怒而濫刑 
　　吾望革軍諸執事推功讓利能如此則圖功無不克制敵無不摧矣 
　　吾望革軍諸健兒時誦漢賊不兩立一語 
小說 
[好頭顱傳奇] [  嘉定二我]  
　　（生辮髮時裝手持剪刀上）三色旗搖民族回秋風血涙幾徘徊磨刀洗滌前朝恨大好頭顱還本來小生屠餘生是也生長中夏系出淸門幼受家庭敎育長抱自由思想可恨二百六十八年以來殺戮之慘虐政之苦昏淫政府野蠻君主言之切齒怒髮衝冠眞眞可痛可殺呀（歎介）想起滿淸入關後薙髮令下士民相抗一夫發難四方嚮應流血慘禍荼毒無窮揚州十日堆百萬之頭顱嘉定三屠斷萬家之烟火（尋思回笑介）哈哈黄祖有靈漢祚不絕鄂江義旗樹中華民國興從前是老大病夫帝邦現今是少年共和民國了 
　　（小皮靴）革命聲號鄂江怒潮滿奴絕運准到中華同胞時勢造英豪黎元帥膽壯黄壯軍才高專制推倒虎頭銜開雄抱豚尾奴惹人嘲好頭顱從新造 
　　（指辮髮介）想我們父老兄弟之遠祖皆爲了此奇醜物横屍飲刃江南百萬生靈盡膏野草外人又罵我奴隷笑我豚尾咳留此何用惹人嘲笑實在不雅觀那韃靼賤種人有此特别遺傳品我堂堂中華民國何得有此我爲新民快須剪除（剪辮介）没有了辮子眞眞爽快得狠呢將來世界大同各國也不敢輕視我們了 
　　（前調）漢家牧塲民國新朝髮辮垂垂堪弔犬羊遺裔薙髮流血人多少西洋文明裝東亞盧山貌霍霍磨刀頭戴盧騷高帽身披彼得大袍新國民殺二毛 
　　還有一班的愚民無民族觀念無國家思想反對剪辮更有那頑固的怕人强迫剪去盤髮頂上載了帽子居然中華新民拖了辮子仍是滿淸奴隸騎牆黨派自爲得計（怒介）欺陵同胞滿奴功狗都是你們的罪名正是鐫功奇石張宏範不是胡兒是漢兒好不悶殺人也呵 
　　（四門泥）只知道裝個奴隷奇醜貌更還要盤髮頂上假裝無辮學時髦燕尾服顧影自驕狗頭臉胡兒逼肖打恭叩首奴才無聊紅頂花翎漢奸惹笑老面皮虧你還話大淸朝 
　　各省光復後女同胞請願北伐娘子軍爲國捐軀有爲十字會會員的有爲籌餉社社員的有爲社會黨黨員的更有那捨身助餉的種種事業懷抱非凡他們一班姊妹們對於剪髮也是極贊成的唉我們男子到反不如他們眞要羞死呢 
　　（前調）入關時女子獨擅不降謠依然是漢家粧束今朝剪髮同情表顱圓趾方平等道投筆請纓賴女曹插金戴銀可憐妖嬌塗脂抹粉污點難描美靑絲索性剪了省繚繞 
　　我想誰非黄帝的子孫誰非神明的貴胄越王殺父的讐不敢忘滿虜屠戮的仇誓必報阿呀愛國男兒呀（作左右望高聲呌介）議和無望狡計多端聯軍北伐直搗幽燕痛飲黄龍酒掃盪胡塵去正是立馬胡山第一峰放馬天山雪草中這却全仗那北伐健兒了 
　　（尾聲）十日三屠慘劇報醜豚尾今朝除去威光好看男兒火速北伐黄龍搗（下） 
 
 
