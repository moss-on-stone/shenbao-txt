# 1893 - 221 - 4907297

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以　觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[開印大清會典] [  圖書集成局代啓]  
　　大清會典一書備載本朝一切大禮歴經詔下儒臣修輯燦然大備炳若日星　卷帙繁多草莽小臣每有不能盡窺全豹者今有人倩本局以新式鉛字排印裝釘必求美善校讎務極精詳刻已開工指日可以告蕆諸君子有欲悉熙朝掌故者所宜家置一編也肅此佈陳維祈雅鑒 
[記客述吳淞口淤墊及華官擬鳩欵刷沙事]  
　　吳淞口之淤墊久矣潮汐往來泥沙日積至近日而高出海面潮退時船舶竟不能通西人之懋遷有無者因此折閱良多屢思疏鑿而多方集議迄於無成誠以地屬中朝非外人所能越爼也客有以炎暑蒸人至崎陽消遣者挹圓山之花韻覽瓊浦之霞光遊倦思歸航海而返至則述於執筆人曰僕之初出吳淞口也乘神户丸而往船行延緩屑屑有聲問之司機者曰刻下潮水已來而船底尚擱於沙須添水一尺有奇始能活動不得已將機開足破沙而行耳洎回乘西京丸入口時量得水深十四尺半而是船須入水十有七尺乃就口外下碇以俟時方鐘鳴七下俟至八下只漲一尺仍不能行駛自如於是先雇駁船將客載至滬江然後徐謀駁貨噫亦可謂周折萬分矣猶憶出口時見口内泊有中國北洋兵船五六號列如雁陣屼若長城鞏固堅牢誠足以雄視海上而欲其展輪出口竊恐難若登天噫西人所患者在貨物之不能流通耳外洋公司船旣抵口門卽須雇船駁運僅雇小輪船一二號已須費一二百金若欲將全貨駁來恐每次非千金不辦我中國雖有招商局之設輪船四出廣收江海之利權然船旣入水之不深則行駛尚無所阻不若各公司之艟艨巨艦膠滯堪虞是以年復一年不思疏濬然商務雖無所失而一旦海氛陡啓兵船將何所用之乎夫所謂兵船者非若遊船之以稿檝禦風濤也亦非若商船之藉以轉運百貨也恃鋼鐵之堅利悉心鎔鑄成此大觀屼峙於洪波渀瀁之中固若金湯堅於砥柱一聞警報則立刻飛駛大有神出鬼没之機用能决勝海中號稱無敵今者海口旣經閉塞則在口内者旣不能尅期而出在口外者亦不能應召而來雖有快槍何以禦敵雖有巨砲何以衝鋒徒留此膨脝碩大之軀一無所用豈非吳淞一口有以害之耶或曰天之漲此泥沙正所以保衛上海也上海爲衆商會集之處貨物山積財貝雲屯設或衅起蒼黄而各國師船長驅直入將奈何天故生此以阻攔之使之烽火連天略無所害如昔年法人之役馬江石浦基隆諸處挫衂屢遭而上海獨風鶴無驚閭閻安謐使無此泥沙之隔恐滬濱一彈丸地亦將蹂躪無遺今雖欲疏鑿烏乎可用我疏鑿不知兵機貴乎神速彼旣不能攻我我亦何能攻彼坐令法人游弋海面而我師終苦救應不靈而尚謂其藉此沙以攔阻敵人豈非捫燭叩槃之見乎近日官憲亦知此口之急宜疏鑿訪得有英人哈德禮者以列陣圖鳴於時因擬延聘來華使之察勘情形以便鳩工從事其從事也非以畚鍤挑濬惟測知水之來自何所去自何方何處浪急而高何處水緩而弱設法將泥沙刷去自然窒碍全無蓋鮫宮蜃窟之間非如支河歧港之可以挖掘也特是刷沙之費固屬不貲而但令哈德禮察看詳明亦須薪金一萬四千兩此一萬四千兩者出諸庫欵固不能作正開銷捐自宦囊未免有所可惜華官因照會首領事請西官襄助一半將來如大功可奏則如數籌還首領事轉詢商會中人商會中人則欲與工部局對派工部局董首爲之肯大約此舉可望有成矣我則以爲此舉也在西商何惜此七千兩之費俾得一勞永逸貨物可以流通獨是上海爲中國之要區吳淞爲中國之海口而區區一萬四千兩之欵項尚欲以一半取之西人毋乃有傷政體乎試取譬而喻之有一物焉甲欲購之價旣諧轉語乙曰爾與我當各解腰纒方能購取乙諾之他日者乙向甲索取此物甲靳而不與乙必怫然曰此我與爾共之者也奈何獨不予畀甲將何說之辭今者華官旣惜此一萬四千金而欲西人佽助日後西人謂此係公共之口岸不能任華人獨握利源豈不又費一番唇舌乎且莫謂欵項之不能籌措也庫欵雖非可妄動而關上船鈔所人每歲亦有數萬之多就其中提出若干安見不可供哈德禮查勘之費而奈何必商之首領事致爲西人所齒冷或者官憲固胸有成竹非淺見者所能窺耶子其筆諸報端以觀其後何如執筆人曰是無不可遂诠次其語而書之 
[諭旨恭錄]  
　　六月二十五日奉旨張仲炘稽察祿米倉易俊稽察南新倉榮山稽察舊太倉富通阿稽察海運倉錦昌稽察北新倉鄭思賀稽察富新倉宗室載存稽察興平倉蔣式芬稽察太玉倉桂年稽察本裕倉吳光奎稽察儲濟倉桂斌稽察中倉戴恩溥稽察西倉松齡稽察内倉王廉稽察豐益倉欽此同日奉旨巡視南城事務着麟趾去欽此同日奉旨巡視北城事務著恩溥去欽此 
[上林新雁]  
　　七月十五日中元節應遣王公分詣東西兩陵讀文致祭太常寺按照宗人府開送到王公銜名於六月十七日具題二十日奉旨派出兹將銜名錄左致祭昭西陵奉旨遣和碩怡親王溥靜行禮致祭孝陵奉旨遣奉恩輔國公光裕行禮致祭孝東陵奉旨遣奉恩輔國公意普行禮致祭景陵奉旨遣奉恩輔國公載　行禮致祭泰陵奉旨遣和碩鄭親王凱泰行禮致祭泰東陵奉旨遣奉恩輔國公載卓行禮致祭裕陵奉旨遣奉恩輔國公榮頤行禮致祭昌陵奉旨遣奉恩鎭國公載帛行禮致祭昌西陵奉旨遣奉恩輔國公麟嘉行禮致祭慕陵原擬和碩禮親王世鐸奉旨改遣郡王銜多羅貝勒載濓行禮致祭慕東陵奉旨遣奉恩鎭國公載遷行禮致祭定陵原擬和碩肅親王隆懃奉旨改遣固山貝子溥倫行禮致祭普祥峪定東陵原擬和碩肅親王隆懃奉旨改遣固山貝子溥倫行禮致祭惠陵原擬和碩睿親王魁斌奉旨改遣貝勒銜固山貝子奕謨行禮致祭端慧皇太子園寢奉旨遣奉恩鎭國公榮毓行禮致祭莊順皇貴妃園寢原擬和碩禮親王世鐸奉旨改遣郡王銜多羅貝勒載濓行禮欽此又題七月十五日中元節遣員致祭三陵奉旨永陵遣奉恩將軍春煦行禮福陵遣奉恩將軍恩常行禮昭陵遣奉恩將軍伊昌阿行禮欽此○崇文門内石大人胡同口外天成灰鋪於六月十六夜二更後因遺火竹簍中烈燄上炎致將院中所搭凉棚付之一炬幸水會汲桶星馳而至得以及時 
 
 

Page 2

 
 
襆滅誠不幸中之幸也○總管内務府大臣爲知照事内總管趙來福口傳奉旨皇太后於六月廿一日由西苑還宮所有應行導引扈從以及跟隨關防侍衛官弁人等均於是日寅刻在德昌門外伺候等因准此相應知照各該衙門一體查照預備○吏部示傳所有卓異俸滿官浙江嘉興府知府宗培江西臨江府知府王之藩等二員本部於六月二十日帶領引見相應示傳該二員於十八日辰刻衣冠赴部演習口奏履歴十九日晚在内城左近歇宿二十日丑刻穿補褂備帶元青褂佩帶對子荷包手巾赴西苑閂六項公所吏部公所内書到伺候排班帶領引毋違○兵部爲咨行事武選司案呈孝陵總管現在出缺照章應卽咨取頭等侍衛冠軍使驍騎叅領前鋒叅領護軍叅領鳥槍護軍叅領營總等員揀選請補相應咨行值年旗轉行各衙門於前項正三品人員内出具切實考語保送一二員卽日開送本部以便會同御前大臣訂期揀選○新授福建布政使黄方伯毓恩將浙江臬篆交缷遵旨陛見於六月十五日抵京在東安門内關帝廟暫駐襜帷備具安摺綠頭簽差弁於十七日夜子初齎往西苑門交由奏事官遞入黄方伯於十八日寅正趨詣西苑門外候旨嗣由軍機處發出傳單令黄毓恩第一起入見上御勤政殿垂詢閩浙地方要務黄方伯逐一回奏退出西苑乘輿回寓午後馳往各要津處禀安○户部顏料庫員外郎載皆期滿例應更換經三庫咨取宗人府内閣六部理藩院等衙門人員於六月十八日帶領引見請旨簡員調補奉硃筆圈出户部顏料庫員外郎員缺著宗人府副理事官宗室載如調補欽此○日前侍衛處額哲庫面禀六堂領侍衛内大臣以現在補進内大臣班僅有委散秩大臣椿壽一人入值應卽點員暫替以資輪日入值而均勞逸開列清單請點二員自本月十六日起暫替補進當由禮邸等點派委散秩大臣不入八分鎭國公溥博委散秩大臣世襲一等靖勇侯錫光暫替○歲考八旂滿蒙漢文童業經列報兹悉滿蒙文童取中一百名於十七日晚榜示圑案漢軍文童取中五十六名於十九日榜示圑案均於二十日覆試其歲考八旗武生錄科示於廿一日考試八旗滿蒙漢武童於廿一日在崇文門外考試○師繼瞻副都綂曾現已致仕所管廂藍滿新舊營房事務經值年旂咨取該固山都綂副都綂堂銜繕單請派六月十九日奉硃筆圈出廂藍滿都綂載漪欽此 
[甌江官塲紀事]  
　　新署温州府劉玉延太守乘坐元凱兵輪於六月十六日辰刻抵甌下椗朔門馬道闔屬印委各官均赴江干恭迓劉太守旋卽入城在考棚暫駐襜帷筮吉十七日午刻接印任事太守係上海縣許浦人乙丑進士一麾出守洊保道員現署斯篆必有一番新政以慰甌人士之屬望也○前任温州府德峻臣太守接奉綸音開缺引見已於十七日交缷府篆擇於二十六日辰牌挈同瀛眷乘元凱兵輪船由滬晉省然後束裝北上○温州鎭周靜山鎭軍於六月二十日出洋巡閱中營守府朱守戎隨同前去大約雙星渡河前卽可回轅也○新任泰順縣朱金狄明府懋清於六月十四日來甌筮吉十九日辰刻接印任事○前任泰順縣鄧時菴明府履中於客歲仲春到任現因瓜代有人於六月十九日交缷○永嘉縣典史陳鏡仁少尉素裕才能爲上游所倚重兼攝多差益見勤勞王事兹奉蔣幹臣觀察因材器使分任其勞陳捕廉遂將保甲局及育嬰堂監堂各差禀辭現聞保甲改委李少峰二尹燾接辦育嬰堂監堂改委桑誦先少尹仍與袁新栽叅軍和衷襄辦 
[官物被竊]  
　　新署温州劉太守因前任德太守瀛眷尚住署中先在考棚接印六月二十夜被賊竊去黄縀印壳一個又大紅呢堂幕亦被剪去大半二十一早始行知覺合署張皇無措禀知劉太守飭首縣邵大令傳齊捕快嚴密查緝邵大令赶赴考棚謁見太守卽在大堂傳詢值日差役及支更守夜人等毫無端倪先將支更某甲笞責二百板以儆疏忽刻聞快役等已自購新料置備印殻堂幕云 
[吳中宦轍]  
　　蘇州府魁太守於六月三十日午前排導詣各大憲衙門禀辭旋至胥門外官馬頭登舟用小火輪拖帶冋金陵進發聞太守謁見制憲後卽當回蘇料理交缷○調署蘇州府王可莊太守於六月三十日辰刻抵蘇印委各官咸往迎接太守乘輿入城赴大憲衙門禀見謝委聞太守小住數日卽須回鎭料理交缷然後來蘇履新○昭文縣主簿員缺前蒙上憲以遇缺先主簿卓二尹觀榮請補兹已奉准部覆本月三十日奉藩憲牌示飭令前赴新任 
[茂苑蟬聲]  
　　蘇州護龍街樂橋附近劉公館去年娶媳某氏年未二十貌若天人事翁姑以孝事藁砧以順妯娌之間尤稱和睦六月二十七日晚餐旣罷持燈入室緊閉雙扉缷妝就臥苦被蜰虫騷擾不能高枕乃一躍而起謂何物小醜擾我清夢欲滅此而甘心遂持洋油燈捕捉偶一失手將燈潑翻登時延及牀帳烈燄飛騰氏不但不出聲呼救且毫不動彈反躺臥於烈焰中一任祝融氏播弄其時家人尚未就寢聞室内有轟烈聲急趨視之見火光直冐立卽撬開房門將火救息計所毁者除牀帳外别無殃及而氏已焦頭爛額氣息全無矣慘哉○成衣匠甲乙等以爭攬主顧啓釁邀集多人於六月廿八日黄昏時至道前街鳳池茶園啜茗唇槍舌劍之餘各以老拳從事有翻江倒海之勢該茶館失去水烟袋銅盆茶盞等件欲令甲乙賠償甲乙不但不從反與茶館主大肆咆哮茶客咸抱不平向甲乙理論甲乙大聲曰我輩之事不煩汝等饒舌衆客曰茶坊酒肆乃公共之地汝等毆閙時失去物件不向汝等賠償將問何人索取耶甲乙等堅不認過反與衆客肆　摩拳擦掌勢將用武旋經臬署某長隨禀知陳亷訪飭差持片將甲乙及某丙拘送西路總巡局請懲○前日午後有衣履翩翩之某甲偕大姐二人至元妙觀中三萬昌茶肆正在絮語喁喁被前曾姘識之某乙所見不覺酸氣冲霄糾集無賴十餘人蜂擁而至不問情由將男女亂毆甲足力甚健有神行太保之名飛步遁去二女竟被毆破頭顱始各釋手又被乘間攫去簪環數件無可如何祗得篷頭垢面而退○舊學前趙姓子年未二十游蕩性成前日私取其父所收會洋五十元出外揮霍旋被父查知加以訓責其子忿恨異常竟於六月二十八夜購阿芙蓉膏數錢背人吞服夜半毒發呻吟牀席家人詢悉情由赶卽設法灌救究以吞服過多諸藥罔效延至天明而斃吁慘哉 
[二分明月]  
　　前報紀揚州府許太守出示查拿積惡痞棍陳小九子等兹聞太守自出示後選差比捕餘力不遺數日以來遍訪無着太守遂出資購綫嚴密查拿果於六月廿三日在北門外方家巷鄉間將綽號九千歲之陳小九子緝獲押解來轅太守略訊數語飭暫發縣覊禁俟續獲匪類再行究辦賢太守除莠安良可謂無微不至矣○揚城西門大街某店主之子翩翩慘綠性好冶遊與某甲爲莫逆友問柳尋花不離形影上月中旬子忽數日不歸偵骑四出幾於踏破鐵鞋甲亦蹤跡杳然店主婦因思子尤切忘餐廢寢終日悲啼一日上午見有某乙由該店經過身材笑貌與甲相彷淚眼朦朧間遂誤認爲甲不暇辯别突前揪扭曰好朋友今朝難得相逢可還吾子來乙茫無頭緒不知所對旣而聆悉原委力辯其誣店主婦不信碰頭拚命勢甚洶洶是時適有與甲乙相識者至急止之曰勿復爾與子交好者細柳營中人也乙乃聖門弟子奈何竟效匡人之圍言甫定店主亦自外歸詢知前情急向乙負荆請罪始莞爾而散○揚州蔣家橋街某姓女年華二九丰韵宜人惟性情暴躁稍不如意輙效女嬃之怒詈六月某日晨妝已畢親往茶社購買餛飩行過井邊有挑水夫某甲以水桶誤撞女身致手中油湯傾濺衣履女俯視之下點點滴滴染徧羅襦不禁大怒信口咒駡甲見係女流遂與互詈語帶嘲謔女回將情告諸父母愈思愈忿遂糾合娘子軍興問罪之師奔至井邊尋覓適甲已先至正在俯身汲水女驀至甲後猛摑其頰甲以堂堂男子不屑受辱裙釵竭力與之揪扭女柳眉倒竪力可扛山頗似一丈青大戰矮脚虎將甲輕輕提過按倒在地遍體痛毆是時女之父母已追蹤而至不爲喝阻反從而助之經市人勸解始各釋手而散回視甲已昏暈不省人事旁有老者曰此係氣閉急令如法救治始得蘇甦旋經甲之家屬舁送女家不知胭脂虎何以爲退兵計也 
 
 

Page 3

 
 
[罪人斯得]  
　　侯官監犯陳安信陳老三乘間脫逃經李文卿大令出賞購拿安信係美轄西關外七八十里之青坑鄉人因戕斃水師船某哨官之案捕獲到官其人精於拳尤善泅水性甚兇悍鄉人皆憚之老三係江西人因糾黨行刼戕斃失主審實收禁已閱多年與安信相友善遂窩匿其家甫月餘卽有人赴縣報信大令派差圍拿安信早有所聞遂如黄鶴之高舉迄今已數月矣安信在鄉間與某氏有私情同膠漆不時往來其家前日有線民某甲知安信又匿氏家赴就近水師砲船報信哨弁卽帶勇丁馳往其時安信尚在黑甜鄉中雙雙就獲大令聞報派差多名將安信綑解到縣升堂訊問安信始猶狡展喝責籐條二千五百下方吐實供次堂又加責籐條二千下裝入囚籠中嚴密封鎖安置監門口以昭炯戒安信向人言越獄之夜在馬石山下某祠門口住宿一宵天明始出城在何幹鄉勾留數日方回已鄉與老三在鄰鄉行竊數次共得二三百午老三聞我獲案卽隻身遠竄等語大令已據情禀明上憲如何辦理尚待續聞 
[杭垣敝俗]  
　　杭州訪事人云每届鄉試匪徒多冐爲士子雲集城廂窩賭窩娼肆無忌憚官斯土者雖循例出示諭禁無如若輩以此爲業終難革面洗心本届署臬司惠廉訪復出示通衢大略謂如有開塲聚賭及土娼流妓混跡城廂者一經察出從重究治除飭府縣及保甲巡員嚴拿密訪外合亟出示以銷奸宄而靖士商○下皮市巷元帥廟自六月二十日起至二十二日止演戲三日藉以娱神無賴子擺設賭攤藉以漁獵巡丁地甲沾其餘潤甘作護符以致通衢要道之旁化日光天之下呼盧喝雉昕夕喧呶獨不解叚董之耳目甚靈何以竟裝聾作啞耶 
[庸醫戕命]  
　　甲乙二人走方醫生也日前相約至松江懸壺市上鼓其瀾翻之舌大言欺世人多信之西鄉老農某丙年逾耳順夙患肚癰一日踵甲乙之門而求治焉甲乙察診之餘鼓掌大笑曰幸哉幸哉君能遇僕眞有緣哉此症非僕奏刀任汝盧扁重逢恐難奏功於俄頃雖然君年已邁矣氣血已虚矣非以藥餌補之恐沈痼除而眞元亦大損君農人也能預儲番面錢以乞靈於金石草木乎丙允之議定醫藥費洋銀十二元甲乃贸然劙以刃膿血奔注痛極而昏亟舁歸翌日已溘然逝矣殯殮後子姪輩擬向甲乙興問罪師不期甲乙消息靈通早已收拾一空杳如黄鶴子姪輩計無所出惟有跌足駡無良而已 
[嚴辦劣差]  
　　漢口爲九省通衢萬商咸集熙來攘往毂擊肩摩無如大街小巷擺攤者密若魚鱗行人來往殊多不便漢陽縣薛誠伯大令因飭差保張貼告示令擺攤者酌量縮進如擺在十字街頭則令移至寛闊處原爲整頓街道計也不意差役藉此爲索詐地步向各攤主需索差費自三百五百以至一千二千逼令當塲措繳不准稍延有攤主蕭富輝者因被逼難堪遂與衆攤主扭差役劉進劉新百甲鄧福至漢清軍府喊寃時厲司馬因辦理科塲事渡江而去蕭又擁差甲至江漢關喊禀惲崧耘觀察卽委發審委員沈大令嚴訊當將鄧福笞百板連鄧與二劉發候審所管押將所訊情形禀詳惲觀察卽將此案批發清軍府嚴辦時厲司馬已回漢卽於六月二十四日提二劉與鄧兼傳原告蕭富輝庭訊一堂二劉皆歸咎於鄧厲司馬又將鄧笞臂六百板仍將差甲三人交候審所收押以待續訊兹將惲觀察批詞照錄於後小民擺攤謀生每日所得幾何而差保等借端訛詐竟敢每攤索取二千一千數百文不等據稱黄陂街街面甚寛行走無碍差保等復搜括不已甚至將蕭富輝兇毆窮黎餬口之需遭此荼毒情何以堪若非逼迫之甚何至數十人來轅扭禀呼寃耶本道素聞漢陽縣差役藉案訛錢目無法紀此殆其作惡之一端此案吊閱差票縣中僅令張貼告示並未飭其查禁地方官法良意美輙爲若輩藉飽慾壑蚩蚩者轉不得樂業安居殊堪痛恨仰漢同知將押發之劉進劉新百甲鄧福提案嚴訊並傳原告蕭富輝等質對務須訊明該差正身散夥到鎭查攤者共有幾人已經訛獲錢若干錄供禀候核辦毋任狡延 
[名園設宴]  
　　本邑輔元堂董曹君紀雲汪君靜岩普育堂董朱君吟香等於昨日午後假邑廟萃秀堂排設筵席請中西各官赴宴華官爲上海縣黄大令英廨讞員蔡太守保甲總巡張牧九司馬滬軍營綂領蕭軍門忠信營綂領楊軍門及王軍門等西官爲美領事易孟士君並打樣西人二位下午四點鐘時中西各官次第駕臨曹君等迎入大廳寒暄數語各官步入後花園游覧一周山石玲瓏花樹掩映易君早帶拍照西人二名携拍照器具在此拍成一照以誌鴻雪因緣時已鐘鳴五下曹君等卽請各員入席水陸紛陳盡歡始散是亦一時勝會也以視碩腹豪商侈設肉屏風以鞋杯行酒者其雅俗爲何如 
[電局獲利]  
　　中國創設電局以來每届各股祗有七厘利息本年聞可得八厘從此年盛一年當大有起色可爲有股諸君預賀焉 
[陰溝淤塞]  
　　滬城舊校塲一帶陰溝年久未修加以近處居民隨意傾棄垃圾以致溝中淤塞不能洩水每逢陰雨街面積水成渠行人往來無不爲之眉皺安得大加修理使接踵而來者免致搴裳以涉也 
[欄畔延凉]  
　　滬城小東門外一帶花烟館林立一至夜分卽有鳩盤荼塗脂抹粉在護城河畔鐵欄杆旁納凉藉以勾引游人蘭湯浴罷焦扇携來夜合花開忘憂草種前晚有烟妓二人挈一小孩在此小憇孩忽扒於欄杆上臨流俯瞰偶一失手勢將墜下幸一足在欄杆中烟妓竭力拖曳免致一落千丈然小膽已不免嚇破矣 
[歛錢宜究]  
　　前者上海縣署差役集資修建土地堂旋有人冐名勸捐因卽禀官查辦近日又有無賴在英租界各店鋪募修英公廨土地祠受其愚者已屬不少昨日在同豐洋貨店捐得洋銀一元有人觀其捐簿見已集得二百餘金諒捕頭聞之當必悉心查究也 
[虐媳宜懲]  
　　姑蘇某氏婦携其二子來滬棲止於閘北唐家弄口長子某甲游蕩不務正業年逾弱冠尚未成婚次子某乙在本邑某玉器鋪爲夥切磋磨琢終歲辛勤娶無錫某氏女爲妻伉儷之間歡同魚水而婦遇之頗虐時偕甲斫柳摧花乙固隱忍不言鄰人亦畏其兇頑不敢出爲勸阻前晚不知何故又將乙妻痛毆甚至體無完膚傷痕鱗次乙妻狂呼救命寂無應者閱時聞於對門某烟館主婦疾趨而往勸以婉言甲不問情由揪住毆擊於是衆鄰咸忿怒難遏聲言將母子送縣究懲甲知力不能支從後門遁去翌晨烟館主婦邀集鄰里扭甲赴附近小茶肆唇槍舌劍爭閙不休盖沿喫講茶之陋習也 
[莊夥吞烟]  
　　滬南花衣街左近某錢莊夥某甲手持金線戒指一枚撫摩玩弄適有同事乙丙二人贸贸然來乙卽取在掌中細視忽被丙奪去乙以爲偶然游戲並不介意至前日甲向乙索取謂物由爾取不得置身事外乙無可推辭奔赴丙處乞返秦廷之璧丙曰頃間適有急需已付質庫矣俟有囊中物卽當贖還乙奔回告甲甲怒曰此事惟爾是問不管張三李四乙惶急無措私購洋烟吞服迨毒發經人知覺施救業已不及旋卽斃命同業中人不敢收殮函追屍屬來滬再行辦理 
[解犯過滬]  
　　盜犯楊華春張阿虎李月秀陸德榮等在洋面搶刦商船經南匯縣捕役拘獲解訊擬定軍罪於前日備文起解昨日下午道出滬江解差赴縣投文黄大令著收禁聽候備文護解 
[舊布案訊結]  
　　日本商人開吉昌行之福源芳次控李青良將最次舊布混作中等貨致受虧耗請爲追償請英律師威金生主控李青良請英律師高德祿辨論蔡太守會同日本副領事内田定搥繙譯加籐義三會　情形已列前報副領事由田定搥急欲往日本商請太守於前晚九點鐘接訊兩造律師齊集據打包工人王桂如袁在賢同供甲源號主李青良雇小的等前去將舊布打包繩索蒲包由李自置外給小的等 
 
 

Page 4

 
 
每包工洋一角飯食自備共廿二人連做三日每日有華人楊姓及日本學徒輪流看視打包後有十餘包確有垃圾本當揀凈據言急欲裝船不必再揀共打二百餘包尚有舊棉花三十包太守問過磅情事爾等知否答稱過磅不干小的事又有沈鶴皋聲稱在吉昌行爲夥多年此次行主向李青良買定舊布言明貨到日本如貨樣不符須由李青良償還往返水脚關稅等項威律師稱楊姓及日本學徒係往視過磅之人並非看貨之人此等粗貨價值少而費用大如裝回中國耗費更甚前堂已邀洞鑒諭福源芳次將次舊布卽在日本另售以寄回二包作憑再訊然福源芳次已付李舊布價洋二百四十元零再加輪船水脚關稅及抵日本後駁船扛力成本已有三百餘兩一再躭延又加棧租利息所耗更大另行出售價值無幾前次核算請追償銀二百九十八兩在後再算確有三百餘兩蓋尚有棧租息銀也高律師稱交貨時福源芳次派人看貨打包旣稱包送至日本然則當時何必派人看貨耶威律師稱早已聲明派人過磅並非看貨太守謂陸蘭亭估得福源芳次之樣每擔值一元七角揀凈祗有八五折李青良交來之樣每擔一元四角揀凈七二折運回之二包每擔五角揀凈祗四折問李相符否李供明相符然則照李所交之樣每擔亦值一元四角今運往日本之貨每擔五角祗四折則每擔祗值二角矣日商未免受虧太甚惟日商亦有不是旣派人去過磅應派可靠之人看明貨樣免致週折太守又問李青良曰屢次著爾呈進貨簿據何以延不呈堂李青良稱今已帶呈太守閱視之下謂前據李供此種舊布從寗波運來今閱帳係蘇州客張姓售與爾者可見供詞不符商之内田定搥君以福源芳次原禀請追償銀二百九十八兩續禀加棧租利銀須三百餘兩福源芳次雖亦有疎忽之咎惟李青良概已言明在先不應將最次舊布打包致受虧耗飭將李青良交保著繳銀二百九十侂兩威律師遵斷高律師一再辨論謂李青良無力受虧如許銀兩太守謂此係本分府秉公核斷爾如不遵聽憑上控 
[上海北市絲業會館籌辦順直新災賑捐滬局瑣記二]  
　　二十八日奉直隸籌賑局司道憲電開畿境災重望代請劉蘭階兄來津辦武清急振以資熟手二十九日電復仁濟堂事捐務因家君抱病未痊綂由蘭翁主持萬難分身鄙意晉振將竣似可電催潘牧回津助振又經蓮丈之令姪號佩卿熟悉振務應否轉邀到津請電示遵七月初一奉續電潘褚已電請回津或可留辦急撫經佩卿卽請來津振捐望照前章接辦○則敬按本日申報内載自虹橋至北倉節節皆水接連武清縣之楊村蔡村一片汪洋船隻往來不必經循河道間有繫纜樹顚下錨屋頂者則水勢之大災情之重洵較十六年更形寛廣我輩身居樂土飽食暖衣一爲之設身處地知必有蹙然不安者古人有言善人者國之寳也燕趙災區奉助振諸君爲至寳非一日矣尚乞救人救澈速賜解囊俾垂斃災黎羣沾厚惠則敬承乏後路亦得藉他山之助何幸如之[  七月初一日錢塘施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[濬河剩語]  
　　本邑各河道由汪曹二董禀縣詳道商請忠信營綂領楊鏡崖軍門及滬軍營綂領蕭雲卿軍門撥勇開濬迄今將次告竣聞上憲以各河開濬未深恐日久易於淤塞須再開深三尺庶可銷流無滯傳聞如是姑錄之 
[縣案彚錄]  
　　前有王掌福投縣控周子庭誑騙珠寳等物值洋銀數千元求請提究黄大令正在飭提忽據原告將周扭案原差遂將兩造解案請訊旋由周之親戚汪子雲將周擔保出外及縣中屢次傳訊迄未將周交出大令請帮審委員葉司馬提汪訊問飭令收所限交周子庭到案前日有某某等投案欲將汪具保旋奉内諭不准○孫寳春控顧關貞糾人攫物顧亦控孫行竊棉花蔴袋等物一案自去冬至今尚未了結黄大令限孫將監照交案再訊昨日孫之堂弟孫阿和將寳春監照交案午後兩點半鐘大令升坐花廳研訊孫寳春將照呈閱大令察閱之餘謂寳春曰前堂爾供明照上係孫春順具名本縣當時問爾何以姓名不符爾稱春順是學名今本縣查閱照上係孫春兩字况所供三代履歴惟爾父玉賢之名相同其餘曾祖及爾祖之名均不符合顯見假冐寳春堅稱是眞大令曰旣係眞照爾何以藏匿家中反在本縣案下自去年十一月起迭次投呈請追監照詭稱被顧關貞攫去揣爾之意無非欲本縣詳請上憲換給新照耳寳春供稱不敢大令問孫阿和曰爾堂兄所控各節並無實在証據可是誣控否阿和一味支吾大令曰如不是誣控爾亦須供明阿和良久不答大令判將寳春戒責一百下聽候晚堂再訊 
[英界公堂紀事]  
　　王金發控稱兒子王裕春與媳周氏恣情忤逆求卽提懲蔡太守准卽飭差拘獲裕春夫婦而金發忽投案求免旣而太守訪聞裕春夫婦不改前非仍有違忤情事飭差提案押候訊供核辦○野鷄娼婦朱周氏與毛張氏爭拉狎客以致口角無賴某甲等從而和之以致互相打架事爲二百三十五號華捕所見一併帶至捕房捕頭命將甲暫行管押二野鷄解送公廨 
[法界捕房瑣案]  
　　昨晨六點鐘時某包探見有一人雇車裝運漢口米六袋問所由來言以洋銀十一元三角向金利源碼頭上大阿毛小掌生子園三人買得包探知三人皆係竊米老賊來歴一定不明因卽拘送捕房向捕頭禀述捕頭立飭包探都廷湘帶同夥役往拘至則三人已聞風遠颺僅獲同黨小工五名押候堂期解訊○八仙橋左近某烟間專慣窩留竊賊代銷賊贜事爲巡防局趙嶼秋二尹訪聞備函知照捕房將烟館主某甲拘獲旋請帶回懲辦捕頭　以須解送公堂請葛同轉核奪○老北門外護城河畔義豐烟館爲潮州人某甲所開前晚十點鐘時有甲乙二人在彼吞雲吐霧旣而小徽州之姘婦某氏入内尋人甲乙戲問卿家　夜到此意者欲訪有情人乎婦應聲曰奴來尋爾爾便如何於是舌劍辱槍互相鏖戰小徽州聞信而至將甲乙拘送捕房捕頭以事屬細微飭管押四點鐘時卽行釋出○江天輪船到埠時有小竊上船竊取鐵箝某包探見之將人贜解送捕房捕頭命押候堂期送辦 
[桃隖瀘重杭紹鎭滬蘇各公所晉賑記四十]  
　　六月二十三日津關來函云十二批五千兩十三批五千兩又藥一箱振聲一函一并照收遞去○嗚呼晉邊賑事如歸化城客所言雨後種地不及一半有田未種及趁傭者得振尚可度日是不得卽死也振未可停者一俄國通商條約俄商由邊界運貨過科布多歸化城前往天津是歸化已爲通商孔道嗷嗷鴻雁實生戎心振未可停者又其一顧祖禹言山西居京師上游因勢乘便可以拊天下之背而搤其吭而其所注意者尤在北路之難守以數十萬無告之災民坐鎭於其間未知其可也振未可停者又其一所難者六月以後之官振卽不全停斷難普放義振依官振而行者也不能不停者一義賑諸君向皆宣力於直東今直東大水相繼言旋不能不停者又其一賑務非比善舉不能因陋就簡每月非解三萬金一路卽不能查放數月以來捐户之力竭矣不能不停者又其一意重勢孤心餘力絀災區黎老幸賜鑒原○瀘州公所王柳翁來電資州高直刺續墊三百兩資陽沈大令隆昌樂大令各捐募一百數十金廬州電局李叔翁電共捐五百餘元琿春電局周伯翁來電共捐一千二百四十餘兩紹興公所徐仲翁部郎來電續寄二百元連前千元均俟末批起解以副仁懷○胡賈氏胡君少甫德配客臘胡君謝世遺腹未産嗣續尚虚五月間晉賑告急氏以懴資錢三十千文交高郵賑所丁君玉軒彚解前記中稱之爲女中丈夫非溢譽也助賑次日遂産一男命名福保今届彌月又以三十千文助賑自來遺腹多亢宗子盖天所以報節婦苦節者理自有在若賈氏之子則又所謂丈夫子也賢母必生令子節婦每産忠臣謂予不信拭目俟之 
[敬謝仁施]  
　　敝所迭接粵省愛育善堂大善士代募山西急賑匯來第一批規銀二千一百六十兩正第二批規銀二千一百六十兩均經祗領當卽彚齊經收各捐解呈江蘇撫憲轉解山西計第一批補水紋銀三千兩業奉憲批發交商號日昇昌匯解山西撫院衙門兌收並咨明查照其第二批亦於日内報解邇來籌賑勢成弩末幾於虚願難償今愛育堂諸君畛域不分遠襄是舉致足感已謹登報鳴謝又六月份梁杏村翁經收二百廿六號册計九户洋十二元五角又汕頭電報局蕭星齋翁經募廣字號册八扣計洋四十四元二角正合並登報[  廣肇會館内籌賑公所唐廷桂李文明等謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年六月二十四日京報全錄]  
　　宮門抄○雲督王等奏剿平滋事妖匪肅清地方請奬出力人員摺○臺撫邵奏查明已革知縣叅追各欵請飭部註銷片○六月二十四日内務府國子監侍衛處值日都察院引見三十名○海公徐樹銘志顏明桂崇禮各假滿請安○桂公續假五日○湖南總兵韓晉昌謝恩○王文錦謝署缺恩○李文田等塲差覆命○倉塲漕船五日回空○内務府奏派致祭四廟派○良沐阿克東阿連蔭成端○又奏派致祭内外城隍廟派出容貴立山○召見軍機韓晉昌明日辰初入座聽戲○○雲貴總督臣王文韶頭品頂戴貴州巡撫臣崧蕃跪奏爲剿平貴州普安直隸廳滋事妖匪擒獲首要各犯正法地方一律肅清請將在事尤爲出力各員懇恩奬勵恭摺仰祈聖鑒事竊普安直隸廳妖匪劉燕飛滋事攻撲廳城被兵圑堵勦立解城圍餘賊潰逃經臣等將大概情形於四月十三日恭摺馳陳在案兹於五月二十四日由軍機處來板遞回原摺奉硃批卽着嚴拿匪首劉燕飛等務獲懲辦並將餘匪搜捕凈盡毋任漏網欽此欽遵臣等前於四月初五及十三十四等日據署普安廳同知戴斐章陸續禀稱匪首劉燕飛自三月二十九日被練圑擊敗後該匪黨一由南里豆腐坡小山營馬坡逃竄一由北里白家坑水塘堡高利堡逃竄官軍圑練或截擊來路或追襲後尾均有斬獲賊勢漸蹙遂退踞得勝營歸順營兩處並分竄廳南紙廠十里坪南俄十寨一帶四月初四日戴斐章會同分綂劉仕旺派令曾光勝進攻歸順營圑首劉雲漢陳堯廷楊起鳳進攻得勝營立將兩處賊巢攻破生擒僞都督何馬掌一名陣斬賊匪一百二十餘名奪獲黄旗黄布號片多件解散脅從九百餘名我軍亦陣亡七名帶傷十一名初五初六兩日滇黔援兵先後到廳安義鎭標練軍管帶馬定邦迎剿紙廠一帶格斃吳興舜等五名餘衆四散迄撫提標練軍管帶譚盛高撫標練軍管帶潘輔漢各率所部追剿南俄十寨等處安南營練軍管帶池有蓮亦帶隊前往與水城交界之哥格子口防勦賊匪均聞風先潰逃竄廳東一帶經普安縣知縣劉保厚派圑堵截陣斬匪目何中心崔小有楊狗三名餘衆四散廳之東北南三路匪黨悉平其另股由廳西竄入滇境先經平彞縣知縣賈汝讓親帶圑勇於松子山架格山一帶防禦適雲南管帶綏靖中營練軍遊擊黄呈祥路經該處探知賊蹤與賈汝讓會兵擊之廳屬西路股匪亦全數肅清维時劉逆以脅從人等自潰敗後俱已解散遂率悍黨十數人意欲潛渡紅水江入粵糾結再舉因練營圑勇分堵要隘層層密布無隙可逃乃盤旋於普安安南貞豐三州縣交界之巖頓寨地方經安義鎭臣蔣宗漢偵探劉逆等藏匿處所派令隨員蔣關齡中軍守備何其榮等會同提臣所派候補都司王錫吉普安縣知縣劉保厚密飭圑首孔金山杜儀臣等於四月十五日在冬瓜坡將首逆劉燕飛並僞帥譚遇金僞侯孫在亭三犯一併拿獲二十二日淮安義縣咨報前來隨於二十九日派弁兵押解來省當經督同司道提犯訊明劉逆供係四川人潛來廳境始則揑造妖言繼以邪術塗面令人於黑暗中覘視隱隱有光詐稱金龍出現鄉愚詫爲神奇因此信從者衆遂自立僞號封授僞職並與譚遇金孫在亭供認謀逆攻城等情不諱當卽恭請王命將該三犯綁赴市曹凌遲處死傳首犯事地方懸竿示衆以彰天討而快人心臣等已擬就脅從罔治告示　發張貼並諭逃避良民急早歸農禁止練圑藉端滋擾現據該處文武及各營禀報地方一律肅清籌辦善後清查保甲諸事已漸就緒臣等伏查該逆首劉燕飛以妖言倡亂聚衆數千攻城勢甚兇熾其中率多良民被其誘惑迨經兵圑擊敗衆識奸謀除甘心從逆者多被斬擒餘俱畏悔四散此皆仰賴天威遠播鄉圑忠勇將士用命力保危城卒使巨憝就擒餘匪殄滅兼旬之内事　民安雖逆黨保老四等尚待稽誅而兵圑戮力同心不無微勞足錄所有在事尤爲出力文武紳圑記名提督安義鎭總兵蔣宗漢擬請交部從優議叙候補叅將曾光勝擬請以副將儘先補用雲南補用同知直隸州署平彞縣事南寗縣知縣賈汝讓擬請免補同知直隸州以知府在任候補普安縣知縣劉保厚擬請加同知銜並　賞戴花翎候選知縣蔣關齡擬請以知縣分省補用並加五品銜補用都司王錫吉擬請以遊擊留黔補用安義鎭標中軍千總何其榮擬請以守備升用並加都司銜貢生就職州同龍應門擬請以知州歸部選用歲貢劉雲漢擬請以州同歸部選用六品軍功柳家脩擬請以把總儘先拔補龍應門劉雲漢柳家脩並請賞戴藍翎惟有仰懇天恩俯准給奬其陣亡候補都司徐炳文應請敕部從優議卹其餘出力文武員弁可否容臣等擇尤彚案請奬出自逾格鴻慈除飭取各員履歴咨部外所有剿平普安廳滋事妖匪擒獲首要各犯正法並請奬在事出力員紳各緣由謹恭摺具陳伏乞皇上聖鑒訓示施行謹奏奉硃批蔣宗漢等均着照所請奬勵餘依議該部知道欽此○○邵友濓片再另案革職前署嘉義縣福建试用知府羅建祥先因短交嘉義縣交代案内徵存光緒十三年分正供榖八千一百七十四石零屢催未解當經前撫臣劉銘傳奏叅勒追旋據署嘉義縣查明該革員羅建祥尚有應交光緒十一十二十三等年官莊銀一萬四千一百兩七錢七分七厘七絲八忽又十一十二兩年正供榖五千六百五十二石二斗三升三合三勺係奉劃撥台餉墊解光緒九十兩年官莊銀一萬四千一百一兩零又折價劃解光緒十年正供榖五千六百五十五石零均非該革員在任經征之欵應就舊案交代清出解還該革員歸補應交欵項因新章交代不准有存墊名目且限期緊迫歸案猝難清厘由府禀經前藩司沈應奎詳由前撫臣劉銘傳復經奏叅仍嚴限赶速清厘並勒令該革員將原短交代正供榖石迅速完繳各在案兹據台南府知府唐贊袞詳報原叅革員羅建祥短交嘉義任内光緒十三年分正供榖八千一百七十四石三斗六升六勺四抄三撮已據該革員先後照數解完府庫惟查十三年供榖早奉福建藩司劃给各營兵餉係由前府程起鶚墊給在於交代列抵所有該革員解完前項榖石應歸補府庫墊欵又續奉叅追光緒十一十二年分正供榖五千六百五十二名二斗三升三合三勺該革員原挪墊解光緒十年分内倉兵榖又續奉叅追光緒十一年十二年分官莊銀七千八十八兩一錢九分六厘六毫該原挪墊解光緒九年分官莊均因交代新章不准挪墊致續奉叅追而結報册内登明應就舊案交代清出還解經前代理府包容前在嘉義縣任内清理舊案交代請將該革員解府征存光緒十一十二年正供榖價曁前縣存府解完交代欵内分别支出前數銀兩歸補該革員墊項就庫支收十一十二年前項供榖官莊銀查光緒十一十二兩年供榖官莊早奉福建藩司劃給各營兵餉係由前府程起鶚墊給在於交代列抵所有支收前項供榖官莊銀應歸補府庫墊欵又續奉叅追光緒十三年分官莊銀七千一十二兩五錢八分四毫七絲八忽該革員原挪墊解光緒十年分官莊百結報册内登明應照舊案交代清出還解經前代理府包容前在嘉義縣任内清理舊案交代請將前縣解府交代欵内照數支出歸補該革員墊項就府支收前項官莊以清盤案等因詳經台灣布政使唐景崧以查得光緒十四年以前台灣各屬應解欵項向福建藩司檄飭台灣府劃撥營餉隨發未能按年截清嗣台灣添設藩司光緒十四年起台地營餉歸司給發維時適奉新章各屬交代不准有存墊名目羅建祥係光緒十一年四月九十兩年官莊銀一萬四千一百一兩零又折價劃解光緒十一年分供榖五千六百五十五石零均非該革員經徵之欵因格於向章仍照舊劃撥按之實在情形並非擅挪亦非虧短該員於先後奉叅後深知愧奮已將原叅短交榖石掃數清解府庫續叅挪墊銀榖亦由後任清理在於府庫欵内按數交收辦理外可否將羅建祥交代短欠並挪墊銀榖先後叅追之案先行註銷再光緒十一二三等年供榖並十一二年官莊俱經福建藩司劃給台營兵餉由該前府程起鶚墊給在於交代列抵所有支收前項銀榖均應歸補该府庫墊欵至十三年文職官莊業經奏明留歸台灣文發新設各衙門俸廉役食其歸補該革員墊挪十三年官莊銀七千一十二兩零應照案解還借給等情詳請具奏前來臣覆查無異合無仰懇天恩俯准將該革員羅建祥交代短欠並挪墊銀榖先後叅追之案先行飭部註銷以資觀感除咨部查照外謹會同閩浙總督臣譚鍾麟附片具陳伏乞聖鑒訓示謹奏奉硃批着照所請該部知道欽此 
 
 

Page 13

 
 
[光緒十九年六月二十五日京報全錄]  
　　宮門抄○諭旨五道錄前○府尹孫等奏據實詳陳順屬災情籌辦賑撫摺○雲督王奏請改奬片○又奏總兵因　山　請旨簡放摺○閩督譚奏遴補杭州城守營都司摺○又奏揀補樂清協中軍都司片○又奏查明叅將守備互訐案請分别降補片○又奏揀補左營守備片○又奏揀補寍波城守營都司片○將軍豐奏京口副都綂因病出缺請旨簡放摺○湘撫吳奏揀補糧儲道員缺懇恩破格簡用摺○又奏補署府縣各缺片○又奏知府劉式通呈請入籍緣由片○六月二十五日推班○薛允升假滿請安○内務府呈進九九盒○吏部奏派騐看月官派出徐中堂熙敬崑岡錢應溥壽蔭李端棻楊頤良弼桂年恩明榮山戴恩溥蔣式芬謝希銓丁之栻張嘉祿○召見軍機皇上明日辰初升乾清宮受賀辰正二刻入座聽戲○光緒十九年六月分選單小京官兵部司務臧著輅山東監知府福建邵武王琛河南甲直牧山西遼州高維嶽陜西甲知縣直隸清豐俞良臣江西監廣東和平鄭士掄浙江舉清遠和廷彪雲南監山西大寍王樹翰福建舉直州判安徽泗州張家翰奉天拔四川綿州潘廷杓雲南舉縣丞浙江龍游葛鳴琴山東廪直隸赤城曾朝龍江西監巡檢山西托克托城史樹楨直隸監典史浙江浦江張家枬直隸山西萬泉周啓楷四川福建閩清陳晸安徽山西垣曲林元芳山東俱監○○臣孫家鼐臣孫楫跪奏爲據實詳陳順屬災情籌辦賑撫恭摺仰祈聖鑒事竊照近畿被水臣等將據報通州大興宛平良鄉四川縣大概情形兩次具奏奉旨知道了欽此連日以來據順義縣禀上遊山水陡發潮白孫河同時並漲境内田廬被淹水由東北門入城墻垣間有倒塌寳坻縣禀鮑邱河北隄水高隄頂致將老河口漫决口門一道長十一丈有餘現集夫設法搶堵下游大吳莊等河北一帶被淹青龍灣河西汪曹莊等三十七村淹及田禾復有大水自西而東直入城門卽督夫役堵築土埝東南鄉極窪被水更重武清縣禀上游水漲大溜直逼城根先將東門關閉用土塡實近城村莊被水圍困當赴鳳河西岸雇船紥筏並借筐籮分途拯濟救出男婦大小五百餘名口安置城内各廟散給麵食撈起浮屍掩埋召領東南情形尤重酌提備濟息銀以應急需涿州禀境内拒馬胡良牤牛等河與良鄉之琉璃河通連一水彌望無際該州雇船周歴低窪之區盡被淹浸已穫之麥被水漂泊各村房屋半多傾圮老弱或登屋頂或棲樹杪當赴下游雇船分駛渡救於城内安置煮粥散放霸州禀永定河大清河同時漲發由勝芳東淀倒灌將州屬之下九號城北之黄家河等埝决口數處大清河水復由六郎隄冲决四鄉田禾被淹官各莊老隄頭尤重房屋多倒經雇船携糧救渡村民酌提備濟銀兩先行應用香河縣禀北運河水自西北鄉泛濫入境大溜由西而東村莊被水民房多塌當雇船載糧分途拯救入城安置煮粥散放房山縣禀大石河水盛漲下游窪地被淹各等情臣等迭閱禀報焦急萬分查近畿以東南一帶被災爲重西北稍减已經遴派委員酌發銀兩札飭道廳於大宛兩縣通州寳坻武清等處先辦急撫並委員分馳順義涿州各等處帮同地方官一體赶辦急撫以免轉徙流離卽尚未禀報之東安永清兩縣地勢低窪慮難免災亦經委員設法往查伏思本届之水其來甚驟非分設賑濟難期普徧光緒十六年順屬被水經兼尹臣潘祖蔭等援案奏准展設各鄉鎭及六門粥廠並蒙欽派京堂分駐稽查彈壓在案本年水災旣廣且重較十六年有增無减擬先在六門外擇地酌量添設兹擬東北之孫河正東之定福莊東南之馬駒橋正南之黄村龎各莊西路之蘆溝橋六處一律添設粥廠以期附近災民便於就食應援案奏懇俯允並請欽派四五品京堂分駐稽查彈壓監放賞給京倉米若干萬石以便城鎭各廠分領煮散出自恩施再各鎭開廠照案撥銀二千兩以作經費請飭下户部照撥至廠用器具及柴薪價值領米運脚各需欵項均照從前放賑成案事竣核實報銷由臣等分派正佐各員住廠辦理除俟各屬禀報到日再行奏聞外理合恭摺縷陳伏乞皇上聖鑒謹奏奉旨已錄○○王文韶片再五品銜前先補用知州丁澤化前於克復越南廣威府不拔縣案内經前督臣岑毓英等保奏請俟補州判後以知州補用先換頂戴嗣奉部駁經臣鈞培在兼署督篆任内請改奬五品銜光緒十五年十月初六日奉硃批吏部議奏經部核准在案又於剿平猓黑賊巢案内經前督臣岑毓英會摺保奏請免補州判以知縣仍留原省歸候補班前先補用並加五品銜先奉部駁續經奏請仍照原保給奬奉特旨允准兹據該員請將猓黑案内重複保奬五品銜改爲五品封典又試用府經歴蕭樹清前於克復越南廣威府不拔縣案内經前督臣岑毓英等保奏請免選本班以州判分省補用經部駁查兹據蕭樹清禀稱該員前在滇捐局遵籌餉例報捐府經歴不論雙單月指分雲南試用並捐免騐看經户部於同治九年十一月初十日奏准蒙給執照光緒四年到滇禀到兹奉駁查請將原保分省補用州判註銷改奬俟補府經歴後以知縣補用各等情由雲南善後局司道史念祖等詳請奏咨更正前來臣覆核無異合無仰懇天恩俯准將五品銜前先補用知州丁澤化剿平猓黑案内重保五品銜改奬請給五品封典雲南試用府經歴蕭樹清改奬俟補府經歴後以知縣補用以示奬勵除咨部查照外謹會同雲南巡撫臣譚鈞培附片具陳伏乞聖鑒勅部覈覆施行謹奏奉硃批吏部議奏欽此○○雲貴總督臣王文韶跪奏爲總兵因病出缺請旨簡放以重職守恭摺仰祈聖鑒事竊臣接據署雲南臨安開廣道陳燦報稱雲南臨元鎭總兵何秀林於四月間傷疾舉發致觸動舊染瘴毒醫治罔效於光緒十九年五月初四日在任出缺並據署該鎭標前營遊擊陳安邦禀報前來除查取該故總兵部頒劄付另行咨銷外臣查臨元鎭總兵駐紥蒙自邊界遼闊處處接壤責任匪輕相應請旨簡放以重職守所有總兵因病出缺緣由理合恭摺由驛馳奏伏乞皇上聖鑒訓示謹奏奉硃批另有旨欽此○○頭品頂戴閩浙總督臣譚鍾麟跪奏爲遴員請補陸路都司以重職守恭摺仰祈聖鑒事竊照浙江杭州城守營都司員缺部咨輪用儘先人員臣於浙省陸路儘先都司内詳加遴選如名次在前之陳得勝李文茂未考收標何見龍收標未奉部覆吳景文赴楚措資未報旋浙王士貴請補温州城守營都司楊文蔚請補樂清中軍都司王毛興傳文才郁耀辰距籍在五百里内例應廻避未便請補惟查有留浙儘先補用都司張忠信年四十九歲湖南祁陽縣人由軍功於鎭海接仗獲勝案内保以遊擊留浙儘先補用光緒十一年十一月二十二日奉旨允准十四年七月收入提標中營候補嗣經部查並未保過都司保奬遊擊之案改爲以都司留浙儘先補用仍以原保遊擊留浙奉旨之日歸班序補該員年强技練以之補授斯缺可期勝任覈例相符合無仰懇天恩俯准以張忠信補授浙江杭州城守營都司於營伍地方均有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○譚鍾麟片再浙江樂清恊中軍都司查聲顯叅劾遺缺部咨輪用儘先人員臣於浙省陸路儘先都司内逐加遴選如名次在前之陳得勝李文茂未考收標何見龍收標未奉部覆吳景文赴楚措資未回王士貴請補温州城守營都司王毛興傳文才郁燿辰均與是缺人地不甚相宜未便遷就請補惟查有儘先補用都司楊文蔚年四十九歲浙江仁和縣人由武生歴保補用守備於新疆南路五次剿平邊宼出力保奬光緒七年五月二十日奉旨以都司儘先補用欽此十一年四月收入杭州城守營候補咨准部覆註册在案該員心地明白公事熟悉現署是篆辦理裕如以之補授洵堪勝任合無仰懇天恩俯准以楊文蔚補授浙江樂清恊中軍都司於營伍地方均有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞附片具陳伏乞聖鑒勅部議覆施行謹奏奉硃批兵部議奏欽此○○譚鍾麟片再據前署福建臺灣嘉義叅將陳友定詳揭該營中軍守備何永忠曠餉混淆並據該守備禀訐陳友定通融餉銀各等情臣與撫臣邵友濓以事關虧挪兵餉必應據實查究當將何永忠先行撤任飭由該管鎭道委員嘉義營叅將孫東軒嘉義縣知縣鄧嘉祺會同查明確情詳覆覈辦去後兹據福建臺灣鎭總兵萬國本臺灣道兼按察使銜顧肇熙會詳該營縣調取案卷傳同營書識目兵按欵查訊該守備何永忠尚挜朦混侵吞情事惟伊子何麟趾承充该處城内站長又將兵丁游選清等餉米分還借項實屬不知遠嫌該叅將陳友定詳揭屬員未能指出實情乃 
 
 

Page 14

 
 
以舊案交代册籍藉端苛求且將甫經入伍之兵委署汛務又以練兵兼充轎班亦屬難逃物議其餘互禀各情並無實在証據詳由該鎭道覈轉前來臣查陳友定何永忠身爲將備不能和衷共事各挾私見互相攻訐雖互禀各情查無實據而旣滋物議卽各有應得之咎相應請旨將前署福建臺灣嘉義營叅將現任艋舺營叅將陳友定以遊擊降補儘先都司嘉義營守備何永忠以把總降補俾示薄懲而觀後效其所遺臺灣艋舺營叅將嘉義營守備各員缺容臣按照定章另行遴員請補除咨部查照外謹會同福建臺灣巡撫臣邵友濓附片具陳伏乞聖鑒訓示謹奏奉硃批着照所請兵部知道欽此○○譚鍾麟片再浙江撫標左營守備員缺部咨輪用揀發人員浙省現無揀發守備照章以應歸揀發班次之補用人員揀補臣逐加遴選查有補用守備許瑞春年四十二歲浙江蕭山縣人由軍功歴保千總於關隴蕭清案内保奬光緒二年二月初四日奉上諭以守備補用欽此五年閏三月收入杭州城守營候補咨部覆准註册在案該員年强技嫻以之補授斯缺可期勝任合無仰懇天恩俯准以許瑞春補授浙江撫標左營守備於營伍地方均有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞附片具陳伏乞聖鑒勅部議覆施行謹奏奉硃批兵部議奏欽此○○譚鍾麟片再浙江寗波城守營都司松奎叅劾遺缺部咨輪用揀發人員浙省現無揀發都司照章以應歸揀發班次之補用人員揀補臣詳加遴選惟有閩浙補用都司蕭榮華年五十一歲貴州玉屏縣人由武童隨軍剿匪著績歴保儘先守備於克復武康等城案内保奬同治四年十月二十六日奉上諭着以都司補用欽此嗣經奏留閩浙補用准部覆歸入揀發班内註册在案該員老練穩愼歴在浙省防營充當哨長情形熟悉以之補授斯缺可期勝任合無仰懇天恩俯念浙江寗波城守營都司員缺緊要准以蕭榮華補授於營伍地方兩有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞附片具陳伏乞聖鑒勅部議覆施行謹奏奉硃批兵部議奏欽此○○奴才豐紳跪奏爲京口副都綂因病出缺請旨迅賜簡放並先派員暫行護篆恭摺馳陳仰祈聖鑒事竊奴才於本年六月初六日接據京口左右翼恊領魁昌等奏稱京口副都綂積忠於本年五月内染受暑熱精神雖甚委頓復力疾辦公旋因驟起風痰延醫診治已成中風不語之症於六月初五日夜子刻出缺當將印信封固眼同伊子江蘇候補巡檢明福次子江甯廂黄旗頭甲防禦明志妥爲料理身後事宜禀請派員署篆前來伏查積忠於咸豐同治年間在江北揚州軍營隨同前江甯將軍都興阿富明阿等帶隊防剿屢立戰功迨金陵克復後洊升花翎恊領嗣於光緒十七年四月經兩江督臣劉坤一與奴才會銜奏保該員威望素著膽識兼優奉旨補授京口副都綂員缺自到任以來兢惕從公凡於營中一切事宜無不悉心講求實力籌辦奴才深資臂助遽爾因病出缺聞信之下悼惜殊深查京口副都綂遇有公書事故其印務應令江甯副都綂前往署理惟江寗副都綂致麟於十七年四月在京口副都綂任内奉旨調補是缺現在江寗經辦增補馬甲督率操練正資整頓未便派往署理伏念京口爲通商口岸時有中外交涉事件非精明幹練之員難期勝任查有江寍駐防二品頂戴掌左司關防正紅旗協領文瀛精明穩練有守有爲平日討論洋務於鎭江地方情形極爲熟悉堪以派往暫行護理所有京口副都綂員缺相應請旨迅賜簡放以重職守除檄飭遵照外理合恭摺由驛馳陳伏乞皇上聖鑒訓示謹奏奉硃批另有旨欽此○○頭品頂戴湖南巡撫臣吳大澂跪奏爲揀員請補湖南糧儲道缺可否懇恩破格簡用以資治理恭摺仰祈聖鑒事竊臣前據糧儲道呂世田禀請開缺給假回籍修墓當經奏請開缺並聲明湖南現有應補人員應請扣留外補等情於光緒十九年四月二十六日遞回原摺奉硃批吏部知道欽此並委候補道但湘良署理糧儲道缺業經附片奏明在案臣查糧儲道一缺有督催錢糧整頓漕務之責非才識兼優情形熟悉人員不足以資治理現署是缺之候補道但湘良湖北蒲圻縣人由監生布理問銜帶勇防剿湖北竄擾髮逆迭次打仗獲勝及辦理捐輸厘金出力經前湖南巡撫臣駱秉章湖南巡撫臣胡林翼等歴保至知府留於湖南儘先補用並補缺後以道員用同治十一年捐免知府本班以道員補用十二月十一日引見奉旨着准其以道員留於湖南補用十二年六月十六日到省期滿甄别堪以繁缺補用光緒元年於貴州全省肅清案内保以道員本班前補用二年四月二十四日聞訃丁母憂扣至四年七月二十四日服滿由籍起復經部覆准五年委署辰永沅靖道旋因剿鳳凰廳苗匪盪平出力奉旨賞加二品銜十年三月委署糧儲道十一月委署按察使十五年於蘇皖賑捐案内奬戴花翎旋委署辰永沅靖道十七年委署糧儲道十九年四月復經臣委署糧道缺臣查該道但湘良識卓才明老成穩練整躬率屬公正無私每遇地方營務事宜隨時諮訪尤能匡臣所不逮前在湖北隨同胡林翼辦理文案正值鄂省錢糧積弊已深胡林翼奏改章程條理精密該道贊襄之力居多現在湘省各廳州縣徵收錢糧書差視爲利藪弊竇叢生非大加整飭不足以除積蠹知之最深先後兩署辰永沅靖道兩署糧道缺皆能認眞督理遇事秉公如蒙特旨將但湘良補授糧道缺於治理必有裨益卽臣與藩臬兩司皆可資指臂之助惟查湖南現有候補道錢康榮係奉特旨分發人員於上年十一月二十二日到省若照吏部定章應歸不積班儘先補用查該道錢康榮才識兼優留心吏治惟到省未及一年資格較淺於湘省情形未甚熟悉若令稍事廻翔藉資閱歴以後遇有道員缺出再行奏補亦未爲遲臣爲拔　人材鄭重補缺起見不得不據實陳明應否請將二品銜湖南候補道但湘良恩施破格准其補授湖南糧道缺抑仍查照部章以湖南候補道錢康榮補用之處出自聖裁定奪候旨遵行所有揀員請補湖南糧儲道缺緣由謹會同湖廣總督臣張之洞合詞恭摺具奏伏乞皇上聖鑒訓示謹奏奉硃批吏部議奏欽此○○吳大澂片再選授沅州府知府松增現已到省應卽飭赴新任以專責成又邵陽縣知縣呂佩瑀丁憂所遺員缺應揀員接署查有前請調署湘潭縣知縣尚未到任之本任善化縣知縣孫儒卿才優守潔聽斷勤明堪以調署據藩司何樞臬司王廉會詳前來除批飭遵照外謹會同湖廣總督臣張之洞附片具陳伏乞聖鑒謹奏奉硃批吏部知道欽此○○吳大澂片再據湖南善化縣知縣於學琴申稱據道員用江蘇補用知府劉式通禀職係原任湖南巡撫劉崑之孫原籍雲南景東直隸廳因兵燹之後屋宇蕩然流寓湖南自同治十二年起至光緒十五年一十六載是年祖父殁後又已二年職與故兄户部主事劉式衡以祖父墳墓均在湖南呈請改入湖南善化縣籍蒙前任巡撫王文韶附奏是年八月二十八日奉硃批該部知道欽此旋奉部議查定例内開官員入籍先因祖父贸易遊幕及出仕外省卽在寄居地方置有産業計在二十年以上者該地方官取具族鄰印甘各結咨送報部准其入於寄籍作爲土著等語今户部主事劉式衡江蘇補用知府劉式通因原籍雲南景東兵燹之後屋宇蕩然據稱流寓湖南一十六載自祖父殁後又已二年呈請改入湖南善化縣籍查該員等寄居湖南旣未及例准入籍年限亦未據該地方官取具族隣印甘各結咨送報部所請入籍之處核與定例不符應年限届滿時由該地方官取具族隣印甘各結報部再行辦理等因具陳是年九月二十四日奉旨依議欽此各等因咨院轉行遵照在案計自同治十二年起至光緒十九年止已在二十年以外與例相符理合遵飭取具族隣甘結呈請申詳奏咨再職兄户部主事劉式衡已於光緒十六年四月初七日病故是以幮職具禀合併聲明等情由善化縣知縣於學琴查明該員在善邑置買山田印契糧劵核對糧册相符迄今二十餘年與入籍之例無異合將所呈供結加結粘連鈐印申請奏咨前來臣查此案前准部咨内有俟年限届滿時由該地方官取具族隣印甘各結報部再行辦理等語今臣核與例案相符惟該員係已故大員後嗣呈請改籍自應附奏立案除將印甘各結咨送吏部户部及雲南江蘇撫臣查照外理合附片具奏伏乞聖鑒謹奏奉硃批該部知道欽此 
 
