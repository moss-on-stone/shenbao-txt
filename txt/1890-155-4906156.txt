# 1890 - 155 - 4906156

 

Page 1

 
 
[庚寅恩科會墨出售] [  申報館啓]  
　　本届庚寅恩科會墨已由京友寄到赶速排印除文詩外并附以大總裁及同考各官銜名官板題名全錄准於廿三日出售定價碼洋六分由本埠申昌曁掃葉山房各外埠申昌及賣報人經售諸君請卽賜顧庶幾先睹爲快也此布 
[重印夢華廬賦海傅選已丑直墨小題文府演義三國志出售] [  點石齋啓]  
　　本齋前印之夢華廬賦海分門别類擷精取腴集詞林之傑搆備藝苑之鉅觀海内風行操觚家皆奉爲圭臬固已有目共賞無翼而飛今重印千部業已裝釘齊全價目仍照曩例准於卽日出售尙有傅選己丑直墨小題文府小題觀海横行字典演義三國志詩　舫四書典倉味根擷要醒題字珠等書亦已售罄現皆一律開印將次告成合併附聞 
[忿不可逞說]  
　　有一道焉善用之則發揚蹈厲所向無前不善用之則潰敗决裂不可收拾忿是已其於人也如天地之雷霆如江海之有波濤如四時之有夏如五行之有火不可以或闕也曹沬之拔劍登壇忿三敗之辱也而覇主不敢攖其鋒蘇季之引錐剌股忿家人之譏也而六國莫敢攖其舌二人之成功而進業者非忿之效乎昔人謂三代以上惟恐好名三代以下惟恐不好名夫三代以下之人何爲而不好名蓋不能發忿爲雄遂不得不自甘暴棄耳雖然忿之爲用也固烈而忿之爲禍也亦烈易曰君子懲忿窒慾語曰一朝之忿忘其身以及其親夫人孰切於身孰重於其親乃以一朝之忿而遽忘之則是王章不足屈清議不足恤禮制不足拘師友不足法五岳之高不足以限四海之大不足以容天下又何事不可爲然人性之忿至於王章不足屈清議不足恤禮制不足拘師友不足法五岳之高不足以限四海之大不足以容則又安可不有以懲之夫忿者屬剛克剛者莫若柔懲忿者莫若忍干將莫耶無堅不推非不寳貴也及其敝也不缺則折不若鉛刀之得葆其眞人之老　舌以柔而存齒以剛而亡摧而至於一家夫剛而婦柔而爲夫者上思紹箕裘下思資鞠育皆夫之責也冬煖而兒號寒年豐而妻啼飢皆夫之恥也爲婦不過主中饋事針黹而已故夫多勞瘁於外而婦則安享於内是剛勞而柔逸也推而至於一國武剛而文柔而武夫効力於行陣出入於箭林砲雨之中血肉相薄不敢告勞瘁文臣不過運籌决策揮塵清談而已故武夫必馳騁於疆塲而文臣則安坐於帷幄是柔尊而剛卑也更推而至於一草一木一水一石一獸一阱無不以柔而勝剛亦無不以忍而勝忿伐木以爲薪人以爲木之薪斤之力也而不知斤實受運於手梱木而成束人以爲木之成也而不知木實受束於茅水之柔也石之剛也以石投水石没矣而水無傷阱似柔也虎似剛也以阱待虎虎服矣而阱無恙是皆柔之勝剛也實亦忍之勝忿也且柔忍者不特可以勝剛忿且可以收剛忿爲我用夫一人之身事體焦勞夙興夜寐不敢少息清夜靜思究何爲乎曰爲衣食耳然古人言飽暖饑寒而不言煖飽寒飢是食之計實先於衣於是勞其筋骨費其思慮無非以供口腹之養是計人之身所最受用者一舌耳而舌之爲物實一無所用萬不若齒之能嚙能咀爲有决斷乃齒有折缺舌竟常存身使齒爲咀唇爲進喉爲咽四肢爲之收羅心思爲之謀策以一至柔之舌而百體爲之效用是何爲哉蓋柔之克剛理固然也知乎此則勝忿之道不外是矣横逆之來彼亦不過逞一時之忿我以忍待之彼雖咆哮於前而我顧褎如充耳如草之待木水之待石阱之待虎忿忿之氣將不言而自消待其旣消而籠絡之則今之忿忿於我者後不難爲我忿忿於人而又何患其忿乎昔昭烈爲關侯之死大舉伐吳誓不兩立是忿兵也陸遜以忍辱勝今我中國與泰西各國通商西人事事佔强中國事事忍受人以爲此勢力之天下外國旣以强凌弱中國亦亟須自謀富强乃足以與泰西相敵而不知此非善謀國也以石擊石兩石俱損何如以水待石之爲愈乎以虎鬥虎兩虎俱傷何如以阱待虎之爲得乎詩曰柔亦不茹剛亦不吐忍之謂也昨報載津事一則云有狗不理誤傷劉德一事劉德釋後效灌夫之駡座狗不理血氣方剛不勝其忿伸巨靈之掌作當頭之棒喝不意一擊而中劉德遽爾身亡於是地方官拘狗不理先笞四百以洩屍親之忿因閱此事遂縱論及此夫狗不理其小焉者也 
[諭旨恭錄]  
　　四月十五日奉旨廕生希璋興福博啓通阿興額哩俱着以文職用截取刑部郎中鄭秉成内閣中書王志修俱照例用分發江蘇候補道袁秉楨安徽道松峻山東道積慶江蘇道穆克登布湖北道劉保林直隷知府阮貞元吉林知府文韞廣東知府恩厚兩淮監掣同知魏秉鉞江蘇同知樊炳喣江西同知史廣善湖南同知陸佑德廣西直隷州知州胡昌祖浙江知州郭文翹江蘇通判歐陽臨翼邱光燦安徽通判張煥楨福建通判朱清澤湖南通判顏鐔直隷知縣王錦陽江蘇知縣沈韻鏘童寳善山東知縣陳洵福建知縣王棟湖南知縣王以宣四川知縣高晉年廣西知縣路在衡雲南知縣夏献鈺江蘇知縣周寳榮河南知縣陳世昌浙江知縣劉秉衡江西知縣叚紹江西知縣楊煥湖北知縣曾廣敷四川知縣王熾昌石錡廣東知縣常世琯趙承炳直隷知縣王寰清四川知縣李尙昆安徽知縣楊學海山西知縣張濟彬陜西知縣朱祖綬熱河知縣富賚江蘇知縣吳熙河南知縣熊湛英福建知縣尹翼經劉敦華湖南知縣林煥曦趙宜琛河南布庫大使張祖綸俱照例發往降調福建試用同知丁惠深著以通判用病痊奉天新民廳同知福培着照例用開復河南扶溝縣知縣孟憲璋着准其開復原官照例用廣東試用知縣吕椿培着准其開復原官仍發原省照例用刑部郎中員缺着琦璋補授慕陵工部員外郎員缺着伊里布補授户部宗室主事員缺着溥𨬔補授欽此 
[臚唱消息]  
　　本年庚寅恩科新貢士於四月二十一日在保和殿殿試二十四日前十名帶領引見二十五日傳臚二十六日恩榮宴二十八日在保和殿朝考想諸新貴擅鍾王之楷法兼賈董之長才金馬玉堂凌雲日上不知誰是金鼇頂上人耳 
[都門瑣語]  
　　本年恩科會試欽派磨勘試卷翰林院侍讀準良等二十餘員於四月十二日七點鐘齊赴 
 
 

Page 2

 
 
天安門外朝房磨勘試卷至午刻竣事所有各卷仍裝箱拉　禮部存庫○吏部示傳所有籖掣國史館漢謄錄李家駒齊慶璋楊厚裕劉福田陶冶元甘守仁施登瀛梁慈蔭竇際榮籖掣方略館漢謄錄楊文鼎唐文治籖掣會典館漢謄錄王夢桃甘聯超等限五日内取具六品以上同鄉京官印結塡寫履歴親供親身赴部騐到有執照　携帶呈騐勿違○本年應行盤查户部銀庫縀疋庫顏料庫以及内務府銀庫茶庫縀庫磁庫毡庫皮庫定例三年盤查一次俾知各庫存儲有無虧短以防漏巵而重國庫近經户部開列王大臣銜名奏請欽派硃筆圈出和碩睿親王魁斌和碩莊親王載勛親王銜多羅克勤郡王晉祺郡王銜多羅貝勒載瀅東閣大學士恩承兵部尙書許庚身刑部尙書嵩申工部尙書潘𥘵蔭禮部左侍郎徐郙上部左侍郡汪鳴鑾欽此至盤庫日期雖由户部具咨請訂而睿邸等尙未會商定期云○京西妙峯山年例自四月朔開廟半月此半月中往來香客晝夜絡繹於途香火之盛爲他處所不及本月初八日已刻陡起大風聲若牛吼妙峯山南北中三道風勢尤猛拔木吹石茶肆蓆棚竟爲風拔去吹落半山之巓沿途售賣食物之碗盞爲風吹砸者甚多往來進香者乘坐四人肩輿俗謂之扒山虎者行至半山被風吹倒頭顱四肢多有磕破者更有步行登山爲風吹跌者山上下各茶棚鳴鑼號召不令香客往來以避風威因此香客皆有畏心莫敢出其途父老言此風爲數十年來所未有也○慶郡王前往南苑先行校閱神機營馬步各隊合操並閱看測量格林機器電氣等礟水雷魚雷等操熙續莊大司空於十三日入苑其左右翼翼尉連祥廣忠均兼神機營翼長之差亦先後入苑暫爲備差○禮部示傳景山官學候補教習楊鼒八旗官學候補教習張澧之等限三日内親身赴部騐到並携帶筆墨以備塡寫親供當堂覈對筆迹勿違○和碩恭親王門上長史爲咨報事准本旗護軍統領咨稱護軍叅領祥安病故遺缺咨取本門上保送人員入放等因前來查本門上頭等二等護衛四品典儀包衣佐領各員中均無堪以保送入放本旗護軍叅領之人相應咨報廂藍旗護軍統領查照○正黃蒙都統奕貝勒絪定於本月十八日前赴海運倉支領正黃蒙四月季兵丁甲米已由該固山備文知照該倉監督等届期開倉以備本固山支領 
[吉林大火續述]  
　　吉林火災屢列前報兹續得京友函述更爲詳盡合再錄之據云吉林省城牛馬行路南某煎餅鋪於三月二十五日午刻因烹飪失愼陡兆奇災該處屋宇率用木板作障道途中亦以木板鋪墊當火起時適西北風大作火勢益熾長軍帥赶率道府協佐旗漢官兵携帶水龍分投撲救奈此滅而彼復炎彼熄而此又起水注火上勢若澆油人力難施束手無策惟見火焰颷舉一片迷離軍憲覩此情形急率文武詣城隍神前虔禱默佑至亥時風勢少殺人力始能施救至次日寅刻風止火熄雖有餘燼不致復燃當飭兵役人等以水澆注並派吉林道瑞觀察霖吉林府孫太守堪分往查勘騐明南至江沿北至城隍廟街東至三道碼頭西至草市魚行週圍三里許悉爲祝融氏所收去計燒去房屋二千五百三十八間兵民住房鋪户三百六十户内鋪店行八九處將軍住房菓子樓電報局督捕司各官所燒燬無存幸衙署銀庫監獄得保無恙尙幸火起正在晝間人民孺婦皆得趨避雖有貪携要物爲火燒傷身體者尙不致立斃火中此外牲畜物件焚斃燒燬者不知凡幾各公所所存稿件文册幸皆挪出罹災貧民全家露宿無所棲止情殊可憫飭屬妥爲撫恤軍帥暫假副都統衙署居住並以猝遭大火皆由奉職無狀所致已將失火情形馳逹九重並自請議處此吉林省城失火情形也有謂乾隆十五年間該處曾罹火厄彼時延燒地方五里有餘云 
[漢口火災]  
　　初六晚三更時漢口天保巷板廠失火人皆從黑甜鄉中裸體逃命尙幸未傷人口被焚去數十家及火撲滅東方巳白矣初七晚二點餘鐘禮智司署斜對門又報火警是處有四家同居一宅中有某甲家先因醋海興波遂至夜深不寐後因次日係佛誕日婦女信佛謂此日捉除木虱可以終年安逸遂執火油燈向帳内搜尋偶不經心燃及蚊帳板片以致不可收拾别家婦女在夢中驚覺火已阻塞要路婦嫗女孩共傷五命左隣義大煤炭鋪亦付之一炬尙有一婦未經氣純恐難保全性命嗚呼慘矣 
[巡閱紀聞]  
　　江撫德中丞巡閱九江營伍已紀前報兹聞憲舟於十一日抵樵舍閱看江軍水師操演各陣圖十二日抵南康時石尤風勁停舟小泊中丞卽命輕車减從往白鹿洞書院拜謁聖賢並察看大成殿兩廡以及肄業房屋有無坍朽小憇片刻回船十三日抵姑塘關九江鎭道府縣均詣憲舟投遞手版中丞傳見有差卽解維駛抵湖口石鐘山十四日閱看湖口鎭標各水師操陣十五日憲舟揚帆往九江進發 
[東瀛火警]  
　　上月十七號午後三點鐘青森縣上北郡户地村八幡町失愼其間警察分署郵便局村役塲治安裁判官分署小林區署神社一所寺院二所俱付一炬凡民房之被燬者六百六十家沿街電柱燒去十根死于火者三人畜物損傷不可勝數直至傍晚七點鐘祝融氏始倦而返旆是災亦云鉅矣 
[遼陽雨雹]  
　　營口來信云十七日大雨牛庄一帶均見冰雹打倒房屋不少田庄台一帶菜蔬悉受損傷八谷樹一帶更甚雨雹地方周圍約有二百里亦一小災也 
[府試南青題]  
　　二十日恩府尊考試南匯青浦兩縣文童正塲題目錄左南已冠不能答明口之鄒未冠之任見季子青而不報他日由鄒未冠未詳通塲次題居相似也詩題賦得一客聽琴得琴字 
[奉金上正塲案]  
　　恩府尊於二十夜四鼓時分升坐大堂飭發奉賢金山上海三縣文童正塲案今將取列前第者錄左奉唐安鏞孫斌楊宗震曹人傑何六濡瞿志鵬唐梓楠何六益汪桂馨莊禮宗莊寳瑾蔣道謙蔣大章陳兆麒侯璋逹胡德言陸枏秦勳厚周贊臯莊致中金沈崇墀陶守瓶俞文濬餘被風雨剝落容續探登上顧文郁周同德沈慶鴻周光勳金曰堅奚佐湯范熙庸王履善喬國楨顧淇彭澤周楊啓澤吳煥章鈕榮光鄭賜源唐祖彭李顯楨張華國凌鑑冰 
[抄錄上大英議院禁止洋烟入中國公禀]  
　　中國上海各公會牧師教士等爲己及爲治下諸會友書上大英國下議會大臣賜鑒敬禀 
者今春生等各會當輪流聚集祈禱有人述以在印度傳教之英國美國德國諸牧師及本地牧師並在該處之土客教友等約一萬名乘今歲中英新立鴉片商約期滿擬禀中國總理衙門大臣請旨與貴國議除鴉片一事傳述各會聞之同深欣慰皆謂中國之救期果到矣嗚呼鴉片烟爲害大矣哉害及身體亦害及靈魂非但害及本人抑且累及子孫罄南山之竹似書不勝書以故敝國視吸烟無異於嫖賭每言及今時之壞事必以嫖賭吸鴉片爲首嘗於閻王殿内見塑有賭吸烟者之魂並立王前二者形如乞丐無一線遮身惟有二瓦片蔽前後耳前聞貴國紳　等立禁烟會而貴議院亦曾有提及禁鴉片不入中國之議者我中國會友莫不額手稱慶以爲烟禍速可除矣而孰知禁令尙未舉行此次禀請者有若是之多而其中有出鴉片烟印度之教士教友必是上主亦深憐憫降一機會使此事或可成於今日歟竊思禁烟之議萬不容已何則盖貴國雖非强華人以吸烟乃鴉片固來自貴國屬地而華人之被其大害是貴國不得辭其咎正不得不悔於心也生等曾聞西人謂吸鴉片烟誠爲有益殊不知吸者與不吸者及已戒者莫不知其爲害其吸者每咒詛其吸之第一筒苦於悔之不及而歸咎於命運者有之歸咎於友朋引誘者亦有之咒詛賣烟者又有之其不吸者及已戒者所云戒者亦不過百中一二耳或設戒烟局或售戒烟丸　　戒烟方或揑造戒烟神以勸戒若果 
 
 

Page 3

 
 
爲有益何至於此或又謂中國旣以烟爲害何以自亦栽種哉曰此出於不得已之勢蓋敝國之有司咸謂旣不能禁洋烟進口不如奏准興種於境内俾免銀洋出口若强能之國萬不如此以行而敝國殊非强能度中國境内栽種之原由若英國果然議禁敝國亦必禁止栽種矣生等深知貴國體眞神一視同仁之意重視中外之交並存已所不欲勿施於人之心則萬一與中國人民有害之端必不置之不聞昔一千八百三十三年貴國大皇帝及議院曾頒上諭飭英屬地奴才一律禁止并償主人銀二千萬磅足見貴國决不爲利而遺傳害人之生意此等仁慈之政久爲萬國所欽今鴉片旣爲敝國之害貴國亦决不願爲區區印度之稅而必欲販運來華凡事有益於人亦必有益於己有損於人亦必有損於己雖印度出鴉片原以售諸敝國乃今者該處土人吸者亦已有之恐以後吸者難免日盛由此而貴國亦多一棘手之事此所謂損人損己也再者以愚見停止栽種雖於印度暫有小礙必不有礙貴國之大局盖敝國不買鴉片必有餘銀以買他　總之禁鴉片旣與貴國之大局無碍而於敝國人民果有大益於印度亦可免後患也今者印度土客教士等謂我中國乘此可除烟害之時挽狂瀾於旣倒絶久禍於崇朝故特大聲疾呼同聲申請伏祈大人賜鑒愚衷設法承禁以體上天眞神好生之德其害旣起自英國現欲除其害者生等亦惟望之於貴國也愚等人微言輕固無能力惟有恒心懇求上天眞神感助英華永除此患則幸甚謹肅蕪禀恭請大安不備倫敦會王月舟施文熙英國監督會何靄庭李厚珪何明揚陳紀鐸浸禮會王友三美國監督會贑永京華嗣秋張吉人朱玉堂張子敏顧春林潘書卿譚雲樓監理會史子嘉吳桐軒美國長老會湯執中史子斌朱祝三鮑華甫吳子祥女公會方桐生内地會周亮亭馮文秀光緒十六年二月日 
[靈柩遄發]  
　　邵太夫人之靈柩自津來滬待鈞和兵艦來申扶送回籍已詳前報兹因該兵艦有要公他往中丞恐延時日遂於昨晨舁柩附江天輪船往寗波轉運回紹興珂里矣並悉中丞眷屬另坐官舫取道汭河云 
[邑侯新政]  
　　新任上海縣陸春江大令示期查點獄囚已登昨報昨日九點鐘時大令由敬業書院公館排導乘輿至縣署先在内監查點各犯每名賞給錢一百文次至外監按名點畢後至待質自新兩所檢點在押諸人畢每名賞給大錢七十文大令旋卽鳴騶回敬業書院公館○陸大令示期於昨日招考　書據　秉田趙愼修龔正清全培元畢世仁蔡安全叚森福陸鴻亮等均赴承發房報名十二點鐘時大令升堂點名命題諭各代書至内書房作勸民息訟告示并擬境内利弊條陳若干條呈候錄取以便示期放告 
[一面之詞]  
　　昨報紀拐案解回一則前日之晚陸大令在敬業書院公館初次開堂提訊據趙張氏供松江祝家橋人來申多年向在滬南王家碼頭合隆油酒店爲傭有胞兄名張蘭觀在家耕種度日夫兄趙福壽親戚張阿元均在滬北傭江滬上别無認識之人秦錦發之妻章氏現由嘉定人陳金素出洋五十元娶爲妻室巴蒙裴前憲將小婦人解至嘉定縣訊明章氏實非小婦人所誘惟本年三月初二晚容留一宵亦有不合特將小婦人解回憲案叩求恩宥大令問嘉定之案曾否丁結答奉訊後已着秦錦發將母舅錢德裕原媒王李氏交案候訊大令以趙張氏所供係屬一面之詞秦錦發尙未來案殊難憑信着將該氏交官媒收管一面飭傳張蘭觀到案候訊 
[英界公堂瑣案]  
　　華捕查獲行竊老順記棧房銅皮之車夫胡樹堂疑與該棧出店宋清茂串通解由蔡太守訊供押候查明再訊各情已列前報昨據該棧司事人朱濟川投案聲稱胡樹堂行竊銅皮原疑宋清茂通同惟東人以宋在棧多年向無錯悮棧内尙有舊銅檢查之下並無缺少請免深究胡樹堂仍執前詞宋清茂堅稱被竊並不知情更無通同情事蔡太守判胡樹堂枷號十四天發犯事地方　　宋清茂開釋贓交失主領去○日前有妓去張新寳投英公廨喊控因欲從良被鴇掯阻求請超豁蔡太守飭發官媒候訊昨據粤人某甲上堂稱曾與妓女張新寳認識現不知該妓如何投案喊控忽有該妓傭人吳李氏等到職員處問及張新寳之事我不知悉旋同到官媒處勸新寳回去新寳不依後吳李氏等又言有金飾等件被坡取出職員亦毫不知情伊等復來吵擾爲此指交巡捕送案職員曾與厚泰錢庄之曹姓友人同到該妓處吳李氏王徐氏陳張氏等同供在張新寳處帮傭甲時常來往當時原約二點時到書塲插戴金飾齊全孰知一去不返我等均被妓鴇借洋在妓處傭工餬口張新寳供實因客人胡秋亭要娶我是以走出胡原是江西人上年回籍托人找尋尙無回音與某甲無涉亦無首飾等件蔡太守飭張新寳仍交官媒吳李氏等交保聽候覆訊○新充包探王四福稱昨在新閘地方查見楊阿四所擺舊貨攤上有西衣十一件不知何人賣與恐是竊贓爲此帶案請究楊阿四供蘇州人年三十三歲外國衣服係小廣東賣與我不知是竊贓蔡太守飭楊阿四交保俟該包探查明覆訊贓存捕房○朱新記稱與王阿德同在虹口酒店伊醉後用菜刀將我斫傷曾到醫院據言三禮拜方可痊愈今蒙送案爲此投質王阿德供江都縣人酒醉滋事尙乞施恩蔡太守飭將王阿德管押二十天俟朱新記醫治痊愈再行覆訊○夏全福前被沈仁州打傷已經送案奉飭醫傷旣將全愈沈仁州供以後不敢滋事蔡太守判沈仁州再押十四天完案 
[法界公堂瑣案]  
　　蘇婦劉陸氏控贅婿李長生尙未完婚不應將吾女哄入花烟間賣娼等情堂訊着邀中証同來再核已登前報昨包探王榮培禀稱李及蟻媒張王夫婦並金鑑泉等人俱已拘到被告烟鴇高巧珠同母高李氏亦來候質同轉謂該女招男之押據可曾帶來巧珠卽將七十元之押據一張呈上同轉復問李曰爾哄妻出外何人同謀答與高博雲同來同轉閱據係冒名爲父之張有富出面孫省三爲中轉押高處以二十個月爲滿卽詰朱曰爾何聽人出面將妻抵押答因欠張等錢文問何時與張等相識答高博雲向在蘇州放印子錢銀時與之相認招男先來上海由高經手押與張處後調至高家同轉詰張曰李曾有筆據付爾否答有現在家内求將妻子常氏釋出當可交來同轉商之祁君卽將常氏釋去隨問金曰爾經手販賣多少女子答稱小的前蒙懲辦刻己知悔此事須問伊等同轉得供又問該氏曰爾女配李可有庚帖答有問爾將女領回當如何安置答朱爲人難靠意欲改嫁庶免再有意外又詰之招男曰爾如何被騙答初言領來閒耍不料抵押與花烟間實非情願同轉謂但等常氏檢到筆據便有端倪飭各交原保俟明日再訊○怡新園浴堂股東麗金富同父桂福扭合股人麗玉成控稱本是同宗而且合夥向由小的經手今因玉成欲圖佔奪以致爭毆不料將小的之父打傷故請究辦同轉曰爾等合業必有合同儘可商議何致行兇玉成稱桂福係吾堂姪並未打伊謂旣非爾打可見打伊者何人玉成語塞間轉遂着還押桂福自投仁濟醫院騐傷禀復候核○土包探禀紹興人胡蘭亭竊錫茶壺一把解案請究胡供向爲油紙扇業被人所愚以致流落壺在城内某茶館拾來問他人之物豈竟由爾拾取供因該店與人爭毆人聲鼎沸故乘空取來言畢泣下求請開恩謂爾旣爲扇業何無餘資答盡在虹口輸罄同轉憫之着押候資遣回籍○通事禀季鵬齡竊得王朱氏銀耳環一付當被拘獲送案請究同轉詰之該氏如何被竊答小婦人開小烟間季常來吸烟前曾竊過香爐棉被未曾拘住前日復竊耳環幸將眞贓搜出同轉卽問季曰爾向爲何業何故屢欲竊物答向爲扛夫已四年矣該婦向索烟資九百餘文一時無付兩相口角被伊誣竊尙祈明鑒問旣爲扛夫可知工頭何人答汪阿福同轉得供遂着該氏領贓季還押俟汪來案再核○朱榮生控同業夥友洪慶福强借不遂滋閙不休並呈前次欠據一張係金王氏爲中胡新甫代筆均可查問云云洪稱小的曾與合股開設乾大祥新衣店同轉謂該店已經倒閉尙有何言洪稱店之倒閉均由朱唆使以前曾在英公廨有案同轉謂雖有交涉不能常時應酬錢文遂判押待掌責八十下以儆○通事稱英界寳善街正大錢庄之學 
 
 

Page 4

 
 
徒何四立何祥林至三茅閣橋沈少山所開之肉店内以大洋掉換小洋當付現洋六元另鈔票洋五元換訖少頃何等復來言所給鈔票係值十元務須找還五元沈將票檢認並非十元兩相口角故令自行來案禀訴據該庄主尤銘山供與學徒相同同轉問沈曰爾店中共有多少鈔票答店中並無多票同轉遂謂尤曰爾學徒自不小心此事難爲准理一併斥退○王包探禀乞丐陸榮根手携絞螺絲釘之鐵器一件拘案請究陸稱在小東門外沿城脚之木堆内抬來同轉着押候笞責八十板贓存捕房待領又禀周福長竊印花洋布兩疋請究周供在小東門内拷花作後晒臺上竊來同轉查得周屢次犯竊着押候笞責一百二十下贓存候領○包探又禀金阿小硬借鄉人英洋二元經控同金身畔搜出原洋只存一元數角金供得洋二元其一由該鄉人之親串取去同轉謂姑念原告不來從寛候掌責八十下以儆○耀記水烟號主謝平蘭沈昌年同控小東門外德大生烟店主周雲卿積欠銀兩業已倒閉周避匿不見今將出店沈國海拘請追究同轉諭以須尋店主方可究追但問出店無用謝稱初十日該出店來取去黃烟七箱十四卽行閉歇顯見與店主串通同轉問沈曰爾知店主何往所取之烟曾否售出答稱小的經手裝兩箱至德興泰另有三箱係差别人送往西門外德泰興及順元兩店謝又稱該兩店亦係　開務請追究旋據朱奎記林建如吳遠流卞炳連謝如勳等投案遞呈公禀同轉謂爾等須將周所開三店生財查明向同業公正人商議妥洽再行禀覆謝等稱謝而去○邵俞氏控稱嗣姪其伯爲子於光緒十年爲娶同鄉金氏完婚兩月歸寍卽被其母王氏領至上海四五年屢催不歸日前在媳之母舅王靜山家尋見向領不允反遭毆打故將王及該氏母女又女之兄老三等扭案請究　懇斷令媳婦回家同轉詰王曰爾何將外甥女兒帶至上海答並不知情王氏稱邵俞氏本有親兒其伯並非嗣子幼時由其外婆撫養詎成人後一向懶惰且有烟癮上年已經病死同轉謂爾婿病死爾女可曾回家合彼時未知消息邵俞氏稱嗣子死後當卽付信與王詎王置之不理金王氏又稱其伯因戒烟曾在吾家住過一月同轉復問該氏曰爾將女留在上海多年作何料理答稱情願將女送還婆家但請斷令好爲留養氏稱吾家有田十餘畝另有族中輪種之田三十餘畝何患不能養伊耶同轉得供遂着各交原保諭以爾等究係親戚宜宛轉　商免傷和睦商妥後下期來案禀覆可也 
[靈丹濟世]  
　　謹啓者本城老北門内老泰山堂藥鋪主人陳杏園仁翁素精岐黃心存利濟於喉症尤爲精詳因以喉症喉痧頃刻垂危延醫不及是特虔合良藥施送神效無匹不取分文今助於敝堂一百服囑代方便誠恐未及週知請登報章佈昭公鍳上海六馬路仁濟善堂董事施善昌謹誌 
[謝筵資移賑]  
　　竊思人情以爲田可見贈答往來禮不容缺有時禮非不盡而誼有出於兩全者尤浹洽乎人情矣接奉四明烏善士國榮函聆悉令愛出閣蒙諸親友貺儀本擬設筵伸謝僉曰不如撥充賑項由協興局寄來洋二十元南台中洲虞友三善士振綱函述三月間喜得文孫蒙諸友送集賀儀洋六十元閣下添洋四十元合成百元由閩省開泰號託元泰亨莊來均委解災區尋常酬酢之中隱寓以緩急分明之術洵堪於需賑窘迫時亟進一籌焉王道不外乎人情欲種福田其亦汲汲遵循也可[  上海北市絲業會館籌賑公所施善昌謹誌]  
[當仁不讓]  
　　昨承陳君惠助藥資二百劑並囑照法勸捐業登前報兹又蒙還涂居士捐助藥資二百劑核計洋二十元拜登之下銘佩實深而居士以仁心所發踴躍行仁殆所謂當仁不讓者耶彼貧黎何修而得此也仰維諸君福田早種行見福白天申矣請錄貴報藉鳴謝忱 
虹口元濟善堂同人謹誌 
[浙省撫轅抄]  
　　初九日義烏縣劉禀見禀辭赴任象山縣劉禀知藩司飭知赴任禀見叩謝○初十日候補縣王纘勳禀奉飭知准補桐廬縣缺叩謝從九品馬元愷禀知藩司飭知請補紹興府照磨缺禀見叩謝 
[江督轅門抄]  
　　四月初八日兩淮泰州鹽運分司沈桂到見並禀知遵新海防例報捐在任候選道員姜泰厘捐直隸州劉運吉到見叩謝委署海州直隸州事○初十日候補道丁葆元辭回提工局○十一日總辦揚𡱆堤工局候補道吳修敳候選道劉傳楨蘇州回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[三月廿五日第三十五期戒烟名單]  
　　吳老成年三十二歲上海縣人現住垃圾碼頭做洋行生意上癮十年每日吸烟錢五分作兩次吃保人會德豐○鄭衍麟年二十六歲蘇州吳縣人現住英界二馬路棉綢莊爲業上癮七年每　吸烟四錢作三次吃保人許墨林齋○曹錦山年四十六歲上海縣人現住五馬路做洋鐵生意上癮十年每日吸烟四錢作三次吃保人張靜記○徐紫珊年四十歲鎭江府人現住法大馬路錢莊爲業上癮廿年每日吸烟八錢作三次吃保人洪文卿○錢欽年廿九歲浙寗定海縣人現住新北門外銅匠店爲業上癮三年每日吸烟二錢一分作三次吃保人天泰正記○徐立功年廿四歲上海縣人現住新北門内候家浜在洋行生意上癮五年每日吸烟二錢作二次吃保人廣利亨○夏德興年三十六歲長州縣人現住三馬路剃頭爲業上癊十六年每日吸烟二錢作三次吃保人鴻文書局○李廷榮年四十歲江寗縣人現住九畝地織機房爲業上癮十年每日吸烟二錢一分作三次吃保人仁和齋○錢德仁年四十五歲江蘇省吳縣人現住新北門外水烟袋店爲業上癮二十年每日吸烟三錢作三次吃保人天泰正記○陳安治三十歲浙寗鄞縣人現住英大馬路竹箱店爲業上癮六年每日吸烟一錢作二次吃保人陳廣茂○顧金海年三十四歲蘇州人現住老北門内白衣菴玉器爲業上癮七年每日吸烟二錢作三次吃保人成太昌○彭海邦年三十九歲臨江府清江縣人現住三洋涇橋洋貨店爲業上癮十年每日吸烟三錢作三次吃保人茂源洋貨店○楊金臺年十六歲加興府平湖縣人現住西棋盤街金德興客棧内上引一年日吸二錢作三回保人許月亭陳國寳三十五浙寗鄞縣在英大馬路脚藍幼爲業上引五年日吸錢四作二回保永興號阮金章年三十浙寗鄞縣亦在英大馬路該店爲業上引五年日吸錢四作兩回保瑞泰米店張福年廿四江省金匱現在電報局内上引十二年每服錢六二回保電報局王金福廿四江蘇昭又在致遠街修容爲業上引六年每吸四錢三次保三泰肉店王瑞芝三十五廣東香山在五馬路上引五年每日吸三錢作二次保　珍茶居張益三三十六浙江寗波府人在英大馬路向作南貨業得引十二年每食五錢作二次保劉德生吳義寳四十五浙寗定海人現在白太橋洋行生理得引十五年每服錢二二次保泰隆號卜錦山廿九蘇省吳縣人在打狗橋洋廣貨店爲業得引六年日吸二錢作二次保人瑞成號○以上各名四月十一均已除鎗出局第三十六期名單俟後再錄　[  上海平康里恆濟戒烟局何鏞鍾洪南啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十六年四月十三日京報全錄]  
　　宫門抄○諭旨一道錄前○發抄硃批五道○台撫劉奏剿平南灣番社請將在事將領分别賞罰摺○廣西撫馬奏委署知府片○又奏甄别知縣片○粤督李等奏委解粤海關京餉銀兩摺○貴撫潘奏調署知縣片○四月十三日理藩院　儀衞光祿寺正藍旗值日無引見○德隆請假五日○倉塲奏漕船五日回空○召見軍機海緒王文錦○發抄王文韶秦土職爭襲　釁殄除出力請奬奉硃批全懋績等均着照所請奬勵餘依議該部知道欽此○又李錫齡補個舊廠同知奉硃批吏部議奏欽此○又蔡信署臨安開廣逆奉硃批吏部知道欽此○德馨奏查明防營駐紥處所奉硃批該部知道單併發欽此○唐樹　奏接署　篆奉硃批知道了欽此○○太子少保福建台灣巡撫一等男臣劉銘傳跪奏爲剿平南灣番社請將在事將領分别賞罰以示勸懲恭摺仰祈聖鑒事竊臣前因台灣番社滋事當經派兵先將加九岸剿平拿獲兇犯正法親督各軍剿辦宜蘭番社於上月二十五日奏報在案臣拜摺後於二十七日至宜蘭之蘇澳當查該處至南澳五十里各社尙在南澳内山三十餘里山高路險須由蘇灣節節開路前進澎湖鎭總兵吳宏洛先期行抵蘇澳督同宜蘭防軍統帶副將傅德柯進駐東澳臣飭本地紳士都司陳輝煌招募土勇　百名作爲嚮導合同處州鎭總兵竇如田銘字三營亦由東灣前進另飭提督李定明定字三營建寗鎭總兵蘇德勝健字三營乘輪船由海徑抵南澳飭派靖遠兵輪護送登岸李定明等至南澳後築營開路二月初三日吳宏洛督同各軍進至南澳與李定明等會商分兩路相依而進留竇如田三營專顧後路吳宏洛督率宏健各營由南灣山　前進李定明傅德柯兩軍由溪底前進初六日傅德柯　末都納社山口番衆憑險抵拒吳宏洛由山頂抄過社後番黨乗卡逃遁傅德柯乘勢跟進末都納社當將該社全行燒燬卽率所部並土勇進攻搭璧罕並有根挪歪等五社兇番恃險死拒初九日吳宏洛督軍至搭璧罕山頭放砲旁擊該番抵敵不住傅德柯督勇毁卡焚社陣斃　番十餘名該軍亦傷亡勇丁六名奪獲珠衣槍標雜糧等件該五社爲南澳最大之社焚毁番房二百餘所十二日至老狗外五社番衆焚屋先遁該處兩山逼窄澗石巉巖中惟一線之路祗容一人行走傅德柯徧尋無路於十三日率勇直進士勇甫至山口忽於後面山邊撲出兇番二十餘施放排槍傅德柯並哨官劉秀顏同時中槍陣亡及至前軍回救番已無蹤吳宏洛自武搭山頂徑由高山趨向西北抄過老狗社之後由溪底各營隔絶二十餘里不通信息山高無路可下吳宏洛飭勇先將草木伐清以便砲擊突有悍番數　蜂擁而至拚命抵拒營官許恩銘鄭運泰等督勇迎敵自已至酉鏖戰一日番斃過多始行敗退當查勇丁亦傷亡三十餘名臣於是日至武搭山頂蔡看形勢吳宏洛頭卡已過武搭山二十里自武搭山口西去山勢高聳番房零星不成村落詢之通事土勇據稱狗囚四社散居山谷内無可耕之地現在十八社男婦數千聚藏深谷進攻無路各社番夜間皆須出外濳取糧食能將山口要路把守衆無食不戰自潰臣當商令吳宏洛不必尋路下山猛攻傷損精銳所有番路擇其要隘徧安地雷將西北各卡撤回武搭山南開路與溪底會合通氣以便取水運糧二十五日吳宏洛禀報地雷安置十三具是日撤卡各番鼓譟來追行抵山腰觸發地雷轟斃兇悍二十餘名寂然而退自此之後各番不敢出山口一步吳宏洛於二十八日商令竇如田選派奮勇三百名仍由武搭山口前進誘番出敵另派宏健兩軍奮勇三百名埋伏武搭山下俟番出戰由後截擊竇如田所部行至山口無番迎拒當將番房三間燒燬忽來數番呼號求撫吳宏洛飭派通事前問據云粮食已盡求恩收撫恐懼地雷不敢來營訂於閏二月初一日至宜蘭撫墾局乞撫臣飭各軍照常嚴守侯番到局再行撤隊初一日撫墾局委員帶同番目九名據供番房已經官軍燒燬淨盡精壯傷亡不下二百人求免交兇情願送子爲質臣當令回社將上年所奪劉朝帶鎗械二百餘件查繳清楚各送番童始准歸化旋飭各軍陸續回蘇澳由輪船分送回防一面飭派副將劉仁柏接統傅德柯所部三營將沿山要隘移進十里嚴密設防出示招墾布置麤定於初四日回抵台北府城此剿撫南澳番社之情形也臣查統帶定字三營記名提督李定明上年剿辦加九岸社逗留不進此次進剿南澳又復延　不前該軍派同傅德柯一路傅德柯督隊前進該軍統領官俱不出隊僅派帮帶率勇百名隨後站隊傅德柯陣亡前敵槍聲未息該營卽發號收隊居心狡滑專務虚詐似此擁兵糜餉臨事不力萬難姑容除撤去統帶另委總兵王東昇暫行代理外應請旨將記名提督李定明褫去黃馬褂撤銷勇號革職以都司降補該軍右營營官總兵銜副將龍斌　習氣游滑不堪仕使請卽行革職所有尤爲出力之記名提督澎湖鎭總兵吳宏格自上年十一月調派總統各軍剿辦加九岸南澳兩處番社督勇開路伐木遇事身先不避艱險勞苦異常擬懇天恩從優賞齎已保提督銜浙江處州鎭總兵竇如田請以提督記名簡放已保叅將銜遊擊趙有才已保遊擊鄭運泰均擬請以叅將儘先補用並賞加副將銜已保千總柯定貴陳馨均請以守備補用並賞戴花翎其力戰陣亡之統帶鎭海中軍等營閩浙補用副將傅德柯請照總兵例從優議卹己保副將銜叅將李晴峯副將銜叅將劉秀顏守備熊文標併請一併　部從優議卹以慰忠魂除飭取各該員履歴咨部外所有剿平南澳番社請將在事將領分别賞罰以示勸懲各緣由謹售同閩浙總督臣卞寳第帮辦全台撫墾事務臣林維源恭摺具奏伏乞皇上聖鑒訓示謹奏奉硃批另有旨欽此○○馬丕瑤片再泗城府知府鄧輔綿聞訃丁憂所遺員缺查有陞用知府俸滿明江同知綬麟心地樸誠情形熟悉堪以署理據蕃臬兩司會詳前來除檄飭遵照外理合循例附片具奏伏乞聖鑒謹奏奉硃批吏部知道欽此○○馬丕瑤片再准部咨嗣後道府州縣無論何項勞績保舉歸入候補班人員令該督撫卽以此項人員到省之日起十限一年詳加察看奏明分别煩簡補用等因在案兹查有補用知縣梁卓漢業已試看一年期滿據藩臬兩司出具考語會詳前來臣查梁卓漢老成穩練辦事安詳歴經差委並無貽誤堪勝繁缺知縣之任應請留於廣西遇有缺出照例按班補用除將該員履歴送部外謹會同兩廣總督臣李瀚章附片陳明伏乞聖鑒訓示謹奏奉硃批吏部知道欽此○○頭品頂戴兩廣總督臣李瀚章署理廣東巡撫布政使臣游智開粤海關監督臣廣英跪奏爲粤海關籌解第一批京餉等欵銀兩委員起程日期恭摺仰祈聖鑒事竊照光緒十六年分京餉户部奏撥粤海關洋稅銀十萬兩新漕盈餘銀六萬兩又本年東北邊防經費奏撥粤海關六成洋稅銀十二萬兩又光緒十六年籌邊車餉奏撥粤海關四成洋稅銀二十萬兩又各關應解抵閩京餉改爲加放俸餉案内粤海關四成洋稅每結提銀六千兩又京官津貼改爲另欵加復俸餉每年粤海關應解四萬兩又内務府廣儲司公用每年額撥粤海關稅銀三十萬兩例分四季起解以上各欵銀兩均應赶緊籌解以濟要需查粤海關應解各欵銀兩向由號商先行借墊光緒十年四月間奏准仍行匯兌在案兹光緒十六年分第一批京餉等欵銀兩經向西商志成信協成乾銀號借銀一十九萬六千三百六十兩先行墊解隨後由稅收歸還飭據署廣東布政使王之春遴委補用知縣蔣鴻烈等領解光緒十六年分第一批京餉銀二萬五千兩另加平銀三百七十五兩飯銀七百二十五兩又新漕盈餘銀一萬五千兩另加平銀二百二十五兩飯銀四百三十五兩又東北邊防經費銀三萬兩又籌邊軍餉四成洋稅銀三萬兩又加放俸餉銀六千兩又光緒十三年分另欵加復俸餉銀一萬兩又光緒十六年春季廣儲司公用銀七萬五千兩加平銀一千一百二十五兩新增歸公加平銀八百七十五兩抬費用項銀六百兩統共銀一十九萬六千三百六十兩飭令該委員等領齎匯單文批於光緒十六年閏二月十一日由海運進京支取銀兩前赴户部内務府分别交納除分咨查照外臣等謹合詞恭摺具陳伏乞皇上聖鑒謹奏奉硃批該衙門知道欽此○○潘霨片再施秉縣知縣諸昌言調省遺缺查有清鎭縣知縣徐士謙謹愼從公堪以調署據藩司史念祖署臬司黃元善會詳前來除檄飭遵照外謹會同雲貴總督臣王文韶合詞附片陳明伏乞聖鑒謹奏奉硃批吏部知道欽此 
 
 

Page 13

 
 
[光緒十六年四月十四日京報全錄]  
　　宫門抄○諭旨二道錄前○發抄硃批五道○粤督李奏查閱廣東省城旗緑各營及附省營伍摺○又奏斥革舉人緣由片○又奏改奬道員片○又奏邊海駐防員弁分别奬勵片○又奏記名總兵等留廣補用片○貴撫潘奏開復知州暫革處分片○又奏委署知府片○又奏調署知縣缺片○四月十四日吏部翰林院廂藍旗值日吏部引見六十五名工部三名上駟院九名○鄭王等搜檢覆命○榮公假滿請安○貴鐸請假十五日○侍衛處奏派保和殿監試之王大臣派出頭班謨貝子温公愛隆裕理霍倫泰二班那王希朗阿榮和喜頤色楞額○召見軍機烏拉喜崇阿許應騤徐會禮○發抄長順奏雙全補五常堡協領奉硃批着照所請該部知道欽此○又雲騎尉舒麟開復奉硃批着照所請兵部知道欽此○魏光燾奏高敬昌補寗遠令奉硃批吏部議奏欽此○　李克常署瑪納斯副將奉硃批兵部知道欽此○劉瑞芬奏出洋人員候選訓導方培榮請奬　硃批着照所請該部知道欽此　○○頭品頂戴兩廣總督臣李瀚章跪奏爲查閱廣東省城旗緑各官兵及附省各營勇丁陣式技藝詳晰情形恭摺具陳仰祈聖鑒事竊照光緒十五年輪應校閱廣東營伍經臣於抵任後奏明請旨光緒十六年正月二十五日差弁齎回原片奉硃批卽派李瀚章認眞查閱欽此當經恭錄轉行欽遵伏查廣東地處炎荒武備亟宜講求各營員弁平時固以弓馬取材而臨陣斬衝全在槍砲制勝臣先經嚴飭各營勤加演習汰弱募强並令省標練兵各營一律兼習洋槍陣式卽分防塘汎各兵丁亦令更番抽練以冀悉成勁旅備禦有資兹會同廣州將軍臣繼格滿洲副都統臣興存漢軍副都統臣伊克坦於二月初八初九等日親赴校塲查閱駐防各旗營官兵及駐防水師裁併步軍營漢仗均屬壯健軍容復極整齊抬槍洋槍各陣步伐旣見嚴明練習尤爲純熟馬步箭枝中靶九成以上弓皆六力其餘躀跤對械環攻騙馬各項技藝亦頗矯捷可觀又於二月十六十七十八等日會同署廣東巡撫臣游智開調集督撫標廣州城守協各營官兵及各營練軍並屯紥附省之廣勝軍各營勇丁逐加校閱官弁旣一律年富力强兵勇亦無老弱充數除存兵額兵外槪習後膛洋槍間以行營平砲叅用洋操陣式仍用中國口號行列森嚴火器靈敏洋槍抬槍以及馬步箭枝中靶八九成不等亦有全中者額兵操演舊陣騎射刀牌雜技俱尙嫻熟甲械完備馬匹足額盤查鉛藥公費等項均無虧缺所有兵勇技藝出色者已當堂從優奬賞及記名拔補用昭激勸技藝生疎者亦卽分别責革以示懲儆連日詳加考校各將弁中尙無廢弛之員現仍諄飭加意訓練痛除積習講究外洋軍火存儲施用各事宜務令精益求精遇事皆收成效營伍日形起色庶足仰副我聖主整飭戎行之至意此外未閱水陸各營官兵或配船分路緝捕或調撥查辦匪鄉容俟隨時察看情形再行次第簡校所有查閱廣東省城旗緑各營官及附省營勇兵丁緣由理合繕摺具奏並將官弁兵勇箭鎗中靶成數繕列清單恭呈御覽伏乞皇上聖鑒訓示謹奏奉硃批知道了欽此○○李瀚章片再光緒十二年五月内准刑部咨廣東舉人羅熙堯丙戍科會試將試卷濳行携出是否該舉人自行作弊抑係旁人頂名入塲應先行斥革舉人飭緝追究等因當經轉行查辦去後旋准出使大臣張蔭桓咨舉人羅熙堯並未進京會試係被人頂名入場請將羅熙堯酌予開復由廣東查拿頂冒之人按律懲辦奉旨着照所請禮部知道欽此抄錄原奏恭錄諭旨咨行到粤前經轉行查照隨據民人羅廣賢在南海縣呈稱伊弟羅熙堯並未會試查係順天舉人羅任哲冐名領咨赴京領卷請傳案訊究並據羅任哲赴案投首供稱内戍科在京會試誤領同族舉人羅熙堯試卷入塲等情當將原領羅熙堯試卷票及水脚銀兩一併呈繳到案正在覆訊究辦間羅任哲乘間脫逃屢緝未獲該舉人係紫洞鄉人經前南海縣札飭黃鼎司巡檢徐佐清督傳覆訊光緒十五年十一月間徐佐清查知羅任哲濳行回鄉卽親到羅任哲家飭傳赴案詎羅任哲抗不遵傳輙與其兄羅嘉甫咆哮混罵並有凌辱巡檢情事實係恃符逞兇未便姑容查羅任哲係南海縣人由監生於光緒八年壬午科中式順天鄉試第二百五十三名舉人癸未科會試後註册以知縣歸部揀選光緒十五年更名羅壯圖奉准部咨行知在案兹據南海縣查明該舉人中式年分請予斥革禀由署理廣東布政使王之春署理廣東按察使王景賢詳請具奏前來臣等覆查無異相應請旨將南海縣順天舉人　選知縣羅壯圖卽羅任哲卽行斥革俾得從嚴拘究歸案審辦以肅法紀除咨吏部禮部刑部查照外謹合詞附片具陳伏乞聖鑒訓示謹奏奉硃批着照所請該部知道欽此○○李瀚章片再三品銜補用道廣西補用知府馮相榮於廣東剿辦九頭山洋匪出力案内經前督臣張之洞奏請俟補缺後以道員補用奉部核准又於攻克瓊州中東西三路黎巢客匪出力案内奏請以道員歸原省補用並請賞給勇號經吏部駁令另核請奬復經前督臣改請補缺後以道員仍歸原省補用奉部核准各在案兹據督辦廣東欽廉防務雲南提督馮子材咨稱查得馮相榮先於剿辦九頭山洋匪出力案内業經保奬俟補缺後以道員補用復於攻克瓊州黎巢客匪出力案内保奬俟補缺後以道員仍歸原省補用係屬重複請附奏改奬前來臣覆查無異相應據情籲懇天恩俯准將廣西候補知府補缺後以道員補用馮相榮改請俟補缺後以道員仍留原省歸候補班前先遇缺卽補以示鼓勵出自逾格鴻施謹附片具陳伏祈聖鑒謹奏奉硃批吏部議奏欽此○○李瀚章片再廣州旗營洋槍隊及步軍營官兵自光緒元年起陸續添練經前督臣於查閱營伍案内將出力各員附奏保奬奉旨允准在案本届大閱經臣會同將軍臣繼格等逐一校閱原練之洋槍隊固已益臻嫻熟改練之步軍營亦皆整銳可觀良由歴任將軍臣盡心講求指授管帶教習各員勤加訓練俾得成斯勁旅各該員歴久彌勤成效已著不無微勞足錄自應擇尤給奬以資鼓勵經臣會商將軍副都統臣照章將尤爲出力各員銜名分别等差繕具清單恭呈御覽合無仰懇聖恩俯准將單開各一併給予奬叙俾各營益加鼓舞勤奮於邊海駐防實多裨益其出力稍次各員由臣移咨將軍副都統臣酌給外奬用示限制謹附片具陳伏乞聖鑒訓示謹奏奉硃批兵部議奏單併發欽此○○李瀚章片再記名總兵陳兆興儘先補用副將朱芳遂高朝潽兩江儘先補用副將朱心源儘先補用叅將補缺後以副將補用程先超兩江儘先補用叅將徐永元副將銜兩江儘先補用遊擊劉克嶷留豫補用遊擊李本明游擊銜儘先補用都司吳嘉德梅文炳儘先卽補都司李先璧先後來粤投効均經前督臣張之洞分别留營差遣或令管帶廣勝營勇或飭帮帶練軍或委帶兵船巡緝或派隨剿黎匯歴辦要差深資得力現在操練巡防未敢稍形鬆懈各該員等俱係久歴戎行曾著戰績之員且於粤東地方情形均稱熟悉合無仰懇天恩俯准將陳兆興朱芳遂高朝　朱心源程先超徐永元劉克嶷李本明吳嘉德梅文炳李先璧等十一員各以原官留於廣東遇有水陸缺出按班補用以資策遣而裨　防除飭取各該員履歴册咨部並分别查照外理合附片具陳伏乞聖鑒謹奏奉硃批着照所請兵部知道欽此○○霨片再花翎博鄉額巴圖魯貴州候補知府席時熙前在修文縣屬中路地方辦理巡防借用牛租榖石合銀一千五百七十九兩七錢七分屢催木繳經臣會同兼署督臣譚鈞培於光緒十五年十月二十八日奏請將該員暫行革職追繳欽奉諭旨着照所請該部知道欽此遵卽恭錄轉行去後兹據善後局藩司史念祖署臬司黃元善糧儲道儲裕立詳稱該革員席時熙因公挪用榖價銀兩於叅革後限追繳已於限内先後完繳清楚尙知愧奮詳請奏明開復原官等情前來臣覆查無異合無仰懇天恩俯准將暫行革職之貴州候補知州席時熙開復原官　還翎枝勇號出自鴻慈除咨部查照外謹會同雲貴總督臣王文韶合詞附片具陳伏乞聖鑒訓示謹奏奉硃批着照所請該部知道欽此○○潘霨片再署都匀府知府　雋熙調省遺缺查有候補知府王繼先辦事穩練熟悉苗情堪以署理據藩司史念祖署臬司黃元善會詳前來除檄飭遵照外謹會同雲貴總督臣王文韶合詞附片具陳伏乞聖鑒謹奏奉硃批吏部知道欽此○○潘霨片再修文縣知縣龔啓　撤省遺缺查有甕安縣知縣陶茂恭悃愊無華堪以調　又有遵義縣知縣崇俊調省遺缺查有現署貴筑縣事安平縣知縣吳成熙辦事勤能堪以調署又湄潭縣知縣札克當阿告休遺缺查有畢節縣知縣李應華篤實有爲堪以調署據藩司史念祖署臬司黃元善會詳前來除檄飭遵照外謹會同雲貴總督臣土文韶合詞附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒十六年四月十五日京報全錄]  
　　宫門抄○諭旨二道錄前○發抄硃批四道○川督劉奏民人戳劃傷無服族姪姪女身死並刃傷族嫂平復審明定擬摺○大臣奎等奏請撥澆樹銀兩摺○浙撫崧奏辦理春賑並閱伍順道察看地方情形片○廣西撫馬奏記名提督侵扣營私廢弛軍務請旨革職摺○又奏委署知縣片○四月十五日户部通政司詹事府八旗兩翼值日無引見○信侯假滿請安○召見軍機張蔭桓高釗中續昌○發抄松椿奏嚴除玩梗以靖地方重情匪犯仍就地正法奉硃批着照所請刑部知道欽此○又漕船開行日期奉硃批户部知道欽此○又堰盱同知蔡鎭仍回本任奉硃批吏部知道欽此○倪文蔚奏鄭工出力之知府鄒覲臬等仍照原奬奉硃批着照異常勞績分别旌奬該部知道欽此○○頭品頂戴四川總督臣劉秉璋跪奏爲新都縣民黃由裏戳劃傷無服族姪黃海海姪女黃丑丑各身死並刃傷黃廖氏平復審明定擬恭摺具陳仰祈聖鑒事竊據新都縣知縣馬浩原審解縣民黃由裏戳劃傷無服族姪黃海海姪女黃丑丑各身死並刃傷黃廖氏平復一案前署按察使黃雲鵠核恐案情未確發委審訊兹據成都府知府朱其煊等審明由司解勘前來臣提犯親審緣黃由裏籍隸該縣與無服族弟黃由泰素睦無嫌黃由裏貧無房產在外與人帮作短工每月工畢卽在黃由泰家借宿光緒十五年二月間黃由泰由家中遺失盌盞未見旁人往來心疑黃由裏所竊向黃由裏查問黃由裏斥其不應混疑彼此爭閙黃由泰卽不准黃由裏在伊家歇宿黃由裏嗣往别家借宿因黃由泰失盌之事已經外揚人均不肯招留黃由裏被逐無處栖身又恐賊名難洗心懷忿恨欲與黃由泰拚命三月十二日早黃由裏身帶防夜尖刀前往黃由泰家尋釁適黃由泰出外工作未遇黃由裏見黃由泰幼子黃海海幼女黃丑丑在屋内頑耍黃由裏臨時遷怒起意將其子女一併殺死洩忿當卽赶攏將黃海海側按倒地拔出身帶尖刀戳傷其肚腹右脇右後肋因尖刀鋒利致由右肋穿透過左肋黃丑丑跪逃黃由裏赶上亦用刀戳傷其左脇近石刀　帶劃傷其左手腕倒地黃由泰之妻黃廖氏在竈房煮飯聞聲攏前瞥見喊拿黃由裏用刀戳傷其左𦚼䐐近左由浮皮穿透過近石左肋維時黃由泰轉回約隣舒萬森等聞聲亦各趨至攏救無及查看黃海海黃丑丑俱已因傷殞命向黃由裏詢悉情由黃由裏乘間帶刀逃逸黃由泰往告其兄黃正興報騐詳緝獲犯訊詳批飭審訊嗣據該縣覆審定擬由府解司前署司核恐案情未確發委審辦兹據成都府審明仍照原招覆解由司解勘前來臣提犯親訊據供前情不諱詰無預謀致死及起釁别故並逃後行兇爲匪與知情容留之人案無遁飾查律載同姓親屬相毆服盡至死者以凡人論又例載殺一家非死罪二人擬斬立决梟示酌斷財產一半給被殺之家養贍各等語此案黃由裏因挾黃由泰疑竊斥逐之嫌往尋黃由泰拚命未遇臨時遷怒起意將其幼子黃海海幼女黃丑丑戳劃傷各身死並刃傷黃廖氏平復實屬兇惡黃海海係該犯無服族姪黃丑丑係該犯無服族姪女至死應同凡論死一家二命黃海海等均在十歲以下例無殺死一家二命均係幼孩應行加重明文自應仍照殺死一家二命例問擬黃由裏除刃傷黃廖氏平復輕罪不議外合依殺一家非死罪二人擬斬立决梟示例擬斬立决梟示照例刺字事犯在光緒十五年三月十六日恩赦以前核其情罪係在不准援免之列應不准其援免該犯訊無財產無憑斷付黃由泰疑竊有因與誣竊不同應與救阻不及之舒萬森等均毋庸議是否允恊除將全案供招咨部外所有此案審明定擬緣由理合循例恭摺具奏伏乞皇上聖鑒勅部核覆施行謹奏奉硃批刑部速議具奏欽此○○奴才奎瑛意普志元跪奏爲請撥澆樹銀兩又届三年現查情形無可再减應請勅部議撥以濟要需恭摺仰祈聖鑒事恭查慕陵慕東陵地面加添二限樹株澆灌經費前於光緒四七等年均經前任守護大臣等以此項樹株係屬加添澆灌旣無正欵廣恩庫又無盈餘若因經費支絀遽行停止不惟前功廢隳固屬可惜而蔭護攸關更未敢率請輕議節經部臣先後議准每年由直隷藩庫撥銀三千兩以三年爲限迨至光緒十年體察情形擬請照前次部議每年由直隷藩庫撥銀三千兩經　部議由直隸總督就近派員查勘據實覆奏隨准直隸督臣委員查勘設法撙節於冬令澆灌時將初二兩限歸併酌量减水减去一　兩每年撥銀二千兩光緒十三年仍請展限三年由直隸藩庫每年撥二千兩奏經户部議准各在案惟查各山地面坡勢陡峻雨水流而不停原種樹株年久未能茂密始經奏請加添種樹之時皆係鑿石如甕添換安土必須時加澆灌方能土有餘潤木漸滋榮自奏請開辦之始至今共需用經費銀十萬餘兩現在二限加添樹九千五百四十株歲需澆灌銀二千兩每株核需銀二錢零以每年澆灌四次計之每株每次止需銀五分有奇其澆灌次數以及需用銀數均已極力撙節無可再减奴才等謹查各山樹木青葱寔爲灌漑之效其遽難停减情形節經各前任縷晰詳陳久在聖明洞鑒之中現在展限又值届滿奴才等公同商酌此項澆灌銀兩擬再展限三年每年仍由直隷藩庫撥銀二千兩以濟要需相應請旨飭部議覆遵行謹恭摺具陳伏乞聖鑒訓示謹奏奉　硃批户部議奏欽此●○○崧駮片再浙江省上年災區較廣蒙恩頒帑撥欵京外官紳捐募接濟業將冬賑分别散放奏明在案本年春閏爲日甚長賑務尤爲切要奴才於未經出省閱伍之先與籌賑總局官紳妥籌商辦除被災較重地方貧苦乏食仍須賑濟者分别撥欵散給此外則購米平糶至各處塘堤圩埂應須築者派委員紳勘估分别興辦此項代賑各工所用欵項皆係各省捐助及本處紳富典絲各捐民捐民辦與官工不同統歸賑務報銷不特窮苦小民得以傭工就食且於水利農田不無裨益現已次第辦理奴才遂　閱伍之便周歴各郡順道察看接見紳衿細詢民情均稱安謐其被災之處水已消涸種植菜麥一律青葱嘉興湖州二府屬素重蠶絲該二郡所值　樹低區曾被水浸未能暢發高阜滋培長養漸次成陰現在已届育蠶倘得天氣晴暖春花蠶絲收成可望農民不致拮据堪以仰紓宸厪謹將浙江省辦理春賑並閱伍出省順道察看地方安謐緣由附片具陳伏乞聖鑒冉兩江督臣曾國荃奏派加賑委員安徽候補道任錫汾已抵湖州奴才與之晤談已與各縣官紳商同按户給票次第接續散放當飭各地方官紳妥爲照料以期實惠及民合併陳明謹奏奉硃批知道了欽此○○廣西巡撫臣馬丕瑤跪奏爲特叅侵扣營私廢弛軍務之記名提督請旨卽行革職以肅軍政恭摺仰祈聖鑒事光緒十五年十月二十八日奉上諭軍務平定以來各直省設立防營朝廷歲糜鉅帑不知凡幾各營勇額糧餉必應事事核實方足以鼓勵軍心近聞軍中惡習往往虚冒額數尅扣餉項統領營官養尊處優並不隨時操練一切廢弛情形幾與從前緑營積弊相等殊堪痛恨着各將軍督撫將該省現有各營隨時嚴查如有前項情弊卽行嚴叅治罪等因欽此欽遵在案廣西水陸防營前經臣奏定章程督率整頓春秋兩季派營務處道員分往查閱臣仍隨時留心考察有弊則懲查得管帶駐扎全州界首防營記名提督唐本有人地不宜臣以其昔曾援黔疉著戰功熟習貴州苗疆情形適慶遠協副將員缺需人該協轄境毗連黔疆委令署理另派副將陳建勳接帶防營旋聞唐本有有侵扣勇餉營私漁利情事飭春季查閱道員方長華查辦去後兹據方長華禀稱馳詣界首督率陳建勳調集點騐勇丁半多疲弱衣械均不整齊並提哨弁訊知唐本有圖侵曠餉遇有懸缺並不以時募補且以疲弱充數藉可尅扣餉銀營務因之廢弛迨經交替臨時招補希圖搪塞槍砲刀矛多非素習竟至不可校閱並查有使其親屬於該處開設鹽米雜貨店抑令勇丁向買酒食加償盤剝及營私擅役勇丁皆人所共見似此貪劣妄爲廢弛營伍殊出意計之外若不卽予叅處何以肅軍政而除惡習除將慶遠協副將另行遴員署理並飭陳建勳速將界首防營哨弁勇丁逐加簡汰切實整頓外相應請旨將發粤差委　記名提督唐本有卽行革職以示懲儆謹會同兩廣督臣李瀚章恭摺具陳伏乞皇上聖鑒訓示謹奏奉硃批另有旨欽此○○馬丕瑤片再署理蒼梧縣知縣洪昌言調省差遣所遺員缺查有現任羅城縣知縣調補蒼梧縣知縣汪煥墀年壯才明安詳穩練堪飭令先赴署理所遺羅城縣知縣員缺查有馬平縣知縣孫憲敦性情謹飭心地慈祥堪以調署據藩臬兩司會詳前來除檄飭遵照外理合循例附片陳明伏乞聖鑒謹奏奉硃批吏部知道欽此 
 
