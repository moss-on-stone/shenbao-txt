# 1896 - 100 - 4908255

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[校印王氏潛齋醫書五種○脈學四種] [  圖書集成局代啓]  
　　潛齋醫書五種海寗王士雄先生所著先生博覽羣書研究醫學數十年著手成春名布遐邇其書風行海内久爲醫林鴻寳惜原板久已　漫翻刻訛悞甚多讀者憾之今緯文閣主人倩本局用新鑄鉛字校印紙張潔白字畫清楚一洗模糊之弊首醫案正續次病源匯　次古今辯論一案一方條分縷析誠醫學津梁也○温熱經緯是書彚輯名人方論互相參考發明仲景諸家奥義實辨别温熱之要書也○飲食譜詳考食　之本性功用洵衛生之寳鑑醫家不可不知○增訂霍亂論是書經烏程汪曰楨先生重加編訂益爲詳備首病情次治法次醫案次藥方共五種句部洋一元半○脉學四種一爲李瀕湖脉訣二爲奇經八脉考三爲脉學緝要四爲李士材診家正　每部碼洋六角在上海三洋經橋緯文關　莊　售 
[論宜厚結俄歡]  
　　俄羅斯地跨三洲帶甲百萬稱爲天下之雄國其駕馭歐洲諸邦有高屋建瓴之勢故俄人欲西向而爭歐洲歐洲大小諸邦莫不辣然震動如英如法如德如奥皆必並起而禦之義比荷葡亦隨之俱興約縱連衡同盟合好互相締結以冀各保其疆士各安其民人庶幾得幸以無事故歐洲今日之俄猶昔日戰國時之秦也惟歐洲諸國燭照於幾先預籌乎日後深謀遠慮莫肯割尺寸之土以畀俄藉以裒益乎俄俄人亦知其然故三十年來俄人急思變計轉而他圖不肆其西略而專注乎東封滅基華誘巴社煽惑回族俾携貳於英於是英之防俄愈亟而其所以策保守印度者愈嚴俄於西伯利亞諸處擘畫經營不遺餘力軍艦之往來琿春者羽集鱗萃接跡連帆夫豈徒爲商務而然哉一旦鐵路告成連環交貫不獨東方之所深患亦歐洲諸國之憂也俄人在東方跋扈飛揚幾於不可復制其關繫於英者尤重故俄人之得志非英之福也昔日亞洲諸國棊布星羅咸備王會之圖而預共球之列自歐洲諸國航海東來皆藉通商爲名恃其船堅砲利兼併人國印度全土已折而入於英東南洋諸島國無一存者今如越南暹羅緬甸悉爲英法所割據日本亦乘間伺隙而縣琉球爲冲繩轉瞬間朝鮮又見告矣日人崛起於東瀛幾欲與歐洲諸大國抗衡比權量力勢將自雄然而日本强盛於一時夫豈歐洲諸國所樂聞哉日人而善守其强猶可無慮否則將指摘之交加猜忌所叢集故其戰勝也非爲日本今日之福正恐種將來之禍鷸蚌爭持而漁父伺其旁蜩　相承面黄雀乘其後善覘國勢者皆持遠交近攻之說日本與俄正爾毗連正諺所謂鄰之厚君之薄也日本前歲且兵入犯其意不祇在通商兼欲得我土地昌言能治朝鮮而值之强能興東三省而使之富其取忌於俄人者實在此去年中日和約旣有成議俄人深懼日本若得佔有潦東則與西比利亞土壤相連犬牙交錯設使日人設法圖治夫豈俄人之利哉故糾法德二國會戰艦於烟臺强邀日本删改割地之約於是中國北方諸地失而復得因此心感俄人弗置而專欲與俄交好獨李君提摩太曰三國之拒日祗各爲其本國計非爲中國地也法國兩珠日報亦嘗彰月較著以言之李君更申其說曰凡事當斃然於其命意之所在否則但顧目前不知日後但觀迹象不察隱微馴至誤認邦交貽禍於國計民生者靡所底止此　　人所大懼也華人中亦有與李君之見相同者謂亞洲中自立之國惟中與日耳苟欲興亞中日當聨爲輔車脣齒庶可長保昇平奈之何日之不明斯理也趾高氣揚轉欲反戈相向夫豈能明大義者哉今中國因與日本有仇而欲與俄結好無異乎前門拒狼而後門進虎也非計之得也余則謂不然俄人之有德於我固已顯見我國家禮亦宜之講信修陸愈以結俄之歡心亦固重邦交者所應爾况俄人自昔以來聘問往還不絶於道皆以玉帛而不以干戈待俄厚於他國誰曰不宜苟不以禮意纒綿以至或生嫌隙不特非睦鄰柔遠之道抑亦於國事無所裨益夫使但拘泥定制談道學而不明情勢至墮南宋之積習豈所望於今日哉嘗記曩時之論列洋務者或曰宜防俄或曰宜親俄或曰宜結英以制俄或曰宜聨俄以　英皆非善於處鄰交者也一言以蔽之曰我無爾詐爾無我虞開誠布公來斯受之而已斯千古外交之要法也故在今日莫如厚結俄歡 
[諭旨恭錄]  
　　二月二十二日奉上諭溥齡等奏菩陀峪萬年吉地東西配殿等處應修各工請飭　勘開單呈覽一摺著端郡王載漪禮部尚書李鴻藻恭詣菩陀峪敬謹查勘另片奏請添建修理值班房間等語著　　等一併查勘奏明辦理單片併發欽此同日奉旨永隆現在出差所管廂黄旗漢軍副都統著色楞額署理欽此 
[租界未定]  
　　重慶采訪友人云日本總領事珍田君帶同通譯官楢原君開辦租界事務大憲委洋務局員　觀察鶴年及川東道張譪卿觀察巴縣國子逹大令在江南館望江樓會議與之會商其中按照馬關條約行駛輪船一節華員以川江狹隘灌險溜急設與民船相碰損失人命貨物應先訂明如何賠補並在途中趨避之法日員多方推諉至通商租界以王家沱指給日員嫌其不便尚在遊移若初通商之日日本商人至多不過百人擬暫居城内租界中應設巡捕華員欲照寗波口通商口岸之例辦理日員未允不得已擬查明蘇州杭州辦理之法再行商定 
[白門火警]  
　　金陵訪事人云本月二十五夜二鼓忽聞鳴鉦聒耳急出詢問知係三坊巷周益興金腿店後失愼其時人皆就寢聞得中進屋内爆裂之聲披衣起視而火勢已冐穿屋頂旋經各鋪水龍洋龍馳至灌救吸水噴射得卽息滅共燬去樓房上下六間按該宅係陳姓市房業被火災兩次此次翻蓋房屋甫告落成不意火德星君更番戾止至查其遇禍之由則又深夜無人莫解種火何處豈天災非人事耶眞無從懸揣矣 
[散勇閙事]  
　　天津訪事人函云駐紥河西務老湘軍虎字十營撤回唐沽附輪回籍悍卒乘機欲動略列前報兹悉殺死營哨官共十三人勇等亦斃三人唐沽鐵路公司局長於二月十九日起爲之設壇建醮三晝夜施放珈瑜燄口說者謂該官弁不恤兵艱祗知尅扣釀成大變身命不保生固不得爲人死亦何得有鬼至於該勇犯上作亂死有餘辜尤何足道日前訪事人宿病新瘥語焉不詳兹補錄之查虎字十營雖曰老湘而篡名軍籍者不盡三湘子弟正月間奉文遣撤全隊回津除山東直北等處之人已繳鎗械號衣遣令歸農外湘勇祗繳洋鎗仍留號褂所以杜冐混而便督上輪船也其時各勇例有恩餉營官照領有已發者有未發者有雖發而不足額者正月二十九日午後督上火車開赴 
 
 

Page 2

 
 
唐沽該勇卽嘈雜不願登車嗣知尚有加賞銀六錢亦被抺却於是搜索營官務在必得大肆喧譁縣署向派有差役駐站至是上前彈壓被毆受傷復疉石車前使不得去致悞車期約一點餘鐘鐵路總辦由德律風禀白虁師虁帥立派武巡捕兩員恭捧大令前來撫慰違則處以軍法於是始登車而去惟該軍半皆哥老會當桀鷔不馴放心堅而力果此二月初四日事也旣至唐沽除南行外淍留四營擬候海定輪船來裝然人數已不過數百已時將傍晚兇悍者仍索恩餉於營哨官相約不得卽以白刃從事是夜殺官弁八人其中一人約三十餘歲服藍湖縐小关皮襖紫半臂被刃踢落河内遇救舁至客棧以養傷有三人偵知往搜客棧此人尚能言語並有銀兩錠在夾袋中出獻央求饒命三人謂汝向日視錢如命我等被汝朘削已久何今日祗此兩笏猶欲捨以買命耶我等向祗要錢不要命今却要命不要錢矣置銀不顧擬飲以刃棧東夥跪地乞憐始免於棧内奏刀曳至河旁裂其衣而肢解之可見怨毒之人人深矣大沽直字營史軍門聞信帶勇二百名亟前靖亂而紛拿不已此初四夜情形也初五日餘波未平又殺官弁五人餘容續佈 
[羊城近事]  
　　廣州訪事人函云廣西之柳慶南太四屬去年因天時久旱禾稻無收　狀早已無告現又青黄不接民食益艱草根樹皮羅掘殆盡哀鴻遍地垂斃堪憐前經廣濟醫院廣仁善堂購米賑濟而督憲譚宮保於兼圻責無旁貸特於十四日傳見西省之筮仕粤東者垂詢災况是日進見候補道府及同通州縣共二十餘人各舉災情詳細禀告宮保惻然勳念飭司籌欵往賑並擬咨商西撫史中丞奏請蠲緩云○候補府陳太守武純之長公子與候補府周太守恩慶之女公子聨婚涓吉本月十八日在省寓公館榮娶刻下兩公館皆已張燈結彩陳設一新矣○督憲謂宮保謹詹二月十二日就本署恭上御賜福字是日將軍保留守摺差由京回省亦恭奉御賜福字一方於是文武各官往兩衙門賀喜者有如山陰道上應接不暇矣○粤東賭風甲於他省自上年故撫馬中丞嚴行示禁弊絶風清地方官皆顧考成無敢得規包庇現聞有等不肖旗兵勾結匪徒開塲聚賭以爲旗地非地方官所敢越俎事爲將軍訪聞赫然震怒立傳八旗將官到署嚴諭責查庇賭之兵盡法懲治並會商督憲轉飭保甲局許其隨時到旗民境内稽查庶免藉旗庇護之弊○沙面河道年久失修日形淤塞每當潮退舟楫卽不能暢行實於商務有碍前由各國領事禀請疏濬大憲俯如所請札委卓營統領李芷香大令會同地方官辦理定期月内興工至新基渡頭一帶海關騐貨廠在焉船隻出入尤多亦擬一律鍫掘前日有海關西人數名乘坐杉板沿河勘視諭令佛山各鄕渡船等退出以免阻碍工程詎各渡船以爲一經退出卽不能復回停泊勢必至於失業疑慮之下竟遷怒於西人羣拾石頭遥擊西人見衆情難以理喻飛棹而去現聞各渡船會議俣力抗阻約定於十八日罷市槪不載客開行以示挾制未曉委辦是差之李大令及地方官等如何調處耳容俟訪聞續報 
[巫峽春猿]  
　　宜昌訪事人云東湖縣魏明府遠猷現已交卸新任余令尹已於二月初九日接印視事矣聞魏明府奉委令往少市辦理新開洋碼頭事件不日卽便起行往沙云○宜昌府存太守之夫人謝世二月初一設壇誦經七日初七日寅時發引是日排齊全副執事約有數千人上路靈柩在南間外之龍王廟暫厝因該廟係存太守重修故也上路時正值大雪紛紛送者闔城文武及紳耆等約數百人靈柩用四十八人擡扛另紥一大白仙鶴獨立署内人役均穿白衣擡柩人一色緑衣上畫白梅花存太守自穿孝服在柩前步行膝下只一女公子十餘齡坐轎内捧靈位觀者謂向來出殯無如此熱閙云○前報宜昌由下路辦來之米兹悉非地方官所辦乃本省張香帥回任查得合省米貴如珠因先在下江辦大宗米石來湖北分發各處平糶地方官又將本城各大户之存榖買出整米發賣昨有人云每升四十八文是糙米未冲碓者米内榖多較在河下每廿五十文者相去甚遠河下之米做飯極好現在下江辦來之米尚未發糶不知米色何如也上月初六七日天氣陡寒初七日五更以前大雪霏霏瓦上全白地下則隨落隨化午後略小夜半又飛初八日極寒較去冬爲甚初七春分反得大雪亦爲前所稀有現在多有患喉疼者得此一雪可少止矣○某洋行收買洋錢每元可換九百文然小錢甚多只有四六之譜查悉此小錢皆由該行在漢口收買而來攙和用出藉以盤剥小民此等奸商地方官知而不禁將來市情不知伊於胡底也○某家廚子某甲前日與同住之革丙以小事口角内竟恃蠻將甲打得皮破血流昨經鄕人出爲調停皆謂丙太兇横甲亦有不是令丙敷補了事甲則請醫自調云 
[仙霞問俗]  
　　福州　事人函云新任閩縣李大令有琨下車伊始卽以認眞詞訟爲已責凡民間告狀三八定期必親提抱告問明如何情形不應准者立將原呈擲　　應予准理卽當堂出票飭差拘辦十分迅速前日有甲某赴案控告大令訊明屬實當堂寫票交差前往拘捕卽時退堂至次日大令公出回署傳該差詢以前日飭拘某乙現獲案否差茫然禀稱尚未往拿大令怒甚喝令重打四百下限令卽速拘案一時諸差聞之爲之毛髮悚然○閩中爲産木之區由上府延溪河一路販運而來顧溪灘險惡駕駛一或失法勢必冲撞灘石立時漂散無遺因而失業者不知凡幾有一種鄕民貪圖散簰之利爭拾木植木商援例出貸贖回抗不遵贖則禀之官亦勢使然也上月間侯官某都鄕民亦因抬取散木計二百餘根後被水師砲船某弁聞知出番蚨三元向其賣去旋該木商與該都鄕民索取原木鄕民則以已繳砲船爲詞不料該船弁只還有五十根皆係小木其大木仍匿未繳木商於是相率具呈禀請地方官從嚴追辦云○南台觀音井有羅孝子名義進字孚高父年八十七歲同懷二人皆已娶室獨孝子未娶有勸之納婦者孝子云假如有室所入之貲便不足以供菽水自奉甚儉堂上則甘旨常豐父病瞽孝子以舌舐之得復明平日孝行垂數十年不倦里閭皆欽慕之不料孝子竟於上月溘然長逝享春秋五十有三閩中名下士如力孝廉鈞林孝廉紓諸君述其孝行布告四方并擇二十二日爲之發喪鄕先生多有往弔者有陳翌臣進士景韵贈以輓聨云甘以不孝孝孝愈苦變爲養娶妻之局孺慕終身門内完人開創格得其無名名名益眞聽瀕危呼父之聲旁觀感動海濱公論自千秋○督憲邊潤師於上月十九日親臨貢院考校鰲峯鳳池二書院生監文童鰲峯生監文題月無忘其所能可謂好學也已鳳池生監文題切問而近思仁在其中矣童生文題同百工居肆以成其事詩通塲賦得中和節近農書得書字五言八韵有外委郭調龍前在台灣奉安平協鎭李恊戎檄委辦台灣隆恩官庄墊欵至數千兩司事書吏所欲不遂又以武員不甚解事從中含糊播弄以致欵無著落旋台地又割畀倭人更無從澈底根查該外委無力賠償負冤莫伸日背黄狀沿途痛哭觀者如堵無不惻然 
[增募巡勇]  
　　揚城爲水陸通衢南北孔道跋來報往絡繹如梭且新舊兩志城地方遼闊巡查最關緊要加以日前粥廠止杓就食貧民雖經上憲派員資送回籍而溷跡逗留者亦復難免加以江北及十二圩等處粥廠刻下一并停止前此就食南來者至是悉紛紛北旋均由城經過巡查彈壓實爲當時急務刻不容緩因是府憲沈太守於團防撤後所有府署巡勇誠恐不敷籌思再四只得暫爲添募勇丁數十名派委員弁督率在城廂内外晝夜逡巡以靖地方而緝奸宄一面檄飭管帶嚴加約束並發貼簡明告示一通云府正堂示現在添募勇丁專爲巡防而設日夜分道緝查委員輪流督率不准出外滋事以及訛索恐嚇如違許卽扭送定行提訊責革賢太守保衡閭閻之道可謂至矣 
[設局織綢]  
　　鄂撫譚大中丞教民植桑育蠶繅絲織帛之法就省會開設蠶桑局招民間聰敏子弟百許人學習組織安機數十張日可出寗綢縐紗荆縀秋羅等各數匹小民見成效已著爭相講求果能成效可觀則緑葉成陰機聲徧野閭閻生計日厚矣 
[茶市述聞]  
　　漢口采訪友人云昔者鄂省紅茶開市時各路茶商皆携銀至漢口向各錢店換錢以供入山購茶之用兹者錢貴銀賤茶商受累實深遂相與互商另籌新法凡入山購茶之客以錢銀各半付茶户茶户素仰茶商鼻息無不唯唯順從○羊嶁峒爲茶莊薈聚之區日來 
 
 

Page 3

 
 
茶市初開小本營生者流無不趨之若鶩賭塲烟窟更復碁布星羅而鄕里女郎藉揀茶作生計者尤易黏花惹草平地生波省憲因委王君士鑑前往彈壓以期防患於未然 
[鹿城桃汛]  
　　温州采訪友人云霪雨兼旬米價陡漲目下上曰糙米每石售至洋銀三圓二角殷户往往囤積居奇閉不肯糶舒端甫太守以民食攸關擇吉三月初先將贏餘倉榖發售每洋銀一圓可糴八十五斤預行出示曉諭訂以五日爲期○鳳凰洋一帶久爲宼盜淵藪逢船便刦行旅視爲畏途宗觀察會同劉鎭軍禀請大憲派永清富海兩小輪船常川巡綽○永嘉糧書袁老二夙有劉盤龍之癖與周阿南之子周某在晏公殿巷厲姓家作葉子戲五木無靈三戰三北以致侵呑公欵無計彌縫遂於上月十九日潛服阿芙蓉膏畢命事後屍屬以因賭害命等情榖琴堂控訴噫賭之害人眞甚矣哉 
[蘇臺雜錄]  
　　據訪事人云江蘇學憲龍大宗師行文蘇屬飭各縣一體准於三月初二日縣試四月初二日府試現各縣尊已出示曉諭俾與試人等咸知遵照連日各處與試文童紛紛束裝來城假貢院前考寓靜候取齊○二月二十三夜四鼓時西貫橋堍鳳鳴臺茶肆内之燒餅鋪爲宵小撬門掩入將蒸籠内饅首數十個食去肉心僅剩皮殼仍抛籠内又將錢筒内青蚨數百翼及猪油一大盆一并取去時該鋪學徒二人因酣睡不醒賊卽將其被面上所蓋之衣服盡行揭去迨醒時賊已去如黄鶴二人面面相覻徒喚奈何而已同時道前徒某紙鋪亦被撬開牌門竊去青銅十餘千番佛若干尊又吉利橋堍某錢鋪亦被撬門格格有聲幸鋪夥等驚覺立卽起身呼喊該竊始懼而遁○二月二十三日上午由金陵解到男女犯各一女犯年甫二十餘丰姿綽約體態嬝娜雖鐵索琅鐺而沿途猶顧盼嫣然毫無羞恥男犯則一望而知爲兇惡聞之差云該犯等家住南京鄕間距省城數十里該女犯尚未字人先與某甲私識花前月下數載於兹儼如伉儷甲屢欲倩媒說合不知因何中止詎女水性楊花近又舍甲而就乙竟爲乙誘之偕遁甲自失女偵騎四出旋訪知匿跡某處當卽懷刃而往果見女與乙合室同居遂不問情由闖入扭乙兇毆併出利刃躍躍欲試詎甲非乙對手反被乙接其刃而致斃焉於是鄰右人等喚集地甲將乙連女一併獲住解送衙門報案官憲准詞詣騐立提姦人姦婦升堂研訊皆供認不諱遂俱釘鐐分别收監一面備文申詳上憲奉批解省過司臬憲吳廉訪飭委按經廳臾司馬騐明二犯箕斗發元和縣分别監禁云 
[備迎軍憲]  
　　本縣黄大令探悉前任盛京將軍裕軍憲調赴福州新任取道申江將次抵滬立飭辦差丁役前往金利源碼頭赶辦供張以備迎迓 
[訂期報謁]  
　　奥國駐滬總領事夏君士前曾因事請假回國兹已假滿來滬仍回本任日前駕臨英公廨拜會讞員屠别駕别駕定於本月初二日午後二點鐘時至領事署答拜四點鐘時復拜會意大利國領事計君細此雖係往來酬之常情然可見中西輯睦也 
[英使啓行]  
　　英國新任駐華欽使航海來滬前已錄入報章今日欽使乘怡和洋行某輪船赴天津以取便道入都供職 
[團操略記]  
　　前日禮拜六西商團練兵照章赴賽馬塲團操昨日午前齊集三馬路紅禮拜堂經牧師誥誡一切然後散師聞下禮拜六有香港將軍來此簡閱矣 
[會勘馬路]  
　　本縣黄大令昨日午前帶同書役亭耆鳴騶出城會同馬路委員朱森庭明府水利局委員周秋江司馬督標奇兵營統帶鄒燮祥遊戎撫標滬軍營管帶劉開斌遊戎及各巡防委員同仁輔元堂董事等往浦灘一帶履勘自集水碼頭起至南碼頭止開築馬路應得何處放闊何處收小待勘後禀明道憲黄觀察卽便擇日興工 
[飭備丈灘]  
　　本縣黄大令昨日諭令差役薛貴及亭耆人等整備丈勘定於三月初一日前往廿三保十五圖吳淞江一帶履勘德商孛蘭泰與華商孫理堂因漲灘糾葛一案勘明核奪 
[團兵墜馬]  
　　某號西捕回充西商團練兵當馬隊前日禮拜六爲操演之期偶不經心從馬背跌下致傷右足旋經人舁送革處西醫院求治大約可無妨碍也 
[會訊定鉛案志略]  
　　德商瑞記洋行投該管領事署控華商萬生昌號主鄔仁甫定鉛不出施總領事據情函致英公堂請屠别駕傳鄔會訊别駕立飭差役將鄔傳案前日會同德繙譯民單君維廉升座研訊瑞記東人因事未到鄔供去年向瑞記洋行定購鉛一用言明三閱月内貨可到滬詎料目今始到遂致廢而無用况按照市價每噸已减去銀二錢今瑞記每噸只允减去五分此事實係瑞記悞期所致萬祈祥察别駕據情商諸單君以此案旣由洋商悞期所致過在洋商遂諭鄔曰爾如有不服該洋商之處儘可赴該管領事署控告鄔唯唯而退　　 
[英廨晚堂瑣案]  
　　江西人潘芝巖控章天順板箱主章煥文所欠墊洋銀三百六十餘元屢索不還意圖呑賴屠别駕飭將原被告分别交人保出補詞呈候訊奪前日晚升堂提訊潘訴稱小的原籍江西廣信府年三十有三父親向日出外經商光緒十一年之夏由臺灣販木來滬及抵申卽至伊家言及久病不離萬分苦楚望格外成全旣而因病逝世棺殮無貲父親念及鄕誼不忍坐視代購棺本一具計洋銀八十餘元連零星費用及出殯諸費共二百餘元後章妻吳氏因乏人經理作務與父親商懇代爲經理父親允之旋於是年八月接手代付房租洋銀一百五十元其年之春吳氏將父親辭歇父親邀同江西同鄕諸董事眼同將經手帳目結清計共代墊洋銀三百六十餘圓有諸董事爲証在帳上註明俟章子煥文長大後如數歸還未幾父親亦因病棄世小的屢次來滬向索吳氏終於游約不還迨至上年小的携妻子來滬再三索取閱時妻子在寓中抱病殁於旅館刻下小的困苦異常無從歸里日前又向煥文催索渠非但分文不付反出許多不遜之言不得已扭至案下求卽訊追供畢檢呈清帳二本煥文供稱小的年二十有三歲父親原籍江西廣信府向在治下開設茶葉板箱作至光緒十一年七月逝世其時小的年祗一十有二作務由母親經手至八月延潘爲司帳次年正月查出弊竇多端遂經母親辭歇結算之下知被侵用若干母親邀集同鄕董事向之理勸不子深求誰料潘棄世後其子芝巖迭向小的勒索日前又誘小的至跪馬廳畔某酒樓沽飲突糾集無賴多人扭赴案下誣控别駕不子准理一併釋出著自行料理毋得遽興訟端○江北某縣人唐萬有扭徐阿二及東洋車夫陳阿榮張二郎等人至公廨控訴别駕庭訊之下唐訴稱小的現居新閘日前失去四歲男孩一口正在尋訪間偶與陳遇說及徐瞎子卽徐阿二曾携一四五齡之男孩價賣未成可以代爲尋訪小的頷之至次日陳又來言欲訪此孩須先給車力錢三百文小的如數付給詎知陳騙錢到手並不領小孩至家旣而又與途遇向之詰責致被巡捕拘案陳張同供稱小的等係崇明縣人徐供稱小的係嘉定縣屬南翔人别駕詰以小孩何在徐張同供稱此事雖由陳誑騙酬金起見小的等並未得過錢三百文别駕判令各重笞四百板諭令唐自行尋訪小孩下落 
[美界捕房紀事]  
　　昨日清晨江北某縣人某甲至楊樹浦某姓家竊得小車一輛問伯頓路某馬車行求售論價已定適包探施奎江巡至立將人贓解入捕房捕頭令押候查明失主何人再行送至英公廨請辦○賭徒金阿桂設攤天后宮誘人賭博呼盧喝雉　擾不堪昨日午後經四百六十七號華捕拘入捕房捕頭令押候解送英公廨請辦○昨晨甲乙二舟子在吳淞路萬陽樓茶肆啜茗閒談爭端忽起各取茶碗抛擲 
 
 

Page 4

 
 
一中頭顱一傷手背流血如注衣褲通紅旋經一百六十三號華捕拘送捕房捕頭見二人各受傷夷令送至同仁醫院求治○武昌路第三百一十六號門牌仁茂米店陸續失去器物從未拘獲賊人留心伺之已有日矣前日之晚忽有匪徒用破紙團浸以火油塞在店後竹籬眼中縱火焚燬適爲店主章正祥所見立卽將火撲滅迨飛步追逐而匪人已蹤跡杳然自是防範益嚴至前晚十點鐘時遥見黑暗中有人復施此伎潛出兠拿得以獲住燭之乃外甥夏其榮也不禁怒髮衝冠卽喚包探石金榮至交令拘送捕房捕頭詰知同黨共有七人前者所失之物亦係若輩所竊旋遣探查獲二人押候拘齊同夥然後解送英公廨請屠讞員從重究辦○屠户王阿順未知所犯何案捕頭遣各探捕留心查緝前日下午適在吳淞路某薙髮店整容經三百五十四號華捕拘至捕房禁押○前日午後二百五十六號華捕經捕頭派往泥城外黄家庫一帶巡緝至晚六點鐘時公畢遄回行至新閘棲流公所左近適某繅絲棧放工諸女郎成羣結隊而出姗姗蓮步瑣碎伶仃流氓十餘人邀截中途任情調笑乃上前喝阻詎流氓非但不受約束反謂租界之外事非爾輩所得與聞羣起兇毆復將號衣號褲呌號號帽快靴對時表悉數槍去捕身受重傷狼狽而返據情告知捕頭捕頭急倩　　倪順泉前往查知爲首者係江北某縣人龍扣子手下黨羽共有二十人所奪之號衣抛棄某老虎竈大約須查拿到案送廨重懲也 
[賑務彚登]  
　　前日永康莊來苕　漁隱後人助湖湘賑欵洋銀一百圓昨日又收白雲居士洋银五十圓隱名氏洋银五十圓　念慈祥天必佑之報應之奇絲毫不爽謹書數語以當諸君子門楣集福之左劵何如 
 
 
 

Page 5

 
 
日用便覽係搜輯各書凡有關家常日用之事彙爲一編首卷家訓治家格言天文地圖潮汛風暴萬年歴自鳴鐘二卷玉匣記選擇吉日神佛誕日二十八宿圖值日吉凶　風雨陰晴歌定寅時日月出没歌訣三卷金符經九星值日吉凶星宿總局并諸要事四卷諸葛武侯出行圖行船開店入宅造屋作灶等事五卷占四時吉凶陰晴豐稔各訣占眼跳耳鳴犬吠鵲噪等法六卷周公解　全書七卷六十甲子年歲豐歉歌八卷魯班鎭壓各訣是書詳載居家趨吉避凶之事名目繁多筆難細述各宜家置一編每部三角○怕老婆妙判芙蓉外史戲編閨律判語絶妙附妒律每部一角○致富全書　朱公所著　荒耕種蠶桑棉蔴花果各術每部三角○笑話　談專集奇奇怪怪笑話每部二角寄在上海三洋涇橋緯　　書莊代售 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案照錄]  
　　前日本縣差役袁慶在南門内花園弄捉獲賭徒九人解縣禀請黄大令訊辦兹經黄大令飭承開點名單送内候提嚴訊并飭差分别小心看管○前有盛炳觀偕妻張氏控趙祥榮掯贖押田一案去秋經前帮審委員夏芝蓀明府訊斷未結飭董理處候再復訊在案前晚經曹明府提案復訊盛炳觀供年六十二歲伊妻盛張氏供年五十六歲同供伊父手内於咸豐四年將田二宗抵押趙祥榮處一宗八分一厘抵錢十千一宗三畝半抵錢三十五千至光緒三年分備價向贖趙僅肯將八分一厘一宗取贖三畝半者約緩期再贖遊約至今贖出八分一厘者業已轉賣寳源祥其三畝半乃某字二百零六號有册可稽此係祖傳之業求恩斷令取贖趙祥榮偕子秀峯同供本邑新閘十圖人務農度日盛炳觀所控之田盡是虚認並無其事其二百零六號之田是趙克明户名顯是小的祖産已抵與王大章韓海海處從無與盛姓田産往來刻爲無端被累情實難堪求恩斷金梅亭供年廿七歲是十一圖地保此事是故祖金錫章爲中小的不知細情陳惠亭供是十圖地保年七十二歲趙祥榮住在小的圖内盛張氏囑小的向趙說明取贖田事小的說過三次趙堅不承認以致涉訟明俯問曰爾已辦公年久趙在爾圖内其田土之事爾當熟悉究竟有無其事抑有别情可從速禀明陳一味含糊語甚游移明府怒其刁狡顯係從中主使播弄是非喝令掌頰二十下收押待質所限三日内明白禀覆理直銷案如違定行嚴懲原被兩造暫行交差看管○前報載爛泥渡巡防局移送趙寳林殷瑞華毆傷陳正發一案前晚帮審委員曹荃生明府蒞縣升坐花廳提訊陳正發供原籍湖南長沙府人前在上海提禁水師營當勇被革後無業可圖因在船碼頭當小工餬口現聞糧船帮欲添雇小工五人小的欲去做工被趙等所阻因而口角被毆投赴爛泥渡巡防局喊控移送案下乞恩騐傷訊究質之趙殷兩人同供本地人是糧米船户稱爲長邦陳正發是野雞小工爲短邦此次因長邦欲添雇五人陳亦欲短邦照樣添五人小的等以彼短邦未便添人分我長邦生意是以兩邦中互相議論繼而爭毆其時人頗血多不知陳被何人所毆陳投巡防局喊控混指小的等致被拘案實在未打求明察明府飭仵作騐看陳傷甚微僅足上有傷一處明府衡情酌斷判令趙殷兩人出洋一元給陳養傷事屬細微飭退完案○昨日陳華氏偕子陳阿金扭送顧炎金到縣控其誘拐伊媳翁氏尋獲送請究懲值日差禀知黄大令著令看管候訊陳翁氏交官媒看管 
[法捕房二]  
　　某氏婦賃居法界咸德里前晚九點鐘手携衣包一個方出門忽被流氓癩痢上前攫去氏投報捕房翌晨捕頭派探帶氏同　該處指拿適與癩痢途遇拘入捕房訊問之下供認衣包當在八仙橋左近德大押店得洋三元數角押票存在該店並供出同黨莊子卿分用　二元五角包探一面向該押鋪吊贓並將分贓之莊子卿拘入捕房捕頭以莊前次犯案經其母保出未幾又至英界犯案實屬可惡命押候堂期解請問官嚴行究辦○閔行人某甲素以操舟爲業生有八齡之子日前忽被某乙誘拐出外尋至滬上見乙在西門城脚下行走甲争尾其後至老北門見有巡街捕在彼遂遂扭住交捕帶回捕房甲與其妻某氏據情伸訴捕頭命押候解堂訊究 
[江督轅門抄]  
　　二月二十日總理兩江營務處候補道桂城内保甲局候補道章機器局候補道郭到上海回陸師學堂候補道錢候補道程儀洛鈞和輪船徐長順由滬來上海隊務提調知縣鄭汝騤到奉憲臺電調來寗同文館學生蕭開泰均見湖南督銷候補道李由蘇回缷署淮揚鎭劉青煦均到刑部主事劉嘉斌辭行進京同知李文濤辭赴津局海連差寶應厘捐知縣左斌到候選縣江廷璋辭○二十一日將軍豐會藩臺瑞糧道胡善後局候補道懋湖南督銷候補道李委辦金陵支應局候補道唐際昌禀知今日到差候補道凌蔭廷到缷署淮揚鎭劉青煦通花布厘捐直隸州蔣體梅候選同知延思署城守恊准補揚州營叅將袁大升謝委内洋水師儘先都司彭桂堂鎭江營守備焦安邦到均見總理兩江營務處候補道桂禀知交缷代辦支應局差知府沈敦和奉委沿江砲台公幹卽辭通港厘捐通判羅允猷徐州利國礦務運判胡光國安徽撫標中軍守備朱天慶由安徽奉調騐看前江西知縣王書城均到府經歴胡念祖奉司道委高淳溧水等處勸捐縣丞劉殿揚奉飭知管解軍火案内出力蒙奬給挨委一次叩謝○二十二日鑄造銀元制錢局候補道劉首府李傳見統領親軍老湘等營劉光才見記名簡放花翎二品頂戴江蘇儘先補用道任玉森禀到繳照到省同知劉卓栻通判李士彦知縣鄧炬戴光均禀知對本畢又查宗仁辭赴皖北勸捐○二十三百文武各官均祝壽藩臺瑞巡道胡總理兩江營務處候補道桂城内保甲局候補道章洋火藥局候補道蔡鑄造銀元局候補道劉支應局候補道唐軍械所候補道楊湖南督銷候補道李奉示察看候補道凌蔭廷曾内熙候選道張寶慈到由京來均見委辦皖南茶釐候補道趙奉示察看蘇州城守營叅將曾毓衢辭候選員外郎曹秉權到由蘇來指分江蘇試知直隸州童大疇由京來江西直隸州禺鴻齡均到知州汪喬年辭知縣袁國鈞毓楨縣丞蕭湛恩均奉示寫履歴又葛炳庚禀謝轉運出力給予挨委一次巡檢陸泰臨謝慶溥鹽知事萬才澍從九萬立軫均奉示騐看 
[蘇撫轅門抄]  
　　二月初一日福山鎭韓晉昌福山來蘇松鎭陳旭由崇明來督辦松滬釐捐總局候補道福盛由上海來候補知府林文炳禀銷牙釐局提調差又陳焴聲禀知本日到牙釐局提調差委署松江府海防同知葉大莊禀辭赴任候補同知鄧文　卽用知縣鮑德麟李祖壽均禀辭赴任又林頤山禀知到書局差又陳焴禀知奉委解淮餉差卽辭候補知縣江錫珪禀知奉糧道委催震澤縣瀆項差卽辭候補直隸州州同王希曾禀知由鎭江公幹回蘇州府照磨湯毓　禀知奉府委春祭文廟櫺星門彈壓差署寳山縣主簿陸桐華交缷任事回省並謝奉飭仍回長洲縣典史本任請補丹徒司巡檢丁世盛禀謝飭知奉部覆准補指分江蘇分缺先補用典史倪文鼎又分缺間補用典史程　賢均浙江人由撫憲騐看到省○初三日卽補知府陳　謦禀銷會辦文廟祭品差候補同知章乃縉禀銷上海絲茶北卡差回省候縣巡檢福涵禀辭赴海運津通局差指分江蘇試用巡檢朱保堦浙江人奉撫憲騐看到省○初四日同知銜卽用知縣林丙修浙江人由金陵來指分江蘇試用典史郭建勳又未入流郭紹曾均安徽人奉撫憲騐看到省 
 
 
 

Page 10

 
 
   
 
 

Page 11

 
 
[光緒二十二年二月二十二日京報全錄]  
宮門抄○諭旨二道錄前○鄂藩王奏報交卸起程日期摺○　護湖督譚奏甄别教職佐雜人員摺○署江督張等奏揀員請補知縣摺○又奏請調道員赴鄂差委片○又奏請將江南鹽道與他省調缺補用片○又奏南洋水師學堂　有成效請奬出力各員摺○又奏請調員回鄂當差片○又奏保舉道員請准送部引見片○兼護湖督譚奏委署藩篆片○二月二十二日吏部翰林院正黄旗值日無引見○大額駙續假五日○召見軍機○○出使俄國大臣頭品頂戴湖北布政使臣王之春跪奏爲恭報微臣交卸藩篆起程赴滬日期叩謝天恩仰祈聖鑒事竊臣奉命重使俄邦當卽具摺叩謝　天恩兹於光緒二十一年十二月二十四日接奉兼護湖廣總督湖北巡撫臣譚繼洵飭知湖北布政使著惲祖翼署理遵於卽日交卸起程馳赴上海恭候國書再行放洋竊念臣十年粤鄂四任屏藩愧江漢之來旬實涓埃之未報迺復恭膺簡命重使俄邦楚北審宣敷政方漸黽勉歐西幣聘睦隣更奉駪征除俟奉到國書放洋定期再行具報外所有微臣交卸湖北藩篆起程赴滬日期理合恭摺申謝伏乞皇上聖鑒謹奏奉硃批知道了欽此○○頭品頂戴兼護湖廣總督湖北巡撫臣譚繼洵跪奏爲湖北省光緒二十一年分例額應行甄别實缺教職佐雜均無應劾之員恭摺陳明仰祈聖鑒事竊查定例甄别教職佐雜各按該省缺額以百之二三爲率叅劾及數者免議如該省果無應行叅劾之員令該督撫學政切實聲明等因湖北省教職一百四十缺每年應甄别去任三四員佐雜二百零五缺每年應甄别去任四五員兹查光緒二十一年分實缺教職佐雜兩項人員除現在大計案内叅劾者不在年額之列毋庸併計外餘俱循分供職尚無應劾之員據湖北布政使王之春署按察使朱其煊會詳請奏前來臣覆核無異除仍隨時察看如有衰庸不職者另行叅辦外理合會同湖北學政臣龐鴻文恭摺具奏伏乞皇上聖鑒再湖廣總督係臣兼護毋庸列銜合併陳明謹奏奉硃批吏部知道欽此○○署理兩江總縣湖廣總督臣張之洞江蘇巡撫臣趙舒翹跪奏爲揀員請補沿海要缺知縣恭摺仰祈聖鑒事竊寳山縣知縣馬海曙於光緒二十一年六月初五日病故開缺應歸六月分截缺所遺寳山縣知縣係繁疲難沿海兼三要缺例應在外揀選調補該縣地處海濱界連上海通商口岸所轄吳淞江爲商船出入要道華洋雜處稽查彈壓在在均關緊要必須精明廉幹之員方足以資治理臣等於通省現任知縣内逐加遴選非現居要缺卽人地未宜惟查有卽用知縣鄭仲和年四十三歲福建人由廪生中式光緒元年乙亥恩科本省鄕試舉人十二年内戌科會試貢士殿試三甲引見奉旨以知縣卽用欽此籖掣直隸親老告近改發江西十三年五月二十四日到省十六年六月丁母憂十八年服滿起復十九年在本省遵新海防例捐離遠省改指江蘇仍歸原班補用二十年二月經部核准四月初一日到省接准改省過班部文坐二十年三月二十日行文照限扣至四月十五日作爲到省日期覆查該員才識穩練治事精勤以之請補寳山縣要缺知縣洵堪勝任與例亦符據蘇州布政使鄧華熙等會詳請奏前來臣等往返函商意見相同合無仰懇天恩俯念員缺緊要准以卽用知縣鄭仲和補授寳山縣要缺知縣實於沿海地方有裨如蒙俞允該員係卽用知縣請補知縣銜缺相當毋庸送部引見亦毋庸查造叅罰謹合詞恭摺具陳伏乞皇上聖鑒謹奏奉硃批吏部議奏欽此○○張之洞片再廣東候補道王秉恩於上年冬間因南洋海防事亟經臣奏調來寗差委嗣軍務解嚴該員以保升道員捐過升班禀請給咨赴部經臣咨送吏部帶領引見奉旨照例發往欽此欽遵在案臣蒙恩飭回湖廣總督本任所有湖北省奏設鐵政鎗砲銀元三局織布紡紗繅絲三廠皆係振興戎備自保利權均屬關涉洋務要端現當遵旨加意籌辦之際綜核振興需才孔亟該員才長心細於外洋工商情形素稱熟習足資指臀之助合無仰懇天恩俯准將廣東候補道員王秉恩調赴湖北差委實於創辦諸要務有裨理合附片陳請伏乞聖鑒謹奏奉硃批著照所請吏部知道欽此○○張之洞片再江南鹽道胡家楨到任數年於本任公事尚無貽誤查該員年力强壯才具精明於地方情形均能熟悉自去冬以來江南籌辦海防頗資得力惟該員籍隸浙江前在蘇省頗久與江蘇本地人親支極多其未過道班以前曾辦兩淮鹽務現官巡道究多未便相應請旨將該員胡家楨與他省相當道員對調一缺庶可收人地相宜之效理合附片密陳伏乞聖鑒謹奏奉硃批吏部議奏欽此○○署理兩江總督湖廣總督臣張之洞跪奏爲南洋水師學堂辦有成效遵旨將在事出力各員併案請奬以資鼓勵恭摺奏陳仰祈聖鑒事竊查南洋水師學堂經前督臣曾國荃創設嗣於光緒十六年間前署督臣沈秉成奏明援照北洋成案二年保奬一次欽奉硃批允准並將在事各員咨部立案各在案經本任督臣劉坤一督飭總辦各員詳核課程認眞練習查該堂開辦以來已届四年教習人等督率學生深習華洋文字語言繙譯幾何三角代數八綫諸算學格致化學重學天文地輿一切駕駛測繪管輪製造各法兼課布陣打靶升桅體操嫻其技藝俾以練其筋力增其膽識一日之内中學文事武事量晷分時兼營並進每季派員分考四次每年由督臣親考一次各學生於課習諸務日見進益蒸蒸日上上年夏間及本年秋間駕駛管輪頭班學生畢業特延英國水師兵官到堂會考該兵官考校之餘曾謂南方風氣初開不圖課程密實造詣純熟已能如此實爲著有成效之學堂甚加贊美本年十月間臣到堂考試察其功課極爲勤苦所習各種技藝實有可觀竊思水師爲海防要務人才爲水師根本而學堂又人才所自出該教習及提調監督在事各員課導約束認眞不懈現值駕駛管輪兩班學生先後畢業兹當加意開設學堂之際似未便没其微勞庶可奬勸以後學堂員生俾其爭思奮起據總辦江南水師學堂候補道桂嵩慶詳請保奬前來除該堂學生應照定章俟送練船考試中式後再請給奬外所有在事出力之教習各員已歴四年應行兩案併保臣此次僅照尋常勞績擬保所請未敢過優相應繕具清單仰懇天恩俯准查照成案給予奬叙以示鼓勵再其次保案自十六年九月開堂起扣至二十年八月止期滿四年係屬兩案併保嗣後仍擬照章每届二年請保一次合併陳明除將履歴清册分咨吏部兵部查照外理合恭摺具奏伏祈皇上聖鑒訓示謹奏奉硃批該衙門議奏單併發欽此○○張之洞片再湖北記名總兵俞厚安湖北候補知府朱滋澤湖廣補用副將吳友貴湖北儘先都司張彪均於上年冬間本年春間經臣奏明調來江南差委兹查江南防務事竣該員等並無經手未完事件自應飭回湖北本標本省當差除咨明兵部吏部外理合附片奏陳伏乞聖鑒謹奏奉硃批該部知道欽此○○張之洞片再江蘇試用道沈瑜慶先於光緒十六年五月經前督臣曾國荃委辦水師學堂其時南洋創設水師之始一切章程均取於福建船政學堂該員係已故兩江督臣沈葆楨之子濳心考究家學淵源故於删定章程研求藝學獨能得其要領探討西法能究精微在事二年成效卽昭然可覩沈葆楨之治江南流風善政時繫人思該員不墜家風允協時望上年冬間臣奉命來江飭委該員辦理江南籌防局務均能實力籌辦有裨戎機兹當整頓水師之時該員創始經畫勞不可泯臣查選用道吳仲翔前充船政局提調復經調赴粤省總辦水師學堂經前船政大臣吳贊誠黎兆棠兩廣督臣李瀚章先後保荐送部引見奉旨允准蒙恩錄用在案當該員沈瑜慶才識穩練器局恢閎由恩賞主事中式舉人旣爲正途出身復以盡臣後裔其顧念名義感激報稱必有遠過流俗者當此時局需材合無仰懇天恩可否將該員送部引見恭候擢用之處出自逾格鴻施理合附片具陳伏祈聖鑒謹奏奉硃批沈瑜慶著交部帶領引見欽此○○譚繼洵片再湖北布政使王之春奉命出使所遺藩司篆務亟應委員接署查有新授湖北按察使惲祖翼才識優長體用兼備堪以署理除檄飭遵照外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批知道了欽此 
[昨接二月廿二廿三日京報先行照登尚有二十一日一本容俟續到卽行補列] [  本館附志]  
 
 

Page 12

 
 
[光緒二十二年二月二十三日京報全錄]  
宮門抄○兼護湖督譚奏籌欵購備機器改造後膛槍砲摺○署江督張奏遵旨籌議整頓厘金切實辦法摺○黔撫嵩奏查明屬庫並無徵存未解銀兩曁交代按限清楚摺○江督張奏保奬緝私出力之知縣片○二月二十三日户部通政使詹事府正白旗值日理藩院引見十四名鐵黄滿八名廂白漢十五名廂藍滿十一名○澍貝勒由東陵回京請安○吉恒假滿請安○色楞額謝署廂黄漢副都統恩○潤貝勒請假五日○召見軍機張蔭桓○皇上明日辦事後至頤和園皇太后前請安後駐　○○頭品頂戴兼護湖廣總督臣譚繼洵跪奏爲鄂省請購機器改造後膛槍砲現擬另籌閒欵應用恭摺具陳仰祈聖鑒事竊臣前因湖北向有軍火所製造抬槍綫槍抬砲劈山砲等項均係前膛不及後膛之靈捷擬向外洋購置機器改造各項後膛槍砲並製造砲彈槍彈銅壳以購基建廠綜計約需銀六萬餘兩暫由司局挪湊將來歸火器新捐項下撥還曾經奏奉硃批該部知道欽此兹准户部咨議覆臣前奏一事光緒二十一年十月十四日奉旨伋議欽此抄錄咨行到臣伏查户部奏稱火器新捐所收捐項本係奏明隨時咨報聽候提撥各省自不得率請留用並以臣原奏漢陽槍砲廠漸次開造講求西法規模宏遠是行軍利器不難次第製造似無須另行購基建廠且查安徽省前次截留火器新捐開廠製造抬槍已經奏明停止未便辦理兩歧碍難照准請飭仍照火器新捐所收銀兩報部聽候提撥等因在部臣綜稽出納愼重餉需自不能不力圖撙節但法久要貴思通駕輕必期就熟臣前請購機設廠改造後膛槍砲卽遵照部議奉天府府丞李培元請飭各省製辦抬槍兼造内地火藥之奏籌畫辦理蓋擡槍擡砲本中國治勝之具將士兵勇素所習嫻改用後膛操練易於精熟且製造經費卽就軍火所常年支付之需移爲新改後膛槍砲之用欵不多增器可利用不過目前購機設廠需欵稍艱日後可收大效雖漢陽槍砲廠規模宏遠而機器種類各有不同恐不能强楚材爲晉用若擡槍等項製造精純亦可爲漢廠之一助臣所以汲汲籌及者亦職是故至火器新捐旣係奏定備撥之欵自應遵照部議隨時咨報聽候提撥所有此項購機設廠價值工料容臣督同司道另籌閒欵設法撥給並不動用火器新捐曁正欵銀兩臣爲儲備軍實藉資利用起見合無仰懇天恩俯賜俞允俾得尅期舉辦早覩厥成除咨部外理合恭摺具陳伏乞皇上聖鑒訓示再湖北巡撫係臣本任毋庸會銜合併陳明謹奏奉硃批著照所請該部知道欽此○○署理兩江總督湖廣總督臣張之洞跪奏爲遵旨籌議整頓釐金專任廉正大員假以事權試辦兩年以收實效恭摺覆陳仰乞聖鑒事竊前准户部咨以籌餉孔凾由部臣籌擬七條具奏内有整頓釐金一條奉旨允准飭令各省籌議并准户部咨催覆奏在案臣維修明政事貴在得人而理財爲尤甚卽如釐金一端疉經札飭司局籌議而所議者不過整飭空言并無切實辦法查各省釐金利弊大率相同而江蘇地大物博官吏習爲華膴風氣習尚瞻徇故其弊較甚河港紛歧徵榷繁複商賈則苦局卡苛懮之累公家則受員司侵蝕之虧嚴比較則富旅病務寛容則軍餉病臣所云委員視爲美途上司以此調劑司事巡丁交相引荐或礙於親知或屈於勢力等語於是總辦不能無所瞻顧中飽積弊不能深問賢者不奬劣者不懲釐務頽敝職此之由總計江蘇全省共分金陵蘇州淞滬之總局除蘇滬兩局向歸撫臣奏報外卽就江寍藩司所屬江淮揚徐海五府州論之局卡林立積弊繁多商民素來以爲口實由藩司政事殷繁查核自難周到近年總辦道員尚屬穩練然責以盡掃積弊其權辦亦有所難至徐州府所屬釐金向歸徐州道委員抽收就近撥充軍餉亦不歸省城總局考核其間員司弊端自皆一轍竊思此事查不勝查防不勝防若得其人而專任之復能假以事權則事事核實餉不絀而民不累查有江蘇候補道程儀修學識端嚴清介絶俗才長心細堅定有爲臣前於六月内奏陳在案該員在江年久熟習情形曾署揚州府官聲甚好從前曾委充厘捐局提調現經臣委會辦金陵釐捐局兹籌一變通切實辦法擬請將江寍所屬各府州縣釐金及徐州厘金卽派該員爲總辦一切用人立法統由該員主持藩司徐州道暫且勿庸兼管亦不另委道員會辦以一事權所有該府抽收章程或應量减或應酌增用人章程或應留差或應撤換不拘向來一年兩年之限事事一因其時如有舞弊中飽及擾累商民之員卽由該道單銜詳請督撫臣叅黜示懲其得力者亦卽由該員詳請奬勵照此辦法臣决其必有成效可觀應請試辦兩年如行之無效再仍照舊案司道各卡會同辦理再此外尚有金陵木釐局皖南茶厘局蕪湖新設米厘局收數皆係鉅欵大宗皆原係道員總辦今應將此三局均統歸該員考核酌定如須另委知府以下之員方能應手亦卽由該員酌定改派該員係曾經本任督臣劉坤一保荐之員劉坤一到任後亦必能推誠委任似此擇人而任勝於撙節考求者多矣歴考從前軍務方殷需餉孔急之時湖南厘金專任道員黄筦湖北厘金專任京員胡大任上海厘金專任内閣中書何愼修皆係破格專任著有成效得以濟餉成功前事之師可爲取法當此民困餉急之時若再不破除常格令其耳目一新心志一肅誠恐釐務斷無振作收效之期臣日夜籌思無以易此合無仰懇天恩允臣所請其於釐務裕餉恤商兩端必能兼有裨益惟此舉係破格外任勞任怨之事必爲同列側目並懇勅下督撫臣不准該員遜謝推諉方一掃積習所有遵旨籌議整頓釐金切實辦法理合恭摺覆陳伏乞皇上聖鑒訓示謹奏奉硃批著照所請户部知道欽此○○頭品頂戴貴州巡撫奴才嵩崑跪奏爲黔省屬庫查無徵存未解銀兩並交代各案依限結報遵照章程開具清單恭摺具陳仰祈聖鑒事竊查户部議奏各直省交代應令按限清楚一摺欽奉上諭各督撫嚴飭司道等各官悉心綜覈並嚴提已徵銀兩統歸司庫其各屬接收交代亦照山東省章程依限結報每年於歲終開單彚奏等因欽此又户部咨開各省交代除額設倉糧及應留屬庫坐支銀欵例由該管道府隨時盤查此外徵存應解之欵勒限兩個月掃數提解藩庫逾限不完卽行叅辦統令於年終開單彚報一次明列交代幾案有無徵存限滿有無欠解曾否叅辦一一註明等因歴經遵辦在案奴才查黔省額徵正耗錢糧爲數無多定例九月開徵以年底完半爲上忙次年三月全完爲下忙歴係儘收儘解年清年欵自咸豐四年以來因上下游逆匪滋事地方上庶或集團堵勦或遷徙流離以致田土荒蕪錢糧未能及時完納且被擾之區民力拮据實難徵收前撫臣曾將被賊擾害地方節年應徵丁糧秋米先後請分别全免减免在案兹查各屬已徵錢糧均係隨時解司實無徵存未解銀兩各屬交代自同治十二年肅清以後所有造册舛錯遲延職名限内結報者邀請免議限外結報者卽隨案開叅現據布政使唐樹森開單具詳前來除飭催各屬迅將光緒二十年下忙未完錢糧掃數清欵並查明徵收二十一年上忙錢糧截至年底已未完解數目另行奏報外謹將黔省屬庫查無徵存未解銀兩曁交代按限清楚緣由繕具清單恭摺具陳伏乞皇上聖鑒謹奏奉硃批户部知道單併發欽此○○張之洞片再淮鹽行銷鄂省全在該處地方印委各員認眞跴緝方能固藩籬而裕釐課歴經本任督臣劉坤一將跴緝出力之湖北麻城縣知縣張集慶奏請以應升之缺升用黄安縣知縣陶大夏奏請以同知直隸州在任候補均經欽奉硃批着照所請吏部知道欽此咨行欽遵在案兹查江西候補知縣朱綬生前委辦湖北黄安縣分銷差務光緒十八年分連閏共銷鹽三千零八引十九年正月起至五月止五個月共銷鹽九百五十五引該縣與河南光州羅山等處接壤向爲北私侵灌行銷最爲疲滯定章無閏之年額銷六百二十引有閏之年額銷六百八十引朱綬生到差後會同黄安縣陶大夏實力經理均照額銷引數加增數倍之多實屬異常出力查該縣知縣陶大夏已蒙恩旨槳子升階所有該縣分銷委員朱綬生事同一律且自調辦應山縣分銷緝私差務後聨絡營縣講求緝務頗收私凈官銷之效據署湖北武昌鹽法道趙濱彦湖北督銷局江蘇候補道志鈞詳請奏奬前來合無仰懇天恩俯准將提舉銜指分江西儘先候補知縣朱綬生俟補缺後以同知仍留原省儘先補用俾資觀感而策將來謹會同兼護湖廣總督湖北巡撫臣譚繼洵附片具陳伏祈聖鑒訓示謹奏奉硃批着照所請吏部知道欽此 
 
