# 1915 - 231 - 4915281

 

Page 1

 
 
   
 
 

Page 2

 
 
時評 
[楊度（冷）]  
　　楊度之籌安會惜不倡於淸帝遜位以前楊度之救國論惜不發表於革命未成之目蓋假令在其時勿論其會其論之當否而楊度固不失爲矯矯獨立之士也假令其說而固正當誠實我中國可以强可以富可以立憲而我民並能不出再番變更國體之代價也雖然未革命之前中國原非君主乎何以國不富國不强預備攸久而立憲未成也 
[命令]  
　　八月二十五日大總統策令陳宏萼給予三等文虎章王宗諼給予四等文虎章此令 
　　又令特任胡景伊爲毅威將軍此令 
　　又令特任陳宦爲成武將軍督理四川軍務此令 
　　又令任命胡景伊爲參政院參政此令 
　　又令吉林巡按使王揖唐特别委任監督該省財政事務此令 
　　又令國務卿呈據銓叙局詳稱遵核前約法會議秘書科長各員資格請分别叙官等語張智遠陶瑢殷松年林步隨孫敬均授爲中大夫葉鴻績聶開基江潘均授爲上士此令 
[專電]  
　　北京電嚴修謁袁總統談及時事有太息之意 
　　北京電楊度之君憲救國論上中下三篇巳以該會名義印一小册頒送上論謂國體不變則富國强國及立憲均無望踪之以欲求立憲先求君主中論極言競爭大總統之禍而謂君主繼位時即有禍亂必稍殺下論立憲之利歸本於正當與誠實 
　　北京電劉藝舟李統球亦發表意見書贊成該會謂革命初在排滿未計國體今吾民因願効法獨霸稱雄之德意志云云該會已電各將軍巡按請派代表入會 
　　北京電報載内史監已將本月内京外密陳之立國大計及保固國本留中之重要說帖封交政事堂密議 
　　北京電總統特交手函令政事堂將本年籌畫要政提前趕辦 
　　北京電某報論國體即改前淸官僚亦非貳臣之比淸室以政還民超然物外純出遜讓不同征誅諸君當以淸帝爲堯舜以稷益自處不當視爲桀紂而自命微箕云云 
　　北京電吉巡按派烏澤聲史啓藩汴將軍派參謀顧憲曾晋陜會派裴淸源渠本澄代表赴籌安會 
　　北京電日本將允於下月十日以前撤去山東軍事區域 
[特約路透電]  
　　北京電路透電社探悉古德諾博士因籌安會引用其上總統書中之語穿鑿附會謬誤殊多故頗不懌古博士主張以若干條件而定君主制並非泛然贊成帝制也古博士之友人謂政府以博士爲傀儡路透電社聞莫理循反對恢復帝制之舉以爲目下乃最不相宜之時據可恃消息云政府刻接各省來電詢問政府對於籌安會之態度政府覆電謂籌安會乃績學之士所組織以研究君主制與民主制之優劣不涉政治苟不擾亂國家治安則政府未便干涉云路透電社探悉總統長子袁克定體氣大有進步外間衆口一詞皆謂袁克定與梁士詒乃最先提倡恢復帝制之人（二十六日） 
　　東京電近兩三日各報極力推測三協約國大使與首相互相會晤之原因官場未有正式宣言但聞日本已决計加增兵工廠設法增多軍需與軍火之産額以接濟各協約國尤注重俄國（二十六日） 
[譯電]  
　　北京電中日兩國關於山東之問題雖已解决惟奉天之炸彈案已起頓挫日員不允將六月二十六日違法在華境拘去之法律學校學生三人交與華員審訊須華員以公文承認三生實係抛擲炸彈之犯及聲明願依照日本要求定罪始允交出日人並不能覓得三生犯罪之證據（二十五日） 
　　北京電日使日置易定下星期一日回日擬俟十月下旬會晤新任外相石井男爵後回任（二十五日） 
[戰電]  
　　其一（英人路透電） 
　　巴黎電今晚公報謂自比境起至瓦斯河止砲戰甚烈法砲隊曾將轟擊芒地地愛爾之德排砲擊至無聲香巴業及亞貢數處手擲炸彈戰事幾無間斷且有砲隊助戰二 
 
 
 

Page 3

 
 
十三日夜間有飛機七架轟擊台爾尼愛爾及洛瓦　容擲下炸彈八十枚曾見起火數次（二十四日） 
　　巴黎電今日下午公報謂前敵各地點僅有砲火及炸彈戰事亞貢尤爲繁見公報紀達達納爾戰事徴實北戰區英軍左翼獲土軍戰壕八百碼惟未指定日期公報又得南戰區之法軍於二十三夜轟擊敵軍防地一所法飛機一隊以炸彈擲擊各軍要地點且有一機擊沉下椗之大運船一艘（二十五日） 
　　彼得格勒電里加境戰局無變動俄軍仍在柯夫洛與維爾拉間阻扼敵軍俄軍由哇沙　資退走時曾豫將防禦工程炸毁敵軍之在比爾斯克東面猛攻者爲俄軍擊退敵軍圖在柯凡爾復取攻勢亦爲俄軍所阻（二十四日） 
　　彼得格勒電（北京電）里加境未有變動自茄柯白斯太特及特文斯克迤西一方面二十三日有不相聯續之戰事雙方互有勝敗二十二夜及次日柯夫洛至維爾拉一方面之敵軍仍在進逼俄軍俄軍現正阻之前進俄軍巳由波白爾河與拉里夫河間波白爾河左岸之中央陣地退走俄軍依新陣式於二十二晚棄哇沙維資砲台並炸毁防禦工程焚去木屋二十二日夜間及次日敵軍仍在拉里夫河上游與布格河間比爾斯克東面境内及由克里斯其里穿基索柯與里土夫斯克至特里亞陣線數部分進攻極爲猛烈敵軍人數雖衆爲俄軍藉馬隊之力而擊退之且俘敵若干人獲機關鎗若干枝俄軍因此乃得占據新地位二十二日夜間敵軍希圖在布格河右岸柯凡爾方面取攻勢但爲俄軍所阻二十三日譬斯恰境發生之戰事今仍在進行中（二十四日） 
　　彼得格勒電（由北京轉）里加灣戰事德艦隊失無畏式戰艦一艘輕巡艦兩艘驅逐艦八艘此八艘有失戰鬭力者有沉没者里加陸地及由茄柯白斯太特與特文斯克向西一方面均無變動二十一二兩日斯凡太河及維爾拉與尼們河間之俄軍仍在阻扼柯伐斯克·維爾柯米爾·特魯尼希基陣線進攻之敵軍俄兵數隊在南面尼們河中央由左岸渡登右岸俄軍仍在波爾白河與白萊斯特堍間力守陣地二十一二兩日敵軍在沙夫蘭達境波爾白河下游及由比爾斯克境向東並在克洛希里·維索柯·里土夫斯克陣線進攻甚猛布格河右岸佛洛達伐東面之敵軍仍在譬斯恰湖境接續進攻二十二日近夜時敵軍圖在柯凡爾方面取攻勢加里西亞戰局未變（二十五日） 
　　羅馬電公報謂意軍抵禦各地點奥軍之砲火頗獲效果且以快砲炸彈擊退屢次進攻之敵軍（二十四日） 
　　蘇菲亞電上星期加里波里半島惡戰不已君士坦丁每日輙到傷兵數千並派生力軍馳往達達納爾土京麵包麵粉頗缺乏德使署某員云若目下情形長此不巳則不久將見英法聯軍入君士坦丁矣土京屢傳英軍獲勝故德員有此言（二十四日） 
　　倫敦電巴爾幹談判情形近來沉寂無聞惟知塞國已表示退讓態度大約範圍較大包括希布兩國之約將從此開始矣（二十四日） 
　　巴黎電駐法日使石井男爵已被簡爲日本外相近曾語人曰余第一所注意者卽增進日本與三協約國之邦交日本之命運與協約國同此次大戰之後日本與協約國之交誼必須更爲鞏固不獨爲一己之利益計且爲世界和平之利益計云（二十五日） 
　　華盛頓電駐美德國大使奉本國政府訓令請美政府於未悉阿刺伯號郵船沉失實情前對於此事勿作最後之决議（二十四日） 
　　華盛頓電駐美德使因阿刺伯號擊沉事致牒美政府詞意謙和逈不若從前之狂傲謂阿利伯號苟有美人遇難尙望美國予德國以陳述之機會傷害美人非德國之本意德國深以此爲歉云云德人雖竭力運動然就現象觀之威爾遜已决意若德國果有非法行爲卽將斷絕外交關係（二十五日） 
　　華盛頓電美國已致哀的美敦書與海地要求承認美國管理海地之財政（二十四日） 
　　倫敦電利物浦之西爾維亞號爲敵潛艇擊沉船中之人遇救（二十三日） 
　　倫敦電南威爾斯煤鑛今日午後因調處人開會討論新近條件未有解决遽爾中止以致發生風潮幸礦主即允依照政府原議給予所加工資於是風潮潮息（二十五日） 
　　倫敦電法國在美商訂借欵金洋二千萬元以付購辦美貨之欠欵（二十四日） 
　　其二（德人德文報專電） 
　　柏林電（由倫敦轉）八月二十四日德軍大　　本營公報云尼們河北面戰局未變興登保元帥之軍　柯夫洛東南兩面戰地俘俄軍官九員俄兵八千六百人獲機關槍八枝里哇波爾特親王之軍在東北平原及東南森林境内擊敗敵軍追至比洛凡虛森林俘敵兵四千五百人獲機關槍九枝德奥軍現渡浦爾伐河與布格河前進浦爾伐河東面之敵軍已棄陣地而走德軍正在追擊德軍占據白萊斯特里土夫斯克亞南恰蒂洛夫之小山一座德軍越佛洛達伐東北沼澤境前進現正追擊敗軍 
　　英艦隊昨至齊不魯日發砲七十響轟擊海濱德軍防禦工程德兵死一人傷九人未受物質上之損失伏斯巨孟斯台特北面之法軍復在巴蘭柯夫進攻爲德軍擊退有荏弱之枝隊深入德軍陣地即爲德軍逐走且俘山騎兵數人德軍在巴蘭柯夫所失戰壕一道昨日所報之一役僅餘一部分仍在敵軍之手法國雙葉飛機一架在魯邑爲德飛行家一員擊落 
　　八月二十五日德軍大本營公報云德軍在尼們河北面俘敵兵七百五十人愛區杭將軍之軍乘勝回東進攻俘俄兵一千八百五十人獲機關鎗數枝旭爾資將軍之軍已抵比里索夫加占據克里新渡過蒂柯新南面之拉里夫河加爾維資將軍之軍巳由索柯萊至比萊斯土克鐵路中占據拉里夫河渡處進抵哇蘭加俘敵兵三千七百人軍官十八員獲機關鎗九枝里哇波爾特親王之軍巳將進攻之敵軍逐回比洛凡虛森林進抵森林南面維爾旭維資境俘敵兵一千七百人麥剛森上將之軍追擊敗軍現抵比斯瑪河西岸之小山德奥聯軍在杜彭加擊破白萊斯特里土夫斯克砲台之前鋒陣地德軍現在佛洛達伐東北布格河東岸向北面進發德軍在香巴業炸地雷數枚頗獲效果伏斯巨敵軍在希拉士滿勒進攻一次爲德軍以手擲炸彈擊退德軍已奪回本月十七日在松台爾拉區東南所失戰壕一段德飛行家一員在尼曷濮爾附近擊落法國雙葉飛機一架 
　　柏林電歐洲各國軍事專家皆謂德軍攻陷柯夫洛與洛伏喬治夫斯克二砲台可稱神速德軍於兩地俘敵兵甚衆又獲砲千餘尊即此已足證明俄軍之狼狽情形德軍現距白萊斯特里土夫斯克外砲台不足十英里格洛特洛·維爾拉·杜拉堡（或名特文斯克）均岌岌可危尼古拉斯大公爵欲脫離災厄其事功甚爲艱鉅總之俄軍之進攻力已被摧毁縱非數年可以復原然亦須休養多月也土耳其大使署正式宣稱八月十日法英公報謂英軍在克里細利亞附近獲重要之進步俘土兵百名獲機關槍九枝一節全屬揑造當日英軍進攻曾爲土軍發砲擊退澳兵並未俘一土兵或獲一機關槍亦未得有寸地（二十四日） 
[東方通信社電（日本人組織）]  
　　東京電日本供給俄國軍器一事係於歐洲開戰之時由俄國聲請者並非現新發生之事近來東京大阪兩造兵廠已急急擴張其設備矣（二十六日） 
　　東京電日本出兵歐洲之說全屬傳訛（二十六日） 
　　東京電王鴻年（譯音）氏（恐係中國外交部僉事電碼不明）本日行抵東京（二十六日） 
　　東京電日本大正四年度歲入不足之額一千二百萬元抵補之法擬節減費用九百六十萬元此外不足二百四十萬元由剩餘金項下撥抵現在協議之中（二十六日） 
要聞一 
[英報論俄軍之陣線]  
　　字林報社論曰華沙失守後柯夫路·洛伏喬治夫斯克·與哇沙維資·三大要塞相繼陷落雖哇沙維資失陷消息僅見於柏林公報然其事未必果虛俄軍迭遭失利其影響頗大吾人當取三要塞之關係而一比較其利害焉在柏林德人觀之固以爲俄軍敗北德軍乘勝窮追屢陷各城勢如破竹惟就事實言之吾人所當重視者惟柯夫洛之陷落耳至於洛伏喬治夫斯克之地位則視華沙存亡爲轉移華沙旣失洛伏喬治夫斯克自難保全防軍明知其不可守而仍死力拒守者不過欲掩護退走之俄軍而已俄國於此損失軍隊槍砲頗多洵屬可惜但俄主軍爲德軍所欲殲滅於華沙者賴此而獲安然退走則俄國於洛伏喬治夫斯克一役所得較所失爲多矣哇沙維資爲鐵路由比洛斯杜克至格洛特洛與維爾拉者之屛障俄軍守之愈久則與退走之主軍愈有利益惜柯夫洛旣陷哇沙維資遂陷於孤立不可守之地位故比較三要塞陷落之關係實以柯夫洛爲最要惟俄國喪此要地其實際上所受之損失或尙不如至表面上之重大蓋俄國之所以失柯夫洛者由於德國奇兵襲擊之行動致使俄軍戰略爲之搖動故俄國損失之範圍須視德軍襲擊影響之所及而定焉今之推論俄軍失地之原因者其說有二第一說謂俄軍初僅專力防禦由加里西亞衝出之敵軍繼乃分顧華沙絕未料及敵國竟以十二軍團之衆猛撲柯夫洛也故俄軍之失敗疎於防備致爲敵國奇兵所襲不數日前俄京公報尙有德軍在波羅的海諸省之行動不過故作疑兵虛張聲勢而已等語足見俄國料敵之不確矣第二說謂敵軍進攻若是猛銳容爲俄國所未料及然俄國實有意大開德軍長驅直入之路按諸俄國軍事學術此說不爲無見緣俄軍作戰之法不注重陣線及軍隊進退之一致此與英法德戰法大異者也昔日俄軍作戰從未有守陣線以拒敵軍之計畫以爲劃地作戰未足以顯將才軍隊貴馳騁自由何用界線以自限此種戰法在俄國戰史中習見不鮮蓋俄國土地遼遠在軍事觀念上斷無許多軍隊遍佔其地是以劃陣線以保某地而拒攻軍之計在俄人視之殊非必要苟軍隊完全雖失地亦何傷此次戰爭中所發生之事多與第二說相合俄軍往往退於此而進於彼進退輕快逈異尋常此爲土地狹小之國所不能者由是言之德軍在波羅的海諸省之行動或不足推翻尼古拉大公爵之戰略何則俄國所定之戰略另有根據非德國所能料也今柯夫洛失守維爾拉遂失屛障若維爾拉不保則彼得格勒與基愛夫及莫斯科三處軍事交通將有影響吾人刻未知何處軍隊爲獨多故不能預料交預截斷後之事態惟俄境深遠德軍若進行不已必遇接濟上之困難縱使德軍深入然彼得格勒·基愛夫·莫斯科·三方面雖交通隔閡不能呼應必本其習慣之戰法以與攻軍一决勝負未交通阻隔不能呼應在英法德方面視爲危事而　俄國方面則固視爲無足輕重者也 
[留美學生（本報旅行記者抱一）]  
　　留美學生現有一千二百四十八人由庚子賠欵派遣約三百二十人各部各省派遣約一百六十人餘爲私費設有留美學生會分中東西三部有英文月報華文季報出版並年印題名錄一册承是會惠余一九一四年至一九一五年度題名錄將各人所習學科除未註明者外分値　表　錄如下 
　　習數理化者七十六人 
　　習農者五十二人 
　　内習農學者四十一林學者四餘其他 
　　習工程者二百八十七人 
　　内習土木學者六十二機械學者三十四電機學者五十五建築學者九礦學者五十四油礦者一飛機者一餘其他 
　　習醫藥者四十九人 
　　内習醫學者四十三藥學者三輪其他 
　　習文科法科商科者二百十九人 
　　内敎育三十六保姆二政治及外交三十二經濟六十七銀行四餘其他 
　　習其他各科者三十七人 
　　習普通科者一百七十二人 
　　各科皆有著名之大學如農則爲加利福尼·意利諾·維斯康辛·康乃耳·商則爲本雪佛尼·紐約克·經濟則爲耶魯哈佛·古侖比亞·敎育則爲古侖比亞·然所謂著名之大學實著名之敎師爲之故求學者認學校不如認敎師也 
　　學費各省各校各科不同貴若工程科有須年納美金二百五十元者連試驗費須三百元他科較省而如意利諾大學年二十四元加利福尼大學年二十元挨哀烏挨省大學年僅十元食宿則東西略相等大約節省者每月美金三十元 
　　美國學生多作工充學費到處皆有之華人無有非不欲也格於禁例也芝加高有粤省學生傭於粤人家或粤人所設飲食店取其工資以充學費者儉學會學生則有爲官費生煮飯共食以代飯資者可敬也 
若論學業成績頗爲美人所稱道伊利諾大學將一九一四年各國學生成績列表比較德國三名平均八十八分日本十八名平均八十二分中國六十名平均八十分人數最多而平均得此分數殊爲不易若中國學生與美國學生競爭而得奬者如康乃耳大學胡適去年以勃郎林詩話而得奬耶魯大學王正序本年演說競爭得最優奬古侖比亞大學倪兆椿本年五月以外交科徴文於六十餘人中考列第一 
雜評一 
[嚴修歎息（無名）]  
　　中國人心至今日有心人僅歎息而即已乎雖然中國人心至今日有心人於歎息之外尙有何法乎今人所謂大勢也古人所謂刧數也能由一二人肇之而一二人决不能消滅之也然則歎息亦不過聊表自已之良心而已 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京中對於籌安會之情形]  
　　各部會議前日下午各部總長曾於總統府特開會議聞其會議之内容即關於現今組織之籌安會問題也當時司法章總長則提議籌安會决不可越出法律範圍以外而内務朱總長則力言籌安會雖已組織成立然必須令該會中人員詳記此會之性質宗旨及事務所執務員等項事宜附誌以會中規則呈請於當道俟批准始可舉行等語聞議定由司法内務兩部與籌安會交涉此事云 
　　京報態度自楊度等發起籌安會討論國體變更問題以來屈指巳旬有餘日矣京中各報對於此除少數之反對與贊成兩派外餘均持冷靜態度茲將其已經表示意見者分别列下一贊成派此派爲亞細亞報與國華報均於籌安會未發起以前即從事討論古德諾之政治談話而極表示其贊成態度一反對派此派首先發難者爲國民公報於籌安會未發起之先十一日卽著論反對古氏之政體談話略謂政體有理想之優劣而事勢旣成斷無容人較短絜長任意取舍之餘地又曰共和元首更迭之交措置不善固釀危亂而君主繼統之際亦不能絕對無危險云其次爲新中國報於籌安會發起之初十六日即登載林袖湖之讀籌安會發起詞感言略謂此種問題發生於國體旣定之後恐天下之亂未有已也籌安會諸公公然與約法爲敵使亂黨得以藉口實非愛國之謀又曰國體屢更非民之福苟得其人民主可也不得其人君主奚利云云十九日又載林氏之國體芻議略記孔子删書斷自唐虞爲民主國之胚胎中古以還則變爲君主夫君主以天下爲一己之富易起臣下問鼎之思又云近以古氏一言而籌安會卽倡變國體之議殊不考吾國歷史之事實及全體愛情之傾向云次爲醒華報發議雖較上述兩報稍晚計自二十日起該報每日有國體問題一長篇文字登之報首其第一篇證明歐戰最後之勝利與國體無關而與立國方針最有關係第二篇證明人民愛國心求之民主較君主爲易而二十二日之第三篇則證明君主繼承之禍較烈於君主更迭之爭就中所言如曰英俄意皆君主何解乎美德意志軍隊之心理决非爲威廉二世而戰皆言之鑿鑿而叙吾國君主歷史之禍更反覆詳辨且曰骫骳竊攘超出國法之外以變更現時國體相倡和而自國法上視之則亂賊也云云又次爲天民報於十八日著論略謂欲討論國體應先取消約法及修改報紙條例否則國體問題斷無討論之餘地集會討論則爲違反約法報紙登載及發爲言論則爲違反報紙條例均爲淆亂國體國有常刑豈可寛假蓋結社集會及言論自由雖載在約法然必約法範圍以内安能出乎約法範圍以外耶云云 
[民國實業銀行之籌辦]  
　　財政部籌辦民國實業銀行擬具章程並變通營業及招股辦法請發申令以資遵守已由總統申令所有一切應行籌備事宜着由該部主持妥速進行茲聞此次民國實業銀行主任係王大貞副主任係陳昌榖王在前淸曾任山西勸業道民國改建後由農商部聘爲顧問此次遂被推任爲民國實業銀行主任該行此次之籌辦先以京兆爲開始地點籌集資本四十萬元於倉平通縣各設分行一處每處先以十萬爲開辦經費迨資本籌集充裕再行推廣次第進行所擬規模極爲宏大而又有半官性質則與中國銀行自然有密接之關係一切貸欵放欵等事皆有與中國銀行通融之必要發　之始大部份有賴於中國銀行之扶持中國銀行總裁李士偉氏已由民國實業銀行聘爲顧問以備諮詢而免滯礙 
[籌備徴兵與普及敎育]  
　　籌備徴兵之分期徴兵爲改良軍隊及强固國家之要政設法舉行政府已有成議唯以事體重大故不得不以審愼出之據聞政府對於舉行徴兵之事迭經討論已略决定分爲三期籌備以期完善卽第一期研究關於徴兵適當制度之採用並軍區劃分及規定徴兵額數均於此期内完全决定第二期應於所規定之制度爲一切之預備如徴兵機關如何組織及關於營舍軍用等項均一一籌畫齊全第三期制定關於徴兵之一切法令及規則幷預行啟導人民之義務心以備實施並聞其第一期之籌備以半年爲限第二期之籌備不得逾二年第三期之籌備以一年爲度預計民國八年卽可爲徴兵之實行 
　　普及敎育之計畫普及敎育爲立國之要政及富强之根本故總統府之特加注意所以尙未積極進行者以民國肇造伊始各項政務紛如亂麻且尤以財政艱窘不得不注全副精神以先其所急今政局旣略就緒而財政亦漸赴順軌爲國家百年之大計普及敎育實屬無可再緩日前國民學校令之公布即將來敎育普及之先聲茲聞關於此敎育普及政府實巳擬定進行之方針如下（甲）普及時期以中國幅之大人民之衆普及敎育原非可以驟期於一日唯劃分學區各區同時幷舉亦不至特别之遲滯已擬定此計畫儘年内爲預備由明年開始辦理逐次進步以八年爲完全普及之期（乙）普及學額敎育普及參照東西洋各先進國成規以人口爲比例以中國四萬萬人口計之國民學校之在學兒童至少須有四千萬人而國民學校平均一校以百人計算校舍須有四十萬處之多（丙）普及經費僅以直接敎育經費計算外一國民學校年支至少須五百元之譜合四十萬校計之年達二億萬元之巨惟此項槪由地方自治經費内動支國家之補助至多亦不過四分之一耳 
[裁禁聲中之兼差與津貼]  
　　國家因事設官有一官即有一職務專其心志於一職務則成績易著若准其兼任他項職差則一人之精力有限而人人之貪墨無窮不唯職務多所曠誤且適以長仕途營求奔競之習其弊有不勝言者民國成立曾有禁止兼差之議嗣後其禁漸弛至近日而益甚捷足而多力者至有以一人兼七八處之職差其營求尙未有巳以此之故國家之設職日多而辦事之人日少結局不唯辦事之成績不可言而政費之虛糜且日甚頃聞政府深悉此中情弊擬重申不准兼差之禁令並聞爲詳悉其情形已通諭中央各機關長官即日將所屬人員有無兼差並其兼差之處所及兼支之薪俸或津貼額詳細淸查具報然後再詳訂適當禁止之辦法以免虛糜而重職守此議發生後審計院首先實行日前該院院長特通飭院中人員略謂本院爲監督財政最高機關對於各官廳皆宜遠避嫌疑而本院職員在各官廳兼差者實不乏人經此飭後所有各職員如任兼差皆須預先陳明聽候核准方許兼充至已行兼差人員務須將所兼何差得薪若干詳細開單彙候查核該院昨又發一院飭略謂各機關充差人員或以異常得力或因特别情形時有除俸薪外加給津貼之舉辦理旣不一律名目究非正當現屢奉大總統明令裁減俸薪凡有支給津貼者本院須加駁詰豈有躬自蹈之之理經此飭後所有本院酌給津貼之舉一律停止不能虛糜國帑見好僚友望同人體諒此意云云 
[縣知事之任期與祿俸問題]  
　　福建巡按使許世英近日對於縣知事任期及祿俸各問題頗有欲行增重之意昨曾具呈陳述巳奉批交内務財政兩部並由政事堂飭銓叙局具議其呈略云自改革迄今人心浮動艱鉅紛乘爲政之難亦巳甚矣我大總統宵衣旰食惕勵憂勤殷殷求治之心薄海内外所共欽仰乃者地方秩序雖皆安堵而民生疾苦尙未盡除任官授職具依法令而政務實際多未整理此其故何哉患在吏治之不修也吏治何以不修患在縣知事之不得其人也夫國以民爲本而設官亦所以治民縣知事與民最接近而實地執行政權者也縣知事賢則治具畢張民蒙其利縣知事不肖則庶事廢弛民受其害人民之利害即繫國家之安危愼選縣知事實爲治國之大本然又不徒選之宜愼已也而所以用之者尤必有久遠之規畫適當之方法庶乎其可世英深維往昔默察現勢以爲用縣知事有先宜注重者二端亦曰饒之以財任之以道而已何謂饒之以財古者官人而給以祿所以内絕事畜之憂而外勤國家之事孔子曰忠信重祿所以勸士孟子曰祿足代耕聖人立法必近人情未有祿不能自養而徒責以事者也故室人交謫北門有終窶之暵賢者猶不能自克况其他乎漢宣帝神爵三年詔曰吏不廉平則治道衰今小吏皆勤事而俸祿薄欲其母侵漁百姓難矣顧氏亭林曰今日貪取之風所以膠固人心而不可去者以俸給之薄而無以贍其家也以俸給之薄而養成官吏貪鄙之風實爲治國者所不取今之制祿大抵皆薄即以閩省而論知事月俸多者二百六十元少者百六十元辦公經費又復異常短絀苟其人稍自振拔勤於職務未有不悉其所得還之於公而生養死葬婚姻交際之所需無從取給久之必不足以自存而决然明退不肖者則　情因循廉恥道喪而閭閻所受之痛苦已不堪問矣天下之士中材爲多中人以上雖窮而不失爲君子中人以下雖泰而甘於爲小人若中人則不然窮則爲小人泰則爲君子今之制祿是處中人以困窮之境而欲其潔已奉公人人皆爲君子匪特事實所難期抑亦仁義有所未至謂宜優給俸祿多者月六百元少者月三百元按各省地方之富力及生活之程度於此制限内分等酌定並師古代久任進祿近時年功加俸之制逐年累進明定條文昔臯陶稯契終身一官而不遷堯舜之所以陟之者亦不過加以祿賜而巳今之京秩及省署掾屬均有按年進級之規定如是則旣可以奉公忘私又足以養親施惠而自愛者必多貪汚者自鮮此所謂饒之以財也何謂任之以道一縣之地大者方百餘里小者方數十里古公侯之國也知事一官尊而且重古者刺史入爲三公郎官出宰百里唐宣宗曰郎官出宰郡守入相所以重親人之官急爲政之本今之縣知事人之相待與己之自視皆以爲卑卑無關輕重矣且以爲升轉之階太少而進取之心亦因之而薄弱矣論者議創道佐之制或復前淸知府一官以補救之此議似是而實非也夫行政貴敏活不宜遲滯文告之往來簿書之期會多一重機關即多一番周轉非徒無益而又害之謂宜定縣知事進等之制凡久於其任者計功進級以時進等升至最高等則由省達部轉呈大總統明發命令改爲簡一任如大理院首席推事總檢察廳首席檢察官之例並按照文官官秩令計功進官如是則地位自重希望自深人無倖進之心國有賞罰之準其不稱職者則立予分别懲處不稍寛假以肅官常此所謂任之以道也伏查官宜久任迭奉大總統頒布命令閩省縣知事增俸問題世英亦經呈請尙未奉到批示本不應自矜愚陋妄測高深而世英所以仍亟於上凟者實因吏治之關於國家者至爲密切吏治腐敗大非國家之福若不從根本上力予改革其何足起衰振敝以馴致於富强故　英意謂今日講求吏治惟有專責於縣知事而欲縣知事之不貪以敗官惟有於上所言之二端實施策勵使權利義務兩得其平庶可計日以程功效倘蒙我大總統不棄芻蕘飭下部局核議通國一律　爲定制則凡百有司必爭自濯磨而久安長治之規基於是矣云云 
[東三省政譚（十一）（化險）]  
　　外交與田潛 
　　奉省之外交問題經張巡按使籌畫種種已詳前報矣究之外交問題在官制上確爲外交特派員所事事而巡按使不過在監督之列茲者東省認爲外交特别區域而外交人才之任命尤不可不亟亟愼重也近數月奉天外交極爲紊亂特派員田潛解職之原因姑置次述茲先詳巡按署内對於外交問題之苦難情形閱者讀此可見其一斑矣 
　　公署内外交人員除與張使籌有對滿蒙政策之六欵外（見十六日本報）聞更設有交涉籌備處係派員兼辦研究新約而設並非永久機關且負有交涉專責者爲外交部特派之交涉員乃詳探交涉署除照例印發游歷護照通令各路保護外終日無所事事一若南滿雜居屬於民與民之關係且外人服從警察稅課條約業巳訂明設有事故發生責在警廳稅局無與於該署也者此種思想雖在受雇人員亦知不可而該署中人則謂省公署中籌備月餘終未見何等設施我輩何必苦絞腦力徒作此咬文嚼字之空文乎殆不知設施之政策固貴先事預籌將來事實上發生何種糾葛雖難逆料而新約之解釋及其效力則不可不先行研究推該員之意殆以研究約章係屬譯員專責公署早經調員辦理故爲此妬言歟是可異巳 
　　最近之奉省交涉人才之任命則有馬廷亮代田潛之令見矣然田潛之撤任原因諒亦閱者所樂聞惟書至此益爲奉省外交痛也據某報云外交特派員田潛氏自上年十二月到任迄今專以爭加經費位置私人爲目的餘則日坐署中又以雀戲爲消遣對於邦交之如何親善國權之如何擴張民利之如何保護槪置不問下至交際之聯絡酬應之往來亦絕不講求龐然自大不啻前淸之督撫且外交官會唔領事及外人係職分内當然之事田於接任時拜訪各領事及領事回訪外餘値外人宴請上將軍巡按使邀其作陪時方與領事會面此外本省無論發生何等交涉槪不親赴領事署會商而各領事亦不願與之會唔緣所談之事不加可否必以請示上峯爲言反不如逕謁張巡使爲簡便所以外人目該署爲印發游歷護照之機關也至於省公署亦不常去每至按使傳見始行往謁自日本延壽堂藥房事與日警擅捕學生案出現按使屢令其與日領商辦彼竟未去過一次迨按使催急則派譯員往詢而已此案因之久懸莫結遇有領事照會到署必用文詳請按使外部核示竟不答復張按使知其如是將來新約履行必至僨事中央政府亦巳知其顢頇故决計撤換以前駐日代理公使馬廷亮氏繼其任此其原因也 
[最近旗族之仇忿自戕案]  
近日社會發現仇殺自戕等案層見迭出情節不一要以積弊之固深與夫生計之竭窘爲案中之原動而旗族一方面爲大多數頃者京師北城又有一仇忿之自戕案發生錄其槪情如下地妥門外舊鼓樓大街娘娘廟住戶張潤祥内務府人其父原充管領潤祥以幼不習書柄櫂皆落於領催鄭興成之手蓋旗族積弊管佐之權皆落於領催（滿名伯什戶）之手而領催又與莫吉恪串通舞弊所謂管佐不過彼等之傀儡而已潤祥之父故後鄭則以潤祥年幼爲詞管領經他人署理近來内務府餉銀尙且隔月不放俸銀米折尤無信息潤祥以困苦難堪出外充當廚役實則所有俸銀皆被鄭一人把持旗族官弁尅扣之習爲一種慣例本無足怪特尅扣本管官長俸餉而令其生活無路故不能不激起其仇忿潤祥之妻張韓氏性頗剛烈以鄭興成權柄在握即俸餉照數開放亦恐毫無所得于是吞服火柴甚多至鼓樓後起府街中間鄭興成家索取尅扣俸米彼此爭執當與鄭興成揪扭左三區巡長曹緒長聞信趕至瞥見鄭揪打韓氏當欲帶區適鄭乘亂逃匿遂將鄭妻郭氏帶區檢知韓氏服毒抬往内城官醫院錢糧胡同毒發斃命韓氏旣死抬回伊家由右三區報告地方檢察廳派檢察官羅潛書記官牛富庭仵吏俞德林驗得該氏踢打傷劃蹭傷共二十七處委係服毒相打身死而口中白沫含有火柴原料及氣味足以證明爲服火柴身死驗罷暫停於娘娘廟其家鄭興成拘廳聽候法庭裁判韓氏之父韓原亭及其夫張潤祥聞信趕至以鄭興成逼死妻女已向審判廳提起控訴其判結尙須時日唯附近住戶以鄭强霸一方逼死弱婦咸爲之不平云 
[内黄兵民衝突案之處分]  
　　陸軍部近呈總統文云八月十一日承准政事堂發交致開封田巡按使電奉大總統令庚電悉内黄平池兵民衝突一案旣據查明緝私營統領宋明善隊官張連芳等確有違法虐民焚殺無辜情事實屬罪無可逭張連芳着即交軍政執法處訊明究辦宋明善着交陸軍部議處以示炯戒等因並鈔交開封田巡按使庚電到部詳核庚電内開該營統領宋明善於三月間到内黄縣平池之後縱令營兵夤夜攢帶洋油焚燒袁新往村十三家民舍數十餘間先經村民袁殿魁等具狀赴縣控訴經該道縣驗明屬實焚屋之後該營以衆情憤激益肆兵威致槍傷旁觀之池得衆復於池得衆扶傷回家時中途攢擊多傷立致斃命等情查陸軍刑事條例第七十七條載官長平時縱兵掠奪或擾害者處死刑或無期徒刑或一等有期徒刑並查舊時兵部處分則例亦載有武弁生事擾害百姓責打人民致死者革職治罪各等語此次該統領宋明善縱容兵丁焚燒良民廬舍及槍擊民人池得衆傷重斃命事實確鑿律有明條惟現奉明令交議自應比照舊時則例遵議處分擬請將該緝私營統領宋明善所得中將銜陸軍少將三等文虎章及長蘆緝私統領現職一併褫奪應否治罪之處伏候鑒裁云云當奉批令此案前已將隊官張連芳發交軍政執法處嚴辦宋明着治軍不嚴本當重處姑念該統領駐紥處所距犯事地方尙遠與故意縱容有問着從寛褫奪官銜勳章仍留原職以觀後效 
[湖北司法費之變更]  
　　湖北各縣兼理司法經費數極有限大縣准月支三百元中縣二百二十元小縣一百四十元均在司法收入項下開支所有承審員司法書記繕生等薪俸辦公雜費與彌補囚糧之不敷支應遞解人犯等項凡關夫兼理司法所需一切開支不能向國庫請領者一槪包括在内至其縣缺大小之規定亦非指面積寛狹人口多寡而言所謂大縣者係指舊日府治首縣及現在交通較便之縣而言蓋自外屬地方審判廳裁撤以來以各該縣（即宜昌襄陽江陵黄岡廣濟安陸鍾祥鄖縣恩施等九縣）兼理就近各縣之二審案件現在宜昌襄陽各設一高等分廳並附設地方庭管理荆宜鄖襄施各屬二審案件黄安德三舊府區二審則劃歸武漢二地方廳受理鄰縣上訴制巳一律取 
 
 
 

Page 7

 
 
消自再無大縣之可言惟其經費則相沿未減又所謂小縣者原以案件無多可不另置承審員開支經費可以從省是以月支一百四十元氣如各小縣案雖不多而因行政事繁職非專任致案懸不結者往往有之至於不明法律辦理錯誤者亦復指不勝屈各該縣知事間亦自知辦理非其專長雖列小縣仍詳請增設承審員以資助理高等審檢廳察酌情形亦不能不准又四年預算將小縣管獄員裁撤行之未及一月各縣以事實不便紛紛請求復設高等廳亦以理由甚正難以拒却而所需俸給又祇能在司法收入項下開支因以原定經費大都不敷分配請求增加幾於一致高等兩廳熟籌統計因是有核減大縣經費卽以增加於小縣之議惟以原案所列爲大縣之宜昌襄陽二縣現因高等分廳成立看守所及監獄内收留人犯較多應特别准免核減此外江黄廣等七縣皆減爲二百二十元與中縣同至嘉魚咸寗通山崇陽通城羅田雲夢石首應山公安松滋枝江宜都當陽潛江秭歸興山巴東長陽五峰鶴峰遠安建始利川宣恩來鳳咸豐谷城南漳均縣房縣鄖西保康竹山竹谿等三十五小縣現則加爲一百八十元其餘漢陽鄂城蒲圻等二十三縣原列中縣現在仍舊聞高等二廳並擬會飭各縣知事在此限定經費内如何開支悉聽其便不加干涉如准留之司法收入每月支用司法經費尙有盈餘應定爲三月一結新舊交代專案移交俟三月總結有餘即行解繳兩廳移爲彌補他項司法開支之用如司法收入不足敷法費之支出是該縣司法事務簡單故司法收入較少應責成該縣知事少用司法員司或在行政經費内通融彌補惟不准將應解之司法收入動支亦不准挪用國家正稅混列交代昨該兩廳已據上情詳奉巡署批准通飭各縣遵辦矣 
[鄂省整理各縣財政之着手]  
　　鄂省財政廳長張壽鏞因各縣地方收入雜稅雜捐新籌舊有種類繁多數目畸零均由地方自收自支現在縣地方行政如警察如學校如公益如慈善事業等皆爲必不可省之需旣不能悉予蠲除以紓人民之疾苦惟有切實調查規定標凖何者應照舊征收何者應酌予減免量入爲出通籌支配以資整理查上年前國稅廳曾飭各縣將收支欵目册報有案閱時已久事過境遷現狀未必盡符茲特擬訂册式飭各知事限十日内將全縣地方收支各欵依式造具淸册俟協商財政委員到境會同逐一審查無誤由該委員賫廳核辦除飭該委員等赴縣會同辦理外特飭各知事遵照調查要旨分收入支出爲兩大部仍各分經常臨時兩門　特别專欵如現辦國會選舉事宜收支各項應分别另行開列以淸眉目收入之欵首當追溯源流及敢入之確數征收之手續與夫近三年收入之比較支出之欵當詳稽原案如應辦事項與應支經費同爲上級官廳所規定者或事項爲上官規定而經費由縣自行支配者或均係地方自行興辦者凡全縣之收支不論何種名目均應詳爲紀載並預計截至本年年底止以收抵支除統算約可盈餘或不敷若干其向應各歸各欵者並卽分欵核計盈虧不敷之數係從何欵挪墊如何籌補會同委員妥議辦法詳候核奪其爲上年調查原册所有現已變更或消滅者應行詳晣聲叙不得稍事疏忽現已通行各縣謂此係特飭之件該知事務須愼重將事如敢延誤或查報不實别經發覺定干嚴咎也 
地方通信 
[蘇州]  
　　警廳又獲嫌疑犯警廳消防隊長沙子愼君前日在常州境内拿獲丁炳坤一名據云係涉亂黨嫌疑昨已解蘇由崔廳長親自提訊異常秘密故詳情未悉 
　　廳長考驗署員警察廳長崔怡庭昨日特召集各區署員穿着軍裝齊集總廳考試鎗法步伐等等其中成績較優者固不乏人然未入學堂不諳操法者亦不少演畢後命至辦公廳面試文理迨事畢散出巳萬家燈火矣 
　　電氣種植法楓橋鎭農業試驗場陶福庭前在日本採取電氣種植法如用以種植蠶荳瓜類較中國大逾數倍刻陶君已研究得引電之法以長竹桿用白金針旁掛兩銅絲至地以通電氣聞近來頗有成效云 
　　菸酒公賣罷市情形第三區菸酒公賣分局長唐愼坊招商錢維愼（燒酒業中人）承辦分棧事宜事前未與菸酒各業接洽迨發表後各縣菸酒商羣起反對各舉代表來蘇籌商禀請另設分棧迄今尙未解决詎唐分局長詳准定於八月二十五日開始徴收前日出示通告各商聽候本分局督同分棧按舖檢查存貨以便分貼印照由各商將應徴公賣費投棧繳納由棧掣給四聯印照執業倘有不服檢查及所報不實定即照章罰懲云云菸酒各商聞之大爲恐慌旋由菸業代表王純甫紹酒業代表單渭年金定悅等赴商會陳述以各商之反對分棧經理人者並非杭納捐稅實因錢維愼係屬燒酒業未能深悉他業内容故有稟請另設分棧之舉今分棧支棧多未確定遽行檢查難保不因扞格而生誤會適有衝突其咎誰歸懇請電達省憲准予暫緩檢查俾國稅商情雙方並顧等情商會總協理允准照辦立即發電其文如南京巡按使財政廳烟酒公賣籌備處鈞鑒據各帮烟業曁紹酒業代表來會環稱頃奉分局長諭定二十五日查貨啓徴事關國稅敢不凛遵惟分棧支棧組織尙未確定遽事檢查恐滋誤會而碍進行乞請展緩維持　市等情本會查三區分棧雖巳有人禀請承辦而各商内容均未接洽八邑烟酒商董現正集蘇會議妥籌辦理依法進行若遽派巡檢查難保不生衝突理合據情代陳伏乞俯准電示飭遵期顧國稅而順商情蘇州商務總會叩敬此電於二十四號拍發後尙未接復乃唐分局長於二十五號即派調查員一人巡警四名分赴各舖檢查存貨各舖俟其查畢去後紹酒業齊集柳巷事務所會議以現在分棧問題尙未解决遽行檢查似近壓迫於是各舖均主暫行閉市當經代表單金二君向衆宣布商會巳據情請緩警察長崔廳長亦赴商會主張調停觀此情形不日當有下落代表等意見若先行閉市未免貽人口實乃衆商等羣情憤激置之不顧遂一鬨而散至下午紹觀各舖均一律閉市商務總會協理蔡君伯侯（吳總理因公赴杭）已將閉市情形電告省憲核示警察崔怡庭廳長亦巳會同吳縣孫知事禀謁道尹面商辦法 
[鎭江]  
　　泥人交涉日前鎭郡山巷内楊順興麵店以房屋狹小不敷所用因添砌一曬臺以便曝曬小麥雇得瓦匠三名在屋上起造磚墩爲竪柱搭架之用不意該瓦匠製造泥人三個放在磚墩内一手執劍戮在心上一手執刀高舉一兩手捧頭工竣後不知該店如何知覺在屋上拆去磚墩將泥人取下店主以其用邪術害人即送呈三區與瓦匠交涉現由三區將三瓦匠及泥人等均移送總所核辦未知王警長如何判决也 
　　注重烟禁丹徒縣章知事以鎭郡係通商巨埠輪軌交通夾帶烟土無日無之且城鄕地面遼闊私售私吸殊難盡絕特加派調查員王玉成張巨川等四人爲普通調查員責成嚴密稽察以淸烟毒 
[南通]  
　　張總裁南旋水利局總裁張季直君告假南旋於二十四號抵天生港本城軍警各界齊赴港迎迓 
　　電留牧師基督敎牧師張生君頃奉金陵總會調赴他省遺缺遴委包君接替聞通縣各敎友僉以張君辦理敎務成績昭著特公電挽留以資熟手 
[杭州]  
　　籌安會電請派遣代表日昨籌安會又由京師致電浙垣各機關云將軍巡按使商會均鑒本會宗旨昨已電達惟事關根本安危應合全國上下共同研究擬請派遣代表來京加入討論如承允許乞將代表姓名電知以便接洽無任禱盼籌安會 
　　籌設工賑局浙東會稽道區鎭餘上紹蕭各邑僻處海岸此次風水爲災棉鹽田禾損失無算頃聞屈使以各該被災區域雖由雨澤過多而要以平日水利不修爲本病擬籌設一工賑局施行以工代賑辦法即雇募就地貧民將沿海之隄塘培築鞏固以免潮汐内灌並於江海各岸種植森林以防潦勢橫溢再將淤塞各港道擇要開浚庶幾旱可以蓄潦可以洩於農田交通均有裨益一俟通盤籌畫後即當組織成立 
[安慶]  
　　烈山煤鑛之中止皖北宿縣境内之烈山煤鑛煤苗豐富久爲外人所埀涎自經普和公司集股開辦後　頗發達惟因股本不足勢難支持近聞該公司屢開股東大會竟有中止消息幷聞該處煤稅委員因所收稅款入不敷出亦已返省矣 
　　警察廳檢查印花稅皖省印花稅久巳仿辦惟未經實行檢查昨聞警察廳函知商會定本月二十三號爲實行檢查之期並請商會遴派商董會同警察各署長員調查以昭鄭重 
雜評二 
[識時之士（默）]  
　　今人前後之言不符者則輒自解之曰彼一時也此一時也彼此之時不同而言亦因之異者識時之士宜然也然而今人所謂時之不同者豈眞時之不同哉不過所處之地位不同耳所處之地位旣不同而遂若時勢已大爲變異於是言史例則引彼所信之時之史例言學說則取彼所信之人之學說其實時猶是時未嘗有所變也即時有所變而此順民心以立國培實力以强國之眞理雖歷千百時而不變此則今日識時之士不可不知者也 
 
 
 

Page 8

 
 
   
 
 

Page 9

 
 
[屢試屢騐痔瘡第一靈丹]  
瓣香廬驥雲先生有道僕患痔多年時而痛癢時而膿血行動旣多不便坐臥更覺不安閱報悉先生化痔仙丹功效甚奇奈僕曾服過各處馳名痔藥服時稍愈不服卽發故心甚猶豫後遇同學張君述及渠患痔近二十年管生四處發時覆臥痛哭百藥無功賴服○先生化痔仙丹而愈至今未發余乃二月間寄洋二元購化痔丹兩罐不意時値春分其發尤劇肛門腫爛被褥膿血殆遍一星期中日夜如刀割針刺雖受慘刑未必過此甚至聲嘶音啞但求速死忽接到先生寄來妙藥立即外塗内服居然若有神助約一刻鐘即安然睡去醒後大便毫無痛苦非常爽快及拭凈時痔管觸手脫落從此遂獲全愈曩行房後此症必發今多次未見復萌一時僕之親友鄰里同病購服者雖其間輕重不一然服之無不奇功立奏有口皆碑屈指計有十七人之多眞是屢試屢騐治痔第一靈丹爲此馳書誌謝請代登各報爲禱河南鄭州榮陽縣城内蠶桑學堂王壽嵩頓首○原信有郵局圖記爲證謹存本廬案頭任憑購者閱看附價每瓶洋一元每料五瓶四元外痔去管膏單料一元雙料二元不靈包退還洋上海盆湯弄甯波路口五開間門面崔氏瓣香廬驥雲氏發行所啓本廬分設杭州陳列所○南京花牌樓慶豐和隔壁天津北門東獅子胡同忠成棧○無錫北門外江陰巷内○長沙城内糧道街○安慶城内將軍署西轅門 
[全國商會聯合會通告]  
上海親民電報社編輯之親民電報彙編係做歐美先例用成語編纂並用中外通行之電碼其内容關於商業者選材旣富列表又詳甚合我商界之用本會因定以後發電奉達各省商會與各省商會電致本會均用是編之電碼以省電費而便檢譯特此佈告諸希公鑒全國商會聯合會啓 
[上海總商會通告]  
本會議董印錫璋君剏編親民電報彙編一書自經交通部批准通行後各省軍民兩府以及各省商會南洋僑商均已採用並各提倡推行是書之價値可知本會審查全書見其内容於商業尤爲詳備如買賣通訊市面報告股票交易與夫洋釐先令之漲落商電繁用之語應有盡有此外如銀行票莊保險運送（如輪船鐵路裝船轉運四項）貨棧旅館藥房新聞印刷絲繭綢緞紗布紙茶米鹽與夫南貨洋貨諸大商業各有專門用語及名詞該社均經實地調查分類編列比之舊時各業用四碼明電者可以省費卽比之用自編之密電底本亦覺包羅萬有本會爲便利各業起見特與該社商准如下　一如有一業或一家購書在五十部以上者欲將該業之專門貨名牌號等編入空碼之内或另編簡表專備本業或本號之用者可逕託該社代編不取潤資卽購書不及以上之數欲照此辦理者亦可與該社熟商　二如初購是書而未明用法或有疑問者可求該社代爲指示　以上已蒙印君許可葢印君編輯是書以便利交通發達實業爲主不作尋常著作觀故允通融辦理在我商家得此便利之用法省費正多茲設一淺近之例向時用四碼發電百字隔省需銀十二圓今用是書之電碼其電文相同約費銀一元左右足矣以一回所省之費購書一册已覺有餘（原書定價十五元預約七元五角）倘積數回數十回計之則所省無量故發簡電一通所費約相當於保險郵信而郵電到達之遍速懸殊况商業市面之靈活全在信息之流通向因電費過重緊要信件常由郵達茲用是書由電發遞所費不多而得信較早想亦人人所樂從也本會對於有益公衆之事應負提倡之責是書於我商業大有裨益允宜家置一編以備通電之用現當再版之時尙可照預約半價訂購幸我各業勿後時爲要專此佈告諸希公鑒　周晉鏞啓 
[中國胃寳]  
胃爲人身消長之機關故衛生家咸注重之如飱後散步並用水果諸法皆防患未然之道也偶一不愼病即隨之始而滯積未融食量漸縮繼而痛嘔交作苦處難言甚至牽動心肝兩經均受影響以致肌瘦面黃彷徬牀第作寒發熱輾轉呼號苟不速予調治不特有妨個人事業簡直性命攸關本主人研究醫學深有心得於胃症尤多經驗近製胃寳一藥無論舊病新症各種心胃氣痛以及積滯脹悶反胃噎嗝腹痛嘔吐胸痞胃弱等症莫不立著奇效永遠斷根且有開胃消食健脾壯身之功○每打洋二元每盒二角○分銷處英大馬路福康里内○漢口黃陂街慶喴洋廣疋頭號○蘇州觀西泰華大藥房○寗波東門内文寳花粉局○杭州淸和坊福生祥皮貨莊○紹興城内大路寳和照相館○崑山大街徐泰山堂藥店○南京黑廊街亨得利鐘錶號○本埠各烟紙廣貨店○總售所上海閘北南林里葭德公司○批發特别公道 
[上海晝錦里江新旅館六折價]  
本旅館開辦以來悉心研究無不美備惠臨者無不洋洋樂道極稱便利茲於本主人有鑒於斯自卽日起優等大菜間可住六位一元四角頭等官房可住五位一元二角二等官房可住三位七角三等官房可住二位四角久蒙各界諸君咸皆許可茲于七月朔日起三角四角起一律减爲收足六折以昭公道藉副來賓惠顧之雅意恐未週知特此佈告 
[立好白濁丸]  
凡患體虚身弱之人一經勞役過度思慮失節相火妄動或花柳染毒而起致患此症初起點滴遂致旺流若不早治後患無窮此丸服下包可立止功效神速每盒一元如小便刺痛尿管略腫須先服珠黄掃毒丸每盒二元 
立止白帶丸此丸耑治婦女赤白帶下日久面黄肌瘦腰酸腿軟四肢無力若不早爲醫治後患何堪設想是丸服下功能健體立可止帶無論症之輕重二盒斷根勿效還洋每盒一元上海三馬路小花園對門永壽大藥房來信地址寫明郵政回件妥速 
[上海陶正昌磁器號]  
本號開設上海南市已歷三十餘年分支號於英大馬路亦已數載向在江西景德鎭陶慶陶成兩窰督造各式瓷器料堅色鮮質細式巧馳名中外無待贅述本主人因見世俗好新洋瓷日見充斥爲特不惜重資研究改良仿造古今奇巧精品更於甲寅年二月朔日爲始克已定價劃一無欺以期挽囘國貨之利源俾達華瓷暢銷之目的惟自始創劃一以來頗蒙各界贊許茲届週年特再减價以表歡迎並答賜顧諸君之盛意如欲定造新品點綴花式落欵摹古等類均可限期交貨惟希愛國諸君注意及之 
[懷安施醫局特延陳伯威醫士耑治一切毒門花柳惡症]  
花柳毒莫多於滬上而花柳毒藥之廣告亦遍貼通衢稍不審愼誤服藥品或劇烈之劑以致殘廢終身痛苦萬狀殊堪深恨至貧苦小民因醫藥價昂而失治者尤堪憐憫同人等因於六馬路電車轉角處和興米店東首間壁第七家石庫門内設立懐安施醫局久仰陳伯威君行道有年於花柳一症醫藥均得自秘傳經其醫治無不立奏奇效特請其逐日來局施治僅收號金小洋二角以資津貼局中設有男女病室如願駐局就醫者雇有男女工人伺候並設有藥局所有各種掃毒靈藥如珠黃下疳散立止白濁丸均一律平價出售患者幸注意焉　遠近多假冒求診者宜愼　贊成人　朱葆三　丁欽齋　錢達三　孫彌卿 
[陳蓮舫徵君高足許敏軒醫士廣告]  
君籍隸浙垣學宗珠閣執經問難得衣缽之眞傳響道傾誠造軒歧之堂奥積年來懸壼湖屬經驗宏深自去秋移硯申江成效昭著治時感則扶危濟急膽識俱超理虚證則養正袪邪縷條不紊本仁心爲仁術以名士爲名醫抱薪憂者盍問津乎謹誌緣起代定簡章敢告同胞毋失交臂　門診每日午前在新垃圾橋北首中公益里總弄一百六十號本宅下午一時至四時分設診所於二馬路石路口源源旅館候診出診四時以後醫例另詳　　陳潤夫　虞洽卿　貝潤生　顧馨一　葉鴻英　唐鳳墀同啓 
[患楊梅瘡速看]  
僕去春因事至滬性喜冶遊詎竟誤染梅毒即暗購市上化毒丹四盒買棹囘甬試服毫無功效又函購數家奈均有名無實至去秋忽然毒氣上攻延及面目痛苦萬分勢甚危險自料必無生機適有友李君益甫自申返甬知余病特來探訪遂問余曾服過化毒丹否僕曰殆將購遍矣恨無一驗兄寓申有年見聞較確以何家爲至靈至妙乞明告之當蒙其指示云上海惟河南路彭壽堂之化毒丹及珠黄下疳散確乎方眞藥靈速而且妥即一等危險重毒之症無不藥到病除否則亦難深信有如是之奇效因自已亦曾染過梅毒幸服該藥房之藥而愈且連見數人皆有藥到病除之妙故斗膽力荐幸勿懷疑云於是喜出望外即託郵滙洋念元函購雙料八寶化毒丹珠黄下疳散各二瓶如法内服外搽果然名不虚傳日見輕減止痛生肌如脫重累未及二旬週身平復如初矣如此神丹妙藥豈忍秘而不宣且受惠實深無以爲報特將功效略列俾同病者有所問津焉　甬郡汪善寶拜上 
[上海大新街孟淵旅社減價廣告]  
本社爲新法改良第一家發明意出心裁自行建築特别洋房佈置新奇内容器具各房裝置電鈴風扇水汀冷熱龍頭洋磁面盆及浴缸浴室等各色精良無不週備自開幕以來久蒙各界諸君咸皆許可茲于五月一號起仍照原定房價自五角六角起一律減爲收足九折以昭公道藉副來賓惠顧之雅意恐未週知特此佈告 
[石功氏始創發行立止心肝胃氣痛]  
秘製效速丸善能利氣解鬱快隔除煩破堅積消脹滿健胃調氣血專治男婦各種心肝胃氣作痛兼治胸腹脹悶嘔吐呑酸反胃噎隔等症無論新久雖百治罔效頽症均能立服立止有藥到病除轉危爲安之功輕症服丸一盒重者二盒定可斷根永無復發之患自發行以來十有餘載蒙各界信服深滋欣感惟是行銷旣廣難免假冒發生及市上近來售此藥者接踵疊出凡賜顧者請須認明本氏牌號及虎字商標仿帖並兌址久在上海城内三牌樓福音堂南首戈善慶堂製半夏老店蘇州在閶門外三六灣戈永安醫室庶無錯誤價目每盒一元 
[上海四明銀行廣吿]  
本銀行總行開設上海寗波路分行先設寗波江北岸温州府城内兩處重整營業章程商業櫃存銀活期三厘計息定期三個月四厘六個月五厘一年六厘存洋活期二厘計息定期六個月四厘一年五厘兼營各業商號往來逐日收解無不克己儲蓄櫃存洋活期三厘計息定期六個月五厘一年六厘二年七厘其餘滙兌各欵格外公道　賜顧者請至本行面議可也 
[感謝神符救命之恩]  
客春僕之小兒忽患咯血之症在最劇烈之時甚至氣急昏迷不省人事在申遍訪名醫服藥調治殊難奏功呻吟床第之間已一年有餘矣前月舍親李君由漢回申道及周鳳書先生在漢以神符濟世屢見奇效言之頗堪動廳故僕當日卽邀請來家經先生晝符三道用開水呑服至晚間卽氣平血止後復連請四次病體竟已霍然似此仙心神術實屬世所罕有敬告患病之家盍速往一求之　先生現庽法租界八仙橋西昌大當斜對面鼎慶里三號滬北愛而近路嚴子峰啓 
[國貨之特色]  
民國肇興始行軋髮而是項利器本國向無若購自舶來利權外溢思之可慨今有機學專家悉心研究自造機器組織公司經營數載出品之軋髮剪四種質地堅固製造精良較舶來品無異而定價極廉本公司非爲牟利實因提倡國貨挽回利權於萬一現當　各界熱心國貨正堪酬副諸君雅意耳批發零拆均無不可貨眞價廉均可包用如有生銹損壞可向本公司修理不取分文有此特别便宜　愛國諸君從速賞鑑爲幸　製造廠虹口鴨綠銳利公司發行所河南路興昌祥啓 
[香港香安水火保險有限公司特設滬局代理通告]  
本公司集足資本一百萬圓完全華股總局設在香港德輔道二百二十五號資本雄厚保費通融章程妥善賠償迅速開辦以來信用昭著現因推廣營業特設滬局代理於四川路鷹鳳里大新公司内承保南北市房傢私衣服與夫輪船裝儎各等貨物各界惠顧無任歡迎滬局代理四川路騰鳳里七十九號大新公司 
[商界遠近同胞注意中國商業函授學校廣招免費生]  
本校爲感傷世界商業競爭之猛烈力求中國商業學識之普及起見特添設普通科定額一千名准陽曆九月二十五號開課專授商業文商業算術商業尺牘萬國商業史中國商律商業理財學經濟學銀行學商業簿記商業文件隨時通函問答一年畢業不收學費分文有志者請迅速來函開明姓名年歲籍貫住址並附滙半年郵費講義費洋二元到校當即寄還收據届時照章函授萬勿觀望遲延免致額滿不收函索章程須附郵票　　通信部在上海美租界愛而近路均益里惜陰公會本校主任楊公炎佈 
[請用國貨老虎牙粉]  
本廠主人張晉卿熱心國貨研究化學專選中華各種保牙良藥精造第一老虎碑牙粉自發明以來已經數載荷蒙各界歡迎外埠分銷日見廣大近日人心通市决烈抵製口貨但願久長維持國貨挽回利權近接外埠來信問及價目本廠每袋向售洋二分並不漲價凡各省各界請用本廠老虎牙粉價廉物美常擦開胃散鬱口齒香凉殺虫止痛齒白到老堅固一切汚穢惡臭均能消除每日早晚擦用可保永無牙症眞所謂衛生牙粉之寳也上海四馬路晉戴春林香粉老號總發行所 
[商辦鏡花戲園]  
七月十七夜戲裘湧棠周昌順胡鳳林袁子敏　打圍擒狄史亦奎陳素雲楊子和小鳳彩林芳錦陳兆峰趙虎豹張寳香任子辰　全本百花臺 
[香茗小洋一角杭州第一舞臺小帳不取分文]  
七月十七日夜戲價目特别七角頭等五角二等二角半三等二角陳錫奎　伍申會王桂官　打魚殺家李永利李桂芳　戰白馬坡小十三旦　小放牛劉榮昇　桑園寄子高福安　小福安李蘭亭　探浮暗山劉永春　李七起解劉慧霞毛韻珂于振廷　目蓮救母 
[在美界海寗路愛倫活動影戲園鳴盛梨園原址]  
每晚七時起十一點半止輪流排演二次禮拜二五更換新片禮拜日加演日戲二時半起至五時半止今夜准演雙齣大部環球著名最新片十二集廿三四本雙美三心牌　復仇記頭二本天下第一滑稽家　林達氏　串演之滑稽影片　岳母出醜價目注意登樓特等三角頭等二角正廳頭等二角二等一角 
[善治各種毒症]  
僕旅遊滬江悞狎邪僻引入柳巷花天酒地詎樂極悲生竟染楊梅毒瘡痛苦萬分眠食俱廢甚至穿頂爛鼻全勢形脫延醫均云無救合家驚絶僕不信遍嘗各藥俱無少效幸聞友人言及前患是症曾服上海河南路彭壽堂犀黄化毒丹而痊盍往試之僕以服過各家諸藥對友曰該堂方眞藥妙絶非有名無實可比僕卽命購雙料化毒丹下疳散各四瓶依法搽服果然大見奇效最奇者服藥後卽覺腫痛均止患處發癢生肉胃納日旺不日全愈而週身瘡疤脫落無痕足見善治毒症與衆不同患毒者幸勿交臂失之花柳悔過生誌謝 
[新創顔料靛靑抄莊]  
本號經售顔料靛靑洋貨各色俱全零躉批發如蒙賜顧比衆克已以廣招徠三馬路西晝錦里第四百十四號門牌瑞昶公顔料號廣告 
[召盤]  
今有英界南石路中普慶里口隔壁五十一號門牌本號遷移在卽今將生財一切全盤召頂如合意者請到本號面議可也 
[餘大股票公司]  
買賣華洋各種股票公債票儲蓄票鐵路証劵等如蒙賜顧請移至三馬路石路東本公司接洽可也 
[三益股票公司]  
本公司代客買并備現金收買各種鐵路股票証劵收據及各實業股份公債票各大銀行定期存單等均可交易如蒙賜顧請即駕臨英租界三馬路西盡錦里四百零六號外埠函詢當班答復　上海三益股票公事啓 
[王竹山聲明]  
萃秀里茂大土棧於陰曆五月十六逃避當時有朱維富程福昌來云串騙伊等貨欵將生財檢點抄出細賬留在敝處據云即日付淸房租來取生財不料去後置之度外屢向朱程二人追催一味延約迄今已欠房租三月今特登申新兩報聲明限朱程兩人於七月終爲止如仍不來繳租取物即將該生財變賣以抵租金莫謂言之不預也 
[揚州王嶠崧]  
男女走失拐帶出外生死不明終身結局求子財壽圓光治病紫竹算命不報能知八字寓四馬路東首杏花樓對門滙中旅館後進三十一號大減價十天圓終身五元 
[時慧寳苐一台]  
禮聘南北歡迎著名第一鬚生上天台十七夜紳商特煩著名拿手好戲 
[苐一台]  
十七夜特煩各演著名拿手戲價目注意官廳七角頭等包廂六角正廳四角玻璃包廂四角二等二角三等一角麒麟童　開山府杨瑞亭　潞安州馮子和　花田錯張德俊　三雄絶義 
[開明公司新舞台特别啟事]  
敬啓者敝舞台自宣佈譚藝員登檯廣告後承各界預定客座者紛至沓來深恐人多位少後至者無容足地致貽譏簡慢反失優待之本心不得已議自本月十三晚起擬將前送客劵暫停十天恕不招待以免擁擠而維營業諸希鑒諒 
[新式電燈泡]  
依巴德電器有限公司經理英廠特郎槐耶最新發明最省電燈泡電汽燈泡須宜求新使光線明亮電力儉省本公司英廠定製各種省電燈泡早爲各大行廠所稱許精益求精良益加良物惟其多以供博採委以裝置訂期派師承裝决不有悞總經理胡哲生敬佈 
[感謝懷德堂淋濁聖藥]  
名不虚傳的係名家只此一家的眞治白濁血淋刺痛眞正當日立止余患淋濁之症已二月有餘受累不堪溺溲時痛如刀割紅腫欲破苦不勝言庸醫診治無效購各藥房之丸丹服之反出血淋重症心中十分憂悶後蒙友指示六馬路中市朝陽萬年樓西恒和油酒店隔壁懷德堂王雨香先生醫治○即服先生珠黄止痛止濁丸每盒一元最奇者服丸三點鐘後其血淋立止其痛亦鬆接服先生珠珀白濁立止丸一元其症即霍然全愈蓋懷德堂之醫藥眞乃上海第一靈效也○該堂魚口便毒内消丸及下疳腫爛生肌丹每盒一元亦靈效極速之丸也後馬路興仁里錢業成蘭生誌謝 
[鄭少賡新曲灘簧遷移廣告]  
貴府相邀格外從廉奉送名家京蘇戲法請至英大馬路巡捕房背後牛莊路北面第五十三號半接洽 
[（感謝化痰立止）咳嗽茶葉]  
竊氏患咳嗽氣急哮喘痰多五年呻吟床褥痛苦萬分後承至親指示小花園對門永壽藥房買咳嗽茶二盒費洋一元豈知茶未服罄其病已愈故特鳴謝朱方氏謝 
 
 

Page 10

 
 
本埠新聞 
[偵探拘捕黨人之惹禍]  
　　前晚十一點半時有某省偵探李某陳某等帶同多人駕汽車馬車各一輛至法租界寳昌路（現巳改名霞飛路）寳康里十號門牌夏子岩家由李先入據聞因夏係黨人故欲拔至華界適是時夏不在家由其家屬出而抵拒將火吹熄陳在門外恐李被夏之家屬拘住即向門内開放手槍不料適中李之腹部夏姓之人均未受傷法捕房探目沈德福包探　水揚周寳生梁大寳聞有鎗聲即馳往巡察惟巳分投逃逸僅將陳某拘獲連同受傷之李某解入捕房在陳身畔抄出手槍一支經捕頭向之詰問陳供出鄭某等兩人與之同往現住新租界愷自邇路芝蘭里五十三號門牌捕頭仍派沈探目等前往將鄭等兩人拘獲送至捕房捕頭以李受有鎗傷陳之頭部亦被碰傷諭均送往廣慈醫院爲之醫治鄭等兩人押候詳細錄供再行解 
送公堂辦訊 
[趙榮甲被拘三誌]  
　　趙榮甲由大連灣乘來神丸輪船來滬帶有手鎗子彈在新關碼頭登岸時被海關扦巡查獲送交水巡捕房轉解地方檢察廳訊押候核等情已兩誌前報茲悉前日由江海關施監督函致鄭鎭守使謂趙榮甲經扦巡查獲巳轉送檢察廳訊辦惟趙帶有手槍跡涉嫌疑爲此函告云云聞鄭君恐與黨案有關巳派偵探至檢察廳將趙提回發交軍法科訊究 
　　另一訪員報告謂前日下午地方檢察廳林廳長又委宗雲亭檢察官飭提趙榮甲到案研訊至一時之久趙始終不認與黨人有關而林廳長則以趙榮甲曾因黨案奉飭通緝今旣獲案且又抄出軍火其與黨人有關已可槪見遂將一切情形備文報告鄭鎭守使請爲核奪旋接鄭君函覆謂趙榮甲現已拘案應即解送本署訊究等因昨午鄭君又委派軍官帶同軍警十餘名持文至地方廳迎提林檢察長卽飭將趙榮甲由押所提出加釘鐐銬連同鎗彈交由該軍官等解至鎭署午後由軍法科科員提案研訊聞趙供稱奉天人今年二十八歲向在日本留學此次因事回華與一日本友人同行所有搜獲之手鎗一支子彈三十顆皆該日人之物實無與黨魁交接之事可請查訪科員判令收押營倉鎗彈暫存聽候覆訊核辦 
[興修海塘之開始]  
　　寳山塘工前由江蘇齊巡按使呈准中央籌款興修並議定各縣帶徴海塘經費擇日興工經紀前報嗣因上有杪忽遇風潮趕辦搶險故興修工程尙未正式開辦茲聞搶險事宜業已布置就緒特於前日（二十四號）行興修塘工正式開工禮是日淸晨就吳淞東塘大王廟致祭海神與祭者爲水利局委員沈仲期塘工委員朱福田及寳山崇明等縣知事祭畢隨即興工現有工人數百名在彼工作昨日各縣委已將開工情形分别呈報矣 
[再紀改建新閘橋工程]  
　　新閘橋改建鐵橋由久記承包巳於上月初開工先將南堍橋基挖泥釘椿塡築水泥石子業巳告竣自昨日起關挖北堍橋基故浮橋西首現已築笆阻斷交通該處各店舖房屋有須拆讓者早經工巡捐局閘北工程處會同淞滬警廳四區警署姜警正出示晚諭限期遷移聞此橋全工告成之期約在今年冬季云 
[烟酒公賣之困難]  
　　烟酒公賣分局自在滬設立以來除一二酒業已有成議外西菸一業因其開在法租界民國路者居多南市僅有德隆彰一家權力不及頗難解决該局主任謝惠塘係紹興籍于紹酒業一項尙有把握而西菸爲陜甘帮更形隔閡日前總局長高幼農因係西帮擬動以同鄕感情特親自來滬與該業協商乃該業中人以事關全體無人肯出而擔任以致仍無效果惟該局籌備期間原定以本月杪爲止現在將次届滿費用已逾三千金而征稅一層尙未成立聞謝主任頗爲焦急云 
[又一振興林業之通飭]  
　　中央政府提倡森林以興實業於前日轉飭到滬巳誌本報昨上海縣公署又奉道尹公署飭開奉江蘇巡按使公署第四六零一號飭開准農商部咨開承准政事堂片交國務卿面奉大總統諭籌議森林辦法等因封交到部當經遵轉咨行飭屬認眞提倡在案茲由本部　諭籌議森林辦法並將提倡造林情形縷陳具復奉批令呈悉所議各省各道尹曁各農會分别籌設苗園之處應准照辦即由該部通行遵照此批等因奉此相應恭錄批令鈔附原呈咨行查照轉飭各道尹曁各農會切實籌辦並將辦理情形隨時詳請咨部查核等因並附抄件到署准此除省農會另文飭知外合亟錄印抄件發交各該道尹遵照籌辦並即轉飭各該縣知事分行縣農會一體遵照事關農林要政仰將辦理情形詳報核咨勿稍稽延等因轉飭到縣聞沈知事已飭行縣農會籌議辦理矣 
[救國儲金昨日之收入]  
　　昨日（二十六號星期四）爲中國銀行收受儲金之第一百十二日計收銀圓四十六元連前共計已收銀圓七十二萬八千八百十八元又銀五千五百二十六兩五分四釐 
[無錫米市近况]  
　　昨日本埠北市米業中接到無錫快信謂連日新粳米雖巳陸續上市惟爲數無多供不敷求以致市價仍異常堅固今日早市售開高糙粳每石洋六元八角高糙元高糙洋秈高杜子秈均六元四角新客糙尖五元八角高新鮮稻每百斤兩元七角五分云云是以滬地米價現仍有增無減惟望晚稻收成較爲豐稔庶升斗小民尙可稍舒困苦耳 
[烏山船翻入浦江]  
　　昨日（即二十六號）午前十點鐘時有烏山船一艘由浙省裝載柴炭等物由南駛北行至製造局浦面因退潮甚急誤碰於某軍艦之錨鍊上登時傾覆所裝貨物多被漂失惟船戶舵工等幸均遇救未遭滅頂 
[海軍部保衞航商]  
　　海軍部以山東烟台洋面之俚島素多海盜刧掠航海商船迭經飭派水陸軍隊會同剿捕緣該海盜消息靈通兵到則散兵去又來查緝非易亟應派艦常駐以資鎭懾爰於前日飭行海軍司令部迅速調派兵艦一艘駛往俚島駐泊專事查緝以衛航商云 
[建安艦派往南京]  
　　駐滬海軍總司令部因有要公昨日特派停泊滬南黄浦之建安兵輪開赴南京該艦長奉命之下當於午後一時起椗開駛出口 
[驅除挖泥工程之障碍物]  
　　工巡捐局因推放南市沿浦灘線岸所有浦江停泊之　　船及各木行之木排迭經催令遷移在案茲查濬浦局之挖泥機器業巳挖至本局面前浦江而新碼頭以南竹行碼頭王家碼頭萬裕碼頭公義碼頭至永盛碼頭爲止一帶浦灘江北貧民所搭之草棚及　　船隻並浦中木排仍未遷凈轉瞬施工殊多阻碍故昨又派員分段催令遷移母再觀望云 
[繫鈴容易解鈴難]  
　　工巡捐局昨出牌示云照得本局中西區淸潔捐承辦期滿招商投標當由商人王東岩多數得標即經諭以三日内預繳捐欵迄巳逾期傳催再四滿口支吾空言塞責弁髦公令殊屬悖謬須知招商本非兒戲認數出於自願豈容任意起滅貽誤捐務茲姑再予寛限自本日起至二十八日止仰該商將應繳捐欵如數繳齊聽候諭辦如再違限即將該商得標原案立予取銷並將保證金全數充公另由同時投標次多數承辦以重捐欵而杜效尤勿謂言之不預也仰即遵照切切特示 
[肉業不勝負擔]  
　　本邑屠宰稅一項前經上海縣沈知事函請南商會傳知該業香雪堂董轉勸各鮮肉莊承認每月繳納稅洋五百元茲工巡捐局又欲開徴驗烙稅謂須調查該業隨時驗烙以杜弊竇而重衛生等語聞該業以商民擔負太重萬難承認是以定於今日開會集議對付之法云 
[撤消測繪事務所]  
　　本邑公款公産經理處前因修改上海城廂内外及租界地圖與測繪事務所續訂合同詳請縣知事公署核示遵行在案茲悉沈知事自據該經理處等會詳到縣後查閱所議各節均尙妥洽惟上海縣測繪事務所原爲測繪本邑縣境地圖而設時逾兩年糜費鉅萬甫經告成値此庫欵支絀此等不急之務本在可以節省之列現在該事務所開支早經停止此後事務更簡應將該事務所名目即行取銷所有津貼三百元一款亦應删除以昭核實昨已批飭該經理處照辦矣 
[浙巡按募賑電文]  
　　浙江旅滬學會並轉同鄕諸公鑒吾浙上江水災奇重正在竭蹶籌賑不意時甫經月沿海一帶颶風狂潮橫來搏噬致會稽道屬鎭定紹蕭餘上等縣同罹巨刧綜計被災人口約在一萬以上其田廬塘坵船隻器物之被衝毁者不可勝數木棉鹽板　鹽損失尤鉅映光不德累我父老子弟重罹困厄呼號營救殊爲痛心當即趕撥省縣公欵籌辦急賑並迭電入告仰蒙大總統垂念浙災先後捐賑銀二萬元又准飭部發帑十萬元俾資賑卹恩賜優渥感戴莫名已由映光專電呈謝現在水災急賑辦理粗有頭緒風災急賑尙待結束體察各地災情將來安集資生經緯萬端現有欵項尙難濟事夙仰諸公關懷桑梓飢溺猶人用特專電奉達尙乞協商組織籌賑團體廣爲籌集以匡不逮不勝感盻之至屈映光敬 
[屢獲盜匪之奬勵]  
　　淞滬警察廳署員唐毓芝巡官周孝譜巡長魏恩舉偵探戎仁生顧陞等屢次緝獲盜匪曾經徐廳長詳由江蘇齊巡按使轉請内務部給奬在案茲經内務部核與警察奬章條例第一條第五欵所規定之勞績事例相符自應分别給奬惟查署員唐毓芝甫於本年三月間奬給二等三級奬章逾時未久應暫由部註　存記俟將來著有勞勩再予晉奬所有巡官周孝譜巡長魏恩舉偵探戎仁生顧陞等四員應照長警初受奬章辦法一併給予三等三級奬章以昭激勸業經内務部復由巡按使於昨日行知淞滬警廳長轉飭知照矣 
[發現受傷屍身]  
　　昨晨九時蘇州路老垃圾橋附近發現無名男屍一具由捕回禀捕頭派探前往查得死者背有刀傷即將屍體舁入虹口斐倫路驗屍所報請公共公廨中西官前往相驗 
[洗浴淹斃]  
　　崇明人朱順淸孑然一身向在浦東西溝附近某鄕民家爲傭前日工畢朱至附近小河中洗澡竟致淹斃昨晨尸身浮起經地保倪文周　　報告地方廳由林廳長委派樓檢察官毛檢驗員等渡浦相驗當經驗得委係溺斃並無别故因無家屬到場即着該地保代爲棺殮 
[小狗眞不是人]  
　　江北人陸小狗與妻韓氏時常反目昨日又因細故口角陸突持巨斧砍去由其父母在旁攔阻反遭毆辱遂卽訴知崗警將陸小狗同妻韓氏及巨斧等一併帶至一分駐所未幾陸之父嘉寳及母徐氏投案求究當由宋警佐察得違忤兇橫屬實飭送　廳司法科訊辦 
[鄕民爭奪水溝之鬭毆]  
　　浦東爛泥渡東小石橋地方昨有鄕人莊阿毛顧金福因爭奪農田水溝起釁互相兇毆顧將莊之胸肋等處打傷後有巡警到來一併拘送三區警署當以莊受傷甚重趕送南市紅十字會醫治一面備函將顧逕送地方廳經檢察官提案預審顧收押聽候督同檢驗員至該會察看莊阿毛傷勢若何再行訊辦 
[索償賭債之衝突]  
　　住居滬北三十六間頭地方之童振玉昨偕其兄嘉玉入城游玩中途與素識之徐德興相遇徐向振玉索償賭欠一言不合互相鬭毆彼此受傷嘉玉從中解勸亦受微傷旋有崗警到來將兩造拘送一區二分駐所連同證人童嘉玉轉送地方檢察廳訊究 
[大喊寃枉]  
　　張劉氏控張先亭（卽張先林）在北四川路横浜橋攔刧金戒等情昨晨由探將被告拘解公共公堂原告偕證張阿榮投訴前情請究訊之張先亭供稱原告在該處開設花會賭博因打花會口角致被誣指求察中西官以被告所供無憑判押西牢三月示儆詎被告聞斷又大聲喊稱實係打花會口角誣指攫物寃枉寃枉云云遂由站堂華捕挾之而去 
[侵入他人臥室之薄懲]  
　　劉銀春在閘北檢察分庭控管萬甫闖入臥室調戲其妻童氏一案前日下午由李檢察官起訴審判分庭經孫推事判决管萬甫無故侵入他人臥室處拘役七天以示薄懲 
[女工與管工人衝突]  
　　閘北某廠女工楊馬氏前日與管工人陶阿高口角相毆該氏頭額受傷由四區崗警一併拘區經姜警正訊問一過馬氏供訴被毆情形請求究辦質之陶供民人亦被該氏咬傷手指至其額上傷痕係自用煤塊擊破希圖訛詐判移送檢察分庭押候驗傷訊明核辦 
[出店重復逮捕]  
　　英租界寗波路豫源錢莊前因失竊現洋五十元報告捕房將出店馮南山拘解公共公廨訊供不認判馮開釋馮於釋出後即回餘姚原籍開設糖坊及木器店並建造住屋事爲豫源莊經理秦某所聞益滋疑惑復請公廨轉飭捕房派令中西包探前往於昨日將馮移提到廨由俞代襄讞會同美領郭君略訊一過判馮押候下禮拜四再行訊核 
[包探續獲賊黨]  
　　新閘路二十五號住戶任品山控嚴蘭榮王阿二等串竊値洋二千餘元之衣飾等情嚴王二人已由捕拘解公共公堂訊實押辦昨晨又由包探獲到嚴等之同黨陳根林一名傳同見證張薛氏並將嚴王二人帶案經中西官質訊屬實判陳押西牢一年嚴王二人仍照原斷還押張薛氏退去 
[竊取絲頭]  
　　天祥洋行控丁永明混入貨棧竊取絲頭兩包昨由捕房將丁拘解公共公堂訊供不諱判押西牢三月 
[冒簽支單案近聞]  
　　英美烟公司控湖北人翟振鏞安徽人楊也禪將所失空白支單兩張冒名簽字至滙豐銀行圖騙洋三百九十餘元業巳由捕將兩人查獲解至公共公廨訊明判翟押西牢半年楊不承認着交二百元人洋並保候查在案茲悉楊由江西路十五號門牌德興隆茶棧經理胡麗元具狀保出後因其母有病巳回原籍昨經公廨傳訊即由包探將保人胡麗元傳案訊悉前情判胡限三禮拜將楊交案否則賠洋二百元 
[混用僞洋之老手]  
　　江北人吳阿三前日持鉛質小洋至北四川路八百零三號門牌徐惟記茶食店混用當被察出鳴捕拘押昨晨解至公共公廨經中西官訊知吳前因混用鉛質小洋訊辦有案實屬怙惡不悛判押西牢九月僞小洋銷燬 
[捕獲搶土匪徒]  
　　流氓王金發前日在乾記弄攫取土販錢友蘭値洋二百三十六元之烟土　逃錢卽大聲喊詎有無賴吳阿毛僞稱帮同追捕即奪取王所攫烟土逃至北蘇州路被包探奚德安攔獲帶入捕房旋復將王緝獲一併拘留昨解公共公廨經中西官訊明判王押西牢半年吳押三月贓交原告領回 
[買客乘間攫洋]  
　　塘山路二百二十七號門牌雜貨店主婦瞿倪氏控　榮生串同在逃小孩以購買花和紙牌爲由乘間攫取現洋一元五角圖逃等情昨由捕房將徐查獲解送公共公堂經中西官訊明判徐押西牢四月示儆 
[流氓攫取金飾]  
　　流氓趙阿四前日在湖北路攫取戴王氏金挖耳圖逃由捕追獲昨將趙解至公共公廨經中西官訊實判押西牢四月示儆 
[保人振振有詞]  
　　法商有寗公司洋人至法公堂控稱前有王阿松查阿福來租黄包車七十五部由諸景湖擔保現被虧欠五六七三個月車租又八月十五號至三十一號車租並少去車上物件共計洋二千餘元求請訊追諸供商人巳代墊付租洋一百六十八元屢向王查二人索取分文不還已在公共公堂具控請追所有八月十五號以前之車租商人願甘賠償惟包車巳於八月十五號一併交明該公司收還故八月十五號以後之車租商人不擔其責請求核斷聶讞員判諸交八百元人銀兩保出外着至捕房與原告將賬核對再行詳細開明呈候核辦 
[着再確切調查]  
　　姚君武胡集甫黄子斌前至法公堂控裕豐泰火腿公司主畢錫功虧欠往來貨款等洋二千餘元判令交保限理後由某火腿店主具保出外畢卽脫逃向保追究該保人亦將店關閉逸去以致無可追償昨日姚等又至公堂禀稱現聞該保人將店搬往華界寳山路改換牌號仍開火腿店可否飭探查提到案訊追聶讞員即諭原告將該保人開店地點確切查明禀候提案訊追 
[被訴人交保候訊]  
　　秦貢元控梁翰香又陳明奎控王子良王子文又餘發號主劉增山控高樹生等均欠欵糾葛又沈王氏控沈陳氏不交押租及損失洋一百三十二元又劉袁氏控梁繼昌吉老四丁氏等串騙聘金飾物等案昨由捕房將被告各人傳至公共公廨分别交保候訊 
[新簡荷領蒞任]  
　　荷蘭國新簡駐滬總領事羅士君前日由香港乘輪來滬昨已履任當日卽照會代理領袖領事丹國領事樂斯考君並備文送請華官知照 
[注重宣講之飭文]  
　　上海縣知事公署昨日飭知宣講所云奉江蘇巡按使公署第四八零五號飭開照得本省舉辦宣講原爲導人民忠愛之念各宣講生巡行宣講是否稱職能否闈發書中意旨罕譬曲喻引起聽講者之觀感實爲收效之遲速所關本使迭次通飭於遴選宣講生一事殷殷致意亦即爲此現雖據各縣詳報均已次第開始宣講究竟各宣講生每月於派定區域内宣講幾次每次聽講者共有若干成效若何迄未據詳細報告殊不足以資考核各該縣知事身任地方對於人民有直接之關係果能督飭各宣講生認眞宣講一面推闡書中精意或以方言編成白話或就習慣改爲歌詞普勸士民隨時講演其收效更不可以道里計日本明治維新遊行演說之團遍於國内卒能使人人有愛國思想而馴致於强借鏡以觀尤應奮起除通行外合亟飭仰該知事遵照督飭宣講生剴切宣講務使家喻戶曉以收實效一面將宣講情形及編成白話歌詞按月彙訂成帙以便分發各處互相參證愼母玩愒致干嚴咎此飭等因到署奉此查宣講爲社會敎育入手之方改良風俗匡正人心收效之遲速全恃剴切宣講爲轉移關係至爲切要奉飭前因除分行外合行飭知該生遵照務於派定區域内按期切實宣講以期多收效果愼勿視爲具文是爲至要一面將宣講情形及編成白話歌詞按月具報以巡核轉 
[縣公署紹介敎科書之通函]  
　　上海縣公署昨致各學校函云奉道尹公署飭知據中華書局陸費　禀稱敝局出版中學師範敎科新制敎本新制小學敎科新編敎科新制單級敎科書女子敎科書講習敎科書各種業奉敎育部審定均極適用合將書目開呈乞轉飭所屬各校購用以裨敎育等因轉飭到縣合亟函達卽祈購用可也 
[關於檢查印花之公函]  
　　淞滬警察廳長徐君致南商會函云印花稅檢查時期前經依照印花稅法問金執行規則第一條定期本年六月十五日開始執行曾於本年三月間出示曉諭並將印花稅法迭次擇要刋印傳單挨戶分給各商民閱看以資遵守嗣奉江蘇財政廳飭展至九十月間再行檢查等因遵經展緩執行在案茲查展期巳將届　迭奉財政廳飭令提前舉行自應遵照辦理茲經敝廳長定期本年九月一日開始實行檢查除詳報曁會同上海縣知事重申曉諭外相　檢同印花稅法案錄要一本專函布達即希轉諭各商民一體遵照如有未經依法貼用印花之契約簿據及香類藥品等務即依法購貼以免查出被罰具紉公誼 
[人和雪茄烟廠之内容]  
　　勸用國貨會代表陳良玉前日至會員陳文鑑所設之人和雪茄烟廠參觀先至捲烟處均係男工約有三四百人該處形式宛如學校中之敎室坐位有一定秩序無淩亂之獘且捲烟者均肅靜無譁次至揀烟處有女工百餘人督理非常嚴密末至㫰烟處以捲成之烟置諸亮格之橱窗内㫰之便乾約有三四間之多據稱此烟非㫰至四五個月不能裝置盒中聞其製造之經過手續係仿照小呂宋烟之辦法云 
[美租界捕房瑣事]  
　　王阿二昨拖黄包車至漢璧禮　橋被陳阿林所推之塌車撞壞車輪由捕拘入捕房候辦 
　　婦人王胡氏昨與某氏婦在虹口老街不知因何口角相毆由捕一併拘入捕房留候詢明核辦 
[氣候報告（上海徐家滙天文臺天氣測候報告）]  
　　八月二十五日新颶風忽出現於琉球東南下午過那覇與大島間之羣島顯向西北進行台灣海峽有季候風海演他處則有不定之和風上海及搨子江流域天氣甚熱 
　　二十六日晨間天晴而潮濕氣壓徐徐下降 
　　二十六日下午四時三十分豫測颶風過琉球時漸漸轉向北面及向東北偏北（按琉球在中國之東）將越中國海濱而過長崎門司又九州海濱與高麗海峽均將有暴風雨中國海濱復有季候風且有限於一隅之雷雨 
　　二十六日下午四時前二十四小時内上海氣候温度至高九三·六至低七三·四去年同日至高八九·四至低七一·六 
雜評三 
[再論烟酒公賣（訥）]  
　　各國關於烟酒官賣事不外分全部獨占一部獨占與承包法三種我國之公賣局卽承包法之一種也然據各國理財家言此種承包法不過限於政府財政困窮當官無資本時不得已而偶用之此無他因一方面有私人壟斷權利之嫌一方面有辦理難以妥善之懼今我國之公賣如蘇州等處旣紛起風潮而上海亦有爲難之情形可見此法之决非善良矣 
來稿 
[游美調查茶業報告書（續）（俞燮）]  
　　以上所陳各情形皆足資吾茶商之考鏡者吾華茶商不欲推廣美國銷路則巳如欲推廣美國銷路則尤有不可不知者數事不嫌詞費請再陳之如下一法律美國財政部茶務局對於道口茶葉有一種最嚴之法律則不准　色茶進口是也此不惟用 
 
 
 

Page 11

 
 
靛之茶不准進口凡不用靛而或有用滑石白蠟等粉者一經　出皆在禁止之例局内旣備有驗色器具並將該器具製成頒之於舊金山及各進口海關令各海關之茶務專員於外　茶道口時必如法悉心試驗之者也二價格美國茶舖所售各種茶葉其價格每磅至少自一毫五仙起至二毫二毫五仙五毫七毫五仙甚至有一元至一元二毫數種階級之不齊然其中實有一定之價格則以通扯最中之數爲標的者也美國普通暢消之茶之價格大都在五毫數種爲主故製消美國之茶無論紅緣須洞悉其最普通暢消之茶之價格而斟酌其製茶之成本則得矣若冒昩從事則誤也三茶品美國最暢消之茶每磅旣在五毫以下之數種價格則知美國並不一定需要最高莊茶葉之品格也然亦不可過於陋劣或攙雜作僞如僑美之中國商店販賣之茶之品質是爲切要紅茶不必論矣綠茶則如平水之色味巳足暢消但茶味尤以能較濃厚爲貴是則在茶戶培植採製上之大加改良耳 
　　試再陳日本近年在美國推廣茶葉銷路之方法以資我茶商之參考焉 
　　日本茶葉在美國向無名譽自美國定不准有色茶進口之法律宜布之後日人遂乘此時機極意經營設檢茶所設試驗場設製茶機械廠更定取締不良製茶之規則種種設施凡以徴美人之信用也其向在美國紐約所設售茶之店舖僅一二家四五年來巳增設至七家矣其鑑於華人僑美之唐人街之齷齪所設店舖美人罕至購物也於是租賃其最熱鬧之市街俾便與美人交易故其所消於美國之紅綠茶現已比例占八分之四十六七分矣然其推廣之方法仍日進不已也今就其推廣方法分兩點觀察之如下（一）普通點此點有二列舉如下（甲）廣告日本在美國推廣茶葉消路每歲所登廣告計費美金三萬元以至於四五萬元（此種廣告費皆日政府於取締不良製茶之罰金及政府爲茶商擔保息金充之者）然較之英商在美國之利卜屯提與而立其愛提之廣告費（英商此種廣告費歲不下四五十萬元美金）則尤覺其少矣但較華茶在美毫無廣告者則巳覺其多也（乙）裝飾日本在美國銷售之茶葉亦仿造小罐頭小包裹圍鑽式及包裹之紙均有特别美觀之裝飾者（二）特别點此從此次巴拿馬博覽會中觀察而得之者亦有二列舉如下（甲）賣飲日本館中有特别花園於花園中構置亭閣設几席其中四其懸掛日本茶社之級燈使人一望而知爲日本茶社也更多用少艾婦女當爐出其温柔和婉之熊度招呼飲客飲茶時更佐贈以茶點（即日雞蛋餅）不取分文知美人之愛花枝也飲茶時又附贈以小朶花枝供其飲後之展玩其花枝上必懸以小招牌一面書日本茶葉字樣一面譯成英文使人一玩花而隨卽印日本茶葉於腦筋中生其飲日本茶之觀念此一種特别之方法也（乙）雛形賣飲之外又於食品館中擇一通達隙地製成一種茶園之雛形栽植茶樹（製作物非自然物）並製成採茶之少女採茶其中使人一過其處無不注目者其茶樹上亦懸一小牌上書日本茶葉字樣其一面譯英文與所贈花枝上之牌相等其用意蓋欲使人人隨在有日本茶葉之感觸而記憶不諼耳此又特别推廣之一方法也 
　　此外更有一賣日本茶葉之處係出資委託美人代爲之者其伺應交易之美國女人所衣衣服則必用日本式其用美人交易者廣銷售也其仍用日本服式者表示日本茶也用意深沉殊可思也 
　　萬國博覽會中陳列茶葉者日本而外凡産茶之國如吾華如印度如錫倫均有之其陳列之最引人注目者以日本爲最印錫次之吾華陳列雖不及諸國聞較聖路易博覽會赴賽時已進一籌矣 
　　除各産茶國陳列茶賽品外尙有英美茶商家如利卜屯如而立其哀如葛密克諸牌號均有陳列以廣招徠且其於陳列所中派男女司員招待游客參觀鋪設几筵便人入飲並不取値其所陳列均有特别佈置使人一望而知者故各陳列所中飲茶之客日衆可將北海詩易二字以贈之曰座上客常滿杯中茶不空也中華茶業有限公司陳列樸實惜無特别標識且乏人招待不可謂非一小缺點也此蓋中國人於裝潢佈置一切外觀上之方術素鮮研究夫亦無足怪者猶喜有賽會監督陳蘭薰君於中國政府館中添構茶社室仿日本賣飲之法爲推廣華茶消路之媒意甚善也近數月來西人入室品茗而兼購茶葉者亦漸稱盛而於將來華茶似不無好影響者正不可謂非陳君添構茶社室之功也 
　　美國南方試驗種茶之沿革 
　　第一次試種在一千八百年間於密當屯柏納利地方其試種未得良法屢種屢仆經營二十餘年僅成一茶樹高一尺五寸無有成效 
　　第二次試種在一千八百四十八年間有司密斯氏購買外國茶樹及種子試種辨土質之宜且著論說於美國農報中謂美國土性氣候均於植茶頗合將來茶業可以振興云云爲時未久而司密斯氏巳作古人自此遂作一停頓而無有接續爲之者 
　　第三次試種在一千八百五十八年間有納博特福欽氏至華採取茶子分布於南方各處試種斯時頗著成效但皆自種自用無有以之爲貿易品者仍取供賞玩意也 
　　第四次試種在一千八百八十年間有農部委員德克氏至印考察茶務因聘就在印研究茶業有十四年之經驗家喬治森氏回國於色麥菲爾地方租地二百畝購買中日印度各國種子試種並將前此數次試種未成而未萎謝之茶樹共同設法培植之正在著有成效得衆贊美時而喬治森氏忽以病尋殁而試驗事又一停頓矣 
　　第五次試種在一千八百九十年間有　培德氏又起而圖之其宣言意見以爲宜植茶之原因有數種一觀近南大西洋各省東方生長草木甚佳其氣候土質皆宜於茶二南方多黑人使之作工工多而薪少三有數千畝荒地悉堪墾植四美國每歲因購用外國茶之故須輸出有一千六百萬以上之金錢若自行種植有效如許金錢不至外溢五美國自行種製可得淸潔良好之品免受外人輸入之茶之品質未能純良而有衛生之關碍也又宣言昔者數次試種之不能收效亦有數種原因一辦事未得良法二有經驗人未盡其所長而遽謝世三無經營之定力也䃈培德氏現在試種之地爲平而海斯特與前喬治森試種之地相近其地富有各種温煖之性質冬時人多至此處休息（謂之歇冬）可就便得多數人之參觀收將來推廣　種製之效而成一美國茶之大好商業也 
　　就　培德氏之言思之其意殆欲將來與鋼鐵大王鐵路大王齊　並駕也但現在仍在試驗期中而去大好成效尙遠耳吾華茶商似宜趁彼之時機未熟時力求改良設法推廣不容緩已（未完） 
來函 
[漢冶萍公司股東孫德全致求新廠主朱志堯函]  
　　日前在報中得讀創設實業之大箸無任欽佩其第一節曰（製鋼鐵廠）引漢冶萍公司爲殷鑒歷數失敗原因厥有四端細繹之餘有不能已於言者恐局外人不知公司實情以先生之言爲據於公司頗有關係弟係公司股東利害切己且曾經忝列查帳略悉内容敢舉所知爲先生述之查大箸所開失敗原因四端尤以第三條所開爲最有關係其言曰（以本銀五百萬兩能辦之事致化銀三千餘萬兩之巨）局外人見之當無有不警且駭者查漢冶萍廠礦三大部合而計之誠如先生之言（化銀三千餘萬兩）但漢陽鋼鐵各廠用銀若干大冶鐵鑛若干萍鄕煤鑛若千輪船駁船碼頭棧房若干盤存之貨如鋼鐵煤炭値銀若干盤存之物如冶煉所需之華洋材料値銀若干均在此（三千餘萬兩）之内宜一一分别欲知其詳可查公司所刋帳略本函自難羅列此事自張文襄開辦以來因係中國創舉初無經驗專家糜費之處實所難免此亦應出之學費無可奈何者先生一查東西各國工廠鑛業如德之克虜伯美之鋼鐵大王歷史中所載初年失敗情形當亦爽然卽日本國家所辦之廠名曰製鐵所用國家無息之欵其數將倍於漢冶萍而煤鐵鑛産尙彼不如此且先生亦知漢冶萍自前淸光緒二十二年商辦起至民國二年底止共支出債欵及股本兩項之利息有一千三百九十六萬七千一百二十三兩零之鉅乎迨辛亥改革又損失甚鉅除廠鑛停工營業廢止其間接之損失不計外廠鑛直接有形損失經前董事陳君親往各處查明値銀三百七十二萬四千八百餘兩皆有帳可稽者此公司巳往用欵之大槪也現公司以擔負日重非加多出貨不爲功定計在大冶添設化鐵爐兩座日出生鐵八百噸於去年派有輕驗有專學之人前往歐美攷訂除造爐時用欵之利不計外兩爐需銀五百餘萬兩若欲連附屬焦炭爐在内非七百餘萬兩不辦此二爐期三年告成届時漢冶其有化鐵爐六座每年可出生鐵四十餘萬噸除漢陽鋼廠自用十餘萬噸外約有生鐵三十萬噸出售查本國年銷生鐵不過一萬噸上下此三十萬噸非出口不可幸大半早與主顧訂定合同出貨即有受主且歷年在美澳推廣銷路漢陽生鐵已爲彼邦市面所歡迎否則如今日印度及本溪湖各廠在日本美澳各處競爭劇烈此項大宗生意恐非漢冶萍所有矣此公司將來希望之大槪也至大箸尙有三條本擬一一奉答因篇幅太長不及縷晰然未得眞相驟下斷語殊爲可惜鄙人棖觸所及略舉所知以相質别無他意不過漢冶萍前途及公司股東關係不能不稍稍剖白以免局外人之誤會耳孫德全啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬知事控蚊蟲文] [  景秋高崧]  
　　民國全體知事爲蚊蟲越分攘奪利權懇恩追究事竊知事等幼而讀書即具富貴功名之念長而爲吏亦精諂求詐騙之方數十年碌碌勞勞無非欲塡夫欲壑三四任辛辛苦苦不過爲飽其私囊吸民脂膏不惜民命敲民骨髓罔念民生暴歛橫徴隳突乎南北補瘡剜肉呌囂乎東西快意適觀如夫人娉娉嫋嫋前呼後擁執事者躋躋蹌蹌享盡人間之福榮何如也樂可知矣而孰知平坦之途偏牛荆棘康莊之道竟有豺狼無端來異類之蚊越分爭同人之食性如蚤虱毒似蜂差月白風淸每擾人之魂夢更殘漏盡竊　人之脂膏攘知事之利藪奪知事之財源以故收入之欵頤減三費用之需又增七八他時衣錦榮歸洵成幻影此日宦囊滿載恐屬空談除此官僚冷落之時益發感慨悲歌之想事關懷奪故瑣屑而陳蕪詞理　伸明敢冒昧以凟鈞聽伏乞體察吾輩下情滅蚊蟲之種類恢知事之利權不禁悚懼待命之至此呈（五） 
[論語新註仿註] [  一厂]  
　　子曰學而時習之不亦說乎 
　　學之爲言諸也人皆好賭而技有精粗技粗者必效精者之所爲乃可以進步而贏人錢也習叉麻雀也習之不已則技如飛也（紹人言技之高者曰飛蓋取飛黄騰達意）說喜意也旣精而又時時賭之則所贏者多而中心喜說其賭自不能已矣賭胚曰賭弄牌也中發白板偷摸於中則贏也又曰賭者將以贏錢也時賭之則其出息必好故說賭鬼曰賭牌者無時而不賭坐而賭賭麻雀也立而賭打牌九也 
　　有朋自遠方來不亦樂乎 
　　朋賭友也賭友遠來則瘟猪可殺賭胚曰以賭召人而上當者衆故可樂又曰遠可騙近則贏之在技 
　　人不知而不慍不亦君子乎 
　　慍含怒意君子善賭之稱賭豪曰技旣精越要人不知始可贏錢賭胚曰惟志在贏人技不顯而不悶乃所謂君子愚謂贏錢而樂者順而易不知而不慍者逆而難故惟善賭者能之然賭之所以善　曰學之精亞之熟習之深而不已焉耳賭胚曰錢由賭　後贏　贏不足以語君子 
[政良論語]  
　　子曰生性好嫖至死不變堂差亂呌麻雀亂叉手頭有錢則見無錢則隱弔膀子弗成功焉恥也軋姘頭拆爛汚焉恥也（嘲嫖客） 
　　子曰打牌樂也今也愉賴吾從衆賭債苦也今賴乎債避也苟被捉吾死矣（嘲賭客） 
　　子曰立則伸懶腰坐則打呵欠做事無精無彩不有烟吸難過煞我哉（嘲烟客） 
　　子欲考知事或曰黜如之何子曰金錢買之何黜之有 
　　子欲做　事或曰殺如之何子曰有了銅錢何命之有（嘲知事） 
　　子曰竹槓吾能敲之情不足用也米湯吾能灌之誼不足眞也滑頭不足做也壽則吾能得之矣（嘲妓女） 
　　浪子聞曰巧笑倩兮美目盼兮素以爲絢兮可弔也子曰軋事後弔曰軋後乎子曰傳情者目也始可與言弔巳矣（嘲浪子） 
　　子曰敎員食必求飽居必求安怠於事而惰於課領薪水而滾焉可謂敎員也已（嘲敎員） 
　　學生曰吾日三省吾身弔膀子而不習乎與朋友賭而不贏乎頑不彀乎（嘲學生）（五） 
[投稿賦仿梁簡文帝採蓮賦體] [  醒予魏頌予]  
　　才八斗兮氣凌雲筆如椽兮掃千軍得環生之妙趣寫共賞之奇文紓成游戲之詞敷出詼諧之賦半多諷世之篇全係驚人之句惟欲名震詞場紙貴洛陽無濫吹之南郭有滑稽之東方於是磨鐵硯試毛錐裁側理運文思精心結撰製錦囊以貯詩凝神思議裁箋幅以摛辭紛投報紙各擅妙技揮珠玉而奚如琢瓊琚而可比歌曰雕蟲筆可愛繡虎才亦希他山出美玉滄海生明璣篇幅雖甚短滿紙增光輝 
譯著 
[間諜生涯] [  天虛我生]  
　　（六孟德卡羅之陰謀）（續） 
　　届時予遂與郡主相見於所約之地郡主遂將夜來竊聽之語一一告之於予其略則與女侍相同今以簡約之辭舉告讀者蓋英法兩國此次遣使密會之原因實與德國有至大之關係其用意卽欲與俄聯爲三國之好而使德國立於孤掌難鳴之地且將訂締密約限制德國之權利範圍果使其密約成者實於德國大不利也郡主又告予謂俄法兩使今日下午五時又將會議予乃囑郡主復往探聽於晚間七時仍會於此蓋郡主現巳遷人倫敦旅館與親王之室僅隔一壁且與親王巳稔並爲郡主之魔力所攝故凡密議咸得聞之晰也予返旅館遂將膳宿之費付訖先向車站購一意大利車票蓋知今晚之事成敗實至一間事成固佳不成則吾人行且逮捕故不得不先籌逃遁之路以防備於萬一也七點鐘時予遂赴克西羅旅館如所約之地以待彼久久不至予身畔所携烟捲亦且燃吸殆盡無可再吸然獨坐旣久行且動人之疑予乃不得不暫破工夫與一醜婦相調詼此婦旣醜而尤好作態每作一語輙睨其目作鴨視於是一座皆笑予亦頗不寂頃之忽見群防女侍在門外向予揮手予亟舍此醜婦而趨女侍十步之外始追及女侍乃傳郡主言謂欲與我相見乞示一會晤之所予知其大功成矣乃擇一最小之咖啡館與車站相近者以約郡主女侍去予亟乘車赴小咖啡館座客寥寥不多類皆倚裝待車之人頃之一女郎翩然至戴斗篷廣簷被額面目幾不可辨然予識爲郡主也旣進則以一花揷予襟袋之上笑曰臨别無以爲贈此花足伴岑寂願君珍重又低聲曰予於明日亦赴意大利矣予覺郡主揷花之際實有一物順手納予衣袋中予乃鞠躬伸謝郡主遂即姗姗自去館中諸人亦均不以爲意時車行之時刻巳届予遂挈予行囊逕隨旁人登車轉瞬間列車巳駛予乃佯爲就厠扁其門探囊以出郡主所納之物則一極小之紙裏也展而視之實爲日記簿之二頁一爲親王手跡一爲臺爾卡西手跡紙上均有硬印皇徽知其確也其中所記之事則即二人互相提議之件皆所以限制德國權利範圍酷厲殆無其倫並記俄法二主出行時陪從諸官人名及其途程而俄皇所乘游艇之名亦即記在臺爾卡西日記之中予讀竟大喜取樣上之花親而吻之再蓋予欽佩郡主愛敬實至無可如何矣因以此二紙愼藏裏衣之内抵意大利後即轉道　伯林以此上之凡特伯爵伯爵極贊予能亟以上之皇帝陛下皇帝初不知三國聯盟之事確與否也今知其確然猶不知其團體之堅固爲何如乃即以敏捷之手叚立遺海軍駛一軍艦於亞埃達海面以覘英法二國之行動夫麻洛哥之戰事在英法諸國雖亦自知不免然不料其如是之速也故臨時慌促法俄兩主相見之事遂亦不及先發制人此實德皇先見之明也至於德艦之所以忽退者則惟四人知之一爲皇帝一爲凡特伯爵一爲艦長一即予也而俄羅斯親王則因此事之勞積大蒙俄皇奬賞蓋巳徒之於西伯利亞矣然吾知其腦印之中必尙嵌一郡主之情影 
栩園詞選 
[翻香令] [  周鏡湄]  
　　將渡洞庭湖登岳陽樓作 
　　南風吹落客帆孤岳陽樓上雨聲麤憑闌處吟懷壯怕古人不許盡壺盧神仙遺像糢醉糊瓣香惟有祝前途長生事元無羡羡朗吟飛過洞庭湖（上塑呂仙醉像）（呂仙詩有朗吟句） 
[望江南]  
　　溯湘過汨羅江口 
　　南楚地過客一咨嗟認取汨羅西注水湘陰城北港三义兩岸白蘋花懷石恨漁笛尙咿啞彈盡荷衣襟上涙悲風吹作雨如麻終古溼長沙 
[高陽臺]  
　　歲暮客長沙撫署登澄湘臺作 
　　臘鼓轟街唐花照座光陰客裏匆匆夢繞田園梅邊春意應濃湘流一瀉歸江海甚天涯留滯萍蹤上高臺一片斜陽無數靑峰回頭思入揚州路正旌麾捲雪劍氣衝風雁不成行伯勞燕子西東淮南雲物湘中樹感年華兩地應同記兒時撫手懽謠爆竹聲中 
[江神子]  
　　俗以除夕燃雙燭於内寢謂之守歲燭今予在客而主人乃復貽此 
　　泥金歲燭晚衙傳一雙然客心憐分取一枝移向畫簾前光熠熠照不到玉邊 
劇談 
[聽老譚戲拉雜記] [  覺迷]  
　　老譚行腔使調如古人行文飄忽無定捉摸不住此爲他人所不能及者 
　　老譚唱做之外尤注意在傳神此尤他人所不能及者 
　　故　老譚戲比之讀史漢但覺味無窮盡 
小說 
家庭小說 
[嫣紅刧] [  常覺小蝶合譯　天虛我生潤文]  
　　第五十三章（續） 
　　皮靄卡旣返室適與雪笠兒遇皮靄卡乃力捉其臂曳之入室而反鍵其門瞪目以視其面勿聲雪笠兒以爲皮靄卡又將責己矣則亟曰茉特瑁史豈吾有所開罪於汝乎皮靄卡汹然曰吾不知吾但問汝哈勃克近來每夜必出果何往者雪笠兒詫曰吾不知吾兄之事何與於汝皮靄卡怒曰與於我吾故問之趣告我否則汝必無倖雪笠兒曰吾安能知吾非其隨從烏能知其所之設知之者被亦必弗予恕皮靄卡乃大怒曰汝兄弟乃同謀乎雪笠兒不禁笑曰皮靄卡汝果何爲而如此誠告汝哈勃克或在彈子房汝往覔之可耳皮靄卡聞語怒不可遏握拳透爪其面幾與雪笠兒之面相接厲聲曰汝小賊乃逞狡詭吾試問汝彼衣哈勃克之大衣赴華安特肉莊換劵旣又剪其大衣之裹而埋之者其人：：：皮靄卡語未畢雪笠兒亟捫其口汗珠粒粒直被額下面白乃無人色期期言曰茉特瑁史默爾言否則殆矣皮靄卡乃獰笑曰凡事之不預吾者吾恒不願宣揚汝但告我以哈勃克果何往吾即當默不則吾告之安西來矣雪笠兒曰姑娘吾實未知其所往但姑娘有命者吾誓必爲蹤跡而得度靄卡乃嗤然笑曰果弗知耶然則汝去耳吾不汝究雪笠兒聞語如得赦旨立啓門出復返身曰茉特瑁史願秘其事皮靄卡揮其手曰去耳雪笠兒去皮靄卡默然有頃忽聞躑躅之聲起自門外皮靄卡覷之則哈勃克也頭髮已加櫛沐領袖亦復易以新者匆匆而過竟不回首皮靄卡乃緊閉其唇以拳擊其門曰麥歇哈勃克汝愼之吾能蹤汝行也乃取其大衣及冠披之俟哈勃去稍遠立出從之 
奇情小說 
[秘密汽車] [  東埜譯]  
　　第六章（續） 
　　滕達道我只要把柳仙的事跡一經告發女敎師茀林必然牽入案子裏這種潑婦說話不知輕重是不容易惹的還是避他三舍的好勃立南道你怕他撒潑那就不必提了現在議院裏達而登的位置每缺席不到一班黨員好比没有頭的蒼蠅却能鎭定不亂眞出人意外我想他們或者正在秘密籌劃預備大舉不久便有巨禍發生滕達笑道你這般過慮眞膽小如鼷了你不見倫敦市上熙來攘往景象比平時益加鬧熱秩序比平時越發整齊麽警署裏歌舞昇平怡怡然行所無事他們倘然得着一些黨人蠢動的警報又豈能如此好整以暇呢勃立南笑道你目光如豆只看了事物的表面不曾深察其中的暗潮你看大風潮將至未至之前不也是天氣晴朗七鬯不驚的麽滕達道你一味空言毫不從實際上着想我想達而登倘然舉事挨周一定與聞挨周旣與聞其事那秘密定造的汽車一定也有關係然而那汽車那裏去了各種小報上不見有新式汽車出現的報告同業中也没有關於此事的消息警署裏不必說了然則那汽車到那裏去了呢據我猜測那汽車一定陪着主人扁舟萬里跨太平洋回轉家鄕去了勃立南道安知不是伏匿在肘腋之間譬如虎豹負嵎待時而動與人家一個猝不及防你說他們回轉家鄕尤屬無稽之談銀行裏不是明期告訴我挨周父女往佛魯林司遊歷你硬派他們回轉美洲豈不可笑若他們果然回轉美洲銀行裏飾辭佛魯林司去事情益發變幻危機却益發顯露了你更不宜居安忘危了滕達道你的意思我已經明白你一心繫念着茉莉兒嘴裏惟恐他們不遠去心裏則惟恐他們遠去所以有這種遁辭美洲也罷佛魯林司也罷倫敦也罷我不來和你多纏停一刻見了我姑父亞拉夫重開談判罷勃立南道只恐貴人事煩我們兒女瑣屑之事他無暇及此警察署裏又不可輕易請敎不如委一個私家偵探明查暗訪或者有些效驗 
 
 
 

Page 15

 
 
   
 
 

Page 16

 
 
   
 
