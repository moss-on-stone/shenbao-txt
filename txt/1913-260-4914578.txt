# 1913 - 260 - 4914578

 

Page 1

 
 
外論 
[英人之上海治安論（游歐客）]  
　　倫敦泰晤士報上海通信略謂中國政治變幻極大現時社會心理已由破壞趨於保守與孫逸仙之言論頗相抵觸尤與少年黨所輸入之歐美社會主義絕不相容日内有一重要事件即上海工部局取締租界内之華字報是也工部局之職任原在保障秩序租界内爲中國法權所不及其責全在於工部局現時在滬外人均以少年黨舉動十分危險毫無服從秩序之性質更乏個人自治之能力而報紙之言論自由復爲推波助瀾未免太過分際往年排滿論盛倡之時外人以種族觀念愛國熱忱極表歡迎有意爲之擁護直至革命起時外人無不贊美且甚誇其成功之速彼時觀念固與今日大相逕庭者也千九百三年時北京政府震於上海言論發達曾設法求租界取締報館並欲移交蘇報案盡力懲治而工部局力抗之宣言凡中國人住居租界以内納有工部局捐稅者無論如何槪不交出必須中國政府能證明其爲私罪且經混合法庭判决始能照辦而蘇報案尤令此宣言得以實現同時雖有多數主筆囚於西牢均係鼓吹亂事太過於租界之安寧秩序有礙且欲示以言論自由當有界限即在歐西亦重誹謗之律俾其知所警耳經大革命以後中國情形大變往時外人致慨其全以老病癃廢之人用事現乃致慨其全以童豎狂且之人用事其害轉較前　益甚加以報館言論更鼓吹無秩序及擾亂暗殺種種罪惡軍隊尤易受其影響一動而不復靜始益信東方人種非以武斷專制萬無能爲治者矣此類無知少年自以爲共和之新世界　盡蔑棄孔敎之精義爭以不道德爲能事有一種言論家在革命前夙以平和見稱者今亦變爲激烈且較他人加甚以求迎合社會並爲個人位置及利益計不得不趁時步似此現相保守穩重之人將日減少破壞暴亂之人將日加多當孫逸仙辭職袁世凱被舉之時依草附木之人頓至失其勢力乃百計以攻袁狂詛毒詈無所不用其極彼尙自命愛國在外人心目中視之實與病瘋狂者無異行將禍及全國吾英夙以排除人類中之危險分子爲己任者也其在印度英常以此盡力今中國之可恐怖者實較往時之印度尤甚因北京無眞實之主權者不敢出以强腕大局必至不可收拾不特外人代爲危懼即中國人中之頭腦明白者見此趨勢無不人人自危南方各省商民前本力助革命現皆起而反對上海商會爲全國商人中之最有力者現已全體通電政府力斥黨人激烈舉動其他各項社會亦均有電告急彼等均知非中央政權强固不能拯全國於水火救工商實業於旣敗也就此諸事觀之二次革命之舉不特全國决不贊成即其濡染最深該黨所視爲根據地之上海亦不贊成則民意大可知矣工部局爲租界治安起見而先警告各華字報不許再爲煽惑之言論凡館主訪事主筆印刷無論直接間接發表論說新聞圖畫於報紙足以煽惑聞聽者均當立刻逮捕並交法庭審判視其詞之輕重罰辦有差此項示諭以五月初一日宣布同日有公民大會演說各省獨立已較前爲和緩即此可見工部局此舉大有效力滬人謠稱工部局乃爲袁所運動與大借欵有密切之關係而孫逸仙及其黨人之有常識者則知實係暴亂分子之舉動太逾其分已令外人厭惡盡失其從前之好感情乃反轉而有惡感者非有其他之關係也須知革命黨本爲外人所重視乃旣共和之後而尤秘謀不已卒迫使工部局不能不行取締華字報館之法此在滿淸時代政府百計運動而不得者今乃由外人自行决議中國人之稍知愛國者當如何太息痛恨也哉 
要件 
[交通部訂定查勘電報線路規則（續）]  
　　第二十五條工程材料工用器具及設局機料均應按照法定料名估計細數其價値則由交通部飭令轉運處估計如可由附近各局撥用者亦應逐項註明木桿如非就地採購者得照前項辦理免估價値 
　　第二十六條桿料運屯各費除運至工次之長途運費另估外所有分屯費用應按照分屯地點詳估分屯桿料之數及運屯各費細數並彙估其總數其運至工次之長途運費按照第十七條調查後另行估列 
　　第二十七條作工費用依第十五條調查後按照綫路情形估計若干日可以竣工每日需用工頭幾人小工幾人每人每日工費若干並彙估其總數 
　　第二十八條設局傢具應按法定公用器具中必需之物應置若干逐件估計並彙估其總數 
　　第二十九條川薪雜費廳按照左列各欵按照人數聲明其用途分晰估計並彙估其總數一工程委員薪水公費二監工及見習電生薪水公費（但設線工程在一百里以内大修工程在二百里以内考不另派監工及見習）三隨工僕投工食四旅費及舟車費五遣散工人川資六伙食雜費 
[第六章期限]  
　　第三十條查勘員奉到交通鄕委任後於一星期内即行出發並將出發日期電部備案如有不得已事故出發日期延遲者須電部核准但至遲不得過二星期 
　　第三十一條查勘員於出發時須將查勘中行程日期預先約估呈報交通部查核凡查勘展設綫路者遇有郵局處應由郵報告其所至地點如查勘大修線路者每至一電局卽由公電　　第三十二條查勘員於查勘中每日須查勘綫路四十里如中途遇有雨雪及其他不得已事故中止其查勘行程者應電陳交通部查核 
　　第三十三條查勘員於查勘告竣後須於一星期以内將查勘日記與線路圖桿號册報告書槪算册等寄呈交通部核辦 
 
 
 

Page 2

 
 
[第七章費用]  
　　第三十四條查勘員於查勘中每日照章給予旅費所有查勘中一切費用均在内如在口外及邊遠各處得酌量核加伹未至查勘之地點往返途中及在舟車中之旅費减半支給隨帶之工丁由各局撥用者不再另給工資伹得支給伙食每人每日銀一角或二角 
　　第三十五條查勘員至查勘地點及由查勘地點回至原駐之處其川資准核實開報隨帶之工丁川資亦准核實開報 
　　第三十六條查勘員如爲雨雪所阻其旅費减半支給伹有特别情形者不在此限工丁之伙食得照給之 
　　第三十七條查勘員如因私事停止查勘時其旅費卽行停支其有查勘未竣而中途無故折回者川資旅費均不得核銷 
　　第三十八條查勘費用由查勘員電部核准飭撥查勘員於查勘告竣後應將查勘費用造具細數淸册呈報交通部核銷 
[第八章懲賞]  
　　第三十九條查勘線路人員均須親自履勘如有未經實地履勘卽行揑報或浮估者經交通部查明酌量情節輕重予以記過或其他應得處分並罰繳其用欵 
　　第四十條查勘員如查勘線路異常出力得照章由部記功或予以其他特别奬勵 
[第九章附則]  
　　第四十一條本規則自公布日施行本規則如於事實上有窒礙之處得由交通部隨時修正之（完） 
時評 
[嗚呼南京城（無名）]  
　　炮火轟之未能盡也敗兵退城之償價未能盡也敗軍退走時之搶掠未能盡也必官軍進城後大搶大掠而後始足以對我南京之人民 
　　流彈之所失不足惜也勒索之所付不足惜也搶掠之所損不足惜也必加之以鎗斃人民奸淫婦女爲前軍所未曾有者而後可稱爲官軍 
　　嗚呼寗軍領袖有一殉南京之人民而死者乎是爲寗軍有負於南京官軍主將有一擒獲寧軍之領袖而揚其威者乎徒奸淫搶掠殺死我可憐之南京人民天地間而尙有公道也此輩决無久存之理 
[命令]  
　　九月三日臨時大總統命令據江北鎭撫使張勳江淮宣撫使馮國璋長江巡閱使劉冠雄副使雷震春電陳攻克江寗情形並督飭軍隊搜捕餘匪等語前因亂黨黄興等潛赴金陵煽誘軍隊迫脅獨立當飭張勳馮國璋分路督兵南下會合進攻迨大軍進克徐州黄興聞風潛遁叛軍反正本大總統因不忍地方人民慘罹鋒鏑特飭程德全從寛収撫免煩兵力貽禍生靈旋據程德全電稱八月八日亂黨何海鳴赴甯再謀獨立旋經擊退乃第一八兩師復被煽惑團長李浚被戕何海鳴爲僞總司令又因第三十一團不肯附逆互相激戰秩序大亂請飭張勳馮國璋兩軍速進並派兵艦赴寧各等情隨飭張勳督率所部會合第四師進討該叛兵遇險抵抗復先敢開炮轟擊各軍連日血戰紫金山天保城諸要隘次第占領八月二十五日攻入朝陽門匪軍囊沙疊疊阻礙進行相持數日柏逆文蔚復率大股匪軍助守隨由馮國璋劉冠維督飭陸海軍隊分投進攻雷震春率兵援擊三十一日各軍約會前進越日張勳督隊首先架梯登城會合第四師分克朝陽洪武通濟等門第三師支隊由太平門攻入進克獅子山占領下關等處第五師支隊攻克神策門混成第十九二十團相繼入城分佔富貴駱駝等山進據北極閣雷震春督隊會合第四師占領雨花台從南門攻入匪勢不支紛紛潰逃擒斬無算遂於九月一號克復江寗該使等調度有方各將士踴躍用命旬餘之内克拔堅城良堪嘉奬張勳晉授勳一位馮國璋給予一等文虎章劉冠雄特授以勳二位雷震春特授以勳三位陸軍中將施從濱晉授勳三位用彰勞勩其餘出力人員由該使等查明請奬傷亡官兵分别優卹被難商民妥籌安撫一面嚴捕亂黨各首要務獲懲治仍督飭各軍隊查剿潰匪肅淸餘孽以靖地方此令 
　　江蘇都督程德全前年光復江蘇厥功甚著嗣後接收南京留守府曁滬軍都督府裁兵節餉爲人所難支持經年保全甚大屢次忠告黄興卒不見聽逆首等因其素性長厚迫脅獨立但觀過知仁其前勞未容盡没該督迭請免官養疴引咎責躬詞甚堅切程德全應卽免去江蘇都督本官此令 
　　任命張勳爲江蘇都督此令 
　　任命盧世儀督辦蘇省長江一帶淸鄕事宜宗能述會辦蘇松常淸鄕事宜張詧會辦通如崇海淸鄕事宜此令 
　　任命朱熙署江蘇陸軍第二師師長此令 
　　朱廷燦何佩鎔汝文熙均授爲陸軍少將此令 
　　王懋賞加陸軍少將銜此令 
　　李定魁加陸軍少將銜此令 
　　陸軍總長叚祺瑞呈稱陸軍軍官學校校長蔣方震呈請辭職應照准此令 
　　陸軍總長叚祺瑞呈請在命曲同豐爲陸軍軍官學校校長應照准此令 
　　陸軍總長段祺瑞呈請授高俊林爲陸軍輜重兵上校應照准此令 
　　陸軍總長段祺瑞呈請授劉鼎臣王都慶楊恩培爲陸軍步兵上校宋煥彪爲陸軍騎兵上校成維靖劉景春高鳳岐孫金泰馬金榮聶慶寛胡文藻爲陸軍步兵中校董棣耀爲陸軍礮兵中校薛振邦爲陸軍步兵上尉應照准此令 
　　陸軍總長叚祺瑞呈稱陸軍步兵上校劉鐵陸軍步兵中校宋鎭華賀公俠陸軍步兵少校沈翼世楊用斌結黨倡亂背叛民國均請褫革軍官等語應照准此令 
陸軍總長段祺瑞呈請授楊震東爲陸軍步兵中校陶治民王宗文温良爲陸軍步兵少校應照准此令 
　　陸軍總長段祺瑞呈請授陳嘉樂爲陸軍一等測量正曲受豐徐振鵬趙崇愷叨久芳陳旨章魏述曾王惙元林震靑吳廣啓爲陸軍二等軍需正趙樹勳王麟書左鴻啓爲陸軍二等軍醫正高樹藩爲陸軍二等獸醫正關恩和春照左繼梧毓喆黄波院邵金鐸華以怡花錫榖錢志仁山熙珍閻森庭楊鴻壽牛曰孟郭萬杰袁家祿徐家旺丁震爲陸軍三等軍需正郭祭元力樹陶沅爲陸軍三等軍醫正陳善邊綬章爲陸軍三等獸醫正應照准此令 
　　陸軍總長叚祺瑞呈請授高冠英爲陸軍二等軍需正並加陸軍一等軍需正銜梁文忠張承學爲陸軍二等軍醫正並加陸軍一等軍醫正銜應照准此令 
　　國務總理熊希齡呈據代行川邊鎭撫使事四川邊東道觀察使顔鐔呈請任命顔振麟爲秘書張爾耆爲内務科科長葉國英爲財政科科長王秉悌爲敎育科科長陳龍池爲實業科科長應照准此令 
[警信]  
　　東京電此間聞南京戕害日人之說大爲憤怒反對黨各報力主今必設法擁護國體首相山本巳爲此事赴日光覲見日皇大隈伯爵力促應在中國佔據一地以索實在之賠償 
（特約路透） 
　　東京電東京路透訪事得悉外務省對於南京日人遇害一案除照尋常辦法行文向中政府抗議及要求賠償外尙未議及其他舉動將來進行之事全視中政府覆文爲定聞各報登載南京官軍排日情形殊爲張大其詞 
（特約路透） 
　　南京訪函南京現局殊爲可怖全城大小商店民居均遭劫掠繁盛之大街竟無一室得免拒抗者即遭槍斃所得贜物如一人不能提負則强逼平民五六人或人力車爲之運送各等婦女遭兵士汚辱者到處皆是甚至當街宣淫且有多人駐足圍觀者距某敎會丈餘之地内一下午間被汚之婦女共有五人之多敎會附近婦女皆逃入會中往年民軍亦曾劫掠旗城然其舉動尙有人道與此次之殘酷不可同日而語今次各兵士無一不從事蹂躪人道之舉其最殘忍者則爲首拖猪尾衣藍布軍服之張勳兵士張勳告示中有不得傷害一人不得驚動一家等言兵士皆置若罔聞恣意橫行二十四小時有餘軍官親目見之毫不禁阻城中日人受損甚重其寓次店舖亦均被劫有日商八人被逐離寓携日本國旗逃至領事署途中爲張兵槍擊死者三人傷者數人英國醫士某君之住宅亦爲兵士闖入惟未劫掠 
（特約路透） 
　　南京訪函昨日下午馬林及白郎恩二君赴堯化門謁見張勳陳告一切張勳大怒謂藍衣之兵决不致如此不法後乃派軍官十員率兵百名入城傳令各軍官如獲搶匪即行處死二君歸時曾見斬决數人此令或能令兵士稍有顧忌（特約路透） 
　　南京訪函何海鳴柏文蔚韓恢聞均逃逸何韓於城陷之前一日猶在都督府至何時出城無人能悉眞正之罪魁今悉逍遙法外而官軍乃洩恨於無辜之良民嗚呼寃哉 
（特約路透） 
　　東京電柏文蔚聞已行扺門司 
（特約路透） 
　　宜興專電前夜（三號）七鐘突來潰匪三百餘人大掠蜀山鎭縱火焚燬街市當典及大店鋪被擄掠者三十餘家紳戶遭難尤衆居民紛紛趁小輪入城避難宜興大震 
　　宜興專電飛划營鍾堯堦親率師船七十號與巢匪接戰於宜興之滆湖官軍失利失師船四號軍械被刧尤多 
[專電]  
　　北京電近據日人所傳俄直將吞倂黑龍江不只外蒙故日俄近在滿洲相持甚急日本增師二團說或須實行且似欲於安奉南滿外另要求鐵路權足通内蒙者 
　　北京電比國之歸綏借欵實俄傀儡五國團之四國反對謂有害均等據外人揣測或即變爲五國實業借欵又彼等頗以財部將如李佳德典所要求之鹽務計畫如此則鹽務將成海關 
　　北京電張謇已電允新内閣即日提出 
　　北京電昨憲法會决定總統出缺以副總統代理即召集兩院更選 
　　北京電丁世嶧在會痛陳憲法議題僅十二條至今甫半現全國心理厭惡議會已有一部分人至宣言罪狀謂須推翻須注意云云現政客頗有以國會將有危機者余意殊不至此 
　　杭州電湖州近頗安謐黨人雖運動鹽梟帮匪擾亂嘉湖然有重兵扼守或可無慮 
　　杭州電徐團長樂堯奉朱督委辦紹屬淸鄕匪巢可望肅淸 
　　杭州電某土娼家留宿前某報主筆湯執中不報警廳有違禁令聞巳將房屋罰封三月 
　　杭州電舊旗營地改築商塲由杭縣招買近來購者甚多 
　　蕪湖電胡萬泰三十一號晨刻抵蕪午間接倪督電仍回省 
　　蕪湖電蕪通司令鮑貴卿三十一號午刻蒞蕪並率帶步兵一團 
　　蕪湖電蕪湖潰軍槍械將次繳齊巳陸續遣散至取消獨立後改組之保衛團亦由鮑貴卿司令勒令取消 
[特約路透電]  
　　北京電日本使署今日復致文中國外交部通告南京日民遇害被刧詳情尙有醫士兩名亦遭波及一懸紅十字會旗一懸日本國旗旋接電音知上述各節均屬確實日使署繼復照會外交部謂續有公文致部惟其性質未經言明該使目下似候本國政府之訓令 
　　北京電昨晚進步黨會議議定新内閣人員今日將以此事呈衆議院核奪 
　　北京電國務總理兼財政總長熊希齡交通周自齊内務朱啓鈐司法梁啓超工商張謇外交孫寳琦敎育汪大夑陸海軍仍舊農林未定大約因將倂入工商之故梁啟超外餘爲共和黨黨員故政黨内閣之勢已成國民黨大約必起反對惟時議皆謂歷來組織之内閣無此完美 
　　北京電參議院新議長王家襄出席宣言謂擬依全院衆意行事全國之民屬望國會者甚切諸議員安定民國基礎責任艱鉅故望諸議員於此危急存亡之秋各爲國家盡力云云衆聞是說皆爲鼓掌 
　　北京電袁總統命令准以下各員辭職外交總長陸徴祥財政總長周自齊司法許世英農林陳振先交通朱啓鈐各部政務暫由次長代理 
　　北京電鮑貴卿已任爲大通蕪湖鎭守使 
　　北京電參議院已通過保障議員法 
　　九江電衆議院贛議員徐秀鈞因曾從亂已於昨夜鎗斃有人曾圖設法救之卒未如願徐嘗肄業倫敦大學 
　　貴陽電四鄕搶風甚熾黄師長率軍向四川進發時途中曾殺搶匪多人此間警察現搜查嫌疑之革命黨甚嚴已拘獲多人須候川亂平後再行釋放 
[譯電]  
　　堯化門電現局稍有進步張勳已於今晨（四日）由太平門入城現住某民屋俟都督府修竣再行移入馮國璋已中儀鳳門入城駐水師學堂各敎會避難者約五千人糧食漸少且因天旱恐有乏水之虞城内小鐵路業已開車 
　　北京電叚芝貴將於下星期日回抵此間 
　　北京電聞張謇巳允任工商總長現議請國會 
　　北京電財政總長熊希齡已得國務院同意裁去財政部之整頓鹽稅處蓋可無須設此且因 
 
 
 

Page 3

 
 
有礙鹽稅之行政也 
　　准將農林部倂入該部定名曰實業部 
　　北京電熊希齡擬令審計處脫離財政部 
[公電]  
　　浦鎭劉繼長電大總統國務院各部參衆兩議院副總統徐司令湯次長李總司令李要塞司令轉都督民政長各路專使各軍師長旅長各處報館均鑒寧匪負固冠雄奉命會攻兹道令先期派艦隊直趨浦口掩護馮軍渡江於八月二十四日全隊先後抵寗乍卸甲裝於時馮張軍方占領烏龍幕府紫金各山炮台雷軍方由鎭江登陸馮軍則在浦口與匪相持尙未竟渡而獅子山炮台高峙城隅截江而守不但會攻之策未能實行卽掩護馮軍渡江亦未能遽達目的自下關上至蕪湖皆爲匪有因思非有奇兵無從制勝但恐節節進攻未免曠日持久卽於二十五夜密派代理司令鮑懷文率海琛應瑞楚有三艦暗渡上游砲台彈發如雨各艦不暇戀敵且戰且進遂直抵大勝關逾夕復派永豐奮力前進與海琛等艦會合蓋至是掩護馮軍渡江之策始得實行而寗蕪之匪昔之首尾相應者亦因而中斷會攻之事乃大有把握矣於是下令排日攻台牽掣其勢旣爲陸軍聲援更使台炮不能展其射擊之力大勝關艦隊分途游弋前失之湖鵬張字兩雷艇旋報捉回疊獲匪黨祥元小火輪一艘糧船一隻裝連赴蕪軍火八百餘箱匪二十餘人嘉寗運船一艘蓋至是寗蕪匪勢旣分遂各形其窮蹙矣又下令上游艦隊不時攻淸凉山儀鳳門曁城内西南部下游艦隊日夕攻獅子山東西岸曁城内東北部更在幕府山興立旗台以通消息使大軍不至悞擊而資策應三十一日各路大舉進攻我艦不分晝夜奮力猛擊陸軍攻城進薄劇戰兩日遂於九月一日下午由陸軍攻開各門遂告完全克復冠雄不敏幸賴各路陸軍肉薄而登之力艦隊諸將士不辭艱險之勞然非大總統之威德無以致此城下之日由各陸軍駐守各國領署來請保護立派軍官率勇入城分守並派赴獅子山東西岸各台淸理各炮以善其後謹聞劉冠雄叩冬 
　　江寗雷軍統電各都督民政長護軍使鎭守使鎭撫使宣撫使巡閱使都統各師長自鑒震春督師攻寧於八月廿九號乘夜襲擊雨花台敵勢大挫是後連日酣戰殺傷無算敵人遂以全力死守該台九月一號張軍乘其不備用地雷轟開朝陽門震春督率所部奮力猛攻於一號晚將雨花台東台及火藥庫等處佔領是日第四師第八旅巳到鐵心橋卽於二號黎明合力進攻鏖戰六小時之久敵兵大潰遂於上午十鐘將製造局大小兩火藥庫大南門及雨花台一帶完全佔領該台爲南京要塞要塞旣破已不啻扼南京之項而拊其背敵人均無鬭志紛紛逃竄我軍分頭截擊計銷斃匪黨二千餘人生擒數十人奪獲台炮山炮機關槍步鎗及軍用各品無算現正督師入城搜捕餘匪合行通電雷震春叩冬印 
　　蘇州應省長通電北京大總統國務院鈞鑒密德閎奉職無狀猝遇甯變忍辱負重兾贖萬一區區之私獨蒙大總統深鑒隱微疊加訓勉苟尺寸之可圖寗毁譽之敢計惟是守土之吏連帶負責旣未効死卽負寗人自維心與跡違罪隨身集一無解免之地敢蹈怙飾之嫌徴諸民意固當避賢律以官箴早應奪職前以金陵負固大局未定未敢數數凟陳重滋咎戾今幸大軍告捷餘孼蕩平正宜論賞行罰整飭綱紀若復靦顔尸位倖邀寛典非特全省之政令將有所不行抑恐中央之威信亦因之俱損且德閎禀質脆薄待罪在職一月以來神志銷歇痼疾潛滋徒以歸死有日乞病非時不敢不强自振攝勉支旦夕設有貽誤更難自贖惟有仰懇大總統俯鑒愚誠曲全末路仍賜查照迭電立予罷斥並治以應得之罪俾德閎門思過痛自湔除或者尤悔稍輕知識稍進手足自効誓報他時臨電悲悚不知所云應德閎叩 
要聞一 
[南京破城紀（四）]  
　　字林報載本月三日南京訪函云寗城各地段外象較前略安某某數處據表面觀之自經張勳派兵巡邏後刦掠已止不幸此非内容之眞相故現局之不堪仍無異於前也星期二日各兵士　出刧掠繁盛之區衆目昭彰公然無忌今則略自隱蔽而窮巷僻徑遂亦不免乎蹂躙矣城中兵士從事刧掠之時張勳仍在堯化門馮國璋仍在浦口除太平門一二處外其在城内者皆係下級軍官據各領事署所得之消息城内各地叚均由隊長或百長率兵把守夫大軍入城爲何等重要之事而竟無一高級軍官指揮一切無怪人言嘖嘖謂張勳曾准兵士在城刧掠三日也聞各軍司令迄今皆　處城外縱令兵士恣意刦掠此雖並無確徴然亦意中事耳 
　　馬林醫士曾至堯化門司令部商請張勳派兵阻止刦掠一節已載昨函馬林醫士與張勳會談之際稍有爭論蓋張勳初聞馬林醫士之言力指其誣而馬林醫士之態度極爲嚴正不容張勳堅持否認之說然張勳終不認彼之兵士附和刧掠卒乃自行轉圜謂他團兵士或有此等舉動故即派兵一百名乘騎偕馬林醫士入城擒殺搶犯初以爲城中從事刦掠之兵士共有數千人區區百人必難鎭壓惟此百人尙能遵令盡責至正午時拘殺搶犯將近十人然搶風則仍未止也 
　　有兵士兩名提負贓物行及馬林醫士住宅附近通爲巡隊遇見卽加槍斃再進則見軍官一員正在從事刦掠一兵正欲向之開鎗該軍官急握其鎗筒使之不能瞄準惟轉瞬復爲兵士用刀砍死此次刧掠南門受禍最烈今晨南門附近倒臥死屍七具皆携贜之兵士也尙有一兵滿身四肢受有槍傷仍未斃命宛轉於地殊屬可慘後爲紅十字會中人所見爲其敷紥傷處旋欲畁回醫院巡隊堅不允許故仍委棄道左聽其自斃南門之外爲雷軍駐紮之地張勳之巡隊百名不願至該處鎭壓搶匪蓋恐激怒雷軍與之爲難也馬林醫士嘗見雷兵一人携贜獨行卽令巡隊拘之巡隊不允馬林醫士聲言將往報告張勳旋與該隊管帶爭論此事該管帶亦搖首拒之然巡隊於城内見有張勳之兵提負贓物者則卽正法不稍寛貸聞實因張軍與雷軍不欲因此互傷感情之故馬林醫士曾在南城奪下一兵之贜物存於紅十字會支會該兵大肆咆哮堅欲入室取回當時若有同黨附和之則登時恐將引起風潮自巡隊入城後張勳之兵從事刧掠者稍有顧忌然搶風依然並未停止或謂巡隊干涉之後恐將貽害將來蓋各軍將因此互相仇視即殺戮數人已足深其意見而因此釀成極困難之時局也 
　　昨函所稱日人三名爲官軍所殺一節今得悉詳情如下官軍入城之時有日民全家八人手執國旗由家内逃往日領事署以求保護行至中途爲官軍所見紛向開槍諸日人急步向前惟兵士仍緊追於後旣而距離稍近復向開鎗二人中彈卽死一人雖受重傷尙能行至日領事署旋亦斃命官軍排日之意念毫不掩飾而在南京尤較他處爲甚城中日人所開之小商店均遭刦掠雖懸日旗亦不能免幸其主人悉已逃避 
　　各領事署及某某洋房門前均有中國海軍警衛隊守衛惟並未由各領事請派英領事杜斯君已准躉船移至下關故上下游輪船可以在甯照常停泊上下搭客 
　　何海鳴之行蹤現無一人知之聞官軍將入太平門時何猶在城是時有人見馬車一輛飛馳出城往下關而去或疑乘車者即何海鳴也 
　　文滙報載本月三日南京訪函云星期二日有搶匪多人入美領事署索欵美領事葛白特君適不在署故由其夫人出見搶匪告以美乃中國之好友不應累及搶匪聞之均卽散去尙有搶匪一隊欲入美國長老會敎士葛雷君不允開門兵士揚言將開鎗斃之又有搶匪一隊欲入敎士葛爾君宅内曾向門内開鎗數響迨門開之後見係西人即時他往搶匪對於西人之寓處尙知謹愼途遇西人亦以優禮相待 
　　招商局江永輪船於星期二日離甯時見下關已成一片焦土惟招商局輪船公司之産業及郵政局之屋尙具完狀 
[雜評一（無名）]  
　　新内閣據電傳張梁均願入閣而新内閣之局勢己成其事果可信耶如其信矣則自今以後軍事時代將息而將紛紛注目於政事矣 
　　新交涉日人在南京被害而俄國又有直下滿洲之勢日俄之新交涉卽從此而發現據此以觀則自今以後南方之事將了而又將起於北方矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[憲法委員會討論總統權限]  
　　三十日上午十時至下午三時憲法起草委員開會到者四十七人茲將討論各節略述如左（一）締結條約權有無制限此議題前次表决不得多數是日復提出從新討論伍朝樞主張同意權以兩院會合行使之汪榮賣主張照普通法律手續由兩院分行使同意權朱兆莘主張除媾和條約外其餘各種條約須得參議院同意湯主席以汪說付表决通過（二）任命外交官有無制限李國珍主張不須國會同意朱兆莘主張須得參議院同意贊成李說者有易宗夔伍朝樞汪榮寳孫潤宇贊成朱說者有黄璋金兆　谷鍾秀先以朱說付表决不通過再以李說付表决通過（三）命令權之範圍楊永泰陳鑑汪榮寳朱兆莘易宗夔五君相繼發言俱主張照臨時約法之規定大總統執行所議决之法律發布命令全體贊成通過（四）赦宥權有無制限汪榮寳主張無大赦惟特赦須得最高法院同意朱兆莘主張大總統有赦宥特權其赦宥命令旣有國務總理及司法總長副署不必别加制限劉崇佑力闢赦宥權之謬汪彭年痛言赦宥權之不可有谷鍾秀贊成朱兆莘之說請付表决汪榮寳謂祗能表决有無赦宥權制限問題另提表决將朱說修正大總統對於法院判决之罪犯得赦免之或減輕刑罰起立者三十二人本巳通過後又有人提出赦宥權制限主張照朱說加以制限付表决起立者不足三十人遂將前案打消汪說主張得法院同意及向乃祺主張得參議院同意均否决此議題遂無結果照章應歸下次討論（五）大總統除大逆罪外其他刑事應否負責汪榮寳黄雲鸕張耀曾伍朝樞諸人各有主張皆不得通過就中以黄雲鸕之說爲最得中大總統在任期内惟大逆罪受彈劾其餘刑事罪須俟解職後乃負責下次再提出表决 
[粤事之厝火積薪談]  
　　黄士龍者粤之權術家也此次砲團舉義取銷獨立以黄之運動力爲多惟入粤而後與陸軍多秘密商議陸軍全體馳電歡迎龍濟光黄亦電促濟光蒞粤及濟光到粤陸軍迅雷不及掩耳圍困濟軍遂至互相衝突此事一起而龍濟光因疑黄士龍包藏禍心矣及亂事旣平而後二人之政見絕不相容龍濟光主張全散陸軍故旬日以來凡抗拒之陸軍固被擊散卽逃亡者馴伏者亦一律繳械逐漸遣散其缺額則主招募雲南廣西客兵塡補而參用旗滿人其他各營警衛軍亦擬解散改用濟軍以緝捕而黄士龍則　爲陸軍萬不能全散背叛者是少數陸軍不能累及全體一面招集逃散陸軍一面又遣人往高州召募舊部陸軍以此辦法龍濟光决不贊成　人商議幾至决裂此黄士龍所以不得不去者一也黄士龍圖粤之始大招各路民軍關仁甫王和順輩皆相　至粤凡前日被陳炯明遣散之民軍皆藉討陳爲名有死灰復然之勢惟龍濟光鑒於光復之始民軍禍粤嚴詞拒絕黄士龍不得已亦一再馳電聲言無招致民軍又登報廣告言外人不得假冒襟章到處招搖皆爲民軍統領言也無如此輩民軍招之易而散之難黄士龍旣派出道遣散委員（前函已有報告）復興龍濟光密議以民軍舉義未爲無功主發一月恩餉解散龍濟光以粤省財用支絀萬無如此財力况民軍無一定額數散漫難稽安有恩餉可言故力爲拒絕此黄士龍所以不得不去者又一也有此二端故黄士龍巳於前日決然舍去然士龍素抱野心故去粤之日粤人復大生疑慮矣至龍濟光饒勇善戰此次入粤能以少許勝多許識者信其必能守粤但濟軍除龍家軍外其中多海賊游勇凑集而成故毫無紀律識者憂之况此次戰勝陸軍復多驕縱之態近日營壘之中吸煙嗜賭已微有所聞且有在營中自行煮煙者而東門沙河一帶恃勢强買者亦數見不鮮其對於商場則手持紙幣購物雖價在一二毫亦要找回銀毫出語强橫尤爲人所難堪其於民居住宅則往往深夜扣門志圖獵色人多苦之報界畏其威不敢明言或言外處人或言外江壯士均所以諷之也當前月每日城内大北直街某宅有外省壯士扣門放下銀毫五角聲言即夕到宿該宅不喻其意以本宅並非客寓拒之該壯士要迫再三謂我們家鄕夜度之資不過二角今巳多給一倍有奇猶敢不承接耶該宅人忿極又無術麾之去後得坊衆勸解囉皂良久始悻悻去該宅人即遷避河南而去又前晚有操外江聲音之壯士數人在大南門雲走巷某住宅敲門大呼你處有摟任妹可卽開門緣該宅有一老婦撫有及笄孫女二人頗有姿色平時路經該宅門口多爲注目是晚該婦聞敲門聲慄慄危懼未幾又大聲呼入内搜查軍火該婦迫將孫女藏入床底而後開門隨他入來一望而去翌日已將孫女帶回鄕間矣又二十四晚有一少婦行至雲走巷口厠所側適有外江壯士三四人迎面而來遽行非禮該婦大聲辱駡路人經過不敢勸解其尤奇者當上月二十五日十二時有濟軍哨官黄蘭善忽失常性沿途放鎗轟斃者司令部看閘兵士劉恩一名（羅定人）追捕兵士譚勝長一名（新興天堂人）武帝廟警區看閘警兵姚芳一名（高要北門人）東門口怡和米店夥伴李福林一名（高要大灣人）一時流彈擊斃大柑園廣泰魚苗店夥伴梁某一名（高要杏花莊人）轟傷者兵士黄某一名（新興人）路上行人王劉氏一口（打鐵巷人）趙某氏一口文筆巷人李盧氏一口（縣前街人）十一歲幼童鐘亞奴一口道前街人現已將該哨官當塲轟斃然居民之無辜傷斃者已不可復活矣 
[鄂黨人煽惑軍隊失敗史]  
　　鄂省前在雄楚樓蒲圻學社拿獲江維漢等核其供詞牽涉第七獨立旅十三團軍官彭元鼎比逮彭研訊又扯出前第某師副官蔡鑄民云係運動軍隊總代表第七旅之兵係在黄陂孝感一帶徴募爲黎公鄕人素稱可恃故精銳軍械皆在該旅蔡亦黄陂許家橋人運動該旅遂易奏功而讠旅兵士又以餉薄之故（鄂省起義所招軍隊至今月餉十元獨徴兵月僅六元）頗懷怨望多爲煽惑使非獲江及彭則爲禍何堪設想昨日黎公巳命令加第七旅兵餉與舊軍一律一面責成十三團長拘拿蔡鑄民懲辦以贖前愆所獲之該團連長彭元鼎卽于二十七日傍晚在該團本部前正法以儆大衆現該團長聞蔡巳逃回原籍特派督隊官鄧治鼎排長王澤春前往黄陂會縣緝捕務獲勿任逃逸聞黎公因第七旅亦被黨人所煽惑益嘆湖北軍隊之不可用謂爲無異養虎所有一二等師徴兵補缺巳令從緩有改在北方招募之議二十八日晨聞十三團長又拘獲該團見習官方國佐方定中及排長萬全策方定遠江壽林等與兵士十餘人訊係被動經軍法處擬從輕辦理着撤差革去軍籍押解各自歸里若查出逗留不走定處極刑又駐武昌甲棧駐漢陽兵工廠外留鄂寗軍亦有少數與黨人聯合黎公命令該旅長張君下令着該兵士等自行舉發煽惑之人免其究問若爲容隱則將全體解散遣送回籍該兵士等懼退伍失業且以少數人貽全體以惡名殊不甘心業已各將素來煽惑搗亂之兵十餘人指出由軍法局嚴刑訊供其餘如武勝門外輜重營民政公署護衛隊均被牽連該營營長亦仿寗軍辦法將好亂者十餘人捕送軍府此輩若在以前皆巳梟首現皆解送回籍惟公署衛隊則全部解散另籌招補又聞南湖砲隊某營内因涉嫌被北軍圍抄獲司令委任狀徽章肩章甚多然僅將其中自稱代表之三兵捕送訊究聞亂魁王華國亦在漢被逮云 
[鄂省捕獲黨人記]  
　　漢陽兵工廠守廠巡警中之湘人日前悉爲黨人勾結作内應導引由廠後圍牆攻入幸事先敗露由該廠總理拿獲爲首者三人送軍法處正法餘人遣送回湘在案茲該黨人心仍不死復運動兵工廠内工頭某某等勾結廠中工匠藝徒及守廠少數不肖約期於二十六號夜三點鐘時由大别山頂放號炮武漢黨人齊出響應詎事機不密當夜十一句鐘有工匠某赴軍府告發黎公卽以電話飛關駐漢口橋口北軍團長吳慶桐率兵至漢陽在該廠附近左右破獲機關四十餘處手鎗炸彈軍物甚夥並亂黨一百二十餘人卽夜以兵輪解至武昌軍法局訊明有罪不容誅者六人於二十七日在處内正法其涉嫌疑者二三十人已令覓保開釋矣 
　　漢口後城馬路外王姓家拿獲何海嗚所派之黨人向曉鳴雷貫耳二人以勾結漢上痞匪妄冀搗亂幸爲劉有才部下偵獲並抄得蔣翌武所給委狀與何海鳴手諭一紙似此証據確鑿當即執行死刑 
　　前日漢口華洋旅館内拿獲之女子吳木英一名在軍法局供認爲女子同盟會長吳木蘭之妹係來鄂組織女子看護團窮加駁詰始承受張繼指使來鄂暗殺要人今旣被獲請卽行刑訊其黨在何處暗殺物藏匿何所堅不吐露竟云凡中華民國有血性之男女皆我黨暗殺物無處不有昨軍法局巳請令將其斬决聞黎本危夫人爲之營救已無及矣至實業女校爲暗殺機關係鄂省女師範生張文蕙被獲後所供出 
　　鄂省會議員趙鵬飛前於改進討賊等團俱有關係經黎公飭拿未獲頃悉駐潯密探來電刻有詹季之徒多人由寗蕪附日本商輪濳行來鄂希圖死灰復燃趙鵬飛亦雜於其内黎公除飭軍警嚴行查緝認眞防範外並派府中稽查杜小秋等在漢口租界偵查趙等蹤跡及其謀畫以便防拿 
　　丁仁傑蔣文漢等前在日界設總機關其秘密行動有派盧祥生盧金門在漢川麥望嘴設立分部招募散兵之事被官中搜獲懸賞千元以拏盧等茲經宜昌警廳電告昨在高陞棧拏獲爲黨人煽惑之盧祥生等二人搜出傳單萬餘張及軍械危險物已移交駐宜軍隊解省黎公以盧雖小頭目亦謀亂要犯特派一師第三團兵士二十名前往迎提來省矣 
　　社會黨自由黨等支部在鄂者均經先後查禁茲有盛衡樵者膽敢自稱社會黨鄂支部首領在劉家巷第七號屋内設立機關以無政府主義煽惑靑年破壞民國幸經偵探長周長齡偵悉率軍往抄出黨証文件章程甚多惟無軍器當將盛及黨員劉啓章等七人一倂帶至軍府發處訊畢送地方審判廳寄禁因近日所獲黨人繫禁於軍監模範監者共八百餘人幾無隙地時値炎暑尤易生疫黎公前巳命令設法疏通可以交保開釋者保釋待審者留審其已定徒刑各罪者則分解各縣寄禁現正在審查酌辦故新犯之不至死者多送地方監云 
[洪江善後談]  
　　渴望省民政長江西民政長汪瑞闓業帶衛隊三百人由津起程於二十六號抵滬不日即行來贛履任汪當在津時曾致南昌商務總會電云歲月不居别經半載回憶客冬抵贛辱承諸君子大會歡迎竟不獲稍竭心力以副厚望至今感慚頃者貴省軍隊擾亂居者警備行者戒途巨商輟於市農夫輟於野顚沛流離凡所以苦吾父老子弟者從可知矣西望章門潸焉出涕瑞闓奉政府敦迫重蒞舊邦義不敢辭情難恝置本日自津航海南下由滬來潯把握匪遙謹先奉達臨電多感不盡欲言而日前内務司長程道存以汪民政長尙未蒞任日前致電武昌黎副總統以段宣撫使於敬日啓節赴潯贛省民政事宜在汪民政長未到任以前擬請轉電大總統並電李護軍使先行兼攝以昭愼重而利進行云云聞日前已奉中央復准矣 
　　整理民國銀行贛省自光復以來財政收支以民國銀行爲總機關惟丁漕各欵收入每月不過五六十萬元軍費政費月需七十餘萬元已屬入不敷出戰事發生後俞應麓魏斯炅爲黨人籌餉接濟屢向民國銀行總理傅國俊勒索巨欵除每應繳之欵外增加之欵聞達百萬元之數計該銀行虧累此次戰事約在百萬兩年來出入不敷之數又逾百萬兼之光復時公帑虧累又百餘萬槪向該銀行挪移該銀行因之多出紙幣以爲應付之策聞紙幣數目民國銀行官票出至四百萬串借出前淸官銀號官票至二百萬串民國銀行洋錢票出至二百萬元藉此紙幣市面尙覺流通現該行準備金已爲俞應麓魏斯炅等搜括殆盡紙幣充斥於商家民家苟一旦銀行週轉不靈則全省商民實受虧折之苦現經商務總會特議救濟方法呈請李護軍使轉達中央速由財政部撥現洋二百萬元藉資接濟並請中央頒發鈔票來贛使用以便將贛省民國銀行所出鈔票一律收回則信用旣彰市面自定至一切改組手續應候部示遵行云 
[贛省救濟地方兵灾之大會議]  
　　江西審計分處處長高巨瑗以江西自戰事發生後人民之死傷財産之損失不可數計元氣凋傷亟宜設法救濟日前特至商會與曾秉鈺龔士材羅志淸諸君共商救濟之方法因决定於八月二十九日召集各屬旅省紳耆假商務總會開會研究辦法届時到會人數尙形踴躍未開會之先商會諸君先將提出之辦法書之於會議廳黑板上（一）咨請宣撫使護軍使民政長轉電大總統要求政府賑撫曾受兵灾之地一帶居民（二）擇定辦事地點並公推總理一人（三）賑撫約數多寡（四）被害地點應如何稽查彙册（五）除選舉第一區内戰事略定外其餘地方正在剿撫未定之處應候續辦（六）凡今日與會簽名者一律出名下午三時開會由商會公推臨時主席熊宗彦報告開會宗旨略謂自贛禍發生地方人民慘罹兵害吾贛選舉第一區地方（卽九南等府）受禍已不堪言狀卽吉撫袁臨等屬亦莫不同罹兵厄吾人自愧不能匡救李烈鈞於平時遂見兵戎之禍以至今日人民遭刧瑣尾流離言之心戚且吾贛連年水旱災歉民不堪命加以師旅痛上加痛古語云大兵之後必有凶年恐旣遭人禍還有天刦俗諺果屬可信吾贛更不得了惟有祈其不騐耳現在救濟方法祗有聯名電請中央撥賑故今日開會所應研究者爲請賑數目依鄙人意見現在宜就選舉第一區損失雖尙未調查確實大約須請中央撥賑百萬方敷分配旋商會羅志淸君發言九南等府皆係戰地損失之巨自不必言餘如撫州臨江現正告急其損失之數尙難約計將來調查方法擬分途進行（一）由行政公署令飭各縣知事（一）由自治總局照會各縣自治局（一）由商務總會照會各縣商務分會均責成其切實調查但調查非十日半月所能竣事現在似宜電達中央指定受災地方（卽指九南撫臨等處約定數目請其撥賑旋審計分處處長高巨瑗登台演說略謂贛省奇刦人民死亡財産損失不可數計値凋敝之後爲救濟之方電請政府酌予賑恤在人民出於忍痛之邀求在中央亦必有逾格之拯救惟限定賑恤數目似覺有未妥處何以言之譬如兩交戰國休戰議和或甲國邀求乙國賠償戰時損失方能指定賠償數目今日之江西非昔日之江西比昔日之江西乃李烈鈞之江西國今日之江西乃中華民國之一行省故此次請中央撥欵是邀求中央賑恤不是邀求中央賠償旣爲邀求賑恤便不能限定賑恤數目斯理易明且吾贛此次兵禍幾致糜爛全省九江南昌等府爲軍事略定之區域損失之巨言之痛心現李烈鈞歐陽武趙復祥黄九言輩或走袁臨或踞吉安或遁撫建或據武甯雖大兵勦撫兼施吾人亦深期望各屬不受蹂躪之害然據各處之報告揣現在之事勢鋒鏑之苦正不堪設想調查事實且有待於將來賑恤數目又何能憑空預定若專就選舉第一區言之亦似非今日江西各府縣旅省同鄕諸公發起斯會之本意也又謂吾人發起斯會求拯難民純　慈善事業旣具救苦之熱忱卽可不必專依賴政府依鄙人愚見除一面電請中央賑恤外或酌籌公欵或提倡義賑集腋成裘事輕易舉必於地方能有裨益調查方法則宜分爲二類（一）人口死亡數（一）財産損失數至責成何處調查則羅君已詳言之似可照辦旋高羅諸君等再三發言討論當經議决辦法如下（一）由公團擬稿咨請宣撫使護軍使民政長轉電中央要求撫恤（二）公推羅志淸高巨瑗宋育德程道存熊宗彦盧兆梅六人爲起草員（三）調查被損害處所人口死亡數及財産損失數（四）推定自治局長李國樑商會會長羅志淸爲總理其辦公地點卽設於自治總局（五）調查分三種（甲）商會（乙）自治總局（丙）行政公署（六）開辦費用暫在平糶賑欵項下挪借二千串（七）凡到會人均須列名至下午五時散會 
[皖省之恢復秩序談]  
　　軍事蕪湖自取消獨立後各黨人竄入徽甯各屬任意騷擾現徽州屯溪來電請兵救援聞倪督電復已派胡師長與季副官督隊前往各屬分途追擊惟蕪埠係克復地面非派重兵駐防不足以壯聲威昨由北軍鮑旅長率領各營開往蕪湖鎭攝至省垣仍留步兵一營駐紥大觀亭以保秩序又聞駐廬王統領前次帶領三營由裕溪進攻蕪湖現在蕪湖業已克復特將三營兵士帶回省垣駐紮幷帶來大炮六尊良馬二匹已於昨日乘輪來省矣 
　　財政安徽中華銀行經理兼財政司盧恩澤前因皖亂藉提欵赴滬現聞皖省反正倪督抵皖視事故於日昨返皖以備淸理銀行各項手續及交代財政司任内事宜聞已謁見倪督仍要求流通前項紙幣至前任財政司李國筠君前曾正式辭職未准皖省反正後聞中央仍以李君富有經驗特委任襄辦安徽一切善後事宜已于二號抵皖聞已與倪督接洽所有省垣各機關將於日内擇要先行恢復云 
　　司法界司法籌備處長李國棣君頃由滬回皖因中央電令以司法機關爲人民之保障亟應經營規復聞擬將省城高等審檢曁地方審檢所先期組織成立其初級廳則以目前財政困難仍令懷寗縣知事兼理以節經費聞李君昨已謁見倪督刻已辦理一切交代事宜云 
[浙軍出防廣德記]  
　　浙督朱介人君以皖屬廣德與湖屬毘連爲浙中門戶特派重兵駐守以盡唇齒而固疆圉日昨該軍業巳抵廣各界俱極歡迎茲據來往電文照錄如下 
　　廣德來電朱都督鈞鑒贛亂發生國本搖動我公始終鎭定鼎力維持卓識宏謀莫名欽佩皖自取消獨立後柏文蔚負固蕪埠張永正盤踞宣城國軍水陸夾攻彼輩必無倖存之理廣德距宣咫尺竄擾堪虞我公畛域不分派兵駐守熱忱高誼感荷同深貴軍巳於沁日抵城各界歡迎彼此融洽且此營軍容整肅紀律嚴明將來吾廣德慶瓦全皆出仁人之所賜也除電皖督外謹電鳴謝廣德縣議會城自治會商會敎育會叩卅 
　　朱都督覆電湖州轉廣德縣議會城自治會商會敎育會鑒卅電悉前因皖中亂匪擬竄擾貴縣以入浙境特派兵馳往駐廣以保地方捍災禦患本軍人之職務乃荷歡迎甚爲感謝該軍出發時迭經嚴飭遵守紀律與商民交接務求和平惟初到責縣尙望貴會遇事維持以期融洽浙都督朱瑞冬印 
地方通信 
[湖北]  
 
 
 

Page 7

 
 
　　省議會續開臨時會湖北本年七月至三年六月各項政費預算案早經提交省議會審議該該初因常年會期已滿閉會七日以後卽接續召集第一次臨時會設使各議員蠲除或見不作無益之爭論則不待會期届滿三十日即可將預算完全通過乃每次會議凡討論條文或項目羣起紛呶此是彼非動經時許莫能解决加之每次開會不能於法定時間齊集會場開議（定章上午七時開議至十一時散會）必俟搖鈴歷二點鐘時刻始足法定人數故每每延至九點多鐘開議僅一點三四十分之久卽届散會縱令延長時間亦不過數十分鐘之久故第一次臨時會期三十日又滿而預算案之欵目尙未通過半數前日議員胡作賓等六十二人遂又請求開第二次臨時會冀將預算案完全通過夏省長以預算關係重要巳允召集續議但旁觀者之議論以議員輩多縱情酒色嗜好鴉片九時到會猶多精神萎靡有就座假寐者有涕淚交流者勉强支持至散會後就膳者不過半數其餘或回房晝寢或驅車而出以後如不改在下午開議竊恐二次臨時會定難蕆事况二年六月以前之决算案用欵紛繁支節最多廟　矣算處委員造册數月之久現方由兩府復核尙未交到該　若以審議預算例之將來三次四次五次臨時會定聯蟬不絕也 
[鎭江]  
　　新知事接印江北鎭撫使張少軒上將以鎭江甫經收復所有善後一切事宜亟待籌辦丹徒縣于知事請假在前該縣一缺查有楊邦彦堪以委令署理合亟札飭札到該員卽便遵照接任將地方一切事宜妥爲辦理茲楊君遵卽於日昨接印視事矣 
　　預防散兵滋擾江北鎭撫使張少軒上將以鎭郡三十二旅兵士業巳遣散惟查該旅兵士人類複雜深恐逗留鎭地滋擾爲慮是以日昨札令駐鎭各軍官一體嚴查並令行警察廳長轉飭各區署長傳諭崗巡如遇該旅散兵在地方擾事者應卽拘拿解究驅逐出境云 
　　改委江北釐員江北鎭撫使張少軒上將現將江北揚屬各釐捐委員分别撤換名次爰錄如下灣邵方礎瓜泗李德興車邏程乾姜泰涂紹先寳應鄢玉春東台吳元鼎刻聞各員均定於五號到差視事云 
[安徽]  
　　注重搜查黨人軍械倪都督蒞任後以嚴防黨人搜查軍械爲入手之方針昨聞面諭警察廳長朱家珂君令飭各區在於城廂内外挨戶搜查以防民間私藏鎗械惟城内外客棧旅館共計百數十家黨人尤易匿跡現擬嚴行取締僅准開設數家凡旅客往來寄宿期逾十日以外仍無一定行止者立卽限令出境聞朱廳長以此項辦法固屬目前要圖惟挨戶搜查恐致滋擾刻擬妥籌盡善辦法再當實行云 
　　都督府招考書記生頃倪都督現以軍事吃緊之時一切新政槪從緩辦五司亦未設立所有前都督府及行政公署兩機關職員均不錄用現本府秘書均係隨帶親信人員主辦文牘外擬另招考書記生若干人專司繕寫昨於初一日由秘書處布告普通招考凡投考人員須開明三代履歷出身幷覓妥實店保於初二日赴都督府報名給與入場券後於初三日齊集行政公署一體考試云 
[雜評二（萍）]  
　　都督之任命談共和之國民爲主體事事當以民意爲前提不當以武力爲後盾 
　　粤省之取銷獨立後而龍濟光因以督粤皖省之取銷獨立後而倪嗣冲遂以督皖議者已竊嘆其土地之大人民之衆可馬上得之不可以馬上治之矣不意今日復有吾蘇之張勳 
　　夫以諸君之汗馬功高後先疏附其勞誠不可没况今日之都督實沿襲前淸總督一職而來省長容未過問軍事而都督要未嘗不兼理民事此又習慣上之問題而未可以旦夕冀之者矣 
　　嗚呼吾不解夫今之用人者 
　　賠償與賑恤之區分賠償者平等對待之名詞也以共和國之政府而因軍事上之損失措欵賠償共和國之人民夫亦誰謂其不當者今高處長乃必欲舍賠償而言賑恤吾不知其用意之何居矣 
　　或曰高處長殆亦官僚派歟不然何齗齗于一字之爭而必欲苦心以分明者 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[慶安里抄獲軍火]  
　　鄭鎭守使昨晨據探報西門外斜橋北首慶安里内藏有鎗彈軍裝等件亦係黨人秘密機關當卽飭令海軍陸戰隊第一團第一營營長馬步雲選派第一連一排連長盧鳳林率領兵士一排隨帶槍械協回暗探知照巡驚第二區錢區長飭派江巡官帶領巡士八名會同整隊於午刻偕往慶安里搜查嗣在該里渭字五號門牌内查獲手鎗二桿手鎗子彈七十餘粒又快鎗子彈四滿箱指揮刀一把黄黑軍衣褲百餘套照片十三張房内住有婦女八人詢其主人現匿何處據臨婦人等答稱男主人赴崑山今夜即可返家等語當由盧排長商請江巡官派長警八名在彼看管禁阻婦女濳逸一面卽將搜獲手鎗及鎗彈軍服各件解送鎭守使署請示核辦 
[寄禁秘密機關之婦女]  
　　上海鎭守候鄭汝成君前因訪悉西門外白雲觀畔中華婦女愛國會内設有黨人機關飭派探弁目兵前往搜出炸彈數枚並緊要證據男女二十餘人一倂押解到署命將男女分别收禁營倉候核在案茲於前日委派金科員審訊據女子嚴欽木供稱泰興縣新鎭市人現在工藝女學校肄業此次與校長偕同來滬往愛國會索取章程實被誤拘又據女子邵安華供杭州人在杭州女子法政學校畢業此次因事到申云云婦人許黄丹子供稱臺灣人在某女學堂肄業今同丈夫到滬辦理正事並不爲匪又據該會女傭張徐氏卽李氏又名六妹供在婦女愛國會内爲傭婦及今祇有三月伊等所做之事均不知悉叩恩寛宥女子沈瑞華供松江人亦在女學校肄業餘供與他人略同金君向各女子再四盤詰嚴欽木等均矢口不移金君謂嚴等曰爾等皆是婦女不妨直說何必隱匿不供現旣犯有嫌疑未便輕釋判令一倂還禁一面據情禀復鄭鎭守使請示核辯昨日即奉鄭君命令備齊公文將嚴欽木等五人飭派禁衛隊各持槍械押解至地方檢察廳暫行寄禁汪檢察長接文後立時給發回文飭派司法警察十名將該女子等押往模範監獄收禁詎到監時吳獄官謂各法警曰現在本監祇有男監女監未曾佈置完善未能收禁故各法警仍將各女子押回廳中禀明廳長汪君又命一倂改押第一女看守所諭令看守所長妥爲防守不得疎忽 
[今晨研訊雷鐵生]  
　　寓居公共租界天津路生泰客棧内之雷鐵生因被同黨供出謂其謀佔浙江由衆舉爲都督等情業經鄭鎭守使派員拿獲解送至公共公堂暫行管押定期昨晨預審在案嗣因承審西官美副領事强君另有要公改期今晨十時開特别公堂研鞫 
　　又聞公共公廨前日接有郵信一封外書虞洽卿寄遞字樣信内係菊仙具名略謂雷鐵生一事如訊斷不公當以定心丸奉贈云云 
[鎭撫使電請搜查黨魁]  
　　鄭鎭守使前日接得南京張鎭撫使無線電云查叛軍首領韓復炎張堯卿在寗垣密搜無變聞巳乘輪竄滬希設法查緝凡有由寗駛滬輪船應在淞口詳細搜查等因業由鄭鎭守使函致張交涉便轉請新關稅司知照淞口洋關如遇輪船進口飭令停輪候查一面令飭吳淞要塞李司令派員至輪嚴密查緝 
[南京居民之痛苦]  
　　張勳巳入寧城駐節督署南城一帶亂兵業巳肅淸惟寧民被困日久瘡痍滿目而城内又缺少糧米商會紅十字寧分會醫院昨由無綫電致上海紅十字會云南京滿城搶刦傷人衆多糧食斷絕速運米糧接濟醫院四處人滿爲患速運藥物該會接電後通夜置備巳購就湖南秈米二千石餅十五萬磅尅期裝運惟甯城太無秩序散放爲難理事長江君巳請旅滬甯紳商議善後之策並電寧分會辦事人醫院西醫敎士等將近狀電復云 
[難民思鄕頗切]  
　　南京避難人民因聞寗城業已完全收復並見滬寗事務處昨已發出通告定期今日開赴寗垣已莫不凑集車資預備回籍想届時搭客必甚擁擠云 
[薩督辦開始辦公]  
　　督辦淞滬水陸警察事宜薩鎭冰君第一號布告云照得本督辦奉大總統任命督辦淞滬水陸警察事宜奉此當經商借上海靜安寺交涉使署内餘屋組織行署茲已於九月初一日成立開始辦公凡淞滬一帶所有水陸廳區統歸本督辦管轄轉行布告仰所轄廳區員警人等一體知悉此布中華民國二年九月初三日督辦薩 
　　淞滬警察廳長穆杼齋昨日通令淞滬兩地各區警察署隊云案奉督辦淞滬水陸警察事宜薩函開本督辦奉大總統任命督辦淞滬水陸警察事宜奉此當經商借上海靜安寺路交涉使署内餘屋組織公署茲已於九月初一日成立開始辦公因關防尙未奉中央頒到先行鐫用一顆文曰督辦淞滬水陸察警事宜關防爲此合行函達查照並請分行所轄各區署一體知悉等因奉此合卽訓令本屬各署各隊一體知照此令 
[警察廳解送敗兵]  
　　淞滬警察廳長穆君昨呈鄭鎭守使云案據本廳騎巡隊於八月八號巡邏至浦東張家樓地方查獲潰兵謝斌候張振友二名並快槍一支子彈五排又在沈家弄地方查獲潰兵王子英劉洪先侯瑞生三名到廳發交司法科訊問據謝斌候等五名供稱均係砲台營兵士因戰敗潰散逃至浦東等語查該犯謝斌候等附和亂黨隨同叛逆自應歸入軍事範圍理合將該叛兵謝斌候等五名曁鎗彈一倂呈解鈞府察收訊辦 
[嚴懲潰兵帮匪之通令]  
　　都督省長前日通令蘇屬各軍警曁淞滬警察穆廳長云查江南軍事現將平定惟潰兵帮匪四處蔓延擾害地方實爲可虞若非嚴厲處治將何以寒匪胆而安閭閻本都督會辦爲維持地方計嗣後遇有潰兵帮匪入境搶刦以及不法行爲或有抗不繳械等情應即按照軍法從嚴懲辦 
[蘇人請求賑濟要電補錄]  
　　致北京大總統國務院電北京大總統國務院鈞鑒江寧此次亂黨獨立蹂躪四旬有奇亂兵搶掠勒贖慘無人理大兵先後環攻亂黨嬰城固守十數晝夜炮彈橫飛傷亡枕藉米糧早缺來源更斷亂兵搜索靡遺居民或求一粥而不可得失業貧民露宿江干及困守城闉者何啻數十萬今幸大兵將次入城民有生氣爲善後計急宜招集流亡妥籌振撫而十室九空一籌莫展懇請俯念江寧兵禍奇慘人民身家財産蕩失殆盡迅予飭撥巨欵拯我孑遺一面再由壽鏞等設法勸募公舉正紳核實妥辦以弭浩刦而廣仁帡不勝迫切呼籲之至朱壽鏞馮煦盛宣懷丁寳銓唐文治林志道劉鍾琳劉芬仇繼恒金鼎魏家驊傅春官宗舜年金世和羅運經顧賜書公叩卅 
　　北京國務院覆電上海朱曼伯馮夢華盛杏蓀唐蔚芝金峙生魏梅生諸君電悉江寧經兵燹之後招集流亡妥籌賑撫非欵無以濟事已函交財政部從速籌撥仍望設法廣爲勸募認眞辦理爲要國院卅一 
　　致蘇州應省長電蘇州應省長鑒江寧兵火流亡之慘公已熟知官軍入城爲善後計急宜妥籌賑撫請迅撥鉅欵並須購糧平糶由壽鏞等公舉妥紳核實辦理以拯孑遺無任企禱朱壽鏞馮煦盛宣懷唐文治丁寳銓等卅 
　　應省長覆電朱曼伯馮夢華盛杏蓀庚蔚芝丁衡甫諸先生鑒寗禍之酷日夕疚心茲承電示彌增慘怛賑撫流亡自宜預爲之計已派員面謁馮張雷三使妥商克城後之辦法惟庫備奇窘靑黄不接之時餉需孔亟現方日事借貸籌撥賑欵急盼仁施贊助諸君關懷桑梓夙所欽仰前辦賑務卓著賢勞尙祈協力籌濟以惠災黎此間於無可設法之中當勉力措劃陸續解往徐州一帶被禍正同似宜兼顧臨頴神往佇望德音德閎卅一 
[裁兵遣回原籍]  
　　滬軍第一營營長楊錦堂前奉鄭鎭守使訓令飭將所部第一營兵士留强汰弱酌裁兩連昨已辦理就緒禀奉鄭鎭守使發給恩餉一月另給船票飭由穆警長派警備隊第四隊長湯潮海加派探役四名將前項裁兵二百五十餘名押送至太古馬頭登輪回籍 
[穆警長借題發揮]  
　　江蘇應省長近接匿名信函攻訐上海第一區警察署署長龔祖培種種欺擾應省長當將原函發交淞滬警察廳長穆杼齋澈查根究旣爲龔祖培得悉亦卽呈請穆廳長追究誣陷之人昨奉批示云呈悉此等匿名信函本不在研究之例省長亦並無一字提及該署長本可置之不論惟本廳長與該署長誼等師生情同手足共事數年肺肝相見豈有聽人隨意汚衊不加澈究之理業已具函力剖一面調查原函澈底根究以正人心慨自光復以後廉恥道喪攘奪政權惟利是視苟爲政界之上流卽爲天下之衆惡排擠傾軋甚於秕淸射影含沙工於作僞脫令長此終古是共和之幸福未彰而　德之斵喪迨盡莊子曰哀莫大於心死而身死次之隱險之行爲卑劣之手段其害中於社會如鏃人骨猝不可拔眞風俗之大憂也本廳長屢經憂患孼荼之苦嘗之巳深展覽斯呈益爲泫然候正式呈請澈究外尙希該署長進道益猛母灰厥志本廳長有厚望焉此批 
[拾荒人掘獲砲彈]  
　　滬杭火車站附近田中昨由拾荒人王阿金掘獲十二磅未炸炮彈一枚當由巡士所見解送二區存儲 
[索回松雲小輪]  
　　鄭鎭守使以陳其美擄去之製造局松雲小輪巳由鈞和游巡艦長董仲發截獲現解水警第二廳收留自應索回以供差遣爰特派委海軍陸戰隊第一旅副官曹斌臣赴廳具領昨李廳長巳將松雲小輪一艘曁該輪一切應用器具一倂點交曹副官接收駛回製造局浦面停泊 
[紅十字會紀事]  
　　紅十字第二醫院（天津路）及城内分會醫院醫愈張軍徐軍傷兵三十六人定明晨派保護隊護送至鎭江營務處閻中軍處查驗點收聞每名由閻中軍犒賞數元十數元不等 
　　郭元茂接郭樂軒君四日間獨募中外捐元六千一百四十元郭君首自倡捐一千元已舉爲贊助員並推贈名譽會員 
　　紅十字會沈會長操勞過度舊疾復發醫生力囑靜養惟以全體救護員捨已救人艱險備嘗且上海慈善機關多至十四處紳商報界贊助諸君奔走辛勞熱誠至佩特自備筵資今夜假座鴻運樓柬請全體各抒　辦成績請江君趨丹代作主人並有其文郎厚生陪讌 
　　紅十字會材料處連日配製南市醫院藥料甚忙並運防疫辟瘟藥水以及醫院用欵現洋今晨悉由滬寗鐵路大通轉運公司頭批運寧接濟又運棺木四百九十具裝火車八輛堆如山積 
　　紅十字會常議員洪少圃會員沈惺叙憫南京貧民旣遭兵燹又遇搶刦婦孺流離易入匪類之手特發起南京婦孺留養院業由江趨丹理事長電知寧分會覓屋尅日閱辦 
[查禁冒允禁煙調查員]  
　　上海縣吳知事昨發第一百三十一號布告云案查上海禁烟局自該局長呈請取消後其内部未盡事宜巳改由本公署第一科兼辦調查一切手續商埠區域則歸倂淞滬警察廳轉行各專分署四鄕各處則歸倂警察事務所轉飭各警區分别繼續進行以期盡絕根株所有前禁烟局委派各調查員等均令全體解散該局前給各調查員隨身佩帶證書因當軍事倥偬之際未及全行吊銷自應槪作無效乃近來訪聞南市一帶尙有冐充禁烟調查員藉查煙土爲名向人詐取銀錢情事亟應嚴切查禁以防詐僞而杜弊端除函敎淞滬警察廳分飭各專分署及令行警察事務所轉行各區通飭警探隨時嚴查究辦外合行出示公布仰闔邑人民一體遵照特此布告 
[關於運貨宜之商榷]  
　　鴻安興記商輪公司致華商旅滬維持會函云昨奉來示已悉專棧章程確由稅務處取消此議至棧租日期欲照舊章辦理一節如太古招商等見諸實行敝公司步其後塵可也專此奉復 
　　華商旅滬維持會致各幫商號函云公啓者輪船棧租日期要求照舊章辦理一事應何如進行幷關口驗貨其中應有改革各事宜請各帮號自行研究各抒意見書公同報告茲定於九月七日仍在廣肇公所會議届時務祈惠臨公同討論是爲至盻 
[商議移提人証辦法]  
　　地方檢察長以租界至内地移提人証一事自前淸迄今尙未商定妥善辦法時起齟齬特於昨日午後親詣公共公廨與關讞員及英副領事康君在領事憩息所磋商彼此通融辦法議畢由關君欵以茶點握羊作别 
[張家祠堂之盜案]  
　　西門外斜橋西張家祠堂内所居之顧榮生及王姓二家於四號晚九點半時突被盜匪十餘人叩門入内以搜查軍火爲名闖進八人翻箱倒篋刧去大洋二十餘元衣服二十餘件當由事主鳴救卽由二區江巡官帶領巡士往拿當場緝獲盜匪沈大恒周九（即周朝運）楊福元三名解區經錢署長訊據供認搶刧得贓同黨黄二田起茂二人匿居新閘等語錢署長判將所獲三盜暫押一面派探前往緝拿田黄二犯一俟獲到再行解廳訊辦 
[妬姦釀成命案]  
　　南京路裕昌玻璃店夥陳士榮及無賴唐桂生均與香粉弄雉妓張小寳姘識邇因妬姦成仇忽於前晚十一時在弄口互相扭毆唐踢中陳之要害飛逃陳倒地後幸經該店學徒花文瞥見訴知陳兄陳士雲與張妓旋卽將唐尋獲扭控捕房捕頭飭探將受傷人車送醫院醫治不及卽行斃命卽着將唐收押一面報請公廨王襄讞於昨日午後會同英領唐君蒞所騐明委係踢傷下部致命卽飭屍兄自行棺殮聽候傳齊人証解堂訊奪 
[廣東妓女受窘]  
　　新閘白克路二十七號粤妓陳阿媛控張家寳冒充四十八號某西人之備人以囑往陪侍西人爲由誘入弄内串通同黨用肚兜紮住口眼將手反綁攫取金戒等物逃逸昨由捕房將張拘解公堂請究陳妓偕八百念三號華捕上堂禀明前情訊之張供在製造局爲工匠因戰事避居租界前晚經過是處致遭誤拘求鑒王襄讞商之英領康君判張押候查明實在於下禮拜三再訊 
[流氓打刦窮人]  
　　台州人李秀龍因來滬投親不遇流落形如乞兒經某西人見而憫之給洋兩元令李回籍詎被流氓陳阿二所知將洋攫去李即訴請該西人報捕將陳查獲昨解公堂訊實判陳押三月着賞給李洋兩元令自回籍 
[粤省災民待賑]  
　　廣州紅十字分會致上海廣肇公所曁各團體電云粤省潦水爲災所有新會順德香山三水鶴山各縣基圍同時崩缺遍成澤國悽憐莫名淹斃人數無算流離失所者數十萬災情重大待賑孔亟乞籌欵接濟以拯災黎中國紅十字會廣東分會麥吉甫叩漾 
[鴉片和尙之便宜]  
　　僧人松昌控匪徒汪義有丁克昌與在逃之崇明和尙等在北西藏路攫取値洋一百七十五元之烟土托施家訓消贜與小東門外泰和祥土店由探將各人查獲並吊到原贜解奉公堂訊押在案昨日復經孫襄讞會同英領柯君訊明判汪丁各押三月施罰洋二十元充公無力改押兩禮拜惟原告旣爲僧人應守戒規今購土如此之多亦屬不守淸規如照内地辦法應將烟土充公惟租界未定專章姑寛斥退 
[檢察廳訊究煙犯]  
　　四區解烟犯沈阿大沈庚林至檢察廳已記昨報昨經許檢察官預訊屬實押候起訴同級審判廳懲治昨日四區又獲煙犯梁起鳳一名亦巳移交檢察廳究辦 
[文慶里之火災]  
　　七浦路文慶里七百十一號訂書作於昨日上午八時突兆回祿延燒左右鄰樓房共四幢由救火會到場救熄捕房特派中西探查訪曾否保險及如何起火再行核辦 
[警察員調差]  
　　淞滬警察廳穆廳長昨日訓令三區警署署長張桂榮因該署二等署員韓家駒業巳撤委着將派駐火車站之署員倪文標調回本署遺缺以傅德明補充又引翔港第四分署署員着前駐八宇橋之巡邏隊署員龔德壽調補張署長卽轉飭各員到差視事 
[賣良爲娼]  
　　住居武昌路之程陳氏本年春間曾將鄰居方順寳之女拐往天津賣娼刻經方偵知昨扭該氏至捕房控告捕頭准予飭探查明究辦 
[節外生枝]  
　　陳文華陳耕生控陳錦記造屋佔地一案前晚由廨復訊兩造各延律師到堂互辯之下忽據德和洋行西人來斯德投稱原告所控被佔之地查係本行之産應請訊核王襄讞以案經定斷今忽據該西人投稱所控被佔之地係該洋商産業當時何不聲明殊堪詫異惟姑念一再求請復訊准於下禮拜四復訊再核 
[俞藴蘭産業不保]  
　　怡豐等錢莊因俞藴蘭不理欠銀五萬九千五百兩公舉代表戴伯華控奉公廨押追在案前晚由廨復訊兩造仍延律師到堂辯護並據原告查明被告在蘇屬長洲常熟新陽等處置有田房産業幷在本埠老閘地方恆昌當附有股本開單呈請分别查封備抵王襄讞判俞還押候補傳人証並弔取恆昌當股本洋九千元再分别函請查封各處田房産業再行核奪 
[胡夢莊尙須上控]  
　　已閉杭州鼎記錢莊控胡夢莊不理欠洋二千二百六十元因訊據胡供已於前年光復時付還而原告堅稱並未收到且所呈收條似係不實判令各認一半着胡連堂費繳還原告洋一千二百元在案嗣因胡心不甘服禀請上控故於前晚由廨復訊兩造律師亦各到堂候示判被告旣願將洋繳存公堂准予照章上控並准原告覓取妥保將繳存洋一千二百元先行具領 
[展限理楚票欵]  
　　已閉鎭昌錢莊因已閉緯綸絲廠經理翁靑池不理期票銀一萬零六百兩由該莊經理金培生控奉公廨訊追在案前晚由廨復訊因據被告律師聲稱現正向原告料理似可在外理結應請展緩中西官准之判翁交原保展限一禮拜理楚 
[法捕房召認小孩]  
　　法總巡藍維藹君前因水販誘拐小孩每至法界乘輪他往特飭暗捕嚴行巡輯在案現在陸續破獲拐案甚多男女小孩計共三十餘口除由家屬領去外尙有張阿弟戚小子大寳小狗奚丫頭阿道高連海沈小喜子楊小三子顧金根楊阿弟等十一口無人具領故將各小孩分别拍照懸挂公堂招人認領其示諭云爲招領事以上所照之小孩如有其父母認明係被拐或走失之兒女者卽須投至法捕房禀明以便發給領回特示 
[地方審判廳民庭批示]  
　　范全生請求提究豁累批查爾案前經第六初級廳判决確定當然依法執行爾始則向執行衙門請求啓封繼復串同萬陳氏飾詞朦訴本廳不厭求詳迭次據情面知該管官廳澈查即經先後呈復此項被封房屋係爾所有葛陳氏改嫁於爾迄今多年何得藉端影射爲推諉地步察核情由殊屬非是毋再嘵凟致干訊究 
[地方審判廳庭批示]  
　　徐德成請求省釋批狀悉查此案旣經本廳判决則本廳辦理此案之程序業已終了爾於案内如有不服之正當理由逕可向同級檢察廳遞呈聲明上訴以爲救濟所請省釋之處未便准行 
[地方檢察廳批示]  
　　馮友全爲伊子馮四一子被寃請求分剖釋累批此案前據彭張氏供奥爾子通姦並由爾子誘令同逃未見不料伊夫被人殺害等情查巳死彭留三平日與人素無仇隙而致死之由卽伊妻與人通姦一節爲一絕大原因現爾子雖不承認謀殺然因姦致命實犯嫌疑案關人命本廳正傳研訊該民何得率請保釋不准幷斥 
[公共公堂瑣案彙錄]  
　　義國領事控徐德金毆打該國水手兵等情昨經公堂傳訊據捕房代表侃克律師投稱今日被告未到此案並不開審毋庸聲訴云云中西官諭候定期會訊再核 
　　德商科發藥房控徐壽章瑞典商緣昌洋行控何家湘均私用賬洋昨經公堂分别傳訊判徐押候德領堂期解訊何准存洋一百五十元保出候照會瑞領到廨會審 
　　粤婦王阿鳳因在法租界拐賣男女小孩四口案發逃匿虹口前日由三號法包探協同美捕房包探將該婦拿獲昨解公堂經中西官訊明判交來探帶回歸案訊辦 
　　高德電燈公司控徐瑞林不理欠銀等情昨由捕房將徐傳案訊供不認判存銀四十兩交保補禀聲訴 
　　梧州路六百十六號女子王小妹與成衣匠周榮卿私識聽周唆使竊取鄰人朱儲氏金飾質洋浪用昨晨由探將女與周一倂拘解公堂訊明判女押女所三月周押兩月分别示儆 
　　銅匠姚三寳徐阿毛葛阿木張茂生李阿元等前日向北山西路銅作主顧德山借洋不遂將顧軋入茶館内希圖勒詐昨由包探將姚等各人一倂拘案訊明判各押三天 
[法公堂瑣案彙錄]  
　　葛瑞堂投廨控稱用王姓爲夥詎王盜取洋銀首飾共計洋二千餘元逃逸業巳報捕拘到王父王小林求請訊追王小林供兒子作此不端之事小民實不得知亦未到家中是實聶讞員判交保限一月交子到案聽候訊究 
　　袁谷明控稱有吳二前來承租黄包車若干輛結欠小洋九百四十角旋卽逃逸今始尋見向索不付求請訊追吳供欠洋是實求請出外陸續措還判交保限七天交淸 
　　郭陳氏前帶男孩周新桂張來西阿奇蘇仁四口乘輪起行爲捕查見拘解公堂供由王阿鳳托送至粤故於昨日將王由英界移提到案請訊旋有王阿鳳之洋東投案申訴王係用人判一倂移送英界訊辦 
　　達商律師前有古玩由陳鴻發取去銷售虧欠洋六百元除控廨追交外尙少洋三百元逾限不理昨復傳訊陳求寛限措還判交人銀兩保限七天交洋 
[尙賢堂之演說會]  
　　法界寳昌路石牌樓尙賢堂每星期下午皆有常例會或請名人演說或由該堂主任李佳白君自說所發明之學說頗多明日又是星期下午五時聞由李君演說回敎原理對於革命之見解題目甚爲新頴發揮頗不易易想爲一般理想家所樂聞也 
[雜評三（宇）]  
　　南京難民亦將歸去矣當淞滬戰事劇烈之時戰地居民莫不以租界爲安樂土扶老携幼來此避難者幾有滿坑滿谷之槪迨至戰雲甫歛相率歸去而南京之難民又來嗚呼内地居民反不如住居外人租借地之安逸是果誰爲爲之孰令致之哉今寧事亦巳粗定矣彼處之來滬避難者均將回里矣此後之若何安撫以固我民心是皆執政者之責耳 
 
 
 

Page 11

 
 
來件 
[治粤救急蒭言]  
　　旅滬粤民許炳璈獻議敬啓者五羊浩刧千古傷心糜爛全城破産萬戶炳璈旅居灑瀆雖目未覩錄鏑之慘耳未聞鼙鼓之喧而回首雲山驚心烽火老弱溝壑少壯蟲沙痛甚郢墟愴同燕社其蕩析流離之狀哀號痛苦之聲念慮所凝魂夢如見凡諸鄕長當具同情誰無父子兄弟誰無廬墓田園固當休戚相關患難與共善後一道頭緒萬端謹擬救急三策才疏識陋情迫意迷謹備釆擇無任幸感 
　　（一）速選議員重關省會查吾粤舊議會己經解散據省議會爲全省立法機關况當此多事之秋一切興利除弊開源節流應議之事正繁豈可片刻停滯且因軍需善後需用當繁担負增加須由議會熟商可否預算支配須有議會監督用途庶行政立法相輔並行不至有偏重之弊現聞吾粤議會解散後有俟大局平定再行選舉之議炳璈愚昩以爲非根本之論也政府以舊議員爲不職乃求其新如病者初延一醫已爲所誤應急延他醫速爲補救若任遲延受病日深雖有和緩無可爲力此急宜速選議員重開省會者一也 
　　（二）速行軍民分治軍政戎機責在都督生息敎養責在民政必治分而責專說者有持俟大局平定再行分治之議不知吾粤此時元氣愈傷培養尤亟若待大局平定恐目前之滿地瘡痍早塡溝壑矣此急宜速行軍民分治者二也 
　　（三）安置陸濟兩軍土客兩軍雜處省會平時已難相安况陸濟兩軍更有此次之嫌怨一有爆發受害仍在吾民目前粤人多引爲一大隱患雖現時在省之陸濟兩軍多明大義紀律尤嚴皆吾粤長城之倚惟外府州縣匪亂未靖宜以一軍守省垣以一軍往外平亂使兩軍各得其所消隱患於無形此急宜安置陸濟兩軍者三也 
[利康縫紉女學校簡章]  
　　國之强弱視乎人民之貧富人民之貧富視乎實業之興衰實業者富强命脉之所寄也泰西各國學堂林立無不以敎育爲先導夫敎育者實有益於實用也是以婦女各有其技能一家何患而不富一國何患而不强我中國號稱同胞四萬萬女子居其半數惜皆無一技一藝足以自立往往依賴他人有心人殊深憫惻當今共和初建男女始倡平權之說爲女子者應習學有用之技俾謀實業之發達共享富强之幸福其樂顧何如也同人殷鑒於斯志在提倡家庭實業挽回利權起見特設縫紉學校於上海法租界大馬路一百十六號利康縫衣機器發行所樓上聘請女界最有名望敎師方梅芳先生（前英大馬路勝家公司敎授十餘年來受其敎化者不下千餘人）專門用機車敎授西式縫衣以及刺繡各科使民國婦女得實用之才而免動作求人之苦如製衣衫刺繡皆婦女應盡之天職若得縫機一具可藉一己之力造成身章於片刻且縫機所成衣服性質堅固省時省費較諸手工實有天淵之别更兼敎授機車用法剪裁衣料等不過數月便有成績所費不多而獲益甚大實女界中所當望表而爭趨者也願我海内同胞振起精神快學實業之眞技速辦有用之縫機旣得無窮之利益更挽獨有之利權富國富家基在此乎 
[學章]  
　　宗旨提倡家庭實業挽回利權使女子能自製應用衣服佐以機器在以省光陰造就女界人才皆能自立爲目的 
　　學科分裁縫機繡兩課各分普通及高等兩班 
　　畢業期普通高等班每班三越月肄業半日者加倍 
　　學費裁縫課普通班（全日每三個月大洋四元五角半日每六個月大洋六元）高等班全日每三個月大洋六元半日每六個月大洋八元）機繡課普通班（全日每三個月大洋七元五角半日每六個月大洋十元）高等班（全日每三個月大洋九元半每六個月大洋十二元） 
　　學生進校須繳雜費五角各班皆然以上各費均於進校之日繳足如有半途退學或犯校規開除所繳之費槪不退還學生所用機器在之梭子須預繳洋三元存校付用畢業時在期限内購機者於機價内扣除逾期作爲自備損失之費 
　　膳費每月四元僅在校午膳者每月繳洋二元 
　　宿費一槪不取以仰副諸志士熱心贊助 
　　資格年齡在十四歲以上品行端正者爲合格 
　　校址暫假上海法租界大馬路一百十六號樓上 
　　報名處上海英租界四川路北京路角利康縫衣機器總帳房報名時先繳證資英洋一元入學後於學費内扣除報名不上課者証資不還遠地由各省分行接洽或直接函示附則　凡有志來學者均可隨時報名 
來函 
[奉賢楊品如來函]  
　　敬肅者讀貴報九月二號載有奉賢審檢所移請緝兇一則有虹廟楊品如覬覦寡弟媳楊姜氏之田産縱令其子楊惠生孫楊錫寛紏合十餘人手持手鎗及石灰包並各執利刃於上月二十一號夜半擁至姜氏住所撞門入内由楊惠生向王雲松開放手鎗數響並由楊錫寛以利刃亂砍立時斃命由姜氏投控旋由司法警察拿獲兇手楊惠生並移文上海緝拿楊錫寛云云讀之不勝詫異爰據此案之眞相揭示如下願明眼人熟思而審察之竊謂王雲松之死不知究爲何人所殺日後終有水落石出之一日想係雲松平日緝私販私無惡不作外間仇怨甚多致死於非命惡唆張士良因奪蕩不遂屢謀傾陷如前之誣控某父子將伊暗殺無效又敎唆龍蘭生戳斃孫大小悌幷將龍明殺害藉圖抵制自己做了狠毒之事反使龍等誣控某子惠生爲造意犯一再無效因楊姜氏與某積有夙嫌遂慫恿楊姜氏無端揑訴寃累無辜幸其時錫寛在滬購辦書籍惠生又患病久自問坦白無私遂自行投案候審靜待解决乃惡唆張士良始則分發刷印品造爲種種蜚語將某父子祖孫任情汚衊繼則城墻四處粘有匿名揭貼終則賄串各報訪員登載謠言希圖顚倒是非藉以傾陷竊思命案關係重大身命名譽出入匪輕若不明白澈究則人人自危除一面搜集惡唆誣陷之証據禀請澈查外夙仰大主筆先生熱心公理有功社會祈登入來函一門以昭虛　而免寃陷實紉公誼奉賢楊士魁卽品如住十五保六十一外圖 
[惠助誌謝]  
　　王君助翡翠班指一枚約値五百金售欵作爲經費彭壽堂主人助名人字畫三幅江菊人先生助八方大號荷花缸一對耀華施德之先生助濟衆藥水三百瓶金茂源號助蒲包片一百張田夫人助白紗巾九打何夫人助洋針一百包助絨繩兩磅照件照領謹載報端以揚仁風倂鳴謝悃上海泗涇路中國救濟婦孺會謹啓 
 
 
 

Page 12

 
 
   
 
 

Page 13

 
 
自由談 
游戲文章 
[討爺軍總司令通告文] [  鈍根]  
　　照得華亭周靜娟女士以自由結婚被父周樾殺死共和時代豈容此種梟獍之父本總司令等哀周女士之死特爲興師復仇名曰女子討爺軍專以驅逐老頭子爲天職大軍所至秋毫無犯惟有爲父約東其女不許自由者立予捕拿訊實槍斃猶恐無知愚民妄生疑議更頒軍令十二條俾衆凛遵毋違 
　　一本軍將士出外宜穿制服一律短衣革履金絲眼鏡面傅脂粉胸懸芙莉花徽章如敢故違或束長裙或不挺腰有失自由女體統者斬 
　　一本軍將士出外道旁有私議竊笑者斬 
　　一男子不肯爲本軍服役者斬 
　　一不自由結婚者斬 
　　一蓄舊式鬚者斬 
　　一花白　子者斬 
　　一容貌醜陋者斬 
　　一禁止少女投軍者斬 
　　一有女未嫁自行娶妾者斬 
　　一爲女置奩不豐者斬 
　　一女有男友爲父欵待不周者斬 
　　一女招男友入室爲父退有後言者斬 
[新盲詞] [  吳悲秋擬]  
　　鳳仙花開紅紛紛繡閣中走進俏佳人說道郎呀天時炎熱無消遣今朝自由談浪阿有啥新聞說新聞來話新聞郎君長欺兩三聲倒說道新聞奇事天天有只怕你慘目傷心也不忍聞想民國成立二年久朝野紛紛意見存憲法呀無期可制定臨時總統到如今最可笑滿口福民與利國實在是伐異黨同把權利爭反對時不妨借那手鎗炸彈相要挾議員呀空負人民屬望殷何不想共和制度長如此虎視耽耽有外人近日野心復大熾到處漁陽鼙鼓聲商家閉市停交易士民片烟不安甯你不見江西省廬山烽火傳力至國境同胞帶淚痕想留呀只怕星彈橫飛射想逃呀可憐棲止竟無門你不見上海城快鎗巨炮轟天發抛妻棄子去自偷生當時節殺人有如宰雞犬只聽見鳴鳴寃厲泣黄昏還有那粤江湘水寗與鎭也都是褫人心魄弔人魂若說是臨時政府多述法彈劾自有代議人若說是南方表暴人才衆何不移師靖寇氛鬩牆兄弟原非福何必枉傷財力費精神倘然是漁翁奪利爭先至怕危機親眼看瓜分到此國亡身焉附只做那印度波蘭脚從塵佳人聽說紛紛淚自願犧牲去逐偉人說道嫉惡本爲男子事女兒家也宜纎手救蒼生北京雖已有那南征隊我甘做第二英豪沈佩貞郎道此輩不煩卿去趕早向東洋没命奔但願同胞經此難大家愛國振精神那異族野心謀害我須敎設法去嚴懲方顯我支那不可輕 
尊聞閣詞選 
[秦始皇] [  天白]  
　　赫赫始皇帝雄略淸寰區兵戈夷六王勢與湯武殊封建戰國盡井田周已蕪一王自有制法古何迂拘改革獨非常庸衆空驚吁長城萬世利寗僅備單于銷兵志休養億兆皆荷鋤周末百家出雜說紛主奴删定無宣尼何如一炬除六國多處士游說喧號呼此輩最傾危聖人所必誅恐遣後世憂非欲黔首愚所焚多巵言所坑非眞儒圖書在史官魯國留生徒禮樂期後王佳兒有扶蘇二世自不德亡秦嗟此胡創業眞英雄制作多遠謨後世有明辟能易秦法無 
[賈誼] [  李生]  
　　落日寒林起暮烟千秋湘水自潺湲可憐宣室求賢日正是長沙作傳年 
[曹操]  
　　鼎足三分勢巳成生平失策誤南征可憐銅雀臺邊草無復分香舊日情 
[孫皓]  
　　歌舞吳宮樂未央驚聞鼙鼓走倉皇南方自有降王座靑蓋何須入洛陽 
[書吳梅村詩集後] [  淡秋]  
　　復社當年負盛名杜陵詩苦亂離經閒關兵火波漂絮踏遍詞場雪滿莖西嶺梅花留故碣南朝禾黍付新聲江湖未遂先生志牢落空悲魯兩生 
[無題]  
　　鐵石心腸宋廣平等閒詎肖說鍾情夜來一枕枯荷雨半爲悲秋半爲卿 
　　蛾眉淡掃鬢絲長閒雅眞成倚竹粧借問眼前誰得似芙蓉淸影落橫塘 
　　蒲柳先秋已自殘而今病骨未全安敎歡試探同心袖雪壓琅玕玉笋寒 
　　兩三年内賦河洲一度相逢一度愁斷粉零脂行處有最難尋覓是温柔 
　　曉寒池館亂啼鴉白日相思敢拜嘉願訂神交終不負莫敎崔護怨桃花 
[身經戰禍有感再誌] [  佐彤]  
　　亂離生死疲奔波炮火喧天識楚歌大局得知何日定共和翻恨浪人多黄金有價頭無價鐵石能磨志不磨幸福直敎如此享未曾消受淚滂沱 
　　妖氛毒霧混中原成敗羞爲兩處看熱鬧市場麋爛易凋零元氣復回難幾人無恙餘生感萬骨平原咽鼻酸稚子荆妻心胆怯夜深苦勸莫憑欄 
[有贈]  
　　斷雲殘柳隔條　騷客閑停是處撓巫峽月明憐翠袖畫樓風細度紅簫年華慣被桃花妬節序能禁桂子飄作盡矜嚴了無謂須防日後悔今朝 
　　美人顔色冠江南不是登徒見也貪臨去秋波勞送逆未來春訊苦包含生如獨宿生何味死若雙飛死亦甘欲借靈犀通一點楊枝無力海棠憨 
二我居雜綴 
[黄花岡英雄遺著]  
　　黄花崗之役死於難者百餘人皆豪俠血性之好男兒誠造成今日民國之良種子也今者漢族光復黨人有知當亦含笑九原矣然其名其事其遺著多湮没者前淸黨禁嚴誰收道隻字後之人欲憑弔者惟黄花岡一片血淚土耳其事當時雖記載於海内各報紙各人傳紀偶亦披露但遺著流傳絕少今偶檢舊簏得友人寄錄陳更新先生遺著數章亟錄之先生字鑄三一宇耿星侯官人也善擊劍精馬術雖翩翩少年而驍勇絕人殉辛亥黄花岡之難好文學作詩多佳句惜存者鮮讀其感懷詩足見其抱負矣咸懷云落拓經年世味諳茫茫塵海幾奇男可憐病骨如柴瘦尙聳雙肩代負擔偶影二首云料峭春寒動酒悲劇憐貧病過花時傷時愧比陳同甫落魄何如杜牧之末路知交三尺劍滿腔熱血兩行詩頭顱拍拍羞無價三十當前好自爲冠蓋當年半沐猴漫天陰靄動人愁由來尙氣輕成病底事懷才總抱憂入夢有歌思易水上弦不調口凉州乾坤正氣消磨盡昔日將軍有斷頭夜半與諸友飲歸有感云蓬梗飄遷又一年前程無計着先鞭江南生氣驚滇桂酒半悲歌憶趙燕莫爲時光傷馬齒共看火色起鳶肩滄桑有變心難易依舊冰淸與石堅過洪王舊壘三首云此地原來古戰場漢家草木尙蒼蒼至今舊壘依然在空對河山憶漢王刹那大業付飛塵荆棘藤蘿尙自春一夜腥風兼瘴雨中宵類起不眠人事業都如宿霧消行人到有悵停橈老天不忍銷奇氣化作危烽與怒潮舟中卽事五首云陰雲垂天際飛鳥没天末阻雨又阻風行人久留滯雲氣籠林裏江中增暮寒愁深歸夢少兀坐過更闌客子心何苦靑山枉索詩終朝能偃臥便是解愁時山似故鄕碧水比故鄕淸脈脈兩相視緜緜萬里情靑山多幽邃不如人意深艱難時相對恐起故園心病中云南柯子長見陰靈重難逢朗霽時覊愁如醉復如痴閃閃孤燈猶恐鬼生疑去日終難駐前程望可期奮飛欲作病偏滋可憐夢魂猶自繞征旗閨怨云（臨江仙）日暮闌干翠袖薄東風吹冷胭脂梅花如雪柳如絲滿庭春意透脈脈對芳時黯淡閑愁傷錦瑟黛痕嬾上雙眉娉娉嫋嫋漫矜奇明珠誰相贈慰我可憐兒同死者有林覺民亦以詩著但其遺作未見隻字且俟訪求餘外殉難諸君之遺聞佚事讀者有知幸以告我黄克强先生有弔黄花岡詞一首調寄蝶戀花云轉眼黄花看發處爲囑西風暫把香籠住待釀滿校淸監黨和香吹上無情墓回首羊城三月暮血肉紛飛氣直吞胡虜事敗垂成原亂子英雄地下長無語吾神交友傳鈍根君亦有弔黄花崗詞調寄浪洶沙云七十二鴛鴦對舞成行金籠長鎖困翺翔雙死雙飛原有願不怨風狂舊夢　難忘地老天荒悲秋更比送春忙惆悵黄花開爛漫何處山岡讀之可想當時之氣槪矣 
醫話 
[人體上無用有害之機關（續）] [  丁福保]  
　　觀上之所述大腸内之細菌及其形成之有毒性物質侵人淋巴液血液中蔓延於全身之諸臟器其結果有莫大之障　及於吾人之生活無疑義矣據媚氏之說大腸内之細菌愈多障礙健康短縮生命彼哺乳動及人類之大腸非常發育故其生命爲慢性中毒（因大腸内繁殖之細菌而起）所短縮也 
　　綜觀以上之所述各種之有害機關吾人皆受之於祖先動物在祖先動物固以此種之機關爲必要至於人類則對於此種之機關不特無用且反有害損健康而誘疾病不幸而至於死者有之大腸據媚氏之說實爲短縮哺乳動物及人類生命之一大要素噫世間之人體其誰能完全而無缺陷乎（未完） 
小說 
寫情小說 
[黄金祟（七十二）] [  天虛我生]  
　　梅姐曰阿蘭誠饒舌彼豈不知珊哥特戲之耳璇兒止泣珊哥亦毋介介予曰予惟此心可鑑天日蘭兒辱我猶輕惟侮弱妹實爲不堪誠如彼言將使我與阿妹可以立死死亦何以自白予不幸而爲男子身天下不祥之物殆無過於男子之身今予且死予言及此死字箏兒亟止予曰淸晨早起乃作此語孰弗知珊哥心哉乃必失之天下事殆無庸辯其人果爲可信則不必辯果爲可疑則辯亦無益梅姐　誠然誠然因攬璇兒入懷爲之拭淚爲之理鬢且以扇爲之招凉予念箏兒之言實具至理抑且包含我兩人在内而使梅姐無疑也其聰敏實爲匪予所及時予轉覺適纔之言爲多平心而論蘭兒素性喜謔此言奚足輕重且我非女子身縱令如何寃我庸何傷哉我以愛惜璇兒之故遂即忍心動性不惜以至重之言壓侮蘭兒設身處地若使我爲蘭兒乃以一言之戲身受萬鈞之重言其何　堪因思安得蘭兒來前予當向之謝過繼念蘭兒　時殆亦深自悔其失　我若謝過則其愧悔更爲弗堪則我謝之又不啻虐之矣予遂忍而待之梅姐問予病狀且言昨未晚餐今當告餒爰命璇兒取餐餉予箏兒則已先餐因使璇兒伴予食璇兒鑒於前車力辭弗肯予在箏樓獨膳則惟此爲破題兒也因思蘭兒之爲人實爲愛情之蠧苟在我前我必申申詈之以慰璇兒比予食竟璇兒撤饌去就鏡屛下食之箏兒臨妝梅姐乃呼蘭兒蘭則不得不進　阿姊櫛沐呈其怨懟之色默無一言每過予前則避目他視若恐視綫稍涉　予者予因之亦不敢與言固知與言亦必不我理也有頃予試呼之則果弗應予曰嗟乎阿妹汝誠惱我耶我已深自負疚不應與吾妹相惱我與阿妹十餘年來未嘗有一惡聲惟吾妹謔而虐矣實使璇兒有所難堪我之護惜璇兒初無别於阿妹假令璇兒以惡言加之吾妹則易地亦皆然耳蘭置弗理但爲箏兒理髮箏兒於鏡中覘蘭兒並覘我時我欠身欹枕切盼蘭兒有以答我箏兒因顧予曰甯不勞平趣安汝枕復顧蘭兒曰汝誠惱珊哥歟蘭兒曰珊哥神聖我何敢犯自今以往我不敢與神聖交一言予因笑曰旣不與我交一言矣奈何又向我爲此言哉蘭兒曰我與阿姊言豈與汝言哉予曰然則此言非對我言歟蘭兒乃知爲予所紿則不禁嗤然失矣更爲誓曰若更與汝言者必爛吾舌箏兒笑曰然則已與更言之矣予乃大笑而起（二） 
短篇小說 
[奇鳥] [  槁木子]  
　　我鄕有老寡婦豢一八哥通人語能服役嫗每日必吸紙煙數捲晨起以銅錢若干繫鳥足囑以所爲鳥應曰諾卽翩然飛往煙舖止於櫃上店夥解其錢繫以紙煙如數乃振翼飛回或故意延宕引與絮談則作怒聲曰我家阿太久候矣速將來勿誤吾事或故少予一捲則作笑聲曰戲我乎抑欺我乎衆不覺赧然爲之謝過若忘其爲禽也者此外凡輕小之物視其力之所能勝者莫不能購而致之遐邇知其有人性莫敢相欺日長無事常止於嫗肩膊上與談瑣屑慰寂寥鄰家蓄一貓鳥畏之見貓來則大呼曰阿太速打此小老虎去彼將不利於我矣嫗往人家坐談必携鳥與俱八哥能察言觀色時窺主人有惰容即耳語嫗曰吾輩去休勿使人生厭時或主人留嫗飯而非出本心嫗不知也八哥知之卽催歸曰阿太今日我家亦有客至奈何在此用飯乎其靈慧有如此嫗無子與鳥相依爲命者凡數年無何嫗死鳥哭之哀旣視殮畢語於衆曰阿太死我何生爲言次力拍其翼作　踊狀已乃以首觸棺而死（三） 
滑稽短篇 
[乞丐談] [  瘦蝶]  
　　雲散天淸星月交燦渠渠夏屋前有乞丐三人踞坐階頭甲丐以手中花蛇屈伸摩弄乙丐曼聲唱蓮花落調丙則擊掌以爲之節時萬籟無聲惟此可憐可鄙之歌聲與隔巷柝聲若相答和 
　　俄而甲牽乙衣呼曰止止老二余有正事相商勿喧擾 
　　乙笑曰唱歌卽我儕之正事除此外復有何事耶 
　　丙亟問曰何事！何事！！速談！速談！！ 
　　甲曰老三汝不知大總統選舉在卽乎余聞此次之舉大總統依發行總統券額設四萬寓張每張售洋一元中頭彩者不論何人即爲正式大總統余思之至再擬欲試購一張倘僥倖得中豈不快哉惟余破囊空空一無籌劃欲向汝輩各假半元俾得向發行處購票二位其首肯乎請明以語我 
　　乙曰老大汝乃作此奇想眞可怪詫我輩雖稍有餘資然欲籌一元之鉅欵非吾二人傾囊不可但我輩旣竭誠相助汝果中彩將何以報酬 
　　甲曰汝等二人想亦各有其志不妨先自陳述 
　　丙笑曰老大汝果僥天之倖願以内閣酬我内閣在萬人之上可以營私植黨釀禍攬權無事則旅進旅退有事則付之一走此等不負責任之大員何樂而不爲 
　　乙聞之斜睨甲而言曰余無意於内閣願爲各省之都督蓋都督爲一省之長可以吃花酒嫖小娘擁兵自衛抗違中失命令一有異心立可作亂雖中央亦莫可如何區區内閣時復受人詰責余殊不願也 
　　甲撫掌笑曰汝輩意思頗好但不知内閣都督亦須購票中彩方克有濟余苟爲總統亦無權可操予奪奈何 
　　丙詫曰内閣及都督豈皆巳舉定耶 
　　甲曰汝輩未見自由談所登簡章無怪不知底藴據簡章所載三彩爲内閣總理五彩爲都督汝旣無票安得中彩乙曰然則將何以位置我輩 
　　甲凝思良久忽曰是不難余如得志可於例定順問之外再行任用顧問員則汝輩卽可爲總統府顧問矣 
　　乙丙乃相顧欣然各搜羅其破囊中之老錢雙手奉獻於甲甲受而藏之於懷 
　　旋聞甲笑曰今日巳九月六號矣余明晨即到夢想里彩券公司中購票聞在北京開彩此處之券當不至售罄也雖然余憊矣夜巳深宜速寢 
　　於是三丐枕藉臥鼾聲漸起 
　　久之甲忽狂呼曰總理！總理！！都督！都督！！總統遇難矣速來援救 
　　乙丙驚起視之見甲頸爲花蛇所緊纒甲竭力不能擺脫故狂呼也 
　　丙莞爾曰余爲内閣有事惟付之一走耳棄甲而去 
　　甲復呼乙乙答曰余係都督不受中央命令呼余亦無益 
　　甲亟改呼曰顧問員！顧問員！！乙仍不理安眠如故 
　　甲憤極出竹片刺蛇覺蛇痛始解其束縛甲復視乙鼾聲又起矣乃怒詈不止（三） 
文字因緣 
[玉田恨史題詞相見歡三闋] [  習鵬]  
　　淚珠彈入　筱暗悠悠記得一燈雙影共妝樓緣未解情還在背人愁知道離魂何處再綢繆 
　　六年幻夢無端碎心肝忘了宵來玉臂恁禁寒招不至人間世續前歡道是重泉無路水漫漫 
　　海天萬疊愁雲舊啼痕誰把一腔心事細評論人物故傷心處最銷魂只怕江郎筆也瘦三分 
[玉田恨史題詞續前作] [  逸民]  
　　妾生郎不生郎死妾亦死多少傷心人無人傳恨史空幃顧復勤五載淚盈把巳矣死忽悲我更悲生者（刋單本時應付前作五絕後而删去單圈二首合成四首） 
[又七絕二首]  
　　三生有幸綠何淺一死同歸計絕癡莫道死歸勝生寄爲他一縷縛情絲 
　　眼枯慈母思兒淚腸斷阿姑哭婦聲地下鴛鴦如解事也愁無計報恩情（刋單本時應載前作七絕二首之前合成四首庶均有次第可尋） 
 
 

Page 14

 
 
   
 
