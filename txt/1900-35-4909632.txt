# 1900 - 35 - 4909632

 

Page 1

 
 
[追繳欠欵] [  申報館主人告白]  
　　去年胡奏蕃在杭垣館驛後爲本館代售報章積至年終被欠報欵甚鉅屢向催索置之不理今限至本月底爲止務須一律歸楚如再延約定須禀請領事照會地方官押追勿謂言之不早也先此聲明勿貽後悔 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印繪圖繡像四雲亭傳奇告成] [  圖書集成局代啓]  
　　是書爲蜀東彭寄雲夫人所著宜風宜雅亦諧亦莊兼之詞句清新文情曲折誠稗乘之奇觀小說之别開生面者也書凡二十四卷倩本局用大字排印校對精詳紙張潔白謹釘八本飾以錦函印書無多實價洋二元由英大馬路京都同德堂一家發兌想海內文人才媛咸當購置一編藉以助清譚而遣雅興也 
[論新年禁放爆竹]  
　　爆竹之用由來已久相傳昔人有病鬼者適值除夕家人取竹焚之竹爆作聲鬼聞之驚遁於是人遂謂爆竹可驅鬼祟世俗相沿每於除夕施放爆竹昔人詩云桃枝堪避惡爆竹好驚眠歌舞留今夕猶言惜舊年又云爆竹聲中一歲除春風送暖入屠蘇千門萬户曈曈日總把新桃換舊符以及書扉無健筆爆竹有寒灰幸無爆竹驚寒夢休羡椒花頌好春諸句皆詠歲除夜風景亦可見此風之甚古矣至近世則更於元旦燃放爆竹聲若貫珠蟬聨不絶蓋以元旦爲一歲之首尤取吉利故借此以袚不祥也此俗始惟荆楚間有之歲時記所謂正月一日先於庭前爆竹以辟山臊惡鬼近則幾於無處不是或更移而至於祀神甚且以之爲迎送之禮人家凡有婚嫁事綵輿入門必燃爆竹或地方官解任而去民間有沐其惠澤者亦必燃爆竹以送之至江西風俗則有重賓佳客至必施放爆竹其辭而出也亦然一若非此不足以鳴敬禮者夫爆竹之始本以辟鬼用以祀神其意已背神而有知吾恐一聞爆竹之聲早已色然而驚皇然而遁矣雖有酒醴安肯來歆雖有福禄安肯來錫若移而爲迎送之禮則更莫解其用意之由以爲敬也倘遇膽小如鼷鼠者驟聞一震方且掩耳之不暇而怒主人爲惡作劇是用以示敬者反以召怨而顧仍而不廢者亦可見習俗之牢不可破矣新正數日居民尤必敬祀諸神以邀一歲之福佑貧乏者操一豚蹄以祝而富厚之家則酒如淮肉如林物惟恐其不備意惟恐其不誠至施放爆竹則無論大家小户無不如是但爆竹旣改以硝磺爲之一或不愼則星星之火卽貽燎原之災官憲知其爲害亦嘗出示禁之而居民皆視若弁髦無或一從其政敎倘卽因此拘辦則民閒欣逢歲首類取吉祥若以施放爆竹之故而卽遭捉將官裏之愆未免不利市之甚故在上者雖知其違犯而故作痴聾非三尺法有所寛容亦曲體風俗之如此不忍過拂輿情也西人則素無是俗故此禁尤嚴不徒風氣之殊亦以租界中屋宇毗連居民甚夥設有不愼爲患匪輕且房屋器皿等物類有西人爲之保火險苟遭不測必致賠償巨資防患未然不可不力故犯則必拘入捕房照章科罰始而租界居民膠守結習以此爲風俗所繫不肯恪守章程故每年因放爆竹被拘者必有數起近年以來咸知西人例禁之嚴不敢以身嘗試年頭臘尾類皆門巷闃然未嘗有爆竹聲一觸於耳今年則殊不然自履端以後數日家家祀神而高陞白子之聲幾如銅山西傾洛鐘東應絡繹奔赴聒耳聲喧幾疑捕房已弛此禁非復如前日之有犯必懲故居民相率效尤以仍舊俗乃日前忽有電報局員朱宦及盛同頤錢晉甫二宦家均因施放爆竹被捕頭傳解公堂二家各遣家丁投案候示讞員翁笠漁直剌略詰之下以不應有違租界定章判令各罰洋銀十元夫此數宦家旣已列名仕譜應非若小民之無知何亦徇世俗之所爲作此無利有害之事入境問禁入國問俗西人於此旣懸爲厲禁則寄居租界者何可故違自取咎戾且施放花爆在中國亦未嘗不干禁令故去臘代理上海縣篆之戴子邁明府曾函致各巡局分飭嚴禁諸公皆仕途中人何反不知此義而於新年數日遭訟破財也夫欲求新年利市則無如不破財不遭訟爲莫大吉利吾是以寄語滬上諸公愼勿輕爲嘗試也 
[天潢支派]  
　　去臘皇上籲懇皇太后立端郡主載漪之子溥擕爲穆宗毅皇帝嗣子旣無變故亦非建儲而中外騷然人心浮動噫何普天率土好事者若此其多乎兹見徐家匯匯報登載皇朝世系圖爰謹録之恭按嘉慶廟諱永囗道光廟諱綿囗係嘉慶第二子長名爵未詳三爲㥫恪親王綿愷四爲懷親王綿忻五爲惠親王綿愉咸豐廟諱奕囗係嘉慶第四子長爲隱智郡王奕緯五爲㥫親王奕誴卽大阿哥溥儁之祖六爲恭忠親王奕訴七爲醕賢親王奕譞八爲鍾郡王奕詒九爲孚親王奕譓同治廟諱載囗光緒 
御名載囗爲醕賢親王之子嗣與咸豐與同治爲昆季行㥫親王有子四長爲貝勒載濂次卽端郡王載漪三爲不入八分輔國公載瀾四爲鎭國將軍載瀛 
[英人得地]  
　　華歴本月初十日倫敦來電云英將布拉氏已進占南阿非利加洲之蛤朗司果羅甫地方大約將來可由此進攻來的西米司埠矣某日搭浪司華列人麾兵來奪布拉氏竭力抵禦搭人遂敗北而回日內英廷尚在徵調新兵前往連原駐彼處者共約二十萬名有地名博帝及得里對夫者於初七日交戰英弁之陣亡者二員受傷者十五員兵士之死傷者共二百十六名 
[匪亂已平]  
　　天津訪事友來函云山東義和團卽義和拳自去歲招集醜類散布流言謂習是拳者臨陣時刀斧不入槍砲不傷四方無賴從而和之暗蓄陰謀圖爲不軌未幾延及直隸之景州等處直隸督憲裕壽帥聞報立派樂字等營前往相機剿撫並委張毓渠觀察馳赴彼處查勘情形去臘二十日觀察事畢回津禀見督憲銷差知匪黨因大兵雲集勢不能支立時潰散爰將所獲扶清滅洋及神傳義和拳等旂幟繳呈想此後小民重暏昇平當可高枕而臥矣 
[直督回轅]  
　　天津訪事友來函云直隷總督北洋大臣裕壽帥於去臘十二日乘由節轅火車至大沽歴北塘蘆臺以至山海關等處分日校閱　防各營演陣至十七日事畢言旋屬下文武各員先期接到電音均赴火車棧恭迓禮也 
 
 

Page 2

 
 
[團匪被禽]  
　　天津訪事友手書云客臘十二日紫竹林法國租界某巡捕在某梨棧內拘獲匪徒李富榮協同通班巡捕解赴津海關道署聞李係武强縣人當在深州時曾入義和團黨有拆毁天主教堂情事與是處某鏡鋪中人吳老學同鄉至此被吳偵悉密報捕房遂得拘獲云 
[續録遊歴章程]  
　　五遊歴原應徧歴英法德俄美日本六國論道途之順應由日本渡太平洋至美洲由美洲渡大西洋至英倫則歐洲諸國棋布星羅鐵路交亘靡不洞逹德法之外尚可餘力及西班葡萄瑞士哪威諸國最後至俄計時俄人西伯利亞鐵路工竣歐美毗連可以火車徑逹東三省回華且覘其一帶布置情狀方爲周妥惟按程計日逐處周歴考核計需三五年之久其間時局有無變遷經費能否續籌均難逆計今擬先至日本以其爲我同文同洲之國明治以來步武泰西規制大備學校教育上追皇古政令舉措多與中土相宜且經費之省倍於泰西各國似宜久駐并考其所譯西洋各書得其綱領則歐美諸國不難會通但光緒二十六年爲法國博覽大會五洲奇珍萃薈於彼萬國聚觀中國似亦不可無人赴兹盛會藉可考察商務情形擬於日本駐半年後卽先往法國觀博覽會如果經費尚裕再渡大西洋至美洲復返歐洲歴英德俄諸國仍由俄回華或不渡美洲由法歴英德俄而歸惟琿春鐵路爲全球安危東方存亡一大關擊西伯利亞之行必以能往爲佳仍俟隨時電商酌定耳六此行所歴各國語言各異勢難聘帶五文繙譯惟英文用處較廣且與美洲同文各國士夫中解者亦不乏人擬僅帶精通英文繙譯隨行迨莅日本俄德法後沿途添聘華人通其國語者否則或其國人通漢語通英語者臨時託欽使領事代覓展轉相譯隨地易人籍省川資七遊歴二員薪水每人每月暫定五百兩凡火食僕從車馬衣履書圖儀器交接應酬起岸夫力添聘各國繙譯薪资一切雜項均在其內隨行英文繙譯每月定爲二百元統交二員隨時分給如有不足則由二員自節薪水彌補如有盈餘則藉補二員公費總之二員薪水及繙譯費均不得逾此定數八二員每月火食僕從車馬應酬起岸夫力一切等事以及隨帶繙譯沿途添聘繙譯薪資火食凡係公沾者均由二員薪水內公攤毋得偏岐不得浮用公欵如購置衣履物件書籍等項係一人私者二員及繙譯均各用已分薪水費不在公攤內算九凡遊員薪水只得預支半年不能過限隨帶英文繙譯薪資只宜准支三月沿途添聘繙譯隨時議給如有失悞二員自任不與公家相涉十各國大程川資及所經枝路火車等費均無從約定俟臨時支取公欵縷晰載記回國時與薪水繙譯費一同報銷總之火車輪船逾百里者准入川資數十里者卽歸二員薪水內扣算不得濫入公欵至於二員薪水公攤私用則自行核証盈絀例不過問右章程十條粗備於此凡二員遇分內當爲之事務須和衷共濟各有責任卽各有自主之權不得互相牽掣藉端推諉惟須盡力從速考核不得任意遲延坐耗經費貽悞事機如能周歴六國亦約定程期不得逾三年之限毋怠毋荒努力勤職是所厚望 
[剿梟記一]  
　　浦東南匯縣屬周浦鎭鹽梟麕集擾害地方縣主汪蘅舫大令會同柘林營都司朱都戎通禀各憲旋由江南提督李壽亭軍門遴委松江城守營楊游戎克明督帶所部親兵副營惲黄兩哨弁管帶之前左兩哨練兵星馳而往相機剿辨一面派淞南淞北營水師砲艇十二號分屯白蓮涇周浦塘閘港口等處以防他竄此外撫標飛划營歐陽游戎亦麾令師船前進梟匪聞而危懼避匿無蹤至新正初八日府署接南邑函件時濮紫泉太守方赴省賀年署中人立派差役馳驛齎往投遞同時提轅接朱都戎申禀大旨謂梟匪巨擘除孔高兩人外尚有高又才及浙江人金雲飛土棍包石泉金某等人前日包及船户馬阿裕忽被人戕斃陳屍鎭上云云按包係本鎭人向操米業顧行同無賴輙以聚賭訛錢爲事近知衆怒難犯遂投入梟黨中狐假虎威向市中烟寮酒館米店强賒貨物歛錢肥已人皆惡之遂㓾刃焉至松江開往之副營兵兩哨暫紥南匯縣城擬俟淞南北水師及撫標所撥飛划營到來會同緝捕日內尚未有動靜此本館派赴松江采訪友人所報情形大約得自營中公牘者也及詢之來自周浦之人則謂自去臘梟匪滋擾以來屢聞縣主飛檄請兵某日果來兵士一十七人類皆老弱無能癖嗜鴉片梟匪聞信卽持械四出追尋兵士不戰而歸目今未識逗留何處包棍被殺實係新正初三日之事初包妻懼禍匿身梟匪所駕槍船中至此乃入城報請伸冤縣主恇怯不敢騐屍巡檢更無能爲役不得已派令仵作偕一刑房書吏前往察視正在塡寫屍格突來梟匪數十輩跳刀拍張勢甚洶洶仵書急捨命奔逃梟匪旋稍稍却退有名四團倉者瀕海小市廛也地多獵户善放鳥槍農民亦皆强悍性成急公好義初八日聞有梟匪至衆獵户遂持槍集河干少焉梟船二十艘銜尾而進適竹工某甲行經小石橋上見之卽一躍登其船解腰際作裙亂舞梟匪以刀矛被絓急切不得施展甲順手奪得利刀兩柄紛紛刴砍衆獵户更放槍擊之得斃梟匪一十三名傷二名亦可謂神勇矣日來周浦鎭上並未見有一兵或云方齊集縣城聽候號令未知確否 
[匪徒受創]  
　　廣東訪事友來函云去歲十二月十六日有油船一艘駛經老雅河面岸上有賊匪多人大聲喝阻船主知非好意整備砲火與之抗拒正在互相轟擊之際適又有高塘渡船從後駛至見此情形立卽退回通知鄉勇并是處營勇駕船飛駛而來賊匪見勢不佳紛紛逃遁當塲轟斃一名拘獲四名立卽解請營官審訊翌晨又有南海官窰渡花縣炭步聨平渡同時由省開行至石門上西華海面突有匪徒多人駕船追上意圖行刦三渡船中人極力抵禦鏖戰多時匪勢不支當塲轟斃一名拘獲二名餘匪均鳧水而遁說者謂各匪連受大創此後或稍可斂迹也 
[武伶禦盜]  
　　天津訪事友人鯉简云去年興基公司新造房屋均在荒烟叢葬間雖棟宇雲連而行人殊鮮目下是處新開天桂戱園延名優孫鞠仙登塲演唱座客爲之常盈臘月某夜雪後嚴寒觀者較爲寥落時將三鼓曲終人散小丑蘇廷奎携錢五百文踽踽獨行遙見一人伏於路側初不爲意及抵是處其人躍然而起虛作當頭棒喝之勢問蘇曰客胡爲乎來者豈聽老鄉親妙曲而回耶老鄉親者孫伶之通稱蓋孫係津籍故津人皆以是呼之蘇曰然曰然則所携者是何物曰非青蚨卽朱提耳何問爲曰僕株守此間無衣無食盍分潤若干以蘇涸鮒蘇曰吾聞此地向有所謂打扛子者汝豈其儔類耶曰是然安得謂爲打扛子不過我兄弟兩人聊謀果腹耳蘇自念略諳武藝或可與之一决雌雄遂問曰倘不給汝汝將若何曰請試乃公手叚言畢遽以搠剌之蘇略一閃避遂以白巾所裏錢五百文權作軍械與之格鬥適中其鼻其人蹶然倒地尚有一人從後繼至蘇復以錢擊其頭顱來者知非所敵棄棒而逸蘇時因失履履回戲館偕伴蹤跡之則見鮮血淋漓結成紅氷片片裹錢之白巾亦作胭脂色惟兩賊已無蹤影矣蘇亦勇矣哉 
[巨竊破案]  
　　紹興訪事友人手畢云前者浙江防營營務處在籍紳宦鍾厚堂觀察宅第被賊竊去巨贓報經會稽縣黄念屺大令會營督捕嚴緝日久無獲去臘某日營快趙厚本忽在王甫莊拘獲此案正賊林金保解送協鎭署禀知某協戎飭發左營陸守戎略訊口供移解縣署歸案究辦先是湘中劇賊凌某道經餘姚縣屬之大蘭山時已昏暮遂投距山二里許之某菴借宿適與林遇林係鄞縣人彼此傾談知爲同類遂引爲莫逆交自此偕遊甬上自甬而滬而蘇而杭均水一施故技至十一月二十日復由餘姚雇舟至紹偶見東雙橋河東有廣厦數楹知係富家遂於二十五夜起意行竊凌先緣竹竿而入潛啓後户納林恣意冥搜傾筐倒篋將貴重各物負之回舟次日駛抵距郡城七十里之東關鎭將衣質錢三十千復赴寍波盡質所有得錢數百千黄鶴高飛固翱翔自得也嗣聞案發始知所竊者爲鍾觀察家營縣不敢怠忽比捕嚴拿凌恐捕快受累因將質劵并所剩補服皮箱遣林回紹送至捕役家林以不識門徑徘徊歧路被趙偵知雇舟追逐赶至距城四十里之王甫莊因得就獲亦可謂自投羅網矣 
 
 

Page 3

 
 
[巨竊成擒]  
　　蘇州訪事人云正月初七日下午總捕署差役及捕盜局勇拘獲一少年身穿藍寗綢皮袍醬色寗綢皮馬褂解至蘇州府署禀經府尊彥太守會同發審委員升堂研訊旋卽釘鐐發某縣收禁聞之署中人云此人係著名積竊犯案纍纍去臘某日閶門外某姓家失去巨贓亦係此賊所竊邇經總捕府王竹甫司馬購綫緝獲研鞫之下供認各情是以解請府尊究辦也 
[津門火警]  
　　天津訪事友來函云去臘二十二日黄昏時紫竹林先農壇對面德昌燒鍋棧不戒於火紅光四射上燭雲霄左鄰某鋪右鄰朱公館均有火星飛入勢將蔓延幸火會中人急驅各水龍馳至汲水犯噴得卽熄滅除燬去燒鍋棧後進房屋外左右鄰均得無恙對面壇廟亦獲保全誠幸矣哉 
[松郡官塲紀事]  
　　松江訪事友人云本月初六日青浦縣汪南陔大令乘舟至郡叩賀府尊濮紫泉太守年禧旋詣華亭婁縣兩署拜會王緯臣屈吉士兩大令午後太守卽至舟次報謁○同日代理上海縣篆之戴子邁明府趨詣府署賀歲並至各同寅處投剌旋卽解維而云○初七日清晨濮太守呼殿出署至西門外裏館驛碼頭登舟赴蘇省叩賀各大憲年禧途次適遇金山縣武大令鼓棹而來遂過舟相見後不知因何卽折回縣署○初八日凌晨江南提督李壽亭軍門命駕出轅至南門外大漲涇碼頭登舟赴滬標下四營將弁及正副兩營各健兒均往河干站隊恭送如儀 
[潞河春漲]  
　　北通州訪事人來函云前者比國商人携帶洋欵商同本郡紳士建修鐵路自京師齊化門外築至通州北門外浮橋再由浮橋築至張家口以便載運客貨紳士據情面禀道憲沈觀察請准轉詳核辦觀察以尚未籌有的欵不准所請○署通州知州高謙甫剌史已屆期滿經藩憲詳請以孫眉生剌史補授是缺 
[津門客述]  
　　天津訪事友來函云天津縣知縣原筱蓬大令於去歲十二月中旬某日報丁內艱所遺篆務由上憲札委阮大　國楨先行代理然後照章委署大令奉札後已於某日接篆視事矣○天津銀錢支絀市面均恃錢帖爲轉輸然持千金之票入市兌換現銀輾轉撥付非歴十數家貼補十餘金斷難取給至兌錢十千之票不過付現錢二千餘文而又錢質惡劣行用爲難不知有維持圜法之責者其將何以振飭之也 
[蓬萊曉日]  
　　烟臺訪事友人云去臘某日奇山所南大道旁倒斃一無名男子身上衣服悉被褫去並有刀傷數處其被匪人所害歟不知有人爲之報官請騐否也○去臘二十一日之夜奇山所張姓家不知因何忽然失火被燬房屋六椽旋經左近鄰人帮同救熄不致蔓延亦幸事也 
[上海官塲紀事]  
　　前者代理上海縣篆之戴子邁明府赴蘇省叩賀各大憲年禧近已事畢前晚乘原舟返申卽回敬業書院公館○昨日上海縣縣丞劉耀庭二尹命駕出城附某輪舟赴金陵叩賀各大憲年禧禮也 
[丹藩游滬]  
　　丹墨國親王華得瑪氏游歴至滬寓滬西商擬各出洋銀十圓在英租界大馬路菜市樓上設筵欵之前報謂係俄國儲君蓋傳聞之悞也 
[勘騐盜蹤]  
　　新正初五日之晚本邑大南門外二十五保十二圖內居民金耕春家被盜行刼旋拘獲袁福太曹春生兩犯解送上海縣署時代理縣篆之戴子邁明府因公他出由襄讞委員吳端甫明府訊供兩犯直認不諱爰飭釘鐐收禁昨日戴明府返滬後傳集捕役地保會同營汛前往金家查勘一週然後回署嚴飭捕役赶緊緝拿餘黨務獲究懲 
[創辦民團]  
　　本邑大南門外一帶時有散勇流氓混跡爲害小民二十七鋪叚董奚元良等思患預防擬仿保甲章程將鋪內户口次第編查另造門牌開明人數以便筆辦民團業經置辦燈籠號衣等件大約日內卽可禀請施行矣 
[營勇賽燈]  
　　時屆新年滬南滬軍營勇丁紥就龍燈及各色燈戱鈎心鬥角變幻玲瓏導以天下太平官清民樂等紙燈昨日午後迤邐由南門入城哨弁胡君導之詣道轅盤旋翔舞道憲余晉珊觀察顧而樂之賚以銀錢旋赴文武各衙門游行及至上海縣署時前任縣主藍雲峯大令方在署中讀禮立命折回經行之處沿途觀者如水如雲洵足點綴昇平景象也 
[南市火警]  
　　前晚三鼓時南市小南門外小普陀橋南首合興祥糖坊內不知因何失火霎時紅光四射烟燄騰霄幸坊中人手衆多汲水以澆移時卽熄然已受驚不淺矣 
[潔除街道]  
　　辦理城廂內外保甲總巡兼清道局委員周秋江司馬蒞差後訪知各叚打掃夫未能勤於灑埽以致城廂街道污穢不堪因飭各鋪地甲赶緊將鋪內各叚垃圾夫役人數姓名開造清册限日呈局以便按名嚴諭不准再蹈前愆 
[上海縣署瑣案]  
　　滬南貨捐局總辦林太守臥室被竊衣服曾將更夫馮明閽人韓阿興送縣訊供前日又送到陳泉勝一名函開被竊之夜陳在局中賭博此後兩夜不歸形跡可疑請一併訊究時代理縣篆之戴子邁明府方赴省賀歲未回由襄讞委員吳端甫明府提訊陳供小的係福建某邑人在貨捐局庖丁某甲處代記帳目本月初四日之夜偶與林甲林乙並一童子作葉子戱實未犯竊亦無兩晚不歸之事求恩明鑒明府一再盤詰陳堅不承認遂諭令暫交捕役看管候查明訊核○浦東二十四保七圖鄉婦胡周氏喊控胡阿江爭嗣奪花襄讞委員吳明府提訊之下氏供前年之冬丈夫病故後小婦人因乏嗣續將胞姪品山立爲嗣子已生一孫至上年五月某日品山夭折堂姪阿汪自稱應立强欲霸佔家產小婦人不允至去臘二十九日阿江不問情由糾衆前來搬去棉花七包小婦人訴知地保勸令送還阿江置之不理不得已來案控陳叩求究辦族長胡曉峯地保胡翰仙供與相同胡阿江供伯母周氏無後嗣子品山又已去世小的理應承繼是以告明伯母無奈伯母不允去年小除夕小的貧難過度向之暫假棉花七包許以日後卽當歸還叩求恩宥明府以胡阿江不應逞强喝令掌頰五十下押候將棉花呈出再行訊供核奪 
[南市瑣聞]  
　　江北人某甲在中國自來水廠當小工前日正在埋設水管偶不經心致被鐵管壓傷脚踝血液淋漓後由同鄉人舁回延醫敷治未知能免殘廢否○本邑創辦中國內地自來水日來已將各叚水管埋設妥貼以便水勢流通源源接濟吸水龍頭現在亦已製成按定地址逐叚配裝從此食德飲和居民誠受惠不淺也 
[美租界捕房紀事]  
　　前晚某西人至虹口狄思威路一千零七十二號門牌本地人陳小寶所設小客棧借宿天明不知如何忽已斃命遂由陳投報捕房捕頭派包探前往查明以便禀請該管領事官核辦○甬人王春生稅居虹口篷路某號門牌屋內其妻夏氏素與流氓陳阿黄有染前晚黄往續舊被王偵知回家執獲將氏髮髻剪去痛加鞭笞氏大聲呼救適爲五百十九號華捕所聞遂一并拘入捕房捕頭令押候解送公堂禀請讞員翁笠漁直剌訊辦○寗波積竊徐寳元前因犯案解經翁直剌訊懲遞解回籍昨復乘舟至滬適爲包探劉阿炳所見因卽拘入捕房捕頭令押候解送公堂禀請懲辦○昨晨北四川路青雲里門外有廣東女孩二口單衣瑟縮啜泣嚶嚶五百三十九號華捕見之帶入捕房捕頭令解送公堂禀請翁直剌安揷 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[順時施惠]  
　　武昌訪事友人云每屆年終鄂省官塲中向有撫恤貧黎之舉去歲之暮循例舉行由保甲局總辦趙楚江太守督同分局各員挨户清查造具細册分别大小人口給發米票旋在府城隍廟騐票給米俾鳩形鵠面之流皆得含飴鼓腹熙熙然如登春臺亦未始非仁政之一端也 
[彈壓飢民]  
　　紹興訪事友人云上虞松厦鎭迤北沿海一帶與餘姚壤地毗連是處沙民向種木棉去歲收成歉薄生計維艱迨至隆冬無可謀食不得已羣至殷富之家行乞稍或吝惜　櫌異常鎭中本有民團二十名衆寡懸殊不足以資鎭懾上虞縣吳大令慮生他變卽禀請紹興府熊太守商諸協鎭派兵二十名於客臘二十日拔隊登程馳往彈壓 
[英美租界公堂會訊案]  
　　客臘德商怡昌洋行主投該管領事署控陸鎭記雜貨號主陸鎭卿與協源申號主吳慶生定貨不出迭經領事官某君照會讞員翁笠漁直剌訂期會訊延未結案昨晨直剌偕德繙譯任君陞座怡昌行主投案求催直剌立傳被告陸鎭卿吳慶生研訊陸吳同供不敢延宕實以派司糾葛遂致遲延求恩鑒核直剌商之任君諭令陸吳二人出外自行商議妥當於禮拜一正午十二點鐘投德領事署禀覆陸吳均遵諭而退○德商立中洋行西人華而脫控唐焯光及其妾黄巧雲卽林雪香租地糾葛昨晨翁直剌與任繙譯會訊原告洋人未到由怡昌行主代質唐焯光供廣東人昔年娶黄巧雲爲簉室不意淫蕩性成與丹桂戱園伶人陳俊廷有染將方單串同取出私押洋銀任意花用旋被嚴桐生拐騙復串同顧陸氏捲物逃至寍波已控經鄞縣訊明移解至案求恩訊究黄巧雲供是地由唐倩地保王明揚在契上蓋戳與陳顯逹押與洋人得銀一千八百兩小婦人並不干預後唐因糾葛給付川資囑往寍波並非捲物遁逃求鑒陳俊廷供小的實被誣指並無　事王明揚供黄等押地小的實未知悉安有蓋戳之事求宥直剌商之任繙譯謂此案殊多糾葛著將陳俊廷黄巧雲還押王明揚交保查明候禮拜六午後三點鐘再訊 
[英美租界公堂瑣案]  
　　前日馬載棠自泥城橋西乘脚踏車疾馳而南將十齡幼孩倪金生撞倒於地輾傷額角血流如流九百零七號巡街華捕見之將馬拘住馬恃兇拒捕扯碎號衣并失銀表一枚捕孤掌難鳴急吹號呌一百八十六號華捕聞聲而至帮同拘獲又被將手指咬傷二捕大怒併力拘送捕房捕頭令將倪金生送往醫院療治昨晨命包探趙銀河解一干人至案禀稱馬載棠拘送捕房卽存洋銀一百三十元得以暫行釋出今未到來倪金生及二華捕均申訴前情直剌商之任繙譯將馬所存洋銀分十六元給倪養傷十一元給捕賠號衣銀表餘充公○包探沈阿岳禀稱鎭江人劉德裕犯案數次懲辦遞解今復潛來是以拘送請究劉供現已安分求恩赦宥直剌判責一百板仍遞解回籍○張阿才董德義陸裕生三人至董德金木作塲竊取木板值洋銀十元被包探劉阿丙拘獲送案請究陸供並未行竊實被誣指張董供認不諱直剌判將張董各押十天陸從寛開釋○汪志卿訴稱甥陳文海强借洋銀復竊去烟槍七枝錫燭臺一副由包探顧阿六拘請訊辦陳供詞含混直剌判責二百板以儆○陸金寳冒取必得成澳門票店主王良卿洋銀二元被包探秦少卿查獲送案請究陸供不敢冐取直剌將洋銀給王陸管押二天○過犯李茂林遞籍復來被某包探拘請訊究直剌判押一月期滿仍遞解回籍○包探張瑞寳禀稱同昇太報關行學徒某甲在招商局竊取青種羊皮馬褂一件送請訊辦直剌判押十天○包探邊槐州稟稱積竊徐阿虎攫取行人洋銀拘案請究直剌判押捕房四月○包探顧福其禀稱張阿三朱阿金違章聚賭拘請訊辦直剌判各荷枷五天發捕房前示衆 
[法租界公堂瑣案]  
　　泰來洋行買辦朱鶴鳴賃居法界公館馬路卜鄰里去年十二月二十六日之夜失去首飾匣一口匣中首飾值銀甚巨及向傭婦盤詰據稱係昇平里居民王阿寶所竊當將傭婦送入捕房捕頭研詰之下遣某包探拘王管押旣而王在押所自尋短見乃暫交其父領回昨禮拜六讞員朱森庭明府會同何繙譯升　包探將王阿寳曁傭婦周鄒氏解案請訊朱遣僕人王升投案禀訴前情包探稟稱周鄒氏於失竊之夜連次起身窺探情有可疑王阿寶供小的家住昇平里向在英界開設新園浴堂旋由其父王仁貴禀稱是晚小的家內謝神至三鼓後尚未告竣兒子並不出外實遭誣指求恩明察周鄒氏供詞一味狡展明府著押候先行鞭背一百下掌頰一百下再核王阿寳暫行管押著其父王仁貴找尋舉薦之人到案候核王升斥令退去諭候傳案備質○凌吳氏禀稱小婦人家住同春樓畔横街去年由張孟氏關說撫無錫人張銀洪之二齡女孩爲螟蛉當時付以洋銀二元立有筆據詎料前日張銀供與其婦來家欲將女孩領回向之理論一味逞蠻爰偕張孟氏投訴捕房捕頭著將女孩暫交其母領去今特投案求恩斷給小婦人具領張銀洪不認得受洋銀明府怒其狡展著押候笞責二百板張孟氏無千省釋○鴻昌冰鮮行夥童寳慶禀稱去歲魚販戴阿高積欠貨欵洋銀一百廿三元至歲杪向索避匿不見前日在途尋獲是以扭案請追明府准將戴交人保出限十日內理楚延干追比○車寓主婦孫孔氏鍾吳氏周瞿氏禀稱連次失去東洋車上鐵物兹杳悉實被車夫李阿春所竊因特扭案請辦明府判責李二百板贓給失主領回○包探禀偷兒　王阿四竊取傭婦朱徐氏之銅盂一口當塲查獲人贓送案請辦明府判責一百板贓給還失主○包探稟稱民人梁銀福因與英界三百十四號落差華捕口角爭毆拘入捕房解案請辦明府以原告不到無從質訊卽予開釋○包探禀稱偷兒王阿二徐阿狗在途搶奪行人所戴皮帽一頂拘案請辦明府判各責五十板○包探禀稱袁阿狗在金利源棧房竊取芝麻數斤緝獲人贓送案請辦明府判責五十板贓存捕房待領 
[光緒二十五年十二月分缺單]  
　　知縣四川蒼溪沈澄革湖北石首王元常山東堂邑景啓夔陵縣倪嗣冲俱丁甘肅靖遠儲英翰修墓四川高縣徐清來近州判山東高唐林邦憲丁巡檢江蘇泰興袁礽傳革典史廿肅通渭顧國琢近 
[光緒二十五年十二月分選單]  
　　知縣湖北石首劉訓熑江西舉山東堂邑王福曾順天副陵縣錢應顯安徽監四川蒼溪許文田河南舉四川高縣盛宜懷江蘇監甘肅靖遠汪奎安徽舉州判山東高唐明秀廂藍人巡檢江蘇泰興田潾陜西監典史甘肅通渭杜寶善浙江供事 
[上海陳家木橋電報總局內籌賑公司經收徐海義賑第三次清廿三次清單]  
　　兆豐錢莊交來荆學願手洋五十元金陵電局陳有巖洋二元烟台電局莊迪翁保合局人口平案洋五十元以上共收英洋一百零二元正 
[浙杭西湖恊德堂籌賑公所經收紹賑自十月初一至十五日止第八次清單]  
　　無名氏洋一百元行吾素齋爲女病愈洋五十元無名氏洋三十元沈養記洋廿元百官郭章元洋十六元魏姓硤石米業六户各洋十元樹德堂求病速愈洋四元蘇州錢江會館善善堂金二户各洋二元宏順昌洋一元小洋十角張壽南蔡子壽陳仲英談榮庭李鑑之留耕堂樹德堂周七户各洋一元金振聲小洋十元三槐堂裕成福記正誼堂董四户各小洋五角可儀堂禮經堂寗壽堂無名氏裘秋松樊春林六户各小洋二角繩武堂小洋一角王淦泉助糙米一石合洋三元四角陳寳岑銅洋一元金山塲書差助食物一千觔以上共收大洋二百五十六元小洋五十六角銅洋一元食物一千觔正 
[浙杭西湖恊德堂籌賑公所經收紹賑自十月十六至十一月十五日止第九次清單]  
　　誠一宗山子經門王氏朱充爲母病求痊何士祈保平安四户各洋一百元蕭山蔡卜生爲子病求速愈洋五十元陳楣洋二十五元王蔭亭洋二十元朱雪文洋十三元花第洋十元姚祖欽鈕瑞芬上海震泰昌查大人四户各洋八元袁老爺洋六元徐修洋五元姚老太太無名氏昇昌號三户各洋四元林府洋三元林太太孫蘭生顧廷椿李孝榮張咸泉俞榮德陳省介楊青山八户各洋二元吳日璋洋一元以上共收洋五百九十三元正 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十二月十七日京報全禄]  
　　宫門抄○諭旨四道録前○楚督張奏要缺知縣揀員請補摺○滇督崧奏揀員請補要缺同知摺○尚書孫奏爲懇恩開缺摺○齊撫毓奏善紳捐振懇恩給奬片○十二月十七日刑部都察院大理寺值日值年旗引見七址名○阿公假滿請安○瀾公得紀録謝恩○徐樹銘謝賞福壽字恩○世續謝管犧牲所恩○福建陸路提督程文炳請訓並請假兩個月○山海關副都統斌傑到京請安並請假二十日○陸寳忠服滿請安○張翼到京請安○蒯辰蓀謝補用知府恩○溥良續假十日○官祥請假十日○志樸預備召見○召見軍機志樸程文炳章嘉洞闊爾○○頭品頂戴湖廣總督臣張之洞湖北巡撫臣于蔭霖跪奏爲要缺知縣揀員請補恭摺仰祈聖鑒事竊准吏部咨湖北襄陽縣知縣梅冠林降於光緒二十五年六月初六日奉上諭照章以第五日後行文按照限减半計算應扣至七月初五日爲開缺日期歸七月分截缺係要缺應照例揀員請補查例載知縣應調缺出俱令於現任人員內揀選調補如無合例堪調之員始准以候補人員題補又准部咨題調缺出仍令照例於現任人員內揀選調補如果實無合例堪調之員准以奉旨命往及曾任實缺候補並進士卽用人員酌量補用各等語今襄陽縣缺係襄陽府附郭首邑地廣政繁且爲豫省入楚門户衝繁難至要之區非精明練逹才能出衆之員難期勝任臣等督同藩臬兩司在於通省實缺知縣並候補人員內逐加遴選非現居要地卽人地不宜實無堪以調補之員惟查有卽用知縣李祖蔭年三十二歲安徽巢縣人由附生恭應光緒十九年癸已恩科江南鄉試中式舉人二十年甲午恩科會試中式第二十八名貢士殿試二甲第一百二十二名進士朝考二等引見奉旨以知縣分省卽用欽此遵例捐指湖北六月初二日領照起程七月初八日到省覆查該員李祖蔭志趣拔俗力果心精以之請補襄陽縣知縣要缺實堪勝任惟調缺請補與例稍有未符但人地實在相需例得聲明奏請合無仰懇天恩俯念襄陽縣知縣員缺緊要准以卽用知縣李祖蔭補授實於地方吏治大有裨益該員係卽用知縣請補知縣銜缺相當毋庸送部引見據署湖北布政使瞿廷韶按察使孟繼壎會詳呈請具奏前來謹合詞恭摺具奏伏乞皇太后皇上聖鑒飭部覈覆施行謹奏奉硃批吏部議奏欽此○○頭品頂戴雲貴總督臣崧蕃雲南巡撫臣丁振鐸跪奏爲揀員請補極邊要缺同知以裨地方恭摺具陳仰祈聖鑒事竊准吏部議奏雲南騰越同知在任候補知府韋勳承准其補授普洱府知府所遺騰越同知要缺應令另行揀選等因光緒二十五年五月二十二日奉旨依議欽此按照部中行文之日照限减半計算扣至七月二十一日五十五日限滿歸於七月底截缺係極邊題調要缺毋庸掣簽業將截缺日期咨部在案查定例道府同知通判如係奉旨命往或督撫題明留於該省候補者毋論應題應調應選之缺令該督撫酌量才具擇其人地相宜者悉准調補等語今騰越同知地處極邊界連　甸地方遼闊漢夷雜處管轄七土司政務殷繁現值劃疆分界將來防務商務及籌辦一切善後事宜在在均關緊要必須精明幹練熟悉邊地夷情之員方足以資治理臣等督飭藩臬兩司於通省應調人員內逐加遴選非現居要缺卽人地未宜實無合例堪調之員其應補人員內亦無記名分發人員惟查有軍功保舉在任補用同知卓異候升他郎通判葉如桐年二十五歲直隷保定府清苑縣人由監生投効雲南軍營隨同援黔官軍克復城池殲除各匪出力保奏同治十二年十一月十二日奉上諭著以州吏目不論雙單月選用欽此旋在滇捐局遵例報捐州判分發雲南試用奉文核准於克復順寗雲州等處出力保奏十三年十月二十四日奉上諭著賞加知州銜並賞戴藍翎欽此又於攻克騰越廳烏索寨等處出力保奏光緒元年十一月初五日奉上諭免補本班以通判留於雲南遇缺儘先前補用欽此留滇差委考列三等遵例加捐知府升銜又於攻克雲州騰越等處出力保奏光緒三年十二月十九日奉上諭著俟補缺後以同知用欽此丁母憂回籍守制服滿起復由籍請咨赴京八年八月初十日經欽派王大臣騐放堪以發往覆奏奉旨依議欽此九年三月十三日到省試用期滿甄别留省袜用請補維西通判奉文覆准十一年三月初三日到任委署嵩明州知州十三年十一月初九日復回本任嗣因同知試用期滿復經甄别在任補用調補他郎通判十八年大計卓異奉文覆准十九年十二月初一日到他郎通判任旋因十年俸滿併案請咨北上二十一年九月二十六日經吏部帶領引見本日奉旨回任准其卓異加一級仍註册候升欽此領照出京光緒二十二年二月十五日回省委署趙州知州二十三年閠三月復委署永北直隷同知據署雲南布政使林紹年按察西鄒馨蘭查該員明幹穩練肆應咸宜請以補授騰越同知實屬人地相宜洵堪勝任與例亦符會詳請奏前來臣等覆查該員葉如桐辦事穩練悉合經權合無仰懇天恩俯念員缺緊要准以在任候補同知他郎通判葉如桐補授騰越同知實於地方有裨如蒙俞允該員係在任候補同知現任通判俟接准部覆卽行給送部引見恭候欽定該員卓異候升之案應請查銷其所遺他郎通判要缺例應由外揀補所有揀員請補極邊要缺同知緣由謹合詞恭摺具陳伏乞皇太后皇上聖鑒飭部議覆施行謹奏奉硃批吏部議奏欽此○○降一級留任恊辦大學士吏部尚書臣孫家鼐跪奏爲懇恩賞假期又經屆滿宿疾未痊籲懇賞准開缺事竊臣於本年四月以感冒風寒觸犯肢體疼痛之疾屢次請假今已七閱月矣中間兩次陳請開缺渥蒙皇太后賞賜人參温旨訓勉皇上寛期給假俾得醫調犬馬有知猶思戀主臣受恩深重何忍辭去闕廷祗以年逾七旬精力衰邁左腕右膝木彊不靈現屆隆冬天寒風勁偶有觸犯掣痛彌增臣圖報之心時縈寤寐而疾難去體焦灼萬分惟有籲懇天恩賞准開去本缺及一切差使俾得專心調攝如能仰承福庇精力漸强仍當泥首宫門再圖報効斷不敢稍躭安進自外生成所有微臣宿疾未痊籲請開缺緣由謹繕摺具陳伏乞皇太后皇上聖鑒謹奏○○毓賢片再上年東省災重糧貴經前撫臣張汝梅奏明在振撫局籌欵招商赴直隸河南江蘇等省購糧辦理平糶事旣繁重更慮虧賠經理殊難得人章邱縣善紳江蘇候補道盂繼笙獨能一力承當隨由振撫局撥給銀十萬兩並自出欵項下赴各省購糧運東减價糶賣計自本年二月開辦起至七月止爲時六月之久輾轉虧折統計公項並自籌來本共賠銀一萬三千二百餘兩該紳復自解囊慷慨捐補所領公欵如數繳局洵屬急公好義有裨時艱若非從優奬叙不足以示鼓勵且現因糧貴復辦平糶仍由該紳經理更當量加優異俾益奮興查本年江西試用同知張煜南捐銀一萬二千五百兩解皖助振請按十成兄收新章奬叙知府仍歸原省試用經安徽撫臣鄧華熙奏奉諭旨允准在案兹該紳承辦平糶捐補虧折銀一萬三千二百餘兩核與捐賑情事相同該紳孟繼笙係花翎三品銜江蘇候補道擬請加二品頂戴核計例銀五千四百兩尚有餘欵擬移奬其兄花翎運同銜候選同知孟瑞箴以知府雙月選用並其姪監生孟相武以兵馬司指揮用以上三項例定十成共銀一萬二千七百九十八兩其捐賠銀數尚屬有盈無絀據振撫賑捐局司道詳請奏奬前來合無仰懇天恩俯准該紳援照安徽張煜南捐振給奬成案分别給奬以昭激勸出自鴻慈逾格除咨部查照外謹附片具陳伏乞聖鑒訓示謹奏奉硃批著照所請該部知道欽此 
 
 

Page 13

 
 
[光緒二十五年十二月十八日京報全録]  
　　宫門抄○諭旨三道録前○楚督張奏爲要缺知縣揀員請補摺○滇督崧奏揀員請補夷疆要缺同知摺○又奏爲揀員調補夷疆要缺知州摺○燕督裕奏爲展限閱兵片○十二月十八日工部鴻臚寺值日○崇禮假滿請安○吉和因伊子襲散秩大臣謝恩○梁仲衡等同鄉官謝恩○崇勳漙興儒林等謝從優議叙恩○繼禄謝授總管內務府大臣恩○陸寳忠謝仍在南書房行走恩○有泰謝以四五品京堂候補恩○熙公續假五日○英侯請假十五日○蒯辰蓀郭承舉預備召見○工部奏派管理溝渠河道派出松溎奕功立山英年○召見軍機蒯辰蓀郭承舉○○頭品頂戴湖廣總督臣張之洞湖北巡撫臣于蔭霖跪奏爲要缺知縣揀員請補恭摺仰祈聖鑒事竊准吏部咨湖北監利縣知縣羅迪楚以教職銓選於光緒二十五年六月初六日奉上諭照章以第五日後行文按照限减半計算應扣至七月初五日爲開缺日期歸七月分截缺係要缺應照例揀員請補查例載知縣應調缺出俱令於現任人員內揀選調補如無合例堪調之員准以候補人員題補又准部咨題調缺出仍令照例於現任人員內揀選調補如果實無合例堪調之員准以奉旨命往及曾任實缺候補並進士卽用人員酌量補用各等語今監利縣知縣係繁疲難要缺地廣賦繁民情刁悍撫字催科均關緊要且有隄工重務於兼三要缺中最爲難治之區非精明練逹才識兼優之員不足以资治理臣等督同藩臬兩司在於通省現任知縣及候補班內逐加遴選非現居要地卽人地不宜實無堪以調補之員惟查有卽用知縣劉延坦年五十歲山東濟寍直隷州人由廩生應光緒二年丙子科本省鄉試中式舉人十五年已丑科大挑二等以教職用十六年庚寅恩科會試中式第一百八十六名貢士殿試三甲第一百五十五名進士五月初八日引見奉旨以知縣卽用欽此簽分湖北六月初一日領照起程十一月十八日到省覆查該員劉延坦老成歴練辦事精詳以之請補監利縣知縣要缺實堪勝任惟調缺請補與例稍有未符但人地實在相需例得聲明奏請合無仰懇天恩俯念監利縣知縣員缺緊要准以卽用知縣劉延坦補授實於地方吏治大有裨益該員係卽用知縣請補知縣銜缺相當毋庸送部引見據署湖北布政使瞿廷韶署按察使孟繼壎會詳呈請具奏前來謹合詞恭摺具奏伏乞皇太后皇上聖鑒敕部核覆施行謹奏奉硃批吏部議奏欽此○○頭品頂戴雲貴總督臣崧蕃雲南巡撫臣丁振鐸跪奏爲揀員請補夷疆要缺同知以裨地方恭摺具陳仰祈聖鑒事竊查雲南麗江府中甸同知李昌運於光緒二十五年七月初十日在省寓聞訃丁母憂當經具題開缺聲明所遺中甸同知係夷疆題調要缺例應在外揀調照例以該員丁憂本日作爲開缺日期歸於七月底截缺係屬要缺毋庸掣簽業已將截缺日期咨部在案查定例道府同知通判如係奉旨命往或督撫題明留於該省候補者無論應題應調應選之缺令該督撫酌量才具擇其人地相宜者悉准補用等語今中甸同知地處極邊界連西藏漢夷雜處政務殷繁並有兼管銀廠之責一切撫綏邊防開採事宜均關緊要必須精明幹練熟習邊地夷情之員方足以資治理臣等督飭藩臬兩司於通省應調應升人員內逐加遴選非現居要缺卽人地未宜實無合例堪以升調之員其應補人員內亦無記名分發人員惟查有軍功保舉知府用候補班前先補用同知周行鑛年五十六歲順天府宛平縣人祖籍浙江會稽縣由監生報捐府經歴指分雲南試用同治八年九月騐看到省於克復騰越及鳥索寨等處案內保以州判儘先補用並戴藍翎光緒元年十一月初五日奉旨依議欽此遵例捐升通判仍指分雲南試用並捐同知升銜給咨赴引五年八月經欽派王大臣騐放六年二月到滇旋丁母憂給咨回籍守制服滿起復八年九月到省隨同官軍在越南宣光臨洮等處大獲勝仗前敵出力保奏請免補本班以同知前先補用並換花翎十一年十一月十七日奉旨依議欽此試用期滿甄别留省補用旋因剿辦木戞寨土匪出力案內保奏請俟補缺後以知府用先換頂戴十五年四月初九日奉旨依議欽此歴委署理武定直隸州知州魯甸緬寗通判禄勸縣知縣二十五年月聞訃丁嫡母憂給咨回籍守制二十二年八月服滿起復九月十三日由吏部帶領引見奉旨著照例用欽此二十三年三月回滇委署他郎通判據署雲南布政使林紹年按察使鄒馨蘭查該員舉止安詳辦事勤愼歴署各任內併無叅罰案件在滇年久熟習邊務夷情以之請補中甸同知洵堪勝任與例亦符會詳請奏前來臣等覆查該員周行鑛年健才明辦事穩練合無仰懇天恩俯念夷疆員缺緊要准以候補班前先補用同知周行鑛補授中甸同知實地方有裨如蒙俞允該員係候補同知請補同知銜缺相當毋庸送部引見至該員保俟補缺後以知府用照例帶於新任所有揀員請補夷疆同知緣由謹合詞恭摺具陳伏乞皇太后皇上聖鑒勅部議覆施行謹奏奉硃批吏部議奏欽此○○頭品頂戴雲貴總督臣崧蕃雲南巡撫臣丁振鐸跪奏爲揀員調補夷疆要缺知州以裨地方恭摺仰祈聖鑒事竊准吏部咨久任苗疆題調最要雲南鎭雄州知州黄玉方開缺另補光緒二十五年五月三十日奉旨等因照例以奉旨後五日作爲部中行文日期照限减半計算扣至七月二十九日五十五日限滿歸於七月底截缺係夷疆題調要缺毋庸掣籖業將截缺日期咨部在案查定例知縣以上官員如遇例應題調缺出及烟瘴地方俱准升調兼行又州縣以上官員必須本任內歴俸三年以上方准揀選陞調各等語今鎭雄州知州壤接川黔幅員遼闊漢夷雜處詞訟最繁兼有催䟎運銅之責必須强幹耐勞熟習夷情之員方克勝任臣等督飭藩臬兩司於通省應調人員內逐加遴選查有雲龍州知州周名建年四十四歲湖南衡州府清泉縣人由廪貢生中式光緒壬午科本省鄉試舉人遵新海防例報捐知州分缺先選用十九年正月銓選到班籖掣雲龍州知州二月初三日經吏部帶領引見奉旨著准其補授欽此十九年十二月十三日到任嗣因試俸期滿照例報銷二十四年六月調署順寍縣知縣是年大計保薦卓異二十五年六月二十四奉旨著准其送部引見欽此據署雲南布政使林紹年按察使鄒馨蘭查該員年强才裕奮勉有爲在滇年久熟習夷情請以調補鎭雄州知州實屬人地相宜洵堪勝任與例亦符會詳請奏前來臣等覆查該員周名建才識穩練樸謹耐勞合無仰懇天恩俯念夷疆員缺緊要准以雲龍州知州周名建調補鎭雄州知州實於地方有裨如蒙俞允該員係現任知州請調知州銜缺相當毋庸送引其保薦卓異之案仍應照例給咨送部引見所遺雲龍州知州選缺按照二留一咨章程上次羅平州知州王朝楨叅革遺缺業經歸部銓選此次雲龍州知州係歸選後第一留缺滇省現有應補人員應請扣留外補所有揀員調補夷疆要缺知州緣由謹合詞恭摺具陳伏乞皇太后皇上聖鑒敕部議覆施行謹奏奉硃批吏部議奏欽此○○裕禄片再奴才前擬赴省將督標各營及駐紥練軍分别認眞校閱再赴山海關簡閱防營及山永協六營以期整飭戎行愼固防務其餘各標營請展限緩至來年再行前往查閱奏奉諭旨允准在案現在應辦要件清釐就緒奴才定於十一月二十八日由火車赴省查閱營伍理合附片具陳伏乞聖鑒謹奏奉硃批知道了欽此 
 
 

Page 14

 
 
[光緒二十五年十二月十九日京報全録]  
　　宫門抄○諭旨三道録前○齊撫毓奏爲查明知縣被叅各欵據實覆陳摺○盛京户部侍郎清奏報到任日期摺○侍郎良奏報交卸日期摺○十二月十九日內務府國子監值日○景灃等謝議敘恩○文廉謝授奉宸苑卿恩○文熙續假十五日○羅壽昌預備召見○掌儀司奏二十五日祭奉先殿慶王行禮○召見軍機羅壽昌○○山東巡撫奴才毓賢跪奏爲遵旨查明知縣被叅各欵恭摺覆陳仰祈聖鑒事竊奴才於光緒二十五年八月二十三日承准軍機大臣字奇光緒二十五年八月二十日奉上諭有人奏知縣苛罰擾民賭私狼藉請飭查辦一摺據稱山東萊陽縣知縣徐壽基與劣紳劉桐恩父子勾通恣爲奸利屢次藉案科罰假平糶爲名提用書院經費分噬肥已任令劉桐恩糾合地痞流氓到處搶刦該縣現經毓賢勒告終養請飭將侵吞公欵撤查追繳等語著毓賢按照所叅各節確切查明據實參辦毋稍徇縱原摺著抄給閱看將此諭令知之欽此奴才查前任萊陽縣知縣徐籌基於光緒二十五年三月初八日具禀呈請終養六月交卸回籍遵卽遴委候補知縣方名祥陳兆熊會同現署萊陽縣知縣劉昌禄逐一確查具禀並將福源錢鋪帳簿等件呈送前來按欵覆核原奏稱徐壽基前經撫臣李秉衡撤任當央萊陽縣劣衿劉桐恩等赴省保留於上年七月間夤緣復回原任劉桐恩素行無賴慣於串官架訟開店誘賭人呼爲二知縣等語查徐壽基光緒二十三年調省時劉桐恩與劉成濯等曾進省具呈保留並未允准是否徐壽基暗中屬託無從查察劉桐恩係在學廪生并未開店何案架訟何時誘賭並無確據訪諸輿論委無二知縣之名惟地方公事徐壽基每邀入署商辦謂其慣於串官或由於此原奏又稱徐壽基回任得劉桐恩之保留益相勾通恣爲奸利拆毁倉厫私修丹陽仙宫斂費無算該令自言係丹陽十三弟子日打坐其中不理民事凡具訟人家直者勒捐曲者勒罰共計得制錢二萬餘串帳存福源錢鋪等語查萊陽縣城內西南隅舊有倉厫一座計房八十餘間因年久失修坍塌過半厫之北面舊有丹陽仙宫計屋一間圍墻門户一概完善迤南逼近倉厫徐壽基又就坍塌厫基添大殿三間東廂接連南屋共成六間勘丈計估倉厫地一畝有餘房僅六間而捐簿共捐制錢一千九百餘串此中自多不實不盡監工者爲劉桐恩徐壽基在任時亦偶往督催此工刻尚未完則所稱日打坐其中並無其事至徐壽基先後兩任萊陽於詞訟案件隨時審結均有月報於地方民事尚非置之不理其捐罰欵項先後通算共有制錢四千餘串並無二萬餘串之多其四十餘串內光緒二十三年撤省交代案內曾經該令造册禀經前撫臣李秉衡批准立案有發當八釐生息爲常年貧生廪餼貧民粥米兩項經費制錢二千串又設廠放粥施放棉衣棺木及修理工程制錢一千四百二十二千三百五十文以上其制錢三千四百二十餘串並經後任王錫光查核相符報稟有案是其二十三年初次任內捐罰錢文已作地方公用尚非人已原奏又稱今春萊陽荒歉該令出示有囷積糧粒親往查抄等語劉桐恩父子遂糾合地痞流氓數千人分赴四鄉搶劫各莊村被刼三百餘家每到一村劉桐恩等輙令納賄免搶被搶之家報官該縣輙先打後罰怨聲載道有武生姚虎齡責罰銀二百五十兩富紳姜爾受罰制錢一千餘串名曰留振倡言分給窮民或給錢百文必鞭責一百下數人後窮民畏懼逃走無復給者所有罰欵悉入私槖等語查今春青黄不接之時糧價昻貴曾經前撫臣張汝梅飭屬就近提用公欵購糧平糶徐壽基恐奸商囤積抬價出示禁止曾有被人告發親往查抄字樣其時糧貴該處貧民購食維艱有扶老携幼赴四鄉富户求糧借貸各富户或按名分給錢文或按口散放糧粒不安分之徒間或乘機肆閙强索尚無入室搶刦情事此等貧户皆自結伴同行藉求升斗旣無數千人之多亦並未見劉桐恩父子爲首糾約至姚虎齡並非武生家稱小康本年春間曾借給貧户制錢二千以地一畝爲質秋後須還租榖一大斗徐壽基聞其刻剥貧民傳案責罰制錢二百三十五千並未罰銀二百五十兩姜爾受係瓦屋莊富紳本年春間有貧民吕太田陳開等男女百餘人赴姜爾受家强借糧食口角爭毆吕太田等被姜爾受佃户人等毆傷控經徐壽基騐訊責罰姜爾受制錢八百二十餘串原奏謂其分給窮民或給百文是其所罰實有散放之事但是否全放猝難確查惟偏訪並無傳說鞭責之事原奏又稱萊陽書院舊存經費一萬八千串發當生息爲生童膏火之資該令借平糶爲名令劉桐恩等提出一半所費僅二千餘串其餘悉爲該令與劉桐恩及劉桐恩之子劉寳賢等分噬肥已等語查萊陽城內舊有書院一處祗有荒田地租錢五十千前縣陳慶成因經費不充勸集紳民湊捐錢二千六百千從前每年經費止有此數光緖二十年前縣黄保年以積榖變價制錢一萬三千五百串按年八釐發當生息歲得錢一千零八十千以七成撥充書院此非書院舊有息本也本年秋間遵飭籌撥公欵辦理平糶計積榖變價共存本利錢一萬四千串有奇遂提本利錢七千串有奇發交城鄉各紳購糧平糶均有領狀附卷解糧動用並民欠糧　外尚存三千四百串有奇由後任劉昌禄接辦是其所費旣不止二千餘串所餘錢文亦由後任接辦具稟有案其爲並非與劉桐恩父子分肥不辨自明况此係積榖變價本息本非書院經費而原叅謂爲書院經費殆未詳察積榖原以備荒若未變價榖經散放亦卽無存尚何追賠之有其他如原奏所稱勒令城鄉諱搶報竊囑令劣生私和命案抽毁有碍考成案卷乘轎直入文廟各節逐細訪查皆無確據至其請告終養係本年三月初八日具稟奴才於三月初二日履任尚未及考察屬吏彼固自求終養無須勒告細覈原叅各節非盡無因亦非盡有確據惟以地方牧令動輒捐罰雖將欵禀作善舉究涉贓私擴充丹陽仙宫佔用倉基亦干例禁相應請旨將終養開缺前任萊陽縣知縣徐壽基卽行革職以肅官常尚無侵吞公欵應免追繳至劉桐恩並無二知縣之名亦無糾合地痞流氓分赴四鄉搶刦及借名平糶分肥情事惟奴才到任後屢據該縣民人呈控是其不洽鄉評已可概見應令該地方官留心察看隨時管束所有遵查知縣被叅各欵分别請旨懲處緣由理合恭摺具陳伏乞皇太后皇上聖鑒訓示謹奏奉硃批徐壽基著卽行革職餘依議欽此○○奴才清銳跪奏爲恭報到任日期叩謝天恩仰祈聖鑒事竊奴才蒙恩調補盛京户部侍郎於十月二十一日蒙恩召見跪聆聖訓陛辭後遂於十月二十六日由京起程十一月初十日抵省十二月准前任侍郎良弼將户部印鑰遞交前來當卽恭設香案望闕叩頭祇領任事伏思奴才一介庸愚仰承恩眷莫名欽感惟於任內一切事宜矢愼矢勤認眞辦理以期仰答高厚鴻慈於萬一所有奴才感激下忱並接任日期恭摺具陳叩謝天恩伏乞皇太后皇上聖鑒謹奏奉硃批知道了欽此○○奴才良弼跪奏爲恭報交卸日期恭摺仰祈聖鑒事竊奴才於十一月初三日接准吏部咨開光緒二十五年十月十七日內閣抄出十六日奉上諭盛京户部侍郎著清銳調補欽此欽遵咨行前來奴才遵於十一月十二日將盛京户部印鑰遞交新任侍　清銳接管並將六邊印信暫交盛京將軍增祺兼管所有奴才交卸日期恭摺具陳伏乞皇太后皇上聖鑒謹奏奉硃批知道了欽此 
 
