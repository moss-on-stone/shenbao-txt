# 1895 - 261 - 4908055

 

Page 1

 
 
[延請沙巿訪事人] [  申報館主人啓]  
　　本館擬請一人在沙巿探訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不人答以免繁瑣專此奉布惟希均鑒 
[昨報諭地震事再申言之]  
　　前月閩粤各處次第地震本館已據訪事人函告先後錄入報章昨又箸爲論説列之報首大旨關古時災異之説爲非而闡明火山發𦦨之故蓋以援据西法破千百年未破之疑團也有客讀之卒然而問曰貴館旣知地震之不關災異不知當將震未震之際能先有兆眹使人趨而避之乎則正告之曰奚而不有僕嘗見西儒龍華民氏所箸之書矣其言曰地震之兆計有六端一井水無端渾濁二池水忽然上騰三海面無風忽然浪湧四非其時而天清五天空忽起黑雲一綫蜿蜒若長蛇六時方盛暑忽寒氣凛冽砭人肌骨以上六者有一於此卽爲地震之先聲及此時而趨避有方自不致猝遭巨禍抑又聞之古人地震之説有三一日風動二曰氣動三曰火動其説蓋謂地輿中有虚穴天氣冱寒則穴内生風而地軸因之震撼地輿中有伏氣閟不得洩則其氣横决而地不得寍凡此二端近世各西儒多有立論以指駁其紕繆者惟火動一説迄今人尙信之誠以火山林列之區地震多於他處當其火𦦨將吐地必預爲激盪一若欲出而不能遽出者然卽地上無火山而地下鬱炎上炎勢亦絶無寍晷猛力衝撞卽地震之所由來當震動之餘其蹟亦可察騐昔新日郎地震平原墳起九尺有奇濵海淺灘離水四尺此因震而地忽升高之騐也印度嘉德省有一池本爲沙漠不毛震後一片汪洋周圍五千餘里中忽爾淪爲澤國惟長隄百餘里屼立依然此地忽低陷之騐也意大利南加拉省當地震後阡陌遷移園林易所良田數十頃綿延二里許竟遠移至二里之外深林廣廈隨之而移此地忽改向之騐也利斯龎城地震甚微歴時祗數秒而巿廛櫛比者忽變爲沙礫之塲居民大恐急奔至城外空曠地以避之詎料霹　一聲其地自裂男女三千人盡由裂處陷下初時猶聞啼哭呼救聲繼竟深不見底其聲漸停此地忽裂縫之騐也總之不論若何徵騐皆係地下之火藴積旣久一旦猝爾上騰以致地軸不寍人民被害彼歴史五行之志附會牽引謂爲天之示警豈足憑哉客曰聆子之言足使鄙人頓開茅塞特不知宇内何以有火山火山曷爲而出火子能博攷而詳言之歟曰英國地學士雷俠兒氏嘗言之火山之石與脱拉潑爲一類其在地毬面上之石質曰倍素爾曰塔克愛脱曰度里來脱曰緑石曰響石其名多有因形色而異者曰巴弗里曰台子石曰流石曰浮石曰硬灰以化學法騐之大約一爲非而罷司� 
一爲霍恒白勒大抵爲金石二種合成而非而罷可每多於霍恒白勒當陸地火山未遇大水碎蝕時山頂皆有一窪口其形如盂法國某處有羣山之峯數百自未有文字以來人皆不知其爲火山而觀其山上有流石之形從其山頂窪口下至低處宛如今之火山流石是以精於測地者卽可知其爲古之火山曾發火處凡火山初出時其地迸裂有水氣從裂口出其氣之力能使石碎裂而爲砂又有鎔流之石質亦從裂口噴出其質雖重而有氣之猛力推之故其出也宛如熱氣能使沸湯噴流噴至空中遇空氣則凝遍成細孔而爲浮石或爲硬灰其細者如塵埃石塊及灰落於地積起爲山如山中出火而熄熄而復出如是者多次則灰燼及流石相疉成層峯頂仍有也通於地中而成洼口有時流石不從峯頂之口流出則使灰中成渠形或流石從山旁另裂一口流出亦有離大山遠處忽有流石從石中溢出者雷俠兄氏之説如此然則地震之由於火山出火不從可知乎客曰地震之故旣得聞矣不知西人尙有法以豫防使得免於震動否曰僕嘗游日本矣一日携友至野上觀博覽曾旋宴於會中松蔭下正在觥籌交錯忽松花謖謖落杯盤作磕撞　友曰嘻地震矣然其勢甚輕當無害未幾聞名古屋岐阜等處地大震頽民舍數萬椽傷人民數千口閲二年而横濵又大震頽屋傷人亦如之於是日廷攷求免禍之法詔帝國大學理科地震教室細意窮研在室外掘井深至一千二百尺蓋以地之震也皆綠火山之在地下者火不得洩以致左盪右决成此飛災掘井則地氣流通火能宣發自然旁通四達無　决之虞此卽豫防地震之法也我子盍言於當軸者而試行之客曰可乃衍其説而申論如此 
[本館接奉電音]  
　　昨日京師飛電傳來諭旨四道敬謹譯登○八月初二日奉硃筆龎鴻書著掌京畿道事務欽此同日奉硃筆著王會英署理户科給事中欽此○初三日奉上諭御史易俊奏請裁减鄉會試中額並各南學額各摺片着禮部議奏欽此同日奉上諭王文韶奏特叅貪劣不職州縣一摺直𨽻薊州直𨽻州知州宫昭貪鄙狡詐巧於鑽營滄州知州袁遂貪黷違道開州知州周家鼐貪狠詐戾不恤民隠樂亭縣知縣張鶴齡粗鄙嗜利不洽輿情候補知縣龎德沂貪鄙惡劣行同無賴均著卽行革職昌黎縣知縣丁予懃庸劣無能信任丁役該員係正途出身文理尙優著以教職歸部銓選餘著照所議辦理該部知道欽此 
[回亂續聞]  
　　甘肅回匪作亂黨羽日多聲勢日熾警信遥傳天威震怒陜甘總督楊制軍及固原提督雷軍門均干重譴此爲前報所已紀兹接西陲來信云回匪在固原地方作亂戕官拒捕勢甚猖獗覃州西安一帶百姓紛紛遷避電綫已梗阻一次現仍修竣通報往來陜川已有防剿之信一俟大兵雲集想不難指日蕩平也 
[妄言千議]  
　　川中來信云成都閙教之時保喡總局某觀察出有六言告示語涉不經當經各教士抄送北京轉咨總署理論聞總署已擬奏叅矣語云駟不及舌信然 
[沙巿闢界續聞]  
　　中日訂立新約在内地廣闢商埠湖北之沙巿亦居其一不特日人可闢租界卽各西國亦利益均霑前此各國正興高采烈爭往覓地因此處文武二帮滋閙是以停辦近日文武二帮辦理已有頭緒荆南道派人函請宜昌税務司會同西國領事偕往沙巿選擇地叚聞税務司擬在沙巿竹家子地方擇定一區圍圓約八九十丈較宜昌大數倍每丈約值價八十吊已將界址勘定不日卽可興工現招商局又派妥人往沙巿選擇地叚而太古怡和亦各前往擇地界址一定卽便興工沙巿北通襄樊南通湘黔等處又總束川口通商之利必較宜昌百倍且沙巿地方寛闊亦不似宜地逼窄也 
[蜀江秋浪]  
　　川學憲前在重慶圖取武童有李某係差役之後又文童鍾某係江津縣人冐籍入學經人告發由提調官訊明奉學憲批將二名扣除不補任缺毋濫○某甲於上月杪在巡街委員某公處宴飲三蕉旣罄信步歸來行至朝陽街地方喝令栅夫備辦燈籠繼至團甲房肆鬧冐　委員被此處坊保扣留次日禀明太尊罰辦並在各街鄰 
 
 

Page 2

 
 
處服禍爲酗酒者戒○渝城定遠碑側有剃髮匠某甲因責打學徒過重致有口角臨江門坊差乘勢勒索甲分文無以應惶迫之餘卽服生烟自盡經巴縣何大令　明飭屍親掩理一面將坊差官順等三人笞責革除押候擬辦 
[鄂火傷人]  
　　七月廿四日漢口石碼頭某酒樓於夜巿時有甲乙二人上樓沽飲高談雄辯俱入醉鄕忽然口角紛爭遂致動武失手將慺上所掛洋油燈　落洋油滿地火隨油起四處皆然撲救不及頓成燎原之勢各善堂聞警督率水龍呼哨而至極力灌救將龍移入火叢數道寒泉從空直噴火勢稍戢不料隔墻單薄年久未修木柱旣潰勢不能支砉然一聲從空倒下適水龍夫役掮水魚貫而至撃壞十餘人共計焚去十家一爲劉姓鐘表店一係玉霞雜貨店絲線店廣人所開稀飯店本地人之某米粉店酒樓襪店雜貨店等所斃之人一泥作工一衣冠中人望火適當其災其餘皆水龍夫役卽由善堂給資掩埋並恤其家時火狂風烈一水龍夫掮水救火行至賣油餅攤子傍將攤上之洋油燈打落濺滿一身火卽延着忙脱衣解救已火毒攻心不能回生矣由善堂給棺掩埋給錢以恤其家此次火災雖微連斃數命亦奇災也 
[吳苑晚蟬]  
　　正任元和縣李紫　大令超瓊於去年七月間經上憲札委與正任陽湖縣葉大令懹善互相調署已屇一年期滿八月初一日經藩憲鄧方伯牌示飭二大令各回本任○吳縣凌敬之大令焯邇因政體違和特詣憲院請假一月俾資調理當冡上憲俯如所請遞遺首縣要缺政務紛繁不可不委員暫代鄧方伯因選候補知縣傅大令維祚暫行代理已於八月初一日縣牌示知矣○蘇垣禁用錢籌曾紀前報兹悉自桐太守出示禁止及傅諭各地甲之後城内外小錢莊以及水旱烟洋廣雜貨等鋪陸續關閉者幾有銅山西傾洛鐘東應之勢現下巿上一律行用小洋至於錢籌則似晨星之寥落不復多見間或有之惟著名殷實之鋪爲素所深信者閶門内僅有五六家觀前亦如之若道前街除福泰恒興二錢莊外槪不行用○江蘇撫憲趙大中丞蒞任伊始卽訪悉有著名匪棍三十二名分布蘇屬三十二鄕鎮各佔一方纠集同類多人開塲聚賭無惡不作實爲地方之巨害特飭三首縣一體嚴拿務獲究辦上月二十七日蘇鄕黄村地方由地甲周福堂拘獲著名匪棍董大友一名至吳縣署凌大令升堂提訊之下供出盜案若干起聞新陽王姓家之案亦在其内大令卽飭釘鐐收監不日卽當請令正法云 
[浙省官塲紀事]  
　　候補同知王錦平司馬毓藩向在湖郡充當發審差事判决公明久爲上憲所重現奉臬憲委辦省城遷善局業已在湖銷差回省禀到○張石琴太守本擬回籍省親適防軍局有湖南查探硝磺差事卽委太守前往○平湖縣吳佑孫大令調省差委以卽用縣王大令家驥署理是缺又代理西安縣篆之黄大華奉飭改爲署理○管帶護軍後旗楚勇蔣副戎益賢駐紥尖山現因面禀要公來省謁見中丞并領軍械於上月廿六日抵杭廿七日卽辭回防所其軍械留哨官二人在省候領○前湖南學政張子虞太史預差竣請假三月回籍修墓於二月間到杭假滿後又因患恙復請假一月調養刻已病痊於上月二十四日乘小輪赴滬航海回京 
[佛地空明]  
　　俗傳七月三十日爲地藏王誕辰各寺僧人先期出帖邀請檀越到彼拈香其實藉此歛錢以充香積廚之用也杭州鳳山門外之地藏殿及城内之水星閣又於七月廿九日特設懴會每人各需杖頭之數往彼宿山夜間僧人備具點食一餐以供大衆之朶頤杭人之佞佛者以所費無多咸欣然前往水星閣今年添製五色蓮花燈一百八盞懸掛殿庭内外閣上又有各樣燈綵玲瓏巧妙炫耀非常此處地本　闊門臨白洋池邊燈光水光互相激射尤足擴人眼界故是夜往觀者不絶於道至三更時忽聞殿上鯨吼聲各緇流俱身披袈裟入殿禮懴一時金鐃法鼓響徹雲衢男婦之宿山者咸坐列两旁口宣佛號直至鷄聲報曉而後道塲始散此處地近火樂所保甲局員及防軍統領特派差役勇丁在彼彈壓故雖終夜喧譁而遊手好閒者俱不敢藉端滋事也 
[古道可風]  
　　近來人心不古攘奪拐騙之事層見疉出杭地近有二事猶覺古道可風一爲某公館命僕至薦楀染店取所染洋布一匹僕係鄕間人到杭未久竟將染票遣失又不知向染店掛失及經主人查問初則默默無言繼始吐實主人立命至店往查已被他人取去該僕尋思無計竟欲向薦橋河中從三閭大夫遊爲旁人救起得不死拾票者張姓向販水菓爲生貧窘異常拾票後急將此布取回歡喜非常後在街坊聞有失票覔死之事心中大悔遂將此布交還店中囑其須該原人來取不可爲人冐認一面赶尋失主四處訪問知爲凝海巷某公館僕吳姓詢問所失之件及發染之日一一相符始同至店取回而吳自失票後神情恍惚狀如痴呆及至原璧歸趙心遂釋然乃向主人預支工錢六百文以作酬勞張堅辭不受而去又延定巷張姓扇作於七月廿六傍晚門前有一五歲女孩啼哭卽爲收留詢其住址不甚了了當向左近查問並無失孩之事乃徧貼招紙令其父母前來認領至廿八日始有人來問張不令女孩見面將其衣服面貌盤問清楚儼然符合然後喚女出外相見其人乃女孩之父也住居靑雲街相去有一里之遥不知如何至此也其父母再三稱謝酬以洋一元張亦不肯收受以上二則皆爲近人所難能之事而賣水菓者以貧窘之人而能拾物歸還并不受謝非尤爲難得乎 
[方伯補課]  
　　安省敬敷書院按月輪流應課六月二十四日應輪升任藩憲王介艇方伯命題因方伯接任之時公忙無暇於七月初八日補行課試其題曰吾聞用夏變夷者未聞變於夷者也諸生卷齊方伯親自較閲評定甲乙發房繕案矣 
[湘撫過境]  
　　上月二十日皖省官塲接得電音知升任湖南巡撫德靜山中丞將抵皖境懷寗縣吳明府飭役於南門外結紥彩棚以招商局躉船爲官廳城守練軍及五里廟砲營兵丁沿江排隊恭候憲舟於二十一日辰刻抵皖水陸兵勇鎗砲連珠震動山岳在城文武自福少農中丞以次印委各員接踵而至德大中丞均接見殷殷午後靜帥命駕入城答拜一週天色已晚遂命輪暫泊於二十二日黎明展輪上駛江岸　砲齊鳴甚爲閙熱 
[告示照登]  
　　皖省北門外寒罎缽出一命案两紀報章刻下尙無屍屬認領經吳雲濤大令詣騐後隨卽限差嚴拿務獲一面出示召屬認領其示列左欽加四品銜賞戴花翎補用府在任候補直𨽻州特授懷寗縣正堂加十級紀錄十次吳爲出示召屬認領事據古塘保地保江士進禀報六月初十日下午有保民江明德投稱伊赴田割稻見一無名男屍傷臥田間不知被何人因何戳斃往看屬實查屍傍遺有傘扇等件遍詢無人出認報乞騐緝到縣據經詣騐塡格屍飭棺殮浮厝標記取具供結附卷除限差嚴拿逃兇務獲外合亟出示召屬爲此出示曉諭仰諸色人等查照後開屍身年貎服色傅諭屍屬赶緊來縣禀明候飭認領歸葬毋違特示後計開已死無名男屍年二十餘歲身穿白布褂藍布袱屍傍遺有白布袋一口藍布袋一口傘一把扇插一個内盛油紙扇一柄折斷扁擔一條板籃一個尖刀一把白面鞋一雙斷鐲一支籃布印花包袱一個傘袋一個光緒二十年七月十五日示 
[賽會驅疫]  
　　潯城入秋以來瘟疫大作居民等咸以都天大帝執掌瘟部之事於上月念四日起至廿八日止在五邑公所建設皇壇賽會三天以祈消災降福是日也紥成黄龍一條前導排列旗牌鑾駕香亭等項并以五人扮成五鬼均塗面掛鬚身穿男褡或手執鋼又或手執　練另扮一人名曰無常鬼者白其衣高其帽伸拖其舌左手執大蒲葵扇一把右手執雨傘一柄足穿草鞋腰　褡褳戥尺諸物督率五倡沿街左右跳舞謂之驅邪逐疫然後大帝偶像端坐八人大轎佐以鑼鼓遊行街巿是時紅男緑女十分擁擠關道　果泉觀察恐滋事端祗准遊行一日好事者不無少興矣 
[江右採風]  
　　江西自六月廿七日得雨後迄將一月未得雨澤秋陽頗燥疫病殊多農田已成旱象復加以蟲傷急盼蒼穹大沛甘霖庶 
 
 

Page 3

 
 
幾少慰來蘇之望不謂盼澤旣久蒼蒼者仍不以膏澤下降隴畆中人幾於望眼欲穿矣○新任江西藩憲魏午莊方伯原在榆關練兵一時不能履任江西藩篆仍由裕竹邨觀察署理○現任布經歴步亭叅审連級在江多年屢膺保薦近奉部咨議覆准補義寗知州應行給咨赴部引見所遺印務以按知事蔣伯辛叅軍星煥調署遞遺按知事務以試用巡檢徐巡司振先署理○江軍水師統領譚斌廷總戎文秀上春因丁憂缷事當經德中丞札委前寗國府林太守載亨接統該軍迄今總戎百日治喪事竣仍接充統領事務各營官一律叩賀如儀○各年祭期由部頒發本年秋祭日期計八月初三日祭文昌初五日祭天后初九日祭孔子初十日祭社稷神祗十二日祭龍神十四日祭關帝十九日祭眞君九月初九日祭火神十月初一日祭澹臺敬神愛民皆地方官之所有事也○借補廣信營守備李守戎樹森由京引見回省經德中丞俾示飭赴新任其現署廣信營守備事建昌營守備王起麟應與吉安營守備黄壽山互相調署約計彼此交缷接任當在秋冬間方可竣事 
[泖濵雁影]  
　　松郡疫癘盛行前已屢登報牘現值風高氣爽以爲二豎當匿跡銷聲不意癘鬼依然作祟一日之間患　螺痧而死者仍有三四起甚有尙未入殮而家人有復斃者靑浦縣境泥河灘有三官堂一所塑立神像佞佛之徒僉稱靈應歴届七月二十七日遠近城鄕愚夫愚婦之買棹進香者無不爭先恐後此次有本城弓廠肄習之某甲先期致齋結伴前往詎舟未抵廟甲竟陡患時疫畢命中途吾佛有靈何獨不默爲呵護俾善男子得起死回生耶媚神果何禆哉○中日議和各路勇丁陸續遣散金山衛所防兵奉命裁撤五營前經華婁两縣尊派差封　船隻運送到滬詎頭帮船雖經交卸言旋而第二次封送者計自解纜迄今已歴半月之久尙未見聨檣而返前有大號磚瓦船三艘滿載來松未及卸貨遽被差封而貨遂起運於縣署之旁至今依然堆置舟人沿途受勇丁之毒毆者幾於罄竹難書大有鳩佔鵲巢之意前當縣署封船時間有湖州客販某乙某丙等駕駛藕船两艘行抵西關外某水果行將貨起卸已畢急卽解維駛入浦江詎有身穿號掛營勇數人一躍而登聲稱奉諭拘捉甚將刀背亂撃乙見其來勢兇惡急偕夥友某丁鳬水遁逃丙則不忍輕舍蝟縮艙中乙自歸家靜候多日迄未見丙操舟而歸惟深恨散勇之無良并且疑封船之人未必盡奉憲諭也○婁邑泗涇鎮集賭閙事甚將李姓米行主擒刦旋經新任林邑尊嚴飭差役拿獲搭廠之某甲配攤之某乙從重懲辦荷枷游行一時劉盛龍一流人物咸畏首畏尾匿跡銷聲不復敢肆行無忌矣詎意甫逾旬日竟有某内贍敢爲箇中冠首仍在該鎮聚賭林邑尊訪聞確實當已移咨城守營曾遊戎擬卽會同恊拿惟此等賭徒半𨽻於緝私營内事爲鹽捕某營員所知嚴飭停止毋許再在泗上逗遛聞於二十五日遷徙至徐涇地方復擬支廠聚博該地係靑浦縣屬境爲鄕民所不容羣起環攻奈賭徒恃有響器可以禦侮仍在其地意圖曫霸有地方之責者當如何措置也 
[殯儀志盛]  
　　前任江蘇巡撫奎樂峯大中丞之太夫人那拉氏在滬仙逝定於昨日午前出殯清晨各執事人齊集行轅整備一切鐘鳴十下排齊全副儀仗由二馬路繞行一週然後從大馬路緩緩向東至金利源馬頭上新裕輪船回籍前導除旗鑼傘扇外有衝風灣號繼以銜牌十餘對上有誥封一品太夫人提督車門江蘇巡撫部院兼署江蘇織造兵部右侍郎都察院右副都御史等字様然後馬執事馬上鼓吹後爲滬軍營親兵各執大旗洋槍雜以西樂一班悠揚人耳此後爲誥命黄亭導以黄傘更以校尉八人護之而行由是爲門槍旗對馬並鑾篤半副僧道十六人每人間以逍遥傘一柄尾其後者爲提標右營兵分持鋼叉大刀大旗約共百餘人容亭前則導以提爐二對繼以水師營大旗兵一隊又有大鑼一對碩大無朋以两人舁之一人敲撃其聲鏜然間以各色盤金之逍遥傘十餘柄八拍某營洋槍小隊魂鷄亭道轅護勇數名殿以功布翣牌戈什哈靈柩用大紅縀盤龍罩舁以三十二人所過之處設祭者不下三十餘起中丞均親自浦伏以謝滬上官塲莫不步行恭送觀者萬人空巷莫不嘖嘖羡太夫人之福壽全歸云 
[上海官塲紀事]  
　　昨爲致祭文昌之期上海縣黄大令豫飭差役將文昌閣灑掃清潔昨晨會同道營　各官鳴騶詣廟供置牲牢香帛上香拜跪禮成而退分道回衙○日前前署江蘇臬司韓古農廉訪由福山防軍營次來申小住順義公票號昨日命駕入城拜會各當道至縣署時黄大令飭家丁擋駕 
[僞善騙錢]  
　　余世清及徐某等五人在本邑西門外八仙橋私立善堂美其名曰輔仁社四出斂錢僞稱創行施棺濟貧各善舉其實皆供彼等渾霍耳事經巡防局員孫二尹查知派差前往拘拿將沈厚生王鴻生两人拘送到局研訊之下備函轉送上海縣請訊前晚帮審委員夏明府升堂訊鞫沈供稱小的係安徽徽州府歙縣人由友人薦至輔仁社當茶房王供稱小的係洞庭山人在輔仁社守門局差來時適五董事出外勸捐司賬人潘姓亦不在家至堂之是官是私小的不知底細明府曰據聞該堂自六月初一日起可曾施過棺木堂中曾張掛告示否供稱均無間可知余世清等現匿何處供稱不知明府著交差帶出尋訪余等到案以憑嚴辦限三日内禀覆 
[鄕婦攔輿]  
　　前晚上海縣黄大令拜客回署時浦東人湯陳氏攔輿控兒子不務正業專與匪徒爲儔行兇違忤黄大令飭提其子究辦 
[英界公堂瑣案]  
　　昨爲前任江蘇巡撫奎樂峯大中丞太夫人那拉氏出殯之期滬上官塲咸執紼往送故讞員屠興之别駕飭家丁持名片至德繙譯公館及英美各捕房知照停訊一日○昨日二百三十一號華捕解徐朱氏至公廨禀稱此婦之夫開設洪昌布店昨日在路勃谿請爲訊辦氏稱自嫁洪昌布店主之後時時反目近忽令改嫁與人以致庆途口角屠别駕著將該氏交官媒看管聽候傳原告質訊○凌阿榮與妻陳氏不知因何爭閙經二百七十四號華捕拘入捕房轉解公廨嗣有親友從中理勸各願罷訟遂倩人具請求銷屠别駕准之 
[法界捕房瑣事]  
　　領事署司閽人韓福泉與董周賃屋興聖街股開裕源客棧夏間生意清淡積欠房租洋銀廿三圓有奇經房主拘送捕房押繳旋經鍾樹堂出爲介紹將韓名下股本推歸方某言定洋銀八十圓上月之杪業已議成立有契據詎料方忽悔議事遂中止韓據情禀訴領事轉飭捕頭將方及鍾提至捕房詰問○某甲由泰安棧雇東洋車至太古碼頭言明車資若干旣至車夫忽又爭論不休繼以用武扭毆之際甲以失去對時表一枚將車夫交巡捕拘送捕房捕頭令押候查明再核○金利源碼頭堆存白蠟經跑灘賊行竊由典守者拘獲四人送入捕房押候堂期解訊 
[美捕房瑣事]  
　　昨報二百零七號華捕紹興人阿新邀同三百九十八號捕在漢璧禮路長興麫館遇龔某父子拆梢洋銀三枚經包探衛阿和一併拘入捕房捕頭立遣包探張阿五查明核奪旋據張探查覆阿新當時實欲拆梢未遂以致啓釁鄰人龔秀甫之子名鳳靑其時尙有二百九十二號捕在塲當被逃逸今特拿案請核捕頭大怒謂華捕狐假虎威久干例禁今旣犯案豈容輕恕令將三捕並龔父子一併押候送請英讞員訊究衛探身充捕役鹵莽拘人難辭皂白不分之咎暫留捕房須候堂期質對結案再核○某秃妈附某輪船自漢口來滬假寓北蘇州路第二百八十五號長華棧間壁卽係寗婦徐陳氏包房前日將晚僧濳人氏房竊取珠串銀鐲衣服等物出雇東洋車往某戲園觀劇棧主未之知也迨氏歸室見鐵鎖扭落没門大啓檢點失物據情訴諸捕房捕頭准詞卽派包探張阿五將僧拿解捕房詰問之餘認竊不諱押候吊贓送廨訊究○虹口迤北趙家沿地方有鄕人趙毛毛長發二昆季昔者曾有祖遺產業售與附近之曹炳和屢向貼價未遂所欲忽於前日糾集流氓多人蜂集坐索曹見勢不佳挈弟阿寳奔訴捕房捕頭飭包探竇如海立將二趙拘解捕房押候解送英公堂訊核○昨日午後一點鐘甲乙二江北人至吳淞路某甲處欲索辛工百般吵閙被四百三十二號捕拘送捕房捕頭詰知原委以其索取工錢不甚滋鬧暫押一天以示薄儆 
 
 

Page 4

 
 
[善與人同]  
　　昨日本館協振所承武林樵者惠書云前寄振項洋銀四十圓家擲收條并登日報同人均悉佩荷良深兹又續募鷹銀六十圓匯寄台端彚解時逾两月僅得此數較昔年勸集鄭捐難易懸絶然好善之士不可謂無但閭閣精華已竭心有餘而力不逮者多是則可憂也發棠之請不憚再三善與人同福報必厚至各捐户姓氏容再依旬細登 
[同善共濟]  
　　謹啓者頃奉京都王君雲鵬來函爲念各省被災慘切募到康仁卿求闔家平安助洋一百元梁耀堂求闔家平安助洋一白元恩汝和求身體康健洋三十元潘香圃求父母康健周西岩求身體康健廉王氏代償舊愿各助洋十元王雲鵬求闔家吉祥助洋二十元地安門義成縀局求合鋪平安洋六元何振之求闔家平安王吉庭求運氣順遂各助洋四元王瑛福換姑娘全姑娘多姑娘隆姑娘均節省點心錢求無災病各助洋一元合成洋二百九十九元助賑而來俾敝堂彚解災區以應急濟當比山東遼陽順直河南遍地哀鴻急待救命轉瞬天寒無衣無食何以爲生今蒙王君俯念時艱廣爲勸募急公好義可欽可佩助賑之諸君救災情殷同善共濟其間功德自邀神鑒凡有所求無不如願謹掣收照備函奉謝外請登報牘布告同仁[  上海六馬路仁濟善堂籌賑公所施善昌等謹誌]  
[施惠迪吉]  
　　謹啓者敝堂施醫給藥號數較多經費益形支絀兹蒙華犮洋行佘應乾善士求病速愈助洋二十元黄彬宜翁經募院柳亭女史助五元同日拜嘉望雲叩謝呈功隨地允宜詩詠夭桃誠意格天行見易占勿藥除分掣收條外請登報牘藉表頌忱[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[店夥昧良]  
　　前者廣東寡婦馮朱氏投上海縣呈控店夥歐璧舟侵呑店欵巨萬請提嚴究經前縣主提案訊追歐供認不諱遂收押待質公所旋央人具禀保出至今已歴年餘置之不理馮朱氏旣赴縣呈求催繳又赴蘇垣上控臬轅司札飭上海縣赶緊提案嚴追黄大令奉札之下卽飭差役著保人交案前晚倩帮審委員夏明府升坐花　提訊馮朱氏訴稱小婦人原籍廣東香山縣丈夫馮綸閣生時在治下開設廣東雜貨店牌號同發雇屠介之執事歐司帳光緒十七年丈夫患病共時小婦人與夫妾李氏皆在原籍及丈夫病重回籍未幾卽身故臨終縷述店中存貨及店本若干小婦人當卽記清俟喪務已畢卽束裝來滬憑廣肇公所董事算明帳目計屠虧空一萬有餘歐侵呑八千两伊等天良喪盡不認小婦人爲店主婦强行逐出意圖呑没小婦人不得已投案呈控蒙前縣主袁大老爺提案押追後經人保出屠旋卽病殁歐至今逍遥事外置之不理小婦人飄零異地度日如年是以赴泉轅上控查歐將同發店内呑欵之銀两運至京都開設同興隆字號復在治下開設東升隆水果店擁此不義之財忍心害理務求大老爺收押嚴追以活蟻命歐供稱監生前在同發號司帳並無虧空情事現經同鄕諸友相勸監生願貼廌銀二百圓俾伊得回故里明府大怒謂爾前次到案業已供認虧欠巨欵現欲刁賴乎遂判令押候迅速措繳如違定行嚴辦 
[英廨晚堂瑣案]  
　　姑蘇人陸根泉陸顧氏控同鄕陳阿土及更上一層樓值堂人張阿春串同陳韓氏誘拐女兒阿妹藏匿圖賣屠别駕迭次庭訊判令將阿土等分别交保管押限交阿妹到案前日陸顧氏又將孫洪氏卽秀姐張楊氏卽阿金姐扭案請究至晚别駕升堂覆訊陸顧氏訴稱丈夫根泉因事回籍未能投案小婦人日前奉訊後至昨日始緝得張楊氏等知女兒實被阿土及陳韓氏誘藏求恩訊問張楊氏供稱小婦人現在治下德人里開設野鷄倡寮今年五月阿土等領阿妹來欲依小婦人賣娼小婦人詢知情節可疑不敢擅留仍交阿土領去以後不知如何逃逸小婦人實不知情孫洪氏供稱小婦人在張楊氏娼寮服役阿土等領阿妹前來欲作皮肉生涯小婦人看出破綻且知阿土並非安安之輩故囑本家不可收留别駕判令將張楊氏孫洪氏交保出外具限帮同尋緝○前者沙餘湘戈冠英控孫礪俟呑本誑銀肥已避匿别駕庭訊之下沙訴稱原籍蘇州向在治下裕盛和綢莊爲副執事並開殷匯大報關行以資本銀五百两存欵銀一千两交孫并經理行事今歲正月開張後迄今祗七閲月上月十七日孫欲出門詢之云往金陵收帳及去後檢查洋銀帳目統共虧短二千一百两急附某輪船至鎮江將孫尋回向論不服不得已扭案求追戈訴稱監生係洞庭山人向在裕盛和綢莊爲總執事與沙另設之匯大報關行往來前欵均已清楚迨上月十三日孫突來稱有急需商借票銀二千九百两允卽歸還不料竟將所借票銀兑換現銀於十七日逃匿今由沙尋獲扭案監生是以訴請附追孫供稱小的係鎮江人前在裕盛和爲夥今年正月起沙開匯大報關行延小的執事所虧之銀約祗一千五百两内有一千二百两被綢客張松泉拖欠其餘三百两因行中生意清寥以致虧耗小的亦透支俸金若干有帳可稽並非乾没所有戈控小的借用票銀二千九百两此欵因小的另向某錢莊掉換期票遺失於途業經登報况小的與戈往來者戈尙欠找小的銀二千八百餘两連拆息共有二千九百餘两之多照算小的尙有盈無虧小的並無虧欠情事此次實往金陵向張收帳順便回家不料沙粗鹵性成率爾誣控别駕著將孫交人保出令两造各邀公正人將帳理明禀候核斷○丹徒縣來文内開據高維興控稱妻子紀氏背夫潛逃訪被陳錦之誘拐價賣等情業經提訊陳供認與洪守謙李小狗子等拐騙至上海價賣與英界二馬路寗波阿四所開之花烟館内爲倡已生一子等情案關誘拐賣倡合行備文專差請煩派差照址恊提寍波阿四交給來役帶回以便質訊究辦等由别駕准此卽簽差莘盛協同來差往提寍波阿四到案前晚升堂提訊施供稱小的係寗波人來治下有年實姓施阿四並非寍波阿四聞寗波阿四業已病故伏求大老爺明察莘役及丹徒縣來差同禀稱小的等照址往提並無錯悞别駕判令將施先行送請上海縣轉解丹徒縣歸案質訊 
 
 
 

Page 10

 
 
   
 
