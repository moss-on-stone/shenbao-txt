# 1898 - 105 - 4908981

 

Page 1

 
 
[蘇州當日派報并赶遞蘇屬各大埠] [  申報館主人啓]  
　　蘇州爲東南當庶之區冠葢紛馳官商薈萃本館所出報紙行銷甚廣購者如雲兹特格外加工赶早刷印星夜飛遞前往風雨無阻俾　日　速派送以饜先覩爲快者之心至蘇州隣近百里之遥就近購取亦較前早到一日懋諸君子酒後茶餘當必爭先披閱也現在請友人在蘇經　批發閱報諸君及欲承辦代售者祈移玉蘇城包衙前鳳凰衖申昌分店購取不悮謹此布陳諸維鑒及 
[開印日本國志] [  圖書集成局代啓]  
　　粤東黄公度廉訪昔年參使日本博考彼中掌故箸日本國史四十卷付諸剞劂以廣流傳兹由書肆友人囑本局印以鉛板俾工料節省價可從廉刻已開工俟告成時當再布告世有馳情於十洲二島者當亦先覩爲快乎 
[添印白紙玉堂字彚出售] [  圖書集成局啓]  
　　本局向印玉堂字彚久已風行海内惟所印均係竹帋現在添印白紙紙張格外潔白裝訂亦極精工每部計二本碼洋三角竹帋者仍碼洋二角欲購者请至三馬路申報館及申昌書畫室購取可也此佈 
[敉教禍策]  
　　西教之來中國也信者崇而奉之不信者嫉而惡之門户各分黨同立異鬧教之案因之層出不窮自道光季年互訂和好之約朝廷准傳教士入内地宣播鐸音詔下地方官一律妥爲保護於是遍二十一行省教堂林列教士之往來傳教者日益多而好事之流依然視若仇讐時時縱火殺人釀成巨患地方官辦理此種案牘務必從嚴行兇之徒則誅殛之被毁之屋則賠償之慘死之人則撫卹之甚有因辦理未洽而鐫級去官永不叙用者蓋約章雖　有保護之語並未述及肇事後若何懲犯若何償金而朝廷曲示懷柔有不得不加意體恤者彼教士深蒙厦庇亦未嘗不感戴皇仁乃不謂鉅野之教禍突興德人竟藉口而據膠州灣至皇上幾費宵旰之憂勞始得言歸於好而膠州灣旣失者已不可復得北方鎖鑰無端授與外人於是有心人之蒿目時艱者無不輾轉踟蹰思欲得一策焉以善持其後或曰昔年貴池劉芝田中丞出使外洋時曾入覲教皇請派教使來華專理教中之事倘教皇果肯允諾則此後邦交中之關涉教案者皆可與教使和衷商榷不致德法諸國藉護教爲名以致平地生波時或借端饒舌是說也固爲近似顧自普魯士人路德創興耶穌教後雖與天主教同一昭事上帝而教中規則廻乎不同天主教迄今轄自教皇若耶穌教中之　　福音者並不歸教皇所統率如遇愚民擾及天主教教使固可以調停萬一與耶穌教爲難彼教使烏能越爼代庖彌　　隙哉或曰今當與教士約此後凡赴内地傳教者皆用入教之華人至西教士則僅在通商各口岸設堂不得冒險人内地庶得免異服異言之輩時被鄕愚所侮辱以致關涉乎邦交曰是更不能不觀各國所立約章乎明明許教士宣教於中華安得阻之使不往彼西　不曰顯違夫和約卽曰有心與彼教爲難我恐愚民卽不致開罪於教堂而西人已將興師而問罪豈計之得者耶然則將何以處之曰處之亦自有其道今當開誠布公播告於各國曰中國之地廣矣中國之民亦衆矣各州縣有司雖有保護教堂之責安能日巡行於鄕僻爲教中人司扞掫不幸而禍患猝生政府實中心拖歉今宜互訂一持平之專約此後如有閙教案起凡拘犯賠銀諸事一一預先核定繕在約中永遠遵行免致臨時會　至教士亦宜防身遠害切勿故蹈危機畐赭宼未平時中英訂立約章第十欵云現在長江上下游均在賊匪除鎭江一年後立口　商外餘俟地方平靖云云今雖寰宇昇平無復萑苻之患而舉凡民風强悍之處依然疾視外人加以遊勇遣兵成羣結黨哥老會匪遍布江湖彼傳教與通商西國視爲並重曷勿援照此例聲明凡有民心不靖之處教士暫勿往來或得免意外之虞而不致與國有違睦誼歟否則天津王三之案牽涉教務以致擄物殺人當時亦惟是懲犯卹銀卽已安然無事今則變本加厲鉅野禍起甚至割地行成他日者禍患之來安保其不有甚於鉅野者寄語我華諸執政愼毋但救目前急而不思未雨之綢繆哉 
[飭領龍銀]  
　　前報曾紀粤東解京龍銀三十萬元嗣得京師訪事人來函云部庫於二月中旬祇收一半其未收之十五萬元發交順天府轉飭大宛兩縣五城司官傳集所屬殷富號商發交通用無奈北地向未行使銀元諸商均裹足不前雖經官憲屢傳到署而諸商僉謂銀色低潮不肯承領或謂必須准其鎔化方肯具領故迄今尚無成說云 
[蠶學開館]  
　　杭州訪事人云浙省創立蠶學館招考生徒入堂肆業前經杭州府林太守考取諸生示期招覆會同教習面詢課蠶植桑諸事兹錄取肄業生三十名擇於本月十五日開館先期命諸生將行李移入館中次日黎明太守命駕親臨率同生徒展拜先聖先賢畢隨請教習升堂行師生禮諸生復叩謝太守太守諄諄諭以專心在館習學無負上憲培植之深意諸生俱唯唯而退太守復在館中閱視一周始行排導回轅 
[因病請假]  
　　金陵訪事友人云江寗縣趙小帆大令自前月二十四日豫昌錢莊被盜之後飭差勒限嚴緝匪徒旋在下關獲到形跡可疑之三人初訊時供認興販私鹽及屢經刑訊始認係此案夥犯然又忽認忽翻大令意欲勒令　供詳請正法而上臺之意均不謂然未免日夕焦思以致政躬不豫嗣又由督捕營勇會同縣捕在清河緝獲王金標李有得二名解縣訊供稱係此案正犯歴歴供認毫無諱飾及提前獲之三人與之對質彼此同稱素不認識再三研鞫各執前供不禁憂忿交加以致病尤難愈不得已飭丁詣各憲轅乞假數天以資調攝 
[大盜成擒]  
　　姑蘇采訪友人云太湖汪洋三萬六千頃素爲盜賊出没之區自去年連出刼案後商䑸賈舶無不視爲畏途各大憲迭次嚴飭營縣各官認眞巡緝而匪黨此拿彼竄迄未禽獲一人總捕同知劉少峯司馬寛猛兼施素日講求捕務邇者密派捕勇改裝易服雇坐民船至太湖中分投邏察本月二十二日禽得一盜解入葑門迨至署時適司馬赴馬頭恭送奎在中丞少頃呵殿而回立卽升堂提訊盜供稱小人姓蔣名長生向在葑門外黄天蕩設船捕魚並不犯事司馬怒喝令鞭背二十下旋復慰以好言許爲超豁盜始供稱去歲三月某日小人偕兒子阿大糾約同黨四人以洋銀十三圓購一小舟駛入太湖借捕魚爲名伺隙刼掠財貨十月初九日刼取南太湖石船港某姓船刃斃事主某日又在花涇港新開河李斯浪等處行刦米荳猪各船計共犯案十餘起旋又稱小人僅作水面生涯至夜間登岸毁門刼掠實皆好子阿大與李阿七沈四幅毆金土　阿留等所爲司馬飭卽釘上脚鐐收禁長洲縣獄一面標發堂單飭親信家丁率領差勇星夜出城掩捕旋於二十三日獲到盜首李阿七亦卽釘鐐收禁候全獲羽黨然後照例治罪 
[松试十志]  
　　松江采訪友人云本月二十五日江蘇是督學政瞿子玖大宗歸提覆奉金上三縣文童其題昨 
 
 

Page 2

 
 
未郵寄兹特補錄之奉賢緍蠻黄鳥金山鳶飛戾天上海於牣魚躍各作入手及後兩比短者不錄二十六日考華婁二縣文童正塲華亭首題我將言其不利也婁縣首題夫子之不援何也通塲次題足食足兵詩題賦得投筆生古來有得生字是日學轅牌示武生年满五十歲以上者免予歲考著各該學於點名册上簽明並傳知遵照毋違 
[杭試續誌]  
　　杭州訪事人云兩浙鹽運使司世振之都轉考試商籍文童正塲於本月二十日晚出案共招覆一百十八名前列者夏廷襄夏憲曾汪原恂俞世彬章學濂范崇溥胡文標汪鳴璋王鼎沈大梁二十二日杭州府林太守與都轉同日覆試商籍四書題使之居於王所在於王所者長幼卑尊皆薛居州也經題一曰壽二曰富詩題賦得安危須仗出羣才得才字限三刻時蓋起講戳是日太守兼考古學題爲有關睢麟趾之意然後可以行周官之法度論振興農學策格物論准其携卷出塲限次日繳呈府署免作四書文及詩經題地廣大荒而不治此亦土之辱也 
[五茸火警]  
　　松江采訪友人云本月二十五日之夜二鼓後西南郊外西擺渡洞庭山人某甲家忽然被火甲向操錢業嗣因虧欠倒閉避居於此雇一女僕老態龍鍾不虞遺火積薪中致釀此祻一霎時延及比鄰邱姓家房屋悉付一炬砲艇哨弁某君卜居於此未久正欲爲子娶婦不意適罹此刼眞意外之災也 
[無賴宜懲]  
　　蘇州訪事人云本月二十一日下午有一西人駕駛脚踏車在婁門内往來遊玩駛至北街忽有防提多人成羣結隊追隨於後口中高呼洋先生洋先生西人回顧含笑突有無賴某甲仗麴秀才之勢飛步上前將西人戲侮西人並未隄防致所戴之帽落地甲卽俯身拾取挾之而遁西人受此窘辱心不能甘忿忿而去聞已禀請當道查拿究辦矣 
[津郡官塲紀事]  
　　天津訪事人云天津府沈太守家本調任保定府遺缺以潘藜閣太守青照補授擇於二十日接印任事天津河間兵備道高仲瀛觀察回清河道本任遺缺以籌賑局總辦任玉華觀察署理聞定於廿四日接篆津城府道同時更調僚屬脚靴手版又有一番酬應之勞矣 
[武林官場紀事]  
　　杭州訪事人云浙江藩定惲方伯於本月十九日牌示景寗縣知縣缺飭新選是缺之袁銜赴任本司理問缺委分缺間用府經歴楊光熈署理○浙省應解鹽課京餉本年頭批銀五萬兩於十九日卯上由運庫兌出世振之都轉札委候補運副王分轉嵩年管解○金華縣陳吉士大令希賢去年調簾來省其缺委候補縣徐小倬令大懋簡代理現在陳大令已調補錢塘徐大令亦請補建德是以藩憲特委候補縣黄大令秉鈞接署金華以便徐大令交缷來省○紹興所屬白官厘局差務現届期满由總局憲委黄大令福元接辦○紹興府照磨沈叅軍因與新任諸曁縣沈鏡芙大令爲昆季行呈請迥避開缺方伯委魏二尹觀瀾接署兹悉沈叅軍已調補杭州府照磨而以杭州府照磨方叅軍調補紹興府照磨由司詳院咨部俟奉覆文再飭履新○浙省籌解京餉本年已解過三批現因部中需用甚急復由藩憲竭力籌措銀五萬兩於十三日兌銀釘鞘委候補縣德大令恩管解○鎭海超武兵船管帶鄧守戎馴於日前因公赴省禀見撫憲十六日叩辭回防○浙省舉辦城巿鋪捐定於下月初一日開局現由藩憲札委候補縣吳大令憙孫會辦錢塘各叚汪大令龍珠會辦仁和各叚其帮辦委員則候補府經歴丁叅軍萬寳蔣叅軍慶華童叅軍煜府照磨侯叅軍覲光縣丞錢二尹汝昌也一切章程容俟續紀○本月二十二日爲致祭先蠶之期廖大中丞特委杭巡道觀陳察前往致祭觀察奉札後於日日黎明排導出慶春門詣壇行禮兩邑及總捕水利二分府先在彼伺候俟觀察　臨卽命辦差人等將祭品一切陳設隨同觀察恭詣壇前行禮事畢復入官廳小憇乃分道回衙同日致祭天龍寺撫憲委候補道黄子畬觀察前往行禮○杭省駐防于副統制到任後加意整頓營規其有操防不力者卽行懲儆本年二月間右營某世職屢誤操期立卽會同將軍奏請革職又有某佐領遇事招摇營私罔上難期表率亦咨請軍憲奏叅似此雷厲風行庶幾李臨淮之軍旌旗變色矣 
[輦轂叢譚]  
　　京師訪事人云馬家堡四義脚行係趙某開設向順天府請領行帖近來生意日暢本地人某甲某乙輩見之垂涎因約集游民男婦二百餘人攔胡雲楣大京兆之輿控趙把持脚行致本地貧民無業并及趙昔年因案被控諸事京兆因鐵路事宜興辦伊始若因尺枉而廢尋直恐將來請帖者畏而裹足况趙從前雖有劣跡而近來承充脚行頗爲安分遂不收呈詞衆嘵嘵不休京兆大怒欲將全案解送刑部究詰治罪衆始懼而退○某甲家居崇文門外羊肉胡同口向以賣湯圓爲生僅生一子其婦溺愛過甚甲稍有積蓄輙竊取與其子浪費客歲子向父母巧言謂欲買騾車一輛載客獲利卽俗名跑海者是也甲信子言儘平生所積購騾一頭租車一輛令子執鞭子每日所獲除餧騾及付租車價外所餘無多不足以供嫖賭久之不耐勞苦將騾車售去所得資財盡情揮霍不數日已盡復歸向母索錢不满所欲遂相口角順手拾菜刀斫母傷二三處母大譁經鄰人捆子尋甲回送官官笞子收禁二月杪案將送部甲婦聞之恐到部科子死罪乃親詣東城城憲署叩求釋子城憲不許想當解送秋曹按律懲治也○旗籍人阿某居崇文門内裱背胡同已冠未娶比鄰某甲家有及笄女未經受聘阿煩媒撮合事卒未成二月中甲女偶來阿家閒坐突有不知姓名之五六人闖入擁女出門挾之登車而去甲因控阿於官翌日崇文門外花兒巿口官廳兵士忽聞一女郎在車中喊呌搶人因之出阻車沿二男子乘間鼠竄一男子坐車中不得脫以致被獲嗣將男女二人移交東城司訊出男子同夥十餘人却無阿某在内刻聞供出之人大半被獲案已送部阿雖未與謀究亦不能無累矣 
[析津瑣聞]  
　　津郡友人來函云英法租界戲園兩家曰鳴盛曰福仙鳴盛尤爲先路之導先是鳴盛主人某甲在法租界開設西國飯店前年正月請於法領事准演劇三禮拜小試其端來觀者遠近雲集於是請於租界開設戲館開銷頗巨旋至東挪西補然無繼起者與之爭衡猶可勉强支持乃至去年八月英租界又開設福仙人情厭故而喜新舊館生涯驟形冷落逋負愈積愈多當初開設之時與房主訂立合同禀由領事官簽字蓋印限以十年爲期不得中輟現在未及兩載資本已空索逋者幾如山隂道中應接不暇甲不得已挈其子逃赴東洋戲館業已停演三日矣○南門外草廠毗連向以易肇火災曾由前任天津縣簽差驅逐以防火患無奈日久玩生現在草廠又如鱗之比所有柴草更如岡如陵一望無際海大道旁新開馬路開設草廠雖不如南門外之多然錯縱參伍排列路旁亦屬易於引火十九日午後南門外草廠失愼二十日午後新馬路草廠又報火災幸皆在日間水會聞警遠近齊來祝融氏始退雖三舍然黄茅白葦付之一炬者不知凡幾矣兩處幸無鄰右尚未延及房屋○津郡爲九河之下游一遇河水奔騰潰决隄防屢爲民患去年河流盛漲間有河堤被囓倘什伏秋大汛狂瀾倒入竊恐隄内田廬悉成澤國城南鄕人以及蘆廠紳董張士瑞等於月之初旬赴水利局禀请修理已奉局員諭令靜候核辦矣○津城錢鋪兌換銀兩不特壓平兼且抑價高下其手弊竇諸多並無日逐懸牌以定銀洋價值者天津府憲刻已諭令錢業中人每日旣定錢盤務將銀洋兩價榜示俾衆咸知不得含糊以圖取巧 
[海客談瀛]  
　　長崎友人來函云季春以來崎地馬疫盛行日前北高來郡人禀諸當道謂數日之内竟斃至四十一頭現由日官派島崎佐藤兩獸醫遍　診治○朝鮮自失中朝屏蔽俄人垂涎已久刻聞俄國以韓國全賴俄人之力得以保全特咨文韓廷欲脅韓王任用俄官韓廷答以現旣自主難從來命所仗保護之處兹持派侍從卿金奎光爲使至貴帮申謝○新簡臺灣　軍補給廠長木越少將於日前來崎乘臺南 
 
 

Page 3

 
 
丸赴臺蒞任○日前接臺北來函云上月中旬有壯士簡大師盧錦春二人聚集義民七八百名往撃金包里及磺溪頭之日本憲兵隊日人出師與敵義民卽由浮山莊退出將日人誘至山頂一時砲雨横飛前軍盡殪後得守備隊往援不然則片甲不歸矣○日本於四月一號爲始所有銀圓民間一概不准行用祗許用紙幣如有銀圓只可向銀行調換據聞欲將舊時銀圓悉數收入然後通用金圓也 
[荆江鯉信]  
　　宜昌訪事友人來函云川商大生厚廣生同兩家川鹽號兼設稅鋪在宜多年生涯茂盛人皆信其爲殷實不料今年忽爾倒閉所有散在外間之錢票爲數甚多幸有殷實商户連環作保凡持票者仍可向保家取錢聞此二號共虧空一百數十萬之譜何其鉅也自二號倒閉後各西商不肯通融銀根愈緊别項生意亦爲之牽連以致贸易中多形滯碍云○宜俗清明節前各家祭掃墳園多有演戲飲酒者殷實之户多至數十席又有無業流氓手携一陌紙錢向各墳亂燒謂之上野墳某日西壩某甲糾黨三四人去上野墳路見婦女任意嘲謔適遇清眞寺中人以甲等言語無禮共抱不平始而角口繼則用武兩造各有傷損雖經旁人勸解而散恐不免興訟端也○近日天氣晴明風光和煖米價較前已跌數百文一石街巿贸易皆不用小錢用小錢者兩文當一文 
[鵠機零拾]  
　　湖北訪事人云青石橋王姓家有一女郎年方瓜破貌比花嬌父母愛若掌珠近因繅絲廠廣招女工女郎亦與其選晨出暮返習以爲常某日赴廠工作直至日墮西山未見遄返其父母至廠訪尋廠中人答以未見連夜偵騎四邸形影全無不得已徧黏招帖將女郎走失情形及年貌衣服一一書明如有人送來謝銀若干但事經多日音耗杳然究不知一朶彩雲飛歸何處也○湘人某甲流寓鄂城沿門托鉢幾類伍相國之吳巿吹簫近日竊取同鄕某觀察名片詳叙事略四處告帮事爲觀察所聞函請江夏縣飭差查辦然甲乙聞風匿跡不知所之矣 
[江州春泛]  
　　九江訪事人云九江府聯敷青太守因公赴省謁見上憲本月十八日乘舟遄返屬下印委各員俱赴碼頭迎接○德化縣縣試三覆題子曰有教無類二章廬山觀瀑賦以陡壁懸崖兩面觀爲韵賦得鶴與琴書共一船得船字樂天草堂淵明醉石不拘體韵○廿一日張瑞豐信局領解二批進山茶銀分爲一百二十八擔由德化縣典史熊雲峯少尉派差護送○有甲乙二鄕農執西門外泰來錢店票帖一紙計錢十千文向之取錢店夥辨係僞造詰問從何得此答稱路上所拾遂將甲乙扭送保甲局控請追究局員曹迪齋叅軍訊閣之下甲乙堅執前詞乃將票塗銷薄懲交保泰來主人以此風斷不相長又送縣究治德化縣楊少庭明府嚴訊再三判令各笞責一百板仍矢口不移嗣由鄕鄰出具保結邀恩省釋 
[德藩抵滬]  
　　前日德國親王亨利由香港乘旣非雍兵船抵吳淞口江蘇巡撫奎中丞江蘇藩司聶方伯江海關道蔡觀察同往恭迎并派小輪船名維多利亞者往接昨日午前十下鐘時亨利乘法公司鵬飛小火輪船抵英界大馬路迤東浦灘琼記碼頭德總領事署預備雙輪船式馬車二輛亨利及先鋒官隨從人等乘之至署中丞方伯觀察及海防同知劉司馬上海縣黄大令　法兩界公廨讞員張直刺鄭大令均迎於馬頭之畔旋往德署拜謁至午後一點鐘時始興辭而返亨利訂於二點鐘時乘馬車至北洋務局答拜滬上諸德商門外及浦中諸商船皆高懸五色彩旗光怪陸離臨風招展德署旗竿之上張極大國徽下綴各色小旗蓋以志敬賀也 
[上海官塲紀事]  
　　江蘇督糧道陸春江觀察日前由蘇起程至昨日黎明時始抵埠就南巿大馬頭下碇本邑文武印委各員均詣舟中呈遞手版觀察接見後遂卽命駕至各當道處答拜如禮○前署常鎭通海道曾觀察内熈因事到申在英界公廨暫駐行旌昨日午後三點鐘時命駕進城赴文武各衙門投刺拜謁○前日署江南提督李壽亭軍門秉節蒞滬江在舟中小駐昨晨命駕至英界公廨拜會讞員張賡三直刺直刺命家丁出爲擋駕 
[恭送法使]  
　　法使啓行已紀昨報兹悉招商局泰順輪船於昨晨九點鐘起椗法國總領事副領事曁繙譯文案各員皆登舟送别先是前晚十點鐘江蘇巡撫奎中丞江蘇藩司聶方伯江海關道蔡觀察各乘馬車至法總領事署拜會法使由西官迎入内廳與畢君晤談片刻及興辭而出法兵艦鳴砲三門以申敬意 
[大令騐屍　]  
　　昨日本報所紀猝斃報驗一則兹悉前日上海縣黄大令正欲命駕往騐忽報各憲往吳淞恭迎德國親王因卽隨之而往一面命地甲先往預備屍塲至昨日清晨八下鐘時始率同刑仵書役人等鳴騶出城早由地甲排設公案跪迎道左大令旣升坐先提十六鋪地甲裘鎭訊以死者作何生理因何在途猝斃爾於何時得知禀稱前日午刻小的聞知集水馬頭有一人斃於中途爰緅前往察視見其人口吐黄水形似病斃俄有汪四華者來稱是死者之弟以撑駕小船爲業日前由浙江省湖州府屬某縣承運漕米來滬嗣經浙江海運滬局總辦查知所裝之米類都細碎不堪不能收兌且死者向有病症至此因驚猝斃等情小的不敢擅行收殮是以於昨日清晨報案請騐大令詰訊汪四華供係原籍安徽某邑死者名四浦係小的之胞兄小的隨兄駕舟度日前月在湖州承裝漕米二十四石本月初抵滬泊舟南巿商船會館馬頭當時投海運局報騐據局中人謂所裝之米不堪收兌將船扣留由總辦大人提兄詰責著令賠償小的之兄無力賠償十分情急不知因何忽在中途倒斃叩求大老爺伸雪大令問爾兄向日有病否供稱略有病症高有才供是死者之表弟亦以操舟度日表兄一旦猝斃船被局中扣留小的等不能爲力務求大老爺代爲周全俾得早日完事大令飭退去命仵作如法檢騐良久唱報騐得已死汪四浦面色黄瘦口眼閉肚腹低陷手脚心均黄色又騐榖道不污且腿灣現有痧筋兩條委係因病後患痧身死並無别故大令離座親視無悮旋提汪四華至案謂爾兄實係病斃今爾願自行收殮否汪稱小的之兄客斃途中究不知因何致死跪求伸寃大令怒曰爾兄實由久病患痧身死本縣業已親騐無切何得堅執已意飭令當堂具結汪猶嘵嘵置辯大令向之開導謂爾兄如生前被人毆傷身死本縣自當根查爲爾兄伸寃斷不肯含糊了事今爾旣稱非係病斃應節指出傷痕在於何處本縣騐確不難照例查辦若無傷可指是爾藉屍圖詐亦當照例嚴辦汪至此俯首無言始肯具結惟　無力棺殮求免標封大令惟如所請爰命同仁輔元堂給棺著地甲妥爲收殮然後發壇浮厝汪復稱船被局中扣留須求大老爺設法開釋大令曰候本縣至總辦大人處替爾說情未知能否開釋汪遂叩謝而退大令卽命吏書將屍格塡明然後呵殿回署時已鐘聲十下矣 
[再停讞案]  
　　日來法界會審公廨讞員鄭景溪大令因他項公務紛繁以致連期停訊捕房案牘壓積頗多想公務稍閒卽當循照舊章依期問案也 
[局員治賊]  
　　昨有阿榮生者至楊樹浦慶祥弄第二十二號門牌陳寳康所開小烟寮竊取烟鎗等件甫走出門被事主瞥見當塲拘獲解入巡防局禀訴情由局員姚殿卿二尹立卽升座研訊以榮生行竊屬實喝令重笞五十板申斥一番縱之使去 
[賭徒解散]  
　　滬北楊樹浦華盛紡纱廠對面永興街第四十號門牌内有山東無業流氓在彼聚賭呼么喝六之聲通宵逹旦附近居鄰不能安枕昨日正在采烈興高之際衆鄰到彼喝阻若輩不服衆鄰聲言欲投巡防局控訴若輩始鳥獸散 
[芙蓉小刼]  
　　本邑英租界西棋盤街某花烟館有倡婦名金寳者雖係烟花隊中之下乘而淺笑輕顰亦足動人憐惜蓋秦淮烟柳中人也前晚虯箭沈沈殘月已墮狐燈愁業抑鬱無聊忽潛取紫霞膏和酒吞服及鴇兒知覺急延醫者救之而已臓腑如焚宛轉而斃矣噫飛絮三生難結多情之果優曇一現終爲短命之花其殆欲超色界天悮墮於風流窟中以致有此紅塵小刼耶亦可悲已 
 
 

Page 4

 
 
[一受傷送院]  
　　十六鋪新馬路建造橋梁以逹租界前日午後二點鐘時小工偶不經心將打樁之巨石墮至北岸壓傷甲乙丙三人頭顱足踝骨傷勎沈重由巡街捕禀知捕頭舁送大自鳴鐘捕房克總捕頭騐明傷痕飭送仁濟醫館療治○流氓阿松因向鞋底匠某甲藉端訛诈被甲邀同打鼓阿新報復在老北門吊橋遇阿松用刀連戳七下受傷甚重由捕拘入捕房騐明傷痕送院醫治據醫生云腰際一刀傷勢最重難保無性命之虞捕頭飭探將兇手務獲解案究辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[盜報章]  
　　紹興采訪友人云近日省憲札發各縣　學公會兩報所以開風氣而廣流傳山隂蓬萊驛驛夫承遞諸曁縣一分計報九册及公文一角裹以包袱行至距諸曁縣城二十里之廿里牌突遇綠林豪客將包袱刦去蓋疑其中有值錢之物也驛夫駭甚急投諸曁縣報案旋有鄕人在廿里牌樹林中拾得包袱啓而視之知係公件立卽送呈諸曁縣縣主沈劍芙大令當堂檢點毫不缺失乃慰勞鄕人不復追究 
[心誠保赤]  
　　揚州訪事人云每届春令兩淮運司例設保嬰牛痘局俾窮民之子女可以就近往種法良意美誠保赤之要圖也本届舊城仍設在贊化宫新城仍設在三元宫按日傳漿每口照例給錢二百文他處亦一律開辦惟今春天時寒沍各局雖開而往種者尚寥寥無幾也 
[飭禁屠牛]  
　　江西采訪友人云各屬私宰私販之風每歲以秋冬二季爲最盛諺有之曰青草牛肉食者生疔瘡是以春夏之交老饕輩尚有所忌憚也然賊匪竊取耕牛不論春夏秋冬無不宰以貨肉藩司翁筱山方伯關心民瘼深恐有礙農田爰卽通飭闔省地方官高懸厲禁婆心苦口不憚諄諄其札文曰江西布政使司翁爲札飭嚴禁事照得國家首重農功耕穫全資牛力所以私宰有禁私販有禁非徒愛於一牛乃所以重視農事也本司訪聞江省各府縣有等不法之徒專以買牛屠殺爲業以致賊徒恃有銷贓之路亦歲以竊牛爲生聞餘干縣之黄金埠進賢縣之牛纜塘等處及南贑九江一帶此風尤熾要知民間少一耕牛卽少耕十畝之田少收數十石之榖病農豢賊爲害實深現在東作方興需牛甚切合行通飭嚴禁爲此札仰該府卽便轉飭所屬一體嚴禁民間私開圈廠宰殺耕牛並禁止匪徒販賣倘敢故違立卽嚴拿到案照例加等治罪至於宰牛之家百務皆可謀生何竟忍其榖觫食牛之人五味均堪適口奚必嗜此腥膻况善惡之報如影隨形每見宰食耕牛者或生惡瘡或染瘟疫或受困苦或絕子孫貪利忘身其愚實甚尤在地方官剴切開導實力奉行於民命農功戢匪一舉而三善俱備切勿視爲具文是爲至要仍將遵辦緣由刻日具報毋違特札 
[迎神賽會]  
　　杭州訪事人云浙省鳳山門外江干有潮神廟焉神爲吳大夫伍員飭封平江王俗傳本月初六日誕辰是處居民例於先一日恭請神像朝闕並巡行各處本年由會首知照各班於是日黎明齊集各排位次一路由外塘直至螺螄門爲止然後由裏等而回前導除執事銜牌外如香亭馬導承差大班二皂　役禁役清音四起萬民傘十二頂扮演海鬼者二十四人及高蹺龍燈地戲文武判官提爐香盤等無不按步就班江防統領及保甲局員深恐滋事特派勇丁一路彈壓城廂内外觀者如堵墻亦極一時之盛也 
[甬上瑣聞]  
　　寗波訪事人云寗郡自上月以來米價逐漸加漲刻下上白米已漲至每石五元六角次者五元一二角最下者亦須五元左右且富家居爲奇货閉不肯糶　　者氓將何以爲生耶○月之十九日寗波江北孔浦某甲家娶東鄕陶公山某乙家因路途遥遠妝奩於前一日送往不料行至半途突被匪徒攔住搶掠一空柴船户某甲聞信前來救護被砍一刀恐不免有性命之虞也 
[鴛湖棹歌]  
　　嘉興訪事人云南匯鎭鄕間戴西港鄕民集資恭迎聖帝勝會繞游二日各鄕村挨次迎接赴宴奏樂欵神更有傳班敬演神戲以祈田蠶茂盛者城中男女老幼無不興高采烈約伴往觀○百物昻貴已非一日惟米價近更飛漲黄米每石須洋五元三角小民求升合者無不愁遐雙鎖油鹽柴菜亦各加倍洋價又短每圓祗易錢九百文窮民其何以爲生也○前報紀考船肇禍兹悉邑尊升堂提訊後判令甲乙丙枷責遊示差役至今尚未釋放也 
[上海縣署瑣案]  
　　前者徐劉氏控敖小毛强搶女兒一案前晚經帮審委員李二尹提集人証研訊徐小妹供是劉氏之女曾許字劉姓並未許字敖姓本月初七日傍晚在曹家渡某繅絲廠回家途中被敖阿和同子小毛等八人强搶到伊家逼令成親閉置房中九天姦污數次徐劉氏供丈夫患病故不到案女兒被敖姓强搶與小毛成親次日小婦人得悉往索反遭毆辱捆縛門外樹上叩求究辦劉太華投案禀稱徐小妹許配與小的之姪孫由莊徐兩人爲媒尚未迎娶現有庚帖呈覽敖阿和供前由敖海雲及徐姓爲媒聘定徐小妹爲媳曾出茶禮洋六元事隔十五年兹悉徐劉氏欲將小妹價賣與圖董張姓爲妾擇定本月初九日娶去小的情急故於初七晚雇小轎一乘伺小妹工罷回家納在轎中舁回與子成親小妹亦未倔强此事皆由劉氏誣控伊夫並不患病確係自知理屈不敢到堂呈上庚帖求核敖小毛供與父同敖雲海供徐小妹自幼許字姪兒小毛爲妻是小的與已故之徐關秀爲媒秀關卽係劉氏夫弟刻因劉氏欲將女另嫁是以姪兒循俗例搶親二尹以兩造各執傳訊地保金玉廷供徐小妹確係許字敖姓爲妻本月初七日聞欲另嫁人家故此搶親成婚初八日敖阿和邀同小的到徐家認親小妹之父已願惟劉氏堅不允從二尹謂敖劉兩姓俱有庚帖呈案難分曲直惟敖阿和不應恃蠻搶親雖令將敖阿和父子各責二百板著徐劉氏邀同丈夫到案覆訊人証一併交差收管○金陵人陳恭發前控姪婿陶世友退婚滋擾等情前經二尹飭候傳到媒人覆訊已紀前報前晚二尹又提案覆訊先據媒人戴禮和供陶世友前聘陳之姪女由故父爲媒並未退婚侯阿六供小的之岳母亦是媒人今因年老已回鎭江原籍此事曾說與小的知悉並未退婚小的等願具切結陶世友供因聘後無錢迎娶伯岳父陳恭發因嫌貧賴婚陳則强辯多端二尹駁之曰庚帖媒证確鑿豈容圖賴判令陳將姪女仍歸陶世友迎聚爲妻飭各具結完案○本縣前准英界公堂移送祁文銘控錢伯理不交棧單一案前日經二尹提訊祁供山東人開設同聚泰號錢開同福祥號將存棧洋貨賣與職員計銀六千餘兩至今延不交付棧單兹悉另押他處叩求追究錢伯理供同福祥係祁文銘自開雇李裕廷司帳監生爲夥初託監生將棧單抵銀二千八百兩又欲監生將單取回監生不允因而懷恨嗣同福祥虧本倒閉欠各洋行貨銀甚巨亦係監生經手向祁索付伊反赴公堂誣控求鑒二尹以兩造供詞不符又傳訊曹培玉供亦山東人雖在同福祥爲夥僅有十八天行卽關閉未見議單不知何人是號主故此事並不明白二尹判令將錢曹二人收押待質所候查明察核 
[英界公廨紀事]  
　　方沈氏方王氏張方氏在孔姓家中爭閙由五百四十號華捕拘送公廨經值日差據情禀明讞員張直刺一併交官媒看管候核○雉妓王小寳前晚在途拉客經四百八十號巡街華捕所見立卽拘至捕房捕頭飭送公廨由值日差禀明張直刺交官媒押候訊判○蔣阿寳楊子青在途互毆二百四十四號華捕一併拘至捕房轉送到廨經值日差據情禀明張直刺分别押候訊奪○病民王仁華貧病交迫殭臥路旁爲某號華捕拘解捕房轉送公廨由值日差禀明張直刺函送棲流公所醫養公○前由業廣司控王少齋欠銀不還等情張直刺飭提追繳旋查知王因他案管押縣署爰飭原差持函呈致黄大令大令閱之卽命將王交原命差帶回直刺押候訊核 
 
 

Page 10

 
 
[房紀事]  
　　北河南路天后宫前日有無業小流氓設攤開賭近爲藍副捕頭訪悉前日傳勇班包探前往拘獲數名禁押捕房若　　　　違仍在此處設賭昨日下午被石金榮胡瑞龍二包探拘獲朱阿金小杭州等八名解入捕房押候解送英界公廨究辦○前晚十下鐘時　　人不知於何處飲至酩酊大醉　　於虹口舊江橋畔旋聳身躍入清流鄕人陸士華見之竭力救起送入捕房捕頭令送往公濟醫院醫治○虹口公和祥碼頭小工廖則宣張阿發前日工作之餘竊取舊鐵數十磅被管碼頭西人查見立喚五百九十一號華捕將人贓一併帶入捕房押候解送英界公廨请讞員張賡三直刺訊究○小竊劉阿榮前晚闖至虹口吳淞路第八十九號門牌屋内翻箱倒篋竊取衣服報時鐘等件行至蓬路口被包探竇如海查見立卽拘入捕房押候解堂究辦 
[蘇省官報]  
　　三月二十四日新選泰興縣調署東臺縣韓惜陜西人禀到宜興縣下邾司巡檢沈企會禀知押解秋審人犯來省禀到卽辭臬轅牌示三月分考試候補佐職見謀改於廿七廿八兩日考試二品頂戴記名簡放道代理蘇州關羅嘉杰於廿六日午時在兩廣會館接印 
[江西官報] 　　 
　　府經文杏林禀謝拔委一次何延年由浮梁辦保甲回戴宗　由寗都查保甲回浮粱縣任玉琛缷事清理交代回張桂芬往鄱陽黄天懷往義寗楊樂修往贑縣俱催兵米銀户部主事鄭輔東辭行進京楊長逹往山西查探鋼鐵價值縣丞杜榮熈禀謝拔委一次彭錫審由德安查保甲回方炳禀謝拔委一次吳文荃湖口催兵米銀准補南豐羅坊司陳古春飭赴新任准補吉安通判范啓恆禀謝加級紀錄前署新疆葉城縣改指知縣甘澍禀辭進京王純武徐銘新俱加一級紀錄二次應衷記大功一次柳紹基酌委一次姚春融拔委一次柏長青由豐城催屯糧回杜仲淦上饒催墊欵回武光樽解漕折進京王子琛往東鄕催漕折 
[助振摭要]  
　　災區乞賑迄未蕆期所賴修德之人力挽時艱慷慨濟世轉餓者爲生活累仁積福厚報定膺矣天水甲外餘生求諸病速痊規元三百五十兩南潯李聯僊善士續助又募計十二户合洋二百元新吾居主人洋二百元虞山翁善士經募由招商局嚴芝楣先生交來規元八十六兩六錢無名氏爲合家平安由永吉號交來洋一百元松江張聲馳善士求病安洋一百元周啓承堂善士洋一百元林久生善士湖北洋一百元嘉樂堂善士由恆裕號交來洋一百元桐華館善士爲令郎病求速痊洋一百元鎭洋縣學任斵殊善士勸募先墊洋一百元茂苑張門孫氏完愿洋一百元淮安蔭紅軒女史由源同莊來足錢五十千文合規元四十二兩九錢一分温州無名氏由招商局交來洋五十元硤石塡修堂善士洋五十元甬江客次松門樵善士保佑老母康健家口平安洋五十元翛來子求病愈除根洋五十元古黟桃源氏洋五十元杭州胡朗軒善士奉祖母諭助洋五十元黎里張青士仁丈募陳留氏病愈保平安洋五十示徐氏完愿洋五十元陳杏帘善士洋四十元委解淮徐海等處以資接濟正在搔首問天愴匡災之無策得此捫心易地願行善其不遑積少成多彼轉徙靡依者當感皋仁風於弗置焉[  上海北巿絲業會館籌賑公所制施則敬謹誌]  
[上海六馬路仁濟善堂籌賑公所施子英經收山東順直湖北淮徐賑捐二月廿一至廿九日第三十三次清單]  
　　廿一江寛帳房交來知非子善士保平安洋四十元翰墨居裕厚堂劉各洋十元老北門汪裕泰衆友洋八元五角無名氏洋三元○廿二日聞氏求家庭四季平安洋二十元倪三如十元○廿三日厚德堂洋四百元章瀛氏洋五十元爛柯子金榮光翁來揚州綿力子各洋十元鄭卾生爲長子病求愈揚州無名氏各三元包文卿五角○廿四日明德堂洋五十元有恆齋主人松江韓德懋各洋二十元王恩塏洋十一元季珮霞求母病愈王隱名各洋十元苦力子求父母平安寳善堂紀各洋五元綿力子求萱堂平安二元以文瑶笙各一元松貴五角宗佑星伯各四角厚菴守仁各二角無名氏銅洋五元正記銅洋二元一角來順佐卿君甫各銅洋一元○廿五日湯毓昌洋二十元○廿六日昭告司命人洋二百元趙春山十元許寳琴六元沈鑒泉孫女病求愈三元周麗娟銀寳各二元○廿七日陳梓堂喜筵洋五十元敬記沈庶臣各洋二十元童震巽爲妻宋氏求病愈陸隱名求平安葛伯誠求紫石山人阮逵仲靳筱川五户各十元洪裕之方樂三張夢槎吳雨樵熊松三鄭國楨合王禮耕六户各洋四元徐筱堂盧衡章各三元謝讓伯劉照黎方應昌三户各二元張惠泉爲胞弟翼臣求病愈洋一元小洋三十角黄理純吳季才江秉鈞李錫田四户各一元無名氏八角李梅生四角○廿八日柳公館洋五元紀榮卿銅洋二元湯毓銓銅一元○廿九日三泰米行洋廿五元復丁代朱九甫寄售字屏外不來取移捐洋十二元疁城無力子爲妻葉氏保産平安洋四元○二月份共收銀四百兩洋三千五百五十元零五角扯七五申元二千六百六十二兩八錢七分半以上共收元三千零六十二兩八錢七分半銅洋七十一元一角連前共收元四萬九千七百九十兩零零三分六釐除解各賑欵外凈存元五十三兩七錢三分四釐銅洋七十三元一角 
 
 
 

Page 11

 
 
   
 
 

Page 12

 
 
[光緖二十四年三月十八日京報全錄]  
　　宫門抄○楚督張奏爲耆臣會試重逢鹿鳴懇恩施行摺○越撫廖奏爲頭批漕船北上摺○桂撫黄奏爲盤查司庫摺○又奏爲解散會匪緣由片○湘撫陳奏爲減收米榖稅厘片○吉林將軍延奏爲都統請假修墓請旨簡放摺○三月十八日户部通政司詹事府正藍旗值日無引見○怡王由東陵回京請安○順王由西陵回京請安○莊王等搜檢覆命○定公假满請安○謨貝子彈壓覆命○敬信等稽察接談換卷覆命○溥良等塲内專摺請安○奕杕等專司稽察覆命○恭王續假十日○奎順續假二十日○召見軍機張蔭桓○皇上明日辦事後由頣和園還宫○○頭品頂戴湖廣總督臣張之洞頭品頂戴湖北巡撫臣譚繼洵跪奏爲耆臣會試重逢循例奏懇恩施恭摺仰祈聖鑒事竊據湖北布政使王之春詳據署均州知州李華傑據候選訓導蕭光熈等呈稱同邑三品卿銜已革前雲南巡撫賈洪詔現年九十三歲均州人由廪生中式道光十九年已亥恩科湖北鄕試舉人二十年庚子恩科進士以卽用知縣歴官雲南定遠昆明等縣洊擢景東直隸廳同知順寗府知府迤南道貴州按察使雲南布政使嗣復奉命補授雲南巡撫告病罷職回籍先後主講矩陽府均州各書院前值鄕試已届周甲之期業經呈蒙援例奏請於光緖二十三年丁酉正科重宴鹿鳴欽奉上諭著加恩賞給三品卿銜准其重赴鹿鳴筵宴等因欽此兹計道光庚子恩科進士至光緖二十六年庚子花甲一周例准重赴恩榮筵宴惟光緖二十六年並非會試年分溯查例案向准提前辦理如河南在籍知州銜前四川高縣知縣郭鑑庚嘉慶已卯恩科進士於光緖三年丁丑正科奏奉諭旨准其豫期重赴恩榮筵宴在案核與賈洪詔情事相同惟係三品以上大員例應專摺陳奏公請援案歸於光緖二十四年戊戌正科豫宴奏懇恩施等情詳請具奏前來臣等伏查三品卿銜已革前雲南巡撫賈洪詔早登科第出宰滇池典郡監司兼治軍書勞勩開藩陳臬勉支時局艱危特邀知遇之榮專圻晉擢未竭浥埃之報攖疾歸休忠愛微忱退補彌勤於晚歲奬成後進鄕居無愧爲老成往年載詠食苹卿銜寵錫今日重逢簪香人瑞同稱允推黄耈儒臣春榜瞬周夫甲紀竊冀紫宸優眷禮闈豫沛乎申綸合無仰懇天恩俯准賈洪诏於本年戊戌正科會試重赴恩榮筵宴應否賞給加銜以示優異出自鴻施非臣等所敢擅擬除將册結送部外謹會同湖北學政臣王同愈合詞恭摺具奏伏乞皇上聖鑒謹奏奉硃批另有旨欽此○○頭品頂戴浙江巡撫臣廖壽豐跪奏爲恭報海運漕船頭批開行日期仰祈聖鑒事竊照浙江省光緖二十四年起運二十三年漕白交倉正耗等米四十三萬一千一百餘石業經奏明仍由海運逕交通壩以期妥速兹據海運滬局委員候補知府蔡增光禀稱本届海運漕白糧米分作三批放洋現在頭批米石據各州縣剥運到滬經該員會督斛手逐日交兌計起運漕白交倉正耗米二十三萬六千六百八十餘石内輪船裝運米一十九萬三千九百一十餘石商船裝運米四萬二千七百六十餘石定於二月初八日飭令各船陸續開至崇明十滧地方候風放洋等情前來除飛咨江蘇山東直隸各省督撫臣轉飭沿海水師實力迎護並飭將二三批糧米迅速運兌接續放洋外理合循案恭摺由驛具奏伏乞皇上聖鑒謹奏奉硃批户部知道欽此○○廣西巡撫臣黄槐森跪奏爲年底盤查司庫恭摺奏聞事恭查嘉慶十二年正月内接准部咨欽奉上諭督撫盤查司庫均當實力清查著於每年封印後親赴藩庫將本年收支正雜欵項逐一詳查取結送部等因欽此歴經遵辦在案兹光緖二十三年封印後應行盤查之期據藩司游智開將司庫儲存各項銀數截至光緖二十三年底止造具册結呈送盤查前來臣逐加查核藩司庫儲存正項銀三萬二千七百一十五兩一錢一厘四毫九絲五忽四微又雜項等欵銀一十一萬八千四百八十五兩九錢二分一厘九毫六絲七忽五微又奉文扣存軍需成銀三千六百二十三兩六錢六分一厘七毫七絲三共銀一十五萬四千八百二十四兩六錢八分五釐二毫三絲二忽九微卽於十二月二十九日親赴司庫盤騐實存無虧除將印結加結送部查核外事合恭摺具奏伏乞皇上聖鑒謹奏奉硃批户部知道欽此○○黄槐森片再臣於本年正月初九日承准軍機大臣字寄光緖二十三年十二月初九日奉上諭有人奏廣西興安全州一帶匪首至今未獲實因横州一案辦理不善以致釀成事端梧州太平等關及西江口岸商埠華洋雜處更恐匪類潛滋又聞廣東交界地方會匪出没無常請飭恊同兠拿等語著譚鍾麟黄槐森嚴飭所屬文武員弁將未獲盜犯實力搜捕其通商口岸及兩省交界之區尤應認眞拿辦以弭隱患等因欽此臣自到省以來幾及兩月於地方情形詳加體察查興安全州一帶現在尚屬安靖至横州當時辦理如何不善已札行經管官詳細查覆是否與臣查訪相符確核辦理並經電商督臣譚鍾麟於通商口岸及廣東交界地方設法防護實力搜捕以清匪蹤而消隱患惟廣西山深箐密伏莽素多兼以民情浮動會匪煽惑愚頑每易信從去年十二月間突有柳州府屬馬平縣屬會匪殺人祭旗起事欲撲府城復聞該會匪被官兵打散後竄入雒容融縣慶遠府屬宜山縣等處希圖嘯聚以致土匪聞風蠢動臣立調各路及省城防營前赴各該處協同地方文武員弁嚴行防禦勦撫兼施仰賴聖主洪福擒斬首要解散脅從現已民心安定地方敉平但此等匪徒散則爲民聚則爲宼實恐防不勝防臣已專派妥員分赴有匪村墟會同地方文武員弁懸賞購線搜拿積匪認眞保甲力圖善後以期一勞永逸容俟查辦清楚再會同督臣將詳細情形確切具奏所有柳州慶遠府屬會匪起事及解散各緣由謹先附陳上紓宸厪伏乞聖鑒謹奏奉硃批知道了仍著嚴飭文武員弁搜拿積匪以除伏莽欽此○○陳寳箴片再查湘省榖米雜糧厘金經前護撫臣王廉奏請照章徵收旋因光緖二十一年雨澤愆期丰衡等府所屬州縣收成極爲歉薄全賴商運周轉經臣奏將本省境内裝運榖米雜糧免收厘金在案兹據總理湖南厘金局務布政使何樞等詳稱上年歲收豐稔糧價平减當此餉項奇絀需用萬緊之際不能不籌計及此緣入欵多一分收數卽出欵獲一分補苴自應仍行一律徵收惟念歉收之後元氣甫復似應於籌備餉需之中仍寓體恤商民之意擬講將雜糧等項並販運出境榖米照舊抽收外所有境内販運榖米兩項查照向章米每石抽收制鐷二十文减爲十六文榖每石抽收制錢十文减爲八文以示體恤等情詳詳具奏前來臣查該局所詳係爲籌備餉需起見其請將境内販運榖米分别减收亦係體察情形於恤民裕課之間酌中定議自應均如所擬辦理除批飭出示曉諭並分行各局卡遵照曁咨户部外謹附片陳明伏乞聖鑒謹奏奉硃批户部知道欽此○○延茂片再據伯都訥副都統柏英咨稱竊柏英籍隸京旗自仰蒙恩命簡放伯都訥副都統到任以來迄今十載祖墓乏人經理瞻望松楸每深馳念近接家信知連年夏秋之間山水暴發祖墓多被冲刷坍塌日甚必須迅速修理方保無虞值此春融凍解正當施工之際查現在訥屬地方尚稱安謐合無仰懇天恩俯准除去往返程途賞假三個月俾得回旗修墓以妥先靈俟假期届满卽當赶緊回任供職等情咨請代奏前來奴才復查無異係屬實情理合附片具陳伏乞聖鑒訓示遵行謹奏請旨奉硃批柏英著賞假三個月欽此　 
 
