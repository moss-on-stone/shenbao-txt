# 1894 - 68 - 4907503

 

Page 1

 
 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閲者色舞眉飛雖體例倣乎章回萌筆意高超頗足别　生　茲用鉛字白紙排印復售名人　繪成圖刻已告成分裝四册核定每部洋銀五角諸君子請臨本　三洋涇　煥文書局及逢源里熙記書莊購取可也 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○咸豐　東華錄碼洋二元五角○左文襄公奏疏碼洋四元○繪圖三國演義碼洋二元○駁案彙編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月痕碼洋四角○徐○客　記碼洋六角○永慶昇平碼洋三角○玉堂字彙碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大淸會典碼洋一元六角○六科準純六套實洋五元五角諸君欲購者請移玉申報館帳房可也此佈 
[水師客問]  
　　客有問於余者曰中國海軍之水師與長江之水師有以異乎余曰異甚客曰敢問其所以異余曰海軍水師多係輪船有所謂鐵甲船者有所謂鐵脅船者有所謂蚊子快船者大都所以習風潮熟沙線與海外强敵相爭持於洪濤巨浸之中者也長江水師則初無輪船其船制與海軍迥乎不同可以一見而知也客曰海軍皆用鐵甲兵輪則其船身之堅固勝於長江水師兵船不啻數倍意者管帶海軍諸船食祿亦較長江爲優顧何以海軍雖係初創約計亦逾十年而不聞何處得功何處破敵但令管帶諸人安處兵輪坐收修理懸額一切之利而且可以陞官可以發財爲近日武員仕途中終南之捷徑而長江水師船不如彼械不如彼其弁勇食祿亦不如彼而乃自立水師以來元惡大憝由此剿除盖前此髮逆方張倘無水師以扼其吭而拊其背則東伏西竄出沒無常破之殊非易易一經創立水師沿江上下星羅棊布防其衝突而攻其窩巢不數年而巨逆授首大患以平其功實出海軍之上何以船械則不如海軍而見功乃過於海軍遠甚也余曰海軍初創雖已有年而訓練試演尚復不遺餘力以今日中國之海軍較諸前日馬尾被燬石浦自沈則高出數倍矣其所以不能見功者正妙在無功可見也國家備兵原期其備而不用近來河淸海晏烽火無驚則又從何處見功而坐鎭從容已足以奠人心於磐石此正以不見功爲功者也若夫長江之水師則正當粤匪蟠踞竄擾之際其勢披猖堵勦殊爲棘手自創立水師而後足以制賊之死命其中規模一切余本不甚詳晣近以曲園先生委以彭剛直公藎蹟圖屬授畫師爲之摹繪將以泐石圖凡二十幅其中言長江一帶水師兵船頗爲明晰始恍然於當日見功之大且捷者盖煞費苦心也查戰船一項湘軍所部最大之船名曰拖罟其次一等者則曰長龍曰快蟹人之談長江水師者但知有長龍砲船而已拖罟快蟹竟有茫乎不識者拖罟極大專以作糧臺及文案幕賓所居之所第二等卽爲快蟹作爲大帥之坐船至第三等乃爲長龍四等則爲舢板每一營設長龍船三四號舢板船數十號每船皆設哨官一員衝鋒打仗皆用舢板船當先而大船則作爲老營每船皆有頭砲尾枹各一尊腰砲左右各一尊凡砲四尊其砲皆如短抬槍所謂劈山砲者是也砲下各架一鐵叉可以旋轉自如每一長龍船上設槳勇二十名杉板船上則槳勇十二名砲勇兩名舵勇一名臨陣則將船艄帳房拆去僅留威武架三面上插艄旗一對長矛鋼乂數桿或懸籐牌兩面戰時紀律極嚴動必成行立必成列或一排或數排啣尾如柳穿魚盡以排砲當先循環接應其有火攻鏖戰間用火箭噴筒火彈等物大帥之坐船則在後督隊戰時多用紥包巾短衣結束着怏靴雖以哨官統帶曁督隊之大員有時或戴頂帽亦不用紅纓惟綴貂尾而已勇丁則皆以布包頭身衣號褂赤足草屨船小而輕行便而捷砲靈而準勇少而精夫是以奏功如是之捷朝廷深倚長江水師爲重夫是以楊彭二公每歲一人泝江而上一人沿江而下巡閲簡視不令懈弛彭公又獨任巡江者數十年今復以黃昌岐尚書爵軍門繼彭公之後蓋視之如此其重也然而長江水師但可以防内訌不足以禦外侮若欲於驚濤駭浪之中靖海氛而遏强敵則固非海軍水師不可然而今日之海軍自創設以來已閲二十載子所� 
慮者以爲無所見功我所慮者則不慮其無所見功慮其無可見功也安居於内地正如高克之師逍遙乎河上極遠之地不過駛至朝鮮而止外海風濤不甚習慣而欲使之與强敵相持於汪洋巨浸之中是則所不敢十分恭惟者耳至於海軍水師與長江水師之所以異則固一見而可知無煩縷晣言之已 
[本館接奉電音]  
　　昨由京友電傳上諭二道敬謹譯登○二月初六日奉上諭劉樹堂奏撫臣政聲卓著遺愛在民懇請立傳建祠一摺已故浙江巡撫崧駿自調任浙江以來於該省漕務賑撫水利海塘各要務均能認眞籌辦其餘地方公事亦悉心經理勞瘁不辭據劉樹堂轉據該省紳士前兵部侍郎朱智等臚呈該故撫政聲治蹟同詞呈請實屬勤勞卓著遺愛在民著宣付國史館立傳並准其於浙江省城捐建專祠列入祀典由地方官春秋致祭以彰藎蹟該衙門知道欽此同日奉上諭楊昌濬奏提督因病出缺懇請優卹一摺甘肅提督周達武於咸豐年間由武童投効湘軍轉戰湖南江西湖北安徽等省所向有功嗣在四川剿辦股匪曁平定貴州苗匪立功尤偉補授四川建昌鎭總兵洊升貴州提督朕御極後簡放甘肅提督在任十有七年講求軍政紀律嚴明兵民悦服兹聞溘逝軫恤良深周達武著照提督例從優議卹加恩予謚並准其於立功省分建立專祠戰功事蹟宣付國史館立傳以彰忠藎該衙門知道欽此 
[御爐香篆]  
　　大淸欽命總理各國事務和碩慶親王大學士管理户部事務福軍機大臣兵部尚書孫軍機大臣吏部左侍郎徐吏部右侍郎廖户部左侍郎崇户部左侍郎兼署禮部右侍郎張爲照會事光緖二十年十月初十日恭逢慈禧端佑康頤昭豫莊誠壽恭欽獻皇太后六旬萬壽普大同慶中國大皇帝率天下臣民届期同申祝嘏舉行慶典中國與貴國睦誼夙敦理宜備文布告除由本國出使貴國大臣照會貴國政府外相應照會貴大臣可也須至照會者○兵部爲咨行事職方司案呈查定例各旗營軍政保薦卓異奉旨交軍機處記名以副都統之頭等侍衛冠軍使驍騎叅領前鋒叅領護理叅領内外鳥槍護軍叅領營總龔長翼尉等員應於每年開印後取具本佐領圖片開明年歲三代姓氏出身履歴現在有無各項事故務於卽日自行呈報軍機處查照相應知照貴旗轉行遵照○禮 
 
 

Page 2

 
 
部爲曉諭事照得各省新中舉人例於會試年二月十五日在貢院覆試本年甲午恩科會試各省新中舉人照例於二月十五日在貢院覆試爲此出示曉諭各直省新中舉人等知悉務於二月初一日起迅卽取具同鄉京官印結親身赴部納卷勿得假手長班人等任意包攬積壓致有貽誤各宜懔遵毋違特示○侍衛處爲知照事正月十三日奉旨朕於明日辦事後由乾淸宮檐前乘轎出乾淸門走景連門至奉先殿拈香行禮畢進景運門内左門走長街御前侍衛隨同出順貞門神武門進北上門由西山道至壽皇殿拈香行禮御前大臣侍衛内廷行走王軍機大臣等隨同行禮畢仍由西山道出北上門進神武門順貞門還宮用膳召見大臣卯初二刻預備欽此○近來時尚之衣日趨華美敬聞我皇上返古崇樸一切服色悉遵成憲凡百臣庶何得聽由自便致違朝廷定制刻下　諭令王大臣等此後進内當差引見咸穿天藍袍大小官員袍褂團花不得擅用大團壽字江山萬代之類除上賞准其服用外餘皆用二座龍宗室人員朝珠活計所用之繩不得用黃色均應照禮制定章服用云○兵部示傳所有正月分營衛武職候補人員投供於本月十九日午刻赴部投供二十一日午刻赴部過堂各員凛遵勿違○正月二十五日　皇太后御慈寍宮筵宴所有侍宴之王公文武百官照例各有賞物親王以下二品以上由内頒給其三品以下交由禮部給領所賜之物照例各予八色○侍衛處爲知照事正月十四日奉旨朕於明日辦事後卯初乘轎出順貞門神武門進北上門走西栅欄門至　大高殿供元宵畢出東隨墻門進景山西門由西山道至壽皇殿供元宵内廷行走王等隨同行禮畢由西山道出北上門進神武門順貞門還宮卯正由乾淸宮檐前乘轎出乾淸門走保和殿後槅扇升寳座筵宴畢仍走後槅扇進乾淸門還宮用膳召見大臣畢出内右門隆宗門西華門進西苑門德昌門出仁曜門至豐澤園門步詣頤年殿皇太后前請安待戲畢出豐澤園門進仁曜門出德昌門西苑門進西華門隆宗門内右門還宮欽此○肅親王隆懃丁憂後所充管宴大臣現値舉行慈寍宮筵宴事煩責重應卽派員署理以資鈐朿經正藍漢都統開列都統銜名請旨派署正月十四日奉硃筆圈出正紅旗漢軍都統熙敬欽此○慈寗宮筵宴非僅光緖建元以來初次舉行卽咸豐同治兩朝亦未舉行此鉅典皇太后命先於正月二十四日由西苑還蹕大内儲秀宮以便二十五二十六二十七三日舉行宴禮並於二十四二十五二十六二十七傳南府優伶在大内寍壽宮演戲四日○吏部示傳現出有兩浙西路塲鹽大使一缺查有在部投供之新海防遇缺先鹽大使李長漣應行擬補相應示傳該員限三日親身赴部騐到並將執照携帶呈騐毋違 
[京師火警]  
　　正月十四日下午四點鐘時京師西四牌樓北護國寺西廓下某姓廚房失愼一時烟燄衝霄警鑼四出官廳水會汲桶先後馳至分投撲救并拆去平屋二楹得以立時熄滅是日淸晨西四牌樓醬房胡同堆撥一楹忽然火起紅籌四報卽由附近居人紛紛以水澆灌迨汲桶至已火滅烟消矣 
[營口火災]  
　　正月初九晚二更後營口東興玉柴行失火燒去稻草一大垜計値銀六七百兩幸救護者多不致蔓延無際初十晚將及二鼓又聞警鑼亂鳴探之知火起於西八家子何家塘東岸彭姓草垜中適院中有積雪一堆諸人取以窨之火隨得熄 
[蜀中火警]  
　　渝城訪事人云正月初五夜三更後楊子壩某户失愼光燄燭天城中人皆在夢中驚起幸水龍馳至竭力灌救其勢頓衰僅焚去鋪户三家附近藥材等行均得無恙惟某甲執持水龍管站立墻頭忽聞轟然一聲墻垣傾倒甲與某乙同時壓斃次日檢出屍骸已成虀粉亦慘矣哉 
[雨中失火]  
　　金陵自正月下旬以來陰雲密布春雨連綿凡最易引火之物亦皆潮濕難燃乃二月初一日晚炊後水西門外莫愁湖某姓忽遭回祿昏黑中赤燄熊熊其光倍熾是時簷牙滴溜淅瀝有聲而著雨如膏火勢曾不稍减直待拆斷火路其燄始息計焚去瓦屋八九間詢其起火之由蓋因洋油悞事煤氣猛烈一發難收故炎炎之勢非雨師所能滅云 
[濬河停工]  
　　正月下浣金陵各營勇開濬河道正在踴躍從公忽逢淫雨不止上憲諭令暫停工作而於東西兩頭築壩以蓄水勢詎料滂沱不已山水驟來隄防立潰奔流各處凡工程未竣之河轉瞬間皆成澤國跳板箕畚之類隨波漂泊莫知所之雙槳往來中流自在再欲涸其流濬其游恐非易事耳 
[方伯行期]  
　　金陵訪事人手畢云江甯藩司瑞方伯定期於初六日三點鐘起程上江二首縣飭人赴皇華館搭蓋綵棚爲送行各員憇息之所然則蒞滬之期當不遠矣 
[向島探梅記]  
　　日本訪事人來信云通國紡績所多至二十餘處所用鋌子共五十三萬條一晝夜每鋌可紡棉紗十二兩核計每日應用棉花四十萬斤國中所出棉花寥寥無幾而印度棉花之上等者每百斤須銀三十三元中等二十二元下等二十元美國棉花自二十七元至二十元惟中國運往者每百斤不及十八元故各所均以中國貨爲大宗進口者較多於各國云○去冬奉命將衆議院議員解散後今年應另行選舉政府恐各黨互相爭競厥禍非輕因由内務大臣召各地方官入京再三諄諭令各府縣知事及警察長等預爲之備現届總選舉之際各處仍有黨人貲雇壯士仇殺長野縣禍端最烈政府派兵前去防維櫔木縣田村新井兩黨壯士相爭良久各有負傷者琦玉縣第四區各警察署令自由國民兩黨不准携帶戎器并將兩黨中壯士所携兵刃一律查收上月二十七號午前豐橋電達東京言昨夜自由黨人在富岡放火焚去三家又有壯士十五名拔刀入日吉村警察官蒼黃失措村民亦驚駭非常同日午後來電言昨夜富岡暴爲之壯士刻已拘到五名其他府縣以此事報者竟日有所聞何日人之好亂若此耶○橫濵有西人數名通謀僞造香港上海某號手憑向平沼銀行誑去銀十二萬元附美國敗魯其子古郵船逃去刻下正在偵探也○前年向英國定造軍艦名曰吉野至去歲落成政府特派士官水師前往駛回去冬由英國啓行上月二十四號已安抵香港當卽電達海軍省定於三月一號至日本吳港 
[襄水春鱗]  
　　蕪湖訪事人云英領事署建於江口雨耕山之巔樓臺寂靜花木繁昌每一登臨足令人遣旅懷而消俗慮西南墻外有山坡一角荒塚纍纍遠近愚民時或於此大便靑天白日毫不知羞領事厭之屢次函請洋務局出示禁止並令地保不時驅逐正月十七日上午又有某鄉民道經牆外蹲地出恭領事推窓見之命人獲交地保解送洋務局責懲局員以地保平時毫不過問亦有應得之咎因併笞責荷枷發交領事署前示衆領事謂地保向由本署傳喚並無過失何致受刑疑爲華官有意譏諷乃函致道憲瑣瑣申辯袁觀察飭局員速將地保開釋一面出示榜貼墻隅仍令地保看守然此處地當孔道愚民烏知禁忌浹旬以來悞犯者不知凡幾皆被送局笞臀荷校局中所備之枷幾於不敷應用如此辦理恐終非善策也○原任福建布政使潘彬卿方伯之公子去冬由滬扶靈柩回涇縣珂里至新正事畢出山道經蕪湖小住花街宮保第本宅與賢竹林盤桓數日元宵後二日料理起程先命家丁將行李搬上躉船尚有枕箱俟晚餐後隨身携帶詎席尚未散枕箱已不翼而飛搜索無蹤不得已暫緩行期連日遣人四出偵求不識能秦庭璧返否○落燈風裏苦雨連朝江潮陡漲數尺山水更一瀉無餘匯注出江幾如黃河之水來從天上兩岸商䑸估舶咸停橈以避不敢當其鋒正月二十七日寗淵觀河干有一雜貨船見風雨少停急欲行駛甫經解纜卽被怒浪激翻一煤炭船停泊關前震蕩之餘卽沈沒波心船貨俱失其餘失事者尚難悉數山洪暴决如此洵可畏也○土藥局兼洋務會辦吳春農太守因事辭差上游遴委候補府楊慧峯太守接辦正在部署到差適寗國府林太守禀報丁憂急需署理甯國土客雜處素稱難治楊太守前曾署理斯缺 
 
 

Page 3

 
 
上海遂委令往署於正月廿七日懸牌然則土藥一差又須另委矣○老湘後營由金陵移駐於此已歲琯三更矣營中向有水龍一架兹又從上海添購其一以便聞警往救○正月下浣以來天氣凝寒時聞密雨夭桃穠李都被靑皇勒住未許偷嫁東風當此米石暢消米船櫛比而淋漓大雨未能駄負上船安得碧翁翁速放晴曦以活窮民之命哉○去年各項貿易淸寥是以店夥之閒居者較往年爲衆少年子弟平時喜學時流得有餘錢卽縱情於花天酒地一經歇業則如熱鍋之蟻行坐不安遍謁曹邱懇爲推轂此中光景殊可憐也○委辦甯國府屬墾務保甲委員吳士靑觀察於正月二十八日由省垣公幹遄返道出鳩江關道以下各員互相晤叙文酒之會無日無之至本月初旬由内河回差次 
[記瘋狗]  
　　杭有賣鹽者名阿三逸其姓家居紅門局一日負空擔至洋市街突一狗從弄内奔出後有四五人持棍追之方駐足以觀而狗已奔至出其不意將足脛咬傷追者乃舍狗而救人先將阿三扶起再以烟末敷其傷處告以此係瘋狗旣被咬傷必赶緊調理一經潰爛恐爲終身之害移時阿三痛楚稍定乃稱謝而歸意欲就醫診治又苦無錢鄰有業機坊者知烏龍巷金姓處有藥布施頗稱靈騐因往乞取金不與云須親見其傷方可付給蓋恐傷重藥輕終歸無益傷輕藥重則又易傷元氣也鄰歸爲扶阿三至金處金審視良久出藥數丸令以開水送下外敷以紅色藥粉并給丸藥二包云須分二日服下能大瀉卽無患特不知此藥果靈騐否耶 
[上海官塲紀事]  
　　江蘇督糧道吳廣涵觀察承潞現已將頭帮糧米一律騐竣本擬初八日乘輪船至江寍嗣以公務未淸改於前晚乘招商局江寛輪船前往各當道咸詣舟次恭送行旌○昨晨婁縣張小山大令因公來滬舟泊大東門外大碼頭旋赴道轅禀見聶觀察○原任浙江巡撫崧振靑中丞靈柩由公子扶回京邸將次過申上海縣黃愛棠大令聞之卽飭辦差家丁預備一切 
[蠻觸紛爭]  
　　寍波木工某甲在本邑楊樹浦機器織布局工作前日淸晨偶至效績里口大便門者某乙見而惡之扭交局中所雇巡丁衆木工聞信齊來互相口角此拳彼脚毆鬥不休旋經巡丁頭目爲之勸開相約至局之北首某老虎灶啜茗責令巡丁付給茶資巡丁心有不甘奔赴帳房哭訴司帳人意欲送官懲治而不識甲之面目卽姓氏亦無從訪明惟有默爲隱忍而已 
[抗捐判押]  
　　唐家弄一帶房屋由工部局收取四季捐居民不願繳付以致肇釁由捕拘拿某甲候解公堂此已列報昨由二百八十七號華捕將甲卽李阿寳解案禀稱前日偕西捕等至陸家宅收捐遇見流氓李阿寳糾同婦女等手持糞杓竹竿揚言欲潑糞于收捐人身上告以並不至爾處收捐爾何得似此凶橫李一味恃蠻將捐票奪去撕毁是以拘獲送案五十六五十九等號印捕供與同李阿寳供本邑人巡捕突來收捐母親央懇暫遲待措銀後卽行付出巡捕不依欲將母親拘拿小的勸阻致相爭執並未糾同婦女霸阻收捐宋通刺以李阿寳不應胡鬧至此判押十四日以示懲儆 
[考騐代書]  
　　本縣代書向有四名後經黃大令裁减二名日前呈求補添二名以免誤公而符舊制黃大令允之特於前晚十下鐘時傳集各代書考騐旋騐得全士廉趙允成二名可以充當遂當堂給發木戳 
[滬城塗説]  
　　本邑人王阿五賃屋王婆庵與甲乙等友人同住素習攻木早出晚歸本月某日之晚行經右營署前忽發瘋癲跌仆於地受傷甚重一息奄奄甲知之倩人用板門舁回將返門前早經氣絶乃商諸各友購買棺衾於昨日收殮吁亦慘哉○有混名牌位阿三者向在城中開設小木作前晚就也是園浜設攤擲骰各賭徒正在興高采烈突有金陵人五十子賭輸口角以致互毆五十子力不能勝奔回家内訴知其姊夫某甲甲向在某營當護勇固赳赳武夫也一聞此言勃然大怒奔至阿三處將攤推倒揪其髮辮猛飛一足踢之適中要害以致受傷昏仆於途氣如絲弱旁觀者咸懷忿恨欲將甲獲送巡防局請懲甲見衆怒難平抽身遁去阿三則由其妻令人舁回一面邀集友人尋甲理論噫此亦因賭而肇事也堂堂總巡之告示奈何竟視若弁髦哉 
[籲請追提]  
　　申泰源執事陳本初吞烟斃命由其子陳道衡遣抱赴法公堂禀訴司帳舞弊侵吞致父惶急自盡求請究追已紀前報昨日堂期陳又遣抱呈湯雲亭投案求催并稱司帳之弟現在洋行街某糖行求請提追同轉問保人俞春波何時可到答稱由靑浦而至蘇州約須半月方能來滬同轉著退去聽候傳質 
[上海巡局瑣案]  
　　本城豫園各茶肆演説平話聽者如雲巡防東局委員王二尹厲禁高懸一律驅逐猶恐利之所在不免陽奉陰違遂於昨日出示懸掛城隍廟頭門略謂園内各茶館藉説書爲名招集無賴演唱攤簧不惟引誘良家子弟且男女混雜於風化攸關故特出示諭禁如各茶館主有違犯情事一經查出定卽提局重懲不貸各宜凛遵毋違○前日福順協興合和三猪行遣夥驅豕二十餘頭過陸家石橋忽一豕走入汪義泰米店經協興夥小進發捉出米店學徒某甲責其汚穢店堂互相口角福順夥陸阿二突糾同合和夥王福全將甲扭住痛毆甲師汪某知之不肯甘休立投十六鋪巡防北局控告局員祝翼雲二尹將一干人提案訊供之下俱俯首無詞爰判令將陸重責一百二十板著具改過切結存案備查小進發及王痛加申斥從寛免究 
[英公廨晚堂案]  
　　某處巡防局函送衛凈蘭控常元莊夥邵日泉掯付票銀一案經讞員蔡二源太守飭兩造交保候訊前晚宋通刺升堂提訊凌正禀稱前有内姪蔣照林將常元莊期票一帋計洋銀二百七十元向小的掉去現洋銀約至年終歸還小的于大除夕著衛往收掯勒不付爲此扭赴巡防局轉解案下通刺謂爾係縣署革役因何滋生事端禀稱小的前因犯案斥革今已悔過在寳山縣署充當捕役並無硬索情事蔡丕珏供稱小的向開石作曾與同業人蔣東昌卽照林合包四馬路捕房工程業已告竣應找銀九百餘兩上年臘杪蔣私自領出避匿無蹤以致所借常元莊票洋銀未能交付現經邀集同業董事商議定妥卽可付淸矣通刺謂凌本應責懲今姑記責著當堂具改過切結諭令蔡邀集同業公正人赶緊妥爲料理○費銀福控胞弟正福族叔坤山串賣幼子等情宋通刺飭提坤山到案交人保出者交正福前晚升堂集訊銀福訴稱小的係金匱人向在紅廟弄口開銅作妻子病故遺下幼孩一口當卽扶柩回籍囑正福代管店務幼孩寄養王錢氏家及至冬間小的來滬不見幼孩詢問正福含糊以答留心查訪始悉被正福串同坤山售與陳桂廷是以控求恩斷正福供稱小的記得是年六月嫂嫂故後哥哥扶柩回籍向小的言欲將幼孩寄名與人旋由王錢氏説合寄名桂廷爲螟蛉子得洋銀七元以四元爲嫂嫂接煞費三元於七月十一日哥哥來滬當面交付彼時由小的領至桂廷處對明哥哥並不翻悔今忽朦控求恩明鑒桂廷供稱小的在治下開錢鋪前由王錢氏爲媒撫銀福之幼子爲螟蛉出洋銀七元由正福作主繕立文劵七月銀福偕醫生徐忠陽至小的處看明所書契劵並不翻悔至今事隔多年忽投案控告爲此據實聲明坤山阿福同供稱小的等與銀福同族此事實不知情通刺令銀福找尋王錢氏並令桂廷邀到徐姓來案覆訊正福交人保出坤山阿福當堂省釋 
[英界公堂瑣案]  
　　包探何瑞福禀新閘藥水廠西人密司猛報失棉花子七百五十擔存在浦東三井洋行棧房之棧單一紙查據三井洋行中人言此項棉花子早由藥水廠派人持單出貨安有報失棧單之理又查得藥水廠所用之張槐三持單出貨後又將原貨轉上馬立師棧房且將馬立師洋棧單轉抵銀三百兩傳張槐三詢問據言密司猛之兒子遂姆將單托抵銀兩捕頭命將棧單交到究竟如何請爲訊究馬立師棧單呈堂三井洋行中人申訴前情並稱棉花子共有一千擔去年十二月間先出二百五十擔尚存七百五十擔後又來出連袋載去扣存五十擔俟還袋再出今忽報失棧單尚請究問張槐三供上海人在藥水廠爲夥去年十二月間由密司猛交信封内有棧單命乘本廠小火輪船至 
 
 

Page 4

 
 
浦東三井棧出棉花子我問往出若干擔伊言可裝若干擔卽出若干擔當往出貨二百五十擔尚存七百五十擔之棧單交與密司猛當因密司猛之兒子遂姆需用銀兩托我代向金苕生借銀三百兩皆係匯豐銀行鈔票旋因催索此項銀兩一再延約遂姆將七百五十擔之棉花棧單交我雇駁船前去出貨因有袋皮扣存五十擔僅出七百擔又囑我兠賣當邀卲桂誠來遂姆在廠門前籬笆門口議價每擔價洋六角八分遂姆言每擔須七角二分齟齬未成卲桂誠及船户均聞此言此貨已有二天急欲起卸遂姆囑我另上别棧各處棧房每擔須棧租銀六分後聞馬立師棧祗須三分遂上馬立師棧所借之銀三百兩一再追偪遂姆始將馬立師棧單交我抵欠兹因查究棧單始至金處取來然須歸還銀兩卲桂誠供棉花子論價之事果有之律師小威金生上堂稱棉花子棧單一事張槐三供借銀後將單抵銀各節遂姆均不知情遂姆現在可請訊問遂姆稱並未託張借銀亦未將單交抵捕頭稱此案情形諸多不實請爲澈究通刺問張槐三曰據爾供遂姆托爾借銀三百兩在於何日何時答稱在去年十二月二十日九點鐘時所交係鈔票通刺又問係出棉花子七百擔兠賣論價在於何日何時答稱亦在是日十二點鐘時通刺謂據供日期時刻核之此案情形已屬不符商之易副領事候傳金苕生於下禮拜四覆訊馬立師棧單及西文信函均存堂○三百三十六號華捕禀曹葉氏言被楊寳生毆擊前往查問見楊寳生之母楊陳氏倒臥在地言被曹葉氏嚙傷右手爲此一併解案楊寳生供紹興人向爲錢業今已賦閒去年八月間失去汲水木桶一隻近日見鄰婦曹葉氏持桶汲水認明的係失贓向伊理論卽被毆擊致左手受傷母親見而不平向伊辱駡被曹葉氏嚙傷左手其母楊陳氏供與同曹葉氏供本邑人丈夫種花度日木桶係出錢買來被楊誣認失贓逕自取去本不與較因伊又來辱罵故與爭執丈夫在外祗留小婦人在室伊等母子共有三人兇橫異常勢不能敵小婦人先喚巡捕華捕又禀確由曹葉氏先喚及去查看見楊陳氏有傷據鄰人言被曹葉氏嚙傷副捕頭禀楊寳生並無傷痕此案兩造均有不合宋通刺謂兩造均不應以細故肇釁惟騐明楊陳氏受有微傷判曹葉氏發官媒管押半月著寳生遷移免再肇釁○包探何瑞福禀公一馬車行之馬車夫曹仁銓駕車不愼碾傷王李氏一案奉諭俟受傷之王李氏到案再訊一再往傳不到該氏为願到西醫院究不知傷勢如何曹仁銓供偶然誤撞已由行主出資醫治現已痊愈公一馬車行執事人聲稱延醫調治費洋八元又給王李氏洋三元惟請公斷王氏上堂稱母親被撞脚骨受傷不願西人醫治馬房請來之醫生亦不見佳我係寗波人須請寗波先生醫治母親亦非不肯來案實因不可見風之故宋通刺飭王李氏自行醫治俟傷痊再斷○包探孔阿才禀陳阿田專竊東洋車上銅皮今得拿獲認撬十一起售與胡阿金銅匠店吊贓送案王阿三等各失主投案請領失贓陳阿田供金陵人行竊是實胡阿金供紹興人不知竊贓悞行收下宋通刺判陳阿田笞責二百板押候備文遞籍收贓之胡阿金罰洋十元贓交失主認領○戴志全訴稱有衣料交與縫工毛中蘭被伊吞沒約値洋十一元報捕拘案毛中蘭供衣料已失去現願賠償宋通刺飭毛中蘭交保賠償洋十一元○包探孔阿才禀蘇人陳金福前因犯事遞籍今又來滬拘案請訊陳金福供蘇州人前因犯事遞籍現已安分營生不敢再犯宋通刺謂犯事遞籍豈容復來著笞一百板押候遞解 
[美界捕房紀事]  
　　昨日下午有寍波釣船兩號由本邑南市關馬頭裝漕米往北一帆風利其疾如飛駛近陸家嘴邊悞碰於工部局杉板馬頭之上事爲三百八十號巡街捕所見察得馬頭已被碰傷遂扭船户張小友張小桑赴捕房捕頭諭令押候索償再行交保○華捕倔强一事前已縷紀報端事後黎副捕頭察出爲首譁囂之捕共有六名遂告知麥捕頭悉行斥革以敬其餘 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖甲午年京察一等章京筆帖式名單]  
　　理藩院郎中世襲雲騎尉花翎四品銜慶秀郎中花翎遇缺題奏道緖良郎中花翎三品頂帶福敏郎中花翎志全郎中花翎四品銜恭額郎中卽選知府花翎四品銜榮凱員外郎花翎四品銜瑞全員外郎花翎四品頂帶特圖愼員外郎花翎四品銜伯麒筆帖式理事同知銜舒志祿顯文哲理筆帖式五品銜聨綬筆帖式崇智筆帖式理事同知銜全立達三善英成謙筆帖式英順世林明芳○都察院掌京畿道監察御史榮陞京畿道監察御史繼恒陜西道監察御史花翎恩溥掌貴州　監察御史麟趾掌京畿道監察御史馮金鑑京畿道監察御史劉心源掌河南道監察御史謝希銓掌陝西道監察御史三品銜林燦垣掌山東道監察御史孟　壎掌福建道監察御史謝雋杭筆帖式選用知縣五品頂帶聨葆筆帖式保寛柏棟鍾霖○六科户科給事中鳳英禮科給事中余聨沅兵科掌印給事中花翎四品銜桂年吏科筆帖式淸長户科筆帖式慧文禮科筆帖式奎英肇麟兵科筆帖式佛爾國春刑科筆帖式立保工科筆帖式凌俊○通政司　經歴有恒筆帖式崇勳○大理寺右寺丞四品銜李桂文筆帖式長壽○翰林院侍讀四品頂帶馮文蔚侍講樊恭胞修撰四品銜曹鴻勛編修陸繼煇編修五品銜高賡恩編修花翎五品銜陸寳忠編修馮光遹潘炳年龐鴻文洪思亮編修賛善銜霍爲楙編修五品銜涂慶瀾編修花翎五品銜張百熙修撰四品銜黃思永檢討侍講銜翁斌孫編修侍講銜李桂林編修張星炳丁立鈞葉大遒編修侍講銜黃紹箕編修繆荃孫編修兼襲雲騎尉李佩銘檢討陳存懋編修侍講銜王懿榮檢討楊福臻編修施紀雲張筠熙麟陳名珍檢討蒯光典編修馮煦周錫恩編修五品銜熙瑛騙修恩祥孔目恩明筆帖式覺羅福匯筆帖式員外郎銜存華筆帖式卽選主事先換頂帶聨凱筆帖式榮興筆帖式主事銜榮泰○起居注　主事聨盛筆帖式瑞慶萬亨○詹事府司經局洗馬李殿林左春坊左賛善貴鐸筆帖式理事同知頂帶增全○太常寺　寺丞兼賛禮郎花翎五品銜祥厚寺丞兼讀祝官花翎五品銜志驤賛禮郎花翎五品銜桐壽讀祝官儘先理事同知通判花翎五品銜貴昌贊禮郎花翎五品銜覺羅德齡讀祝官儘先理事同知通判花翎五品銜崇恩博士五品銜田芸筆帖式儘先理事同知通判先換同知頂帶英照○光祿寺署丞德麟筆帖式卽選知縣紹曾筆帖式岳麟○太僕寺○員外郎四品銜常淸筆帖式全志覺羅隆恩○國子監典簿麟瑞助教松廷龎瑞霖筆帖式全崑○欽天監五官正桂芾靈臺郎郭世鍾古啓圖筆帖式奎蔭○鴻臚寺鳴賛卽選員外郎花翎五品銜覺羅寛裕鳴賛選用理事同知先換頂帶成惠筆帖式文銓○步軍統領衙門員外郎花翎四品銜致澤筆帖式儘先理事同知通判藍翎同知頂帶克興額筆帖式儘先補用主事理事同知銜貴銘○倉塲坐糧廳監督户部郎中花翎二品銜如松坐糧廳監督户部郎中花翎四品銜葛寳華大通橋　　理藩院員外郎花翎四品銜茹泰祿米倉監督内閣侍讀成惠豐益倉監督兵部堂主事四品銜文炤筆帖式理事同知銜穆圖布○奏事處奏事處行走兵部員外郎花翎四品頂帶英文○内繙書房内繙書房行走兵部員外郎四品銜繼恩内繙書房行走翰林院筆帖式理事同知銜明恩内繙書房行走户科筆帖式舒凌阿○上諭處上諭處委署主事斌超上諭處行走工部筆帖式承安○侍衛盧主事花翎五品頂帶恩惠署主事札拉罕○中書科　中書兼襲雲騎尉張鴻謨筆帖式隆恩○變儀衛鳴贊鞭官五品頂帶耀震筆帖式六品頂帶啓縉○順天府治中花翎三品銜蔡壽　○太醫院御醫四品頂帶范紹相御醫白文壽吏目王鳳岐李允元○唐古忒學司業承慶 
[法界公堂瑣案]  
　　著名流氓剃頭阿福及吳錫卿等在法大馬路聚順館飯店酗酒滋事刺傷新街二號弄内花烟館中之費阿毛費阿榮及　　子阿狗之兒陳福生當卽投報捕房經克捕頭騐明傷勢飭將受傷較重之費阿毛送仁濟醫館療治費阿榮陳福生著自行醫治並飭探往掌兇手未獲此已詳紀前報兹由包探查悉吳錫卿係捕役麻皮金發之夥奉葛同轉諭著卽交出吳知此事未可含糊遂於前日自行投到昨禮拜二堂期葛同轉會同祁繙譯官升座訊問包探將吳錫卿解案並傳到華費氏陳王氏汪阿四陳福生費阿榮等先據華費氏訴稱戳破棉衣傷及小腹又稱費阿毛戳傷頭頂及右手内一刀現在醫館療治據醫生善須待一禮拜後方保無虞惟右手一刀較重陳福生供刺傷後肩膀血衣呈電吳錫卿供與剃頭阿福酒醉肇禍小的亦被拖累同轉問阿福何往供稱不知去向郁包探禀吳向十六鋪禁地麻皮金發交出吳供小的知不得了自行投案汙阿四供先在馬路吵閙後至二號弄内小的家中尋釁陳王氏供開設泰來客寓阿榮由棧中走出突被刺傷同轉以此輩怙惡不悛實堪痛恨與祁繙譯商酌飭將吳錫卿送縣究辦又諭受傷各人投縣遞禀聽候騐傷并將血衣呈閲華費氏等四人著投縣候訊○英公司輪船水手投案訴稱禮拜日登岸購物行至法界被施有桂摸去洋夾一枚内儲洋銀五元當卽拘獲已轉遞李寳友蒙捕頭飭探拘到並吊到皮夾祗存洋二元三角求請究追李崔氏投案聲稱係寳友之母求請恩施同轉謂爾在捕房供明與蔡三分用李供受刑不過隨口妄供李崔氏呈繳洋二元七角同轉飭將原贓交該水手領去施季二人著押候枷號一個月期滿各笞一百板水手聲謝而出○春園烟館値堂人陳阿手訴稱本月初四夜九點鐘時被賊竊去銅盤銅板等物當塲拘獲人贓送入捕房解案請訊烟館中屢次失槍求恩追究徐金寳又名寳生供稱由泗涇來滬不敢犯竊包探又禀在伊身畔搜出熱炒碗一隻同轉著押候掌頰八十下贓交失主領去○包探郁廷湘禀稱積竊趙阿炳前在英界長發棧竊洋六百元爲英包探拘獲解送公堂後又至法界犯竊前日見伊在小東門欲肆胠篋技倆爲此解案請辦趙阿炳供此次與吳阿四由嘉興乘航船先至松江後至上海間吳阿四現在何處供稱小的被拘後不知去向小的屢經犯案業巳改過自新由叔父給子盤費洋一元亦爲吳阿四取去問爾叔何名供在嘉興福泰鹹貨店爲夥名阿六小的自願改過求請恩施同轉謂爾肯改過甚善惟須本處人具保趙求押赴輪船自行國籍同轉與祁君會商飭將趙阿炳押赴寗波輪船自行回籍船資自給○包平和鞋店主包雨亭扭控張仁生方子華陳馬氏等私刻圖章揑造票據藉端訛詐經葛同轉訊供著將陳馬氏押候飭探查明禀覆昨據郁包探禀稱奉飭查明已往香粉弄張馬氏詢問過與陳馬氏並非同胞姊妹餘不知情同轉命提在押之陳馬氏到案問圖章何在可卽交出張方二人同供由陳蘭舟托借陳供向陳馬氏轉借同轉問陳馬氏此據究竟何來供稱實係阿姊當時遺下小婦人不敢説謊問爾姊於何時身故供稱去年九月初五日同轉檢閲原卷謂爾供詞前後不符顯有不盡不實又問包平和牌號尚有别家否供稱並無第二家同轉著將陳馬氏押候交到圖章張二往方子華陳蘭生押候陳馬氏掌頰八十下一并斥釋所呈僞票當堂塗銷 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年正月二十七日京報全錄]  
　　宮門抄○諭旨四道錄前○御史烏奏叅各庫書役種種情弊摺○吏部張等奏遵旨確查據實覆奏摺○雲督王等奏揀補知州　　撫邵奏徵收洋藥税　數目摺○正月二十七日内務府國子監廂紅旗値日無引見○福中堂等　照舊　職恩○壽蔭等各謝調授署缺恩○崇光因伊子得賞謝恩掌儀司奏初一日祭奉先典載津行禮○召見軍機崇光○○江南道監察御史奴才烏爾慶額跪奏爲各庫書役把持朋充互相勾串舞弊營私顯　定例並　　領報銷　捐　保種種情形不堪勝舉謹將訪查據實情弊恭摺仰乞聖鑒事奴才風聞積弊最深莫甚於户工兩部與内務府前於光緒五年十二月二十五日有户部縀定庫書吏樊鈞樊麗生勾串冐領庫欵三千四百八十一兩拉運至正揚門外並有空白印文七張黃包袱一個均被土棍搶刦當經報案俟刑部擬結並未深究樊鈞與樊麗生係屬叔姪因何把持朋充舞弊冐領商人工料銀兩以致被搶緣由又十七年八月十七日有御史慶祥奏陳縀疋庫書吏樊麗生於是年四月十三日私行開庫盜放各節並未送　刑部詳究勾串各庫冐領僅將樊麗生勒令告退示及一年復有伊胞姪承繼子花翎同知銜樊常星卽永鐵又名長淸膽敢揑取結文由部咨送江南道接充縀疋庫書吏差使奴才詳百密訪由咸豐至今四十餘年該庫均係樊姓父子叔姪弟兄互相充當並無外人列換卽有接引充公者亦係設爲樊姓代辦名目此把持朋充手眼通天均有確據之實在情形也核與工部製造庫氈作漆作匠役王東屏卽王士　　四屏卽王珍王小屏卽王琳父子弟兄朋充把持勾串舞弊事同一律况王士泰王珍身爲賤役各有捐保三品五品花翎　銜以爲護符伏思樊王吏役數十年來不但把持朋充且與工部水司太常寺書吏内務府因案被革庫役董舒明等勾串所辦　疋綵綢金龕祭器燈隻羊毛綵繩並内廷宮殿雨搭屢經冐領巨欵夥同分肥實屬目無法紀又前於十五年十月二十二日經御史德蔭奏陳董舒明身爲下役冒充二品職銜居住房宅儼然府第並有勾串冐領情車雖經彌縫擬結在案竟敢改名捐納道員仍戴二品頂翎所爲鑽營影射身後辦事尤覺膽大妄爲奴才今舉樊常星和庫書役等把持朋充冐捐矇保均係有干例禁其弊尚淺若不先事預防嚴予懲治誠恐養　成患轉瞬明年萬壽大典領欵浩繁難保不仍蹈前轍任意勾串冐領互相舞弊分肥有傷大體可否先行請旨飭下户工兩部内務府秉公認眞查究樊常星等送交刑部照律從嚴懲辦匆得稍事瞻狥以昭炯戒至於勾串屢次冐領巨欵容俟奴才訪查詳確逐件再陳奴才爲愼重庫欵名器起見並有稽查之責因此不避嫌怨繕摺具陳仰乞皇上訓示施行謹奏　○○大學士管理吏部事務臣張之萬等謹奏爲遵旨確查據實覆奏事光緒二十年正月十四日軍機處交出本日軍機大臣面奏諭旨内務府奏遵查庫役叅欵一摺據稱董舒明捐納各案吏部咨覆册内有董舒明捐輸請奬户部覆稱捐名係舒明無董字該員各捐册内並未聲叙已革庫役等語其因何册名歧異並有無朦捐情弊著吏部再行確查據實覆奏欽此欽遵並黏鈔原摺交出到部查前於光緒十九年十二月十七日准内務府以已革庫役董舒明報捐雙月候選道並加花翎二品頂戴等因咨行查覆當經臣部查得新海防十八次册内有舒明捐輸月道員並加花翎之案卽十二月十九日按照册内舒明之名咨覆有底簿可據内務府覆奏摺内所稱臣部咨覆册内有董舒明捐輸請奬核與臣部原咨不符現經調取臣部原咨查覆據内務府片覆吏部咨覆原文内稱覆册内有舒明並無董字本府於繕摺時多書董字係屬筆誤等語是臣部咨覆册名與户部册名並無歧異至舒明捐納各案檢查捐册光緖十七年四月准户部咨開舒明係内務府正白旗漢軍鍾吉管領下人由監生在直隷新海防十攻次捐輸案内報捐道員雙月選用是年五月據雙月候選道舒明取具本旗管領圖結赴部註册結稱舒明由監生遵新海防例報捐道員雙月選用並捐戴花翎並無隱匿犯案改名朦捐等弊各等語臣部查核捐案相符照例入册呈結歸案備查現經被人以改名捐納奏叅其有無朦捐情弊應以舒明與董舒明是否一人爲斷查閲内務府摺内所叙董舒明供詞先充催長捐納同知銜花翎後因案被叅斥革嗣捐道員候選並加花翎二品頂戴並據内務府原奏聲稱董字係屬姓氏是現捐道員之舒明卽係從前被革之董舒明均經供訊明確查有職銜人員因案被革如捐别項官職例應先行捐復原銜再由原銜加捐該員報捐道員時未將已革職銜先行捐復徑由監生報捐與無職人員初次報捐無異其赴部註册呈結亦未聲叙被革原案且具有並無隱匿朦混圖結顯係希圖掩飾其爲朦捐無欵况該員係由新海防卯次報捐並非賑捐等案奏奬原供因順直水災變產助賑不敢仰邀議叙經直隷總督照章請奬等語尤屬牽混之詞案經查明報捐道員之舒明與已革庫役董舒明並非兩人其捐道員時旣未捐復已革原銜又未聲叙被牽原案隱匿矇混實屬咎無可辭應請旨將舒明卽董舒明所捐雙月道員及花翎二品頂戴一併斥革撤銷至漢軍捐納人員註册照例應以本旂圖結爲憑該管領不將舒明因案被革原案查明率行出具並無隱匿犯案改名朦捐等弊圖結例有應得處分應請將内務府正白旂漢軍管領鍾吉照例議處除户部另行確查具奏外所有臣等遵旨確查據實覆奏綠由謹繕摺具陳伏乞皇上聖鑒再臣部右侍郎崇光係總管内務府大臣廳行廻避是以未經列銜合併聲明謹奏○○雲貴總督臣王文韶雲南巡撫臣譚鈞培跪奏爲揀補極邊要缺知州以裨地方恭摺仰祈聖鑒事竊查雲州知州王培心在任實歴烟瘴邊俸三年例應報滿撤回内地候升當經具題開缺聲明所遺雲州知州係烟瘴題調要缺例應在外揀選升調應照例以該員俸滿本日作爲開缺日期歸九月底截缺係烟瘴要缺毋庸掣簽已將截缺日期咨部在案查該州地處邊隅幅員遼闊烟瘴最盛水土惡劣一切政治最關緊要非老成穩練熟習邊務之員弗克勝任臣等督飭藩臬兩司於通省應調升人員内逐加遴選非現居要缺卽人地未宜實無合例堪以升調之員惟於應補人員内查有曾任實缺候補知州蔡茂秩年五十四歲係四川順慶府營山縣人由優廪生中式同治六年丁卯科本省鄉試舉人十三年甲戍科會試後經吏部揀選知縣註册旋投効甘肅湘軍於關　肅淸案内出力保奏奉旨著以知縣分發省分補用欽此又克復烏魯木齊各城出力保奏奉旨著免補知縣以知州分發省分歸候補班前補用並賞戴花翎欽此嗣經吏部駁令補交原保知縣三班銀兩遵卽補訖赴部騐看光緒三年六月初十日經　欽派王大臣騐放籖掣雲南以知州用四年三月十二日到滇七年委署雲龍州事請補雲龍州知州八年六月卸雲龍州事調充壬午科文闈鄉試同考官差竣飭赴雲龍州本任十年調署安寍州知州十二年十一月交卸十三年八月初二日回任十四年四月二十一日在任聞訃丁母憂交卸回籍守制服滿在京起復遵例呈請分發仍歸雲南省補用十八年八月十三日吏部帶領引見奉旨著照例發往原省以知州歸候補班補用欽此領照起程於光緒十九年三月初二日到滇據雲南布政使史念祖按察使岑毓寳請以該員擬補雲州知州出考會詳請奏前來臣等查蔡茂秩學優才練能耐烟瘴合無仰懇天恩俯念極邊要缺准以蔡茂秩補授雲州知州實於地方邊務均有裨益如蒙俞允該員係曾任實缺候補知州請補知州銜缺相當毋庸送部引見所有揀員請補要缺知州緣由謹合詞恭摺具陳伏乞皇上聖鑒飭部覈覆施行謹奏奉硃批吏部議奏欽此○○頭品頂戴福建臺灣巡撫兼管海關臣卲友濓跪奏爲臺灣洋藥税厘歸關併徵謹將滬尾打狗兩口第一百三十結期内徵收數目繕具淸單恭摺奏報仰祈聖鑒事竊查臺灣洋藥税厘歸關併徵自應按照洋務收支章程分晰正税厘金兩項銀數隨同結期按三個月奏報一次扣足四結專摺奏銷以符洋税定案查臺灣關務改歸巡撫監督所有滬尾打狗兩口徵過洋藥税厘銀兩數目經奏報至第一百二十九結止在案兹自光緒十八年十一月十四日起至十九年二月十四日止第一百三十結期内滬尾打狗兩口徵收洋藥税厘銀兩仍應按結奏報俾淸界　除將出結徵收數目循案分咨總理各國事務衙門户部通商大臣查照外謹會同福州將軍臣希元閩浙總督臣譚鍾麟恭摺奏報併繕具淸單恭呈御覽伏乞皇上聖鑒謹奏奉硃批該衙門知道單併發欽此 
 
 

Page 14

 
 
[光緖二十年正月二十八日京報全錄]  
　　宮門抄○諭旨三道錄前○直督李奏查明山東巡撫知縣等官被叅各欵據實覆陳摺○又奏報銷天津機器局十七年分動用經費摺正月二十八日理藩院鑾儀衛光祿寺政藍旗値日吏部引見五十七名○濓貝勒因封惇勤親王側福晉謝恩○克們泰等各謝授署缺恩○曾鉌謝授陜西按察使恩殺虎口監督伊淸阿到京請安○召見軍機曾鉌伊淸阿○○大學士直隷總督一等伯臣李鴻章跪奏爲查明山東巡撫知縣等官被叅各欵據實覆陳恭摺仰祈聖鑒事竊臣於光緒十九年十一月十三日承准軍機大臣字寄十一月十二日奉上諭前據福潤奏遵保辦理遷民出力各員請給奬叙當交吏部議奏尚未據該部議覆兹有人奏福潤縱吏毒民欺罔行私利津縣知縣錢鏞汛官王國柱攘利肥已後任知縣吳兆鑅縱吏驅迫所保楊建烈陸安淸二員功不蔽罪請確切查核等語李鴻章轄境毗連遷民一事見聞較確著就近揀派道府大員前往按照原叅各節確切查明據實覆奏原摺著鈔給閲看將此諭令知之欽此臣遵派辦事認眞熟悉情形之候補知府梁丹銘改裝易服前往利津按照原叅各節嚴密確查並博訪籍隷該省官紳已均得其崖略查前任利津縣知縣錢鑅並非錢鏞各原奏謂前任利津縣知縣錢鑅從汛官王國柱將素有業主淤地租與殷實之家未經種地先收租税約收錢二萬餘千盡飽私囊一節查利津距城六十餘里之陳家莊迤北一帶向係海灘無主之地自黃水泛溢海灘積淤漸可耕種前任知縣朱慶元創議招墾收租俟一律成熟再請升科未及舉辦博山縣知縣錢鑅調署該缺因汛官王國柱久任該處熟悉情形委令丈量共約大地六千餘畝租與附近居民開墾每畝約納租錢一千餘文及二千文不等因地方瘠苦所收租錢留作修理城池書院賓興練勇保甲並津貼縣署及教佐營汛辦公之費均經禀明批准有案尚非盡飽私囊其租錢分上下兩忙完納並無未種地先收租之事惟舊河兩岸内有鹽灘向係灶糧被淤成地王國柱淸丈地畝一槪招墾收租民間頗有怨言原奏所稱素有業主之田或卽指此又原奏謂錢鑅以素無業主之淤地安插災民離海窵遠者不敷安插而置民於下游海　之地後任知縣吳兆鑅縱役逼迫驅民入海以致猝被風潮淹斃人口千餘名僅報六七名其餘匿不以聞一節查前撫臣張曜任内據該縣紳士徐逢源禀稱遷民至大隄以外須買地修房用費甚鉅災民仍無地可種利津海濵淤出地畝可住可墾請將城東災民遷往張曜俯順輿情飭令錢鑅酌量興辦錢鑅於光緒十七年春間遷出西宋王莊等四十一村吳兆鑅於十八年秋後續遷韓家垣等十二村每人撥給荒地一二畝不等錢鑅辦理遷移尚有條理災民受地後墾荒成熟連年收穫藉資衣食者不少惟吳兆鑅辦理續遷時値秋末所撥之地距海又近災民欲俟春融再往該令限於十月初遷竣適値十月初五日風潮大作海　泛溢濵海村莊均被淹灌南陽莊地勢低窪淹斃人口較多此外二道溝三道溝地方割草捕魚及外境客民亦有淹斃之人該令禀報六七名係指客民之有屍身者而言其漂沒無存莫可稽考者實不止此數詳加查訪並千餘口之多又原奏謂錢鑅所領藩銀二萬餘兩三爲災民購房買生牛之用乃稍稍與民其餘儘以肥己又恐難以報銷逼令出結一節查錢鑅任内因辦理遷民領到藩　銀二萬兩撥給災民修蓋房屋一間給京錢六千與册報數目相符又採買耕牛三百餘隻按户給領均各取有領狀吳兆鑅續領銀三千八百餘兩查核散放數目亦均符合每户給有三聨單收執尚無侵吞逼結情事又原奏謂災民被淹吳兆鑅佯爲不知猶爲其母祝壽令民致送萬民衣繖一節查該縣被災係十月初五日之事十二日該令之母生辰雖未令民致送衣繖署中張筵宴客紳民實多指摘又原奏謂遷民出力保案尤爲卓著者爲楊建烈陸安淸二員不知利津遷民時有此二人否設或有之亦功不蔽罪一節查楊建烈係省城遷民總局提調陸安淸係省局委員聞均未到過利津該縣遷民事宜係由地方官經辦又原奏謂撫臣福潤縱吏毒民欺罔行私利津大隄外並未建一莊置一房一節查利津災民遷往海濵淤地係前撫臣張曜據紳士徐逢源之禀辦理本與他縣辦法不同錢鑅十七年春遷出災民四十一村亦係前撫臣任内之事至吳兆鑅續遷災民猝被海潮則由該令未能思患豫防不得心此歸咎福潤所稱縱吏毒民欺罔行私實無其事此查明該省巡撫知縣等官被叅之大槪情形也臣覆查核原叅各節或事出有因或並無實據應卽分别擬議前署利津縣知縣博山縣知縣錢鑅以無業主游地招墾收租所收租税留作地方公用曾經禀明有案尚非攘利肥巳其遷徙災民於海灘係據該縣紳士徐逢源所禀便於開墾起見辦理尚無不合所領遷費銀兩查與該縣册報數目相符亦無侵吞逼結實據惟汛官王國柱丈量游地將鹽灘灶地籠統招墾收租以致紳民叢怨該令未能詳查殊屬疎忽應請交部議處前署利津縣知縣候補知縣吳兆鑅續遷災民係照前案辦理惟所遷之地偪近海落時已交冬並非耕種之際災民旣多不願該令仍催令前往以致猝被　潮淹斃多命雖係天災非意料所及辦理不免操切且地方甫經被災反爲其母慶賀生辰關筵宴客致招物議實屬玩視民瘼利津汛外委王國柱平日　名甚劣奉派淸丈淤地黼預草率不洽輿情應與吳兆鑅均請一併革職楊建烈係省城遷民總局提調原不能徧　災區陸安淸隨辦省局事務該縣遷民係歸地方官自辦與他處由局員經辦者不同所稱功不抵罪實非確論應請毋庸　議山東撫臣福潤久任該省官聲甚好於沿河各屬遷民事宜盡心經　民間頗爲稱頌利津災民遷往海濵淤地係前撫臣張曜據紳士徐逢源禀請辦理並非該撫任内之事所稱縱吏毒民欺罔行私均無確據亦請毋庸置議惟查利津災民旣有淤地可撥應先儘距海稍　地方其下淤低窪離海較近之處毋庸遷往以防潮患應由該撫派員詳細覆勘妥爲安插至該縣成熟淤地歲收租錢雖經禀明留作地方公用日久恐滋弊混亦應由該撫飭查將開墾成熟之地先行定則升科其撥給災民尚未一律墾熟者寛限辦理如鹽灘竈地查係確有業主者仍應剔除撥還以輕糧賦是否有當理合恭摺據實覆陳伏乞皇上聖鑒訓示謹奏奉旨已錄○○欽差大臣大學士直隸總督一等伯臣李鴻章跪奏爲天津機器局光緒十七年分動用經費照章造册報銷恭摺仰祈聖鑒事竊照天津機器局經費奏明動撥津海東海兩關四成洋税截至光緒十六年止業將收支欵目造册奏報經部核覆准銷並將十七年支給義工等欵分别咨部立案兹據該局前福建藩司張夢元等將十七年分應行造銷各册分晰開報計上届存銀十一萬六千九百二十三兩有奇本届十二個月共收四成洋税招商局船税並江海關洋藥釐金海防支應局解到添造票藥鋼彈經費津海關解到添購票藥機器經費及各省撥還軍火等價銀四十二萬一千五百七十二兩有奇共支銷銀三十一萬六知四百十四兩有奇應存銀二十二萬二千七十六兩有奇業經定購外洋器料並添建工程應歸付淸價脚及工竣之年報銷所有本届應銷各欵仍照向章各歸各册計全案收支總數及員弁司事工匠夫役人等薪工爲第一册購辦物料續建工程及核付保險運脚等項爲第二册收支物料分項造報用存物料與光緖十八年分舊管爲第三册製成軍火撥發各項爲第四册撥給各船薪糧物料及行營製造局用物料爲第五册神機營撥用物料爲第六册安設頤和園電燈並運解海軍衙門各項物料脚價等項爲第七册其製造軍火仍造册咨送總理各國事務衙門備查至製造各項器楷皆仿西洋新式所用工料難以例價相繩循照例届章程實用實銷詳請具奏前來臣復加確核委係核實動用並無絲毫浮冐北洋壽辦海防拱衛畿輔各營需用軍火爲費不貲加以創立海軍凡鐵艦快船魚雷艇水雷營及各口砲臺應需車火各目甚多關繫尤重該局爲水陸各軍取給之源各項火藥子彈等件旣須供支常年操防之用尤須預備意外不虞之需該局等均能核實認眞督飭工匠加緊製造惟應領額欵僅指津東海關四成洋税及海軍衙門撥給關洋藥厘金欵少用多時虞竭蹶現又添造西洋新式長　鋼彈新式票色火藥雖海軍章程内奏明應另撥銀八萬兩無如各省關解不足額未能如數匀撥惟有督飭局員就欵撙節動用勉力支持冀免貽誤除將淸册分送總理衙門曁户兵工三部查照外所有天津機器局光緖十七年動用經費造册報銷緣由理合恭摺具陳伏乞皇上聖鑒謹奏奉硃批該衙門知道欽此 
 
