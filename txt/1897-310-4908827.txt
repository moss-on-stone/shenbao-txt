# 1934 - 310 - 4908827

 

Page 1

 
 
[蘇州當日派報并赶遞常州無錫] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廢購者如雲兹特格外加工赶早刷印星夜飛遞前往風雨無阻俾當日卽　派送以饜先覩爲快者之心至無錫常州亦較前早到一日想諸君子酒後荼餘當必爭先披閲也謹此布陳諸維鑒及 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深奥稽古之士靡不涉獵行于世者以杭州局刻本爲最善惜卷帙繁重定價甚昻塞士力有未逮徒興望洋之咸近時坊間所行石印本字跡細若蠅頭全部僅八百餘頁今二林齋主人覓得初印善本倩本局用大號新字排印成　以公同好體例悉照原書計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州緣蔭堂上海文瑞樓蕪湖汴梁文苑山房出售 
[接論中國亟宜整頓圜法]  
　　銀圓苟能畫一鑄造無論大小通國一式則何致某省銷某式之洋市儈得以居奇外邦得以謀利吾知墨西哥之銀圓現雖盛行於中國若人皆樂用本國之銀圓則墨圓將不絶而自絶惟銀圓雖較寳銀便於行使然究不如制錢之便猶之英國雖行先令究不能無本士小民一二文之交易非銀圓所能使亦非小銀圓所能使蓋人一日不能無制錢亦一人不能無制錢錢之爲用如此浩繁則不能不廣爲鑄造尤不能不整齊畫一蓋錢能整齊畫一俾人但能使一種之錢如有兩式者槪不收用則自無私錢攙和之弊私錢旣不能攙和則私鑄之弊可以不禁而自絶私鑄之弊絶則燬銷之弊自無或者曰錢宜小宜輕則自無私鑄燬銷之弊大抵燬者必有利可圖每有選康熙乾隆之錢燬之以成器物者現在康熙乾隆之錢日見缺少卽嘉慶道光之錢亦有燬之成器者不獨爲私錢之用於是錢之用路日廣而錢之銷燬日多其所以銷燬之故皆因從前之錢提銅較净分兩較重耳若小若輕則奸人何所圖所而銷燬耶不知錢之小莫小於現在私鑄之沙片錢之輕亦莫輕於現在私鑄之沙片銅之壞亦莫壞於現在私鑄之沙片若慮其銷燬而效私鑄之沙片則幾不成爲制錢尙復存何國體宜小宜輕固爲節省銅斤起見然銅必須提浄鑄造必須精緻如香港一文之錢可謂小之又小輕之又輕惟鑄造何等精緻此種錢已爲私鑄所不能倣鑄然尙嫌其太小若欲絶私鑄須合中國通用一式之錢如中間攙有二式者不待禁制民間皆不欲收用矣大抵中國歴來官制之錢大小不一奸人私鑄之時未必卽鑄沙片初以魚目混珠後乃愈鑄愈小竟成沙片此皆官錢之不能整齊畫一有以啓奸民之漸也私鑄漸多銷燬日盛以致今日各處制錢缺少無可彌缝卽行開爐鑄造之處而杯水車薪無濟於事現欲整頓圜法須廣鑄制錢然亦必須模範如一若廣東所鑄係廣東之式浙江所鑄係浙江之式仍屬參差不齊大小不一厚薄不同銅之美惡無論矣恐官制之錢未經充足而私鑄之弊終不能絶也至於整齊畫一之後則私鑄可决其必無而銷燬成器則又爲禁令之所難及惟能將錢樣收小鑄造極精合銅斤之價而爲之俾銷燬者無利可圖則奸民亦决不欲多此周折矣或者曰現在鑄造尙不難整齊畫一而從前所有之錢安能一一燬而復鑄曰從前順治康熙乾隆之時國庫富足所鑄之錢各省通用其錢之多亦可想而知現在所用制錢之中乾隆之錢祗見二號之錢而順治康熙之錢則每百中不及二三文可見此種之錢皆燬於私鑄銷於成器與其銷燬於私鑄成器何如漸漸收而復鑄俾錢式畫一之爲得耶此猶國中自行之圜法也自五大洲通商以來交易日繁金銀之價近更如兔起鶻落不能自主非自鑄金磅不能奪外洋之利權楊通政宜治奏請仿造金銀錢摺云法之佛郎德之馬克俄之盧布皆銀質三國皆有金錢三等之幣皆由國家定準價值入其國者必遵之各國之幣皆可通行惟金錢尤便各國金錢輕重稍别而以英金爲準故磅價視英金爲定並請專聘英國匠師購運機器在京滬地方開鑄一面飭下各直省將軍督撫速采金礦聘匠開挖仿英磅式樣鑄造金錢並嚴禁内地黄金出洋以杜漏溢户部總署咨覆均以爲無不可行惟尙未見有　旨耳此事若行乃圜法中提綱挈領之要着黄金不致外溢銀價可以自主不特交涉之漏巵可以塞而中國商務亦從此可望起色也所望當軸者毋因循而有待也可 
[萬壽無疆]  
　　安慶采訪友人云本月初十日恭逢皇太后萬壽聖節先一夕地方官飭丁赴萬壽宫懸燈結綵務極輝煌届期天甫黎明在城文武印委各員羣集官廳伺候少選鄧小赤中丞身穿朝服趨詣丹墀各官咸隨班叩祝禮畢散班茗談片時中丞卽命駕而返各官亦次第散歸 
[皖撫閲兵]  
　　安徽巡撫鄧大中丞竭力講求武備月前牌示飭練軍各營將弁於上月二十二十一等日督隊於五里廟教塲演陣嗣因天雨更期至本月初二日天氣晴明中丞命駕出轅親蒞校塲文自司道武自叅遊以下均先臨教場恭候統領練軍韓軍門督率馬步七營各管帶將弁咸在演武廳旁伺候約九點鐘時中丞鳴騶而至各官降階相迎諸健兒排隊跪接中丞降輿入内少坐卽升演武廳傳令開操一時筦籥迭奏金鼓齊鳴帳下健兒從兩旁魚貫而出先演三才陣變化離奇觀者目眩繼演滾槍連環槍排槍等響聲不絶烟霧迷天倐聞海螺烏烏二營馬隊齊出東西環展罄控如志馬隊之後復演刀矛及籐牌各種技藝演畢韓軍門設席欵待中丞各官陪宴約未牌時分中丞命駕回轅各官亦次第回城至次日復行接演聞各營將弁鄧大中丞及統領韓軍門均有給奬以是歡欣鼓舞各獻男兒好身手云 
[豸節過揚]  
　　徐屬一帶民情素稱强悍鬥毆等事幾至視爲兒戲兼之今年該處收成歉薄貧民咸紛紛南下就食堵留撫恤在在需人部署江督劉峴帥特檄新授徐州道桂薌亭觀察嵩慶赶卽履任觀察當將營務礦務等要差交代清楚遵卽束裝起程於本月初三下午抵揚登岸拜會江都轉後卽星夜解纜北上矣 
[揚道履新]  
　　新任淮揚海兵備道丁蘭生觀察葆元過揚履任等情已誌前報刻聞正任謝子受觀察急欲入都覲見商請新任從速履新觀察遂涓吉本月初二日接篆一切如儀隨赴漕院禀知任事謝觀察交缷後約日内卽行北上云 
[太守量移]  
　　宜昌采訪友人云自府尊丁太守柔克缷事後湖廣總督張制軍查得府同知史别駕從鑑素著廉明檄令兼理府篆旋飭正任存太守厚回任視事未及履新又調正任施南府額太守來署刻已牌示轅門矣 
[邑令調署]  
　　江蘇正任桃源縣現署寳山縣知縣沈明府佺經上憲調署金匱縣所遺寳山縣員缺藩憲聶方 
 
 

Page 2

 
 
[伯於本月十三日牌示以候補知縣胡大令保聯署理]  
[暫缓接辦]  
　　蘇州商務總董陸鳳石大司咸以急欲入都遂辭總董之任撫憲奎大中丞因敦請在籍巨紳盛旭人方伯接充商董並請乃郎杏蓀京卿至蘇商議一切情形均紀前報兹得官塲實信云京卿抵蘇後連日與各當道及各紳士會議此事初擬總董之名以方伯任之諸凡緊要事宜悉由京卿裁酌蓋以方伯年邁不能過於勞心京卿理宜爲之襄助也嗣以商務自開辦後所支藩庫及善後局銀兩尙未繳還各股東及息借商欵等項亦未付交利息總核之下現下尙未報銷者約計一百萬金是以一時未便接手且方伯京卿皆有緊要事宜須往上海及金陵等處一行故特禀請中丞暫緩接辦容俟事畢言旋再行商訂刻下商務局及絲紗兩廠事務總歸祝少雲太守暫爲經理云 
[茶樓倒坍]  
　　本月初九日下午蘇州葑門内帶城橋堍富春樓茶肆房屋不知如何忽然坍下時適有軍裝局司事人等在彼摇會當被壓傷周楚臣及某甲二人旋查得會洋數百元均未遺失惟會簿一本則已杳無縱影二人傷勢沈重未知能免性命之憂否 
[日艦肇禍]  
　　日本西字報云華歴本月初四日日本有兵艦數號在中濱海面會操午後四點二刻時操畢各船魚貫入口忽海軍司令官升旗傳號令排成一字陣鼓輪而前以致巖島扶桑松島三艦運掉不靈互相磕碰扶桑艦主知肇大禍急下碇海中而松島在右巖島在左尙未停輪具時潮水湍急如箭離弦松島不能支拄猛觸扶桑艦扶桑艦驟然退下又觸及巖島艦以致輪軸被巖島艦碰脱船身亦受重傷海水汨汨而入艦長無能爲力祗得開足機器駛上淺灘揮令船上弁兵飛速登岸一轉瞬而船已沈入海中矣 
[股銀難集]  
　　天津采訪友人云北洋機器紡織局前由李文山觀察繕具條陣禀請北洋大臣王夔帥開辦夔帥以其有益於國計民生准如所請觀察奉札後請領關防就已廢之朝鮮公所設局開辦又以集股一事深恐無徵不信爰商請丹國駐津領事官巴君代購織布織絨織呢諸機器及紡紗機器若干張計共價銀二三十萬兩約期銀貨兩交巴君隨向外洋定購而附股者仍屬寥寥以致局勢頗難支拄觀察遂知難而退然機器業經定製巴君已欲罷不能吳調卿觀察聞之擬爲兩造解紛免貽外人以笑柄議集銀若干以成是舉特成否未敢預期也 
[撤差示警]  
　　天津練軍濬河滋事棄工歸伍督轅親軍統領王少卿總戎於工竣後禀於夔帥隨飭該軍統領何莘畲軍門將首先滋閙約束不嚴之前營管帶趙君撤差札委王總戎義才接管前經列報現悉復有統帶陳君光旦亦難辭咎經上憲一律徹差以示懲儆 
[因雨停試]  
　　江西采訪友人云本科武闈鄉試前經德靜山中丞查照向章未期十月初一日開考旋文闈正副二主司筮期初二日起程中丞例須親出送行擬將武試改遲一日二主司聞知函請無庸更改中丞允之届期藩司翁筱山方伯臬司張筱船廉訪曁糧鹽提調監試首府首縣并所派執事各員弁均於黎明時詣大教廠伺候及清晨中丞正欲命駕而出適逢小雨廉纎旣而簷溜淙淙至亭午時尙未息爰傳諭暫行停止各憲始冒雨而回 
[查追欠欵]  
　　武昌訪事友來函云章銘臣太守嘉謀向辦湖北海防賑捐交代各局上游倚任頗殷本年九月遽歸道山身後虧欠庫欵萬餘金無從彌補日昨王方伯檄委胡大令子斌向該家屬守追欠欵聞太守在時揮金如土起居服御備極奢豪經手捐欵大半隨意揮霍合計官私虧欠不下四五萬金一旦漏盡鐘鳴恐不免貽妻孥之累矣 
[方兄增價]  
　　邇來沿江各埠皆苦錢荒載之本報者不一而足近接鄂中友人來函云從前每制錢千文合銀六錢餘者近日總在八錢左右小民己愁苦難堪不料日來錢價更復陡增每銀一兩僅易制錢一千一百三四十文每串竟合銀八錢七八分之譜實爲從來所罕見且省中米珠薪桂開門七件莫不以錢核計大府雖廣鑄銀元無如市儈把持抑勒小銀元迄未流通窮民數米爲炊何能堪此論者謂錢價之昻半由奸商囤積所致而州縣官徵收漕糧皆收錢而解銀錢價愈昻則州縣愈可獲利故從不肯實力禁止恐此後錢價增高斷長更無已時安得在上者雷厲風行一破賤丈夫之龍斷哉 
[流氓索詐]  
　　吕掌生沈理生丁香生年皆未逾弱冠均蘇州府署前小流氓也專以拆梢打降魚肉良民爲事所犯案件不勝枚舉雖經官憲訪拿枷責懲辦奈一經釋出故智復萌本月初九日三人在郡廟前某茶肆啜茗適東善長巷石姓木作夥某甲亦至茶肆小憇三流氓見其懦弱可欺卽藉碰撞爲名併力兇毆幸經旁人解勸未至受傷三流氓百般敲詐謂非以番佛三尊爲壽休望干休甲性畏事聞此語呆若木鷄手足無措旋經魯仲連其人出爲排解勸甲出洋一枚爲若輩茶酒之敬事始得息旋經木作主石某知悉以光天化日之下流氓竟敢如此横行法紀何在遂偕中投府署禀控桐太守准詞飭差拘獲丁香生一名吕沈二人已經聞風逃逸差役將丁解案太守諭令看管候訊 
[石匠逞蠻]  
　　寗波石匠每日工價一百四十文酒錢亦已在内近有匠夥梁阿興等索加辛工二十文而匠首董春水王信餘王成孚等不允梁等遂勒令衆石匠一律停工不作廣分知單糾集鄞慈奉鎭各石匠約有四五十人在魯班殿聚議欲與董等評理王信餘聞知亦分知單徧邀各處開設石鋪者四百餘人每人令各出分貲洋一元於本月初六日設席郡廟演戲會議梁等聞之大怒咸怨王信餘大有書不兩立之勢率令衆石匠屬至郡廟欲得王信餘而甘心焉王聞知卽時逃逸詎於次日仍與董春水彼衆擒去關鎖魯班殿内私行吊打王信餘之父王元盛赴縣控究畢大令飭差往提詎各石匠聚衆逞蠻不但董王兩人未放又將王成孚擒去一同關禁原差無奈據情禀覆邑尊及王元盛續請提釋畢大令加派幹役多名恊同地保往提詎衆石匠仍復逞蠻將魯班殿大門緊閉升屋飛擲碍瓦内有兇横愈甚者竟敢手執柴棍由内赶出與差爲難旋被捉獲吳金奎王小章沈阿友何少才洪寗法沈松壽樓福生陳祖根葉楊林鍾阿全毛尹有陳小才等十二名幹役復冐險入内得將王信餘董春水王成孚三人一并提出同解至案畢大令因梁未獲案先將洪寗法毛尹有二人釋放其餘十名發差管押俟梁阿興拿到聽候發落 
[縣府試期]  
　　紹興府山會兩縣示諭十月二十七日縣試頭塲十一月二十五日府試頭塲歴來山會考童約有二千餘人多士之欲奪錦標誠非易易也 
[黄堂鞫案]  
　　九江采訪友人云此間搬運貨物向有定章凡進店之貨歸籮夫挑運出店之貨歸各店雇工挑運歴久遵守各無異詞兹者籮夫藉口於歴當官場差使遂恃衆把持連日不許各店雇工挑運致店户與之搆訟雖經德化縣主梁明府再三勸諭仍不依從不得已上控府署某日九江府聯太守庭訊之下拍案大怒謂何物籮夫膽敢違背定章有礙市面爰喝令從重笞責數百板諭以如敢再違定行重究 
[冬防初設]  
　　紹興采訪友人云郡城按坊設叚每夜派有文武官弁輪值巡查至二更後諭令各店閉門安睡不准喧譁凡有接穩延醫者必須手提燈籠方能呌棚蓋以栅門當二鼓後亦已下鑰也各烟館則限於二砲時熄燈以免窩藏匪類會稽孫大令更不辭勞瘁每於夜半便衣出外隨帶僕從游行於私街小弄之中似此嚴密稽查非獨宵小潜蹤卽賭棍酒徒亦皆聞而生畏謂非除暴安良之善策乎 
[晚稻登揚]  
　　紹興采訪友人云近日天氣炎熱非但棉衣不御卽單夾亦可無須雖天色暢晴農人尙隄防降雨蓋恐刈穫時田塍泥濘晚稻必致歉收也 
[廬山眞面]  
　　九江采訪友人云廬山黄龍寺住持僧星池利令智昏私將寺基及山地售與某西人事發道府委江防同知曾司馬前署德化縣及保甲總巡彭吳兩大令於本月初七日前往履勘情形以便秉以剖斷 
 
 

Page 3

 
 
[箔匠收徒]  
　　紹興采訪友人云郡城最多錫箔作坊其中工人分爲上揀中揀下揀蓋以手藝之高下言之也從師習學者必自下揀始第習之甚易故從事於此者頗多其人類多來自蕭山當收徒时各坊須遍送茶資然必擇會試之年否則不能濫收一人違者罰如係明年又逢戊戌會試各坊諒必添收學徒若干人矣 
[照請禁賭]  
　　厦門采訪友人云鼓浪嶼一隅中西雜處向有賭攤每值隆冬各國領事官深恐賭館烟寮藏匿匪類爰照請地方官嚴密查禁某夜二下鐘許甲乙二西員行至某山某廟中賭徒恐遭拿捉四散奔逃事後擬照請道憲札飭驅除不知果能令出惟行不致反汗否也 
[逃避可疑]  
　　紹城觀音弄内某姓家有一女年二十餘歲父母俱故依於史嫂已許字某甲家將擇日迎娶女卽逃至長橋下大營地方某姓家其兄訪悉接之不歸並未有不端之事女亦有苦衷之莫能訴耶眞令人不可解者矣 
[善與人同]  
　　紹興采訪友人云郡城同善局出貲遷葬城鄉各處暴露之棺擇期十月十四日開工至於有主之棺子孫能自行埋葬者須先期標記以免臨時悮理先期刊刻字條實貼街衢俾衆知悉誠哉法良意美善與人同也 
[花底藏奸]  
　　厦門采訪友人云寮仔後一帶各客棧皆有檔子班流倡寄寓開筵醉月送客留髠酒地花天千金一擲而莠民亦於此潛蹤焉某日海防同知署公役在某客棧檔在班内緝獲一匪徒詰知湖南某邑人卓其姓曾八哥匪之黨聞日内將就地正法矣 
[訂期往拜]  
　　新任英界公廨讞員張賡三直剌接鈐後卽往拜駐滬各西員各西員亦以禮報謁昨日函致天主教堂及巡捕房訂日拜會主教捕頭 
[同觀花燭]  
　　法捕頭克賴美君之女公子聯姻於瑞記洋行經管湖絲之某西人擇吉西歴本月十號完姻等情已紀前報昨禮拜三吉期已届大自鳴鐘旗杆上高揭國徽大廳内外陳設一新鐘鳴十下新婿偕新人由大自鳴鐘捕頭府第同駕馬車至新北門外大天主堂降輿入内隨後西國紳商士女各駕馬車咸赴天主堂内同觀花燭新人依西國裝式以白紗蒙面上綴各式西裝光怪陸離瑞璨奪目手執花球蒙面曰紗隨後帖地餘可三尺先詣聖母位前瞻仰聖容然後各依次列坐俄而樂聲齊作琴韵悠揚至十二點鐘禮畢新婿新人並肩而立女左男右緩步徐行同至神甫客廳謝禮賀者亦相繼而入逾時退出仍坐馬車回大自鳴鐘捕頭府第門外觀者如堵車水馬龍絡繹不絶法讞員鄭大令篤於寅誼衣冠整肅以表賀忱而在教諸君亦各整肅衣冠同伸慶賀 
[日艦殯儀]  
　　昨日午前九下鐘時日本寄泊本邑浦中之筑紫兵艦調兵一隊由大馬路迤西行直逹泥城橋外前驅分執菊花後則數十人曳一小砲殿以諸武弁戎服禮冠每二人合乘馬車一輛並無伶人奏軍樂詢之日人云艦中某弁因病而殂舉行殯禮也 
[縣示照錄]  
　　上海縣正堂黄爲諭飭事據虹口職員顧樹仁等禀稱竊職等房屋在二十三保一區一二圖沙涇港地方章字宇號内該處村落人烟稠密而地勢迂曲入市窵遠非建渡橋往來不便乃當地又無富户無可募捐職等再三籌酌非自行籌資建立不可現在職等己將一切經費槪自籌備並不向鋪户居民勸募分文兹擬擇日興工深慮工匠衆多或滋事端又恐地痞人等妄相攪擾爲特瀝情禀逹敬懇給示興工並諭飭該圖地保照料彈壓等情到縣據此除出示外合行諭飭諭到該地保卽便遵照常川妥爲照料隨時彈壓毋稍懈誤干咎切切特諭光緒二十三年月日 
[照會緝匪]  
　　昨日上海縣黄大令接到上憲來文内開上海境内時有會匪梟匪身懷利刃隨地尋仇爲害閭閻實非淺鮮飭卽一體嚴拿務使根株盡絶等情大令遂飭捕頭柴樛凌振等嚴密查拿毋任漏網捕等恐匪徒混入租界禀請照會英法兩公廨俾無阻碍得以盡力嚴查大令准之已飭備文移知矣 
[冒官撞騙]  
　　馮潤生假冐唐宦親戚致書當道前晚英界公廨讞員張賡三直剌升堂推鞫馮供稱生員原籍河南某邑年方二十本年五月某日由家附舟至嘉興覓館不成至七月某日來滬僑寓治下長發客棧後遷往城内三牌樓吉祥客棧前晚至四馬路滬江第一茶樓訪問某同鄉適遇陳佐梅敘及世誼生員告以異鄉作客難覓枝棲日用浩繁勢難敷衍陳卽密語生員曰我素知唐宦底藴不妨假繕薦書事倘得成卽不憂旅費矣生員受伊愚弄卽求伊代繕投遞今蒙訊究務求格外施恩且目下生員病勢非輕管押班房實屬異常苦楚可否恩准開釋俾得覓藥求醫直剌騐得患病屬實從寛免押飭差送至客棧醫治俟提陳到案再行核奪 
[淮自收殮]  
　　昨報曾紀張桂卿案内續獲羽黨錢發生在所病故黄大令准尸母備棺自行收殮 
[違章究罰]  
　　印花坊大小兩帮在縣屢次涉訟現復有大豐坊陳茂全與漏炳玉互相訐訟經總巡局解送縣署前晚由幫審委員蔣剌史研訊陳茂全陳阿方同供紹興人在治上北門開設大豐染坊兼爲印花生理現有小帮漏炳玉等私刻圖章向論不服無奈控局送案漏炳王等同供皆爲印花染司前者曾經涉訟奉斷每疋准給酒錢廿四文近陳茂全等忽然减去因此投案具控詎茂全聽信訟棍徐譜笙唆使赴總巡局控訴求恩鑒察訊至此忽有茂全之夥錢大榮丁春林二人揷身上堂剌史大怒謂陳茂全抗斷違章本應重究從寛罰洋二十元充仁濟堂經費錢丁大膽妄爲各責二百板漏炳玉在局滋閙亦有不是判責二百板具結完案行規仍照舊章聽候給未曉諭如違重究 
[繳洋出屋]  
　　前者王仁齋投上海縣署控稱前由丁玉山曹叔慶爲中價買花姓房屋價已付清房不交付求請追究經黄大令准詞倩帮審委員蔣剌史於昨日提訊丁曹二人同供王仁齋出洋四千零七十元由小的等爲中價買花姓住屋一所本约於五月間交房詎延至九月間始行交出王以逾限三月堅欲扣去息銀一百元花姓不允致王來案控告剌史謂花雖逾限三月然王係得主不宜如此苛刻著繳洋一百元花姓卽日出屋不准稽延具結完案 
[服禮了事]  
　　本邑人邢四福招招舟子也家居南市小南門外青龍橋左近了名根壽年未弱冠習爲下流專以賭博爲事前晚因五木無靈青蚨飛去將外面衣服禠下以抵賭欵自思不能歸家在馬路橋堍徘徊觀望適爲捕夥洪阿福所見疑係竊賊拘住盤詰搜索之下一無長物翌日其母聞知詣洪處領回洪謂之曰爾子昨晚在街坊間已被匪人將上下衣服禠去幾致拐去幸余瞥見代爲收留汝欲領回須以洋蚨十六元爲壽某氏詢問其子語出兩歧遂喚二十七鋪地甲陶昇之夥阿金與之評理洪知事不得了挽人出爲介紹願以香燭向邢服禮邢亦不欲饒舌始息其事 
[諭令回籍]  
　　高昌廟巡防局委員魯介彭二尹函送滋生事端之紀雲交黄毛郎二人至縣請爲遞解回藉昨經蔣剌史升堂提訊紀黄二人同供崇明縣人在鐵廠徐師爺所開之皮皂作内做工同業周德明屢向小的勒索月規已付小洋四角詎尙不滿其欲唆使作主將小的解局轉送案下求恩明察小的等不敢滋事情願自行回籍剌史察得兩人並非刁頑之輩判卽覓保出外赶緊回籍紀等俯首稱謝而退 
[驅逐出境]  
　　虹口二十三保二圖胡家木橋地方停泊江北冐茅船計數不下百餘號惟此等江北人均係貧民兼又不安本分是處鄉民大受其累事爲上海縣黄愛棠大令所聞特於前日飭差咨照圓通寺巡防局李蘭史二尹帶領勇丁喚同該圖地保前往將船等悉數驅逐出境不准逗遛云 
 
 

Page 4

 
 
[馬車肇禍]  
　　昨日午後五下鐘有一老嫗年約五十餘手抱一四五齡之小孩行至英界大新街丹桂戲園門外後面有一四輪馬車飛駛而來嫗衰態龍鐘不及避讓致被馬車磕倒輪從身上碾過胸際受傷孩亦略有傷痕適爲八十一號印度巡捕所見將馬車帶住連馬夫解入捕房受傷人則送至仁濟醫館求醫據云嫗傷甚重恐難告痊孩則無甚妨礙也 
[馬夫受罰]  
　　一百三十號等各印等巡捕解沈阿發陳阿慶王阿福王阿二至英界公堂環禀稱伊等皆係馬夫或所駕之車末捐照會或在途加鞭飛駛恐肇事端或將病馬駕車不知體恤或停車當路有礙行人皆與工部局所定章程顯然違犯是以一併拘送至案請卽罰鍰讞員張賡三直剌略詰數言卽判罰沈洋銀六圓陳三圓二王各兩圓 
[送捕請究]  
　　揚州人趙祥明於本年正月間在江寛輪船犯案爲探夥拘獲解送公堂懲辦勒令自行回籍此次在吕星使處充當家丁隨同來滬又爲探夥拘入捕房捕頭訊係星使家丁交保釋出旋爲星使所聞將該家丁與箱籠物件一併仍送捕房請讞員根究刻因該家丁牽涉探夥多人大令飭將牽涉各人一併傳案訊究 
[暫停發落]  
　　昨日禮拜三爲去捕房發落之期緣捕頭女公子出閣之喜鄭大令理應趨賀飭丁咨照捕房暫停讞務一期 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出俾人皆先覩爲快閲者鑒之 
[恩忍異情]  
　　姚王氏衞沈氏兩人不知由何處附航來滬前日傍晚在西門外某醫生處求診而回行經大東門外沙長街地方迷失路途進退維谷十六鋪地甲見之詢悉原委當卽帶至十六鋪巡防中局請爲安揷局員蔡容卿二尹升堂訊問姚王氏供年二十有八嘉定縣屬瀏湖鎭人丈夫姚某業已病故轉嫁許惠林爲妻以撐駕崇明船爲業日前因病與衞沈氏同舟來滬覓醫　冶回時天已昏黑莫辦路途幸爲地甲送案求鑒衞王氏供湖南長沙府人年二十有四母家王姓小婦人於十八歲時許字與常州府人衞子芳爲室已歴多年衞在滬北某書局爲業餘供與姚王氏略同二尹飭地甲傳同兩家夫族來案以便發落旋將許惠林解案供震陽縣人現在萃豐碼頭駕船度日娶寡婦王氏爲室已歴數年日來患病在家將翁姑任意蠻駡忽又至滬求醫以其不安於室不願收回求爲察核二尹謂爾娶王氏可有媒証由何人主使曾費財禮若干答稱當時由友人撮合與氏姘識年餘生有一子已殤曾經付去媒禮洋六十元二尹問王氏以上各情是否屬實訴稱許前在瀏湖出洋六十元娶小婦人爲室本年八月間隨同來滬在北市鐵馬路賃屋而居二尹謂之曰現在夫不願將爾領回爾意下如何供稱小婦人家無親族如其抛棄何以爲生許堅稱不廳領回二尹乃復謂氏曰爾夫旣不願收爾本委當發往善堂留養迨病愈後或擇人而嫁或仍回原籍聽從堂董指麾爾意愿否供稱遵斷二尹乃命備函送普育堂收養旋飭將衞子芳傳案供常州府人在滬以雜貨爲生前在湖南娶沈氏爲妻成婚六載並無他故今願領回二尹問沈氏在案之人是否爾夫答稱是遂斷令衞覓的實保人來案將氏領回衞遵斷領妻叩謝而退 
[行兇受責]  
　　健兒薛貴榮在大湖水師副中營許秀臣千戎砲艇上司掌號之役日前在大東門外朱阿六老虎灶茶肆啜苟無端被小流氓張洪楨卽小無錫沈旭初等多人蜂毆受傷訴知千戎函致十六鋪巡防中局經局員蔡蓉卿二尹限令地甲嚴緝兇徒刻由勇甲將張沈兩名拘局因值萬壽期内嘗爲禁押兹於前晚由二尹提案研訊張供小的係常州府屬無錫縣人以成衣爲業僑居篾竹街地方日前在茶肆啜茗薛貴榮亦偕四五人在座小的安放長凳偶然不愼悮碰薛足當卽向之服禮詎薛出言無狀因而扭毆務求恩宥二尹謂爾係手藝之中人何得深夜在外滋生事端尤敢藉故行兇實屬不法已極判令重責三百板訊之沈供本邑浦東人向以擺設水果攤度日素來安分是晚由張邀往品茗不料有此爭釁之事小的當時雖屬在場實未行兇叩求明鑒二尹判責手心四百下具保開釋 
[保人賠累]  
　　前者捕頭令包探解吞没洋銀乘機逃逸之趙阿福孫阿六至英界公堂經讞員張賡三直剌提訊押追前晚升堂覆訊孟伯濤投案訴稱監生在治下大昌順洋貨店執事前日飭趙送洋銀至某錢莊被趙吞没今已邀到保人袁惠增叩求追給袁供稱小的祗爲趙擔保今除吊到之洋銀外尙少五十五圓願卽賠繳至孫所吞洋銀八十五元事與小的無涉孫供稱小的無力措還求恩寛限孟又訴稱當送洋銀時由監生親交趙手理應問趙究追直剌謂袁曰爾旣　　則洋旣由趙分給與孫爾未便毆詞推諉今本分府先着爾將趙應繳之洋銀五十五圓繳案然後將孫比追可也諭畢令一併還　 
[倡院失妻]  
　　顧鳳高投英界公廨控蔡陳氏藏匿妻子陸氏等情已詳前報前晚讞員張賡三直剌升堂提訊顧訴稱小的係蘇州府屬某邑人素以耕田度日妻子陸氏向在治下某龜所設倡院爲奴携有九歲女孩一口今小的由原籍來滬訪尋則妻女皆已不見詢之知被蔡陳氏誘匿再三追問推諉不知無可奈何是以投求大老爺訊究蔡陳氏供稱伊妻向與小婦人相識前月十一日中途相遇叩其行止稱被丈夫所虐是以出外而已不在倡院傭工并囑小婦人往倡院向同伴老嫗顧陸氏取寄存之衣服洋鏡諸物老嫗不信親携各物至伊處面交今伊不知何往朱顧氏投案訴稱老嫗顧陸氏是小婦人之母顧妻逸去後顧誣指母親誘匿致被糾衆毆傷其事由蔡陳氏勾引脱逃叩求訊究直剌又將蔡陳氏研訊蔡陳氏一味遊移直剌怒喝令掌頰五十下始供稱顧妻與不知姓之琴生私姘誘令同住日昇之後直剌著將蔡陳氏還抻顧及朱顧氏叱令退去候提剌顧妻再行訊奪 
[上海巡局紀事]  
　　引翔港人沈桃桃在楊樹浦大純紡紗廠内竊取棉花數十斤爲廠中小工所見當卽扭交是處巡防局請辦李葆初二尹立卽升堂研訊沈認竊不諱惟求寛宥二尹喝令掌頰四十下笞臀四百板釋放○楊樹浦瑞記紡紗廠雇小車夫某甲推運爛泥引翔港鄉人嚴坤福嚴坤全以甲踐踏田園互相凶毆甲回廠告諸司事轉投巡防局控告李葆初二尹准詞飭勇恊同地保將二嚴拘案當卽提訊坤福等同供並未將車夫兇毆求鑒二尹申斥一番從寛免究釋放○唐秀卿携妻徐氏僑居楊樹浦永興街某號屋内鄰居沈鶴鶴素喜盃中物醉卽肇禍前日傍晚又因酒醉闖入唐姓家將徐氏百般調戲爲秀卿所見當將沈扭赴巡防局喊控李葆初二尹提訊之下飭將沈鶴鶴重責手心二十下具改過切結釋放 
[英界公堂瑣案]  
　　包探金阿三禀稱陳阿金姜子川二人向在瑞記紡紗廠當挑水夫前日互相串合私取廠中紗管及洋紗約共十餘件廠中執事人報捕後捕頭令小的緝獲人贓解案請究瑞記某洋人投案聲訴並情請卽懲究陳姜同供稱小的等均係江北某邑人此項棉紗陸續積下至紗管則已廢而不用故由小的等收存張唐三直剌判令各笞責二百板枷號一禮拜○包探趙銀河禀稱張宗源向在朱選青所開某染坊爲夥現已辭歇日前偶往閒游坊中人不及防備致被潛　染缸中所浸縐紗十五匹扭開後門鐵鎖携之逃逸適經小的所見連贓帶入捕房今者捕頭令解送案下朱投案領贓張供稱小的係浙江紹興府屬某邑人失業無聊以致作此不肖之事只求大老爺格外開恩直剌判令笞責三百板管押一月○包探黄四福解賊究張阿林至案禀稱此人竊取潘阿喬高布褲一條適經小的拘獲吊出原贓告知捕頭解案請辦潘投案領贓張供稱小的確曾行竊不敢隱瞞求念贓物無多免予懲辦直剌判令管押一日○四百三十五號華捕解賭棍汪芝山至案禀稱昨日此人在北河南路天后宫前空揚上設攤誘賭適經小的巡邏至此見而拘獲帶入捕房兹者捕頭令解請究辦汪供稱小的係安徽某邑人向在治下小本營生不敢聚賭實因空閒無事偶至賭攤上袖手旁觀致被誤拘來案直剌判令管押三日○賊犯王和尙竊取蘇王氏家布衣四件甫經携出卽被某號華捕拘獲帶入捕房昨晨捕頭令解案請究蘇王氏柳眉淡掃蓮步輕移俠拜案前訴乞將贓給領王供稱小的係浙江密波府屬某邑人流落異鄉無業可就偶然竊物以救飢寒求大老爺憐而宥之直剌判令笞責一百板贓給還失主○昨日太倉州屬崇明縣歹人張阿三行經望平街見某帽店櫃内闃其無人櫃上則有紅頂花翎大帽不禁頓起賊心乘間竊之而逸不陽防爲三百五十四號華捕瞥見因卽拘入捕房昨晨捕頭令解送公堂帽店夥李立齋投案領贓張供稱小的素無功名安敢妄戴僞頂實緣貪心偶織故思竊以易錢耳直剌判令笞責一百板贓和還失主 
 
 

Page 10

 
 
[美界捕房紀事]  
　　江仰之寗波人住虹口頭壩路開設小客寓前晚有南京人周錦仁至棧投宿詎周預服生烟未及夜半毒發呻吟江始知其異急倩人舁送同仁醫院求救及至半途已氣絶因卽舁回奔告捕房捕頭諭以查明　無屍屬妥爲料理翌晨由屍叔周某到來備棺收殮○崇明人王阿三向在崑山路十五號洋房充當車夫刻已辭歇前晚潛人該洋房竊取油衣一件爲包探土阿虎緝獲拘入捕房押候解送英公廨訊究○偷兒陳賢松溷至英公司輪船上竊取銀質刀叉等物挂至虹口某押店求質經包探陳財星緝獲拘入捕房押候解送英公堂訊究 
[金陵官報]  
　　十月初九日統領親軍等營兼營務處新授山西大同鎭劉禀知接差提督江上喜銷代統親軍等旗帮帶親軍副前旗蔣良眷銷親軍營務處知府何維　銷大勝關厘捐差丁憂直隸州恩芳叩謝賞給咨文知縣載光禀知赴蘇滬又梅長元到江西來委辦仙鎭釐捐　縣倪光熊辭赴差又葉元鋆銷河運差丁憂前山東東阿縣李　保到山東來扶壓回籍○初十日商務局候補道志謝委會辦兩江營務處金陵書局候補道吳請假赴北洋公　候補道李維淞總理蘇防營務處兼鹽捕水陸等營候補道杜俞辭會辦徐防營務處總兵崔廷桂辭赴濟寗新選銅山縣利國司巡檢謝堅淮楊鎭標俸　中營左哨十總王元世襲雲騎尉李士秀奉示騐看均見候補道劉式通張庭杰　　　德培謝委武闈校閲均禀知今晚入闈通判張景祜二十一年河運案内加四品銜王國楨廿二年河運案内保補缺後以應升之缺升用淮補邳州孔祥霖禀奉行知河運案内　保加級均禀謝委署寳應縣廖佐卿赴任委辦姜泰厘捐知縣秦炳禮赴差知縣葉元鋆赴皖南公幹又吳錫官奉府委赴溧水會審案件均辭請補江寗典史譚本藩叩謝　補巡檢張松喬叩謝奉委代理上元縣湻化司巡險巡檢趙錫恩辭奉委解文闈中卷箱赴京未入寗廷芬呈解武闈名册水雷輪船馬超羣到送黄宫保回者府劉禀知考時務課糧道吳禀知考吏治○十一日直隸州方臻喜禀知由北通州交缷漕糧回並禀謝奉委襄辦江北河運二十三年冬漕差通判榮勲禀知到儀鳳門稽查差知府　琦奉委赴沿公江　○十二日廣東候補道林賀峒到上海來通判林介鑾叩謝二十一年河運案内保加同知銜委辦丁堰里捐　判張景祜銷機器同提調辭赴差知縣劉壽濤由蘇回告降千　趙鴻猶叩謝牌示 
[蘇省官報]  
　　十月初九日候補道李光瑜由寗來管帶撫標巡緝快船營叅將銜儘先遊擊任毓山禀知太湖江震一帶巡哨准補寳山縣鄭仲初禀知交缷調署剌　縣任事回省巡檢褚德輔楊品臧均禀謝奉飭本年秋審案内蒙記功一次○初十日藩轅牌示照得正任宜興縣縣丞李湘前因知縣升用請咨赴部引見已禀報回省自應飭合回任又吳江縣縣丞邵霖病故遺缺查有　山縣縣丞羅淦堪以調補又常熟縣縣丞吕廷清丁憂遺缺查有候補班縣丞陳彰五堪以請補又華亭縣金山司巡檢李仕策署事一年期　撤回　缺查有華亭縣典史蔣朝琛堪以調署又金壇縣典史金履乾丁憂遺缺查有遇缺先典史卓煊堪以請補長洲縣汪禀知赴黄埭砌案新選震澤縣劉禀謝奉飭赴任知縣姚詩聲由金陵回又郁保章禀辭赴寗見制憲内閣中書殷濟辭行丁酉拔貢徐逹聰由浙江籍來州吏目姚揚瑛禀謝奉委婁縣保甲差○十一日湖北候補道卞緒昌由揚州籍來常熟縣朱禀辭赴任知縣壽慶慈禀銷編查江震常昭崑新等縣漁船差管帶蘇防後營正任常州右軍守備徐誠檀由宜興一帶查哨回並禀知卽赴木瀆○十二日知府彭文明由寗來同知方澤含禀銷同里釐局差縣丞陳彰五禀謝請補常熟縣縣丞缺巡檢福涵禀銷海運建局差典史卓煊禀謝請補金壇縣典史缺撫憲九月分考試候補同通縣各員月課出案超等孫喬年王敬銘張峻基何榮烈都守仁特等藍鏞陶聯琇蔣子蕃高守訓陳鳳蔚翁有成梁孝熊嚴恭壽胡顯勲孫寳榖一等林廷堦林毓菁林士菁張克煊張恭彛　冠瀛王來牟沈運樞許慶春傅維祚查燕緒王國振熊良瑞潘宜經高攀桂林丙修○十三日辦理蘇防營務處提調兼帶蘇防左營候選知府朱上洲由黄渡來青浦縣汪禀　同知恆坦禀辭管解京餉赴都又王秉忠禀知奉藩憲委赴無錫騐修衙署工程差卽辭通判曹蔭緯由江北河運回從九胡應雯禀銷同里釐局司員差並請江北指　假准補金山縣典史韓鼎禀辭赴滬見道憲藩轅牌示照得正任挑源縣知縣沈佺調署金匱縣知縣所遺　山縣員缺查有候補知縣胡保聯堪以酌委署理 
[皖省官報]  
　　十月初六日本任桐城縣龍賡言辭回宣城鳳陽府經廳莊介褘辭前　寗縣李福　缷署寗國胡樂司顧熙均到候補同知范　璞知奉臬台委查城内冬防保甲總巡縣丞周德厚辭赴江西湖北採辦京棕○初七日太平府陳文騄到缷代理和州陳麟瑞到交仕清楚回貴池縣張炳燿辭並銷發審差候補同知劉耀增到赴金陵麟差回巡檢姚步青到闈差回○初八日委辦棕陽釐卡知府王詠　到缷署天長縣劉委署寗國胡樂司華炳榮辭請補合肥縣丞余肇度辭赴湖北一帶採辦京棕候補通判陸承鎬知縣盧忠麒張奎漢均知奉臬台委首縣帮審府經洪誥面試縣丞汪孝銘知奉委解水師月餉赴金陵許殿榮到由蕪　就醫回○初九日牌示准補來安縣典史郭金辰飭赴新任缷署阜陽縣丞　璜到候補同知朱雲驥知奉臬台委首縣帮審知縣萬世章到赴桐城縣清理積　回廬江縣張琴辭○初十日前定遠縣滕尚誠辭回籍卽用知縣宋本謝超委一次從九曾相時到由蕪湖來○十一日指分安徽試用從九王洪恩到浙江人淮北牙厘局委員准補六安和尙灘司陳士欽到解餉來省萬祖恕直隸州判錢宫榜均面試 
[邗江官報]  
　　十月初三日户部主事劉主政雲衢抵揚松分轉壽辭回泰屬差次○初四日陳展尹家駒委保甲局聽差○初五日東台縣湯大令曜奉飭回任過揚林鹺尹典成銷南京餉差廿分轉樹勲辭回淮北○初八日吳鹺尹元惠　赴六漫閘差次祖鹺尹文斌淩鹺尹抗均委保甲局聽差黄鹺尉廷鏞起復回淮鹺初九日鄧鹺尹彝鋭委力乏橋卡姚○尹晉隲委儀棧聽差賀鹺尹家保禀知過經歴班○初十日五鼓文武各官恭詣萬壽宫拜牌何分轉炳燾回泰屬許鹺尹調元委催北鹽差 
 
 
 

Page 11

 
 
   
 
 

Page 12

 
 
[光緒二十三年十月初五日京報全錄]  
　　宫門抄○諭旨兩道錄前○湘撫陳奏爲遵旨訪查疆臣被叅各欵據實覆陳摺○十月初五日吏部翰林院廂藍旗值日無引見○玉璋假滿請安○吏部奏派稽察左右翼覺羅學派出載蕚崇勲○内務府奏派致祭内外城隍廟派出懷塔布世續○又奏派致祭　火神廟派出崇光○又奏派致祭四廟派出鍑照恩輝立瑞黄永安○召見軍機○○頭品頂戴湖南巡撫臣陳寳箴跪奏爲遵旨訪查據實陳覆事竊臣承准軍機大臣字寄光緒二十三年四月初四日奉上諭有人奏疆臣徇私殃民蒙奏釀亂署臬司等朋比爲奸縣令浮收虐民各摺片廣西地方邊要全在疆臣實力圖維不任屬員蒙蔽方足以資整頓若如所奏該撫史念祖種種徇私於靈川縣知縣陳國華浮收激變有心袒護並署臬司何昭然等劣蹟昭著毫無覺察各節是否屬實着陳寳箴揀派明幹大員馳赴廣西確切查訪據實覆奏原摺片三件均著抄給閲看將此諭令知之欽此遵旨寄信前來等因承准此臣當於五月間先派妥人前往密察旋復遴委湖南試用道黄炳離飭令不動聲色馳往廣西省城及靈川縣等處微服訪查如有必須查卷之處卽持委札往見藩臬兩司調核案卷以期徵實兹據該道回省禀稱行抵廣西境内及沿途詢訪嗣於省城密住半月至起程回湘之前一日始往見布政使游智開按察使蔡希邠調查靈川永安横州各案卷悉心查閲是夜繳還卽星馳就道旋省將奉查原叅各節採之人言證以檔卷所得實在情形逐一開單禀呈前來臣覆加考核叅以前派密查呈復各件類杞符合謹據實爲我皇上縷悉陳之查原叅撫臣史念祖奏報去年六月靈川縣閙糧一案靈川縣知縣陳國華素行貧酷任用門丁借催糧爲名　押苛索各情皆閙糧以前之事靈川距省四十里該撫詎無聞知一節查陳國華任用門丁以曹姓王姓爲最劣曹姓卽原叅之曹玉田靈川自兵燹後實徵花户糧册蕩然無存錢糧均由里書經手收納其各里催徵者謂之現排里書常有生監充之優劣不一現排不肖者與劣紳勾結爲奸事所不免陳國華催徵過迫押追現排欠糧者常數十人或百餘人覊所押滿卽置監獄收押日久或因取保納賄門丁遂約開釋其無力賄保者或不免押久病斃收押旣多斃者自所常有原叅謂鎖拿趙五孫秦天盛因傷斃命事隔已久未能確指有無其人惟曾二覓久被收押賄保得釋回家後二日身死尙非在監斃命現排唐四幅押斃馬號中無親屬領屍尙非不准領埋廪生趙毓麟因保趙老七至縣陳國華查知該生欠糧收管房科勒完欠項門丁又索費始釋訪查實非無因惟並無刑虐等事廪生李杜等亦係查知欠糧拘禁勒完此外欠糧牽奪耕牛實有其事以致縣民積怨龔五六秦石玉等遂糾衆赴省控官此陳國華在靈川縣任催徵之實在情形也又原奏縣民上控撫臣徇庇不理撞監縱　　人辱官皆由激成陳國華求署臬司何昭然署首府向萬鑅代爲營求何昭然慫恿撫臣派營往勦同萬鑅往訊犯無確供苟且了案撫奏以　　　唐德通爲首謀及奏報陳國華進省日期歧異曰玉書奏署靈川爲陳國華搜票滅跡妄拿平民各節經臣委員黄炳離調查司卷龔五六秦　　等列欵上控當時以刁民聚衆抗糧控官挾制未爲准理署臬司何昭然批飭究明爲首之人嚴行懲辦署桂林府知府向萬鑅復於其時委西隆州知州朱業彬赴縣會同催徵撫臣及何昭然據陳國華禀均有飭拿龔五六之諭查龔五六本非安分之徒第此次係因衆人招來上控又因陳國華赴省後由門丁派差往拿未經就獲輙將生員秦兆璜民人楊子安等五人拿縣監押龔五六等乘衆情不服於是有至縣索人閧署之舉議者多謂龔五六等固有應得之罪而控官及閧署亦未始非激之使然殆爲公論又該道黄炳離禀稱上控一節詢之藩司游智開據稱上年四月縣民上控該司曾批飭首府向萬鑅查訊實究虚坐向萬鑅至八月始行禀復其時靈川之案已經了結又聞陳國華實於五月二十八日進省查閲可卷該令禀報龔五六等糾衆閧署禀内亦自稱二十八日進省迭謁何昭然向萬鑅等而撫臣據臬司詳文奏稱陳國華六月初一日進省日月實有不符又奏報靈川滋事摺内稱委白玉書往署縣篆而於陳國華不置一詞議者多謂陳國華之來省係營求何昭然向萬鑅爲謀調缺留省五日乃有閧署之事而前之上控不理後之激變不究惟專罪縣民曲爲該令廻護原叅徇庇之語殆由於此其後委往靈川查案候補通判沈秉炎禀復有云設使當時該令在署斟酌釋留或免决裂至此人益疑日月歧異爲有意彌縫此原叅遷移日月徇情蒙奏之語所由來也至向萬鑅僅止奉委赴靈川縣督同白玉書審訊秦石玉一犯取有供詞開摺禀奉批准就地懲辦具存司案尙非遽行斬梟亦並未訊犯三人據秦石主秦添發等供稱糾衆控官係秦鍾毅唐德潤等函招龔五六來縣商議禀控雖並未哄署一節而言撫臣奏以爲首謀蓋卽本此白玉書抵靈川署任時正值省中派營至縣各村民見有兵至妻子什物均搬山寨而以丁壯守村白玉書商請營員暫勿用武自乃單騎徧赴各村開導勸令搬回家室安業旋又據紳耆禀請將營勇盡撤回省俾使秋收該署令丁憂去任縣民語及猶有感念之者實無拿獲平民嚴行逼供及逃避者拘其妻子爲陳國華搜求重徵糧票滅跡等事自係傳聞之訛又片叅陳國華擅改錢糧定章浮收重徵致臨桂縣效尤各節查靈川錢糧定章曾於道光年間刊立石碑每地丁銀一兩准收庫平銀一兩二錢五分加一二申水合洋銀一兩四錢倉米每石准收足錢三千八百文均併火耗連脚公費在内官除按碑收足外向無浮收其稍有浮收者弊均在糧書現排亦不自陳國華任内始所有浮收之數及洋銀一元折收庫銀五錢等弊大都糧書等入己而交官丁銀一兩仍祗洋銀一兩四錢倉米仍祗三千八百文至重徵之説靈川錢糧槪歸現排經收現排收糧户糧堂先給收條不盡登時給票不給票者常不　官比追嚴急猝難完繳則以此己收未給之票搪抵官不知現排已收仍按票作民欠催徵者容或不免徧查實無重徵串票並非由白玉書搜求滅跡該撫臣奏稱飭署縣釐定錢糧章程殆卽指此等弊端言之耳臨桂縣錢糧章程亦勒有碑每米一石折銀二兩四錢完銀完錢均聽民便歴來民間錢少常按時價折銀完納前非不許繳銀訪查納糧花户核其所收尙與定章相符至云遇欠糧者出票傳案並傳案外之親友向之索人不得則令其親友出差費數十兩數百兩不等凡案皆然等語此等苛政在各省僻遠之區遇有貪酷之吏縱恣擾民誠難保其必無臨桂爲省會附郭首邑雖有玩吏曷敢以此習爲故常訪查現無其事此又理之可信者也又原叅横州汶井村因差滋擾爲民所逐知州賴久棠遽派營往捕致斃哨長揑禀各節查賴久棠因訪聞有匪徒多人藏集州屬之汶井村時出劫掠密派練勇差役濳往捕獲要匪李晚得一名正擬解州爲該村匪黨等蜂擁持械攔途要截將李晚得奪夫並將兵役衣服搶剥嗣聞匪黨愈聚愈衆漸成負喁之勢賴久棠當禀左　道批飭會營並原駐州城防勇一哨前往該村勒緝詎該匪四面埋伏俟哨弁林文逹牽防勇行近村境槍械　發該哨弁因馬蹶墮地爲匪戕斃匪　遂益猖獗賴久棠退回州城諭集鄉團守禦據實通禀當奉撫臣札仰按察司飭署南寗府知府張塏帶營往剿此汶井村一案始事之由賴久棠並無遽派營往捕揑禀情事其時匪徒初未逃逸並招集外匪拒抗官兵張塏督勇攻破匪巢斃匪六名拿獲首從各匪二十七名餘皆散竄查臬司卷該匪李晚得於戕斃哨弁後猶屢次率黨出劫附近之交椅墟楊嶺小墟西向村等處張塏督勇攻破該村匪巢起獲大鐵砲四座留作該州城防之用均經具禀有案其所獲各匪有由張塏就地懲辦後電禀者有電禀奉到覆電照辦者並有由電請辦未復而張塏復電禀催辦者各犯供詞俱隨公牘捕送其時有謂事非迫不及待道途有無梗阻例應錄供具禀請示[  此摺未完]  
 
