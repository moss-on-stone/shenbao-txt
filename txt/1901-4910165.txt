# 1901 - 210 - 4910165

 

Page 1

 
 
[彚解第三次陜省急振] [  本館協振所啓]  
　　陜省奇災人民相食前由潘振聲在守勸集振欵親至災區擇急散放敝振所當即匯交規銀一千兩後又續匯規銀一千兩兹疉接太守自陜來電稱沈災未澹待振甚殷得數百錢卽可活一家性命立盼施濟迫不及待敝振所爰又籌撥規銀一千兩交電報局楊子萱太守電匯秦中交潘太守檢收散給惟是災民百萬振卹難周非有鉅資不能悉登袵席尚望四方各大善士共解囊金源源佽助非特救人救澈災黎感德無涯而所以迓天和造福命者無不係此方今南中各省共苦霪霖災象雖成尚可挽救想諸君子皆能修德行善以冀默轉天心也 
[新印胡文忠公全集] [  圖書集成局啓]  
　　益陽胡文忠公以文學之才出膺節餬於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧茲書肆友人倩本局用大號鉛字排印成書紙墨精良校　詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[勸振篇]  
　　自來兵凶疫癘水旱之災同爲生民之害幸而不遇固如天之福一旦相遭大則喪身亡家小則流離遷徒災雖不同而受災則一世之最苦者爲焭獨無告之民而此更較焭獨無告者爲尤苦正然兵凶非常有之事而疫癘亦可預防惟水旱之災非人力所能預備所謂天災流行國家代有卽聖世如唐堯夏禹尚不免九年之水七年之旱故自來有國家者無不以小民飢溺之是憂而於救荒振飢之策嘗三致意焉去歲自秦晉苦旱赤地千里人民相食順直兵燹之餘亦成荒歉南中籌振諸君時有顧此失彼顧彼失此之慮到處勸募幾舌敝唇焦席不暇暖雖重以鑾輿幸陜無不以秦晉爲急而順直爲畿輔重地况值兵凶之後民生凋敝已極若不早爲振撫恐驅飢民而入於亂黨則爲禍尤烈故籌振者不敢稍存遲遲軒輊之見各盡其心各竭其力至今幾及一年西北飢民得以苟延殘喘者皆東南之財力居多惟東南雖稱財賦之區而自歴年籌捐籌餉辦荒施振以來民力亦有竭蹶不遑之勢捐務已漸成弩末猶幸雨暘時若屢慶豐收得以我之羡餘以補鄰之不足不獨各省飢民之幸亦南省人民之幸也不謂天不厭禍入梅以後霪雨兼旬天瓢怒瀉積水驟多平堤拍岸無論溝澮之水無從洩瀉而各處又蛟洪大發江河之水不啻排山倒少而來如江蘇之江寗揚州江西之九江安徽之蕪湖浙江之衢嚴等處陽侯肆虐無不一片汪洋歴觀報章所載有平地水深數尺者有高至數丈者雖過高之水爲時未久而田廬牲畜漂没無存男哭女號無所棲止慘酷情形不堪入目近地如江蘇之蘇松各郡浙江之嘉木各郡雖被水未有如此之甚而鱗塍鳩壟積水難宣江浙交界所屬本屬水鄉河水旣滿卽從此晴　杲杲一時亦難退盡早禾半經　爛即能補栽而後日收成尚難把握荒歉之象已呈待振之人愈衆關心民瘼者其更何以爲計耶南省豐收尚可專心於西北不謂同罹此厄告振之書急於烽火受災之區近於眉睫勢不能置西北於不問而關懷桑梓援救更殷無怪近日籌振諸君蒿目焦勞皆抱無米爲炊之慮也因思　南財力雖竭而通商以後沿江上下以迄滬上商賈雲集籌措究易於瘠苦之區所望廣結福緣憫此溝壑富貴者或减衣服車馬之資或節酬應花柳之費卽貧賤食力者亦無不可省數文錢爲集腋成裘之計助振之法不一更僕難終是在量力而行隨緣樂助能爲災區多捐一分之錢即爲天地多活一人之命亦爲本身積一分之福亦何樂而不爲哉昨報紀南洋新加坡叻報登天津來信云美京各善士捐集振欵若干請駐華美使就敎會中遴派四西人由保定携銀赴陜西振給被災黎庶在西人遠隔重洋而猶不分畛域慨解囊金而况同爲一國之人乎同爲一國之人且或同居一鄉一邑而反若秦人之視越人之肥瘠恐不僅爲西人所笑而且爲西人所薄矣西人近來結恩於我百姓者無微不至其欲結恩者固有裨於我也要不僅有裨於我也西人之結恩愈厚中國之人心愈離是所望於朝廷上下欲固結人心先當以施濟爲嚆矢毋讓　於西人災民之幸亦中國之幸也 
[硃筆恭錄]  
　　兵部奏補滿洲選缺主事筆帖式各缺一摺五月十六日奉硃筆圈出滿洲選缺主事著啓繩補授壽寛著准其補授廂黄旗滿洲筆帖式欽此工部奏請更換河道溝渠大臣一摺五月十七日奉硃筆圈出工部尚書松溎欽此吏部奏請簡放詹事府詹事一摺五月十九日奉硃筆圈出楊佩璋又請補國子監蒙古司業一摺奉硃筆圈出承佑欽此 
[本館接奉電音]  
　　昨日午前西安行在飛電傳來上諭二道敬謹譯登○六月十一日行在内閣抄奉上諭都察院左都御史呂海寰未到任以前著張百熙兼署欽此同日奉上諭葛寶華著調補户部右侍郎兵部左侍郎著李昭煒補授欽此 
[俄路紀聞]  
　　日本長崎埠訪事友人云本月某日俄國某日報載滿洲鐵道南部幹路計長九百二十九俄里其鐵軌之未經安置者尚有六十七俄里奉天以北由鐵嶺繞出哈爾賓以達崑鷄盈池計四十俄里與旅順口六百六十九俄里同時告蕆其由哈爾賓南下至崑鷄盈池二十七俄里現方工作落成之後南北互相連絡火車卽可一律通行矣 
[俄人越俎]  
　　日本長崎埠訪事友人云頃得朝鮮來信悉韓國邊陲近有馬賊紛擾韓廷尚未發兵剿捕而駐韓俄使忽請於韓王願卽代爲鵰剿刻已有俄兵二萬直赴安東縣附近駐紥列國駐使皆抱不平然亦無從與之抗拒也 
[會籌國政]  
　　日本長崎埠訪事友人云日廷自簡桂子爵太郎爲内閣總理大臣之後一切用人行政無不和衷共濟核議施行東歴七月二十二日貴族院議長黑田侯曾我子小澤男坊城伯船越男本田男平田農商務大臣清浦司法大臣會於桂邸議定目今要務計共六條一行政及整頓財政調查之件二地方政務之件三今歲内事業精進之件四預籌明年之件五有關外交之件六教商行政之件刻已奏請日廷定奪矣 
[諜者被窘]  
　　日本長崎埠訪事友人云日前有一俄人在港外麗島用泰西攝影法映照砲臺形勢女神檢疫所某醫士見之轉告水巡捕頭派捕前往將照片取去蓋疑其爲閒諜之流也俄人無可如何廢然而返 
 
 

Page 2

 
 
[外部新章]  
　　外部新章曾登大略昨得京師友人來函云總理各國事務衙門向分英法德俄四股每股額設滿漢章京十二員計共四十八員今已奉旨改爲外務部月前由行在政務處大臣議設額缺二十有四其餘作爲候補司員又於侍郎以下章京以上添設三四品叅議二員體制若京堂然遇本署侍郎缺出以次升補卽六部侍朗缺出亦可擢升所有在署章京除照當簡放海關道外向之每逾兩年保舉一次者今尚未知是否仍照舊章至章京旣設專缺從前所補部缺及别項差使務須一例開除 
[直藩蒞任]  
　　京師訪事人云直隸布政使周玉山方伯自奉旨補授斯缺卽隨議和全權大臣李傳相入都駐節賢良寺襄辦一切交涉事宜兹者和議已成方伯遂於六月初六日由京師起節逕赴保陽擇吉初九日接篆任事 
[何軍移駐]  
　　京師友人來函云天津練軍統領何辛畬軍門麾下向有馬步隊四營駐紥大名一帶現奉直隸總督李傅要調往南宫縣境彈壓土匪近已陸續啓行矣 
[法軍已退]  
　　保定友人來函云占據直隸保定府境之法兵於本月十一二日撤退五六百名其蟠踞臬轅者遲至二十日退出刻下清苑縣主吳大令已鳩工庀料準備將衙署内外修飾一新俾直隸按察使周瀚如廉訪得賦鶯遷之什 
[兵艦又增]  
　　天津直報云本月十四日駐泊大沽口内外之各國兵艦運船忽又增至三十一號其中英國五號美國一號德國九號法國八號俄國三號日本國三號義國二號 
[陜西巡撫奏請緩期鄉試摺]  
　　陜試緩期已登前報兹經本館派赴西安采訪友人郵寄升大中丞奏稿爰照錄之頭品頂戴護理陜西巡撫布政使奴才升允跪奏爲遵旨體察地方情形懇請展緩鄉試日期恭摺仰祈聖鑒事竊於光緒二十七年三月十三日承准軍機大臣電咨本日奉旨各省鄉試前已降旨將恩正兩科歸併於今年秋間舉行現在和局將定各士子觀光志切自應仍遵前旨一律舉行蓍該督撫各就地方情形詳細體察有無窒碍之處迅即據實電奏欽此等因前護無臣端方以事關大典當經行司會議未及覆奏卸任奴才接准移交飭據布政使李紹芬署按察使崇恩詳稱竊惟鄉試爲掄才大典自去秋展緩後士子咸蓄地觀光誠宜卽時舉辦惟是陜省比年飢饉商民重困地方艱棘迥異曩時一旦秋試驟開士子雲集關中百物翔貴諸事繁湊覓居非易措辦維艱抑且振撫方殷流民轉徙無定客軍未盡遣撤事事相妨詳察情形不無窒碍且和局旣定指日回鑾若一時盛典並行尤恐不能兼顧擬懇將本年鄉試展至十月抑竟從緩於來年補辦以舒財力而恤民艱比時秋稼登塲振務告竣籌辦一切較易惜手等情由該兩司會詳請奏前來奴才覆加查核該司等所陳係屬實在情形論典　當循例舉行論事局宜熟籌緩急可否抑懇天恩准將陜省恩天科鄉試展至本年十月抑或緩俟來年再爲補辦之處伏候聖裁所有遵旨體察地方情形擬懇展緩鄉試日期缘由理合恭摺具陳伏乞皇太后皇上聖鑒訓示遵行謹奏奉硃批著展至二月舉行欽此 
[照錄天津直報所登直隸總督李傅相通飭各州縣辦理教案札稿]  
　　爲通飭事訪聞各州縣辦理教案賠欵每於議定賠數之外任意加派有多至倍蓰者以致民不聊生聞之殊堪痛恨查直隸窮民始被團匪之亂繼被潰勇之擾又被洋兵之搶掠誅求節經本閣爵部堂通飭查緩錢糧截漕振濟其欲保此遺黎者者何等周至乃各州縣輙敢假公濟私藉端魚肉若不嚴加懲辦何以肅官箴而衛民生除分委妥員明查暗訪外合先通飭各州縣先將議定賠欵共銀若干内提借公欵若干罰捐團匪若干攤派若干一面臚列稟明一面出示曉諭使民間共見共聞倘有賠少派多卽係侵吞入已定即嚴叅查抄仍計贓科固其洋兵過境動用犒賞夫馬柴草牛羊等費或借公項或係官捐或係紳商派捐共犒過洋兵幾次每次用過銀錢若干飭卽另爲一示遍貼城鄉曉諭如有丁胥差役從中訛勒並卽招告拿辦以上兩　各該管道府廳州皆有督察之責應即隨時考察一經得實卽行據實揭叅倘該管上司有意瞻徇或安心袒庇經本閣爵部堂訪本糾劾並予隨摺附叅以儆玩愒除分飭外合行札飭札到該員即便轉飭凛遵毋違此札 
[照錄京師新聞彚報所登駐直隸正定府包主教覆周玉山方伯函牘并附送約束教民諭單]  
　　敬覆者本日午接奉鈞諭浣誦再三其慇慇愛教及平安地方之心流於言表遠人實欽佩之至因憶去年九月中拳匪敗蹶之後敝處卽函懇閙事處州縣官謂教民久受凌逼現又無衣無食若不量加安撫恐開報復尋釁之漸等語均未見覆厥後卽有不逞之教民更有冐教之匪人借尋找衣食之機訛詐索討所在多有至謂横行搶奪未免傳言太甚也遠人爾時見惡機已張即督同教士嚴束教民於十一月初委本堂陳教士面謁府憲將不守本分之教民逐一開吾送案懇轉飭嚴拿辦理並隨時曉諭教民更復捕送數名倘得各官司心認眞辦理知已早形安靜矣今得貴藩臺轉懇李中堂通諭各處凡形同土匪盜賊不安本分之民教概照例辦自必指日安靖矣謹將本堂諭單一紙附函呈閱以便函告各州縣爲苟本堂陳教士多年管理教民頗能約以禮法仍卽派伊來往訪察警戒以副雅意至定州賠欵名雖不少實則非多因殺斃人口拆毁房屋搶掠什物所值幾四十萬因欵大難籌故巴帥核减定數本堂方愁難對教民何可再行减讓但旣承台命自當酌情辦理也此覆順候勛安惟照不具名正具五月二十七日○附諭單本主教包今特曉諭闔屬教友知悉爾輩奉教原爲救靈升天然欲救靈升天務須恪守天主教規現在爾輩中謹遵教規守分安已者固多而違背教規任意妄爲者亦復不少兼以本地各官長均以仁厚慈祥之心善待教民不忍遽繩以法遂致若輩肆無忌憚惟所欲爲大失聖教之體而敗聖教之名在若輩自蹈愆尤在他人亦共沾惡表倘不嚴加懲處其貽害於身靈及聖教公會者何堪設想故特詳告爾等自今而後務當痛改前非如再犯以下所開諸惡跡除按教規嚴罰外本主教尚當商懇地方官長照律嚴拿重辦不用再看情面爾等其各愼之計開一奉教人不論何樣名色向人訛索錢文一經告發或被訪實官必治以訛索之罪二奉教人於不干已之事領外教成訟或外教人於堂供中指出奉教人挑唆聳架者官必以訟棍治之三錢糧差徭均係維正之供如敢不納官必以刁民抗糧論此條明犯第七誡顯屬不公道關係最要其格外小心四凡以多年無影舊帳控官請追或代外教人索討債欠而揑稱以爲保帳以爲兌帳者官必均以訛詐治之五凡兠欖閒事過付銀錢或奉教人向人訛詐而他奉教人卽出爲說合致外教人被罰受害者官必均治以訛詐之罪六奉教人成訟不遵衙規或一人有事而他奉教人成羣聚夥代探信息或代助聲勢以圖挾制官長者官必立加鎖拿人以上六條本主教已逐懇地方官認眞照辦矣爾等切莫以身試法此諭救世後一千九百零一年四月日正定府天主堂發 
[滄州蝗患]  
　　天津直報云頃聞直隸滄州友人述及近日州境曹莊子一帶飛蝗遍野早禾齧食無遺旣苦兵烽又傷蟊螣孑遺庶黎其將何以爲生耶嗚呼噫嘻 
[皖垣米貴]  
　　安慶訪事友來函云皖省兼旬淫雨災象巳成白粲黄粱價值日益昻貴懷寗縣劉大令出示定價上熟米每升售錢五十文中熟米四十文糙米三十二文民間咸以價未平允嘖有煩言本月初三日之夜錢家牌樓裕康和三脾樓韋隆泰胡廣美等家以店中存米無多深恐購者雲集難應所求爰擬將米移運他處附近居民知之恐次晨無米可購星夜前往購取此來彼往喧聲若雷適保甲局委員某君行經其地慮肇事端將購者紛紛驅散翌晨韋隆泰裕康和在某處運到極糙之米若干石每小龍銀二枚易米五升往購者幾如山陰道上應接不暇 
 
 

Page 3

 
 
旣而撫憲王芍棠中丞頒發六言告示遍貼通衢其文曰照得連旬大雨米販轉運艱難城市無多囤積已飭速啓官倉分發各店領糶藉以接濟民糧每擔三千五十定價各無低昻但准零星散買毋許多買潜藏現雖江流偶漲究非急患菑荒一面廣招衆販米到價再公商不使客本虧折新榖胸又登塲民間何虞乏食愼勿于犯刑章倘敢藉端滋閙拿辦决不從寛某日保甲總局馮太守安慶府方太守懷寗縣劉大公亦出示通衢剴切曉諭一面傳各米商至署再四開導不許囤積居奇 
[訊結冓貽羞案]  
　　江蘇候補通判俞希桐卽俞鳳琴强佔職官桑理生之妻張氏一案前已縷紀前日報端兹得蘇州訪事友手書云氏兄張明府已由府尊向子振太守偕發審委員促令來案本月十一日在府署發審局集訊將張氏交明府具結領回所存元和縣署之物令各往認明具領堂斷中有張氏歸寗母家桑理生不得再往滋擾俞鳳琴著卽回籍等語業已各具切結存案備查當集訊時俞希桐並未到案蓋皆總捕同知黄司馬及元和縣王大令之力也至是而職官强佔有夫婦女之巨案遂結 
[羊石仙蹤]  
　　廣州訪事人云前者熊飛輪船撞沈新洲輪船溺斃搭客數人漂没貨物無數旋經某善堂董派人前往撈獲屍骸招家屬領回埋葬旣而新洲船主赴稅務司及地方官署禀控督憲陶芷芳制軍札飭廣州府施鶴笙太守轉飭南番兩縣尊照在案現新洲船主又赴府轅遞禀太守批仰南番兩縣遵照前札勒令熊飛船主酌量賠補○故員甘少尉聯曾當釐卡差身後蕭條眷屬無從餬口因於日前具禀釐務總局請給卹銀局憲查該故員在差病故年限與給卹定章相符應准照章發給銀四十兩以示體恤著備具同鄉官印結繳局以憑核示給發○城西興綸里梁姓家頗少康姑嫂二人偶因微嫌口角其兄助妻辱妹致其妹吞服紫霞膏自盡妹已許字某姓翌日某姓聞訃卽糾合多人至梁家擾閙不知如何可了也○北帝廟後街姚姓子年二十餘已能自食其力惟性嗜賭博某日賭負洋銀數元無計籌還頓萌短見濳購阿芙蓉膏呑服天明父母聞呻吟聲急起撫視知係服毒然歴時已久無可施救逾時宛轉斃命賭之害人可謂甚矣○近日盗匪結黨行劫勢極披猖頗難禦敵南海縣境沙頭墟素稱富庶駐有安勇一營本月初二日之晚盜匪數十人駕長龍船而至蜂擁上岸將某綢縀店門撞開蜂擁而入洋銀貨物搶掠一空安勇聞之整隊出阻被匪擊斃一名傷數名隨從容上船而去○月初某日之夜省河對面花塘寺岸村有盜匪數十人蜂擁而至村中烟户無多雖有更練見賊勢浩大莫之敢拒祗得任其連刼九家携贓而去 
[茸城近事]  
　　松江訪事友人云郡城西門外秀野橋畔暢園茶館主某甲近招女校書登臺彈唱一時逐自者皆趨之若鶩陰陽學蔡某聞知備文申禀婁縣請爲查禁縣主屈吉士大令立飭差役協保往勒令閉歇甲恃某故員之嗣君爲奥援將保掌頰差保無奈據情回禀大令勃然大怒隨於本月初八日發出封條立子封閉○本月初九日之夜有甲乙二梟匪行至府署西首廣明橋左近見泊有駁船一艘閴寂無人遂躍登其上掉之而去歴一炊許駛近普照寺橋卽被駁船上人追及甲乘機逃逸乙則牽之登陸飽以老拳○西門外缸　行一帶河道遼闊水勢湍急本月某日附近嫁妝鋪學徒某甲解衣磅礴躍入水中正在容與中流忽爾面色慘變兩岸觀者知其力不能支大聲呼救隨經某店傭人奮身援起而已氣絲不屬體冷于冰矣惜哉 
[涓吉到差]  
　　本邑南市馬路工程局總辦葉孟紀司馬經蘇松太兵備道兼江海關監督袁海觀觀察札飭與本城九畝地巡捕營管帶翁子文太守對調司馬涓吉七月初一日入營視事太守則定期七月初四日到差 
[日員觀審]  
　　日本法制局叅事官鹿子君木小五郎及井源君眞澄桂約於前日附日本郵船株式會社某輪船來滬昨日清晨偕日本駐滬總領事署繙譯官白鬚君直乘馬車至英美租界公廨投刺讞員張柄樞司馬司馬殷勤延入煮茗清談旋邀同升坐公堂觀會審捕房所解各案 
　　 
[法租界捕房瑣案]  
　　有名阿寶者自幼經嚴某撫爲義子遂從嚴姓旣長不務正業喜與流氓爲伍時向義母陳氏索錢浪用前晚不遂所欲突將火油燈擲去幾兆禍端氏因扭訴捕房捕頭令某包探解請讞員杜枝園大令訊供押候從嚴懲辦昨日大令蒞捕房命提至案笞責五百板送入改過所禁押一年期滿再核○蔡同懷虧欠某甲會欵洋銀一百六十元延約不還被控到案經大令訊取口供押候追繳昨日命提覆訊蔡供小的連年失就無力歸還求准交保出外按月拔付大令不准命押候嚴追○李吳氏虧欠房租洋銀六十五元被房主扭訴捕房解經大令訊供押追在案昨日伊子呈繳洋銀三十元供稱小的已向房主商懇餘欠陸續拔還求准將父親開釋大令頷之○江北人萬子惠控司鄉車夫畢成裕强佔伊妻併用刀戳傷頭面大令訊取口供押候嚴辦昨日飭提至案著荷枷一月期滿責釋○某洋人家細崽羅婁婁及流氓李阿全恃勢横行惡蹟昭著經某包探拘解案下大令訊取口供暫行管押昨日飭提至案各枷號一個月期滿責釋 
[述浙省災情]  
　　啓者浙江富陽桐廬湻安等縣蛟洪暴漲慘被奇災經杭州協德善堂諸善士籌墊振欵敦請姚用孚先生會同吳君存前往查勘分别振撫一面函囑設法接濟已將大概情形鈔乞登報兹將姚用翁疉次函告災情摘乞附登貴報布告同仁伏祈慨解囊金隨緣賜助則敬爲民請命禱盼同深一富邑瀕江各沙岸因皖江來源太驟衝坍數處城市盡成澤國水勢約高六七尺不等孚屍漂柩不下千餘具經本地善紳設法打撈又被十五六兩日大水衝去僅得二三百具隨撈隨瘞屍身皆已腐爛不堪所有被災飢民現經邑尊汪大公捐廉購米函商紳董分别散給暫濟目前一窄溪市上當水漲時高至二三丈不等以致百貨漂没商賈受虧甚鉅飢民無以爲生約計極貧者五千餘户擬俟查明後每大口給米二斗小口减半苦於經費無多不敷分布一沙村等處極貧者約二千餘户河洲一帶極貧待振者亦復不少一桐廬縣城隍廟當日麕聚災民千餘口幸程邑尊親自齎米分給水退後漸次散歸其無可依歸者仍宿廟中一桐廬縣東門一帶衝壞房屋數百家其中店鋪十居六七約計闔市貨物耗去六七萬金一舊縣水逾屋脊災民皆穿破屋瓦四散逃生市西街屋衝刷殆盡被壓傷命者無數依山傍岸之茆屋亦盡付洪流一黄村浦災情與舊縣無異幸居民先事奔逃故死亡尚不甚多一嚴州東關沿江鋪户被災者約數十家其裏岸民居當山洪溜入時隨波漂没者竟有三十餘户此外頽垣破屋一望皆然一嚴州城内市面貨物半被蹧蹋南門外沿城等處地方及對江各村落竟有變成沙磧生瓦無存者四望高阜支篷架竹類皆墊溺餘生其蕩析離居之慘令人目不忍覩一楊村地勢甚高故街上照常貿易而市梢盡處及遠近小村莊均遭衝刷兒啼婦哭之聲徹夜不絶一楊村一帶田中早禾盡付洪波秋收絶望一由落通埠至小溪巖沿途樹葉黄落或偃仆江邊足見當時洪水之大一自小溪巖登陸直至茶園左近十餘里岸傾路斷田禾被水後顔色焦枯甚有一片　洋化爲澤國者鄉村墳墓或竟蕩焉無存一小溪巖江畔大樹上擱有棺木兩具一黑一白係彼時被水衝來爲樹枝所絓者士人目爲奇聞一茶園市上衝去小店矮屋二三十間墻坍壁倒者合鎭盡然聞相距數里之遙被災尤慘竟有全村斷絶炊烟其因飢餓而畢命者日有所聞一茶園徽州會館漂去所寄之柩百餘具一港口爲糧食聚集處所平時交易甚大近來異常蕭索商人之耗折者不下二三萬金沿江村落田禾淹没無遺土性又不宜補種晚禾災象已成勢難補救一湻安城中雖突遭洪水民居亦多顚覆然幸未傷人邑尊擬舉行平糶以蘇民困以上所歴災區以嚴屬爲最重然聞徽之屯溪上游更有十倍於此者仰祈樂善諸君發惻隱心垂憐矜恤俾延殘喘而保餘生此則皖浙災黎所引領而　盼鴻施者也上海北市絲業會館施則敬錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　楊桂生扭徐長銀楊曹氏至縣喊控縣主汪瑤庭大令研訊之下楊稱小的係鎭江府屬某邑人妻子曹氏前年被曹誘拐至滬小的偵尋無著遂在滬工作度日今往浦東無意相遇是以扭請究追曹氏供稱小婦人係常州府屬宜興縣人前夫趙姓名再亭去世後被楊誘令同處後又棄之不得已隨徐至滬在浦東某紡紗廠工作生有一孩求恩賜鑒徐所供與氏大略相同大令判令出洋銀十五元給楊具領隨將氏交徐領回完聚○竊犯陳大毛前經捕役拘獲解經大令訊供管押前晚飭提至案命責二百板然後釋出○楊春山扭王德和傅桂祥至縣大令升堂研訊楊稱前者王德和包造洋涇鎭聖母堂由小的轉包木作工程被王結欠工錢十餘千日久不付本月十六日王約小的至南市高巷頭某小茶肆长帳流氓潘其祥等突將小的兇毆所得洋銀十五元盡行搶去求恩究辦傅桂祥供楊向王轉包木作工程係小的作保是晚算帳忽地互毆小的先已回家不知其細王供楊所包工程因未完竣是以小的祗付洋銀十五元其後被衆攫去事與小的無干大令判令王將尾找如數付清一面飭差拘拿各流氓訊究○日前孟濟銘扭吳雲海至縣訴稱前向伊買得金對時表一枚計洋銀五十四元後有人稱係洋人所失索去洋銀若干小的向吳追還原價吳不允付給今特將表呈案叩求公斷吳供稱此表係向人買得質票備價本贖出轉賣與孟得洋銀五十四元並非竊贓大令飭將吳收押表存案候查此前日事也迨昨日英美租界公廨讞員張枘樞司馬函致縣署内開此表係某洋人失贓請將吳送廨訊辦大令允之 
[上海巡局紀事]  
　　前者歹人王富有冐稱籌餉貨捐局巡丁向浦中各船户需索旋被局中人訪悉拘送馬路工程局經總辦葉孟紀司馬訊供責釋日來王又蹈故轍前日總辦勞太守訪知飭差拘送十六鋪巡防中局請局員黄衡堂二尹從嚴訊辦昨日又獲羽黨馮錦堂一名送局并究○南市裏鹹瓜街協源信局後倚護城河前日萬茂木行所雇工人撑馮木排過此悮將水閣撞毁協源執事人遂將木排扣住禀知十六鋪巡防中局委員黄二尹二尹飭地甲妥爲理處○日前義記米行主周某遣經收屋租人某甲投十六鋪巡防中局訴稱新馬頭義利土行主廖老三積欠租金屢索不付請飭地甲押遷局員黄二尹准之廖恃其蠻悍抗不遵從二尹遂移送保甲總巡局總巡朱森庭明府研訊之下飭差協同地甲押令遷移違干未便 
[英美租界公堂瑣案]  
　　沈晉卿卽沈阿和向在江海新關當聽差之役曾將童養媳某氏百般凌虐致兩足悉行潰爛事爲捕頭查知拘解公堂讞員張柄樞司馬諭令將媳退回母家罰沈出養傷洋銀三十元詎知沈旣釋出僅付洋銀二十元媳母某氏向之索找沈卽串令李瑞卿與之滋閙經一百十七號巡街捕一并拘解公堂司馬向詰情由沈供小的僅欠洋銀十元惟求恩宥司馬商之梅副領事之判罰李洋銀一元著沈將養傷費繳清從寛開釋○匪徒應才生杜雲法時偕曹杏山張茂卿等人在楊樹浦一帶横行不法日前向吳友福訛詐洋銀二元不遂所欲膽敢行兇經包探劉森堂拘入捕房旣而前曾被害之王曹及張阿榮等投捕房訴請究懲劉探遂於昨晨一併送案請訊司馬判將應杜各責五百板枷號一月曹張具呈安分切結交人保釋○周坤全誘拐朱楊氏家七歲小孩挈至南翔鎭售與某寺僧得洋銀六十元經氏訪知投報捕房捕頭令包探沈阿岳將周拘獲解案請究司馬判令笞責五百板管押捕房半年○去年膏捐局文案唐雲萬被僕人某甲竊去洋銀三百元昨日途與甲遇扭送公堂司馬判令笞責四百板管押半年○歹人陸阿寶狙伏洋涇浜畔見陳二寶應元卿結伴閒行手持象牙骨摺扇遂一躍而起冋之攫取不虞事經某包探所見拘解公堂司馬判令笞責三百板枷號一月發犯事處示衆○積竊趙阿星陸續竊取公記棧長春棧等五家衣服摺扇之類經包探沈阿岳李四春拘解請究司馬判令笞責三百板枷號一月贓給還各失主○前晚張君仁在帶鈎橋鳳仙髦兒戲園觀劇冋粤人王阿華張阿忠購取荷蘭水以致口角王張忿無可洩竟將園中茶碗擊碎經執事人指交二百零五號華捕解案請究司馬判償洋銀兩元從寛斥釋 
[美租界捕房紀事]  
　　甬婦傅蔡氏僑居新記浜路生有一子尚未成丁近日央媒聘定同鄉某姓女爲媳童養家中氏兇悍性成時將女百般凌虐日昨偶因細故叱令長跪肆意鞭笞致女身無完膚呼號之聲達於户外鄰婦陸高氏前往勸解氏惡其插身多事糾同其戚陳傅氏扭住痛毆二百三十五號巡街捕喝阻不依遂一併拘和捕房捕頭詢悉情由令自投英美租界公廨禀控○江北某邑人何吳氏賃居新記浜路有餘屋半間轉租與同鄉王阿惟昨午王偶因細故將氏肆毆傷及面部氏忿甚喚令三百五十四號巡街捕拘入捕房捕頭見氏受傷屬實令送同仁醫院醫治王押候解送公堂禀請讞員張柄樞司馬訊辦○前晚偷兒吳阿三不知在何處竊得衣物行經武昌路某號巡街捕見其形跡可疑冋之研詰言語支吾遂連贓帶入捕房捕頭令押候解送公堂禀請究辦 
[惠濟同殷]  
　　廣東盧張氏求心氣痛速愈助陜振洋一百元袁君復初爲妻顧氏求瘰癧速痊願助陜賑洋五十元先交到十元餘俟愈後繳足夏君珠樹爲戒烟斷癮身安無恙樂助洋四十元顧君贊侯憫陜省災情　助洋五十元本會祇領之餘具見　心濟急定符勿藥之占仁術推誠願祝如松之茂除彚解災區外合綴數言代伸謝悃有道公會同人謹誌 
[嶺南官報]  
　　藩憲牌示封川縣缺侯補縣吳懋勛署理咨補東莞縣中堂司巡檢朱柏清飭先赴任咨補清遠縣潖江司巡檢謝洪基飭先赴任調補感恩縣典史沈銘勳飭先調任英德縣光口巡檢缺委試用從九葉肇銑署理合浦縣知縣鄧倬堂現調簾差委連平州張卿雲代理遞遺連平州缺委直隸州徐仁傑代理樂昌縣知縣劉鎭寰現調簾差委候補同知黄應昌代理翁源縣知縣劉永椿現調簾差委候補知縣賈培業代理英德縣知縣吕光琦現調簾差委卽用知縣楊　代理大浦縣知縣范宗瑩現調簾差委卽用知縣陳維倫代理 
[豫章官報]  
　　藩憲牌示都昌縣胡欽參劾遺缺照章輪委大挑試用縣丁樹棠署理又署德化縣沙昌壽撤省遺缺應飭准補斯缺卽用縣呂敬直卽赴新任吕令未到任之前委分潯差遣現辦稽查輪船試用縣黄黄詒代理又樂平典史徐天爵因有未定罪犯葉皮羊越獄脫逃撤任留緝該事務以候補典史黄勤補署理又署新建生未司喬奎翰期滿更替以請補斯缺之畢榮泗先行署理 
[上海陳家木橋電報總局籌賑公所經收陜西義賑第九次清單]  
　　京口籌賑公所柳少雲翁交來魏梅　庶常善士募集陵平銀五千兩原合來規元五千三百五十五兩七錢五分蘇州徐乾齋翁經募留名氏指捐皖浙賑求病速痊消災延壽移助陜西規元一千八十兩陳養　翁交來葉雪帆經募王藎記洋二十元信女劉　　　十八元日本洋二元前辦伊黎電局婁彝生銀錠兩只重二十兩合規元二十一兩梁鈺堂經募洪承義堂洋五十元又孫明德堂洋五十元又陳香圃洋十元又容子芬洋二十元又九江洗紀初經手八户洋二十元又永泰源諸友洋三十元又馬玉亭洋二五元又洋關張玉堂經手諸師爺十六元又小洋二十角原合來大洋二元楊伯亮翁經募平江無名氏求合家平安龍洋五元英洋五元○以上共收規元六千四百五十六兩七錢五分洋二百三十八元龍洋二十三元日本洋二元 
[上海陳家木橋電報總局籌賑公所經所陜西義賑第八次清單]  
　　陳養泉交來邵琴濤經募源裕號規元五十兩又永昌號英洋五十元又程菊記洋十元又隱名延壽人洋十四元又雲岩山人經募仁壽會移助規元一百兩又公醮移助規元一百兩又庽蘇旅客規元五十兩又清溪漁隱規元五十兩蘇餘元莊徐乾齋經募洋一百十元楊善培爲慈親五十壽誕移助洋二十元陳養泉交來蔡吉安經募厚和堂規元一百徐乾齋經募留名氏求病速愈洋二百元又　義鎭公和當年醮移助洋二十元常州電局史久華經募洋七十二元能駒寨電局詹經募敦仁堂銀十兩又江蘇漕運　局銀五兩又浙江漕運寨局銀四兩又繹思堂徐銀四兩又餘靑居士銀二兩又　昌泰鄭銀一兩又愛日堂趙銀二兩又公昌福雷銀一兩以上八户共銀二十九爾原合來洋四十一元又留有餘齋 
 
 

Page 10

 
 
洋四元又居敬堂洋四元又通德堂鄭洋十元又息影洞主洋十元又承德堂俞洋二元又愼德堂莊洋二元又樹滋堂蔡洋一元又乾德堂詹洋二十元又崢嶸居士洋一元又疑瑞堂金洋一元又存與堂洋一元又光裕堂秦洋二元又世德堂嚴洋一元吉安電局蔣經募署理吉安府何重洋五十元又廬陵縣馮重洋五十元又錫福堂申廣平毛洋四元又九思堂羅廣平毛洋三元又祿在堂魏七三爛板洋四元又長和祥七十三爛板洋二元又惇永堂洋五元七角七分以上七户原合來洋一百十五元大通電局俞經募署池州府知府陳洋二十元又鼎和仁號洋四元又童子湘洋二元又陸記棧洋二元又泰豐號洋一元又裕和號洋一元又太昌號洋一元又同和號洋一元又成美號洋一元又順義隆行洋一元又利和錢莊洋四元又無名氏二元又鎰豐錢莊洋四元又德　錢莊洋二元又隆昌號洋一元不書名洋一元又畢源發行二元又余福盛洋一元又都司張洋一元又南義堂盧洋一元又愼言堂何洋一元又郭厚堂余洋一元又李鎭彪洋二元又永和號洋一元又仁昌號洋一元又勤愼堂朱洋一元又敬業堂　一元又章子欣洋一元又宋維川洋一元又茅省之洋一元又俞源興洋一元又無名氏洋二元又啓源莊洋一元又無名氏洋一元又中和行洋一元又裕豐號洋一元又潘福生一元又春裕莊洋一元又恆洋錢莊洋二元又王雨香洋二十又四緇堂俞洋十元又學古堂傅洋二元又大通電局領班顧潤生　二元又報生馮肇祥洋一元又報生吳壽祺洋一元又報生師嘉祥洋一元又報生汪曾錫洋一元又大通電局委員俞洋二十四元○郭崧仙銅洋四元以上共收規元四百五十兩洋八百三十一元銅洋四元 
 
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴署理浙江巡撫湖南布政使臣余聯沅跪奏爲更調要缺知縣以資治理恭摺仰祈聖鑒事竊照台州府臨海縣知縣王家驥光緒二十六年正月十五日丁憂開缺所遺員缺係繁疲難沿海題調要缺經前撫臣劉樹堂請以麗水縣知縣陳廷勛調補尚未奉部覈覆現已奏請更補嘉興縣知縣所有臨海縣缺應仍以上王家驥丁憂原出缺日期另行查員請補於通省現任應調人員内逐加遴選查有遂昌縣知縣史恩緯年六十四歲順天宛平縣監生祖籍江蘇由保戴藍翎浙江候補縣丞全浙肅清案内出力保准補缺後以知縣用捐加知州銜並免補本班以知縣用同治七年十月十四日引見奉旨著准其免補本班以知縣留於浙江補用欽此領照到省遵海防例捐本班儘先補用准署遂昌縣知縣光緒二十二年三月初二日到任試署期滿題准實授遵新海防例捐免試俸歴奉二十四年閏三月十九日奉給執照在案兹據布政使榮銓署按察使黄祖絡齤請以該員調補臨海縣海疆要缺知縣前來臣查史恩緯老成穩練治事勤明以之調補臨海縣海疆要缺知縣實堪勝任與例亦屬相符如蒙俞允該員係現任知縣請調知縣銜缺相當毋庸送部引見任内並無承審案件承緝盜案有征解錢糧已起降調革職叅限之案所遺遂昌縣專繁簡缺浙江現有應補人員應請扣留外補理合會同閩浙總督臣許應騤遵照新章恭摺具奏伏乞皇太后皇上聖鑒敕部覈覆施行謹奏五月初一日奉硃批吏部議奏欽此 
頭品頂戴署理浙江巡撫湖南布政使臣余聯沅跪奏爲請補海防要缺同知以資治理恭摺仰祈聖鑒事竊照嘉興府乍浦海防同知卓凌霄于光緒二十六年八月二十九日病故開缺所遺員缺係衝繁難沿海題調要缺經前撫臣惲祖翼奏請以候補同知劉矞祺請　尚未接准部覆兹因劉矞祺捐助山西振欵經山西撫臣岑春煊保奏光緒二十七年二月初二日奉硃批劉矞祺著開缺以本省道員用欽此所遺嘉興府乍浦海防同知缺自應仍以卓凌霄病故原出缺日期另行查員更補查定例沿海各缺應于通省内揀選調補概不准濫行升用若實無合例堪調之員始准于疏内切實聲明保題又道府同知直隸州知州通判知州知係奉旨命往或督撫題明留于該省候補並試用人員因軍營出力保奏奉旨先儘補用遇缺即補等項凡係應歸候補班補用者均無論應題應調應選之缺令該督撫酌量才具擇其人地相宜者悉准補用各等因今嘉興府乍浦海防同知缺于通省應調應升人員内逐加遴選實無人地相宜之員惟查有候補同知潘紀恩年六十六歲安徽婺源縣監生由候選從九品歴保知府銜以同知留于浙江補用借補杭州府通判丁父憂開缺服滿起復奏調留閩差遣因台北基滬獲勝並歴次單守出力保奏俟選缺後以知府儘先補用奉部核議具奏光緒十二年三月十三日奉旨依議欽此由閩給咨赴部呈請分發浙江以同知歸候補班補用六月初十日蒙欽派王大臣騐放堪以發往十一日覆奏奉旨依議欽此七月二十五日到省在浙江勸辦順直振捐出力保准歸知府班後加三品銜兹據布政使榮銓署按察使黄祖絡以該員請補嘉興乍浦海防要缺同知會詳前來臣查潘紀恩老成諳練心細才長以之請補嘉興府乍浦海防同知實堪勝任與例亦符如蒙俞允該員係領照到省呈請分發候補同知今請補同知銜缺相當毋庸送部引見並非捐納人員亦毋庸試俸理合遵照新章會同閩浙總督臣許應騤恭摺具奏伏乞皇太后皇上聖鑒敕核覆施行謹奏五月初一日奉硃批吏部議奏欽此 
頭品頂戴署理浙江巡撫湖南布政使臣余聯沅跪奏爲調補海疆要缺知縣以資治理恭摺仰祈聖鑒事竊照平湖縣知縣吳佑孫於光緒二十六年三月二十二日丁憂開缺所遺員缺係繁疲難沿海題調要缺經前撫臣劉樹堂奏請以諸曁縣知縣沈寶靑調補尚未奉部核准兹沈寶靑於二十七年正月十六日病故應仍按原班以吳佑孫出缺日期揀員更補查定便浙江海疆嘉興府屬之平湖縣缺出令於通省内揀選調補等因臣督同藩臬兩事在於現任應調人員内逐加遴選查有分水縣知縣金廷棟年五十五歲江蘇山陽縣優貢朝考一等引見以知縣用簽掣四川親老改掣浙江領照到省丁父憂回籍服滿在京呈報起復奉部核准遵例捐離原省改指浙江歸原班補用光緒十六年六月二十日行文過班十月十三日到省復遵新海防例加捐遇缺先補用免試用准補分水縣知縣遵例在部庫捐免試俸歴俸於二十一年八月二十日奉給執照在案據藩司榮銓署臬司黄祖絡會詳請調前來臣查金廷棟才具穩練任事精詳以之調補平湖縣海疆要缺知縣實屬人地相宜堪以勝任其捐免試俸歴俸係在出缺之先與例章亦屬相符合無仰懇天恩俯准以分水縣知縣金廷棟調補平湖縣知縣以資治理如蒙俞允該員係現任知縣請調知縣銜缺相當毋庸送部引見任内並無承審案件承緝盗案及徵解錢糧已起降調革職叅限之案所遺分水縣簡缺應請扣留俟奉部覆准再行作缺辦補謹會同閩浙總督臣許應騤遵照新章恭摺具陳伏乞皇太后皇上聖鑒敕部核覆施行謹奏五月初一日奉硃批吏部議奏欽此 
岑春煊片再武衛中軍步隊營帮帶守備吳景琦前因在盂縣防次聞警先潰縱兵槍掠業經專摺奏叅嗣奉寄諭飭令一併解赴行在刑部審訊在案兹查吳景琦率領潰勇在盂縣店上村喬兒上村上社鎭等地方姦淫擄掠無所不爲上社鎭人民忿不可遏各執持農器四面圍攻該軍施放槍砲傷斃民人十餘人該處民人仍奮死不顧該軍卽漸潰退遂將落後者毆斃三人吳景琦卽在某内由統領武衛中軍山西候補知府吳炳金候補知府鄭景福補用副將王世雄代理盂縣知縣祖繩武等查明先後禀復前來臣查百姓聚衆毆斃職官固屬大干法紀然盂縣民風向稱良善果使該軍爲百姓稍留餘地何敢聚衆奮死君毆是吳景琦之罪實屬罪有應得惟百姓刁風究不可長當已飭令盂縣將爲首聚衆之人嚴拿懲辦其滋事潰軍亦飭查明正法吳景琦業經身死其縱勇淫掠之罪無可施應毋庸議所有吳景琦業經身死無從起解緣由謹附片陳明伏乞聖鑒謹奏五月初一日奉硃批知道了欽此 
岑春煊片再承准軍機大臣字寄光緒二十七年三月十八日奉上諭記名提督李成金補用守備吳景琦儘先千總劉攀龍著革職拿問著岑春煊派員押解行在刑部嚴行審訊定擬具奏在逃之署盂縣知縣張壬林著卽革職通飭嚴緝務獲懲辦將此諭令知之等因欽此查補用守備吳景琦前因在盂縣上社村肆意淫掠激怒該處人民將該守備毆傷身死業已將詳細情形另片奏明在案其李成金劉攀龍二人經臣先期交中軍官看管遵卽飭公藩臬兩司派委卽用知縣孫占鰲反總賈明魁於四月十三日起程押解行在刑部交納聽候訊辦並將案卷抄送刑部查核曁送軍機處備考除再通緝前署盂縣知縣張壬林務獲究辦外謹附片具陳伏乞聖鑒謹奏五月初一日奉硃批刑部知道欽此 
陶模等片再據廣東布政使丁體常詳稱查有已故前任吳川縣知縣羅棟材徵存正雜欵銀六百五十餘兩盤缺榖二千餘石迭經嚴催未據完解請奏叅勒限嚴追前來相應請旨將已故前任吳川縣知縣羅棟材革職勒限該故員家屬四個月内將徵存正雜欵銀及盤缺榖石分别照數完解倘逾限不解或解不足數再行查明從嚴叅辦所有叅追已故知縣徵存銀兩及盤缺榖石延不完解緣由謹合詞附片具陳伏乞聖鑒謹奏奉硃批著照所請該部知道欽此 
 
