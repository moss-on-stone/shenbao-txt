# 1919 - 102 - 4916582

 

Page 1

 
 
   
 
 

Page 2

 
 
   
 
 

Page 3

 
 
時評 
[各方面之交戰（冷）]  
　　和議未開之前祇有南北之戰和議旣開以後且有各方面之交戰矣按其次序和會中南北兩方之交戰固也進而國會與和會之交戰國會與政府之交戰政府與和會之交戰皆在所難免也特所謂交戰者不用軍械而用種種宣言彈劾通電質問流言等之武器耳 
　　新國會今日之舉動其第一前驅也命令 
　　四月十七日大總統令據司法總長朱深呈請明令申明立法司法行政三權之區别以免紊淆權限等語立憲國家首重三權分立民國約法規定至明近年政局未寗各機關職務權限輙滋侵越卽如司法官吏依法應由監督長官隨時糾察而該部原呈所稱各省議會對於司法官吏時有咨請查辦之舉似此越權舉動殊失獨立精神須知立法司法各有統系職責旣重制限尤嚴嗣後務各尊重法治恪守職權以昭畫一而杜紛糾此令 
　　又令任命段母怠爲江蘇徐海道道尹此令 
　　又令王永貴授爲陸軍工兵上校此令 
　　又令司法總長朱深呈請任命劉金選署直隷高等審判廳推事傳榮齡署直隷天津地方審判廳推事裴子晏楊繼楷署吉林高等審判廳推事韓照署浙江鄞縣地方審判廳推事宋祥菼署湖北夏口地方審判廳長均照准此令 
　　又令司法總長朱深呈請任命馮文棟署江西高等檢察廳書記官長應照准此令 
　　又令參謀總長張懷芝呈請任命朱錫泉爲陸軍第二十混成旅參謀長應照准此令 
　　又令陸軍總長靳雲鵬呈請任命金成有爲陸軍第二十七師步兵第一百五團團附應照准此令 
　　又令陸軍總長靳雲鵬呈請任命趙正香爲陸軍第二十七師砲兵第二十七團第三營營長應照准此令　　又令陸軍總長靳雲鵬呈請授曹鐵林爲陸軍步兵少校應照准此令 
　　又令曾宗鑒晉給二等文虎章此令 
　　又令隈部親信給予二等文虎章此令 
　　又令藤井幸槌給予二等文虎章柚原完藏船橋芳部木村戒自齋藤稔均給予三等文虎章武田額三黑木親慶川崎亨一山田九奇郎均給予四等文虎章此令 
　　又令杉榮三　矢野仁一村上莊太均給予四等嘉禾章此令 
專電 
　　北京電錢昨出席衆院（一）否認正寗或他處另集舊會（二）否認代表制憲但得議法（三）承認尊重新會（四）八年公債充財政上要需因閉會未提出因無明文未交追認安福傳錢允解散舊會保存新會非確（十九日下午五鐘） 
　　北京電錢昨對衆議員答復態度非常强硬出於衆所不料散後安系力主將提出之彈劾案排入下會議程己未系以錢對新國會旣有所表示不必待政府解散可先自總辭職（十九日上午十二鐘） 
　　北京電錢總理頃向元首求退聞閣員有總辭職說（十九日下午十鐘） 
　　北京電善後大借欵已與美國開談惟聲明條件磋商就緒須交滬會通過方正式簽字（十九日上午十二鐘） 
　　北京電蘇省扣留之大批私米現由吳達泉商准當局塡用軍米護照改從海道出洋卽在吳淞三夾水下船已經稅處電告驗放（十九日上午十二鐘） 
　　北京電巴黎電十四日大會議至夜半未全决十五續議國際同盟草案大半通過預定二十五六與德奥開議（十九日下午五鐘） 
　　北京電西安電張瑞璣擬日内赴漢中（十九日下午五鐘） 
　　北京電院電陳樹藩劉鎭華部撥五萬元振欵改交陳等會同紳商發放（十九日上午十二鐘） 
　　北京電閩教商會電陳剿匪劃界禁烟給欵辦理善後恢復地方原狀五事批交主管部採用（十九日下午十鐘） 
　　北京電甘督電肅州總兵劉忠樑病故請以統領張永桂署理秦州總兵胡立成病故請以原任總兵吳桐仁帶新建右軍兩營回任新建右軍統領職請以張分統升充（十九日下午四鐘） 
　　北京電延吉韓僑風潮未平删（十五）日日領館忽失愼焚馬房數閩（十九日下午四鐘） 
　　北京電綏遠西門樓儲防軍火藥銑（十六）日爆炸幸未延燒　 
（十九日下午四鐘） 
　　北京電管金聚電張專員將到漢劃防職以病未能蒞漢請以團長劉惠心爲代表與商劃防辦法（十九日下午四鐘） 
　　北京電滇唐督電請停發新公債詞極切直（十九日下午十鐘） 
　　北京電張廣建電肅州秦州兩總兵先後出缺（十九日下午五鐘） 
　　北京電粤自治研究社等電乞准再發護照在皖運米五十萬來粤（十九日下午五鐘） 
　　北京電本日閣議决定各機關自置産業以收益爲目的者照章繳納契稅其官地租與商民建築市場或房屋者由商民照建築價限期納稅如逾限不納或匿報契價均按例處罰（十九日下午五鐘） 
　　香港電十七日政務會議通過恢復舊國會自由職權之議當卽通告和會（十九日下午二鐘） 
　　香港電省議員五十餘人請軍政府解釋省議會違法手續及選舉時省長派兵監守議會之理由（十九日下午二鐘） 
　　香港電軍政府令西南各省呈報經費以便轉交和會（十九日下午二鐘） 
各通信社電 
　　哈爾濱電昨日哈埠兵士在鎭中數處發見示文内稱唯一之眞正政府乃勞農政府並唆令工界起抗當道與資本家此項示文顯係靜伏哈埠待時而動之過激黨所爲盧布價值驟落而銀行鈔票又復複雜致令事勢危迫物價日昂貧民受累尤深俄報謂巴黎和會决定不收用盧布除中日兩國外列强皆不用之致有今日之現狀俄國幣政遂爲日本資本所操縱云云（十七日） 
　　北京電英使署接英國克松子爵來文内稱巴黎和會英代表刻與美代表考慮可否由和會决定使與會各國立卽設法實行一九一二年萬國鴉片大會所議定之各條文云云就目前所得國際同盟約章觀之英國哈穆威斯氏顯已踐笔其將鴉片貿易問題提交和會辦理之言數星期前中國禁烟會會電致英相喬治有此請求也（十六日）以上路透電 
　　廣州電此間單獨媾和說盛行譚浩明電闢其謬並勗各省軍官宜團結一致勿惑謠言勿挾私見 
　　廣州電唐克明電告藍天蔚爲鄂西宣慰使甚表歡迎 
　　廣州電閩省民軍多起經林葆懌陳炯明會商將陶質郴朱得才所部改編爲粤軍張貞楊持平宋淵源所部改編爲閩軍（以上上十六日） 
　　以上平和通信社電 
　　北京電今日衆院開會國務員全體出席先質問總理滬上和議次質問財長北京中交鈔票嗣以八年公債主張各有不同有應質問錢者有應質問龔者稍形紛擾本日議程遂未開議而散（十八日） 
　　北京電裁兵委員會陸部草定章程主任委員十人南北派軍事四人財政四人滬會代表兩人 
　　北京電政府以裁兵安插屯墾築路開礦濬河改警回籍等辦法已電各省徵集意見 
　　北京電公府擬設邊事委員會將以張錫鸞程克等爲委員 
　　北京電總統今午餞比公使 
　　北京電陸武鳴電請劃界後雙方應派軍隊任防區邀紳商學界安慰人民實行自治中央將依次施行　　北京電將任命陸宗輿爲龍烟鐵礦公司督辦丁士源爲會辦（以上十九日）以上中華通信社電 
　　北京電參陸處决議各軍尚未裁撤之輸送隊限四月内一律淸裁口糧亦同時停止 
　　北京電駐京奉軍司令部消息張作霖無赴津說已電北代表劉恩格在滬闢謠 
　　北京電李純電告陸榮廷代表胡銘盤卽日由寗轉車北上 
　　北京電八年公債政府承認緩行不允打消 
　　北京電楊善德請奬浙省查拿積匪出力人員案盧永祥請奬淞滬警廳保衞治安異常勞績案均提閣議 
　　北京電淸宗室鎭國公載岐及正黄旗滿洲三等承恩公珠爾杭阿先後病故遺缺由溥勝鐵鋆分别承襲（以上十八日） 
　　北京電裁兵委員會南北同意各舉深於軍事者互相認可會同組織 
　　北京電政府連接陸興祺陳遐齡張廣建等報告對藏事非常注意議於蒙防外兼顧藏防 
　　北京電湖北武昌以上德人承辦之川漢路線交部會商外部收回自辦 
　　北京電農部預籌大宗借欵爲振興國内實業之用正向外人接洽惟俟大局定後成議 
　　福州電德化連江南平龍溪等處匪燄尚熾薩督辦回任後决計痛剿 
　　察哈爾電財部電准察區實行試辦駝捐惟因規定局費過鉅屬切實核減另報備案（以上十九日） 
　　以上中孚通信社電 
　　北京電本日午後衆議院開秘密會國務員全體出席對於議員方面之質問首先陳述上海和平會議之現狀並答以政府對於南方並未讓步至於犧牲新國會之地步安福俱樂部系議員與錢總理之間爲維持中交兩銀行鈔票及八年公債事忽起爭執錢總理憤然聲言若不滿意儘可彈劾總理拂袖逕出安福系議員提出彈劾總理之臨時動議因多數議員已紛紛退出議場遂無結果散會（十八日） 
　　北京電昨日衆議院開秘密會議時安福派議員對於錢總理關於南北議和之答詞均表示不滿意與安福派有關係之報紙皆於今日登載其意味而益世報等兩三種報紙所登載这總理之答詞則非常含糊本社記者因此特於今晨詢諸與衆議院議事錄有關係之某君據議事錄中明載之總理之答詞其要點如下（一）不使北方陷於違法之地位（二）維持新國會（三）不贊成以舊約法召集新國會及在南京開舊國會由此觀之法律問題勢將愈難解决錢内閣在新國會中有如此之言質或將依南方之態度而至瓦解亦未可知關心時局者莫不心焉憂之（十九日） 
　　北京電在京某督軍代表語人云政府因張作霖倪嗣冲二人業已定計如上海和平會議有不滿足之解决則在湘閩陜三省之奉天軍永不撤退擬特派趙爾選赴奉天勸張作霖停止此項計劃（十九日） 
　　北京電國務院因奉總統之命將起草無條約之待遇法特向巴黎媾和委員及外交委員會徵求意見　　北京電英美法三國與中國當局之間現已决定關於粤漢鐵路所有德國之權利盡行消滅唯此項權利將由中國繼承之抑由英美法方面繼承之現尚未定云（十九日） 
　　奉天電黑龍江督軍署參謀長張煥相同省道尹王樹瀚二人日前奉張作霖之命來奉爲蒙古獨立問題特開諮詢會張作霖就於現在黑龍江省兵力之配置防備之情况及對於將來之方針等皆一一有所諮詢由張煥相等一一答覆張作霖聲言如此時黑省兵力不足奉天可以派兵相助張煥相答以現在尚不需此並就其他事項有所協議（十九日） 
　　東京電本日閣議之結果决議各府縣發表地方官之大更迭（十八日） 
　　東京電據東京日日新聞接得巴黎專電云日本駐英大使珍田子爵對日本新聞記者曰撤廢人種差别案雖終不成立然美國總統威爾遜氏始終對於日本極有同情此外雖持反對論者於拒絶日本之要求之時亦表示深爲遺憾之意他如意國首相哇蘭德氏法國媾和委員布爾喬氏亞爾美尼亞媾和委員克拉麥爾德氏希臘首相威毅塞祿斯氏等均曾爲日本執　　以上東方通信社電 
　　東京電日政府任命鐵道院技師大村卓一氏爲中東鐵道南部線路及哈爾濱長春間之管區監督　　東京電日本對德之要求賠欵額爲二十億圓 
　　東京電　東長官林權助已向日内閣商過决定大刷新施政大綱而將於二十七日左近赴任　其第一步之施設聞有决意將官衙移至大連（十九日） 
　　以上共同通信社電 
 
 
 

Page 4

 
 
   
 
 

Page 5

 
 
   
 
 

Page 6

 
 
公電 
[北京新國會議員通電]  
　　大總統各部院曹經略使張巡閱使倪巡閱使龍巡閱使督軍省長議會各報館均鑒本日同人致朱桂莘君一電如下近閱報載尊處會議現竟涉及法律問題查法律問題質言之卽國會問題國會根據約法總統由斯選出内閣由此通過中外具瞻國本所繫一有動搖牽及全局况執事係受國務院委任其權限不能出乎行政範圍國會係國家立法機關斷非行政委任人員所能議及倘若越權擅議則紊亂國憲搖動國本必有尸其責者郅隆等爲擁護法律鞏固國本計特電聲明尚希照察國會議員王郅隆等三百三十餘人條叩 
[雲南唐繼堯來電]  
　　各報館均鑒現在内外戰爭行將收束和平會議正在進行一切行動允宜納諸軌道以與天下更始乃聞北京於議和期間又復發行八年短期公債四千萬元以鹽稅餘欵向銀行團抵押鉅貲以爲擴張軍事之用增人民之擔負陷國家於危亡毁約棄法莫此爲甚查臨時約法第十九條國會有議决公債之募集乃負擔契約之權此項公債未經合法國會通過當然不生效力我國民絶對不能承認應請北京當局立予停止全國國民一致力爭以重法律而遏亂源實深企盼唐繼堯删印 
美國無線電 
[十七日巴黎電]  
　　國際同盟案全文不日宣布除字句尚未審定外原文已可提出於歐和全權大會云 
[十七日巴黎電]  
　　茲已决定英首相治於下星期一日回倫敦約有一星期之停留 
　　十七日巴黎電協約食物總管霍佛氏今日發表一文件述俄國飢荒情形十分急迫霍氏曾得俄國各大城市之報告確定俄國有救濟之必要再四國會議之食物委員會亦已派人四出單獨調查 
　　十七日巴黎電國際勞動立法委員會提出意見如左（一）雇主與工人應有權利爲合法事務連絡進行（二）十四歲以下之童子不得充作工業或實業之事務如是男孩女孩得有機會受心身之教育（三）十四至十六歲之間之男女可以工作但不能損害其體育之發逹俾得專門或普通之教育（四）工人當得合度之工資以求合其家庭及國家之進化程度而謀其相當之生活（五）男女工人作相等之工當得相等之工資 
　　十八日華盛頓電代表陸軍總長羅司伏今日通告自十五日起凡無線電（除商業用以外）接受站一切禁令概行取消此外如專門工業試騐等站亦一律照辦惟發電站之禁令仍屬有效 
路透電 
[歐洲和會近記]  
　　十四日巴黎電威爾遜總統告知晨報謂最錯綜之問題今已漸次解决如其所望和會不日當有滿意之解决 
　　十三日巴黎電急進社會黨代表團謁見總理克勒滿沙氏後覺和會之事業將臻解决之點數日内當有完全之布告文發表 
　　十三日巴黎電四代表會議議定德國應暫付賠疑佛郎十二萬五千兆法國得百分之五十五賠欵總項將以現金原料及可以轉售之證券按年交付並將於和約中規定每年應付至巨之額德國必須十足賠償一切損失現因原料之價與工值參差不齊故不能規定應付之數法國軍人贍養費每年需佛郎四千兆亦須德國付之法國外交家聲稱四代表會議議决薩爾煤礦應永遠屬於法國該區警務亦歸法人管理惟政治主權則以五人組織之機關操之由國際聯盟會節制十五年後再開公民大會解决政治地位如居民仍願處於德國治下則德國須出價向法國購回諸礦又稱和約將規定限制德國軍備减少製造戰品等事之方法各項條件匪特將由國際聯盟會擔保之且將由列强間盟約擔保之 
　　十四日巴黎電豫料四代表會議將商定如德軍在來因河東五十基洛邁當之線西進英美當立卽出而　之 
[十四日巴黎電]  
　　蘇里克消息德意志日報載稱莫斯科政府之委員業已出發期與協約國當局接商開會一切事宜 
[德國之騷亂]  
　　十三日丹京電今日韋瑪消息末尼克　農政府已由當地戌兵推倒巴伐里亞政府派代表伏格爾氏入京授以最高之權勞農會之布告文均經取銷 
　　十三日丹京電魯倫堡消息末尼克戌兵已行陸軍迪克推多制並拘獲勞農政府各領袖 
　　十四日柏林電據最近消息末尼克其産黨尚未經制服政府軍刻正與紅衞軍在各街道激戰紅衞軍藉戰壕臼砲之助克復火車站郵政局及公署數所 
　　十三日柏林電薩克遜之特萊斯登城堡隨時有受攻之虞巷戰正在進行軍隊准予著名之國立教堂扼守重要之橋端砲臺 
　　十三日丹京電昨日薩克遜京城特萊斯登電稱今晨有兵士五百人列隊赴陸軍部抗議陸軍總長勞林氏所下傷兵嗣後僅受零餉之令勞林氏不允接見諸代表諸兵於是受共産黨之煽惑或制服哨兵勞林氏召政府軍拒之政府軍至則不允作戰咸交出軍械諸兵繼乃以機關槍轟擊陸軍部且强入拘獲勞林氏拖入街中痛毆之且由橋上投諸愛爾白河勞林氏泗水圖遁兵士復向開槍乃沉於水底特萊斯登已宣布受圍令薩克遜内閣發表宣言痛詆戕害陸軍總長之舉且謂政府將以嚴厲手段對付之據續電聲稱内閣告軍隊代表允承認軍隊之要求 
　　十三日丹京電杜塞爾杜夫消息政府軍猛轟之後逐走亞白比爾克市場之斯巴逹團斯巴逹團多向愛納方面逃亡 
　　十三日維也納電英國陸軍代表通告日耳曼奥地利亞政府謂如境内發生亂事則入口之糧食原料均將立卽停止 
　　十二日柏林電杜塞爾杜夫罷工者以機關槍向火車站轟擊不已政府軍以砲隊及炸彈砲轟擊斯巴逹團斯巴逹團在各街道掘壕設障碍物猛禦之預料旦夕將有劇烈戰事該鎭復宣布戒嚴令 
　　十四日亞姆斯特丹電吉爾特倫消息韋斯特伐里亞之斯巴達團現向荷蘭邊界進發普魯士政府軍圖阻無效 
　　十四日柏林電德意志日報載稱匈牙利發生過激主義後里寗氏卽致文德國國務總理施特滿氏願俄匈德三國締結盟約合拒協約國並願卽以五十萬人供德調遣並擔保德國有一九一四年至一九一五年間之疆界惟亞爾薩斯勞蘭及波蘭不在其内德國則須助俄國抗拒協約國並組織純粹社會主義内閣 
[匈俄之騷亂]  
　　十二日丹京電匈京消息匈國勞農會委員皮那根氏發激烈之演說曰吾人非將中等社會壓倒决不休兵 
　　十四日丹京電里巴消息過激黨召集里加十八歲至三十八歲之男子已以多人遣往俄國中部内有有名人物三百人皆拘以爲質者 
　　十四日瑞典京城電芬蘭京城希爾新福消息有人圖炸維波爾軍官俱樂部及某要橋又子彈庫一所今已在維波爾逮獲八人希爾新福逮獲一人此舉擬在四月底過激黨攻擊芬蘭時實行且擬於同日在瑞典瑙威兩國起事 
　　十三日萊姆堡電星期四五兩日烏克蘭兵猛轟萊姆堡鎭死傷多人 
　　十四日希爾新福電西比利亞西部全境過激主義正告肅淸柯爾恰克政府漸形鞏固 
　　十四日瑞士京城電羅馬尼亞公報局宣稱羅國當道發見過激黨之隂謀案黨人之機關部設於克勞森堡匈國勞農委員皮那根氏之戚屬數人聞亦與謀 
[埃及之騷亂]  
　　十二日開羅電公報宣稱昨日正午後埃及全境安謐亞力山特里亞顯貴派代表謁見司令長官表示對於星期四日事端之歉忱並感謝軍隊之忍耐愛秀特地方近今之暴動刦掠被逮者四百人 
[印度之騷亂]  
　　十四日倫敦電印度亞姆里特柴地方有煽亂者二人爲當道逐去因以發生劇烈暴動焚燬銀行兩家市政廳亦被付一炬銀行經理三員爲暴民投諸火中而死此外尚死歐人五人暴動者死九人傷二十一人旋調軍隊出而鎭壓今已恢復治安拉化爾與亞米逹巴二地亦有騷亂亞米逹巴公署二所被爆孟買現局亦殊不安十二日曾傷數人暴民之行爲頗爲汹汹惟希氏回印後已能安定人心 
　　十二日倫敦電愛爾蘭列姆里克地方罷工反對宣布該地爲軍事區域商業停頓糧食現局殊可爲慮但無騷亂柯克地方狀况亦同 
[各國近事記]  
　　十四日倫敦電喬治氏刻已抵倫敦聞將於明日覲見英皇 
　　十三日倫敦電陸軍中將葛羅干氏與傑克森氏將率援軍赴俄 
　　十三日倫敦電煤礦十一處所用礦工投票之結果贊成依允桑基氏之報告者四十六萬二千九百九十票反對者五萬三千八百二十五票 
　　十四日西班牙京城電内閣業已辭職 
　　十五日西班牙京城電茅那氏已組成新内閣 
　　十二日君士坦丁電關於屠殺阿米尼亞人一案已將總督基瑪爾氏判定死刑在斯太布爾當衆絞斃前任雅哈特憲兵司令則判監禁十五年 
　　十四日紐芳蘭聖約翰電飛行家霍克氏原疑於十二日午後六時乘其單葉飛機飛越大西洋但因天氣不佳故未果嗣後大雨不止濃霧密佈飛行之期遂展緩大約須遲兩日 
　　十四日倫敦電西萊氏今日在下院宣稱民政飛行定五月一日開始 
要聞 
[北京通信（一士）]  
　　危哉法律之問題 
　　東海答復新兩會兩院議長之詞已詳前函錢幹丞之答詞京報所登載者尚非眞相聞當時兩院議長力言犧牲國會卽搖動元首地位故不當偏徇南方一面之主張錢謂憲法未定以前當然無解散國會之理至舊會制憲諒朱桂老亦未必輕許己未俱樂部大會時卽本此旨議决國會問題須以憲法解决之似乎政府方面將眞以憲法爲解决國會問題之張本夷考其實則又不然蓋現在政府對於解决國會問題正就法律政治兩方面苦心計議而如東海所謂本無成見未能有確定之主張者實無法確定之也先述所聞於法律者最初本議有舊會制憲新會通過及於新舊兩會之外别組一制憲機關（仍思借助於景耀月之國民制憲）倡導會而稍變其面目及名稱）然前一說旣經新會議長表示反對態度且南北新舊之爭已是不了南方則於一舊會之中又有新舊之爭（卽民國六年解散）之舊分子及廣州之新分子南來某君者新分子之一也聞滬上平和會議主六年之說語人曰誠若是此番廣州之議决案將無一而爲合法若何而能承認者其情可想矣）其術旣不可行後說則又苦無根據不免爲南北所共反對故政治方面之運用益亟其策有三就某系中有力分子各與相當之位置以饜其欲此一策也解散之時每一議員發給三年之歲費使欣然有騎鶴揚州之樂此又一策也密令本系議員紛紛辭職使新國會不能開會此又一策也然以第一策言何處得許多位置此一難也以第二策言倉卒間何從得此鉅欵此二難也以第三策言新國會中安福系實占過半數縱己未系全體辭職仍可按期開會此三難也有此三難又益之以制憲之無善策故政府尚大費躊躇安福系機關報連日登載兩會協商自行解决之論文然尚不過託之空談初未嘗與舊會中一通欵曲星期五（十八日）開議且將要求國務員全體出席質問對於國會之態度而其内部主張一面促令憲法起草委員會之起草員迅速將草案完成一面由段親與各系接洽希望接開憲法會議縱不能於短時間完全通過又希望藉此可與南方作一解决法律問題之交換條件所謂條件者不過欲合南北意思共訂憲法而已卽所謂兩會協商自行解决者是也（外傳有僅共同修）正選舉法卽可滿意者尚皮相之談）如竟不可得則其最後對付之手段欲自行表决承認違法而將從前各種議决案完全取消如是可使東海地位遂搖搖不定而幷欲溯及旣往使解散舊會之黎黄陂組織臨時參議院召集新國會之馮河間皆將無所辭責則政海波瀾且愈推愈大而時局之奠定更茫然不知其在何日吁其危哉 
[安福派國會問題之波浪]  
　連日南北和議續議事實各案已由兩方商洽在預備期中之法律各案日内亦將次提議南北兩方關於此一問題大爲注意其中尤以憲法起草及兩國會取消問題大爲爭點之所集北京方面各政團如安福部己未俱樂部皆開議提出意見且紛紛謁見東海及錢總理詢問主旨昨據公府消息錢氏關於國會問題擬於日内在國務院讌請新國會議員及各政團重要分子徵詢一切意見一俟定期卽可通知又聞安福議員因和會討論法律問題有取消新國會之說紛紛請求議長要求閣員全體出席質問昨日錢總理已决定於今日（十八）率同全體閣員出席答覆 
　　又據中美通信社消息安福俱樂部因國會問題以王揖唐爲代表向政府交涉要求拒絶上海和會恢復一九一七年憲法會議之事昨日王揖唐又曾謁錢總理提出此項要求錢總理對之亦未表示允諾但另一消息則謂王揖唐請申斥朱啓鈐其要求甚爲强硬錢氏似已面允 
　　昨日（十七）安福俱樂部在太平湖開兩院議員全體大會由王揖唐主席報告日前同李盛鐸訪晤府院當局關於國會問題之談話謂日前錢總理談及國會問題分爲三層第一國會爲選舉大總統及通過内閣之機關故國會總統内閣三者有相連之關係根本問題萬難搖動第二新舊並廢用舊法召集新國會之說政府亦不贊成誠以修改兩法召集國會政府已依法宣佈命令若云解散新國會如何解散又應如何下命令再用舊選舉法有種種困難故難施行第三南京制憲之說原非政府之政見乃王家襄君等之主張政府已電朱總代表表示否認之意旨云又報告有人主張請錢總理出席質問已經函約明日衆議院開會望諸君尊重秩序和平發言嗣又有某某數人主張致電朱桂莘聲明國會問題非代表等所能處分當擬定電稿拍發矣（電文見公電欄） 
[政府限制專使發言之外訊]  
　　中美通信社消息云顧維鈞王正廷兩專使在歐洲和平會議中提出山東問題而日使小幡要求中國政府禁止專使之發言此一事也當猶在吾人之腦中而不料今竟有極確實之黑幕發現於北京也本年三月一日大阪每日新聞卽謂北京政府深不贊成顧王二使之行動時時給以訓電禁止其反對日本吾人見之甚以爲奇以爲中國卽有親日派亦斷不至如彼所言之情形然心亦不能無疑焉乃最近所得最確實之消息則三月以内外部卽致陸徵祥一電令其轉告各專使對於靑島問題切勿要求日本直接交還又其他相關之中日交涉不必有所提議尤不可對於日本專使稍有憤爭之態度此電之内容以中國政府對於此等事萬分秘密吾人不能知其詳但在三月二十五前後外交部確有此電致巴黎則萬分可信然後知每日新聞之日人消息甚靈必有袒日派先向之吐露也尤有可疑之點爲與此事有直接關係者中國政府曾下命令任陸徵祥爲委員長而其所畀之權則歐洲和平會議之提案卽其他專使所認爲必要者非得委員長之許可不能提出而自陸氏任委員長以後草無經陸徵祥許可而能提出之案陸氏之爲人旣小心而且軟弱一千九百十五年之中日密約二十一條卽其所親手簽字者此次赴歐經過日本與日外相内田氏中國駐使章宗祥會晤談及中日關係其言亦甚不妥當當五大强國提議靑島問題之日各國專使請中國專使出席陸徵祥未往而王正廷顧維鈞兩使竟與日使牧野爲樽爼之折衝顧王二使年事旣輕膽量又大故敢於如此然一自陸徵祥爲委員長而顧王二使卽有意見亦不能表示可見中國政府之壓抑而小幡氏外交之成功矣四月六日路透電所載中國專使要求取消一千九百十五年之中日密約然此乃巴黎法文報紙所載爲日使牧野發表之意見以後中國專使所以答之者並非正式之發表提出於和平會議之案西人殆無不知之且仍是顧王二使之文章而與委員長無涉然以北京政府對於各專使如此壓抑不知山東權利中國人尚有法以爭回否也 
[政府關於軍事政治之提案]  
　　北京政府此次編擬之全國軍事政治計畫書業由北方代表在和會提出茲錄其全案内容如次（一）軍事問題軍事整理宜順世界之潮流國内之情勢當前淸之季擬練成陸軍三十六鎭民國初元亦曾擬以五十師爲限現在南北陸軍共有一百師以上而軍費除海軍約六百萬元外陸軍經費祗能酌定一萬一千萬元則全國師旅無論陸軍制巡防制一律並計應假定以五十師人數爲標準按每一師人數常年之餉費至少年約一百八十萬元連同軍事機關經費所支已需前數本此標準數目則現有軍隊自當力圖收束茲分三項問題於下（甲）擬留軍隊之編制問題現假定以五十師人數爲標準則軍隊編制應如何統一軍械餉需如何規畫就剿匪及國防兩種適用軍隊之性質而論巡防制及陸軍制均應暫時並存則其間應如何分配以及駐紥地點應否更定軍事長官之權責如何劃淸自當詳細規畫以期與時勢適合（乙）額外軍隊之收束問題現在額外之軍隊將在五十師之人數以上欲事收束宜籌善後　法（一）裁減標準與其方法照現在預算上收入分配軍費之標準約一萬一千萬元預算上支出之數目約二萬四千萬元左右故全國軍隊應無中央地方之别南北東西之分均須一律減少半數之軍費卽應減少半數之軍額此就經費言假定之簡單標準也就軍事必要言軍隊之性質對外所以鞏固國防對内所以補充警力故無論巡防制之兵陸軍制之兵大省有一師一旅之人數中省有一師之人數小省有一旅一團之人數補充警備隊之力量似無患不足茲假定以三十師人數分配各省爲警力之後援二十師人數專屬中央以十師人數分紥蒙藏甘新吉黑等邊地以固國防再以十師人數分紥京師及全國要塞爲全國軍隊之後援平日訓練復施以豫備補充之法平時有五十師之衆戰時卽可得百師之用此就軍事言假定之標準也要之軍事收束之標準應以預算收入上分配之軍費爲範圍就全國軍事必要上爲支配定一中央與各省應留軍隊之標準此標準現屬中央者由陸軍部專負其責現屬中央實際上駐紥各省者及專屬各省者應由陸軍部與各省軍事長官共負其責各就其所轄軍隊與地方之情形分定裁减之法（二）安揷方法安揷之法應各就其地方與所裁軍隊之性質先後以籌劃生計或開墾或築路或濬河或改編巡警（三）時期問題裁遣時期應以陸續裁減爲主旨速則於一年内遲則於一年半内分期裁竣始合於預算規定之數（四）費用問題民國二年善後借欵所定裁遣辦法除照給欠餉外軍佐兵士同時發給遣餉三月本屆裁遣是否仍照舊制抑或另定辦法（丙）軍需獨立問題各國軍費之支給無不設立軍需總監之職凡軍事欵項之收支由其主管以司考核而軍事官僅負統率教練之責各盡其職以策進行用意甚深可資取法現在吾國軍需事宜内則由陸部主管外則由督軍主政而各軍逕向財部領欵自行發放者近益增多辦法紛歧殊非愼重軍需之道以後似應特設軍需總監一職凡内外軍事上之收支統歸管理以專職掌而便監督以上各端事關重要應羅致全國軍事專家設立臨時整理機關籌議各項手續並定公開監督之法以期嚴厲實行對内對外必須昭示信用萬不可苟且從事貽禍將來至善後各費均爲預算所無似祗可商借外資以備支給民國二年善後借欵告成其裁兵辦法除照給欠餉外同時加發遣餉三月官佐每名給三百元兵士每名給二十元路費四元前後裁减官佐一萬八千七百二十名兵士三十一萬六千一百名付給一千三百二十萬二千四百元連同欠餉一千五百九十一萬元總計二千九百十一萬二千四百元（未完） 
[政府說明京綏路借欵内容]  
　　國務院答復新國會議員賈庸熙等關於京綏路抵借日欵質問案云查交通部所轄京綏鐵路因路欵支絀曾於上年六月由該部呈奉大總統令准續募第五次短期借欵定額爲北京通用銀元四百萬元用途約分兩項一作償還第四次偕欵準備金之用一作備築豐平幹路定購材料之用計自七年七月一日開募至十月截止以時局多故經募之中國交通等銀行未能如數募集而前項用途勢難延誤復經呈准該部卽以額定未售出之債券商諸中外各銀行押借現欵以應急需經該路局多方接洽或辭以金融艱窘或要求條件太苛最後商之東亞興業株式會社始以該路未經售出之第五次債券計票面額三百五十萬元向該會社押借日金三百萬元並無折扣其條件僅年息九釐分五年償還如於定期之内提前將一部分或全部分淸償應給予該會社百分之二分半酬勞金而已是此項借欵祇以該路未經售出之債券作押並非以路作抵與該路管理權或建築權毫不相干原質問書謂西北路權亦爲外人攫去實因未知此中眞相不免誤會相應咨復衆議院查照 
[京華短簡]  
　　昨日（十七）星期四閣議例會討論要案（一）張廣建來電報告藏番侵犯甘邊形勢緊急案各國務員認爲關係重大提出討論結果决定先行復電張督嚴行防守俟議善後辦法再覆（二）水利局提出江淮水利計畫案討論甚久結果由内務財政農商三部會同水利局籌議辦法以資施行 
　　和議告成裁兵問題極關重要且辦理方法繁難故政府早有組織裁兵委員會之計畫昨聞東海又與錢總理在集靈囿籌南此項問題仍决定迅行着手組織擬先令財政部籌撥開辦費二萬元有五月一日組織成立之說其組織内容（一）南北各舉軍事人員二員（二）南北和議代表中各出一員（三）南北財政人員各出二員（四）遇必要時酌聘外國顧問（五）各省區派員一概拒絶（六）定名爲中央裁兵委員會（七）地點設於國院並聞業於上星期二閣議可决已電朱總代表提出滬會 
　　科布多佐理員恩華昨日電復政府云阿爾泰辦事長官張慶桐被變兵軟囚現由俄領調停可望釋出周務學軍隊業已開到與科軍共同維持可使該處秩序漸次恢復而塔城某君昨由新省轉來電報謂此次阿爾泰兵變中有俄人關係現張慶桐已脫險惟秘書長内務處長外交局長均被亂兵殺害尸骸爲彼啖去殘忍逹於極點公署文件一無所有云云某君爲隨張氏赴阿者所電自較明確也 
　　旅居羅暹三百萬華人因不堪暹政府虐待特派代表前來北京上書呼籲聞十七日上午八句半鐘東海特召該代表陳沅（梅湖）劉宗堯（後軒）等於延慶樓晋見代表等瀝陳在暹華僑被虐情形幷懇從速救援東海云已電巴黎陸專便曁駐日公使與彼邦兩地公使嚴重交涉並談及本國教育實業之不振囑該代表回暹時宜鼓吹僑民歸國興辦實業及令子弟受國立高等教育兩君又述及歐戰發生以來匯水低落暹政府禁止現金出口携帶踰十金者有罰輸運母國極爲困難且國内兵爭未息官廳保護不力故僑民裹足不前東海聞言甚爲歎息 
[中美新聞社北京雜訊]  
　　友華銀行定於月之二十六日在北京開設分行其代表皮索伯於二星期前來京籌畫一切已在東交民巷德國營房對面之西式大屋設立事務所正在招集華員俟今晚惠克氏到京卽着手開辦届時當請中西官員銀行家與報館記者共襄盛舉再天津之友華分行定下月初開幕 
　　萬國報界俱樂部昨在二條胡同開大會通過外界人士入會章程須由會員介紹得享閱報利益月費二元又舉北京中美通信社社長般爾代北京導報主筆刁君爲俱樂部董事又該會已有會員五十七人可望加至八十人又擬招集外省記者二十人刻會中已備報五十份政府允派之譯員四名大約五月内可以入會服役 
　　農商部刻與斯括德（與友華銀行皮索伯同來京）商 
 
 
 

Page 7

 
 
議三種實業借欵總額一百三十萬元以山陜煤礦作抵又延長油礦合同亦將修改 
　　傳聞數日前天津有督軍會議先是月之二日皖督倪嗣冲致電奉直魯豫四督主張五省連横張作霖贊成曹錕反對魯豫二督不答復倪嗣冲大窘徐又錚丁母憂無暇兼顧政府屢接滬商電請禁止督軍會議因此特派張伯英去徐州安慰徐氏順道入皖訪倪督勸其勿再有會議之舉 
[德國賠欵問題之研究]  
　　人工原料與金錢 
　　法國無線電社巴黎通訊云賠欵問題討論已久近將解决說者謂苟有人犯毁壞他人財産之罪行則法庭必責令賠償不因其自訴貧苦而枉法今和會之處分德國亦猶法庭之懲戒罪人耳以法國而言損失之數殆難屈計於是遂有德國能否全賠之問題美國某要人曾曰統閱種種表册意在證明德國確有償付戰費之能力者余究未能察知何從來此巨欵以供給恢復原狀所必需之用費縱令不患無財然若無人力以爲之助則重建法國之事業仍不克迅速進行蓋法境百廢待舉需工極多本國壯丁不敷應用也查德國軍制每年召集新兵三班約八十萬人今著廢其軍役而令効力於法國工事每班以二年爲限至德國所摧殘之法境村邑悉數恢復舊觀而後止此亦解决法國人力問題之善策也法政府現仍覊留德俘四十萬餘人其殆有意於斯歟此輩旣以破壞見長宜有以教誨之使之盡力於建設此非報復或奴隸之問題不過以直報怨而已孰能反對之哉第法國損失不一其事故賠補未可限定一途法國且應得來因河西界薩爾區域之煤礦以補其倫斯與杜瓦愛兩大煤區之損失戰前法人家庭與實業界所用之煤大半取給於此兩礦戰時礦産爲德軍所毁建築機械蕩然無存非二三年之久不能修復之苟不得薩爾之煤以補償之則法國在此二三年内將何以供其國人與工廠燃料之要求乎况德國境内實業無恙礦産完　苟協約國不責令賠償損失稍稍限制之則可於協約國瘡痍未復之時以商戰制人至於法境農工器械或爲德兵所毁或被運往德國者亦當令償還總之德國旣種惡因當收惡果縱財力不足未能全以金錢償人損失亦當以其人力原料贖其罪戾按諸公道固應爾也 
[太平洋商業之預測]  
　　中美新聞社紐約通信云太平洋之商業關係全依政局而變遷美國與東方之交易今將靜候歐和大會之結果及中俄二國之内爭平靖然後始有把握俄國地方八百六十萬方里人民一萬六千萬今爲過激黨所盤據已失其商業地位西北利亞雖大政變太多萬難經營太平洋之商務亦大受影響試觀美國一九一六年太平洋出口之物日加計一億六千一百萬元一九一七年减至一億零九百萬元去年更少祇五百萬元再美國儲蓄公局因過激派之活動禁止美商與俄國有匯兌之往來俄國情形紛亂已極西比利亞鐵路久失整頓海參崴貨物屯積致難輸入加以内地不安貨物不能運至西部又值軍隊（日軍居多）紛紛調回東淸路與南滿路車輛十分擁擠無暇運貨南滿之日本路已無管理估量貨物之能力所幸協約國已准美國工程團着手整理西比利亞鐵路將來可望大有起色惟日人每不願與協約共同進行是亦大障碍也世界各處自停戰後皆受打擊美國亦然此亦於美之興盛大有關係今欲救之必須奬勵對外商業尤以東方商業爲要而對外商業之發展以船舶爲主要元素今美國航務部雖下令减少運費惜轄制之噸位尚少不能收完全之效果也 
　　日本工業自歐戰停後大受打擊現政府正在竭力維持以免經濟上發生災禍惟歐和大會於日本大有關係倘中國代表在和會反抗日本戰時政策之活動得告成功則日本經濟上必遭大損失日本於戰時在中國及西比利亞廣爲投機事業大興種種新工業今後不免亦受影響且日人現向美國大購鐵料計皮斯美生鐵千噸又熟鐵一千噸云 
　　中國商人亦曾向美國購低硫鐵二千噸生鐵三千噸但就全部言之中國並不向美國大購貨物各種出品均未採購蓋意在守候鐵價滙兌率顯然不必速跌銀元之出口自然影響中國國内之商業但内亂已止和局將成倘日本不再干涉政局必能鞏固商業必日漸發展在華德僑業已全部遣回此後日本在華之政治隂謀如爲巴黎會議所唾棄使其不克再施則英美兩國與日本之正當商人將眞正提携開發中國也 
[日本嚴防韓人之外訊]  
　　路透社十七日北京電云朝鮮十五日實行特别法律凡韓人之出境或回國者皆須執有日員執照自十五日後有集衆示威者監禁十年又十六日北京電云四月十二日漢城報紙載有平壤消息據稱朝鮮學生等五十六名因參與示威行動在當地法庭審訊内有三十九人判定監禁期限多至二年少至六月並作苦工十五人判定各鞭笞九十餘二人釋放除被笞者外皆已上訴又十二日漢城消息云日人半官報載有朝鮮總督警告韓人之示文略謂上月暴動倐作危及守法良民之生命殊可扼腕余已兩次佈告曉諭人民惟暴動未息近且加厲藉軍隊以保持秩序非余所願但在今日不得不然此後倘有聚衆擾亂者定以峻法處之尚望人民勿與亂徒爲伍否則難免不測之誅其各互相勸勉勿蹈法網云云此文發表之日卽日本派出新兵第一隊行抵釜山之日 
　　大陸報士五日北京通訊云朝鮮日報乃日人機關報十二日登載日人搜查美教士房屋之詳情略謂某某教士七人之住屋皆經搜查已拘美教士三人韓人教員一人男學生五人女學生二人搜得犯罪證據計印機三副信一封又漢城獨立新聞一份外人教會業經搜查者共有八處計英教會三美教會五被拘各教士除摩里一人外餘皆釋出摩里氏現仍繫獄夜有棉被兩條日得兩餐准其誦經閱教會某雜誌摩里氏在獄頗守法行爲甚佳曾有二人來見一爲美新聞家一爲教士他處日兵亦搜查美人房屋各處亂事仍作致多死傷當道所稱之嚴峻辦法定將實施云云漢城日本機關報且謂美教士之報告皆係僞造大陸報又云霍爾瓦特中將部下之俄軍内有朝鮮義勇兵五十人於四月九日攻擊駐哈日本混成隊之兵士日兵回擊奪獲汽車二輛與來復槍若干 
[留法預備學校之近况]  
　　留法勤工儉學會所辦之預備學校民國五年在巴黎組有華工學校以便工界及儉學會之願以工求學者就之在國内者民國六年保定蠡縣市里村及保定育德中學四川成都先後創設民國七年由華法教育會發起法文高等專修館分設於北京及長辛店等處其他福建湖南正在籌備中者尚有多今年（八年）法文專修館已於北京獨立校舍在西安門大街四十六號卽從前法陸軍部所辦之法文繙譯學校舊址茲將各處預備學校地址等級人數等情形列紀如次初級布里村工藝實習學校學額六十人計分二班高級保定育德中學附設四十餘人一班高級天津法國鐵廠實習五人高級北京東城第六小學（師範科）二十餘人一班高級北京西城第四中學（北京工）業專校學生）二十餘人一班高級北京法文專修館本館（工業科）百八十餘人四班高級長辛店鐵路工廠（工業科）三十人一班（以上四項均屬高）等法文專修館）所學以法文爲主課圖畫工藝等爲輔課年限除師範科三年外餘皆以一年爲預備期聞尚擬辦修業五年之班次學生以湖南爲最多自去秋截至今年二月已有三百人分爲八班有全係湖南學生爲一班者有合少數他省學生爲一班者近聞山西將物送學生九十人來京預備一切費用歸省署支給度各省必俱聞風興起也自歐戰停後該會學生已有百餘人前往法國以後每月陸續有去者惟頗以船隻艙位有限爲憾云 
[紀山西華北運動會（二）]  
　　十四日爲華北運動會第七次正式開幕之期上午七時各省與會五十學校運動學員陸續齊　七時五十分會長閣督軍兼省長率各文武　會卽按開會禮式宣告開會由軍樂全隊奏進行曲導童子軍執持優勝旗曁一種奬品繼之會長曁各贊助員一中外來賓各運動員又繼之緩步繞行會場一週畢全體立正向國旗行三鞠躬禮禮成會長乃向全體運動員致極鄭重之開會詞曰華北運動開會已七次矣經過之成績一年比一年進步此中外所共見共聞者今年開會鄙人忝長會務希望本屆開會成績比較去年更有突飛之進步則不特爲與會諸君無上之光榮卽鄙人亦與有榮幸焉諸君勉之詞畢運動員致謝詞行一鞠躬禮遂開始運動嚴範蓀范靜生張伯苓諸氏均到會至下午六時始休會茲就當日運動經過情形揭要如下 
　　甲第一日之各項預賽一百碼競走預賽普通二組每組取四人中學四組每組取四人二跳遠預賽普通選五人中學取六人三一百二十碼高欄預賽中學三組每組取三人四擲鐵球預賽普通中學俱取八人五二百二十碼低欄預賽普通二組每組取四人中學四組每組取三人六撑竿跳高預賽普通取六人中學取十三人七二百二十碼預賽普通二組每組取四人中學四組每組取三人八跳高預賽普通取五人中學取十二人九四百四十碼預賽中學三組每組取四人十擲鐵餅預賽普通取六人中學取十二人十一擲標槍預賽普通取五人中學取十六人十二籃球預賽計天津新學書院與直隷甲種工業學校比賽結果爲二十五與六之比甲種工業勝天津育德中學與天津第一中學比賽結果爲二十五與十二之比第一中學勝山西第一中學與北京淸華學校比賽結果爲三十三與三之比淸華勝直隸甲種工業與山西大學校比賽結果爲三十七與十一之比甲種工業勝乙决賽六項運動一普通二百二十碼高欄决賽第一王鑑武（北京高師）第二時昭涵（淸華）第三朱恩德（北京高）師）第四洪瑞智（北京崇文）二普通四百四十碼競 
（淸華）第三宋俊祥（淸華）第四鄧左曾（淸華）三普通五英里競走决賽第一王榮喜（高師）第二邢壯觀（奉天二師）第三翁廣壽（奉天二師）第四翟蔭梧（保定農專）四普通一英里競走决賽第一陳樹蓂（天津南開）第二段鴻蔭（南開）第三張彦甫（北京）（崇文）第四杜廷修（淸華）五五項運動一英里競走决賽第一朱恩德（高師）第二劉蔭恩（北京崇文）第三谷毓奇（淸華）第四時昭澤（高師）六中學一英里競走决賽第一鄒錫（保定育德）第二尙仲衣（淸）華）第三侯貴忱（奉天二師）第四郭書桐（直隸四師） 
　　各省聯合辯論大會之辦法華北運動會閉會後擬定特開各省聯合辯論大會以資交換智識茲探錄規定辦法如琥一華北運動會運動會運動完結之次日在山西大學演講廳開辯論會一次卽以第七次運動會會長閻督軍爲會長一每省於赴運動會各校代表中推出評判員一人並於運動員中推定辯論員四人每辯論題目一道以二人分任之一辯論題目（已誌）（前日本報）一辯論時間每員至長以十分鐘爲限一辯論結果由各省評判員公同評定後由會長分别給予贈品一各省除辯論員評判員外凡運動會員均可到會參觀又聞此次開辯論會以辦法内所定辯論員係按省推定四人而如北京各學校宜如何分别推定尚未定明將來尚須經一度之商榷也 
[紀粤省會之選舉議長]  
　　省行政官辦理省會互選 
　　廣東省議會第二屆互選議長十二日開會時正議長已經選出黄嵩齡得六十一票當選計出席議員一百一十六人除黄嵩齡六十一票外林正煊得五十三票古應芬得一票另廢票一張開票後議員多有退席因法定人數不足不能再選副議長是日議場亦甚肅穆議會門前綴以生花週番旗國旗招展於空中警廳 
　　派武裝警察於議場内外加意保護省長翟汪　有到會祇派政務廳長梁日東代表監督至十二時監督偕各議員魚貫入議場奏軍樂行開會禮禮畢退出議場休息卽開茶會幷拍照紀念至三時復入議場公舉梁日東主席遂開選議長其當選之黄嵩齡台山人爲　路公司協理屬於交通系一派人物此次競爭以黄氏及政學會之林正煊爲最劇烈因黄氏得瓊山一派議員助力遂奪魁首聞運動瓊屬議員全出某氏之力林於失敗之餘卽副座亦務求必得規定於十四日互選副議長惟恐競爭甚烈恐未必能安然産出也茲將總監督所出布告錄下照得第二届省議會正議長業於本月十二日依法選定迨至賡續舉行互選副議長時因未足法定人數當經宣告停會茲定四月十四日中午十二時續行選舉第一第二副議長合行通告各議員知照務希依時蒞會幸勿放棄選權爲要特此布告 
[鈕永建表明衷曲之通電]  
　　武鳴陸總裁南寗譚督軍陳省長廣州林總裁莫督軍鈞鑒永建奉莫督軍命組織海軍陸戰隊業於四月一日編成具報在案惟此項軍隊之組織原爲和議停頓護法備戰起見日内駐滬南北代表又經續議進行大局前途深堪慶幸一俟和局有成此項軍隊自當應時收束以符護法初衷卽永建個人來南前秋爲附義而來去夏以催援而至徒以目擊非法北軍之横暴爰發憤擬組一軍藉資自効荏苒一年蒙諸公奬其愚忱寵以重任感激之下抱疚益深惟有逸竭駑駘冀隨鞭鐙然當此民生凋敝之際佳兵决非所宜倘届和平解决之時卽爲永建退休之日知蒙眷注藉表寸衷鈕永建叩文 
[皖城變兵焚刦之善後]  
　　十五日夜安武軍第八路一營五哨有不法兵士三十餘人在西城外放槍焚刦商舖等情迭紀前報茲聞該叛兵内有上年擊斃李良臣統領之餘黨聞是夜起事因調查城内無多兵隊僅有八路統部兵士數十人駐紥故首先放槍數響以觀動靜久之各營均無接應隨放火焚燒東門外柴堆意以爲城内長官必開城救火卽乘機進城大肆搶刦維時史統領一聞槍聲知城外有變卽擬帶隊出城彈壓因接各營電話知各營兵士均無附和者乃會同警務處長劉道章督同軍警共守五城稽查街道一面令張管帶政德率隊追捕各叛兵見城門緊閉遂放火搶刦寳成寳元兩銀樓倂汪太乙藥店及葉興泰布店等四家復見軍隊追捕遂逃向山口鎭洪家舖一帶而去聞起事時有流彈傷斃兩民人省城各商民經此一番變亂故一律閉市當由安慶商會總理蔡錦堂將商民被刦情形電禀倪督軍電云蚌埠倪督軍鑒省城於删夜忽遭兵變城外焚刦傷斃人命全城震警商民損失甚巨人心惶恐現未聞市敝會力　照常營業一面調查損失實數再行呈請核奪謹先電呈當奉倪督復電云總商會鑒銑電悉不法兵士越營譁變放火搶刦驚擾商民慨憤之餘殊殷馳念除飭史統領嚴行追擊懲辦外幷飭警務處長會同懷寗縣知事調查商民損失確數呈候核奪望轉告商民安心營業是爲至盼云云復經吕省長令飭警務處長懷寗縣知事與史統領會同商會總理勸導各商民照常營業故今日各商舖已一律開門矣並聞倪督軍因聞省城兵亂已命馬鎭守使聯甲來省鎭攝並辦理善後事宜大約今日可到省 
　　另一通信云自前夜安武軍第八路一營五哨兵士暴動後史統領卽派二派張管帶向西南路沿途追緝並電令太湖第六路駐防軍隊就太潛接壤處兜剿頃聞該叛兵已分途逃竄吕省長已電飭舒城桐城各縣協緝以免漏網至商民損失刻由商會彚齊報告警務處寗知事調查約共兩萬餘元而傷斃之人由劉處長分别撫卹此次少數兵丁謀變甚秘事前諸長官均未得聞故一旦暴動不可遏阻當亂起之後沿途焚刧商民皆甚驚恐經史統領親率得力兵士出城至肇亂之處鎭攝立時敉平省垣現已安靖商業照常開市昨日省議會茶會吕省長特派劉處長赴會報告删夜兵變情形至如何善後尚未得聞外間所傳拿獲叛兵並非實事據史統領言張管帶現至潛邑附近仍向前追緝舒桐太　縣已電令協緝叛兵無論如何當難逃法網也旋又據統部文牘黄鏡淸君見告謂張管帶刻有電到叛兵已至太潛接壤之處卽蜡木橋地方共有二十七各聚會未散現與第六路軍隊會剿云云又倪督令省少甫鎭守來皖查辦此案刻有電來准今夜抵馬 
[交通部請放蘇米第二電]  
　　蘇省少禁運米糧出口凡運至徐州以者一概不准放行此令實行後交通部以爲有碍津浦路運輸並於北省民食有關日前會電請以運至天津或北京爲止齊省長業已復電拒絶乃交　接到復電後昨又來一電重申前請齊氏以案關重申禁令仍電復不准茲將往來電文錄下 
　　交通部來電南京齊省長鑒銑電敬悉敬電計逹並據津浦路轉據駐浦事務所電稱迭奉省長函浦口各轉運公司囤米除軍米外非經查騐不得起運等語又據京師總商會呈稱蘇省派員在江浦等處查禁米糧所有北運者概禁裝車運米公司所裝之車俱已卸下請設法運京等情查此次蘇省重申米禁係爲維持民食本部自應力予協助惟北省一帶素乏産米前此賴有漕運以資接濟自漕運停止則藉商運以資挹注津浦路正當南北交通故爲運輸所必經蘇省禁米出境倘無統籌辦法不但北方民食缺乏實與地方治安經濟大有關係且奸商平日尚有假托朦運吸收鐵路進欵以供中飽如此次嚴行禁運而無通籌全局切實辦法卽軍米振米及可以假借憑證而朦運者必將紛至沓來無補蘇省禁制徒使鐵路受莫大損失用特縷陳梗概尚祈於限制之外兼籌救濟辦法庶蘇省得有禁運之實於北省人民不至有乏食之虞而鐵路亦不至蒙其影響翹首南天悉賴藎籌仍希見復以便飭遵交通部印 
　　齊省長復電北京交通部鑒卅一電敬悉蘇米禁運出省已歷多年前於四年六月箇日曾經電達轉飭路局　照此次派員查騐係屬重申禁令有電業經詳達與北方民食並無關係至軍米假借朦運路局當然可以拒絶更無損失可言尚望顧念蘇民力予協助實深感荷齊耀琳印 
[南京快信]  
　　吳鼎昌電告李督准巧（十八）日南下李督已令副官處派員赴浦口車站迎接 
　　李督電召徐州陳調元旅長來省面詢要公 
　　胡銘槃鄭誠之劉庸潘仲蔭昨同車北上 
　　張敬堯代表蒯毅昨由滬回聞接張電召日内卽乘輪回湘 
　　政府昨電各省軍民兩署天津並無督軍團會議望轉告商民勿滋悞會 
　　聞婚嗣冲已於前日由蚌赴徐弔徐樹錚母喪 
　　蘇省中學成績展覽會定本月二十五日開幕 
　　今日省議會開會簽到八十一人僅足法定人數朱某陳某簽名未到仍不足數 
　　江甯戒嚴司令齊燮元委張克儉邵鈞洪趙連三充浦口江口下關各車站輪埠軍警盤查所長 
[杭州快信]  
　　皖倪嗣冲電浙安慶少數兵變查係受黨人煽惑現已逃竄飭屬嚴捕 
　　財政廳昨委姚熙（王家莊）祝履中（王江涇）廖維綱（石門灣）陶霦（楓涇）賀家保（駐滬）爲各屬繭捐稽查委員 
　　紹縣王知事因杭紹匯水問題至今停市待决昨偕該縣金融評議會各會員來省會同杭縣金融評議會協議杭縣景知事定二十日在署開會討論一切 
　　外交委員會長汪大燮昨函致杭州某戚有二十三日來杭之說 
　　日來由滬抵杭火車乘客日必三四千人各旅舍皆爲之滿督署吳稽查長昨特分派各稽查赴城站新市場江干拱埠逐日輪流稽查並知會省警廳西湖一隅責任岳墳警隊負擔其三區（拱埠）四區（江干）日送旅店表暫免送廳提早存署聽候抽查 
　　浙省籌備義務教育案内規定各縣城區應增國民學校現奉省令限民國十一年度前支配辦竣幷以原擬增設地點或有過多與未合者予限三個月内由各勸學所會同學務委員塡造縣屬坊村一覽表呈核 
　　省城絡經婦同盟罷工要求加價連日警廳拘捕爲首者甚爲嚴厲現由綢業會館開會集議已允酌加工資（約十成之二）開單呈請警廳布告勸諭開工　 
地方通信 
[蘇州經書追控張知事]  
　　前在常熟縣現蕭縣知事張鏡寰因在常熟任内吞没丙丁兩屆應發各經書造册紙張辛工等費約二萬三千餘元迭被經書公民等分别具呈省道各署控追旋經財政廳派委查明令飭列入交代迨去歲舊今年底張知事派第二科科員王鈺來常會算將該欵仍復提出並不列入交代竟有堅持不發之意現該經書等昨日又來蘇具呈道尹公署請求派委勒追如數發給 
[南通槍斃謀財害命犯]  
　　布商鄭怡成之弟賡廷於舊歷正月初七夜携帶現銀三百元由蘆涇港搭乘怡和輪船赴滬購辦貨件詎該輪駛至中途其茶房朱阿福覬其多金誘至船梢推墮江心斃命當爲鄭某同行之僕人某甲察悉報請上海會審公廨逮案訊明屬實鄭怡成亦投本縣訴請　知事備文派警往滬引渡歸案訊辦詎朱阿福迎提到通後供詞涉及多人縣長研究多日始將此案訊結當卽按照謀財害命罪擬處死刑詳請軍省兩長核准日昨縣長將該犯提出騐明正身押往　涇港犯事地方執行槍斃以昭炯戒 
[揚州鹽將運往日本]  
　　日本向政府購買濟南鹽一事迭誌本報茲悉鹽務署業與日本駐京公使雙方議定先行訂運一百萬石以司碼秤計算（價格與納稅均載前報）由華商隆昌經理由産地駁運至海口交日輸轉運該國製成特别護回派委潘其康前往濟南塲專司隨時按批塡放山署分别飭令稅　處淮運使濟南商人一體遵照 
[鎭江鎭郡蠶汛紀聞]  
　　穀雨將届徒邑各鄉蠶種初因天氣乍熱已於十四五等日趕前孵化詎自十六日起氣候轉變隂寒致蠶身發育頗多滯緩支南各葉行昨已一律開市惟今庚四響桑葉透發異常暢茂故葉價開盤每擔祗售一元七角西北兩鄉其價較高云 
[二麥豐收之希望]  
　　錫中金壇溧陽三縣去歲二麥豐收今春雨暘時若麥苗暢茂咸謂今年亦可豐收 
[南京高師學校將演新劇]  
　　南京高等師範校文會自去秋組織　曲研究會後卽於冬間編演入轉機八幕觀者達千餘人交口稱許該會總幹事薛元鶴等悉心研究又編成新少年七　劇中情節及布景化裝音樂等較之前屆精益求精將於省立學校聯合運動會時在校開演二天（四月二十二及二十三）日）俾各地運動員於勞力之餘復得一賞心之機會聞取得售劵之資仍循曩例悉充社會服務之用 
[嘉臖定期講演衞生]  
　　嘉興縣教育會函請中國醫藥學會浙江分會講演員蒞禾定於十九二十兩日每日下午一時起在城内講演廳講演衞生事項業由該會於十八日分函各學校屆時率領學生前往聽講並通告各界往聽 
[諭禁葉行賣空買空]  
　　嘉興蠶事已屆各葉行又將開市惟該行等每年必出有賣空買空葉票事張知事查照前城議會議决罰則三條通令各葉行遵照（一）每年春間由縣揭示各葉行只准出採葉票不准出大票違者處罰（二）葉行所出葉票不准聚集呌賣如有此情事無論何人可以鳴警拘拿（三）如有影戤葉價賭博金錢查有實據當照賭博例罰辦 
[勸學員出發勸學]  
　　嘉興縣勸學員柏堅趙泰祺周克生等以各校均已開課擬分區出發勸學業由莫所長呈請縣知事備案决定下星期一出發其勸學區域柏堅出發王店新豐新篁棲鳳鍾埭漢塘餘賢鳳石等區趙泰祺出發城區雙橋東栅塘滙三店玉溪池西澄溪等區周克生出發王江涇尖斗角廉讓渠東南滙梅湖新塍濮院陶涇等區 
雜評一 
[鈕永建通電（默）]  
　　裁兵之難不難於裁兵而難於統兵者之不願放棄其兵權也有兵權而後有勢力有勢力而後一切地位權利有所保障今之統兵者欲擁護其地位權利者多故不願放棄其兵權者多實爲裁兵之難之第一步也然和議不成彼統兵者固可以備戰之說自固和議若成則軍隊必須收束裁兵必先實行統兵者勢將無法以保存而又示可公然反對於是借各問題而干涉之發表其主張以牽掣之故裁兵之難之第一步亦卽實行和議之難之第一步也假使南北之統兵者能盡如鈕永建通電之所宣言則裁兵何難和會之一切問題又何難解决哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和會正式續開之第十一日]  
[平和通信社消息]  
　　十九日上午九時南北總分代表齊集前德國總會分别審查前所未决各問題至下午五時散會明日星期聞仍照常開議云和會中最難解决之問題莫如國會案昨已略述梗概近日北方有一部分人士謂代表係由國務院之委任殊無解决國會案之全權云云昨據自京來滬之某要人言此說不過安福系一部分所主持他派並未有贊成之者且和會之設立不獨國會問題可以解决卽總統問題亦應由其解决也蓋政變以還南北兩方對於行政首長及立法機關因法律上　解之不同遂發生兩重之組織彼此對峙不能立於國家統一權之下乃有南北分立之現象而此種問題又非一方政府所能解决故始有南北對等議和之舉是和平會議正唯解决此種問題 
題之糾紛而設欲使不統一之政象而期於统一也儻一方固執己見不稍變通卽不啻抹殺相手方之人格與意思又何所謂對等議和哉至於北方代表雖經國務院委任則對於疑難案件固不妨電京隨時商洽謂竟無權解决則委任代表所司何事耶况外交内政危迫至此尚不從國家根本上著想徒逞一二人之私心致妨礙统一阻撓和平殊爲輿論所不容云云 
[聯合通訊社消息]  
　　昨日上午九時各代表齊集開議討論善後借欵案審查報告討論結果冉付審查下午續開審查會整理審查報告據聞會場中有善後借欵内當募一部分内債之議目下仍在討議中關於湖南事件因原有審查員方樞請假未到添派胡漢民李國珍兩君爲該案審查委員云 
[程潛來電]  
　　（銜略）西南起義宣言護法則此次所解决者亦當以法律爲最重要之條件如今後制憲之手續憲法中之地方制度與夫舊國會之存在均當盡力以爭制憲爲我民未來建設之關鍵地方制度爲平民政治之基礎舊有國會爲此次護法之目的物三者皆爲法律上必爭之點且皆有固有之法律以爲之根據欲謀國民永久鞏固之方法不可不於此中求之至進而論其求之之手段則當以力爭舊國會之存在爲第一先着舊國會爲眞正民選乃中外所周知此次護法懸爲目的又爲中外所共見諸公努力爭此名正言順必爲輿論所贊同前次東方通信社電載美人某君前曾主張舊國會爲有期限之存在且北廷正有人欲藉舊國會之存在以自重者諸公能依法力爭卽舊有國會必可達到存在之目的庶不損此次護法之光榮舊有國會旣能存在斯未來憲法庶可望其不失民主之精神蓋爭國會卽以爭制憲之手續也故一時舊國會之存在其利小永久之憲法確立其利大諸公於此不可不再三垂念也 
[柏文蔚來電]  
　　民國成立於茲八年禍難頻仍皆由違法今之北京國會是否合法由元年所成立之正式國會與夫所選之正式大總統副總統除去停止職權外已否滿期蔚愚以爲吾人所爭要點在此他可讓步此則仍以武力解决不能讓步也（下略） 
[唐克明來電]  
　　慨自督團肇亂國會播遷民國根基就歸終滅義軍之起此爲主因耗財數百萬喋血數千里皆爲恢復國會之代價比者北廷諸人悔禍言和則舊國會首應重開於北京方足以表示公理戰勝强權民國主權仍在人民民國約法未失效力如逹此的乃爲上策務乞堅持勿讓（下略） 
[安徽同鄉公讌和會代表]  
　　自和議開後陜西有撤換陳樹藩之請求湖南有撤換張敬堯之請求安徽人民以倪嗣冲禍皖罪惡浮於陳張爰具請願書於和平會議請懲倪嗣冲以紓皖禍復於前日晚假一品香公讌代表到者爲胡展堂章行嚴彭靜仁王伯羣曾其衡劉亞休李龍門諸君席次由馬絳生君述公讌代表意旨光明甫君陳述倪嗣冲禍皖種種事實王君述方自皖來代表各界呼　陳勤宣丁六階張秋白張孟介諸君歷述皖民備受荼毒積有歲時倪氏不去皖則皖人有生之日皆死之年應懇代表諸公協力主持俾禍皖之督軍倪嗣冲早日離皖以出民於水火云云次由胡代表展堂致答略謂所貴有和平會議者在劑不平者使之平平之不能和於何有吾輩膺代表之責在審知眞正民意所期望之點倂力以　之如陜西問題湖南問題吾輩已獲定民意期望之點之所在今安徽事得諸君之詳述亦瞭然於胸當竭能力以答諸君之期望云云賓散後安徽同鄉尚續有安徽協會之組織今已着手籌備不逹去倪之目的不止此事又將繼陜湘之後成和平會議之重要問題矣 
[和平聯合會二十次議會]  
　　全國和平合會昨日下午二時開第二十次評議會因不足法定人數由劉肇隅主席報告改爲談話會各評議員提出議案（一）保全滿蒙藏主權以固邊圉案（一）請求歐洲和會廢除我國不平等之條約案（一）江西善後案（一）福建善後案在場各員以前第十九次評議會議决之廢除我國不平等稅則一案請廢高徐順濟鐵路合同一案聲明新聞載有電與會無涉一案連同今日第一第二兩案俱擬發電當時馬鄰翼動議云本會以後對外發電應歸納種種問題發一長電似較節節枝枝發電爲善至國内電報可以分次拍發在場評議員均無異議後尤開統高登鱸勳議公推歐洲和會請願起草員卽時由各評議員推定陳會亮尤開統葉三喬彭兆璜馬鄰翼五人此外又推出高登鱸王亮澂陳曾亮三人爲修正電請撤廢濟順高徐鐵路借欵合同等案起草員至五點二十分散會 
[外交部爲梁任公聲辯]  
　　朱總代表昨接外交部函云逕啓者前據報載紐約赫拉爾Herald報載據巴黎訪員報告日本與中國外交上之戰爭現頗得勝因中國有親日派在巴黎隂謀破壞顧王施諸使之功績等語當經本部據電陸專使澈查如係虛搆並設法更正旋聞上海商學各界電致巴黎陸專使有疑梁任公爲親日派等情事茲准陸專使曁顧專便等復電稱任公來歐言論主張均與本會一致外間謠傳各節毫無根據請轉上海朱總代表轉知商學各會以免誤會等語相應函逹台端卽希飭轉各會知照爲荷此致朱總代表 
[寧紹人反對八年公債]  
　　旅滬甯紹各　疊接其鄉人來函謂北京政府所發行之八年公債已由財部咨行省吏轉飭各縣廣爲勸募尤以寗紹二府屬爲最大目的地各省一致反對浙人何能以脂膏供戕殺國人之資亟應力圖切實反對希望旅外同鄉一致進行云云故日來本埠甯紹人士奔走頗爲忙碌日昨聞已分别集議公决先由個人各自分致函電於鄉人說明此項公債非俟和議告成不能認購此時購買無異助其殺人云 
[籲請疏通運貨之交部覆電]  
　　上海商業公團聯合會前因津浦路蚌埠臨淮一帶扣留空車以供軍用商貨阻擱轉運維艱曾於本月三日電請交通部電飭車務總管騰出車輛免致停頓並請分咨各省督軍傳知軍界勿扣空車原電已紀四日本報昨日該聯合會始接到交部覆電其文如下商業公團聯合會電悉蚌埠臨淮等處積貨甚多車輛不敷一時未能疏運本部深爲軫念除分電各督軍勿再扣劉空車幷飭該路力予疏通外仰卽知照交通部巧 
[同濟學校之計畫]  
　　吳淞同濟醫工專門學校向係私立由校董會主持現聞於本月十六日開校董會議决呈部請改國立幷另速覓購校地二百畝特建新校舍目前借用之中國公學校舍已請由教育部轉商延長一年先將教育部收管德人之維廉小學暫供中國公學使用一俟同濟趕建新校舍落成時卽將吳淞校舍遷讓云 
[上海童子軍游藝大會預紀]  
　　上海童子軍會北市各隊童子軍定於五月三日下午二時半（新關時假靜安寺路夏令配克大戲園開游）藝大會除急救造橋烹飪測量繪圖旗語等比賽已於前日次第舉行外此次更爲游藝比賽及考騐一年來之進步狀况並售劵籌欵藉以補助童子軍之經費其秩序如下（一）影戲（童子軍操作及趣劇）（二）童子軍游藝（一）新幻術（第九隊）（二童子之精神（第五隊）（三）急救（第六隊）（四）滑稽雜俎（第一隊）（五）鄙夫之大損失（第十二隊）（六）忠信之童子（第十隊）（七）笑林（第三隊）（三）新山歐美回國之韓秉謙君之幻術此外並有南洋公學之軍樂該會入座劵除會員及演劇員贈送外售劵分爲三種包廂每券銀二元月樓每券銀一元正廳每券銀五角童子軍席每劵祇收銀二角售劵處除靜安寺路五十一號總司令部外尚有後别各隊司令部代售第一隊（愛而近路華童公學）第二隊（四川路靑年會）第三隊（梵皇渡聖約翰大學）第四隊（靶子咱英華書院）第五隊（梵皇渡聖約翰靑）年會）第六隊（山海關路育才公學）第七隊（徐家）（匯路復旦大學）第八隊（靜安寺路五十一號寰球）（中國學生會）第九隊（徐家匯南洋公學）第十隊（南洋公學附屬小學）第十一隊（法文書館）第十二隊（昌世中學）第十六隊（倉聖明智大學） 
[上海童子軍會民國八年職員]  
　　會長唐露園副會長沈韞石鍾文耀卜舫濟批雅思奚蘭卿執行部部長朱友漁名舉書記朱少屏副書記張嘉甫會計朱成章全國協會書記腦當李登輝蕭智吉克拉克姚麟書大操總指揮羅賓生西區區長卞思代表羅白之張紹載東區區長李啓藩副區長希爾代表周大倫經乾林游藝會幹事長朱少屏幹事朱友漁蕭智吉經乾林周大倫姚麟書沈同一 
[歡送美國體育家回國紀]  
　　中國靑年會體育部幹事美國人麥克樂君定本月二十三日伴其夫人回國養疴江蘇省教育會特於昨日下午二時假公共體育場開送别會由沈信卿君主席報告開會宗旨畢江蘇教育廳代表劉琴生君縣教育會會長賈季英君及楊聘漁君胡少亢君王壯飛君朱了洲君宋俠公君先後致詞大致均以麥君熱心提倡江蘇體育教育各團體均極佩謝並願麥君早日來華傳播最新體育方法次由麥君演說詞極墾摰散會時並攝影紀念聞麥君此行約期一年仍來中國云 
[兩省立學校赴寗參與運動]  
　　二十二日南京集合省立各學校開第五屆聯合運動會已誌報端昨晨本埠第二師範與第一商業學校同時搭乘滬寗早車出發一商學校選手三十人經該校運動部部長朱玉如與體操教員秦俊雄率同前往並帶有歷屆該校成績品八九箱附車運寗供人展覽校長黄揆百則定於今日赴甯 
[美報紀張昭漢女士之談話]  
　　紐約晚報略云邇來東亞共和國之教育部總次長等欲革新全國教育方針輸灌西方文明力除老大國之微號特派多數富於學識經騐之士考察西方教育制度及原理歸而提倡改建之以發揮民主教育及共和眞精神去歲中華教育部特派教育考察團所至頗受國人歡迎而足爲新進之中華民國代表也中有張昭漢女士爲前大漢報館編輯上海神州女中學校校長現肄業哥倫比亞大學Ｔeachers　Callege當其未加入考察團時在初抵美七月中極形忙迫係從加拿大登岸先參觀温哥華各校然後入美曾在西美各校作短期考察及抵紐約頗受哥倫比亞中國留學生熱誠歡迎一月後卽被舉爲同學會會長記者親訪女士當蒙告以一切謂吾來貴國考察各地大學及師範工業學校等皆注意其教授與建設並讀書一年藉研究教育原理及精神與女子職業教育歸國時必先實行於神州女校並謂哥校中國同學百五十餘人太半係教部所派餘均爲北京淸華五年至八年生云在國中上等人士皆極熱心提倡西方文明及其教育外人每目吾華爲守舊不化者誤也且旅居貴國及經商華僑等等級至爲不齊有多未受教育者决不能以此等人爲全國代表吾見貴國每以此類人概例吾華實極大誤會云云吾察中國近來趨向知女士之言確也 
[又有旅德華僑同國]  
　　旅德華僑現假道嗬囒回國者已有數起昨日又有雜糧業陶叔怡洋貨業沈士源在該國某工廠執業之郭榮勤等六人由荷　乘美公司輪船抵申寓虹口日本某旅館 
[回國僑民呈請給資之批示]  
　　昨日管理敵僑財産分局局長王道尹批陳銀山等呈爲敵國遣回求恩查核撥給工價由云呈悉該工民等瀝陳困苦狀况確係實情業已據呈電請京局指示核辦矣仰卽知照單件存此批 
　　又批陳銀山等呈爲敵國遣回求恩查核給發郵銀由云據呈已悉業於另案批明矣幷仰知照此批 
[美艦隊司令抵滬]  
　　大陸報云美國亞細亞艦隊司令羅傑士海軍少將乘旗艦白羅克林號昨午由秦皇島抵滬今晨十時美總領事薩門斯將赴艦謁會然後一同登岸拜會交涉員藍海軍司令及盧護軍使下星期五日美總領事將在卡爾登飯店設筵欵待並請中美官商及浦江中各艦長作陪聞中國當道與美人團體皆擬爲羅少將洗塵大約白羅克林號將於本月底離滬云 
[外洋輪船來滬日多]  
　　浦東沿浦各輪船碼頭自歐戰終結後外洋輪船來滬絡繹不絶勞動界生計亦頗形活動現在太古怡和兩公司碼頭每星期間必有輪船二三艘到埠前日其昌棧碼頭又到花旗輪船一艘内載大批鋼條鐵板及花旗紅磚等物日夜雇工起卸甚形忙碌聞尚有英公司郵船一艘滿載印度紗洋布肥皂等貨物由英屬開駛來滬定於日内抵埠云云該公司接電後現正雇工出淸棧房存貨預備一切 
　　又洋涇港口太古碼頭藍烟囱輪船邇來到者漸多每星期必有一艘抵埠滿載機器材料肥皂洋貨疋頭及五金雜貨等物卸棧存儲一面轉載土貨原料等物出口上下貨物較前忙碌故近日每有夜間工作云 
[外部飭查美商酒廠]  
　　江蘇交涉員楊小川前日接外交部電令略謂近聞有美國商人在滬上内地組織酒廠是否該廠已經呈報備案迅行查明確切具復等因楊交涉員接電後立卽轉函江蘇二區烟酒公賣分局長劉際士查明據復以憑電詳外部 
[華商電氣公司股東會預紀]  
　　華商電氣公司定於二十日（今日）午後開股東大會並照公司定章選舉董事十人曁監察員查賬員等昨已預函各股東請於屆時一體蒞臨公司與議幷投票選舉云 
[一週間之鎔銀數]  
　　調查十三日至昨日止此一週間本埠泰亨源等各銀號共鎔化由天津帮運來老寳銀萬餘兩又本埠廢銀八千數百兩共烊見寳紋四百隻核申元二萬一千餘兩邇因大條銀久不運申客路鎔銀來源尤不暢旺故鑄烊之寳紋逐期減少至一週間金融調查因係各銀行停辦公事之期故無報告 
[函送國樂敬禮規則]  
　　松滬護軍使署昨接北京公府秘書廳函送來侍從武官長擬呈國樂敬禮規則五條當卽照抄分令所部遵照茲將國樂敬禮規則五條錄下（一）國樂表示尊敬全國之意凡遇國家慶典國樂發聲無論何人卽須肅立靜聽樂畢始可語言行動（一）國樂不准同日同地奏樂兩次（一）國樂須由始至終一氣奏畢不得中止（一）國樂發聲無論何人均應脫帽肅立（一）將奏國樂時設有因急務行動而未能卽行肅立者掌樂令者應暫緩奏樂 
[第十師軍米卽將運滬]  
　　松滬盧護軍使前以所部第十師需用軍用食米一千五百石曾委軍需趙子豐赴皖購辦一面咨由陸軍部轉咨總稅務處分電蕪湖九江江甯各關一體免稅騐放在案茲據趙軍需電稱遵購軍米已由蕪湖購辦完全裝輪載送赴甯不日可由甯滬火車運送到滬應請函致滬關稅司飭知鐵路收稅處員司凡遇軍米抵滬查騐護照卽予免稅放行等因昨經軍署咨行稅務司查照辦理矣 
[兵工廠長北上]  
　　上海兵工廠經費原祗按月五六萬金自軍興後經參陸處隨時飭造機關槍砲遂增加七八萬計月需經常臨時兩項共十餘萬金惟因中央財政支絀不能按月照給致積欠至七八十萬元之鉅近日該廠長　邦淸因籌墊爲難特於前日乘滬寗車北上携帶淸册親赴陸軍部呈明滬廠經濟困難情形請求迅行核撥以濟要需云 
[身藏實彈手槍人從寬斥釋]  
　　淸江人劉德桂因身藏實彈手槍在西藏路徘徊窺探被捕查獲搜出手槍拘入捕房解經公共公解訊供押候查明訊究等情已誌本報昨晨復由捕房解究卽據中西包探上堂禀明前情將手槍子彈呈案請察訊之劉德桂供年十八歲向爲小販該手槍係在逃之高某在新世界游戲場給我餘供支吾兪襄讞核供商之英包副領事以被告前供希圖搶刦現經捕房查無證據姑念年輕從寛判令斥釋手槍子彈充公 
[滬杭路便利遊客之佈置]  
[代售船票]  
　　每年春夏之交滬上西人多往浙江之莫干山旅行故滬杭甬鐵路每當此際例有代售汽船票之舉自本月十五號起三十號止已Lucy　roy號摩托汽船行駛於杭之拱宸橋與莫干山之三家浦茲將該船行駛日期及滬杭甬　車啣接時刻及汽船價目列下自本月十六號至二十二號止每日均有上行（由拱宸駛往莫干山之三家浦）汽船出發又二十二二十四二十六二十九等日亦有上行汽船而二十三二十五二十八三十等日則有下行（由三家浦）返拱宸橋）汽船與滬杭甬列車啣接時刻（以下）時刻係按車站時計非海關時計）（往）凡由滬往莫干山者可於上午七時三十五分由上海北站乘一百零四號早快車於十二時三十三分到艮山門車站改乘江墅段區問車到拱宸橋站應在下午一時十分該處汽船於下午二時開到三家浦應在下午五時三十分到莫干山應在下午九時三十分（返）上午五時由莫干山乘肩輿往三家浦該處汽船於上午八時三十分開到拱宸橋應在正午十二時乘一百二十一號江墅區問車往杭州城站改乘下午二時三十五分由杭開滬之一百零九次特别快車抵滬到北站應在下午六時五十分（船票費）此項汽船費每人每次大洋八元小孩及僕從均二元五角此種船票在滬杭甬鐵路上海北站及杭州拱宸橋站均有代售其價目與船上購票者無異又滬杭甬鐵路車務總管因由滬前往杭州　干山之搭客須幾經周折特令由滬凡購買汽船票前往　干山者須向上海北站站務巡察及上海南車站站長通知以便預電杭州拱宸橋站長知照 
[添掛客車]  
　　本月二十日爲基督復活節日滬上之前往杭州游西湖者絡繹不絶此項游人大約均於二十一日返滬滬杭鐵路車務總管因恐臨時搭客擁擠特於昨（十九）日通電各大站令將所有未用客車卽日掛往杭州閘口站以備二十一日由杭來滬各列車添掛之需又請機務處於是日由杭來滬之早快車及特别快車概用雙機拖駛以免機力不勝致途中遲滯經此事前佈置届時返滬搭客諒不致十分擁擠矣 
[廣倉學會開會預紀]  
　　愛儷園中廣倉學會於本月二十五日起開會四日其會場秩序如下 
　　二十五日開古物陳列大會下午一時開耆老談話會諸耆老於一時到會愛儷園門首派有招待各員騐明證劵導入戬壽堂小坐卽致贈品三時備茶點在天演界列席商榷會務進行事宜六時散會是日園門備有包車迎送耆老車馬不得闌入 
　　二十六日開廣倉學大會各會員於午後一時到會由愛儷園門首招待員騐明證書由會員親自簽名後導入戬壽堂休憇並於園中設撫琴處彈棋處射虎處敲鐘處藉助興趣三時謹備茶點在天演界列席並延請諸名人演說本會宗旨六時散會車馬仍不得闌入耆老遲到者可持證券來會惟不備包車迎送 
　　二十七日行鄉燕投壺禮凡特請之各賓及耆老各帶證券於八時在愛儷園門首備有包車迎入招待室少息九時至月在亭由儐導入禮堂就席各會員來會觀禮者仍備帶證書經門首騐明後由招待員導入惟不用包車迎送是日古物陳列大會畢 
　　二十八日早八時恭祀倉聖耆老來校觀禮者仍備包車迎送會員來校觀禮不得將車馬關入十一時祀畢隨意游覽六時散會 
[三新紗廠男女工罷工續紀]  
　　楊樹浦三新紗廠南北粗細紗日夜班男女工人千餘人因工作加嚴要求每工加給洋二分不遂全體罷工聚集該廠門首抛磚擲石大聲喧擾經該管捕房飭令通班中西探捕到場勸散等情已誌昨報昨日該廠仍無相當辦法以致各工人尚未上工後廠主宣言如有兩禮拜工作無間者賞加工資一天然各工人未盡允洽故到者祇四百餘人據該廠工作之人云該廠工作取締甚嚴工資則較之他廠匪薄日夜班統扯每日每人祗有一角七分際此米珠薪桂百物昂貴之時此數實不敷開支故要求增加工資二分實出於不得已之舉云 
[律師法加縣署開庭之建議]  
　　上海律師公會會員張榮珉建議提出公布律師法應加入兼理司法之縣公署開庭辯護以圖救濟而保人權一事專列議案呈請律師公會會長察核其提議原文略謂爲建議呈請事溯自民國二年二月十四日司法部第四十一號訓令對於律師暫行章程第二十一條加以限制云未設審判廳地方訴訟事件暫不適用律師制度等語細譯暫字意義不外三種理由（一）以縣知事兼理司法民事規定三百元以下刑事屬於四等有期徒刑以下事屬簡單無須律師辯護（二）因律師代理縣案不厭繁多或因道阻且長每不能如期到庭於訴訟進行反多遲滯（三）希冀財力稍充大加擴張司法前途完全獨立故訓令内用一暫字以杜流弊而期便捷不意自經此令頒發以來初級廳改組審檢廳審檢廳又改倂兼理司法之縣公署名義上幾經變遷實質上大爲軒輊所謂民事始則限以三百元今用變至千元刑事四等徒刑以下今則覆判案件較多懲治盜匪法未廢止以先援用執行又層見疊出則此一尋常之縣公署而隂庽一地方分廳之性質不言而喻若無律師以監督之辯護之則縣知事兼有檢察官職權承審員卽爲審判官之變相依法愼重者固爲不少而擅因違法者亦在所不免至不顧審限緝限案積如山敷衍塞責情法難平此又比比皆是榮珉本此理由提出議案請求吴請司法部將律師法公布俾於縣公署一例開庭上之於國家經費不糜下之於人民訴訟稱便洵爲一舉兩得今日開會提議應請會長曁各會員公衆表决如果認爲可行乞將原議案付諸油印郵寄各直省律師公會徵集同意附加函件限期答覆一俟覆文贊同再由江蘇律師公會長領銜依次署名公請法部察變核通辦理一得之愚伏祈採納並請公决云云 
[律師請求展限手續之整頓]  
　　江蘇高等審判廳近令寗滬兩地廳略謂奉司法部令查各法院審理關於律師承辦案件依各律師公會會則之規定均係於開審前二日通知時間並不偪促律師遇有特别情形必須延期者自可先期具文聲請乃近聞京外各律師往往於案件開審之日臨時聲明故意請求展限甚或請求與許可均不以正式文件而逕以電話行之者殊非愼重之道嗣後各該律師無論因何事由對於法院通知開審之案件請求延期者應於開審前繕具正式聲請書送由審判衙門决定以昭愼重仰該廳轉飭所屬各廳遵照 
[赫林里舊案呈請結束]  
　　前年北四川路赫林里發生慘案被難家屬王文濤屢次呈請撫恤未有結果昨日又上警廳呈文略錄如下公民王文濤呈爲北四川路慘案已週三年懇請結束事竊本案曾經屢次請求結束鈞廳批示不曰靜候案結卽曰未得開鎗之主名查本案倉卒發生當時不得主名容有可原但今案逾三載外人已奉結束案情諒必調查明晰以此推之開鎗主名早在廳長明鑒之中不予人民結束者實賤視吾人民耳今逢三週紀念之期又値上海紳商攀轅之際爲此具呈懇請將本案主腦及實在結束之期明白宣布在廳長不過一舉手一開口之勞存殁均叨德庇人命重案斷不能糊塗擱置到底尚祈顧全公理迅予結束免致日後紛擾歌功頌德豈某一人而已哉基上緣由理合呈請批示祇遵 
 
 
 

Page 11

 
 
[圖畫美術學校之演說]  
　　西門圖盡美術學校於昨日下午三時請莊百兪君演說題爲時間的經濟略謂時間卽光隂光隂卽無形之黄金時間無日不過世人計算時間的方法多以鐘表計算之時間愈寳貴則時間的計算愈細密時間實關係人生問題吾人一生境遇之如何及爲善爲惡均關於時間問題云云演畢由校長　說前旨並令學生起立鞠躬以表謝意 
[華僑武藝團之演劇]  
　　旅美華僑武舊團十餘人航海返國日前抵申假座北四川路虬江路上海大　院登台獻技自星期五　幕後原定祗演三天茲聞自星期一起尚須續演三天云 
[靑年會之特别禮拜]  
　　今日爲耶穌復活紀念日本埠靑年會於今晚七時半（照海關鐘點）舉行特别大禮拜除請救主堂朱葆元牧師演說復活外並有思婁堂唱詩班唱詩鋼琴獨奏讀經祈禱喇叭合奏活動影戲等屆時不論何人均可與會惟婦孺概不招待 
[戊午學會演講紀]  
　　靜安寺路南洋商業專門學校學生所組之戊午學會昨請蔣夢麟博士演講略謂諸君求學時代對於自己宜負責任（一）志願上負責（二）智識技能上負責迨立身社會經營事業宜負改良股份公司之責任蓋今全球交通商業範圍至廣不有大公司大資本事業斷難發展又宜以社會爲前提負造福社會之責任不可眼光短小僅謀已利以爲滿足也如此則人生之目的逹國民之天職盡矣 
[少年宣講團旅行隊回滬]  
　　少年宣講團旅行隊汪龍超陳子和等赴杭旅行游覽西湖名勝並在靈　等處宣講又參觀浙江省立公衆運動塲杭縣教育會等處以察社會教育之實况該隊己於十七日回申將經歷情形詳細報告該團矣 
[旅滬鄂人籌議建築會館預紀]  
　　旅滬鄂省同鄉爲籌議集欵創建會館事訂於本月二十七日在法租界大馬路旅滬同鄉會内開大會昨日函邀全體旅滬同鄉届時赴會參議 
[婚嫁改良之提倡]  
　　新浦東報主任倪菊裳近與黄任之之堂妹黄藴之女士聯婣前日（十八）午後三時假滬南浦東公所行結婚禮其禮堂婚儀等悉從簡單以副婚嫁改良之眞義並有松江發起婚嫁改良會之唐志　演講婚嫁改良與國家社會之關係是日來賓到者頗多 
[南車站路火警]  
　　昨日傍晚六時三刻小西門外南車站路地方審判廳斜對面某姓屋内不戒於火登時冐穿星頂經崗警電知救火聯合會鳴鐘告警各區救火會員駕車馳至灌救得熄 
[警署招領銀洋]  
　　浦東爛泥渡淞滬警察第三區署長曾永奎昨出牌示云爲招領事據本署巡長蘇玉坡報稱本日下午十二點半鐘查崗在華通棧旁拾得大洋一元小洋一角請爲招領等情前來查該巡長拾金不昧殊堪嘉佩除由本署長奬諭外所有大洋一元小洋一角出示招領如有遺失者仰來署認明具領可也此示 
[肉商反對認稅商人]  
　　本邑四　屠宰稅前經上海縣沈知事據縣商會函呈仍以舊認商顧聚霖照原額繼續承辦一年已詳請財政廳長核准認辦在案茲因寗蘇兩帮及四鄉各肉莊羣相反對相約聞會否認該認商並預備抵抗手續昨日午後有同業數十人赴縣商會聲明顯擅自如增稅欵任意苛勒等情經顯蘇二會長詢悉情形以事關反抗認稅本會未使處理着赴行政機關正式陳訴該肉商等始各退出 
[救生船撈獲溺斃屍體]  
　　同仁輔元堂救生局四號巡船昨日在浦東其昌　附近浦中撈獲溺屍一具年約三十餘顪身穿灰色布衫褲足穿布鞋其衣領上有衞隊兩字並旁註西文二字及西文四十三號字樣狀類兵士模樣經該巡船帶至南碼頭由局派司事　細察視死者周身並無傷痕委係生前失足溺斃當卽照章給　代爲收殮舁厝義阡然後召尸屬認領 
[女兒捲逃之追究]  
　　小東門外榮源麵坊主馮基之女小名桂國年二十二歲前憑媒妁許字近鄰爲猪行生意之王某爲室嗣王失業無力完姻以致廷未迎娶不料該女忽於十六日捲取金鐲金戒金齋現洋等約値四百餘元私逃無蹤女父偵悉有張某時常來店勾引此次女之私逃不無可疑遂報告一區三分駐所請爲查緝究追 
[病犯發堂醫治]  
　　護軍使署營倉現有罪犯徐洪斌石五玉二人因患疾病報山軍法科核准發堂醫治昨日令傳憲兵二名將該二犯押途大南門新普育堂請爲醫治 
[西砲台試砲預紀]  
　　兵工廠炮　遵照部定額數每月製造過山快炮八尊茲有造成三月份之新炮因未試騐藥力瞄準致難解部現定星期一（卽二十一日）起在西炮台試騐以一星期爲限試竣卽將解京經炮廠黄主任令傳放炮技師屆時前往試放一面配齊藥彈預備應用 
[造船所失竊鋼鐵]  
　　江南造船所劉所長查得本船塢所置鋼鐵各料近爲竊賊偷竊甚鉅關係公用物料應當嚴密查緝除函致二十八團馬圈長飭守門衞兵隨時稽查外並於昨日飭令高昌廟警區李巡官飭警查緝 
[定水菴之迎神賽會]  
　　浦東洋涇鎭之定水菴（淞滬三區二分駐所内）楊爺神本屆定於前日（十八）爲賽會之期（俗稱收假會）該所王簡文警佐深恐民警誤會衝突故先期會商洋涇市經董勸導諭令將偶像舁出蓋搭蘆蓆棚俾衆鄉民燒香酌獻至前日賽會游行各處入晚卽舁入廟内照常供奉尚無事故發生 
[誤認拐匪將案註銷]  
　　虹口捕房前接汕頭來電請截獲搭乘永生輸船四號房艙誘拐一十七歲女子之人當查有陳少南幷女子雙喜故卽送至公堂判陳存洋三百元交保雙喜俟原告到案再核等情已誌前報茲悉自汕拍發前項電報之人業已來滬昨至公廨認明該女子雙喜並非電中所指之人當卽自認錯誤並向陳一再道歉而陳復延佑尼干律師赴公堂聲明前情奉諭卽將此案註銷雙喜交由陳領回了案矣 
[鄉人尋獲逃女]  
　　本邑鄉人王小華有女小妹年已及笄去年忽然失踪當時王疑係張某所拐控經地方檢察廳判張交保出外帮同找尋在案前日小華在江灣尋見其女扭控六區一分所轉解司法科訊辦 
[女工吵閙案之結束]  
繅絲婦人李張氏洪張氏王魏氏因向虹口梧州路一號門牌義商源豐縣廠算取工資與司事　雲卿口角起釁被該廠經理西人延朱斯芾律師控經公共公廨刑事科出票發交該管捕房派探將李　氏等三人拘案諭着管押候函致義領訂期禮拜六訊核在案昨農届期義副領事由英領包君庖代蒞廨會同兪奠孫襄讞升座提訊卽據原告代表朱斯芾律師上堂譯稱本案原告方面現徇各被告所挽之人理觀和平解决但被告釋出後難保不再與原告爲難要求諭令各被告具結開釋云云堂上核稟磋商之下以旣據原告律師聲請判李張氏洪張氏王魏氏各具安分切結開釋 
[緒成錫箔店虧欵發封]  
　　滬城大東門果子苍緒成和記錫箔店爲陶鳳岐所開近因營業虧負經各債主訴經上海地方審判廳訊供明確判限料理在案茲因延不履行復山債權人投廳狀　昨由張廳長核准後飭執行處推事率同承發吏及二舖地甲前往將緒成店先行發封所有動産檢點明晰封存在内着　地甲隨時照料 
[搶土入前曾犯案]  
　　湖州人陳金順陳海前日身帶値洋二百六十元之烟膏二十聽行經東棋盤街被平湖人沈毛頭得悉糾黨趙奎杜上前搶取圖逃當被老　捕房包探陳阿根查獲將兩造連同烟膏一倂帶入捕房昨解公共公廨請究卽據陳稱與西探　納上堂稟明前情並稱第一被告沈毛頭去年犯案曾經美領第一審判决發押西牢九月嗣沈延律師到堂翻案第二審改判沈交二百元人洋並保一年内如再犯案除提保罰洋外須加等嚴辦被告現又犯案請將本案改歸美領陪審云云兪襄讞得稟商之英包副領事判兩造仍均帶回捕房候解請美領陪審 
[帶烟被獲者兩人]  
　　嘉定人陳瑞甫與揚州人王金高均因在某烟膏店購得烟膏一百數十盒行經北山西路被一千一百三十號五百六十九號兩華捕分别查獲先後拘入捕房稟明捕頭諭令　王二人各存洋一百元保出聽候公堂傳訊 
[私賣鴉片之科罰]  
　　住居虹口新記浜路一千九百零五號門牌之本地人順道生（又名顧大生）因將鴉片烟膏售與天津人余邦啓在内開燈吃食過　被王才根報告該管捕房捕頭派探張林泰與六十二號西探目柏生協往將主客二人連同烟具帶回捕房押至昨晨解送公共公堂請究卽由中西包探偕探夥王才根上堂稟明前往被告處購買烟膏因而查悉報捕拘案云云並將烟膏烟具呈察被告顧道生延律師上堂辯稱烟膏係被告從法租界以賤價購來與母吃食並非販賣等語張襄讞核供商之日領林出君以證據屬實判顧罰洋五十元充公余邦啓斥釋烟膏烟具焚燬 
[過犯串攫珠花]  
　　常熟人陳福寳前日在九江路（卽二馬路）串黨攫取婦人萬沈氏値洋八十元之珠花一朶圖逃經氏鳴捕將陳追獲惟珠花已被同黨取去遂將陳帶入捕房押至昨晨解送公共公廨經中西官訊實以陳係過犯判押西牢二年期滿逐出租界 
[傭人竊取飾物]  
　　向在赫德路五十六號門牌張炳甫家爲傭之陳阿毛竊取其主値洋一千五百餘元之金珠飾物消贓與某銀　得洋花用被控捕房前日由探將陳拘獲押至昨晨解送公共公廨經中西官訊實判陳押西牢九月示儆　交原告領回 
[已歇學徒冒騙貨物]  
　　公共租界福建路三百五十四號門牌華洋電燈店已歇學徒粤人吳江三私刻該店圖章揑寫字條先後騙取湖北路同業福來朱少壽等兩家値洋一百餘元電汽熨斗電線等物得洋五十餘元價賣與北京路一百九十五號門牌舊店主王九運被控捕房於昨派探李明泉協同九十五號西探將吳拿獲吊出原贓與王九運一倂拘解公共公廨經中西官訊明姑念吳江三年　從寛判押西牢二月王九運不應收贓着罰洋二十元充公吊案贓物交原告領去 
[行竊金戒之押儆]  
　　虹口百老　路一百零五號門牌居人朱　生家前日彼無領事管束之西人南德來（譯音）潛進行竊値洋二十元之金戒一　經朱察出卽向索還詎該西人强欲持去朱乃報捕派探將南德來連贓查獲昨晨傳同原告解經公共公堂中日兩讞員會訊屬實判南德來發押一月贓給朱煜生領回 
[鮑實猶與竊案有關]  
　　虹口捕房華探目王四福偵悉在華界藏匿槍彈二千餘顆現爲淞滬警察廳破獲之鮑實猶與業經拘解公共公堂訊押之竊賊廣東人鄭文略梁文培嚴洪祥等　同某某等四日本人行竊余瑞祥等華洋各戸鉅贓案有關稟明捕頭協同八十四號西探目利扶司前往警廳將鮑於昨移提至廨　中日兩　員略訊一過謙着押候與梁等倂案解訊 
[積竊禁押兩年]  
　　先後行竊虹口斐倫路十八號日人暴侮白吉路四號籐佐　行路九十一號松濤虬江路三十九號永野郁四郎德恩里十九號石川政太郎虬江路五號小森良造赫司克爾路五十三號深江種明東士慶里一百六十八號村山瑪理遜路三十八號吉村志馬次郎靶子路八十七號西人陸夫可任氏等十戸衣飾各物之寳山人王金生案發被探侯阿　查獲解經公共公堂訊押在案昨由捕房傳同各失主將王解　中日兩　員會訊屬實判押西牢二年期滿逐出租界 
[巡長捉賭]  
　　閘北四區巡長李桂賓劉長年前晚率同巡警在大統路醬園弄内江北人李姓家查獲聚賭牌九之張阿福李五王三陳阿貴胡小坤張阿四韓子淸于阿四韓金波李明臣李韓氏王　氏等十二人一倂拘入區署押候訊辦 
[巡捕追獲搶票匪徒]  
　　法租界鄭家木橋大有利票店於昨日上午十一點時派學徒將値洋三百餘元之紅票若干張持至票局兌現詎行至中途突來匪徒一人上前將該學徒手中之紅票如數搶去圖逸該學徒大聲喊捕當由巡捕到來帮同將該匪拘獲連同贓票一倂帶入捕房捕頭諭令押候解送公堂訊辦 
[包探截獲拐匪]  
　　拐匪劉新福日前至法新租界辣斐德路公陽里内誘拐金全壽之九歲男孩金阿四王富友之九歲男孩來珍兩口乘坐黄包車希圖携逃售賣適爲包探金九林涂岐山巡緝到來以劉形跡可疑上前盤問言語支吾當卽將該孩及劉一倂帶入捕房捕頭　飭管押聽候解送公堂訊辦 
[過犯復來租界]  
　　過犯趙金喜沈阿四於前晚潛來法租界希圖行竊物件適爲包探許福卿等巡緝到來將趙沈一倂拘　帶入捕房由捕頭察得趙等前已逐出租界不應復來圖竊着令押候查明此次有無犯竊再行解訊 
[痴子胡閙被拘]  
　　痴子王福卿日前　至法新租界某洋房内胡閘當爲巡街捕查見帶入捕房經捕頭詰據王供家居　河涇地方餘言含混不明諭令押候查明再核 
[縣署批示兩則]  
　　丁董氏呈爲預防後患附呈報紙請備案由丁方瑞果有在外私刻圖章招搖欺騙之事儘可自向司法衙門據實具呈若徒在縣備案何益之有所請不准此批報紙發還 
[楊鏡淸呈爲陳請發還墳地令行停止收管由]  
　　候令行公欵公産經理處查明具復着知照此批糧串存 
[滬南工巡捐局批示照錄]  
　　滬南工巡捐局批徐重恩呈爲宗義坊住民繳納地方稅由呈悉查本局地方稅係撥解警察廳遊巡隊薪餉淸道路燈經費並充本局工程路政等各項公益之　自前工程局市政廳相沿至今業已徵收多年無論舖戸住戸均應一律繳納屢經牌示布告在案來呈疑爲限於商家殊屬誤會現當整理捐稅萬難再任宕欠該民旣知捐稅分文均不可少仰卽從速照章繳納母得藉詞諉延致干未便 
[淞滬警察廳批示四則]  
[申新紡織公司代表樂宗錦批]  
　　呈悉候飭區查明復候核奪 
[皮箱業司年李秋林等批]  
　　呈悉候出示嚴禁並訓令各屬一體隨時查禁可也 
[王鳳鳴批]  
　　據呈黄永卿有意覇佔各節殊屬侵害他人財産所有權候再派探傳案以憑移送法庭訊究可也 
[葛溶江批]  
　　據呈車送西貝母一件中途遺失等情已悉准卽發交偵緝隊查追可也 
[誌謝]  
　　商務書館發行之東方雜誌現第十六卷第四號又已出版昨承惠贈一册書此謹謝 
來函 
[徐紹楨辭普益禁煙會名譽會長函]  
　　　啓　前於本年三月七日接貴會長羅師葉景僖姚紀衡三君來函邀爲貴會名譽會長又承　邀赴東亞宴會並詣貴會參觀當因辭不獲已勉赴貴會所參觀一次而原函尚未答覆實緣鄙人來滬不過小住兩三月不久仍須返粤雖名譽之職向不問事然徒負其名心實不安今特專函奉答敬辭務乞諸君鑒諒爲荷此請大安徐紹楨再拜 
雜評二 
[律師與縣知事（庸）]  
　　未設審判廳地方不適用律師制度誠爲律師界之恨事然使兼理司法之縣公署得准律師出庭吾知高坐堂皇者將累月不能决一案也 
　　今之兼理司法之知事與承審員爲何如人不特非專門法學人材且於普通法律知識亦有所未諳對於訴訟之進行曷常依據法定之力式與程序其審理案件情形眞有不堪爲外人道者卽以裁判而論始以判决書之繁重而改爲簡易判决繼又以簡易判决尚須循一定方式爲苦而改爲堂諭觀於民國四年司法部之呈請變通可知兼理司法之知事於法律常識實苦未具以毫無法律知識之知事而與律師相周旋其煩苦殆較作判决書爲尤甚司法部旣知縣知事作判决書之困難而特予變通又豈肯聽律師之出庭而重以窘迫况乎知事兼理司法係沿前淸州縣問刑之舊習苟且因循於司法制度本毫未有當其利弊初不在律師之出庭乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（七十六）] [  一之]  
　　今日爲基督復活念日美國人稱之爲『漪思泰』Ｅaster漪　泰之名起原於日耳　族古語Ostara意則古春神頗似我國漢詩中之束皇惟彼古眷神現女子身且兼掌世界之光明故美國第二大節『漪思泰』似又甚合我（淸明）之義因我國之淸明春字已早包含其中欲求一名詞而兼容兩義者自當以此爲最適當我國（外國淸明）之俗稱細思之淸明二字却甚雅馴在將來世界大同之會此天然巧合之俗稱更有存在之價值云 
　　美國雖以三月二十一日爲春之始在復活節前萬物尚鮮向榮之象一至淸明生機大暢如睡冬山方覺豁然蘇醒故若不言外國淸明而言復活節意義上亦頗切當　國禮拜堂中復活夜一交子正卽除黑幛易爲一種光明璀璨之設置以符漪思泰女神兼掌世界光明之旨 
　　代表情聖節者紅也代表愛蘭節者緣也代表外國淸明者光也復活夜之燈光復活節之花光均令人感天地淸明之象而樂春明日麗之艶陽天此節期中最著之花則爲『淸明白百』合』Ｅatter　lily所所以表純潔也此外若攻瑰若桃花若黄色之長壽花Ｊonquil（譯音瓊瑰）若藍色之風信子Ｈyacinth若肉色之石竹Carnation若紅色之鬱金香Tulip若鐘鈴狀之君影草Tily丨oflbe丨valley等大抵以表愛情者爲多川於友朋贈答諸禮品或臨時賀片中之圖標者幾乎歲歲皆然故外國淸明實可謂之花時將藉花光以點綴此大好春光耳 
　　記者嘗於外國淸明前一日之午後經行美京之（Ｆ街）覺沿途羣英所集花氣成雲迨至日暮各花店之存貨已盡化爲各小舖戸之陳列品與各顧客之定購品矣所餘者僅瓊瑰數　蓋春花中價格之最低廉者云美國聖靈土曜日看花之　似亦足爲選勝之一術矣猗歟盛哉西方之國之淸明也 
老申報 
[五蹄牛（見光緒二年二月十一日）]  
　　獸飛魚走奇搜山海之經馬角鼠牙幻洩乾坤之秘滴九頭之血或號鬼車張四冀之毛也稱駱谷又况獨角者豸三足曰鳥天壤間之怪狀奇形正難悉數究之種類雖繁要皆形容惟肖未聞戴角披毛之内忽來絶無僅有之奇如蜀人　畜之五蹄黄牯牛差足異已漢鎭後湖素爲游人眺玩之所自築城環衞而後隙地近亦不多而熱閙依然如昔也每至正月天放新晴則嬉春士女絡繹如雲衣香扇影之中半爲問奇而至祗以廣場之地走繩飛鈸百戲俱陳而人皆望望然去之者蓋欲爭覯新奇以擴眼界耳適女牆之隂圍圓不下十丈外竪繩籬内蔽短垣以布爲之名曰牛圈入而觀者幾如環堵客有掇杖頭錢數枚投於繩籬之門者信步而往但見布垣之内空空如也只一少年口操蜀音手拍金漆箱呼曰起起俄而土脈蠢動裂地而起者一黑毛獸也形狀猙獰赤晴雙努獠牙七八寸銳似矛頭曲如簾鈎雙雙倒掛呼之走則翹起前足而只以後足行之或立或跪距跳或舞宛然一靑衣童子也又揭布圈出一黄牯牛鼻穿五色絨索蹣跚而走詣於客前蹲伏於地一似搖尾乞憐狀咸薄觀之了無他異惟肩骨窩内枝生一足垂及地而脛膝膀蹄無一不與他蹄相類探奇者執其枝足而撫摩之則柔軟如綿只有媚骨却無勁節人皆歎以爲罕見云 
新拾遺 
[法兵濠溝生活紀（上）] [  俊時]  
　　余自投効後卽入後備營訓練閱三月始派前敵作戰余於出發之前一日請假回家告别堂上及妻子皆以國事爲勉絶無依戀之意余之膽量亦稍壯遂於翌日之晨出發赴前線戰域同余出發者及四千人皆以新兵未　戰塲形勢先分送各地濠溝中防守兼以練習各種攻法一月後始出任前線兵士余到濠溝之日方下大雪戰塲一片無垠若天之悲哀人類者然砲聲隆隆不絶於耳蓋敵人方竭力取攻勢我軍亦亟亟準備以禦之吾所居之濠溝雖離戰線尚有十餘里然以兵事詭譎亦不得不力自預備也 
　　次晨砲聲漸遠探者自前線回報告敵於昨夜敗退二十里我軍乘勝追逐斬級數千獲俘倍之子彈砲械無數我軍聞之士卒歡欣大呼法國萬歲者三聲此勝余雖未與戰然歡樂之狀實有不能自己者下午作家書告慰近狀 
　　自敵敗退後吾軍遂得在戰塲練習攻守濠溝中作戰諸事凡分二組余則第二組也他組在戰時吾組同僚常以談笑述故事作戲或下棋自娛狀甚舒泰如是者凡八日 
　　某日前敵載來傷兵無數運至濠中診救内有余摯友魯克斯君中一彈於右腿左手亦有微傷余聞之親往慰視魯君神志甚淸爲余談戰事甚詳言時氣色奮勇猶有作戰之餘勇誠不愧爲我國神聖莊嚴之軍人也談約二小時余辭出是次傷兵放鶴亭（古蹟圖六十六） 
　　亭在徐州城内之雲龍山上宋雲龍山人張天驥隱於此山作亭於山之西偏　二鶴甚馴日向亭間放之故名亭旁更有飲鶴泉東坡爲郡守時常設飲亭上淸乾隆巡遊過徐時曾立碑於此故放鶴亭之西又有御碑亭 
我及敵人約六百餘人内有一百餘人以傷中要害恐不能救余見之殊覺傷感嗚呼戰爭之禍可勝言哉 
雜錄 
[論中國小說（四）] [  宋春舫]  
　　守舊　中國小說之特性無論歷史小說愛情小說皆有腐舊套語每篇之前必有『却說』二字以引起下文其結尾則有『欲知後事如何且『聽下回分解』二句以作結章回小說每句之前用對仗語近人著作如吳趼人之二十年目覩之怪現狀亦不能脫此陋習 
　　中國小說重團圓主義而其進步因之阻滯莎士比亞所謂善有善果者卽代表此主義之心理也吾請以目運救母一劇證之目運之母迷信神道頑固不足道其子出外不歸聞耗後卽毁像吃肉設此劇於目運之母毁像時告終則當爲世界上　爲有價値之劇與易卜生之『娜拉』相髣髴無如中國人之心理以爲不懲『破壞偶像』者當爲天理所不容目蓮之母毁像吃肉實一亂徒不可不使之入地獄也水滸之結尾以盧俊義之一夢一百八人方酣飲於梁山泊忠義堂前此正爲水滸之好處兪仲華乃著蕩寇志將一百八人置之死地而後已以爲天道福善禍淫不如是不足以大快人心也抑知天道無常因果之說無非以警痴愚而已 
　　詩歌戲曲小說三種歐西文學史上缺一不可吾國文學史中向有詩歌一道二十世紀初葉新小說逐漸發展於中國文學史上已佔有重要之位置矣元曲盛後淸初李笠翁舉繼起足與法國十九世紀斯喀姆相伯仲顧今日舊劇之文章旣爲文士所鄙新劇之影響僅及於社　於文學上無絲毫促進之能力此則可爲長嘆息者也 
小說 
[嗚呼爲情覔死（續）] [  雄倡]  
　　顧此種程式字書　乃無之但有向勳爵牧師鄉紳及大人先生等啓事之書乃絶無隻字道及致書檢騐吏應作何體裁者郤芬士初作稱謂之起句曰吾親愛之先生忽自覺其太嫌親熱繼作尊榮之先生又嫌近諂復欲但稱先生則又太嫌生　遂姑置之但搆思擬作一流暢之書札第一節自問應否揭彼陷己窘己者之罪狀而歸惡名於亞倫白爾其及彼不忠無信之女郎已又變計忽念身旣與世長辭决當胥加矜恕遂作一絶命書曰某今將棄世去矣某之遽長謝此世者以吾生不復可堪凡復窘我侮我之同輩我一皆恕之卽彼毁我生命之女郎吾亦但有最終向彼之言曰吾皆恕彼幸彼亦旋忘懷方書至此總書記李墨兒忽臨其側曰是其致鐵路公司之書詢運費者耶郤芬士漫應曰然心滋惡其煩擾李黑兒曰然則容吾一觀吾尚思及一節頗涉轉運費者郤芬士力以拭墨之紙覆其箋期期言曰是爲私書總書記曰爾萬勿以私人之書致彼鐵路公司凡屬公事函札往來皆當以公司具名今且容我一觀郤芬士憤然曰噫是乃我之私事人當平居無恙時預署箋用貽彼檢騐之吏不可耶總書記搖首曰此節吾意將白之總理白克司君當辦公時間而作私書此例所嚴禁者也正於此時總理室中鈴聲大鳴者三則呼取總書記之暗號也總書記入可半句鐘始出震甚拊郤芬士之肩曰需汝入面郤芬士知終局至矣乃探取囊中納藥丸之小合出藥吞而咽之爲味似苦澀莫適於口然亦不復計及但念少須者身且僵仆主者之前如劇塲之演劇然思之慘笑又計死後檢騐吏將歸罪於總理則總理窘矣因而樂甚遂昂然入室總理命坐郤芬士旣就座總理言曰郤芬士君余覺肆中事行須别有部署因不得不有所變更郤芬士前此傭於他肆嘗見屛於主者言辭婉妙亦正類是知總理發端數言已顯露辭退之意特婉言以漸近題旨時總理又曰吾肆駐外總司理但顧目前金錢之利益不復忠於所事已就他肆之聘其肆蓋與我爲敵者生業塲中感恩圖報乃如是如是言至此少止而攢眉已又續曰因是須得人爲代擬卽以李墨兒君充選前誤寄哈司塔虎公司貨物一事老夫頗服足下之明暢有識力吾頗樂觀少年人每事屬心卽事不相涉而亦可取老夫因决以足下代李君遷補其遺缺薪資每禮拜增十先令足下之將來亦卽全仗足下一身其好自爲之語後以背就榻搓手似自示其大度實則按之李墨兒爲總書記之薪資每禮拜已縮減三十先令矣郤芬士舉他事盡已忘懷但聞得升遷而心喜 
[自由談之自由談] [  不冷]  
新道德與舊道德 
　　道德一貫者也無所謂新舊也所謂新者不過於時未適以前未之重耳所謂舊者反是苟探其源無不相同也同世必於是以相爭者何也試舉一例貞餘苦道德也非人人所能也故昔人重之然新人物有非之者所以非之非非貞也一則因人重視而流於假一則因但知有貞而廢棄其他一切道德蓋貞固可重而貞之外之道德尚多假使其人雖不貞而有他道德足以益人人亦未始不可重之也然舊者必以不貞之故而盡蔑其他之道德新者又必以其他道德爲本而欲廢棄乎貞此新舊派之所以相爭也况能貞之人其他道德未始不可並有不以貞爲重之人並謂卽以淫亂爲重而新者舊者必以此曲說互譏此新舊派之所以相爭而不息也 
 
 
 

Page 15

 
 
   
 
 

Page 16

 
 
   
 
