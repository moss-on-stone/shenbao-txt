# 1902 - 268 - 4910580

 

Page 1

 
 
[雙璞齋四書五經義大全出書啓] [  圖書集成局代白]  
　　自八股改試經義承學之士驟遇更張輙以師承無自爲虚雙璞齋　　　謂經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之間取而揣摩之得其一羽一鱗卽不難破璧飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已工竣擬分廿四本嗣因裝訂忙迫改訂十六厚本每部定價洋銀二元四角有欲先睹爲快者請速移玉至申報館申昌書局杭州申昌及各書坊購取可也此啓 
[報紀暹國外交事慨而書此]  
　　昨日本報紀暹國外交一則轉錄廣州中西報云暹羅本南方弱國法人思染指於鼎者已非一日近且有割其兩省之說以英人亦有割某處相抵之事乃不果行又據西報云駐法京暹欽使已見法國外務部商定割地之事傳聞事機頗順其應酬法國之利益係許聘法國一大員永掌暹羅諸重大事務今因有此極優之權利法人私心方稍慰云云執筆人閱之不禁瞿然曰嗟乎自古及今以弱小之國而介乎列强之間固未有能存者也在昔春秋時鄭以蕞爾之邦服役於晉楚二大國機牲玉帛供億甚繁猶幸公孫僑輩素善外交不卑不亢得以周旋壇玷藉延國脈於無形迄乎戰國彊凌弱衆暴寡之風益熾滕文公宋王偃諸君未嘗不志切振興思免蠶食鯨吞之禍無如强鄰環伺侵逼日深力竭勢衰終於不祀嗟乎山河禾黍宗社邱墟豈盡人謀之不臧抑亦時勢之實逼處此也若夫暹羅以南服小邦歴朝以來素爲中國藩屬三年一貢盟府載有明文自道光以後海禁大開泰西諸雄邦日以拓土開疆爲事維時已英取緬甸法取越南暹於此二處皆係接壤之區唇亡齒塞焉能不懼於是不得不卑辭厚幣結好於英方以爲得此赫赫大邦必可長資蔭庇而不虞法之耽耽於後也考中國當光緖十七年時法人曾加兵於暹羅暹人懼求救於英之印度請接濟軍械印政府告以暹如願屬英乃可爲之保護旣而法人竟以兵船迫脅暹羅索江以東之地又銀三百萬佛郎限於兩日回覆遲須開戰暹人不得已從之法國使暹之專使又令暹羅撤退所延之丹國人當事急之時英政府已有往救之意嗣聞俄廷將派水師一隊迅赴暹羅以助法人英亦遂爲袖手之觀不復出而相助夫庇人宇下而恃爲奥援一旦壓境師來仍不爲緩急之計古來情事大抵如斯至此次法人旣欲向暹羅割地兩省又迫暹廷須聘法國一大員永掌暹國重大事務窺其意蓋卽從前迫脅暹廷辭退丹人之狡計務使暹之國權盡入其掌握中而後已吾聞從前拿破扁之勝普魯士也則限其不准練兵俄之勝土耳其也則乘其所有兵船智利之勝秘魯也則限以不築砲臺不添兵艦不購槍砲朝鮮於甲午年後日本俄羅斯爭欲以本國之人爲之管理財政陰謀詭計　意相同所謂司馬昭之心路人皆知者其以此夫雖然觀於此而不禁重有感焉夫立國於地球之上其要端賴自强以暹之國小民微雖不得已而托人宇下憐憫之固足圖旦夕之安不幸而迫脅横加亦祗付之無可如何不得不强顔忍受是則雖國勢日見侵削世之論者亦或可以相原若夫幅員之廣人民之多名動全球實且可以有爲之勢而亦毫無振作事事甘受制於外人非特不能與齊楚爭强并且不能與江黄競霸誠不識是何用心竟忍而出此也幸對鏡之有資知前車之可鑑其亦念及此而爽然自失哉及是時明其政利至聖之言可爲千古法矣 
[本館接奉電音]  
　　昨日午前京師飛電傳來上諭一道敬謹譯登○八月二十八日内閣抄奉上諭順天府奏援案請賞給普濟堂等處曁廣仁堂米石各摺片現在節近寒冬近畿一帶貧民生計維艱所有普濟堂功德林兩處應賞粟米三百石加賞粟米五百石及廣仁堂恩賞粟米三百石均著照例賞給又奏請賞給蘆溝橋粥廠曁資善堂煖廠並朝陽等門外三處粥廠米石各摺片加恩著照所請賞給蘆溝橋粥廠粟米四百石資善堂煖廠粟米三百石朝陽門外三廠粟米各四百石以惠窮黎餘依議欽此 
[東瀛風暴]  
　　二十八日日本來電云二十七日日本北道猝起大風東京房屋被風吹倒一百八十幢其受損者二千六百幢當風起時海水壁立冲倒岸上房屋數百幢大小船九十餘艘竟不知流往何方至窪得古拉地方海水亦冲激上岸損壞房屋二百餘幢民人之受此災者六百餘名皆爲水冲溺杳然無蹤 
[鐵路已還]  
　　二十八日天津來電云本日淸晨英人已將所管京津鐵路交還中國英兵及華兵均在旁排隊照料至俄人所管之鐵路已先於本月二十五日交還中國矣 
[奏調參隨]  
　　聞之京師友人云簡任駐法大臣孫星使寳琦於日前奏調叅隨軺而往計二等叅贊吳宗濂三等叅贊劉式訓文溥英文繙譯嚴璩法文繙譯恩慶隨員夏循迪李煜瀛 
[羊城商務]  
　　香港循環日報云英國駐羊城領事士葛君現已刊成去年商務報章大旨謂粤海關常稅自交洋關辦理後各商無不稱善貨物出入比前更覺妥適毫無官吏阻窒等弊計一年内來往羊城之貨值關平銀六千八十四萬五千四百十兩此數之多歴年所未有此外往來省港澳之渡船載運貨物值銀二千五百萬兩合計一百四十六兆五十萬兩輪船經過羊城其墩數之多亦向所罕見去年共計一百八十萬二千餘墩其中英國船佔一百五十五萬五千墩華商船佔十萬四千墩德國船佔十四萬四千七百墩法國船佔三萬三千餘墩美國船佔二萬三千餘墩 
[銀礦重開]  
　　漢口訪事友人云湖北興國州屬龍角山中相傳産有銀苗甚富歴經有力者設法開採無如辦理不甚得力卒無成效可收近聞有華商某心涎其利糾集洋股禀准當道重行開辦每年報効銀若干萬兩然究未知能底於有成否也 
 
 

Page 2

 
 
[推廣鑄銀]  
　　漢口訪事友人云日前湖北銀元局總辦王雪澄觀察見本省所鑄龍元四海流通商民稱便因禀明督憲張香濤宮保撫憲端午橋中丞大加推廣除就外洋添購機器外復增設新廠一所日來已規模楚楚將告厥成矣 
[錢局遷移]  
　　漢口訪事人云鄂省鑄錢局向附於銀元局中兹因局房不敷所用遂改附官錢局内顔其額曰錢幣所業已添購機器行將大興鼓鑄矣 
[請免書稅]  
　　廣州安雅書局世說編云寓羊城之英德美三國教士於西歴六月會議書籍免稅一事禀由三國領事呈請中國政府凡有華人書籍來往内地者請免抽稅金慶邸以此事於稅項無甚大損隨回書駐京美使康格君卽行允准 
[温辦漁團]  
　　温州訪事友人云前者浙江温處道童紹甫觀察目擊海盜猖狂貽害商民非淺因議興辦漁團札飭大關委員金詠莪大令經理其事將沿江一帶漁船仿保甲遺法逐叚編列字號以資聨絡而便稽查近已成效昭彰無慮海氛不靖矣 
[營勇不法]  
　　武昌訪事人云湖北武健營前因河南匪亂調赴隨州防堵現已平定尚未撤回聞某哨弁强佔民人梁姓妻梁欲赴營喊控弁卽將梁毒毆梁遂奔赴州署鳴冤州尊趙采臣刺史飭卽傳弁質訊弁非特抗傳並帶人執械滋閙聲稱欲與州官爲難後由差役勸散刺史隨卽電告統領吳協戎請速將營撤回並一面通禀中憲現尚未知如何究辦也 
[皖省試事]  
　　蕪湖訪事人云安徽學政綿逹齋宗師赴金陵錄取各屬遺才後卽須按臨寗國徽州等府舉行科試刻已行文各屬飭卽出示曉諭矣 
[漢皋火警]  
　　漢口訪事人云本月二十一夜十二點鐘時漢口大智門外某洋油棧内不戒於火霎時紅光燭天警鑼震地各鋪水龍飛馳而至竭力救援火始告熄是役也計燬民屋數家惟人口並無傷損亦云幸矣 
[贑闈紀事]  
　　南昌訪事人云本届鄉試初時人數甚少迨至七月下旬每次考取遺才不下二三千人而正科舉各生又紛紛到省約計買交試卷者有一萬三四千名較上届所少無幾○江西學政提督吳絗齋大宗師考錄遺才嚴加去取生員及正途貢監亦未全錄而於俊秀錄取尤嚴問有乞恩者批斥不准其騐執照實收來歴不眞或臨點不到或年貌不符皆斥退扣除老生年届八秩例應欽賜者往往倩人捉刀亦必嚴查年貌不使濫沐恩榮補歲考場内令各生於卷面註明入學或補廪補增年分及年貌籍貫有不符者卽予扣除仍作欠歲考論當考錄點名不到者不准補點各生恐後爭先極形擁擠力弱之人無不望而生畏而每塲臨點不到者仍多至數十百人迨點畢環求補點俱不蒙准各生皆垂頭喪氣而返○護撫憲柯遜菴中丞此次辦理監臨嚴防槍替頭二三塲放牌皆親自督飭各員弁不准一人混入龍門關防尤密祗准考生出塲不准餘人闌入聞頭塲拿獲槍手多人想須照例懲辦也○每届鄉試第三塲向於中秋日下午放牌一次至二更仍行封門此次監臨柯中丞恐士子文義草率於十四日申刻封門後卽商知主試預備題目是夜三更卽給發題紙士子儘終夜之力搆思運筆三篇文義至淸晨多已屬稿上午謄眞交卷下午放牌出塲約計不下萬人其存塲者次晨而出數甚寥寥○此次鄉試頭二三塲點名皆不擁擠亦不遲滯官與士均無所苦實由隨到隨補不限次數是以每塲點名皆午刻而畢申刻封門上下皆受其益 
[南闈瑣事]  
　　金陵訪事人云本届江南文闈應試人數極少上下江賣出試卷不過一萬七千而得完三塲者則僅一萬四千左右○皖省官生僅十八名不敷取中之額經監臨聶中丞牌示飭於接卷後各詣至公堂換寫卷面散入民字號内○頭塲點名申初已竣二塲未末三塲未正均各點畢其每歴一塲必視前一塲爲早者以名數遞　故也惟封號遲至晚膳後蓋以此數日間適值天氣燥烈炎熱異常各士子不能蜷伏於矮屋中也○每塲藍榜中白卷不完者大率以天時酷熱患病所致其有悞犯塲規尚堪改正者苟於次塲向監臨陳請無不力予成全將原卷檢還俾令更正有江寗考生端木楷者首塲某藝擡頭差舛致被貼出而藍榜中悞書作某某二藝擡頭差舛嗣經查出遂由監臨牌示令生仍入次塲將悞處改正以遂觀光之志○營兵某甲爲考生接送考具暗竊零物幸生觀其號褂默識其名禀知某營官立提此兵貫耳示衆○本屆裁去謄錄添用彌封聞監臨聶中丞下令彌封所務於本月二十四日一律報竣俾憲節得於二十五日返皖 
[甌郡官塲紀事]  
　　温州訪事友人云署浙江玉環叅將呂虎臣叅戎因病出缺後由温州鎭劉吉園鎮軍札委南路紅單師船管帶張傑臣都戎信成暫行代理○永嘉塲鹽大使尚裕廷鹺尹其光現丁内艱遺缺由温州府王雪廬太守札委鹽經歴周子珍鹺尹輿蘭暫行代理○新署長林塲大使張曉峯鹺尹晶乘招商局普濟輪船來温禀見道府勾留一日卽於本月初五日前往履新○城南保甲委員王九皋少尹世鶴近丁内艱所遺事務遣丁詣府署禀請委員接辦 
[鷲嶺秋雲]  
　　杭州訪事人云浙省舉辦平糶迄今已歴兩月現因新榖登塲價值平减貧民易於謀生仁錢兩邑宰爰會同各委員示期本月初三日將各廠一律裁去所有糶去之米城内六廠共計二萬三千一百九十五石城外兩廠計一萬零五十餘石○浙江秋潮甲于天下八月十八日俗傳潮神誕辰銀浪如山高可數丈渡江者稍有不愼易占滅頂之凶行旅往來望而生畏本年正值秋試方畢浙東士子急欲歸里頗思冐險而行適是日午後風雨交作波濤洶湧尤覺可危義渡局董見此情形急命各舟停橈不許違禁載客是亦鄭重民命之至意也○考市士子雲集各土棍混入其間往往冒充送考家丁倚勢作威無所不至本月十六日有甲乙二棍徒在忠清里一帶聚衆滋事經巡防局勇丁向之禁約二棍非但不服反將勇丁兇毆後經總巡張大令訪知其事立飭差役將爲首之蔡阿歲一名拘拿到案重責一千板令荷以巨枷發白花寺前鎖結以示衆 
[江漢炳靈]  
　　漢口訪事友人云鄂省黄陂孝感等處秋收較早本年已將新榖次第運至漢皋惜爲潮帮米商收買一空以致市上白粲黄粱身價仍不稍貶民情困苦果何日望慰來蘇乎○日前英國礦師某君由漢上乘舟赴湘以資游歴時有兩日人隨之偕往意者其皆有志之士乎○邇者江漢關稅務司忽派淺水輪船一艘赴長江上下游測量水勢 
[吳儂閒話]  
　　姑蘇訪事人云上月某夜蘇城滾繡坊　周公館被竊巨金報經元和縣縣主金大令履勘屬實飭捕嚴緝兹悉是案業經包探孔慶琳夏成立在胥門外某花烟館破獲賊姓姚名榮清身畔藏有七首及鐵鑿各一旋押至城内臬署後土墩下起出贓物若干及質錢五六十千文之質劵三紙迨解至元和縣署大令升堂研訊認竊不諱遂飭釘上脚鐐收入外監包探則當堂賞給銀牌兩面○前報紀東吳大學堂潘羅諸學生在　門外某番菜館被隔座奚姓兄弟出言謾駡併污及堂中主理及教習等人以致互相口角迨席散回城復遇二奚於穿珠巷口 
 
 

Page 3

 
 
高　怒馬將潘撞倒諸學生與之理論反被喝令馬夫十餘人用武諸學生不敢與較而返事後二奚聽信自稱某省候補縣之蕭惠如及自稱某署錢席之王東生以諸學生劫去價值千餘金之金剛鑽戒指及鈔票洋銀若干等詞控請吳縣田大令究辦大令准詞飭提羅潘略詰情由卽行開釋當諸學生在某番菜館時有金小弟者亦在座二奚以諸學生均係紳宦子弟不敢指控禀中竟稱著名流氓金小弟羅依梅徐老四徐老六及不識姓名之二十餘人某日大令因復飭差至徐紳家提人家中人對以在學堂讀書差遂至東吳大學堂指名索提教習某君主理孫君聞知大怒將差叱退旋詣府轅請向太守嚴究污礣及誣控之罪并聞孫君據情禀知美總領事官古納君請照會上憲照例究辦二奚則仍倚蕭王二人爲護身符不知何時始能水落石出也 
[鹿城秋月]  
　　温州訪事友人云郡城時疫流行自夏徂秋迄未稍殺浙江温處道童紹甫觀察關心民瘼慨捐廉俸開設官醫局四所施醫給藥廣濟貧民繼又念及所屬各鄉厝棺甚多最易釀成疫氣籌撥經費設法瘞埋已分飭各叚保甲委員分别查明凡有主者限三日内勒令領埋如無主由官代葬毋任暴露是亦防疫之良法也○本月初三日永嘉西門内白蓮塘中忽有男屍一具由地甲赴縣署禀報適縣主秦大令赴五十二都公幹由典史柯少尉騐明飭卽收殮聞此屍腰背有刀傷一處手指不全兩耳亦失去似係被人謀害所致不知在上者能否一雪其冤也 
[上海官塲紀事]  
　　浦東保甲總巡局現設爛泥渡巡防局内俟覓有相宜之屋再行遷移局員魏蒓塢明府詩銓於昨日到差旋詣道轅禀見○候補知縣黄子猷明府勷因公來滬昨日至道轅晉謁○候補縣丞李二尹式楷奉憲札委辦理江南鄉試文闈差刻已事竣回滬昨日詣道轅禀見○英美租界會審讞員張柄樞司馬因患恙未愈昨日飭丁至道轅續假二日○保甲總巡朱森庭明府亦因感冐飭丁赴轅續假二日○虹鎭巡防委員李二尹朝植病已全愈昨日特詣道轅　假 
[星使謁客]  
　　昨日午前出使奥國大臣吳煥其星使由美界天后宮側行轅乘馬車赴駐滬各國總領事署拜會事畢而返時已日之方中矣 
[順時布令]  
　　昨日蘇松太兵備道袁海觀觀察牌示轅門定於九月初三日換戴暖帽 
[領事返滬]  
　　上月某日法總領事巨籟逹君航海赴日本公幹昨已事畢乘輪船回滬矣 
[定期設局]  
　　蘇松太兵備道袁海觀觀察前以浦東一帶流氓衆多議在彼處添設保甲總巡局委魏明府經理其事現已由明府在爛泥渡擇定設局隨由上海縣主汪瑶庭大令派出公差四名書吏一名往備差遣聞已定於九月初一日開辦矣 
[淫戲宜懲]  
　　小朱卽朱錫臣犯案纍纍曾經英美租界公堂懲治近在帶鈎橋北品仙髦兒戲館執事奈因生涯淸淡不敷開支遂顯違禁令囑各女伶搬演烏龍院等淫戲穢褻之態不堪入目事經捕頭查知禀請讞員張柄樞司馬飭傳小朱訊究小朱抗傳不到捕頭遂禀請簽提小朱知此次到案必被重懲爰卽乘機逃避說者謂小朱前因搬演淫戲訊實罰鍰今已犯此想南面者决不任其法外逍遥也 
[英界零拾]  
　　偷兒陳雲峯行竊西門外某姓家洋銀十餘元潛來租界中被包探沈阿炳查知拘入捕房捕頭令押候解送公堂禀請讞員張柄樞司馬懲辦○野雞妓女陳彩娥王陳氏等沿途拉客被巡街捕拘送英美租界公堂讞員張柄樞司馬諭交官媒押候訊供核辦○崇明人張阿福不知何故忽在順記路某馬棚内自縊身死當爲巡街捕所見報知英租界捕房捕頭令地保查明有無親屬嗣經查得並無親屬在申其自盡者實係窮迫所致遂報請善堂給棺收殮 
[上海巡局紀事]  
　　前日董家渡天主堂司鐸竇君函送租户邱順源至二十三七鋪巡防局請追所欠房租局員姚谷蓀二尹提案研訊邱供小的願卽遷徙所欠租欵擬將器具作抵二尹著具結而退○前日南市高巷頭董子餘家雇工翻造房屋比鄰仁義堂中人指其侵佔地基致相口角董怒投控十六鋪巡防南局局員賈叅軍飭地甲查明再核 
[上海縣署瑣案]  
　　前日許九芝託川沙廳代書徐朗春繕詞投上海縣署呈遞縣主汪瑶庭大令閱畢命照呈詞供明許卽稱前撫某姓之女爲螟蛉今已長大於前年賣與潘阿土爲妻得洋銀九十六元詎料潘已娶妻欲將寄女作妾小的不願轉押至某花烟館爲娼取得身價還潘議定二年爲滿刻將届期欲領寄女回家恐潘復來滋擾故先呈請備案大令曰此女非爾親生膽敢價賣復又押入花烟館爲娼尚敢來案備案殊屬謊謬命掌頰一百下笞責一百板呈詞擲還逐出不理○日前引翔港及虹鎭兩處被刼一案各失主投縣報請查緝後　捕役拘獲著名流氓陵文卿迭訊之下毫無確供後又獲大刀關勝卽徐關勝屢次嚴訊狡展不認均收押自新所在案大令恐兩犯收押一所或有串供情事特於前日將陸發改過所寄押候訊前日由捕役徐文曹勝在典當内起出是案原贓禀請大令於前晚提徐關勝研訊命指認各贓徐則抵死不認大令知其狡賴命責籐條四十下上挺棍跪大練良久徐仍暝目熬刑不認大令判還押候再嚴鞫究辦○法界公堂移解許竹香孫學文到縣亦經大令研訊許供稱孫糾小的股開印花坊小的出洋銀三百元孫與某甲等三人各一百元今春開市至本月十九日孫忽携洋銀出外不歸二十日下午始在寗波輪船上尋見報捕拘獲搜出大洋銀一百六十二元小洋銀六百八十九角金約指兩枚已在公堂給小的具領歸還欠帳尚欠各户洋銀三百餘元求恩究追孫供稱小的帶洋銀出外付予錢莊途遇内弟送其乘輪船回寗波許卽誣小的捲逃串同包探搜去洋銀金約指等大令曰爾月俸幾何供稱每月下五元此戒指是去年所兌小的素來目不識丁坊内司帳係是許所薦虧本若干俱未知悉尚有各項帳欵均未算結大令曰爾去年尚在帮夥指帶金戒殊屬不守本分判掌頰一百下交差押令兩造算帳復核 
[美租界捕房紀事]  
　　前日傍晚時小車夫某甲御車至下海廟左近偶不經心撞倒鄉民徐某之子碾傷足踝流血如泉某號巡街捕見之拘送捕房捕頭見徐子受傷屬實令送同仁醫院醫治甲則押候解送公堂禀請讞員張柄樞司馬訊辦○昨晨妙手空空兒周阿貴混入北河南路某姓家竊取衣服携之而出適爲包探倪順泉所見連贓解入捕房捕頭令押候解送公堂禀請訊辦 
[招領浮屍]  
　　本月二十七日十點鐘時本所救生船舵工報稱在新閘蘇州河内撈獲無各屍一具年約三十餘歲上身穿藍布對襟小衫下身無褲赤足面腫無鬚當卽派友傳同地保往騐身無傷痕因報請保安堂給棺殮埋又於本月二十八日九點鐘時在蘇州河内撈獲無名女屍一具年在三十餘身穿白絨布衫外罩藍洋布衫黑鑲滾藍洋布褲小脚黑布鞋當卽派友傳同地保往騐並無傷痕因報請保安堂給棺殮埋錄請登報俾家屬至敝所認領[  棲流公所司董謹啓]  
 
 

Page 4

 
 
[欽加三品銜在任候補道調補蘇州府正堂向爲]  
　　給示曉諭事據試用知縣孫瑞禀稱竊卑職去年五月朔日在滬剏設富强戒烟善會甫閱半載頗著成效曾經禀蒙批示並蒙撫憲恩分别給示通飭曉諭各在案伏以區區善舉不過士吏存心之一端所幸開辦已逾年餘一切傳方送藥督飭認眞經理尚無流弊因思蘇城爲省會之區有志戒烟者日見增多若不設立分會廣行施送似非推廣善舉之道爰再另籌欵項不外募捐謹擇七月初六日在治下閶門大街設立富强戒烟分善會專派司事董理其事遵照上海總善會禀定章程辦理誠恐地廣人稠未易周知仰懇給示曉諭俾遠近聞風興起共渡迷津造福正無涯量且恐無賴之徒假善會名目在外招摇生事寔與敝善會聲名有碍並懇一體嚴禁以維善舉等情到府據引查該令在滬剏設戒烟善會前據抄章禀府即經明晰批示嗣奉撫憲通飭又經分飭各屬一體曉諭在案據禀前情除批示外合行給示曉諭爲此示仰軍民人等知悉爾等須知沉溺洋烟必致廢事失業日漸貧弱現由孫令另籌欵項分設戒烟會善係爲推廣善舉起見自示之後凡吸食洋烟之人務各憣然悔悟專心求戒以振志氣而脫苦累倘有無賴之徒假冒招摇及滋擾情事一經訪聞或指名禀究定卽提案究辦其各懍遵毋違特示 
[ 
[古今第一婦科續嗣容昜降生丹]  
京都天寳齊○婦科種子仙丹○馳名靈騐非凡○鋪分上海二馬路中市西鼎新里石庫門内交昜○僞藥騙欺○罪我惟天 
　　夫女人斷無不育之理不育者卽有病也然病多起於經月經不調卽非受孕之兆氣血不和必致經候失常諸恙所以漸生也續嗣勢所必難也凡經水不調前後不常或腹痛凝積或崩血過多或傷於七情致墜情志或感及風寒致損營衛或體虚盜汗不止或血枯面黄肌瘦及白帶淋漓胸腹脹悶五臟虚損子宫寒冷動情卽洩受而復出等症此皆體虚血虧所致故種子之難所由來也此丹係葉眞人所傅能調和婦人衝任之血平定肝鬱之氣去瘀生新開鬱　悶煖宫止帶聚精旺血固本調經濟陰壯體之功凡婦人望子者苟能連服一月中途不斷無不應手而得素未生育之婦服後一舉成孕晚年經斷血枯常服且能育子旣孕服此產必雙胎眞婦科之聖藥種子之仙丹每料一觔價洋八元半料四元閨女孀婦服此恐產無父軟骨之子切忌切忌幸弗輕視○另有參茸海狗腎扶陽種子衍慶丸專治男子陽痿精衰服則立見奇功雙料每兩洋二元單料一元○眞烏鷄白鳳丸每洋五粒○貴商函購郵資自給○近多假冒愼之切切京都天寳齋啓 
[壯陽秘寳]  
[廣東宏仁堂第一家始創參茸芝术海狗腎汁龍馬丸此丸專治陽痿萬分靈效倘服他家之藥不能見效請來一試方知斯藥奇騐]  
　　市上種子各藥不知凡幾從未有如我壯陽種子龍馬丸之奇騐萬分者也此丸乃異人傅授奇方用眞正海狗腎煉其純汁加入吉林人參血片鹿茸黄山野术天生靈芝爲君佐以各種滋補妙品熬膏去渣取其精液爲丸故藥少勝多丸小力大專治陽痿不舉精衰腎冷見色卽泄或泄而不射遺精耳響面黄肌瘦眼昏潮熱咳嗽痰多腰酸腿軟一切虚損勞傷等症其效如神最奇者雖衰弱老人服後竟可轉弱爲强晚年得子面目光潤威重如山况少年服之其精力之强盛不言可知且藥性補而不燥滋而不滯絕非霸烈宣淫之藥實系王道廣嗣之品連服一月百病不生髓充精滿冬天手足不冷夏日身體不熱故常服最能補命門安五臟壯筋骨益氣血烏鬚黑髮轉老還童屢試屢騐萬無一失眞水火旣濟之良方却病延年種子之秘寳每兩雙料二元每箱二十兩三十六元單料减半如用雙料藥力大而取效更速另有參茸芝术海狗腎汁壯陽龍馬酒大瓶四元小瓶二元雙料加倍功同丸兼能通廿四道血脉鎖卅六道骨節久飲令人輕健多壽百病消除外貼煖腎種子膏更妙每張一元二角婦科調經白帶丸大盒四元小盒一元專治婦女赤白帶下立服立止遠方託郵政局匯銀函購彧滬友代辦最妥信局則不可靠或先由郵局函示銀數然後託妥局寄下庶免該局私拆延悮假藥貽害本堂當有發票回信總藥目爲憑鋪分上海丹桂戲館南首朝西轉灣正豐街廣東宏仁堂啓 
[　　廣東陳恒德堂神藥到申]  
[　　愈立小腸疝氣除根神藥]  
　　本堂秘製立愈小腸疝氣膏藥其功之速無出其右無論陰囊腫脹陰核偏墜甚至坐臥不安痛苦難忍速將此膏貼之立覺陰囊縮小氣鳴脹消極至兩天包能除根屢試屢騐百發百靈倘年久根深宜貼正號則藥力大而取效愈速矣每張正號一元副號六角○外有第一神效疝氣丸每盒一元倘外貼内服雖十年二十年之老症愈後可保永不再發誠治疝氣之神藥也○假冒甚多購者認明○廣東陳恆德堂分設上海英大馬路萬康醬園對門德仁里内石庫門函購信力自給 
[　　中國覺民錄九月份附送號碼照九月念三日廣濟公司開彩對號單爲憑得彩諸君可至就近代批處領物乞勿遲悮現出一百零七期]  
[　　覺民錄總館遷設杭省各埠分設代批䖏]  
　　本錄創行巳將四載專以開人智慧爲宗旨按册附塡號碼照廣濟公司開彩對號單贈以貴重物件尤爲公正無私今年三月十六日歸我永記接頂以來卽遷往杭省開張精益求精格外整頓幷改名中國覺民錄以示與前區别至章程則一仍其舊毫無更張惟因本總館銷路日廣四方批發幾幾乎有日不暇給之勢甚至不敷派發良用歉然今特新訂章程本總館批發以一百元起碼先期一月掛號付洋遇有定額卽可補入至於零星批售一槪不應外埠各寳號或欲批發一元二元至數十元者可就近逕赴各埠代理處批價與本總館一律得彩立付毫無躭延童叟無欺以照信實酌擬章程數則列左○一領物以百日爲限○一號碼如有錯誤隨時更換開彩後不憑塗改作廢○一郵資局力自理原班回件○一每本仍售小洋一角半第一名贈赤金鐲兩對足値小洋五千角餘者贈彩甚多另詳錄上○一幷在京都天津厦門汕頭福建廣東香港蕪湖湖北安徽漢口南京江西上海蘇州寗波紹興衢州杭州各埠分設代批處○京都總報局○天津梁子亨○烟臺招商局○厦門益大錢莊○汕頭大有利票行○福建天彰洋貨號○廣東文通齋書坊○香港同得財票號○蕪湖昌言報館○安徽松竹齋書坊○漢口馮寳臣○南京王慶昌○江西德隆醬園○上海小東門外集水街公利票行○蘇州崇眞宫橋源濟票行○寗波董培生○紹興天益帋行○衢州陳一鶴箋扇店○杭州拱宸橋游戲報分館特此佈告杭省本總館啓 
[　　杭州申昌書局實學書社廣告]  
　　清朝史略日本佐籐楚材著自天命迄光緖帝紀列傅分朝編次國政時事採輯無遺洵當代掌故得失之林不得僅以私史目之每部六本實洋一元四角○增訂敎案彚編書分六卷卷首歷朝諭旨卷後附叢書三種凡於敎案始末受病根原曁五洲敎務之源流東西各國輕减敎權之漸靡不瞭如指掌今湖北鄉試卽以敎務命題誠能於平日得是書而研貫之應試猶其餘事焉每部六本實洋一元四角○婺學治事文續編是書踵湯墊仙所選治事文編之例而命題新頴持論精詳尤勝前編本社得其原稿用付鉛以以廣流傅每部四角○兩江課藝匯編○兩江爲人文薈萃之區風氣所趨足爲各省先導茲選各書院學堂課藝之尤佳者匯付鉛印亦揣摩家所不可少之書每部六角五分○時務三字經奉化孫玉仙原稿本社復加校注大板雕印最便童蒙每本五分○以上各書由本社編校本局新印並經道署移會縣廨一體存案總售處杭州申昌上洋三馬路西鼎新里杭州申昌分莊分售處上洋申昌醉六千頃簡玉普通日新曁各大報館各大書坊及各省考棚書坊均有寄售 
[　　欽命二品頂戴江南分巡蘇松太兵備道袁爲]  
　　給示諭禁事據職員汪榮溥禀稱竊在杭設立寔學書社邀集通才編輯各種時務新書以供士林考究會將所輯敎案彚編呈蒙給示在案茲又譯出日本佐籐君所輯清朝史略一書付諸石印藉廣流傅尙有各種新書行將續出惟查近來坊間狡獪多端非將原書翻印射利卽改昜名目增减卷頁種種謬妄貽悮學者寔非淺鮮合具結連同書樣禀祈示禁飄印一面轉行上海縣曁兩會審公廨一體立案並具切結聲明清朝史略一書寔係自行選譯校印並無假冒情弊如有朦混查出願廿究罰等精附呈書樣到道據此除分行縣廨一體立案外合行給示諭禁爲　示仰書賈人等知悉毋得將該社所輯之書翻印漁利致干查究切切特示光緖二十八年八月廿三日示]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法租界公堂瑣案]  
　　崇明人顧錦甫生子女各一年俱幼穉送入教堂留養上月某日顧將子女領出挈之至滬托陳阿炳將其子售與某姓又托周永福及周妻陳氏將女售與浦東王顧氏爲媳經崇明教堂查恣函致上海教堂請法捕房查緝捕頭飭包探將顧女杏郎及周陳氏等拘獲顧錦甫周永福則由崇明押解來滬昨日禮拜二堂期讞員杜枝園大令傳同買主王顧氏一併訊究周永福供認爲中不諱陳阿炳供與曹阿榮丁載揚等同爲中人將顧子賣與英租界某姓得身價洋銀三十元顧供稱祗得十元除寫紙等費去三元其餘均爲丁載揚取去大令得供與費繙譯會商判將顧錦甫等一干人押候補提曹丁等到案再核○陳子勤吳者香等薦木作頭莊長生包造俞姓洋房六幢議價銀一萬五千餘兩由泰生木行主俞錫琪及行夥余連生作保訂立合同限期竢工拒工程未及一成卽停歇不作合同上載明停工一日罰銀二十四兩今逾限已及四月經俞姓控訴公堂奉大令訊供判薦保人等限一禮拜内理楚限期已過坐視不理原告投案求追昨日大令命提復訊俞錫琪遣其子寳隆投案代質大令以余連生等不應逾限不理著押候嚴追餘人分别交保候核○通和洋行控朱秦氏售田悔議奉大令訊供以朱秦氏夫弟朱鏞卽月生及朱子清等從中阻撓先赴道轅立案以致洋商不能轉立道契著朱鏞具結交保出外限一月内赴道轅銷案迄今逾限日久延不清理原告迭次求追昨日大令命提復訊朱秦氏供夫弟朱鏞及子清等各分洋銀一千六百元仍串出洋人托名已收定銀從中阻撓請爲鑒核子清供此事由朱鏞串出洋人謀吞寡嫂産業求鑒大令以朱秦氏等各有不合著一併押候訊核○柴金年在法大馬路開設北貨店被歇業學徒蔡根芳竊去銀對時表一枚女衣一件小洋銀一百二十四角控案請究蔡根芳供認竊洋銀五元八角大令著押候比追○船户王國榮以洋銀二十元收藏於船夥趙金才處被施子濤乘間竊去翌日扭訴捕房奉大令訊供因王國榮等未到判將施交保兹王等投案伸訴大令著保交案判施還洋銀十元給王國榮收領完案○杜惠生年十一歲在寗波原籍烟筒作爲學徒爲師所責逃至上海迨登岸後迷失路途經巡街捕帶入捕房捕頭命解請安插大令著發堂留養傳家屬認領 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
