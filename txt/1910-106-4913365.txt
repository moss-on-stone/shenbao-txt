# 1910 - 106 - 4913365

 

Page 1

 
 
   
 
 

Page 2

 
 
[上諭]  
　　監國攝政王鈐章三月十五日内閣奉 
上諭前因京師雨澤稀少當經派肅親王善耆虔詣大高殿恭代拈香並派貝勒載潤等分詣時應宫等處拈香虔誠祈禱仰荷昊蒼默佑連日得沛甘霖朕心實深寅感允宜敬謹報謝用答天庥本月十七日仍派肅親王善耆敬謹前詣大高殿恭代拈香時應宫仍派貝勒載潤昭顯廟仍派貝子溥倫宣仁廟仍派貝子銜鎭國將軍載振凝和廟仍派鎭國公溥佶同於是日分詣拈香行禮報謝仍冀頻邀鴻貺甘澍應時以慰農望欽此軍機大臣署名奕劻世續假鹿傳霖假那桐吳郁生 
[交旨]  
三月初十日軍機大臣欽奉 
諭旨翰林院奏撰擬多羅克勤郡王崧杰祭文呈　一摺崧杰現已予謚祭文内漏未繕入着另行撰繕呈　欽此又奉 
諭旨陸潤庠等覆奏閱看京員恭纂書籍一摺書中有無訛舛尚須校正着南書房翰林再行閱看覆奏欽此 
論說 
[論生計恐慌之原因（續）]  
我國自昔以農立國。故農事豐稔。一方以之而晏安。農事歉薄。一方以之而擾亂。百物之值。亦多半視米價爲消長。向來米價極昻。不過四五月青黄不接之時。一俟二麥有秋。小民即不虞乏食。本年春雨過多。麥疇盡淹。米價驟然翔貴。一躍而七元内外。米珠薪桂。度日維艱。各處搶米閙荒之案。層見迭出。長此昻貴。恐非平糶籌賑等救急法。所能彌縫補苴。雖奸商囤積。市儈居奇。在所不免。而供少求多。實爲物價昻貴之大因。米商縱思罔利。身家性命。豈其不欲保者。當此米價騰踴。禾麥青青。皖鄂徐海各饑民四出索食。千百爲羣。哀鴻遍野。緣南畝者日以少。擾閭閻者日以多。各地饑荒。在在騷然。湘省已釀絶大之風潮矣。其他搶米閙荒之事。亦時有所聞。移民　無可就之食。振饑則乏可輸之粟。哀我窮黎。丁此厄運。其爲禍何堪設想。此生計恐慌之最近因也。 
其他如工藝實業之不振。亦一大原因。辦事人無道德。無才具。任意逞志。惟所欲爲。置社會信用於不顧。等人民經濟於弁髦。路礦之爭。一閧成市當方爭回之際。熱血潮湧。義聲正色。直若利權所在。頭可斷身可殺。此路此礦。决不任放棄者。俠烈誠爲可風。顧及其久也。延宕遲誤。各懷意見。糜 
 
 
 

Page 3

 
 
鉅百大萬之閒俸厚薪。而程效微末。曾不足以當其代價。於是羣相與觀望不前。灰心墮氣。卒致貽譏見訕於外人。記者非以路礦爲不當爭也。特爭之必當成就之。發逹之乃不虚所爭耳。近者鄂路風潮於楚歌四面之中。效秦庭七日之哭。商辦僅僅始有立足地。然郵部實情不可知。將來果能不虚所爭。亦不可知也。此外如創辦各公司者。類皆不數年間。萎縮衰退。曾無利劵可操。否則陽託華商之名。陰倚洋欵之實。坐使漏巵涓涓。空爲他人作嫁。而國中毋財。因以日涸一日。生計恐慌。寗有極乎。方今世界日趨於物質的文明。各種日用必需之品。務以利便珍奇相尚。吾民炫其靈巧。爭相灌輸。奢侈無等。甚至一服飾一飲饌之微必歐風是效。消費之程度則甚高。造作之能力則甚微。今試即十室之邑。而叩以有不用洋貨者乎。自非交通極不便。風氣極閉塞之地。吾無覩也。又試即一郡一邑。而叩以有能仿製洋貨。謀抵制之者乎。自非一二交通極便。風氣大開之處。吾無覩也。以是外人之投資經商於吾國中者。多方以誘之。伺隙而乘之。投所好以嘗試之。直以吾國爲消售百貨之大市塲焉。彼外人非有愛於我。而鍥而不舍。必欲資之物以供其用。獨何爲歟。竊謂十年以内。如吾國於各種實業尚無起色。則萎靡蕭索生計之恐慌當更不可言狀。謂予不信。徵之異日可也。 
文明各國。無不有國債。所以調劑其國用之缺乏。寬緩其人民之擔負。不使驟焉增加以相驚擾也。特國債用之生利。雖重亦輕。國債用之分利。雖輕亦重。我國外債合前後計之。約得九百餘兆兩。每年平均須繳四千三百餘萬兩之膏血。以償國債之本息。盡屬分利的而無生利的。一去不返。關稅抵押之。不已。而路礦。而土地路礦土地抵押之不已。而各省分年攤還。羅雀掘鼠各種雜捐。紛擾不已。以貧弱之國。值百廢待舉之時。對於各强國而負其債項。内外交攻。民生遂益形彫敝。此理有必至也。世之熱心國是者。顧尚期期以籌遠國債爲提倡使一旦而竟如願以償。一律繳楚。則國中驟失此大宗母財。無所資以殖產。非止百廢莫舉也。極其弊可使民羣生計枯寂永無回復之一日。稍濡緩其償還民且不能堪命。矧欲悉索敝賦於一朝。而謂民其勝任乎。識者固早已知此議之不能成立。不待情見勢絀。而始爲此論。以自解嘲也。 
來稿 
[國會請願代表團敬告各省商會書]  
啟者同人等受父老兄弟之重托。來京請願國會。乞今逾數月矣。客冬上書。旣歸無效。當時同人籌議繼續進行之策。僉謂國會一事。爲立憲國最重大之問題。斷非少數人所得而私。必當萃全國之精力才智。　於一途。乃克有濟。此同人等近日在京所以披露悃欵。徵求聲氣。而有國會請願同志會之組織也。 
夫同志會設立之要義。首在結合各界。賡續請願。今此會規模。旣已粗定。各省代表。亦先後到京。連日集議。皆以各省商會。最多熱心愛國之士。若能速舉代表來京。同時並舉。政府必有改絃之心。吾儕益無孤立之懼。况現今世界大勢。漸趨於經濟主義。我國政府之於商團。注視尤勤。若以代表團名義。通函各省鎭商會。請其出援。度亦諸君子之所不遐棄者乎。夫吾國即開國會之有大利。與吾國有確能即開國會之理由。國中人士論之詳矣。同人等近於刋布同志會意見書中。尤爲批郤導竅使之無可藉口。諸君子取閱自知。無待複陳。今日所欲與諸君子剖論者。約有兩端。（一）當知吾儕即開國會之目的。决無難逹。蓋吾國立憲詔旨。頒布頻仍。袞袞諸公。皆知時局顚危。舍立憲無以救亡。薄海人士。盼望實行立憲之心理。亦不謀而合。故去歲倉卒發起。各省代表。奔集京師。要求即開國會者。至十九省之多。盛矣哉前此未嘗有也。雖我皇上審愼爲懷。不遽俯如所請。然明詔所頒。不有曰朝廷實深嘉悅乎。此其無極端反對之意可知。彼誠見吾儕連袂而來。非有功名富貴之可圖。不過棖觸時局。欲急起直追共圖補救。精誠所感。不忍大拂乎吾民之情也。同人等默喻此意。旣不懈而益勤。一時愛國志士。益相　討論研究。目的旣同。心志斯堅。此兩月以來。各省同志會支部。所以同時成立。而續請願之聲。所以大震於全國也。蓋政府所挾以爲口實者。不過謂吾民程度不及。其實程度之說。本無一定標準。同志會意見書。已詳論之。今吾儕果能熱心毅力。持久不懈。則反對者且將失據。而請願之自的。固無慮其不逹矣。此非虚揣之詞也。數年以前。國中之反對立憲者。比比皆是。今何以反舌無聲。比年以來。國中之請開國會者。落落可指。今何以翕然響應。非其心理之果有異同也。向惟昧於立憲政治之眞理。故疑慮滋多。畏阻不前耳。頃自國是大定以後。上而政府。知非立憲不足以圖存。下而人民。知非開國會不足以救亡。相激相盪。以至今日。所謂雖有鎡基。不如待時。時則旣然。雖有第二梅特湼出。恐亦不敢揚專制之餘燄。顯背我德宗景皇帝庶政公諸輿論之詔旨也。所患我國民輿論不一致耳。果一致矣。以監國攝政王之賢明。安知不俯察民隱。立沛綸音。召集國會乎。况乎今日京内外大僚。能知速開國會之利者亦甚有人。聞不久將有聨銜入奏之舉。官民合德。上下一心。故吾國要求即開國會一事。下觀人情。默察天心。而知必有溝通心理之一日。惟視吾儕之奮勵何如耳。（未完） 
專電 
 
 

Page 4

 
 
[電一（北京）]  
　　鹽政處以熱河向食蒙鹽私販私賣漏稅實多擬設官局八處力加整頓己奏准並飭熱河都統溥良先行收賣再派監理官前往 
[電二北京]  
　　某樞臣議藏事實爲溫宗堯一人所誤僅開去駐藏大臣差不足蔽辜應從嚴懲處 
[電三（北京）]  
　　郵部擬將江西南潯鐵路收歸官辦現先派員往查 
[電四北京]  
　　皖省舉定繼續請開國會代表蒯光典黎宗嶽已電致留京會團知照 
[電五（北京）]  
　　駐藏大臣聨豫奏調委員六名道班月薪四百金府三百金 
[電六北京]  
廷試留學生議借學部房屋未定有仍在保和殿考試之說 
[電七東京]  
　　本願寺法主伯爵大谷光演說擬於西六月上旬來上海主持親鸞上人六百五十年法會 
[電八（東京）]  
　　日本實業家代表者將以西六月二十日到上海 
緊要新聞一 
[長沙亂事近狀]  
　　長沙之亂確已於初七日敉平該處稅關因只被搶刦未曾全燒故於初十日照常開辦逃往漢口各西人亦已陸續回湘聞此次所焚各國敎堂僅循道會三福音堂聖公會一堂内地會一堂其餘别會敎堂均無恙惟循道會監督牧師任修本君未知實在下落有云乘船被撞溺斃者然未撈獲屍身昨日漢口江面尚有外國兵艦兩艘上駛往湘一係日艦宇治號一係英艦蔓斯得號鄂督亦添派楚泰楚同楚謙三兵輪駛入湘江飭令日在長沙岳州一帶游弋以靖匪類惟外間近又傳言湘潭衡州均有匪人起事或云衡州瀏陽或云益陽寍鄕究未敢信以爲確然鄂督昨又添派第八鎭八標馬隊一營由文昌門乘輪赴湘則匪人起事之說恐不爲無因並遴委候補道王棠軒觀察丁憂知府陳介菴太守前　會同原委劉觀察邦驥等調查外人損失以便磋商賠欵 
鄂督瑞制軍以軍火一項爲防内禦外要件現值湘民滋事各屬匪徒聞風咸思暴動應將鄂省庫存鎗彈藥火切實清查昨日特飭善後局轉飭軍械軍火各所將新舊槍砲子彈火藥各若干造具清册呈核以便定期親往盤查又飭巡警道馮觀察謂湘亂已靖　有匪徒在茶館酒市造謡煽惑務率員弁兵隊密查防範當由馮觀察遵照出示粘貼各處略謂湘亂現已平靖居民人等應各安生業倘有造謡生事者定即嚴拿究辦以故各茶市中人刻均不敢道及亂事一字蓋恐巡警易服在塲監察云署湘撫楊中丞定期赴任後鄂省各司道連日紛紛設筵祖餞瑞制軍亦于十三日爲之餞行聞楊中丞恐湘民蠻悍擬借調鄂軍一營以爲衛兵昨已商之瑞制軍及張虎臣軍門聞尚未邀允諾并聞鄂藩一缺政府有簡錢能訓補授之說又一說謂湘藩莊方伯甚得民心兼護撫篆可以安民惟各國交涉事件尚須會議升撫楊俊卿中丞於交涉一事責無旁貨擬在鄂議妥並會商督憲瑞莘帥核定再行赴湘履新 
湖南諮議局致同鄕京官電云初一日米價漲至八千零南城外饑民求減價二首縣不能排解初四撫院委警道賴長協楊出城賴楊但嚴詞恐嚇居民大噪饑民乘勢辱賴擁至撫署撫台並未出署開諭但調兵衛署饑民約千餘徹夜喧閙拆毁撫署　牆抛擲磗石鋪户閉市初五早軍隊放鎗擊斃多人饑民愈噪碎毁撫署頭門至大堂旋經藩臬府縣曁紳士會議席公詞衆紳隨同藩臬步行曉諭鋪户開市出示减價饑民漸散粤省訪函云湖南長沙飢民肇事後粤督袁制軍於初七日接湘撫岑春蓂來電佈告此事袁督即退電各屬一律防範原電云惠州秦軍門各鎭台各道各府鑒頃准長沙岑撫台初七電開（與江督致滬道電同從略）等因希即飭屬知照毋輕聽謡言仍隨時防範以靖地方至要 
[美國自願改訂華工苛例北京]  
　　聞駐京美使費勒器近接該國政府來電謂美國政府爲欲輯睦邦交起見議改訂禁止華工苛例所有華人之赴美遊學遊歷或實係體面經商者均與各國一律優待以篤邦交等語昨日該使特將此意咨照外部尚書惟此案尚未議决故未用正式公文通告 
[外部新訂敎堂購產條約北京]  
　　外務部因各省敎堂林立皆係購自民產在各敎堂不過以錢購產而奸民往往勾結强買隱戤硬佔輕則激動民變重則釀成交涉若不商訂規律何以示締禁而杜交涉兹經照會各公使商訂條約六條一敎堂購置產業須該業主自 
 
 

Page 5

 
 
願割讓不得逼迫二須向地方官商酌由官騐明並非官地始得購置三購置後須一例呈請地方官給與官契四購置後須永爲敎堂產業建置界石五設欲轉行出售只許售與華人六如先由敎會出名而實非敎堂自置又或以此爲外人經營商業之用則由地方官禁止購買 
[司法官吏廻避本省之爭執北京]  
　　浙撫奏請司法官吏不廻避本省以收人地相宜之效一摺有旨交憲政編查館會同法部議奏兹聞憲政館以爲事屬可行擬卽議准當日咨行法部去後該部則以司法人員萬不可不廻避本省以免瞻徇情面主張議駁因不能得雙方之同意連日文牘往復駁詰竟致閙成意見一時恐未能笔奏云 
[湯壽潛痛詆國民讀本北京]  
　　湯壽潛昨有長函致學部唐春卿尚書痛詆該部新編國民讀本種種不通逐節指駁幾於體無完膚最末數語略謂内容之腐敗姑不具諭但國民讀本係人人必讀之書今用洋紙裝訂計每部需紙價一元若中國每人手置一編則此紙價之外溢已不下四千萬萬何不改用内國紙張自保利權云云唐尚書閱後大爲歎賞並將原函發交各司員閱看 
[禮部議准甄錄留京舉貢北京]  
　　軍機處片交禮部據御史吳緯炳奏稱旅京舉貢乏資回籍請變通章程量予甄錄一摺着禮部會議具奏昨日該部堂官在部會議聞榮中堂謂此項旅京舉貢前經來部呈請在京甄錄免得再行回籍考試等語當時因與定章不符故未允准兹據該御史奏請自應仰體朝廷求才之至意略予變通現已議准添設甄錄一塲俾各舉貢在京先行甄錄然後隨同各省咨送舉貢一體考試以示體恤並聞該議不日復奏 
[東三省仍請募債一千萬北京]  
　　東三省總督錫良履任以來年將一周而籌辦各項新政皆以財政困難未能實行去年曾向樞府建議請募國内公債爲籌畫東三省張本以格於部議不果遂欲俟錦愛鐵路借欵成立後留用其一部分今其事已無可希望日昨不得已直接電商度　部仍伸募債之說略謂國家不欲維持東三省則已如欲維持之舍籌足經濟外别無他策應請仍准募集公債一千萬兩以爲辦理各項新政之用聞度支部以此事恐滋流獘仍擬奏駁不准 
[海軍處訂購大批艇艦北京]  
　　聞海軍處已向英德各廠分購練船二等巡洋艦魚雷艇二十餘艘由譚亦章參贊學衡經手訂立合同並聞此項艇艦係專備海軍將校及學生水手等練習駕駛而設故巡洋艦每艦不過二千餘噸 
[蒙藏抵制外幣之預備北京]  
　　度支部以新疆之迪化西藏之拉薩均爲外國紙幣流行之地現擬在該兩處設立大清分銀行發行中國紙幣以圖抵制現已派員赴該兩處調查業於前日首途其發行之紙幣已由紐約聘一雕刻家來京辦理聞每年聘資四萬金 
[直紳籌畫國會請願之進行天津]  
　　初九日順直各紳因二次上書請願速開國會業經舉定代表特在三條石總所籌劃一切進行辦法所商議者爲措辦經費公舉起草員及函知北京代表團組織同志會等事起草員已舉定于澤遠王古愚籍亮儕顧叔度戴仁一諸人南洋雪蘭莪二十六埠代表陸君乃翔已於初八日到津庽法租界中和棧現已赴京 
[浙諮議局呈催日商遷往租界杭州]  
　　十二日浙垣商民聞日本領事進城有傳諭各日店復開之說於是人心大涉驚惶紛紛詰問商務總會嗣悉洋務局王省三觀察力持不允衆始放心現諮議局爲此事於初八日復開協議會决議呈催撫院實行限日遷徙亦已於十二日呈院兹覔得原文錄下爲呈請事本年二月二十五日奉撫部院劄開本年二月二十一日據諮議局文稱以近日日人因賭彩滋事凡各府内地之日商皆當禁止即英美各商之行棧概宜限遷應請札飭洋務局電飭各屬查明洋商在非通商塲内開設店鋪者實有若干家將國籍姓名及開設之年月日限即日開摺詳報一面限令尅日閉歇或遷往通商塲及租界内營業務期實行俾弭後患事關本省行政事務不能緘默呈請查照等情到本部院據此除札洋務局行查詳復核辦並咨呈外務部查照合行劄復諮議局查照等因奉此具見撫部院愼重主權採取輿論之至意惟是本局所呈請者雖係爲履行條約而言實亦因保全治安起見省城日人行兇釀禍事起已將匝月人心憤激迄未少衰官紳學商謀所以彈壓勸導日不暇給自本月初八日起各日店已一律停閉以故人心稍定得不再釀風潮然停閉迄今已越五日矣洋務局根據條約疊次照催各房主執持契約復租多日揆諸公私法均無一可以藉口不遷顧乃觀望遲延尚未實行遷徙輿情不服無怪其然總之日店一日不實行遷徙人心即一日不免恐惶設有不虞誰任其咎本局以爲保主權正所以守約章順輿情即所以敦睦誼應請撫部院力持前議迅飭巡警總局限令已閉各日店尅日遷出通商塲及租界營業一面札催洋務局仍遵前飭電催各屬迅速詳報核辦以資實行而免延悞爲此呈請撫部院查照施行須至呈者 
 
 

Page 6

 
 
[雲南通信]  
　　奏調陸軍部一等諮議官靳雲鵬已抵滇省奉李督派充陸軍總參議故軍界中人近日略有調動如奏調之孔慶塘已委臨元鎭總兵兼統鐵路下叚巡防各營奏調之鍾麟同則委充陸軍第十九鎭三十八協統領奏調之王振畿則充步隊三十七協統領兼帶七十三標標統前江南馬標統領浙人華振基已委陸軍兵備處總辦前陸軍兵備處總辦高爾登改委陸軍講武堂總辦陸軍敎練處總辦韓國饒聞有改委砲標統領消息　　 
　　陸軍第十九鎭統制崔祥奎以條陳兵事奉簡來滇敎練新軍者與李督同係皖人乃近日二人意見不合幾如仇敵聞崔去意已决業已自行乞退不日將見明文 
　　前滇督錫制軍派委申某等三人駐滬採辦新軍槍砲皮革等件業已陸續運到日前李經帥派某軍門前往軍械局詳細考驗據覆所購槍砲尚堪勉强惟皮革一項尺寸狹小目屬爛皮紙革實不堪供軍用必須廢棄重製云云並聞所購機關銃徒有虚名銃上附屬品均不完備甚至數銃合屬一器他日一遇戰事徒成廢物幸某軍門爲之隱飾始得過去 
　　滇越鐵道全路業已通軌前月有料車自省城下駛行至棋甸附近之七拱坡地方因司機之安南工人酒醉失愼遽遭翻車之禍死者二十餘人傷者更多 
[京師近事]  
　　聞政府因邊防日急深恐無知番民越界滋擾惹起意外交涉昨致雲貴總督李制軍要電一道略謂聞近日猛洞番民時有越界滋擾情事務飭各屬認眞約束嚴密防範以免滋生事端而杜外人口實 
　　賀昌運一案聞大理院承審　以非將相國孫媳傳案對質不能定讞故已屢次飭傳而賈姓以門第攸關迄未送交并聞該媳以悔恨交并現已狀若痴癲或歌或泣一時恐難到案賀昌運罪名或可以此稍從輕減　　貴胄學堂某敎員雖曾留東學習法政實于科學毫無經驗且聲音甚低學生聽講未能了了日昨上堂學生反對均不應課現已自行告退　　度支部清理財政處辦事司員甚屬勞苦澤尚書擬擇其異常出力者從優奬叙井加增薪水以示鼓勵聞該處新造房屋約下月杪可以完竣　　某部郎中周蘭訪煙癖未凈本應遵章調騐而該員神通廣大竟運動内務府某大臣代爲設法授意於戒烟局因得敷衍過塲現某侍御以其玩視禁令且查驗烟照亦屬弊竇多端擬具摺嚴參 
　　前駐德欽差大臣楊晟自被沈女士慕貞控之審判廳其江南督練公所總參議一差未能到任現庽佛照樓客棧妙手空空大呼將伯亦無應者其情形甚爲狠狽云 
　　攝政王護衛現在異常嚴密由神武門至攝政王府前所有沿途經過之橋均於兩端安設鐵閘府墻外又添派守衛四面巡邏西北角有古廟一座逼近墻根現已拆毁 
　　景運門值班大臣左翼前鋒統領秀吉正藍旗護軍統領敬昌現傳諭各禁門值班官員兵丁等知悉凡入内當差之官員兵丁必須驗有牌照方准放行否則一律攔禁以防奸宄混入 
　　本年江浙兩省起運漕糧已經到津日内運京聞於初四日起倉塲監督在齊化門外驗米塲查驗過解昨已傳知坐糧廳及大通橋各監督預備一切 
[時評]  
　　其一 
此次湘省事變原因。固由於民貧而米貴然其所以激成如此大亂者。則更由於岑撫之毫無布置。事前不能設法勸散。事至則僞死自匿。以關防交藩司。　署撫名義出示。鄕民見巡撫已死勢已决裂。不敢中止。而亂益不可收拾。雖然。猶非岑撫一人咎也。當初一日鄕民詰責米舖時。曾請巡警分局代禀上官而兩日迄無批示。迨至鄕民愈聚愈衆。由巡警分局用電話禀巡警道派長善兩縣到塲彈壓。而仍不慰以减價之確數。於是鄕民見要求無望。騷擾益甚。然此時急商確實辦法。剴切曉諭。猶有轉機之望也。乃至初四日。仍以空言出示敷衍。於是扯毁告示之事起。而亂勢以成。然此時鄕民猶不過以虚聲恫嚇。揚言戕官焚署。尚未見之實事也。乃自龔管帶拿獲木匠。賴觀察到局。聲稱如再滋閙。一併拿辦。於是民乃愈憤而。毆官焚署之事作矣。嗚呼。湘亂至此。非官長激成而何。 
　　其二 
晋省之閙事。由於烟民抵抗禁烟而起也。而丁撫之電報。則曰土匪滋亂。已經派兵剿滅平靖。 
台州之閙事。由於委員苛虐烟民而起也。而啟守之電報。則曰。鄕民違禁種煙。竟敢持槍迎阻。 
嗚呼官吏激成事變。而諉過於民。往往類是。雖然。終不免胡御史之指參。紳學界之揭發。 
 
 

Page 7

 
 
   
 
 

Page 8

 
 
[大文明大舞臺]  
新排特别各樣西式佈景彩片畫　巡撫受難　十六夜演唱 
本台新排巡撫受難一戲内中情節大有可觀並添各種佈景尤爲特色現已排演純熟定十六夜演唱文武名角一律登台特此廣佈 
[（新舞臺新劇特别廣吿）新洛陽橋]  
准於十七夜十八夜聯演二天　全班文武著名藝員合演燈彩戲 
現已製成擇吉開演　 
洛陽橋與斗牛宮等劇人所樂觀者在彩景奇麗花樣翻新而已稍成舊觀即宜更易時趨　尙多摹仿而少發明似非此等戲劇所宜故本舞臺於此劇初未一試現本舞臺旣創造新式雙轉舞臺即於此劇彩景易於佈置如本劇中初造橋時爲海水冲榻及夏得海下海時海底現種種水中景物水晶宮則處處通明庭柱均是眞水甚且火中亦有水噴出變幻離奇筆難備述悉用機器佈景故歷數月之久始克製成現擬擇吉開演以饗觀者當不至貽效顰之誚也 
[禮拜一拍賣]  
魯意師摩洋行始創自同治十三年即英一千八百七十四年 
於十六日二點半鐘在本棧拍賣豐泰富貴榮華花羽綢狀元紅色素羽緞秃藍秃紅秃玫瑰素羽綢地亞士九鳳泰西緞白花羽綢泰和雙財神色花羽綢𧈢蜡廟換鵝元寳虎色織花洋紗美人西條膠布彩花羽綢瑞記義旗令絲　元羽綢名妓勝景泰西緞五虎平西羅紋緞裕昌大皆歡喜家中佛花羽綢不限價東洋膠布增裕萬年靑泰西緞等貨此佈　魯意師摩洋行啓 
[禮拜一拍賣公信貨]  
准於十六日十一點鐘在本棧房拍賣三磅半至七磅軟硬漿岳陽樓官誥圖羊牌　氣球綠馬圖各種洋紅布四邊元羽綢彩孔雀元泰西緞祝壽圖萬花羽綢等餘貨不計此佈　各貨均限二禮拜内出清此致　老公茂洋行啓 
[禮拜一拍賣凈漬貨瑞和洋行]  
准於十六日下午二點半鐘在本棧拍賣牛奶三百箱油漆四十餘桶衣料一箱白蘭地酒皮酒把德酒等共百餘箱白鉛絲數百磅以及電氣器具樣子貨等不計此佈　瑞和洋行啓 
[壳件洋行禮拜一拍賣華通紙烟公司]  
准於本月十六日下午二點半鐘在北江西路第一百四十一號即自自水橋北首華通紙烟公司内拍賣全付造紙烟機器計開造烟車二部切烟車二部磨刀車一部烘烟車一部鍋爐引擎俱全鑽石雙獅牌香烟十餘箱鷹牌香烟四箱香烟盒子四箱各色烟盒四箱藥水一箱並外國木器書樓色椅子火爐鏡電器風扇電燈油畫地毡八仙桌　檯帳箱椅子茶机長檯自鳴鐘火爐鐵灶盆　並全廠裝修生財另星什物等不計此佈 
[禮拜一拍賣]  
魯意師摩洋行始創自同治十三年即英一千八百七十四年 
准於十六日十點鐘在卡德路第四十三號拍賣書樓間大餐間臥房間洗浴間廚房間一應上等木器洋琴打字器皮蓬馬車馬疋馬車傢生花草盆景什物不計十四十五日先可觀看此佈　魯意師摩洋行啓 
[禮拜一拍賣]  
准於十六日二點鐘在三茅閣橋棋盤街北首河南路六十四號門牌内拍賣象皮靴皮鞋油花旗紙禮板象皮喉剃刀磅秤紅木大椅大廚大床檯橙榻床銅錫磁器椐木榻床檯椅杌　生財什物不計此佈　松記公司啓 
[禮拜二拍賣瑞和洋行]  
准於十七日十點鐘在法界大馬路第三十五號住宅内拍賣書樓間臥房廚房洋琴以及一應木器另物不計此佈 
[失票]  
今遺失萬春支高萬春第二百廿九號今期洋二百元已向該號說明作廢望　各寳莊號切勿收用德泰莊啓 
[禮拜二拍賣文治洋行]  
准於十七日十點半在本行拍賣香烟雪茄祥成皂葡萄汁漿糊粉洋燈　打鐘白珠　口琴香皂鐵床銀箱鐵灶以及上等木器另星什物不計此佈 
[禮拜二拍賣瑞和洋行]  
准於十七日兩點半鐘在本棧拍賣瑞記名妓勝景人壽年豐色花羽布名妓勝景元素羽布五虎平西元羽綢仁記品三鷄桃紅羽綾禮和美人色毛葡萄縐八仙慶壽金花羽綢美隆和合祝壽五老鳳儀亭元羽綢米也　亭會色水浪花羽綢五美圖色素泰西緞裕泰美人色毛條羽紗大平天官元泰西緞地亞士九鳳色元泰西緞美品簫色花羽綢匯敎公司色花線春豐泰翖毛細條線緞　麟靈台會萬花樓清水漂布克魯森爭椎圖彩邊元羽綢怡德逍遙津元羽綢老　隆桃素羽綢扎藍素綢泰和西廂色織花印花洋紗百利金鷄金鳳秃元雜色洋縐紗珠袍圖色素泰西緞碰和圖元花羽綢祥泰恭喜綉鹿色企呢和祥色素綢另行芝蔴呢中和美人漂布稍漬茂和金三飛龍漂標公平人打虎三德細布印度十支彩洋房天主堂十二支夫婦棉紗瑞記十二支鐵毛本機紗共計念包餘貨不計此佈 
[壳件洋行禮拜二拍賣寳隆醫生住宅]  
准於十七日上午十點鐘在黃浦路念號已故寳隆醫生住宅内拍賣大餐間書樓間臥房間洗浴間廚房間以及上等油木傢私繡花椅披古玩書畫等物不計此佈 
[第拜三拍賣凈漬貨]  
魯意師摩洋行始創自同治十三年即英一千八百七十四年 
准於十八日下午二點半鐘在本棧拍賣厚呢芝蔴呢五箱女象皮靴一箱女象皮鞋二箱八音方打鐘五箱市絲襪三箱各種香皂十餘箱白塔油二箱念條皮皂一百箱塊頭皂五十箱紅洋燭五十箱紅綠鉛筆牙糕紙牌晒定魚聽頭食物等貨不計此佈　魯意師摩洋行啓 
[禮拜三拍賣瑞和洋行公平貨不限價]  
准於十八日二點半鐘在本棧拍賣凈貨公平鞋帽店長壽宮納花雙小人點炮三財問津利市三倍北地胭脂吳后進宮祝壽九財童八鹿巧發財萬紫千紅綢莊來鳳橋五童子三友賞牡丹忠義馬蹄金練軍台雙得利豐年漢宮春曉成親桂漿四子高陞盜仙草劉海九虎童四彩人鳳人虎人鎗花牌龍鳳小花園母子全歸富貴樓四人虎夢筆生花劃一鴻運大發一品香九金麒麟代軍過新年戰長沙四壽鶴童打麵缸萬年如意天官人鳳雙人鳳燕窩光麥草光絲光日光彩邊本邊白邊黃邊元羽綢人鳳色素羽綢龍鳳祝壽劉海人魚天賜黃金人虎尺六絲光元絨元賣鷄紅洋棉呢鬥百草元泰西緞五童子色素綢山水怡情色線緞魚蠂色花標浣紗圖方巾色花泰西緞甘露九德雙小人點炮九財童白洋紗雙得利甘露萬嵌散花色花羽布人打虎三德三正十二磅人槍三Ｘ大英細布五子登科闊摺Ｍ人槍三萬三Ｄ三眞三皇花旗細布十一磅至十五磅雙劉海至十二劉海市布三磅半至六磅人虎鴕鳥紅標獅球三和母子全歸三祥德配三祥鶴童三和甘露三祥象童三祥吉祥如意獅僧三發龍鳳三廣永慶昇平三正三隆雙人鳳三廣漂布二四七磅虎牌洋標所拍各貨均限二禮拜出清所拍之貨均是凈貨倘有　點一律排呌此佈 
[禮拜三拍賣瑞和洋行]  
准於十八日十點鐘在本行拍賣電氣風扇鐵床全副房間式寫字　自來火爐地毯門　地毡刷脚踏車等不計又雙輪馬車一部此佈 
[禮拜三拍賣瑞和洋行]  
准於十八日十點鐘在黃浦路第四十號住宅内拍賣書樓大菜間臥房廚房洋琴木器一應另星什物不計此佈瑞和洋行啓 
[禮拜四拍賣]  
魯意師摩洋行始創自同治十三年卽英一千八百七十四年 
准於十九日十句鐘在虹口昆明路第念一號拍賣書樓大菜間房間廚房一應木器洋琴脚踏車什物另星不計十八日可請觀看此佈　魯意師摩洋行啓 
[元芳洋行（每禮拜四）不限價拍賣疋頭]  
本行創設在上海已四十餘年專運英國名廠各種疋頭來華按期於每禮拜四上午十點鐘在本行不限價拍賣後列著名本牌各貨歷來悉遵舊章永無更改接期刻有貨目簿諸貨皆列明簿内遠近貴客欲拍賣並須看小樣者請至本行可也謹將按期拍賣各貨列後各色羽毛嗶嘰元色毛羽綾元色泰西緞元色羽綢染色素羽綢各磅洋紅標市布原布洋標細布細斜紋白竹布漂標漂布等　上海英商元芳洋行謹啓 
[禮拜五拍賣]  
魯意師摩洋行始創自同治十三年卽英一千八百七十四年 
准於二十日十句鐘在威海衛路第十三號Ａ拍賣書樓大菜間浴間廚房一應木器洋琴鐵裁縫彈子檯電氣風扇什物不計可於十九日請看此佈　魯意師摩洋行啓 
[禮拜六拍賣奉法公堂諭貴重地産寶和洋行]  
准於廿一日上午十二點鐘在本行拍賣地皮一方該地坐落在徐家匯李公祠北首二十八保五六圖形字圩土名侯家宅丈見實地五畝九分九厘二毫四忽東至陶姓地南至腰岸西至金姓地北至王姓地西北有坟一座計地六厘九毫該地在新瑞和掛號道契英册第六千七百卅一號倘貴客欲拍者請至小行領看可也此佈　寳和洋行啓 
P>（拍賣地産）預先吿白瑞和洋行 
准於西五月間在本行拍賣由公平洋行經理貴重市産壹塊座落公共租界中心點即四馬路望平街靠西北轉角便是計地一畝四分六厘五毫上連店面號屋數十間英署註册第七百零四號工部册第二百七十三號惟此地尙有八年租期到英一千九百十九年底止如各客欲知祥細者請至小行面詢可也此佈 
[禮拜六拍賣]  
魯意師摩洋行始創自同治十三年卽英一千八百七十四年 
准於廿一日十句鐘在寳昌路第四百念六號拍賣書樓間大飱間浴間臥房廚房一應上等木器洋琴電氣風扇靑色馬疋什物零星不計二十日可看此佈　魯意師摩洋行啓 
[（賠欵迅速）]  
茲啓者小棧於二月三十早不戒於火焚向華通公司保貨物生財照數領收足見該公司資本充足誠寔可靠特登報鳴謝海上欲保火險者請向該公司接洽爲是　公記　棧啓 
[（田單已收）]  
啓者黃圓圓在上年十一月中遺失田單業户黃心法二十二保五十二圖三百五十六號則田九分四毫已承拾得者送來當即　數酬謝矣特再登報佈吿此啓 
[（拆股聲明）]  
美租界餘泰烟帋號内有李杏記李桂記五股生意因另圖别業自愿拆也所有資本及往來各帳等項兩相交割清楚今元旦起另加德記二字是折之後號内收付帳目盈虧等情概歸德記自理不涉李姓兄弟之事恐未周知特此聲明　餘泰德記吿白 
[上海亦康汴縐]  
本號專辦汴梁各色縐紗紡綢曲綢原箱原疋派司出口零躉批發格外克已賜顧者請至法界吉祥街源泰烟紙號内便是恐未週知特此佈聞　亦康號啓 
[遺失保險單]  
在新劇塲戲園遺失華德洋行經理順利火險公司保吳姓第三千四百十四號謝姓第三千四百十五號保險單連收條各二紙又德記火險公司保五洲藥房第　號保險單連收條二紙已向該公司聲明作廢倘有　诸君拾得者請將原保單送華德洋行帳房代收自當酬重謝特此聲明　穗記吿白 
[京都天寳齋嫩面玉容散]  
此散治男女面上油膩黑氣烟色酒刺雀班暗晦等患每晨搽擦自然嫩嬌滋潤清秀眞整顏妙品也每瓶大洋二角每洋照拆六瓶雙料每瓶四角每洋三瓶鋪分上海二馬路中市西鼎新里口　 
 
 

Page 9

 
 
   
 
 

Page 10

 
 
緊要新聞二 
[晏参議調查粤省鹽務紀事廣東]  
　　晏參議奉旨調查鹽務日前抵省已紀前報晏現已致電度部將包鹽抵餉各節利弊禀陳一切并有其餘詳細情形回京面陳等語刻聞晏及查鳳聲梁致廣李思浩謝崇清等已調查事竣日昨徧辭各當道定初十日後啟程回京日前有人向鹽政大臣密陳粤東禁賭不過化公爲私不宜將鹽餉撥抵當經晏參議確查情形據實電覆略謂粤東禁賭誠難免其化公爲私惟國家收取賭餉實非政體所宜且此次鹽務增欵本爲禁賭而起粤人希望甚殷諮議局及自治研究社一再要求并謂賭餉但能籌抵粤人自有禁賭方法人心所繫名譽所在不得不以此欵付之至於如何禁法能否舞弊責在民政部及地方官紳本處不能担此責任也 
初十日廣東諮議局因晏參議偕同梁主政來局面覆質問書續開協會坐定晏起言昨接貴局來函原擬即覆但此中曲折非面述不能詳盡兹謹就貴局所質問答覆之此次商包承鹽第一年餉額五百八十萬原額三百七十餘萬增出約二百萬而番攤一項歲餉三百餘萬不足相抵至一百萬鄙人爲廣東人計另生一籌欵方法曾向制府献議使賭害早日禁絶邱議長詢問此方法是否須粤人義務增加能否指出何項晏對不必粤人增加義務但此係權限外事未便宣布將來能否辦到非可預决至此次承鹽已經有密電至部鄙人奉查鹽務禁賭屬地方官權限能否辦到有無流弊非我所知惟鄙人止能將承鹽所增出之欵留抵賭餉此第一問題可以解决矣至第二問題現時辦法概要係歸一家包辦上河下河各商聨絡一氣價數相平使鹽價不至大漲亦不至大落自無抬價病民則第二問題可以解决邱議長詢問鹽價是否有限制宴答粤鹽與淮鹽不同向無定價限制頗難惟設法不使其價增長而已邱復問幾時可將增出之鹽餉提出抵賭晏答四個月内各人嫌遲晏答此事須覆堂官奏辦不能不需時再速則不敢答應莫議員起言商包承鹽係因袁制軍奏抵賭餉其中有贊成者喜賭害之可除有反對者懼義務之增加若無需義務增加而能籌抵賭餉自然輿論一致敝局質問書正爲此耳頃聞京卿所述經已電部將增出鹽餉准抵賭餉深爲感激可否將此電明白宣佈晏答中有爲難莫復陳宣布之利與不宣布之害如不能宣布全文可否節出關抵賭餉之言宣布晏答諸請放心（下略）諮議局自聆晏參議答覆後復致晏參議函云海臣參議大人閣下前上意見書計登記室頃聞藎畫已定粤鹽仍是商包分年增餉惟章程尚未宣布外間不無疑慮敝局謹照權限所在函叩台端一袁制軍奏請商包承鹽原爲籌抵賭餉而執事又爲奉查奏案而來鹽餉雖屬國稅而賭餉則地方應革事項現在增出鹽餉能否全抵賭餉或不能全抵是否遵照奏案先儘留抵賭餉二從前之不以商包爲然者係因五分六厘之限制未明自然貨價與增加餉價多有流弊現在增出鹽餉是否出自剔除中飽抑出自義務增加以上兩問題務請迅賜示復 
[振華實業公司第一次大會紀事廣西]  
　　振華公司現届第一次會議之期先於去年十一月初七日函告外埠各股東請届期赴會又於本年正月初六日登報佈告會期本月初一日行開會式外埠内地各股東齊集因總公司地狹乃假座粤東會館勸業道憲奉撫憲命蒞會潯州府彭貴縣林木梓通判賴曁各委員俱皆蒞會中爲股東會議座東北隅爲官座西北隅爲特准來賓座每晶下二點鐘開議至三點鐘停議連會三日各事均已議妥惟查察員查察股份及各帳目尚須時日故照原章十五日始行散會初六初七日勸業道及各官員到礦塲查閱一切查帳員於初八日到礦塲查閱數目連日查核股册帳部妥協簽字兹將選舉情形摘要錄下各股東投票公推正副主席葉惠伯得三十七票梅卓田得四票照章以葉惠伯當選正主席再舉副主席梅卓田得二十三票當選一宣佈本公司自開辦起至宣統元年十二月三十日止統共進收股銀一百萬零零一千三百七十七元五毫七仙現除支實存銀七十九萬三千四百五十一元統共實支用去股本銀二十萬零七千九百二十六元五毫七仙内存物業銀五萬一千三百三十元零零六仙除存物業外實用去銀一十五萬六千五百九十六元五毫一仙今將出入總帳部及股份册部概行交出請各股東公舉查察員詳細查核以昭公允乃用聨環舉法一票冩二名投票公舉查察員二名區煥章得三十二票葉壽山得十五票梅卓田得八票黄賡廷得四票馬大棟得四票多數取决應舉區煥章葉壽山二人葉壽山旣辭而梅卓田又爲副主席故挨次舉定區煥章黄賡廷爲查察員一公舉董事局名譽董事林若樑占議决權四百一十五個黄春山占議决權二百七十三個曾廷輝占議决權三百七十三個梅卓田占議决權四百三十五個卓昇平占議决權二百八十五個葉壽山占議决權五百五十個多數取决葉壽山亦在當選之列因股份用堂名不合固辭乃舉定林若樑曾廷輝梅卓田卓昇平黄春山五人 
[滇越鐵路開幕紀事雲南]  
　　法人經營滇越鐵路建築竣工已載前報兹接滇友訪函云二月二十二日即西四月一號爲滇越鐵道全路通車售票之日先一日在雲南省城正站舉行開幕式是日法人來滇觀禮者頗衆戎服佩刀者以百計華官自滇督八司道以至文武印委各員均到十時開會法人曁華官彼此宣讀頌詞旣　入座大餐午後一時試車駛至呈貢縣境某站茶點攝影四時駛回省城至于沿路各站以及車中無論一物之微均標有法蘭西三色徽章并製造三色旗分 
 
 

Page 11

 
 
赠觀禮各人是日華官均得一方聞該車開行甚迅預定一日至阿迷州二日至河口（越南與中國交界對岸即保勝）三日至河内（即越南東京）四日至海防（由此乘輪三日到香港）車價二等每基羅邁當洋五分嗚呼我華官之觀禮者不知是日之感情何如 
分類新聞政界 
[調查口户風潮寢息之原因鎭江]  
　　鎭郡南鄕西十村調查員馬宜之君被鄕民集衆毆傷該鄕頗有不靖之勢經丹徒縣倪和甫大令下鄕勸慰其事始息兹悉該鄕民當大令蒞臨時衆口沸騰其說不一謂馬某並無公文係借陳紳勢力恐嚇謂我等不從實報告須請制台公文要我們性命有謂調查員要我們八字係賣與外人造鐵路者我等不能不保全性命甚彼時情形頗難措手大令乃柔聲開導云馬宜之非個人私查係奉制憲公文兼本縣面諭何假之有至調查有性命之虞其說更謬即以本縣而論亦係國民一分子亦在被查人之列若因查而至死地就應從本縣一家人先死何以去年迄今已距調查期數月本縣一家並無分毫損傷可見萬無有傷性命之理謡言萬不可信調查之事係朝廷愛民如子之意譬諸吾人一家子孫衆多曾孫元孫老祖不能遍記其名故以家譜記其名今之調查亦猶人家之譜記名法也何害之有彼時衆鄕民聽大令温言勸導始而歡欣繼而鼓舞曰如非我老父母說明我等終難見天日也於是安靜如故 
[衢屬代表對于征糧抑勒之喚籲浙江]  
　　衢屬五縣代表公禀浙省撫藩電云撫藩憲鈞鑒衢屬征粮抑勒洋價五縣同病西常開三縣業已禀蒙批飭照市定價在案而西又有浮收錢八十八文開二文龍江正擬遞禀惟府尊以查烟親巡五縣未能遽回差催急價仍舊民憤甚恐滋事乞逕分電五縣即日照常定價盼解倒懸五縣代表羅道源張黻張芬勞錫蕃何貽期楊文洵聶哯期周岱兗涂山饒孟奎等叩 
[調查填衙歲修換季各費江西]  
　　贛省財政困難已逹極點惟填衙之費雖按八折動放爲數頗鉅現當清理財政之際兹特調查以供衆鑒（填衙）撫署三千兩藩署一千七百兩學臬兩署各一千五百兩道署八百兩（歲修換季）撫署三千兩藩署二千四百兩學臬兩署各二千兩道署一千六百兩 
[贛省顧念民食之計畫江西]  
　　江西省城米價日增由於外運過多現經商會衆紳請禁運出口禀由藩司面請院示照准以顧本省民食已由藩司電知湖口出口稅局以後遇有米船出口如查無寗皖鄂三省採辦賑米護運執照一律截回倘護照與米數不符亦不准放行云 
交涉 
[俄人兇刧五大溝華僑之交涉吉林]  
　　五大溝地方屬俄東海濱省上年該處華僑被俄人逞兇驅逐損失甚鉅迭經中國官府與俄領嚴重交涉要求賠償辦法聞近准俄領事照覆僅謂此案行兇刧掠俄犯已由該管官照俄律判斷治罪而於賠償損失一節尚屬含糊無切實辦法陳簡帥以該領事來照總以轉逹該管官吏爲詞誠恐展轉久延辦結無期昨復據情咨逹外部轉駐俄使直接與俄政府交涉請其從速治兇賠償以安僑民 
[增撫函駁請免調查敎堂杭州]  
　　法總領事日前函請毋庸調查敎堂一事兹悉增中丞復函云前准憲政編查館咨以此次調查户口宗敎田產等項均爲統計本國民政起見關係憲政要端無論釋道耶回諸敎寺廟菴觀諸處均須一律調查天主敎民同爲中國赤子自一體應辦理並非於敎民有所歧視亦與外交並無干涉各省調查統計理應無分民敎一體妥辦無庸照會敎會敎堂司鐸册報也 
軍界 
[講武堂附設經理科辦法南京]  
　　陸軍講武堂總辦具禀江督文云我國編練新軍直鄂二省業仿照各國辦法開設陸軍經理學堂凡餉需芻𥞊建築文書報告統計數學等事皆分别編爲課程以資敎授現在南洋整軍孔亟誠非研究經理之學不足以造成軍佐之材從前陸軍第九鎭曾經詳請開辦陸軍經理學堂當以需欵浩繁章程亦不盡適用未能果行參議自兼攝講武堂事屢與監督學監等悉心籌畫擬於講武堂内附設經理一科敎以陸軍經理各學凡各標營軍佐曁各武學堂局所人員有志學習均可入堂肄業惟各軍佐本職庶務甚繁不能久離移援照走讀之例不必寄宿亦不另置備伙食即以近日發交講武堂差遣之日本陸軍經理學堂畢業生周家緘充任敎習其開辦及常年經費擬即在講武堂節存欵内開支堂蒙南洋軍帥准即如詳辦理矣 
[永淳匪首之野心勃勃廣西]  
　　廣西南寗府屬永淳縣去年匪首黄某因爲首抗捐聚衆閙事經該府縣懸賞緝拿久未就獲聞該匪首現又勾結匪徒欲聚衆圍城以圖一舉現由該府廖守廷銓會同巡防營范統領加派兵隊嚴防一面示諭各鄕禁止窩留添懸花紅購緝并飛禀大吏查照矣 
學務 
[催籌敎養貧民要欵杭州]  
　　浙省創辦手藝傳習所敎養貧民本爲憲政切要之圖業經勸業道董季友觀察禀商中座先就下城龍興寺舊有工藝所酌量修葺將次工竣全所辦事人員亦均遴派妥洽現聞禀商撫憲擇期四月初一日成立開幕惟該所常年經費前由增中丞核准在厘餉局紗釐項下原撥農工商礦局費洋八千元内除已撥柞蠶飼育塲經費一千四百六十四元外其餘悉撥該所充作常欵尚不敷洋四千五百五十二元飭由運司如數籌解迄今未據解到開辦期迫待用孔殷本日經董觀察專文移催司局尅期迅籌俾資急需 
[取消跨考學生原因江西]  
　　贛省兩等模範學堂高等政學生夏承鈞等九名考取陸軍學堂當經模範學堂以其顯違部章禀請學司量爲限制並移請陸軍學堂將該生等姓名取銷一面由堂宣示阻止該生等俾得專心在堂造就並請存案作爲定章嗣後不得取巧跨考不得無故退學林文宗當以學堂之設所以造就人才習文習武原可各就性之所近然未有志願不堅而能學業有成者軍界學界固無二理乃省城及外府所屬各堂學生往往心無定向見異思遷實屬藐視定章積成惡習在公家旣處糜巨欵在學生又盡棄前功殊於敎育前途大有阻碍除批 
 
 

Page 12

 
 
行外並移會陸軍學堂將該生等姓名取銷以矯積弊 
實業 
[江西物產總會展覽之尾聲南昌]  
　　江西物產總會開幕以來已閱二十五日陳設品物頗多優色男女參觀者尤不乏人現於初十日閉會經馮中丞蒞塲發給商塲奬牌以資鼓勵聞入塲劵共售七萬餘張計資不下三千餘串經該會正監督勸業道傅苕生觀察諭飭員司彚入領欵項下分别支銷一面督率在事審查物品預備如期運寗陳賽 
[甘河產煤改歸商辦黑龍江]  
　　甘河所產之煤連省銷售向由提學司派員轉運周少帥以實業本屬商務性質如歸商辦則銷路自必暢旺故日昨札飭由廣信公司認眞接辦以維實業聞該公司昨已定僱船隻於開江後即行轉運云 
[旅港新會人舉員會勘路線廣東]  
　　初四日新會商務公所因接寗陽鐵路公司陳宜禧總理覆函叙議宣布主席阮茘邨李葆葵董事吳文脫林護蔣梅初李祉卿譚雁湖余斌臣等均到先由主席請讀上期議案隨將來函宣布略謂接函備悉所詳情形未盡切實并陳四不可改理由蓋因路線祇穿一處不是如報載之圖穿過六處之多且辦事向主平和如有可改之處必依尊命倘仍不信請派代表再勘便悉云云於是衆議公舉代表林護李星五會同該公司值理李煜堂伍耀廷等擇期同到該處查勘情形另行商辦議畢散會 
雜記 
[林提學去官談江西]  
　　江西林提學開謩到江三年宦囊頗富現偕陳伯嚴吏部游覽西山風景藉資聨絡業已返署料理交代本擬赴閩優游鄕里現因匋齋曯其須遵旨赴寗聽候江督錄用將來之升階或可冀望林爲端匋齋之門生頗信其說自得函告後特雇鹽船兩艘將一切傢噐衣箱資財等件先行運寗矣 
[陳協統去官談武昌]  
　　江蘇陸軍二十三混成協協統陳得龍本鄂省第一批出洋留學陸軍學生眷屬人等現均庽於武昌兹因所部肇事經蘇撫寳中丞將其撤差該協統遂交卸日昨回鄂另謀進身之階 
[郭人漳升官談廣州]  
　　廉欽道郭人漳日前晋省旋即回欽當具禀督轅措詞甚爲巧妙略謂台垣屢謁恩寵逾恒當憂讒畏譏之時聞置腹推心之諭漳非草木能不感涕禀辭後以廿三日抵欽兩州邊務仰仗威福一律靜謐從此恪遵訓誨督率屬吏舉凡要政切實施行斷不敢稍涉疎忽致速官謗惟迹疏地遠積毁無常伏乞洞鑒愚忱曲賜原宕倘地方稍有疏失漳辜恩溺職咎無可貸即受重譴亦所勿辭現聞當道頗欲以郭補肇羅道而令易順鼎回廉欽本任云 
[官紳討債之衝突杭州]  
　　去年十月間太平縣楊令清綬聞禁烟 
委員阮景榆董事李謙光親至該邑西鄕騐看種煙田畝到青嶼地方暫駐該處富户劉見可家適見可牆外烟苗尚未拔凈該縣委等遂親將見可扭鎖時適見可親戚武進士陳大魁在座見可遂緊抱大魁故該委扭拖不動當由李董從中排解許以洋蚨八百始允釋手不意釋放後見可僅付四百元　　延不清繳故於十二月十四日三人復至見可家索取宿逋見可聞信避匿榖倉内時適見可爲子娶婦酒食均已備好該縣委等踞座入嚼復縱差勇入廚啖嚼一空飽揚而去今年二月二十六日復至見可家索逋不料見可早已聞信將大門緊閉墻上均派人把守如防寇盜該縣委等命差勇極力搗門堅不能入始悻悻而去 
[崇聖祠變成拘留所山東]  
　　陽榖縣典史向無衙署故歷任各員皆在外租賃房間居住近聞該縣現任典史章錫元因節省經費起見特借文廟内學宫作爲捕廳衙署所獲一切小偷賊犯則均管押在崇聖祠以崇聖祠宇竟成此變相亦一奇也 
清談 
[今日之歡迎會]  
　　某大老至。則開會歡迎。某親貴至。則開會歡迎。要之皆有大目的大希望以維繫乎其間。借聨絡之佳名。　運動之實效。有心人于此。固僕僕焉不憚煩者。若夫今日各團體之歡。迎會則又何說。 
　　說者曰。大易繫辭。知幾其神乎。老氏有言曰。知止不殆。若江春霖之歸養。洵可謂近於知幾知止者矣。而况御史台之言事也。貴立其。大。貴能逆知未來之萌芽。有以洞燭情僞。而批郤以導欵。郝　錢澧彭鵬郭琇謝濟世劉統勛輩之直聲震天下。皆以此耳。諸君子之歡迎江御史者。其或以此也乎。 
　　言未旣。有笑於列者曰。滬上一隅。夙號風氣開通之地。顧念風之來也。初不知其從何而來。風之去也。亦不知其從何而去。蓬蓬焉兎起於東海。鵲落於西海矣。如形影。如潮流。油然沛然。莫之或禦。今日之歡迎江御史。意者亦以風氣所鼓盪。有不期然而然者矣。 
　　顧或者曰。歡迎之宗旨。各團體亦旣自述之矣。諸君亦何必紛紛爲。噫嘻。天下事庸有言在此而意在彼者矣。曾亦思。歷朝之御史。其以直聲聞天下者亦衆矣。初何嘗以一眚終者。然則諸君子之汲汲於歡迎也意必有所在矣。 
[今日之演說家]  
　　十年前演說家猶寥寥也。今則無論何界。無論何等人。皆能厚顏登臺。說幾句應酬話矣。其大要不外二派。 
　　一和平派。和平派以善頌人之功德著名。一激烈派。激烈派以善攻人之過　著名。主張。和平派之演說。其極止於不關痛。　主張。激烈派之演說。其極必至於租俗無理。故往往極有聲價之人。被人痛罵者。嗚呼。聽言者盍愼諸。 
雜著 
[論笑之益（丁福保）]  
　　笑也者。生之一服清凉散也。烈日當空。炎威如炙流金鑠石。神憊氣互之時。忽服清凉散。則憊者奮死者生矣。人當千憂百愁。蝟集矢叢。抑鬱　　。無計擺脫之際。引吭一笑。愁顏頓開。神喪者忽鼓勇百倍。膽落者忽距躍三百。淪陷於沈鬱絶望之淵者。忽登彼岸而升天衢。笑之魔力。固如是哉。孤舟凌萬丈之怒濤。舟子神茶氣竭。相顧　愕。而練逹之舟主。聲色不動卒。廻萬死於一生者。無他。無限之絶望。昏融釋於掀髯一笑中耳。孤軍陷重圍中。刀折矢盡。風雲失色。死氣　　。視面惟墨。當是時也。壁上觀者。莫不股戰膽裂。而毅勇沈鷙之老將。卒能奮勵將士。奏凱歌於絶地者。無他。談笑於死生之間。絶不以絶望之念。一擾其方寸地耳。蓋笑也者。最新鮮最活潑者也。唯新鮮活潑。斯不爲困難所挫折。不挫折。斯成功矣。 
　　人曷以而憂。蓋以審利害。計得失。過度故耳。夫人情世態。孰一非假面具者。脫認爲廬山眞面。何事不足以發人之牢騷。陷人於憂鬱。故吾人當　破世上之假面。任無量數可哭可泣可悲可恨艱難困　之事。叢集於一身。無不以一笑付之。常　我身心中固有之新鮮快樂之精神。如是。而天下事　不可爲者。吾不信也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
本埠新聞 
[上海十四團體歡迎江侍御紀事]  
　　江侍御春霖直聲震海内此次棄官返閩道經滬上各界爭歡迎之十五日預備立憲公會國會同志會華商聯合會商學公會福建同鄕會福建學生會福州福寗商業公會興化商業會江蘇敎育總會上海商務總會滬南商務分會南市商團公會上海商業研究會商學會等十四團體特聨合在張氏味蒓園開會歡迎是日實到五千餘人安塏第大洋房至無容足之地記者竊預斯席紀其盛况如左 
[會塲之秩序]  
　　（一）開會辭（二）侍御入座（三）致歡迎詞（四）侍御演說（五）會員演說（六）閉會攝影 
[會塲之位置]  
　　會塲設於張園安塏第設座一千餘一時半到者已滿二層樓上亦無餘地矣塲中懸龍旗間以花草左列新聞記者席右列各團體代表席及書記席下列會員席 
[開會之情形]  
　　二時五十分侍御蒞會會員起立拍掌迎之聲動四壁三時入座馬湘伯君述開會辭畢沈信卿君代十四團體述歡迎詞（詞錄後）江侍御請葉君惠鈞代表答詞（詞錄後）次馬湘伯君演說大意謂吾國古人常言斯民也三代之所以直道而行也今日諸君非歡迎江侍御實歡迎直道夫所謂直者不曲之謂顧今之所謂新政者不過徒有新衙門新委員新稅則等名目而所辦之事則實灣灣曲曲而無一事之直故欲救現在之弊非有直道之御史不能明是非於天下然今日全國無論何界之人均緘口不敢發一言惟有江御史一人言之嗚呼御史之愚實無兩矣願今日之歡迎江御史者亦與御史同其愚云云又次沈縵雲君演說略謂今日歡迎會馬先生旣敢慷慨陳辭諸君子又敢附和擊掌可謂膽大如斗試觀自江御史敢言被斥後京中諸言官尚有敢繼御史而起者乎我聞爲盜者好盜廟宇之物以廟宇中皆偶像也然獨畏鐘因鐘一鳴則人必驚覺耳又聞盜者好盜鄕村之物以鄕村人皆懦弱也然獨畏鑼因鑼一響而人將追逐耳今江御史去官無異鐘已破鑼已失勢必睡者在床盜者入室殊可慨歎云云又次鄭仲勁君演說云今日之會可以使天下之人明是非以後如有此等人我等皆歡迎之而彼輩小人則反對之第今日之歡迎不可徒崇拜江御史之忠直當人人鼓發其愛國心則此會之開方有益於人心世道抑江御史所最可崇拜者不計成敗而已人人能不計成敗則此後之爲江御史者愈多中國庶可有爲矣又次蘇筠尚君言國民皆有一分子之責任江御史言人所不敢言不過能盡責任而已我輩宜皆效法各盡其責等語又次葉惠鈞君言上海歡迎會最多或迎督撫或迎親貴然其人數皆不如此次歡迎江御史之多可見人人心中皆有一江獃子皆有一點直道可見我國人心猶未全死此爲中國將來發逹之預兆又次王摶沙君言現在中國之人毫無生氣若江御史是孟子所謂正氣者也中國有此正氣則國家尚不至於滅亡故今日之歡迎　非歡迎其個人謂爲歡迎我國之正氣也可謂爲各各自歡迎其正氣亦可又次黄湘君謂御史爲朝廷之耳目現江君因參劾權貴被斥是朝廷自失其耳目顧今日到者數千人可見朝廷雖無公道草野郤有直道至是葉惠鈞君又言今日江御史忽接一信勸其不必到會今御史有告上海社會書一通謹爲代述（錄後）旣畢已四時半即閉會攝影而散 
[十四團體歡迎會詞]  
　　古之君子有官守者不得其職則去有言責者不得其言則去蓋其所自信者有在藉非有所表見於世即不甘以祿自豢姑退而息焉將以待天下之清而非悻悻於其君之小丈夫比也今之從政者輦金都下策駿馬食肥肉于于而彈冠殆不知國家有盛衰興亡事雖不得其職進且不已忍言去匪惟不去或擠其不黨已者而去之以爲快而江侍御乃浩然以不得其言而竟去於虖其古君子之風歟侍御之直聲震天下三尺童子能想望其風采朝廷旣優容之而終以親親之仁有委曲不得已之故不使得盡其言責而使以骨鯁聞於時此固非侍御之所悻悻也其假而歸也曰養其親不獲効其忠則以孝自贖吾中國數千年來世道人心所以綿綿延延繫千鈞於一髮而幸未絶者恃此君親之大倫而已海内士夫聞侍御直聲者或喟然太息謂有臣如此而不見容或鬚髯奮張附髀雀躍謂犯顏勿欺之風其未遠哉或津津誦奏疏之莊語謂主聖則臣直其志不伸而其名益彰或岸然言大謂以議院易御史臺則一喙暫息而百口不爲之暗彼洪鐘之未釁而大聲焉附夫其言之各如其所懷抱而出也固未知有當於侍御之意焉否要其激發於是非之心則一也今侍御道出海上海上之人復奔走相告咸冀以一睹顏色爲平生之光榮不期而集者且數千百人又詎非是非之心之相吸歟是非不亡吾中國之痼疾其猶可療侍御歸乎閩江之域山高而水長有正氣鬱盤其間風雨如晦鷄鳴不已吾心嚮往之 
[江御史答詞]  
　　兄弟做御史也有三年的光景於國家的事體無補分毫至於社會上更没有甚麽益處承各位朋友的情兄弟心已不安剛纔諸位又誇奬太過小弟更加抱愧了但是各位旣這麽說小弟也就不能没有話答應了現時我們中國民窮財盡遍國没有一個不曉得的若要整頓起來還是我們國民個個振作精神要緊說起振作精神不是動不動便要弄出事來還是從根本上做起大家試想想出洋的學生回國也不少了要緊的事體那有一件不靠外國的鴉片禁還没有乾凈吃紙烟的十成已有六七成了這漏巵多大只是財政一事將來便不得了其餘更不必說我們現今只盻望早開國會其實國會能彀早開固是好的就是不能早開到那宣統八年朝廷也是一定要開的只是到了那時候我國民擔任的義務更是比往常更重的不是多做點實業多積點銀錢到那時候那裡得擔得義務起依小弟愚見有三樣要緊凡是外國有益於我們中國的趕快都要學上來風俗禮敎外國有與我們不對的千萬不要學他其餘飲食衣服戲玩的事情就是外國比我們中國好些便是可有可無的也就不必學了前年我們打算抵制美貨去年我們又打算抵制日貨依兄弟想不想說出抵制不抵制那外國的東西但是可有可無的就不該用了我們中國現時賠欵洋價已是還不了的若是以有用的銀錢買無用的東西萬一有水旱偏災到了没有錢的時候衣食都不彀了無論甚麽事情都辦不起還要說甚麽富說甚麽强小弟學問雖是粗淺這幾句話却是根本的話不知道各位同胞意下以爲何如别的話一 
 
 

Page 19

 
 
時也說不完了各位請請 
[江御史告滬上社會書]  
　　月之初九日僕附輪南下已擬於大方客棧下榻旅滬友人知之移彚征旅館庽焉叙别離悅情話非送客赴召未出户限一步也十五日同鄕及各社會邀僕於張園茶叙晨起卽有以書勸僕勿往者僕以無辭可却答之則又以無以變滬上恒舞酣歌之風俗罔利無恥之人心爲言責僕可已不已僕承諸君意不敢避謗議而聞過則喜竊願與諸君共勉之也夫滬上恒舞酣歌之俗匪自今始蓋數十年於兹矣即人心之罔利營私自京師首善以至二十二行省何處無之不可以專責滬上也且正人心變風俗實守土者之責官吏窮年累世不能救而欲以是責之數百言之演說無論僕菲才薄德爲問存神過化之聖人能若是乎顧人以是責我我究不能不以此自責人心風俗不變雖布憲法無救貧弱僕於京師公餞答詞已慨乎言之其登於報紙者諸君諒有所見無所用其贅說敢以滬上近事爲諸君告滬上爲通商大埠向稱殷富京漢路通以來過往之多貿易之盛已大非昔比益以利源外溢漸成虚耗岌岌乎有朝不謀夕之勢設復内便私圖外言公益名爲團體實則離心窮奢極侈之弊俗濟以黨援傾軋之頺風數年而後地方之壞敗恐愈不堪設想也僕一過客耳於社會雖表同情於地方終多隔膜略布區區諸君當不以僕言爲河漢也 
茶商請免繳路股要電 
[江督致總商會電]  
　上海商會周嚴兩道台蒸電悉昨據安路公司總理周道電禀以安路茶股各商允認照繳經飭皖南厘局傳諭遵照在案接電前由已電飭周總理查明妥辦具報督眞 
[總商會覆江督電]  
　　南京督憲鈞鑒眞電敬悉轉知茶業會館兹又據禀稱上海爲紅綠茶樞紐各棧皆未預聞何從允認現當洋茶競爭方賴公家補助減輕成本以期抵制何堪再認路股新茶轉瞬上市請轉禀迅飭皖南茶厘局仍舊免收等情據此查所禀自是實情合再禀求俯准施行上海商務總會職道晋鏕義彬叩咸 
[美界衆商催請勸諭減租]  
　　美租界衆商劉保昌等呈工部局文云竊商等前因房租昻貴滬市凋敝意欲設法普減曾於去臘具呈貴局並前後呈請會審公堂商務總會各在案兹將會審憲批詞并商務總會所登報章附呈台閱前接奉一千九百十年正月三十一號尊函誦讀之下曷勝欽佩惟内云租界内本地衆商之事本局不能干涉二語旣云租界固無分本地外地且貴局各董本爲租界各商之代表一切庶事凡有益商業者貴局自當力爲提倡非干涉各商家之私事可比且思貴局歲入欵項以房捐爲大宗竊恐聞房租減讓之說必慮及房捐虧折於貴局歲入有損豈知房租不減商民避重就輕紛紛他徙則房租雖昻亦無補於房捐何若减之商民有利可圖庶貿易盛而市面興市廛不至空閉房捐必增倍蓰且商塲發逹游民因之稀少亦於治安有密切關係得失之數不可以道里計商等審愼兼顧諒貴局聞之不以斯言爲河漢也今三月將終付租期迫尚乞貴局體察商情出示曉諭勸令各房主迅速減讓以沾實惠實爲公便 
[查覆拘獲龔三郎者]  
　　巡警總局偵探隊在天通庵附近緝獲龔三郎一事總憲汪觀察以此案究竟是否該隊破獲特飭三路二區張副巡官查復去後昨據該巡官禀稱當據崗巡李朝陽報告委係偵探巡士印章生將該犯拘獲後喚令該崗巡帮同解局請爲察核 
[籌商撥欵購辦平糶辦法]  
　　總工程局董前以米價奇昻民心惶惶曾禀請滬道蔡觀察電禀督撫憲截漕並採辦洋米救濟嗣經觀察照會米業商董在洋務局會議採米平價辦法已紀前報兹悉蔡觀察核計撫憲電諭籌撥藩庫銀四萬兩道庫銀八萬兩之數恐尚不敷接濟應須購米三四十萬石方能濟事現蘇撫憲又委蔡觀察爲官米平價局總辦而以王旭莊太守爲會辦觀察專辦蘇松太五屬王守辦常鎭通五屬觀察奉文後於昨日即在總工程局内附設官米平價事務所午前觀察偕王守到所與米業董事及總董李平書籌議迅速撥出的欵赴產米各處採運米石來滬平售聞四月初方可運到云 
[工程局辦事處遷移]  
　　總工程局後埭房屋已經造竣刻由局董將總董辦公處及自治公所議事員議長等書記室遷設二層樓上而以當值處遷調其内一俟裝修工竣即須興遷 
[札查故員病故日期]  
　　蘇藩陸方伯札上海縣文云照得江蘇試用知縣陳定遠浙江海鹽縣人現據家屬來轅掛號禀報該令於本年正月二十日在上海學宫後福康里庽次病故又江蘇試用府經歷陳文斌係四川遂寗縣人充當該縣城門盤查差查悉已於上年秋間在差病故以上兩員病故日期尚未專條具報亟應查明詳咨以清檔册合特札查札縣立即遵照確查該兩故員病故日期刻日詳復核辦毋稍違延田大令奉文後立即諭飭聽事吏陳松查明禀復 
[戴軍機靈柩過滬]  
　　十三日新豐輪船進口載有戴大軍機鴻慈之靈柩停泊於金利源碼頭即由公子輩於十四日在碼頭領帖開喪昨已換乘廣大輪船起程回粤 
[兇犯押解赴松]  
　　戳斃英捕房暗捕毛久康之凶犯廣東阿四及張永貴兩犯田大令自奉上台諭飭解勘後即飭承備文起解昨已備齊即由大令諭飭原差將該兩犯起解赴松 
城内 
[道此照錄]  
　　鄔榮堂禀批據稱公所　已據實復廨究係如何情形仰會審官寳令即行核明秉公查復察奪毋再拖延張杏賢禀批仰會審官寳令即行查案復縣核辦毋再遲延杪黏並發陸阿衝禀批仰上海縣查案復奪原呈繕冩違式特斥 
[失愼]  
　　前晚半夜四鼓時老北門内吳家弄口有某姓所開之紅木作場忽然起火霎時烈熖飛騰冒穿屋頂經救火曾馳至竭力施救焚去平房三間 
[倒斃]  
　　向爲縣署充當　轎夫之小阿二現已年邁不能充役滬上又無親屬逗留在申前　至登雲橋東首粥店内吃粥尚未下咽即乖首斃命該店主告知附近巡警議員某君查悉委係病故遂代報輔元善堂備　收殮 
[浮屍]  
　　輔元堂救生局小輪昨晨在浦江中撈獲男浮屍一名察有傷痕當即函禀縣尊請示田大令即　十六舖地甲裘鎭到案訽明再核 
[擲糞]  
　　登雲　東首大街萬祥米店於前晚晚膳時忽有無賴將糞裝入面盆冋店堂内猛擲以致肴饌及各人身上均沾糞汁迨 
 
 

Page 20

 
 
至追出尋找已逃逸蹤矣 
[搶]  
　　胡毓芝扭流氓湯阿毛到一路巡局請究前晚由游正巡官審訊胡供前晚進城行至小東門内北城脚英平里口忽來湯阿毛等四人拔刀攔路搶去皮夾一個内藏洋八元四角幸有巡警帮同獲湯餘均逃逸請究湯供認聽從同黨阿根老虎等所搶别駕判責五百板收押候補提同黨到案再辦 
[拐]  
　　東區巡長曾照田在小東門外見有張其山完金全帶同婦女洪楊氏行走形迹可欵帶至本區訊係誘姦轉送一路巡局審訊洪楊氏供年十六歲住浦東祝家橋家有翁　丈夫捉魚爲業三月初二日　翁姑兇毆逃至浦西遇張其山被誘至小客棧住宿三天現下欲將小女價賣致被查獲求究張其山供冋在東區爲巡士今欲回家在局請假遇見洪楊氏屬爲送伊回家並不誘拐求鑒完金全供向在閘北爲巡警去年犯事致遭斥革因與張其山素識今日遇見閑談餘不知悉游正巡官訊得張其山旣係畢業巡士着收押禀請總辦批示完金全訊無証據從寬省釋洪楊氏判暫行送堂俟翁姑來局認領 
[竊]  
　　王順泰木器店當塲拘獲圖竊陳長松孫步才二犯解送一路巡局游正巡官訊無實據諭飭收押候查明再訊 
南市 
[小客棧]  
　　增祥碼頭南順泰小客棧前因窩竊案發曾經工程局提到棧主張順發訊明予限遷移迄今抗延昨又傳到伊妻陳氏訊供實因夫病未愈求宥判再限三天赶遷再違定予發封 
[番菜館]  
　　浦南春番菜館執事韓亮樵前因虧款逃避經陸稿薦肉店執事榮銀和品春茶園主俞蓮甫將司帳周禮南扭至工程局控追欠洋奉判周交保招尋昨由榮等將韓尋見扭控到案陳副裁判復訊有中法藥房主附追房租洋一千六百餘元判韓交保赶緊分理命周尋交伊兄周朗東來案理帳閘北 
[巡官到差]  
　　巡警總局課程員汪碩奉蔡汪二觀察札委四路一區副巡官差遣缺以一路二區巡弁張光烈調補均於昨日到差視事 
[裝貨悞期]  
　　公泰駁船公司夥周孝友扭駁船夥戴永發至四路一區控稱日前訂雇該駁船至南京裝運鐵路材料已付定洋四十五元詎該船主王寳林復攬載永記之煤貨二千餘　致被延悞日期戴供詞推諉奉判押候繳還定洋補提該船主到案究辦 
[行兇責押]  
　　曾充探夥錢阿巧因與著名流氓鍾如生吳渭生沈巧生等有仇致遭兇毆由巡十拘局押候訊　已記本報昨黄巡官訊明以鍾等犯案纍纍怙惡不悛判鍾先責五百板吳沈二人各責三百板押候查明積案再辦 
[求離烟妓]  
　　烟妓胡孫氏與姘夫盧又仲口角相毆一案昨奉黄巡官提訊因盧求請斷離判將氏暫發棲流所候其父孫必富到案具領盧從寛斥釋 
英租界 
[敎習扭入捕房]  
　　河南路裕昌洋貨號前失銀表等物由探將竊賊陳祥寳緝獲並在北海路鴻源押店内查到原贓將陳解奉公堂訊辦在案詎前日有某學堂敎習吕順惠持質劵至該押店内贖取銀表當被該押店夥將吕扭入總巡捕房捕頭飭　查得吕無串竊情事惟質劵來歷不明未便開釋著交保查核 
[學徒竊取金飾]  
　　南京路鳳祥銀樓學徒周仰釗前日私取店内值洋二千餘元之金飾逃逸昨由該銀樓經理開單報請老閘捕房派探查緝 
[發封宵夜館]  
　　四馬路嶺南邨宵夜館因欠房租被房主控廨昨奉寳讞員准即浱差協探將該館發封備抵 
[查到紅木鐘]  
　　北蘇州路吳姓家失竊紅木鐘一架報經捕房於昨由探劉森堂在中旺弄令大押店内查獲原贓吊存捕房候傳失主認領 
[巡捕可賀]  
　　英美捕房華捕張正巡官昨日諭知一百八十二號一百八十七號四百四十八號等華捕十五名着於即日午前齊集正巡公務處聽候考升三道頭巡捕毋得自悞云 
[車夫可憐]  
　　昨日午後有五千一百七十六號東洋車夫拖車至廣東路外灘忽然倒地身死當由五百四十四號華捕查見回禀捕房捕頭即飭將屍車送虹口斐倫路驗屍所飭保報請上海縣相驗 
[信夫可惡]  
　　大清郵政局信夫陳金蘭因將囑送之匯票洋信捲取逃逸昨經管理郵政西人查悉即飭郵探王梅廷與總巡捕房包探徐阿華協往將陳拿獲拘入捕房奉飭押候解究 
[火起即滅]  
　　前晚二句餘鐘江西路一百五十八號大生成烟紙店樓上忽然起火當經隣右人等帮同救息捕房以該店保有火險銀八百兩恐有别情即飭探目李星福與十五號西探往查復核 
[西婦失竊]  
　　庽居靜安寺路某西飯店内之西婦昨日在新關碼頭失竊值洋二百餘元之縫衣機器車一部即報請總巡捕房派探查緝 
[失竊皮衣]  
　　寗波路二十九號居人謝天寳失竊天緞干尖皮馬褂一件又河南路三百十三號俞姓失竊綢皮衣三件於昨先後至總巡捕房報請派探分别查緝又江西路八號某洋行買辦桑某昨日失竊綢皮衣七件報請捕房派探何正喜在法租界某當舖内查到原贓皮衣三件吊存捕房奉飭傳失主認領 
[獲盜]  
　　盜匪周昌發李岳山不知在何處刦得金銀飾物分贓逃滬匿迹租界前晚因周等至香粉弄二十五號雉妓院内狎游被探偵悉前往將周李兩盜拿獲並在周等同黨家内抄獲手鎗兩支及金銀飾物多件一併拘入老閘捕房奉飭押候拿齊同黨解究 
[革捕]  
　　新閘捕房三百九十九號華捕陳大江揚　浦捕房八百四十二號華捕徐敬業均經華捕張正巡官查得不職情形昨日諭將該兩捕一併斥革以儆效尤 
[美租界]  
[斃丐]  
　　前日下午有無名病丐倒斃於居家弄内由捕房查悉車送騐屍所昨飭地保周錦春前往查殮 
[小工]  
　　雷秋生向爲小工昨在揚子碼頭與同業爭奪工作致遭毆傷頭面雷即投報捕房捕頭允爲查辦 
[竊洋針]  
　　昨有姜阿福陳榮昌二人在怡和碼頭串竊洋針九包被探張阿金緝獲解入捕房押候究辦 
[竊銅元]  
　　莫阿才不知由何處竊得銅元數百枚當被一百六十八號捕查獲解入捕房押候查獲 
法租界 
[大令驗屍]  
　　昨報記捕房押犯自縊身死報　相驗一則兹悉上海縣田大令蒞輔元堂相騐時捕房探稱死者姓杜名阿福向爲碼頭小工因在鄭家木橋德興客棧口角送捕管押移時縊死旋據棧主婦周朱氏投稱丈夫已故杜來住棧積欠房金一千餘向索爭論送捕釋出又來吵閙復送捕房旋聞縊死大令騐得委係縊斃因無屍屬由善堂棺殆發壇暫厝招領 
[再醮旋逃]  
　　虹口唐家宅鄕民張國祥於上月十一月間串通王阿狗將其妻母蕩婦俞陳氏托繅絲女李銀珠王連生轉托該鄕林百銓之女壻姚掌朝吳根根等爲媒嫁林爲妻計身價洋六十元過門禾久旋即逃去經姚吳等訪知氏同姘夫匿居菜市街地方偕林報知捕房將氏等一併拘解公堂林投訴前情氏供係國祥等　至林處收生並不嫁伊亦無得有身價情事質之銀珠連生等稱是王阿狗所托各得媒洋兩元是實聶司馬以國祥阿狗俱未到案未便遽斷判銀珠等三人將所得媒洋六元交案氏收押聽候核辦 
[過犯妬姦]  
　　匪徒王紀望因妬姦戳傷陸長發一案即經公堂懲辦嗣經捕房查得陸是出境人犯已驅逐三次今復在境行兇未便輕縱故於昨日將陸解案請示聶司馬會商顧副領事判押一月仍逐出境 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件江蘇諮議局開會事件 
[議决案]  
　　呈報覆議籌辦本省巡警案爲呈報覆議事件事上年十二月十三日本年二月初九日先後奉督部堂撫部院劄交覆議籌辦本省巡警一案兹於本月初十日開會覆議謹分爲四條逐條議决一原議設籌辦處一節係爲籌辦時期上級督促機關起見旣先經設有公所委有總監名雖異而職任同誠如督部党劄文所謂與議案正相吻合撫部院劄文所謂不必屢易名目多所紛更所明原議案籌辦處名目自應查照劄文改稱警務公所二原議分期立限一節本爲提前趕辦與地方自治相輔施行起見但查館章秩序廳州縣城治巡警本年已届一律完成之期鎭鄕巡警明年已届籌辦之期本已無可提前原議故採日本速成應急辦法以冀不誤期限旣奉劄稱按照定章依限實力辦理自係完全辦法理應查照劄文將原議速成應急辦法取消三原議截留房捐一節係請實行蘇會議廳議案旣奉撫部院劄稱國稅尚未釐訂房捐抵支賠欵自應查照劄文俟日後撥充警費現在仍請迅籌的欵列入本年預算四撫部院劄稱綠營餉糈即使全數裁汰騰出底餉亦應爲撥充新軍之用不能留辦巡警等因本局謹按光緒三十二年政務處兵部會奏議覆巡警部尚書徐世昌等奏綠營疲弱請一律改爲巡警一摺内載有各省興辦巡警應需經費頗巨該尚書等所請挑選制兵改編巡警以餉項充警費及設立學堂敎練各辦法均尚妥協擬請飭下各督撫查照該部原奏認眞辦理以重警政而節虚糜等語查徐尚書原奏本有每年騰出餉項儘數撥作巡警要需之明文是當時裁撤綠營之議本爲各省改設巡警無欵而發奉旨依議已歷五年應請查照奏案迅予辦理以上覆議之件計遵改者三條仍執前議者一條應請查照先今議决兩案公布施行再依據劄文知警務公所巡警學堂等寗蘇皆有已辦之成績所有章程規則應請督部堂撫部院照章飭取全分發交本局理合一併呈請爲此呈請督部堂撫部院裁奪施行除呈撫部院督部堂外須至呈者 
[議案]  
　　復議規劃全省敎育案内甲之一丙之五六各案甲之一一各署局支放敎育各欵撥由　務公所支放恐墊借爲難自應查照督部堂剳文俟財政清理就緒照行二滬鎭各學堂支欵向由滬鎭兩關　就近撥放若改由蘇垣學務公所轉放反恐貽誤應查照護撫部院剳文目前旣有窒礙云云至直捷三江北各學欵向由江北各署局就近撥放者實與滬鎭情形一律礙難改由寗垣學務公所支放自應推廣護撫部院剳文之意一律循舊辦理四各署局報告撥欵案由放欵月日恐有遺漏應查照劄敍蘇提學使原詳請督部堂撫部院咨請度支部　辦奏銷之時見係敎育費用出自各署局者如未報由學司載入報部表册不能核銷右奉剳　議四條前三條已包於原議案實有不便一語内後一條係欲免報告遺漏之方法均未出原議案範圍之外無庸更動原文 
丙之五六原議　丙之五以地方接辦爲本義丙之六以　撤總辦爲本義劄文均無異　業已裁奪可行至師範附屬一節乃其餘義若論往返則皆近在同城何遠之有丙之五原文曰或曰無不可則是多備一說以待行政者便宜採用本非决定必行自無窒礙無庸删改原文惟寗坦模範小學四所原設總辦係初級師範監督兼差原議案因此而　模範隸師範實係調查之誤現旣奉劄復議亟應更正合將原文旣冋隸初級師範監督應即正名爲該師範附屬小學二十字改爲事同一律四字全體常駐議員提出 
[補救淮南鹽務三案呈請批答辦法案（常駐議員梁菼等提出）]  
　　本局於二月初一日奉督部堂剳復據諮議局呈議整頓運商朦收云云至覆議等因查本局議會日期在未設督辦鹽政大臣以前此後鹽務各事宜旣歸督辦鹽政大臣主政本局爲兩淮鹽務困難及朦蔽情形皆爲本省應興應革之大政本局不能不議嗣後此項議案是否逕逹督辦抑仍請督部堂據情移請督辦鹽政大臣酌核施行理合呈請核示以便遵行 
[劄覆]  
　　江督劄覆議决案三件爲劄復事據諮議局呈竊本局第二届臨時會開會之期已近所爲迭次奉到交令復議之件業已絡繹通告各議員俾事前有所準備兹續查得本局議决籌興水利爲諮議局基本金之設備一案裁撤江楚編繹局一案學務公所整頓事宜一案孰當公布孰尚復議應請迅予裁奪於開會期前分别劄復到局以便準備等由到本部堂據此查以上三案現經本部堂開單逐條核復除咨行外爲此抄粘劄諮議局查照須至劄者一江淮水利公司議案查導淮先從測量入手自是正辦本部堂早經賛成惟此項公司應如何組織原呈僅舉大綱尚未詳晰聲叙應即由局復議 
一裁撤江楚編譯局議案查江楚編譯局業於上年奏　改爲江楚通志局現鈔錄原奏另文劄局知照 
一學務公所整頓事宜議案第一條查提學使督率所屬職員限定鐘點入所辦公載在部章前經行司遵照應由該司仍查照部章辦理第二條查此案前撫部院業經咨請部示以案經奏定未可更張咨覆所議與部章未合應由局復議第三條前已行司酌度施行尚未據復現又行催第四條應由司仍查照部章辦理 
江蘇諮議局十二日會塲速記錄（續） 
[宣布覆議補救州縣困難案]  
四十八號原稿末節但引光緒三十三年度支部復奏案及光緒三十四年宣統元年度支部兩案現宜將今年度支部清理財政章程第二十七條酌定外官公費一節引入可証明公費之必要且公費云者與俸給薪水等不同仍屬辦公之用 
九十一號請交審查曾 
二號言不必　審查修改 
議長請表决全體起立通過不必審查 
[宣布常駐議員聲辨規全省敎育案内甲之二三四五各條案]  
四十八號第一次撫剳有行令查議若係未决定之件交其屬下或地方紳士行查覆議此係其内部之事諮議局實不必問詢 
一百二號但此案因撫剳前後兩歧一曰查議覆議確係未决定者而所說理由皆賛成諮議局意而所指各節困難情形又並非議案大綱乃施行方法之研究是不能因施行方法尚須斟酌而牽動議　大綱應將議案大綱决定而　屬妥籌其施行方法方爲適富此文所聲辨實在此點又第二次剳文中有指　圖二字原文未聲敍本部院何　默悟云云此本 
 
 

Page 27

 
 
局不能不聲辨者至議　大綱自當遵照督剳照行四十八號督撫兩面覆文不能一律此實江蘇性　不同致此兩歧四十八號又言今當先聲明議案大綱是否允准催其速行照辦至復剳中語帶嘲諷本局實無暇費此閒筆墨也 
一百二號蘇撫於正月初剳復甲之二三等案謂飭蘇藩學查照辦理江督亦於正月剳覆亦飭寗蘇藩學照辦而蘇撫第二次劄乃見督剳批准而故尋周折又欲廻護第一次剳文致支離如此故現似不必再問議案大綱究竟允准與否只須抱定督剳及撫一次剳但其支離處不能不聲辨耳 
四十八號此案有兩緊要處一則督撫會議得同意方可剳覆諮議局若出兩歧將何所適從又一則第一次公布施行之案而第二次又復游移其詞則以後民間將何所遵循此長官自失其信用也 
議長言本局已有案請督撫會同意見然後答覆 
議長又請各照原文呈出即公决全體起立 
[宣布覆議規畵全省敎育内申之一丙之五六各條案]  
一百二號甲之一第一條督剳請俟清理財政就緒照行而撫箚謂即使財政清理之後恐亦不能實行中間指出數條如第二第三等其理由似亦甚足故覆文爲之一一疏别 
四十八號問甲之一二三四是否悉遵督撫覆劄辦理 
一百二號一二四係遵劄三係推廣撫劄之意 
四十八號第一條當有斟酌督劄有財政困難已極云云恐有他意減縮全省敎育　且撥欵則可就近辦理而支放則仍應統歸學務公所指欵撥欵必俟財政清理以後若支放一層實與財政清理無關何必直接支放 
一百二號上届議决案分别由學務公所支放與不必由　務公所支放且末有（如有不便將收支總數　學務公所）一語現在所覆實與原議决案無抵觸處（未完） 
小說 
[社會小說清夜鐘（十九）]  
　　第五回成眷屬璧月慶華堂度婣緣三星照良夜龍公子一團好意的去和他拭涙。却碰著這樣一個大大的釘子。這一氣非同小可。登時也番轉面皮。高聲說道你這個人。眞是不知道理。居然竟會說出這樣的話來。一個做女子的。嫁雞隨雞。嫁狗隨狗。旣然嫁了這個人。就没有法兒的了。不要說你嫁了我這樣的一個人。就是嫁了叫化子你也只好怨恨自家的命薄。與别人什麽相干。褚小姐自從有生以來。從没有經過别人這樣的一番數說。登時氣得鳳目圓睜。蛾眉倒豎。在椅子上跳起知來。不由分說。照著龍公子面上伸開右手。就是一個耳刮子。只聽得刮拉一聲。聲如破竹。看著這樣一個玲瓏嬌小的美人。不料他伸出手來。倒有這般力量。一個耳刮子。就把龍公子打了一個躘踵。一邊臉上。登時紅腫起來。龍公子平空。受了夫人的這樣奉承。一時間又氣又怒。又痛又急。便也大聲罵道。你這個賤人。眞了不得。平空的竟敢打起人來。說著。便搶步上去。也把褚小姐胸前衣服一把扭住。揮拳便打。兩個人扭作一團。褚小姐便大哭大喊起來。幸而起先吵閙的時候。有幾個丫鬟僕婦。連忙趕到褚觀察褚夫人那裡報信。褚觀察和夫人聽了大驚。七跌八撞的趕來看時。只見女兒女婿揪扭成一塊。龍公子臉上。被褚小姐了幾道大大的血痕。褚小姐的頭髮。都扭得披散下來。面上粉黛糢糊。涙痕狼藉。好似個活鬼一般。褚夫人第一個先趕進來。見了這般模樣。連忙奔過去。照著龍公子身上一頭撞去。口中嚷道。我女兒是嬌養慣的。你把他打到這般模樣。我的性命也不要了。都交給你罷。龍公子被褚夫人撞了一頭。不由得兩手一鬆。身體往後一仰。早被幾個丫鬟僕婦。七手八脚的簇擁上來。把他們兩個用力分開。褚小姐就坐在地上大哭。褚夫人還一面嚷著。還想要奔上去和龍公子拚命。龍公子見勢頭不好。分說又分說不來。只得拔起脚來。往外便走。一直走到對門褚中丞家。氣忿忿的和褚中丞說了一遍。褚中丞倒狠有些和他代抱不平深深的勸慰一番。 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
