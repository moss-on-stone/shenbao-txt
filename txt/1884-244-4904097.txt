# 1884 - 244 - 4904097

 

Page 1

 
 
[第十三號畵報出售] [  申報舘主啓]  
　　六月二十八日爲萬壽聖節特繪百官朝賀圖以見朝野同深慶幸前者基隆之役業將戰績叙入畵報俾衆周知此次馬江開戰雖遭挫折而其勝負未分之際互相轟擊各逞威武此情此景大有可觀兩圖俱編入此次十三號畵報准於十六日發售後仍附淞隠漫録圖說一則閱者鑒之此布 
[開印古今圖書集成告白] [  申報舘主人啓]  
　　本館糾股排印古今圖書集成曾疊將情形隨時登報惟前印樣張之鉛字其字之大小雖已合式而點畫稍未匀稱曾有股友來囑另換字模是以乘外洋各機器在途之時訪得一名手刻工遣善書者寫成字樣用黃楊木精鐫端楷鑄成字模逐日飭工澆字惟此書須用之字約共九千餘萬方足敷手民排印故未免稍延時日近有數股友已將第二次股銀送來本舘以排印未久不便收受擬於開年刷印多時再登告白定期收銀恐未周知用特布告再本舘前經言明除股印外再自增印數百部兹以此書卷帙浩繁照原價一百五十兩不敷開銷姑俟日後再行酌量定價合併附聞 
[論長江防務可爭先著]  
　　觀於福州之敗而知法人着着占先中國事事落後甚矣君子可欺以其方法人不恤自居於小人乘中國紓徐委蛇之隙而肆其詭譎狡詐之謀雖馬江一勝究何足以爲榮哉夫兵不厭詐自古爲然中法本爲同盟之國一旦失和兵戎相見所最難處者卽在此將戰未戰之時然旣以大帮兵輪驟入洋面則亦可知其意不在和而一切柔遠睦鄰講信修義之道不妨暫置緩圖奈何自授以隙而使出我之不意攻我之無備也哉閩事往矣目前法兵輪皆出長門隘口泊於芭蕉山不知其意所在又有謂船移近香港海面者傳聞異辭本無確據第其船中糧食煤油等物早已缺乏勢必資人接濟然後可以不舉而接濟之人所在皆是粤中防務極嚴以彭欽憲之智慮周密現在出口之船無論是中國是他國應無敢公然餽遺者惟上海則此事未經留意法船久泊浦江欽使領事安然居於租界保無購辦一切物用之事租界之中法人所用華人情親誼摯華官旣不嚴查則爲之購買何所顧忌數日之間市上有人謂某棧之煤售得高價某店沽出牛肉大好賺錢語雖無稽安知竟不有貪利之徒爲之奔走者前日浦江中之法船忽然出口該船上人惴惴不敢放膽華船尾之竊謂此卽令洋關搜查如有煤糧運去當卽扣留而究辦經買之漢奸可也顧不惟不查而且由華官給以護照夫護照以免留難也雖在失和往來之道固宜如此特所以給照之本意原非爲其有煤糧而護之也護之云者護其人與船耳若運載煤糧明犯禁令隨護隨查豈得爲過不特此也卽他國之在上海或官或商中國亦應早爲照曾同申此禁乃亦於昨日始見照會吾謂中國過形其大度而法人適便其私圖倘至於戰吃虧彌甚矣中國之弊在乎因循目前閩事已完他處寂無發覺更有最屬緊要萬不可以再遲之一端接濟煤糧不過便宜法人而此一端則不止便宜法人彼之注意縱不可知或言還擊基隆或言謀攻瓊州或言徐圖北洋皆屬猜測之語而就江蘇一省自辦防務而言則長江之口固有不得不封禁者蓋法人狡詐彼有照會各國約定不攻吳淞之說如以其攻越至今所行爲之迹觀之此說究亦難信若爲各國通商總口之故知將來損壞物産賠必不資宜其遵守此約不相擾累然卽信其不攻吳淞而長江之口在吳淞西北彼越吳淞而窺長江我軍見其船炮臺之砲勢或能及理應遥擊之而因其不攻吳淞將恐其還砲相擊頓食不攻之言我遂不放砲乎以故吳淞實有兩難之勢竊意長江口内自有可封之道蓋由銅包沙頭取道卽是長江江面極寛雖有狼山福山兩鎭對峙而船行江中砲不能及惟有以我之船隨遇隨擊而力量正未可恃至江險則江面稍仄北對靖江皆於江邊築炮臺爲内外之門户現在重兵實駐於此再上則中爲太平湖北爲三江營南爲徐山關江分兩道亦足扼守又上則爲焦山礮臺鼎峙三面中對江口南望甘露寺北當荷花池而南北二岸亦均有砲臺此則江面愈狹形勢愈險鎖鑰愈嚴法船卽東衝西突不畏砲火度亦不能過此關隘自此更上直抵金陵節節都有守備而青龍山之砲臺尤爲密匝充江南之兵力豈不足以禦十數法船然觀其賺入馬江使之先占上風而致我閩防一敗塗地則或者彼船不以大帮入口且充他國之旗幟而來一路不知爲法船俾得從容布置驟下毒手此則一之已甚萬不可再之事而目前所以阻截之者固尙未有先著其可恃以無恐耶兵端不得謂不開諭旨明明示戰各國皆聞之誠於江陰靖江之間下令封禁無論何國之船均不准入倘各國商船載貨九江漢口宜昌等埠萬不便於停止則令船泊於外而用駁船卸貨換入内江之船以代具運庶於商務不至减色而我軍於江口偪仄之處或施放水雷以備轟敵之用或堵塞木石以阻法船之來均可措置裕如而無閩江不及措手之慮是則長江天險可以爲五省之保障者也所憾者駁船起貨代運各埠之說目下已無招商局輪船聽我指揮任我役使耳否則無論怡和太古凡載貨而入者均可以我船接運豈不甚善吾由是又不禁歎息痛恨於售商局者 
[諭旨恭録]  
　　七月初十日奉旨托倫布所管右翼前鋒統領着謙光署理欽此同日奉旨色普徵額恩佑所管鑲紅旗漢軍副都統着德魁湍多布署理欽此○十一日奉上諭御史韞德奏關稅勒罰苛派貽累商民一摺據稱左翼罰欵任意加增刑逼勒罰藉端訛索巧立名目並有官役赴鄉按户苛派牲畜稅銀情事等語着文秀明白回奏欽此 
[港電譯要]  
　　昨日下午三點鐘二十四分香港西友發來電報云淡水海口中國業已堵塞法國現有兵船五艘泊於基隆專待增兵到齊之後卽擬往攻台灣隨縱兵登陸現在增兵未至則思設法壞中國兵船云按港友此電頗有所見然台灣有劉爵帥督辦防務近又聞有簡楊石泉漕帥援閩之說想法人未必遂能肆志也 
[福州西信]  
　　香港西字報載有福州信息云法人旣攻馬尾之後德國人見法人所爲殊形不服而華官亦怨英人之爲法人引港也嘖有煩言是以英水師提督及領事官覩此情形深恐釀成事端也 
[厦島魚書]  
　　七月初九日厦門聞福州砲臺一律被法人擊平法船已開出洋恐其來攻厦門人心非常驚懼興泉永道署中辦理刑錢通商洋務張師爺連夜辭館道台再三勉留置之不顧雇四名轎夫逃赴泉州而去○厦門富 
 
 

Page 2

 
 
商皆移住各洋行内各委員家眷大半亦搬至鼓浪嶼居住以避難因鼓浪嶼一島皆各國領事及洋商公署住宅若有兵亂西國兵船必派兵上岸保護也○厦門瘟疫近日已稍减每日死者不過一二人而駐厦日斯巴尼亞大兵船水手等患疫者近來甚多有兵官一人因染時疫病故昨經日國領事函請道台暫借口外大担麓之廟權爲兵丁養病之所云○前飛雲濟安兩兵船中粤調赴閩中因水手不敷在厦招募數十人充數中法戰後各應募水手逃回厦者二十餘人據言法人約十二點至一點鐘開戰各船皆預俻齊全聽候不料潮水平退各船轉頭之際方十一點鐘法船卽轟然開礮先擊揚武兵船以次及濟安飛雲雖先受彈傷猶開礮回擊旋卽沈下振威一船戰最久擊破法船兩隻雖受彈將横猶開砲轟擊至沈而後已在水之人幸有浮卓遮葢不然皆死矣○十三日聞得紛紛傳說基隆地方復有開仗而各西人亦言有打仗之事但勝負末得確音華人皆言法兵船被中國之炮擊沈一艘云○台灣道劉觀察委派薛明谷二尹偕佘脩梅台防分府赴香港購辦軍裝隨帶現銀一萬元於昨日來厦今早搭爹利士船往粤○管駕伏波兵輪船吕文經緯堂遊戎去歲經手勸捐直東賑濟不遺餘力厦門一島紳商無不樂輸捐助而吕游戎又自捐銀一千兩以爲倡凡遇善事皆盡力貲助本月初三日中法福州交戰所有在省之揚武振威福星濟安飛雲永保琛航海鏡各兵船皆被轟擊沈壞惟伏波藝薪兩兵輪船雖受炮彈打壞而未沈下船主水手亦各無恙此則雖屬有幸有不幸然亦未始非行善之報計此一役管駕官未經陣亡者惟永保藝薪琛航伏波四人而已 
[道憲照會]  
　　中法業經開戰中朝已明降諭旨令各直省口岸統兵大員一律堵擊而尚未照會各國請其各守公法局外之例本館亦屢言之昨悉道憲已奉南洋大臣札飭於十六日照會本埠各國領事官請守局外之例想各國自當遵行公法也兹將照會録於左方欽加二品銜江南分巡蘇松太兵俻道兼辦兩江爵督部堂營務處邵爲照會事本年七月十四日奉南洋通商大臣爵署督憲曾札開照得法人自初三至初八在閩關戰業奉諭旨飭令各統領督率水陸各防營見有法船進口立卽轟擊等因欽此均由電報通飭欽遵在案是中法業經開戰目前斷絶法船接濟最爲要著各口遇有法船卽應轟擊斷不准再行進口購買煤糧惟沿海居民人等恐未周知自應由該道通飭不准將煤糧賣於法船倘有奸民貪利私行接濟立卽嚴拿重辦毋稍輕縱凡與中國和好各國均係堂堂大國定能按萬國以法守局外旁觀之例必不暗助法船現在中法業已開仗凡屬中外正眞商民自不至將軍火煤糧賣給法船第恐中外奸商違背條例私地交通暗中接濟不得不預行禁止應由道照會駐滬各國領事官一體出示嚴禁想各國與中國和好素敦必能秉公嚴禁以循公法等因到道奉此除出示諭禁並照會駐滬各國領事並札上海縣會審公廨黃倅設法稽查嚴斷接濟外合亟照會貴總領事請煩查照希卽嚴飭洋商遵照此後不得暗將煤油食物軍火等項售與法船致乖公法仍將辦理情形先行示復盼切施行須至照會者光緒十年七月十六日 
[塡堵吳淞口照會]  
　　大清欽加二品銜江南分巡蘇松太兵俻道兼辦兩江督部堂營務處邵爲照會事七月十四日奉南洋通商大臣兩江爵督部堂曾札轉准江蘇撫部院來函查萬國公法内載兩國如啓兵端各口一律封禁不准敵船出入上海爲通商碼頭吳淞口係各國公共出入之路所有照常和好各國往來船隻自未便全行阻止應將吳淞口門以内浦江窄狹處所用船沈石塡堵兩邊祗留中泓若干丈俾各國輪船可以出入專遏法船往來旣可以安各國照常貿易之心並可以絶法國暗運米煤之路飭卽分别知會等因除會商谷統領體察情形酌核塡堵外相應照會爲此照會貴總領事請煩查照須知此舉專爲阻止法船保全各國互市起見界内西商無庸悞會望切施行須至照會者光緒十年七月十六日 
[將軍閱武]  
　　天津西友來信謂善厚齋將軍於十一日在津門大閱軍伍閱畢卽坐李傅相之兵輪高扯北洋大臣旗號前赴大沽云 
[星使啓行]  
　　前日下午出使德法意和奥五國星使許竹篔宫講次第至新關道署製造局釐捐局等處辭行昨晨本城印委各員俱越天后宫行轅恭送下午星使起節至三菱公司碼頭登舟用小火輪帶至吳淞口上英公司輪船出洋云 
[宣南軍信]  
　　日前軍機大臣奉旨用六百里加緊文書傳諭各督撫着沿海沿江各省分厚備兵防并着雲貴廣西三省督撫統兵出關會同劉淵亭軍門直擣東京恢復越南全境此已列報兹又由電傳知廣西巡撫潘琴軒中丞飛咨雲貴兩省督撫厚集大兵會同鮑春霆爵帥卽日出關收復越南土宇且分法人兵力使不能滋擾海疆斯舉也彰天討之威懾强隣之胆一舉兩得廟算如神彼法人之暴戾恣睢其亦不可稍息乎○善厚齋軍憲已到津防聞皇太后以畿輔之區地關扼要小站大沽煙台旅順節節務爲嚴防故現有清帥駐師又派軍憲恊助或又謂清帥過於持重京員中不免有求全之毁故有軍憲到防之命聞不日尙有旗營兵若干抵津駐紥也○左侯相令哲嗣偕某軍門回湘招舊部十營馳赴北洋防堵去經匝月想已成軍現奉嚴催趧緊就道北洋兵力厚益加厚法人其尚敢稍生覬覦乎 
[厦門近事]  
　　厦門自七月初二日大風以來所有上海香港福州各處水陸電線均爲風浪捲斷信息不通是以福州初三日與法國交兵之事直至七月初七日始得實在信息乃厦地一聞此信不禁人心大亂以致晝夜遷徙紛紛不絶所有各局各卡委員人等家眷無不遷避漳州更加洋行買辦收帳討銀並洋行中一切華人均各將家眷搬至洋人房屋内暫避至初九日晚七點鐘時港外有茶船一艘經過厦口暫停購取淡水一時人不及察謡言法國兵船至厦遂至風聲鶴唳艸木皆兵矣新署厦防分府李司馬莅任甫經數月厦防廳署逼近礮臺又有軍裝火藥局在於衙署隔壁是以於初九晚間聞得此信不勝驚惶連夜遷避一時街市鼎沸通宵遷徙男女老幼携帶攙扶紛紛不絶於道直至第二日天明始知港外之船乃英國茶船人心略定彭提台孫道台聞知此事立卽飭傳厦防廰到署大加申斥聞業已摘其頂戴並會銜上詳省憲叅辦矣厦港内現無中國兵船在口停泊是以法船並不垂涎厦門而人心因此亦覺少安蓋厦門原有長勝靖海小兵輪船兩隻在港駐防現已奉彰軍門諭飭令其停泊内港淺水地方因在口外停泊旣不能禦敵徒自招引禍端是或一道也 
[試辦鹽釐]  
　　試辦分銷淮鹽委員洪大令到沙市月餘寓絲線街隨帶辦事人均由督銷局派來如何辦法尙無動靜上月有念四日有楚省督撫告示四處張貼抄録如下照得川淮鹽引分界行銷案内奏定湖北荆襄鄖施宜五府荆門一州及湖南之禮州應銷川鹽地方原准淮鹽設局分銷現經兩江督鹽部堂飭據督銷局議復擬於樊城沙市兩鎭各設分店試辦分銷亦於岳家口螺山沙洋郝穴四處各設子店試辦分銷淮鹽將所收鹽釐按照川鹽章程帮貼鄂餉奏奉諭旨恭録咨請通飭遵辦等因本署督部堂查兩淮試辦分銷原爲規復引岸地步又於鄂餉兼籌並顧自應照辦除通飭遵照外合行出示曉諭爲此示仰商民人等一體知悉毋違特示 
[東甌瑣聞]  
　　温州小南門内升和小錢店欠同和南貨店洋十餘元收帳人連催無着遂將櫃上堆積之錢負去十餘千對門糖坊主出爲攔阻遂與滋閙遊手好閒之輩覩此情形佯爲勸解竟將該錢店所有偷竊無遺遂立卽倒閉云○前月廿八日係温味秋觀察夫人設帨之辰觀察因海警頻仍軍書旁午遂傳諭屬寮非特禮物不收且亦無須祝嘏鎭憲張奎垣軍門於本月初五誕辰啓節至狀元橋龍灣等處察閱江口 
 
 

Page 3

 
 
釘椿堵塞等事以避僚屬餽儀公爾忘私其兩憲之謂歟 
[泒兵彈壓]  
　　前日嘉興府宗太守赴省將一切事宜面禀撫憲撫憲念嘉興離乍浦不遠欲調兵三百名防守宗太守以嘉興尙稱安靜無庸派撥多兵撫憲乃改撥一百名到嘉稍資彈壓云 
[十洲瑣記]  
　　甯郡天主堂每至夜間屢有民人滋擾業經道憲薛耘叔觀察出示保護觀察又恐愚民無知不遵示諭因派緑頭勇數名日夜在堂彈壓似此懷柔遠人可謂至周且渥法人苟天良稍具自應感愧不遑尙何敢奮螳臂以當斧鉞哉○寗郡近有一種流氓口稱時勢艱難無可餬口成羣結黨滋擾居民前日麕至定香庵弄某姓家强乞某不得已與以青蚨七十始揚長而去次日又至某不與該黨卽横語相侵勢將用武某嗚鑼召衆示之以威該黨見勢不佳遂次第逸去古人有言欲杜外憂先除内患不知袞袞諸公果何以設法防閑不使匪徒擾釁哉○火藥性最猛烈稍不經心輙有轟炸之患寍郡提署砲手某於十五日黎明時施放號炮藥陡炸裂轟去一臂鮮血淋漓氣僅一息現雖延醫調治恐難保無性命之虞也○甯波江北岸洋廣局與源昌等各洋行集資由滬購一小火輪名曰兆昌自十六日起往返定海每日定期一點鐘開往六點鐘開回計由寗至鎭官艙每客收洋二角由鎭至定倍之由寍至定則收洋半番後艙價更從廉自有此舉而一水迢迢來往便捷尙何有候潮之苦哉 
[測候風信]  
　　本埠外洋涇橋本立一桿懸球於上每日可驗十二點鐘并升旂以測風信昨日測得有風自上海西南隅掠向北方而去　 
故薄暮稍有微雨也 
[吳淞紀事]  
　　前日午後陳舫仙方伯曹統領德慶均回淞營下午中營軍士排隊往陳家巷札營壁壘一新旌旗四映如荼如火不愧節制之師該營帶有重十二磅之火箭又有火箭架若干皆係金陵製造局所製云○昨晨李與吾軍門乘南琛鐡甲船駛往江陰南瑞澄慶兩船同時駛去○每晨砲台兵士習練打靶靶用尖角小紅旂兩面插木桶上抛置洋面適中之處隨風飄漾各兵技藝精純均能命中軍門深爲喜悅 
[滬上雜聞]  
　　前有日本兵在同仁醫院行兇拒捕等情均經列報兹悉該國領事將議給之養傷費交富捕頭分給受傷各西捕及醫院傭人昨富捕頭已如數泒給矣○前日清晨有小東門外煤船水手董阿大至吳淞訪友因坐友船回滬駛過虹口楊樹浦偶在船上小遺失足墮河屍骸無着聞董子欲赴縣署呈控想又有一番轇轕矣 
[抗捐送縣]  
　　三輔團董片送抗捐之汪玉龍姚鑑堂二名到縣請懲由蔣明府提訊姚供向設繡貨鋪現因折閱閉歇前日團董地甲等來稱願捐則量力捐資否則自出巡夜我答以家中人少願捐百文該董不允致被送案汪供前日地甲等前來勸捐小的願每月捐錢四百文地甲勒令捐錢二千文小的辭以手藝謀生何能出此鉅欵不料地甲遂朦聳董事謂我抗捐送究明府廉得其情謂姚汪二人曰當此多事之秋團練以衛身家實屬美事爾等量予捐資亦屬分内董等恐他家聞風效尤將爾送案亦無不合着令具不再抗捐切結並知照董事不得格外苛派二人遵諭而退 
[控妾求銷]  
　　前有自稱侍衛之德蔭卽德芸青控妾捲逃一案疊列前報前晚蔣明府訊案之際據德蔭遞禀聲稱接得家書悉該妾並非捲逃實係休退後另嫁他人求請銷案明府廉得其情諭俟禀明道憲核示遵行並飭德蔭先行具結存案德卽遵諭具結而退 
[吞烟續述]  
　　昨報鬩牆殞命一節兹悉死者蕭朝元係在蕭益利烟館燒烟店主之族叔也因製烟不佳略遭詬誶是日係中元佳節酒後竟吞洋烟及送仁濟醫院救治不及而斃人以爲遇祟云 
[英界公堂瑣案]  
　　粤人陳德熏控紹興人田若林歴年作弊吞銀黃太守飭陳細查帳目呈候核奪等因已列前報昨晨據陳投案聲稱田在茶棧爲夥并經收房租我父病故時我尚年幼田照常辦事兹查出弊端大約被吞銀二萬兩光景特於帳目之不合者黏梅紅紙條爲記各簿呈閱田供帮夥多年並無不是至經收一切銀兩交明司帳人布姓布係陳之同鄉人我何能舞弊太守隨飭陳將查對之簿存堂未經查實者仍帶回核對明白再行呈案田若林管押候訊○妓女沈雲卿控稱在春和堂爲娼已向鴇陳氏言明脫籍從良先付銀洋然後交還賣身契詎竟吞洋悔議求請提究黃太守飭將沈雲卿交保俟提該鴇陳氏到案訊供核辦○好捕頭稱開德和飯店之王阿松來保徐金扣立有保單載明今晨交徐解案違則罰洋五員今王並不將徐交來爲此傳王并將保單一併送案請爲照罰黄太守隨判王繳洋五元撥歸巡捕房充公○王阿得稱在老虎灶挑水昨有開烟館之潮州人持桶竊水喝阻不依反糾人將我毆傷訴捕拘獲五名請辦黄太守騐得王阿得受傷屬實隨判何阿大等五名罰洋二元給王養傷○嚴李氏稱兒子嚴阿狗不務生理竊取自家銅花籖向押舖質錢被巡捕拘獲請爲懲辦黃太守隨判嚴阿狗笞責百板着該氏還押舖錢文始准給領 
[法界公堂瑣案]  
　　董阿勝昨偕姨甥陳瑞山控稱在浦江撐石子船遇見煤船囑我將船攏上卽稱船上裝煤溢數現往吳淞交卸不便私留遂將煤兩墩運至我船并着次子至船看營詎有虹口流氓聲稱此煤係吳淞軍營所用爾竟竊藏應得何罪須早完結我父董阿大聞知異常驚恐正擬設法調停而南市局中已悉此事謂須將煤船上人尋到方可置身事外因卽跡至吳淞將寄煤之俞大財俞秀寳父子兩人尋到同回上海行至周家嘴不知何故將我父推墮浦中我本不知幸押煤人茂生在船目覩向我說知我因鳴捕將俞姓父子解案請懲陳瑞山稱在新開河某店爲夥昨四點鐘姨丈來述及一切當卽雇杉板船打撈詎波浪滔天屍身無着原籍寍波尙有尊長業已致信通知約禮拜二可來滬求將愈姓父子暫押以俟家屬前來翁太守詰問俞大財父子據供亦撑石子船抵滬後毫無生意因受雇裝煤奈船底滲漏故將煤兩墩寄與董阿勝船上董甚膽小跡至吳淞時我正卸煤短少因卽偕押煤人張茂生回滬十四日清晨舟至下海浦相近董阿大至舟尾出恭失足墮水打撈無着董阿勝又稱張茂生現在外邊太守着傳進據稱在吳淞支應所押運煤斤俞船交卸時短少兩墩半因卽押船回申尋經手人質對太守詰其可知有煤寄在董船船至下海浦伊等爭閙可知道否何人將董阿大推墮水内張語甚含糊稱我實睡熟不知所以後聞有入墮水設不打撈究竟若何不知底細太守謂俞姓父子若果船有滲漏將煤寄與别船抵淞後當先說明何以至交卸短少尙不說出明係偷釋豈容狡賴現今此案關係重大初則私竊軍火繼又墮浦亡身理合送縣辦理着將二俞送縣董阿勝可赴縣喴禀并着陳瑞山再將屍身打撈○前報列包探獲竊賊周小園供在湖州偷牛四頭昨將周解案并傳牛行主質對周供初九日由張姓在離湖八里之柏墓洋竊得小牛兩頭初十日又在小溪口竊得大牛兩頭載至上海張姓說伊與捕役相熟故央我牽往牛行十三日由行中售去小牛兩頭得洋七元大牛兩頭尙在行中包探孫寳生禀稱昨帶周至西門查看所泊之船業已開去行中之牛已將耳剪破作爲記認行主某禀稱開設生記牛行周等於十二日牽牛求售小牛兩頭已經手售得洋七元太守着將周管押大牛着送放牛局并飭所探往查兩小牛是否售洋七元禀覆後再行定案○前有車夫打架一案朱桂全訴稱至 
 
 

Page 4

 
 
同春樓茶肆行乞被肆主推出碰在董阿根身上董謂我碰傷伊目肆毆并有潘小兎子王阿狗在旁響助董供實是伊來毆我致傷眼角伊等本有多人在茶肆爭吵王潘二人供稱並非同在一處實伊等後來喚我前去翁太守着一併管押飭包探查明再核昨又解案包探嚴頌眉禀稱查得朱桂全實是竊賊因往同春樓竊得銅杓店主知覺追趕朱跑至門首董上前攔阻朱卽將伊毆傷眼角潘王二人似亦在塲將朱毆擊太守謂朱昨日之供全屬子虚爾旣已行竊輙又毆人實屬目無法紀着責五十板以儆王潘二人管押兩天董卽釋出 
[接録諸大善士致上海絲業會館賑所施少欽封翁書]  
　　去年山右被水小民已蕩析離居今年閏夏中旬又遭河决何天之不弔斯民忍令重罹困厄耶僕一介寒素欲救無能商諸同志節省西瓜費洋兩元由驛呈上伏乞散給饑黎更望普天下仁人義士聞風興起瓊漿玉液挹注良多則金澤景德諸災民亦可同登袵席矣不勝鵠立待命之至松郡東門情殷力薄子○數省水灾渥蒙籌欵救飢春間瘟疫流行復荷合藥施放下風引領感佩難名今特寄洋百元乞以十元作金澤賑捐以九十元作順直山東賑捐或作合藥之資杯水車薪聊盡桑梓之誼耳順天旗籍隠名氏○連年順直告災蒙大善士一視同仁竭力募賑萬家生佛遐邇共欽兹金澤陡被風災斯民墊隘又蒙垂顧撥解千金如此好義急公實從古所未有兹特捐助洋二十元敬懇察收彚寄尙望裘成集腋源源而來幸甚幸甚另附敝友徐曉秋兄捐助一元并祈察收是荷顧學範○月初室人周氏病劇蒙代禱武聖前許愿愈後助賑洋五十元不期脩短有數續命無絲延至初五日遽悲物化因念齊東江右水忠疊罹千萬哀鴻嗷嗷待哺不忍以禱告無靈頓灰善念特繳英餅十枚雖爲數無多亦可略蘇涸鮒旣爲室人資冥且不負施大善士一片婆心此則鯫生之本意爾周浦夏史青○致施子英孝廉書子英仁兄世大人閣下不見叔度塵俗復生前知已抵津門飆輪湍返過庭侍訓樂叙天倫良深忭頌在東及載普渡災黎百萬生靈同登袵席論功校德雖大河喬岳未足喻此高深矣自駕成行齊東漫决歴城次之利津齊河亦同遭决口昔日井廬又成澤國較之上年更大河患全在山東任斯土者幾至無可補救望兄如歲拯此流離以紓紳民之望振聲兄與陳殿撰在歴城境查放他處未能兼顧聞亦致函奉約乞卽轉禀堂上從速來東救我災民不勝盼望弟於前月二十六日出省行次登烟河海統籌勞攘萬狀在烟台曾寄令尊一緘計可收到函中奉託接募東賑專望仁漿義粟源源而來想賢喬梓一片熱腸不分畛域實心實力積萬代陰功定能俯如所請跂予望之何日忘之世愚弟陳士杰頓首○少欽善長大人閣下頃於守廉兄處得見手書藹然仁者之言語語從至性中流出不禁佩嚴之至敝處風災連及數村或死或傷不一而足幸蒙莫邑尊愛民如子撫恤甚周否則必致千萬飢烏室家離散目前所宜着力者善後事宜耳今得閣下慨然解囊並籌欵接濟相彼災民何幸如之是非具大力量大手筆者不能弟等聞信後欣喜之餘轉滋慚愧倘得文駕西來面談一切則更幸甚矣愚小弟張裕堂陳伯驥陸煃徐翰波毛泰江仝頓首拜○行舟遇颶默助轉安僕等於六月間有事回杭夜至南黄浦忽遇颶風銀濤湧地雪浪掀天一葉扁舟簸盪不定舟人相顧失色自知萬無生理當卽各許捐助賑洋十元頃刻間風平浪靜轉危爲安可見一善之誠天必佑之賑濟之功尤爲神效也泉唐汪榴生仁和周又村○閱申報知大善長又爲江西景德鎭被水灾黎廣募賑欵下風翹企感佩莫名僕依人作嫁听入無多第思救人之災卽能免己之危因向主人預支半月俸資得洋二枚奉湊入江賑原知杯水車薪無補萬一然得大善長博施濟衆集腋成裘則千萬災黎尙不難同登壽域也蛟川有志未逮氏 
[拙作六首奉贈少欽先生大人雅鑒下里巴音不足言詩聊以寫君子之德誌孺慕之忱云爾]  
　　東北凶遭滅頂灾鴻嗷徧野劇堪哀憐他溝壑餘生苦替乞仁漿義粟來滿腔熱血一婆心十萬生靈被澤深溱洧濟人稱衆母古來遺愛到于今憑君苦口感人多爭解囊金接踵過貧女金釵貧士筆不因沽酒換籠鵝自先生募賑以來樂助者踵至甚至婦女拔釵寒十賣字以及書畫古玩等物無所不有先生之感人可謂深矣疾病相關念更慈靈丹曾乞向仙師水灾之後繼以瘟疫先生因募純陽正氣丸寄至被灾各處病者又活無算從知藥石憑心禱方療飢驅便上醫先生令四媳患病因立願助賑卽以捐單化灰冲服病竟霍然嗣助賑愈病者無算嗟興卒歳最堪憐因賦風詩九月篇先生又製綿衣施送被災各處災民之受惠深矣先生之用心可謂至深切矣寒到天涯衣共到幾番辛苦爲裝綿義方有訓共心傾但活蒼生不計名先生哲嗣子英孝廉奉先生命在山東直隸躬自放賑不辭勞瘁子卿子香兩兄又復隨處募捐不遺餘力寄語災黎恩莫負焚香應共祝長生[  甲申夏六月右萱姪何福同求是草]  
[寄懷飯顆山樵卽乞吟壇郢正]  
　　海昌有詞客亢不墜宗風雅註蟲魚富詩稱壇坫雄神交千里迥族忝家同良晤知何日相思寤寐中[  順德宗弟鳳岐邠農甫稿]  
[嶒朱巧寶詞史爲瑞孚主人作卽用愼四知齋主人韻録請經德主人笑政]  
　　彩筆誰描眉樣工晚凉幾度快當風巧藏美璧留江上寶勝明珠在掌中黛髻爭妍知色燦絃歌送煖覺春融從今漸檟司空見幸得藍橋有路通[  中山醉侯戲筆]  
[燕省撫轅抄]  
　　七月十四日河南補用知縣謝庭芝禀知奉直隸籌賑總局憲札委守提泰來錢莊倒虧帳欵銀兩分發省分儘先候補知縣陶福增高淳縣人自籍來候補縣胡裕燕禀知奉委西路總巡差吳觀樂禀知奉委管領海防營務處兩哨親兵未入壽紹琳禀知奉委編查中路保甲到差 
[浙省撫轅抄]  
　　　七月初十日候補縣李光益禀知禀臬委發審差鄧暹燮禀知奉委紹郡發審差○十一日杭府吳禀知赴錢塘上四鄉查看冲坍江岸情形吳保衢州恭繳大令並禀知臬委發審差從九品李應隆禀知藩委分嚴差遣禀謝叩辭 
[江督轅門抄]  
　　初八日四川候補道劉麒祥候補道龔湯李光久陳鳴志請令赴吳淞公幹○初九日新任鹽巡道田國俊蘇州回○初十日署句容縣廖佐卿到交卸回知縣聯俊由朱家山回煒前秣陵司葉煒卸事回○十一日新任鹽巡道田國俊禀知任事署鹽巡道張銘堅禀知卸事並到善後局差記名道馮邦棅謝委辦煤差正任六合縣吕憲秋交卸回 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年七月初九日京報全録]  
　　宫門抄○發抄旨四道○蘇撫衛奏審明犯民定擬遞回地辦理摺○奉錦山海道博奏恭報接篆日期摺○河督成奏漕船全帮出境日期摺○直督李奏爲戡議樹株情形摺○皖撫裕奏報大員病故日期夾片○七月初九日内務府國子藍侍衛處值日無引見○絪貝勒謝署正紅滿都統恩○托倫布等前往南苑請訓○李端棻請假十五日○召見軍機醇王○發抄岑毓英奏大理守鄧華熙調補雲南守奉旨吏部議奏欽此○何璟等奏卽用令朱承烈補同安令奏旨吏部議奏欽此○又卽用令吕元恩補南安令奉旨吏部議奏欽此○張兆棟奏茶葉洋藥第二十五次捐餉請獎奉旨户部核議具奏欽此○○頭品頂戴江蘇巡撫臣衛榮光跪奏爲中國人民在日本國持刀殺人已由理事官審明定擬遞回内地辦理恭摺仰祈聖鑒事竊據署上海縣知縣黎光旦詳稱准日本理事官移開光緒六年七月初八日申利據華民陳海禀報胞兄陳建兆卽陳祥族兄陳盛在一百六十四番束生隆店内猝被華民韋滔持刀進内殺傷兇犯登時脫逃等情提騐陳建兆左乳有刀傷一處闊八九分長約三寸四分深已斷骨陳盛左背刀劃兩傷飭差拿獲韋滔並搜出兇刀到案核對傷口相符訊據韋滔供認殺傷陳建兆不諱而陳建兆醫治不效於七月初九日戌刻身死復經騐明實係傷重致斃陳盛之傷漸就痊愈提証集訊據韋滔供籍隸廣東香山縣於光緒六年二月至日本國横濵與已死之陳建兆素無仇隙後因與陳建兆同賭陳建兆欠伊賭債洋銀十二元屢討不照數賠償是以忿極尋仇持刀殺傷陳建兆其夥計陳盛喊救阻擋因又揮刀將其劃傷屬實再三研詰矢口不移合行擬結查横濵係日本通商口岸此案兇犯韋滔因賭博債務索討未償輒敢持刀尋仇殺傷陳建兆卽陳祥傷重殞命實屬兇頑已極查律載故殺人者斬監候等語韋滔除賭博及劃傷陳盛業經痊愈輕罪不議外合依故殺人斬監候律擬斬監候陳建兆卽陳祥違禁賭博欠債不償本有不合業已身死應毋庸議陳盛喊救阻擋亦無不是概毋庸議並聲明原定理刑事宜七條第三條章程内開有犯絞斬罪名者擬請由理事官訊取確供定擬備文移回本國上海縣辦理等情詳經出使日本大臣批准照辦由松江府詳經臬司許應鑅查得内地有犯斬絞監候應入秋審之犯向係備具供招專本具題今此案係由日本國理事官審明定擬衅起索討賭欠尋仇殺害查核供招旣已承認有心致死可否卽照原擬依故殺律擬斬監候秋後處决彚入下届秋審辦理詳請具奏前來臣覆核無異除備録供招咨部並總理衙門查照外理合會同南洋通商大臣署兩江總督臣曾國荃恭摺具陳伏乞皇太后皇上聖鑒勅部議覆施行謹奏軍機大臣奉旨刑部議奏欽此○○布政使銜署奉錦山海道兼按察使銜奴才博多宏武跪奏爲恭報接篆日朝叩謝天恩仰祈聖鑒事竊奴才奉北洋大臣署直隸總督臣李鴻章飭知本年五月十七日欽奉上諭奉天奉錦山海道續昌着來京預備召見欽此所遺道缺會同盛京將軍慶裕奉天府府尹松林附片具奏飭委奴才接署等因奴才遵卽由保定省城赴津謁見督臣蒙示應辦一切機宜隨卽束装起程於閏五月十三日行抵營口十六日准奉錦山海關道續昌將關防文卷委員齎送前來奴才卽於是日恭設香案望闕叩頭謝恩祗領任事伏念奴才蒙古世僕知識庸愚忝任監司愧涓埃之未報遽膺煩劇益兢惕之時深如奴才檮昧懼弗克勝惟有隨時隨事禀承北洋大臣曁盛京將軍奏奉天府府尹指示辦理斷不敢遇事稍涉因循用期仰答高厚鴻慈於萬一所有奴才接篆日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○河東河道總督奴才覺羅成孚跪奏爲江北漕船全帮挽出東境日期恭摺由驛馳陳仰祈聖鑒事竊奴才前將重運米船渡黃入運情形具摺陳奏後仍一面飛飭道廳營汛等督催各船連檣跟進不任稍有脫延兹據運河道穆特布禀報全帮駛抵臨口測探衛河水勢尙足浮送當飭下河廳等乘勢催提接續上挽於閏五月二十八日辰時將十起米船共四百五十一只一律儧出德州柘園鎭東境魚貫北上等情查本届糧艘入東由南而北節節暢行無滯雖於十里鋪候汛渡黃稍稽時日而自運入黃由黃進運均極迅速在事文武各員弁上下奔馳催儧露宿風餮不無微勞足録查運河催漕出力人員向係兩年彚保一次上年應保届期援案奏請因吏部嚴核保舉新章議駁經前河臣慶裕復奏嚴予年限改爲三年一保以光緒八年爲始奉旨允准在案今届應保之期可否擇尤酌保以示鼓勵仰祈訓示祇遵所有江北全漕挽出東境日期理合恭摺具陳伏乞皇太后皇上聖鑒謹奏軍機大臣奉旨准其擇尤酌保毋許冒濫欽此○○前大學士署直隸總督一等伯臣李鴻章跪奏爲遵查西陵二限樹株尚須澆灌擬每歲由直撥銀二千兩再行展限三年恭摺仰祈聖鑒事竊户部咨開議覆守護大臣載卓等奏慕陵慕東陵二限樹株澆灌經費仍難停减請撥欵應用一摺應由臣派員前往查勘此項樹九千五百餘株是否全數葱茂其澆灌經費每年實需若干能否於前定三千兩之數再從節省抑或竟於澆灌初浪經費内通融匀濟無須另籌欵項覆奏辦理等因奉旨依議欽此當派候補道高驂麟前往詳確查勘兹據該道禀稱見守護大臣並晤樹工處司員先行詳詢據稱慕陵慕東陵風水樹株原擬本分四限添種因各山多係砂石當時栽種初二限樹株係刨去石塊換添黄土地中潤氣不能上逹若遇天時乾旱澆灌失時卽虞黃萎且各山距水旣遠山徑崎嶇黃土多而得水少與他處土脉情形不同承辦頗形竭蹶是以前將三四兩限樹株奏請緩辦該道當與司員恭請各山詳細履勘並查核案卷所言尙係實情所有二限樹九千五百餘株現時全數葱茂惟正資澆灌長養經費勢難裁停據該司員聲稱初限添種樹八千一百餘株與二限相差不過一年亦須勤加澆灌若遽將初限經費匀濟二限應用兩處必皆不敷恐將來均行黃萎蔭護攸關未敢率擬該道復與切實籌商設法撙節擬俟冬令澆灌時將初二兩限歸併酌量减水每年可省銀一千兩而於樹株無碍請以每年二千兩再展限三年等情臣查二限樹株係同治十年添種光緒三年以前澆灌銀兩由部給發嗣經部臣奏明自光緒四年起每年由直隸藩庫撥銀三千兩以三年爲限迨限滿後復經守護大臣奏請展限三年扣至光緒九年展限届滿今又奏請冉展三年每年仍須銀三千兩此項澆灌經費本應廣恩庫給發與直隸庫無涉直隸向係缺額又值災歉頻仍用欵煩巨誠如部議實有自顧不遑之勢且已籌六年之久亦屬復繼爲難惟事關陵寢風水旣稱地多砂石尚須澆灌經費未可裁停亦何敢稍分畛域應請如該道及樹工處司員所議減去銀一千兩每年撥銀二千兩再行展限三年仍由藩庫陸續設法通融撥濟俟此次展限滿後照案停止另由守護大臣自行籌欵辦理所有勘議緣由理合恭摺覆奏伏乞皇太后皇上聖鑒訓示謹奏軍機大臣奉旨户部知道欽此○○潘霨片再臣接准山東撫臣陳士杰咨現在長堤各工均經災緒就黎屢得寛賑兼藉傭工餬口涸轍已蘇且二麥收成可望自應停止賑濟以昭核實所有各省官紳捐助銀兩願請獎叙者請卽就近挈銜具奏其有代東省設立捐局者卽行裁撤核明數目照章造册送部並知會東省查考等因伏查山東賑捐自上年十月設局開辦截至本年二月接准直隸咨江勸捐之日止捐數甚微議請毋須戳劃日期改爲直東合局統收分解經臣奏咨在案兹據直東賑捐局司道詳稱計自去年開辦以來赴局報捐者共收貢監及從九品銜十一名捐數僅千餘兩直東各半每省不過五百餘兩造册請獎似覺太少今旣准山東議請停捐卽於本年五月二十九日撤去東捐改爲直隸賑捐惟前項捐銀爲數無多應請統作直隸賑欵毋庸分解山東詳請具奏前來除咨明户部曁直隸山東撫臣查照外所有裁撤山東捐局日期專辦直隸賑捐緣由理合附片陳明伏乞聖鑒謹新軍機大臣奉旨户部知道欽此○○裕録片再前任光禄寺卿總理船政臣吳贊誠光緒五年九月間因病奏蒙恩准開缺調理即在江寗就醫兹於光緒十年五月二十四日在江寗寓所病故該員之子捐納主事吳學廉扶柩回籍呈報廬江縣知縣錢鑅轉詳請奏前來除咨吏部查照外理合附片具奏伏乞聖鑒謹奏軍機大臣奉旨知道了欽此 
 
 

Page 10

 
 
[光緒十年七月初十日京報全録]  
　　宫門抄○諭旨三道録前○發抄旨三道○侍郎孫等奏查明道員被叅各欵摺○侍郎徐奏遵保人才摺○晉撫奎奏酌擬各缺緣由摺○滇督岑奏請議卹片○江撫潘奏察看知縣片○七月初十日理藩院鑾儀衛光禄寺鑲黄旂值日無引見○高申謝署印鑰恩○福建委用知府何隆簡謝恩○内閣奏派騐放之王大臣派出豫王廣壽祁世長周德潤○值年旗奏派專操之大臣派出尙宗瑞松溎恩佑○又奏派管理新舊營房之大臣派出倭恒額○召見軍機何隆簡○發抄丁寳楨奏請仍以補用副將蔣宗漢補維州協副將奉旨兵部議奏欽此○又會理州倉聖專祠落成請列入祀典春秋致祭奉旨禮部議奏欽此○又瞻對裏塘劃明界址刊碑立案出力各員請獎奉旨覽奏已悉仍着該督飭屬隨時秉公妥辦務使瞻對裏塘永遠相安毋再滋生事端寳森着改爲隨帶加三級其餘各員均着照所請獎勵該部知道欽此○○臣孫毓汶臣烏拉布跪奏爲查明道員被叅各欵恭摺具陳抑祈聖鑒事竊臣等前奉寄諭有人奏安徽候補道劉傳楨出身微賤自幼從逆反正後入英翰軍營歴保道員等因欽此臣等於本月初八日馳抵安慶省城當札飭所政使盧士杰署按察使丁峻按照原叅確查禀覆並開具該道出身保舉差使詳明履歴以憑核辦兹據該司道逐欵查覆並面禀一切詳細情形據查候補道劉傳楨年四十七歲江蘇上元縣人賊竄金陵該員出外游幕咸豐十年捐從九職銜投効前署安徽臬司方宇和曁前署藩司張學醇行營嗣李兆受帮辦臨淮軍營由方宇和薦往辦理文案歴經袁甲三曾國藩喬松年英翰由軍營勞績保至道員嗣因不服水土改捐廣東江西至光緒五年仍回安徽撫臣裕禄因其才具尚好熟悉皖省情形委辦軍需局務該員自接管以來凡有收放各欵率由舊章按年造册報部撫臣綜核精密局員無從矇蔽實無侵吞要挾情事該員在皖年久素識旣多酬應較煩至於結交院幕媒孽異已確查均無實據去年署鳳穎道今年署安廬道因該員資格已深人尙無異議惟據盧士杰面述該員辦理公事本極敏捷撫臣差委頻仍實爲愛才起見但游幕出身迭膺優保服官後又輾轉改省其人局量較小遇事矜才未能虚已下人以致多招物議等語臣等覆核原叅各節以納賄招權侵蝕帑項爲最重兹皆查無實據其隨從李兆受英翰及在江西各欵或事涉曖昧或傳聞異詞亦屬無憑查究但就該司等所禀耻以臣等平日訪聞大抵該員小才可喜衆望未孚有叅佐肆應之能無監守臨民之器可否請旨將安徽候補道劉傅楨以同知通判歸部銓選勿准在安徽逗遛之處恭候聖裁所有臣等遵旨查辦道員叅欵緣由理合恭摺覆陳伏乞皇太后皇上聖鑒訓示遵行謹奏奉旨已録○○工部右侍郎兼署兵部右侍郎臣徐用儀跪奏爲遵旨保薦人才恭摺仰祈聖鑒事光緒十年五月十七日欽奉上諭爲政以得人爲先迭經中外臣工保薦均己陸續存記仍恐搜羅不廣鑒别不精致使眞才不能以時上逹着大學士六部九卿各直省將軍督撫再行保奏出具切實考語並臚列其人之實跡成效詳悉陳言等因欽此仰見聖朝求賢佐治博採廣搜之至意曷勝欽服臣見識庸闇愧無知人之明久居京秩於外官之賢否亦不得其詳謹就見聞所及荐舉數員以應明詔一道員用浙江候補知府陳璚廣西人同治初年曾任杭嘉湖道因案降調留辦塘工出力經浙江巡撫保奏引見奉旨發往浙江以知府補用光緒初年承辦海鹽塘工不避寒暑親督匠夫認眞修築力杜偷减草率之弊工程頗爲鞏固又將全塘最要次要各工周歴查勘禀請次第興辦其盡心民事尤爲士民稱頌繼值道員王蔭樾查辦嘉興荒田激成民變該員接署嘉興府篆彈壓撫緩民情悅服近以台郡盗風不靖撫臣劉秉璋遴委署理台州府知府事衆論翕然查該員守潔才優精明練逹在浙最久洞悉利病任事實心所至與情愛戴在浙省道府中尤爲出色之員一道員用直隷候補知府陳慶滋湖北人由州縣歴保今職在直有年自督臣駐紥天津凡候補道府大半願留津郡以差使較多得差亦較易也該員獨避熱就冷留省當差在讞局審辦案件詳愼精密不事刑求號稱明允光緒七年曾署永平府知府潔已率屬屏絶陋規時值霆軍駐防府屬該員聯絡將士撫緝地方軍民得以相安無事督臣李鴻章知其操守可信先後派令勘辦察哈爾營房及慹河武烈河工程節省鉅欵悉以歸公絲毫不染查該員才識明通外和内介練習吏治爲守兼優以上二員均堪勝監司之任一順天涿州知州查光泰浙江人由順天府司獄經歴補授三河縣知縣升任今職在順屬垂三十年賢能素著歴任州縣聽斷明决案無積牘於地方應辦之事絶不畏難苟安上年該州猝被水災不及禀請立卽捐廉發倉分投撫恤一面勘明災區請欵賑濟民無失所凡道出畿南者咸稱道之本屇大計保薦卓異允副循良之選查該員吏治勤能才猷練逹留心民瘼卓著政聲堪勝道府之任所有遵旨保薦人才緣由謹繕摺具陳伏乞皇太后皇上聖鑒謹奏奉旨已録○○暫署山西巡撫布政使臣奎斌跪奉爲酌擬歸化城同知等七缺分晰題調要缺及應題應調要缺並查明口外巡檢五缺改煩無可抵換恭摺具陳仰祈聖鑒事竊准吏部奉覆撫臣張之洞奏晋邊七廳改爲撫民要缺分别缺項一條令將七廳何缺作爲題缺何缺作爲調缺何缺作爲題缺要缺分别議定奏明辦理等因咨行到晉伏查撫臣張之洞原奏内開歸化城薩拉齊兩廳轄地遼廓政務殷煩實爲邊外最要之缺擬請均定爲題調最要缺豐鎭撫民同知兼理事銜原定爲煩疲要缺寗遠無民通判兼理事銜原定爲冲煩難要缺該兩廳墾地日廣客民糅雜擬請均定爲應題要缺和林格爾撫民通判兼理事銜清水河撫民通判兼理事銜均原定爲煩疲難要缺托克托城撫民通判兼城事銜原定煩疲難要缺該三廳或幅𢄙遼闊或訟獄繁多擬請均臣應調要缺嗣後遇有缺出卽查照現定缺項按題調要缺及應題應調之例辦理現任候補直隸州調補同知例無明文亦無成案卽照部議不准調補試用同知通判兩項如人地相需應請援照道府等六項之例遇應題要缺一體揀選題署遇有應調缺出不得以試用人員題請試署以符例章該七廳雖處邊外旣經部議核與海疆烟瘴地方有間自應按照定例仍令扣算歴俸試俸不准免扣實授至委署七廳撫民同知通判等缺於候補試用同知直隸州通判知州知縣中隨時酌揀熟悉邊情之員委署不入輪次亦不限以一年期滿後更換又七廳所屬之畢齊克齊包頭鎭大莊科張皋兄後營子巡檢五缺經吏部議覆以旣經改煩應照例於内地煩缺佐雜内酌定五缺改簡互換查普省佐雜各缺惟陽曲縣主簿太谷縣主簿陽曲縣典史三缺係屬煩缺其餘均係簡缺陽曲縣主簿管理渠堰水利太谷縣主簿分防要地陽曲縣典史經營省會監獄事極煩重勢難改簡且亦不足五缺之數實難抵換惟畢齊克齊等五缺分駐口外若不改煩仍復循資序補得人甚難實於邊外地方難期得力擬請均改爲煩要之缺請免其以内地煩缺改簡抵換嗣後遇有畢齊克齊等巡檢缺出請以内地實缺巡檢典史驛丞及候補巡檢從九品擇其人地相宜酌量請調請升請補試用人員如人地實在相需亦准一體試署其孤缺無缺人員仍不准借補以歸畫一而定限制據署布政使高崇基具詳請奏前來臣覆核所議酌定題調要缺及應題應調缺項與臣上年周歴口外所有各廳情形相符除將未盡事宜分别飭令辦理議覆外所有酌定歸化等七廳分别缺項及畢齊克齊等五巡檢改繁内地實無繁缺可以改簡互換緣由是否有當理合恭摺具奏伏乞皇太后皇上聖鑒勅部核覆施行謹奏軍機大臣奉旨吏部議奏欽此○○岑毓英片再臣前將瘴故各員弁兩次附片奏請勅部議卹在案兹據查有副將銜補用叅將王森遊擊銜補用都司俞愼脩補用守備楊廷標補用千總李文興梁厚發補用把總張大賓陳俊德范明魁劉榮元王喬保補用直隸州州判鍾振聲知州銜分省補用州判梁鴈川監生田德懋六品軍功黄玉堂馬有富均在關外防營染受烟瘴醫藥罔效先後在營瘴故據各統帶禀報前來臣伏查該故員等均出師關外勤勞日久因值烟瘴盛發先後染瘴身故深堪憫惻合無仰懇天恩賞准勅部將在營瘴故副將銜補用叅將王森等十五員名分别從優議卹以慰忠魂附片具陳伏乞聖鑒訓示謹奏軍機大臣奉旨王森等均着照所請交部分别從優議卹欽此○○潘霨片再准部咨嗣後道府州縣保歸候補班人員應於到省一年後察看考核分别補用等因歴經遵辦在案兹查有候補班補用知縣姚學濂試看一年期滿應行照章甄别據藩臬兩司詳請留省照例用前來臣詳加察看候補班補用知縣姚學濂精明幹練堪以知縣留於江西補用相應請旨留省照例補用謹會同署兩江總督曾國荃附片具奏伏乞聖鑒謹奉軍機大臣奉旨吏部知道欽此 
 
