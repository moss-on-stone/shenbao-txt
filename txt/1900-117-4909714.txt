# 1900 - 117 - 4909714

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尙往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[禁止習拳說]  
　　都會繁盛之區市廛喧囂之地擇一曠塲以繩爲界三五少年窄袖短衣或張空拳或持巨梃盤旋往復顧盼自豪塲外之圍而觀者如鷺翹如鶴企萬頭攅動聲喧若雷若是者謂之賣拳此輩大都來自北方流落江湖藉此獵取錢文以謀衣食閭巷無賴之好事者每從而附之攘臂軒眉自鳴豪俠惡俗漸染到處皆同嘗見某說部記蘇東坡與兄子由偶行衢市見賣卜者有内卦三爻外卦三爻之語而未有佳對一日遇習棒者自云身七尺離身七尺不覺相顧色喜以爲天然對偶可知此風自宋已然又考元吳自牧夢梁錄云角觝者相撲之異名又謂之爭交擇諸道州郡膂力高强天下無對者爭勝以爲雄偉觀此似亦賣拳之　而爲小說家打擂臺之所自出至明初相傳武當山僧及少林寺僧均以習拳隨太祖出載所向有功自後遂以拳藝名天下有内家外家之分此歴來習拳之大略也迨本朝定鼎中原以弧矢威天下一切雜藝屏斥必嚴嘗讀雍正五年十一月上諭云聞向來常有演習拳棒之人自號教師召誘徒衆鼓惑愚民此等多係遊手好閒不務本業之流而强悍少年從之學習廢弛營生之道羣居終日尙氣角勝以致賭博酗酒打降之類往往由此而起甚且有以行教爲名勾刼盜竊賊擾累地方者若言民間學習拳棒可以防身禦侮不知入果謹遵國法爲善良尙亷恥則盜賊之風盡息而鬥訟之累自消又何須拳棒以防身乎若使實有膂力勇健過人何不學習弓馬或就武科考試或投營伍食糧爲國家効力以圖榮身上進豈可私行教習誘惑小民耶著各省督撫轉飭地方官將拳棒一事嚴行禁止如有仍前自號教師及投教學習者卽行拿究庶遊手浮蕩之徒知所儆懼好勇鬥狠之習不至漸染而民俗自歸於謹厚矣聖訓煌煌薄海臣民宜無不同深懍惕乃邇者山東匪人創立義和拳名目招納羽黨展轉傳習謂學其拳者能使刀箭不入兵火不傷愚人惑於邪言相率奉若神明矜爲秘授若輩知民心之易搖也揭竿而起幾欲謀爲不軌幸大吏覺察尙早擒其魁桀解其脅從得以散處四方不致釀成大患惟根株未絶雖不敢顯　抗拒終難免暗中蔓延邇者直隷各屬莠民多聞風響應互爲聲援尤異者未及成丁之幼童亦三五成羣彼此傳習父兄之約束有所不遵官吏之究懲有所不畏至頑極劣殊不在情理之中竊謂方今時事艱危武備一事固係當務之急所患者勇於私鬥怯於公戰耳今旣不能禁其不習不若乘機而導凡有願習擊刺者均准報名官以兵法部勒之校其技藝之優劣以其名載之於籍令其無事則自衛桑梓有事則効力國家如是則少年喜事之徒身心有所檢束或不敢肆行無忌爲害閭閻若仍有頑梗不馴甘入迷途而不悔者禁令具在必當從嚴懲辦不宜稍示寛容或者懲勸兼施其燄可以稍遏否則北方風氣剛勁少年意興飛揚鬱之愈久者竊恐爲禍愈深也有地方之責者或亦以斯言爲可採也歟 
[本館接奉電音]  
　　昨日午前京師飛電傳來硃筆一道上諭一道敬謹譯登○四月初四日奉硃筆胡蕙馨補授兵科掌印給事中欽此同日奉上諭前因本年春間雨澤稀少疉派恭親王溥偉等虔誠祈禱現在節届立夏農田待澤尤殷朕心倍深焦盼允宜再行竭誠祈禱本月初六日著派恭親王溥偉虔詣大高殿恭代拈香覺生寺著派大阿哥溥儁時應宫著派貝勒載濂昭顯廟著派貝勒載潤宣仁廟著派貝子溥位凝和廟著派鎭國將軍載振同於是日分詣拈香以迓和甘欽此 
[英高礦約]  
　　廣州中西報云高麗政府准英議員摩根氏之請開采殷山金礦所訂章程照錄如下一礦地長日本六里闊日本四里二此礦限二年内開采自開采日起以二十五年爲期三將來開采礦產所獲餘利以二成五繳呈高麗政府每年分兩次上次定於六月三十號繳呈下次定於十二月三十一號繳呈 
[公司權利]  
　　香港循環日報云中國政府准京師福公司開采山西河南兩省礦產已二年於兹矣兹者倫敦各報登有公司所訂章程并備陳兩省中五金礦產之盛將來如何舉辦情形特節譯之曰頃公司中已預備英金一百五十四萬磅合華銀一千三百萬兩專在中國各省開辦礦務興造鐵路以及他項利益西歴一千八百九十八年五月十七號奉中國大皇帝批准許在山西河南兩省專開五金各礦以六十年爲限期先是一千八百七十年上海商務總會曾派一最著名之德國地理師前往查勘言及山西所出之煤可供地球上各國二千年之用鐵礦赤爲地球各國所無豫計將來所沾利益除鐵路之外煤鐵兩項每年約得英金一百二十五萬磅惟每百分中應歸華政府二十五分至所築鐵路爲將來載運礦產之用并可直接漢河以此觀之將來貿易之興不難翹首而待也 
[攷求日蝕]  
　　徐家匯匯報譯法國學問報云今年西歴五月二十八日卽華歴五月初一日太陽全蝕見於西班牙國路伊西盎埠及法屬都尼斯埠阿斐利加洲北境等處目下英京天文士已雇定輪舟俟届期前往測騐美　歴數家二人則先於二月初航海往法京折而至都尼斯埠豫期布置臺是翼得天學新理各國天文臺多至二百三十五處業經發電相約至期無論全蝕偏蝕均須詳察日旁有無星象并攷求日形凹凸不平究爲何質又恐蝕時雲霧障天不易窺見故約定分赴各方以期必有一方得窺全豹云 
[述萬國公會]  
　　徐家匯匯報云泰西各國凡舉一事每立公會以總其成議定章程俾各遵守庶事垂久遠不致廢於半途且不特各國有公會已也又有合天下萬國而成公會者此種萬國公會天下計共七類一郵政會二電報會三權量會四專利會五口稅會六鐵路會七阻奴會西歴一千八百七十四年各國始立郵政會於瑞士良以天下大國約五十餘魚雁傳書各行其法欲使關山無阻視天涯若比鄰誠非易事因立此會訂定章程使天下聯爲一氣每年 
 
 

Page 2

 
 
約費法銀十二萬五千佛郎克印有報紙陳說會中情景其　程除遞信外更代人匯寄銀錢派送報紙計一年中所遞信函報紙銀錢約共二百十八萬萬件由十一萬萬餘人所寄電報會於一千八百六十八年各國公議於奥京維也納與議者四十六國獲益者八百萬人所遞之電四萬萬件今會堂建於瑞士一千八百七十五年各國立權量會於法京巴黎斯德奥義比班葡俄美士丹銀瑞典瑙威瑞士委内瑞拉等國皆與焉普世權量各有不同交易往來易致差悮旣立此會而諸弊悉除矣邇來塞爾維亞羅馬尼英吉利日本墨西哥等國咸願用法之邁當亦足見四海同風之盛也專利會首重機器凡新得機器不許他人倣製一千八百八十三年設會於瑞士國中比丹班美意法日本瑞典瑙威瑞士葡荷巴西多明我等國皆與焉迨一千八百八十六年又議定凡文士之著有新書者他人不准翻刻牟利德比班法英意日士瑞士瑙威海以地摩那哥都尼斯等國皆與焉口稅會議定各國出入口稅創於一千八百九十年入會者共五十國將各國稅則刊印成書每年頒發一次每部九百頁上列英法德班意五國文字此會亦在比京一千八百九十年德法比意荷奥俄相約立會於瑞士國中詳求鐵路之法謂之鐵路會其宗旨蓋恐人故意擡價事不公平故立此會以劑之會中鐵路約十八萬七千法里是年又立阻奴會於比京因西人之畜奴者百般虐待怨氣莫伸故各國立會以阻之尤以不許購用黑奴爲要其所以立會於比京者因比屬剛果國購畜黑奴之風最甚自比廷發兵嚴禁後此風已稍衰創此舉者係樞機主教拉維日理氏曾遣其屬下教士至斐洲查察黑奴委曲向歐洲各國一一剖陳舌底翻瀾動人聞聽阻奴之會因此而成 
[秋審有期]  
　　姑蘇訪事友人云邇將舉行秋審大典先由各屬將應入秋審人犯一律解省本月初四日護理巡撫陸春江中丞牌示定於初六日早堂督同藩臬兩司提勘是亦明愼用刑之遺意也 
[備迓撫軍]  
　　姑蘇訪事友人云本月初三日官塲接得金陵電報悉正任兩江總督南洋通商大臣劉峴莊制軍回抵白門定於初四日接受關防署兩江總督鹿滋帥交卸後卽於初五日秉節赴滬江遄回江蘇巡撫本任屬下文武各官因飭辦差人役在胥門外官馬頭結綵懸燈預備一切府縣官更整備官舫以便届時出境恭迎 
[營口盜案]  
　　牛莊訪事友人云三月二十三日之夜二鼓後東營雙橋子路南某官土棧突來盜匪三人以購土爲名混入棧内旋出手槍禁喝將所存大土三十三包及小土數包洋銀若干劫去有一學徒潛至隔鄰德生堂藥店求救店中人見門外有數盜持槍把守不敢　其凶鋒任其從容逸去事後失主至附近營汛禀報營官立派馬隊出東門追緝盜黨見官兵逼近開槍抗拒究以衆寡不敵獲住三名送廳訊供學徒稱並非此案正盜然開槍拒捕亦决非善良也 
[寍陽患盜]  
　　香港循環日報云廣東新寗縣境海晏都西南界陽江恩平北界大隆岡東山等處背山面海久爲萑苻澤藪前數年大隆岡匪人刼局殺勇旋經局紳禀准前督憲譚宫保檄委潘軍門督兵剿辦禽獲匪人數十名去年又有匪人嘯聚陽江之東平恩平之大坑　處結盟拜會六月某日糾黨千百駕船二十餘艘劫掠甫草鄉三百餘家傷斃十餘命水師提督何軍門派撥輪船搜獲匪黨正法十數名復札飭赤溪協張協戎與上鹽巡檢王少尹澈底嚴查然過事優容未免貽縱虎還山之患局紳不服聯名禀請督撫憲札飭營縣按鄉勒交祗以營兵單弱不堪各匪遂依然嘯聚邇者大隆岡大坑等處時有拜會結盟四出刦掠之事自初春至今未及三閱月被劫之案已不下三四十起附近鄉人多有避地來省者未悉官斯土者亦有所聞見否也 
[洞悉民情]  
　　松江訪事友人云國家定例開設當鋪准按月取息二分松郡各當鋪前曾分别酌减以廣招徠至近年物力艱難勢難支拄以致全豐等鋪相繼閉門今春各當鋪執事人會議酌加冀免折閱然仍不敢過二分且將當本較多者略爲减讓世職徐安邦等惡之歴禀華婁兩縣署請飭仍照前章兩縣主尙未核示而張子虞太守已奉檄卜車徐等遂又聯名禀訴太守批示曰卷查各典當質衣飾等物每月取息二分以二十七個月爲滿係於光緒八年奉前督憲左定章通飭遵照嗣於十一年間經前藩憲李核減各屬典鋪質當贖期詳奉督撫憲批准仍以十八個月爲滿其二分之息並未議減來禀所稱歴來按照當本多寡分别取息乃該典商等自願减讓以廣招徠並非由官所定今典票加蓋紅戳當本五千以内仍照例取息二分不得謂之盤剝該職等率請示禁似未明悉例章惟現在民情困苦自應體恤該典商等能否照舊核减旣經華婁兩縣飭委典史分往勸諭候卽行縣查明妥爲辦理具覆察核黏批附典票兩帋揭還 
[火車防弊]  
　　京師訪事友人云自蘆保鐵路迤西築至煤礦後山中各煤廠紛紛移設馬家堡一帶迤今星羅棋布已多至三十餘家初各廠商與鐵路公司議定章程每車裝煤不得過三萬六千五百斤之數嗣廠商之貪小者私賂車夫偷加分量被公司中人窺破乃於今春正馬頭西首添設磅秤一架將運煤車逐一過榜然後放行其有多裝至四萬斤左右者槪予科罰以儆效尤 
[京師火警]  
　　京師訪事友人云一月二十五日之夜二鼓後突見西南方紅光燭天恍似赤城霞起知祝融氏方稅駕於此次日訪悉火起於馬家堡火車售票處後面蘆棚内是處多小本營生之輩忽遭禍變狼狽而逃各水會以遠隔城垣不能馳救致毗連六七十户霎時一炬成灰售票處賴有洋龍自衛故得巋然獨存 
[閩中火警]  
　　福州采訪友人云出南關三里許洋中亭口有某甲焉雛髮初燥卽隷名某菊部薰香薙面掠鬢畫眉妙舞清歌花嬌玉軟蓋燕蘭小譜中人也本月初一日其家忽肇火災一霎時卽蔓延至街心繡地錦天頓成瓦礫計上至新春典鋪下至某銅器店民居百數十户昔之衡宇相望者一變而爲艸蔓烟荒營弁某乙當赴救時竭力拉倒毗連之屋不虞磚石憑空壓下受傷而仆移時卽魂返夜臺甲亦遭此巨災心灰意倦不復能向棗花簾底唱于叔夜繡户傳嬌一曲令人眞個魂消矣惜哉 
[謀財害命]  
　　蕪湖訪事友人來函云數日前蕪邑南市某米行主梅啓發挈其年甫成丁之姪携帶匯票銀二百兩及洋銀八十元由無錫購麥而回行抵鎭江附日本大坂商船會社大井川丸泝江而上行至東西梁山相近頓忘慢藏誨盜之戒出銀票核算不知如何忽爲匪類所見糾集羽黨七八人詐稱失去洋銀匯票指梅行竊强肆搜索將梅所有攫取一空聲稱尙有贓物未獲遂曳梅至船頂猛刺一刀擲入江心以滅其口其姪年幼膽怯不敢聲張迨三月二十二日人井川丸抵埠卽回家報知其妻其妻痛夫慘死立卽乘肩輿至江口大坂商船會社出張所詢知一切然後奔赴蕪湖縣署喊寃縣主張大令准詞飭傳其姪詰訊一面會商緝捕綵勇管帶饒翼卿守戎查拿兇犯旋訪悉江口雞窩街後茅屋中有湖北人趙老福者向爲輪船竊賊窩頓之所因於是夜一點鐘時會同保甲　巡袁澤民少尹巡弁楊介帆叅戎假查夜爲名將前後門圍住搜獲著名積竊嚴祥李老么及趙弟老二檢得各種賊具曁匪黨在來隱語信函帶回縣署管押候訊其時趙臥病在牀經地保代爲籲恩姑准交保出外俟病痊備質特未知梅姓一案果卽若輩所爲否也或曰梅之投江實因所帶銀票被匪竊去怨恨交加出此下策二說未知孰是姑誌之以覘其後 
[潯郡官塲紀事]  
　　九江訪事友人云江西巡撫松鶴齡中丞之公子印光裕者由京南下三月二十四日附元和輪船抵潯陽文武印委各官咸至碼頭迎迓公子旋卽命駕登官舫用紫電官輪船帶赴省垣候定省之禮○三月二十四日德化縣應莘臣明府命駕至龍開河對岸官洲丈量地基薄暮始返 
 
 

Page 3

 
 
[漢陽樹色]  
　　漢口訪事友來函云鎭上保甲局租賃民房規模狹隘邇經上憲委員度地青林樓左近建造局屋大約日内卽須涓吉興工矣○前歲之冬漢上謠言四起謂林密山深之處時有會匪蠢動情形地方官思患預防征取商捐招募圑丁百二十名以資保衛兹者市廛安靖尨吠無驚當事者遂擬將此項圑丁一律裁撤○近來泰西各國均在漢口開闢租界俾携貲營運者于此受廛其英法俄德比日六國互市塲以燮昌火柴公司地基爲界限過此則爲將來各國公共租界直逹盛家磯水口計長三千餘里蘆漢鐵路亦於此發軔蔓草荒烟之地驟變而富麗繁華有心人追念疇曩蓋不勝滄海桑田之感矣○上月二十五六七三日爲寓漢西商賽馬之期時適天公做美大放晴光以是鬢影衣香如雲如水有欲入賽馬廳一恢眼界者納小銀錢兩角則旣有坐位并設茗點餉之否則户外徘徊終未能得門而入也 
[白下餞春]  
　　金陵訪事友人云下關祗招商局設有躉船人皆稱便近以彼處闢爲租界怡和太古兩公司遂次第接踵而起然他行則尙付闕如也本月之初英商麥邊洋行經理西人偕買辦某甲來此擇地設立馬頭聞所購躉船將次到埠從此歌利涉者均得從容誕登彼岸不致憾抱向隅豈不快哉○本月某日午前九點鐘時有奥國白色雙烟囱之兵輪船一艘駛抵下關停泊不知有何事故也○威士小輪船往來寗鎭已數月於兹生涯尙稱不惡不料本月某日由鎭江駛至十二圩左近機器忽損全船雖未傾覆而艙中之水已汨汨而來江天漭瀁之中忽逢險境搭客皆倉皇無措動魄驚心後經附近救生紅船渡登彼岸始獲安全 
[上海官塲紀事]  
　　上海縣縣丞劉耀庭二尹三年期滿捐升知縣理應禀請開缺請咨入部引見歸知縣班在省候補兹已禀請縣主戴子邁明府據情申詳上憲核示矣○前日爲前華亭縣王緯辰大令續娶吉期本城文武各官均赴南市大令公館中道賀昨王大令命駕進城遍赴各當道處謝步至縣署時戴大令飭家丁擋駕○昨日江蘇撫標中軍叅將仉叅戎志鵬因公來滬命駕進城赴各衙門拜謁至縣署時戴大令飭家丁擋駕 
[憲節將臨]  
　　昨日上海縣署接奉金陵來電悉署理兩江總督兼南洋通商大臣鹿滋帥交卸篆務仍回江蘇巡撫本任日内將次過申署理縣篆之戴子邁明府立飭辦差人役預備供張以便郊迎 
[上忙折徵]  
　　昨日署江蘇藩司吳仲懌方伯札行上海縣署内開去歲秋收歉薄今年上忙錢糧槪以八折徵收以示體恤縣主戴子邁明府披閱之餘飭卽遵照辦理 
[法員回國]  
　　法總領事署繙譯官何世剛君邇已任滿禀請回國完姻寓滬官商次第設筵祖餞迨前晚附法公司某輪船起程繼其任者爲裴君業已航海來滬下期卽當會同讞員朱森庭明府訊判各案矣 
[暫停讞政]  
　　昨禮拜四爲法界公堂訊案之期適何繙譯任滿回國由總領事飭知捕房並遺丁禀請讞員朱森庭明府暫停訊案一期俟新任裴繙譯到堂會鞫 
[春賽一志]  
　　昨爲春季賽馬之第一日第一次十五馬共賽順全隆洋人首到第二次六馬共賽祥茂洋人首到第三次十七馬共賽順全隆洋人首到第四次五馬共賽洋人榜首到第五次九馬共賽禮和洋行寫字洋人首到第六次七馬共賽工部局洋人首到第七次十馬共賽禮和洋行寫字洋人首到第八次十馬共賽祥茂洋人首到第九次十四馬共賽洋人榜首到第十次十二馬共賽祥茂洋人首到當第七次互賽時有一洋人控勒不住顚墮塵埃中狼狽而回受傷頗重 
[上海巡局紀事]  
　　前日崇明人陳根郎携一蒲包在南市董家渡馬路中徘徊四顧某汛捕見而疑之及解視則纍纍者皆槍彈也爰卽拘解二十三七鋪巡防局局員盛雨村二尹升堂研訊陳供此項槍彈小的竊自某營叩求恩赦二尹判責三百板備函移送上海縣署請縣主戴子邁明府訊懲○虹口人顧雲全前將祖遺田單一紙計地三分有奇抵與北市某酒館主得洋銀三十二元旣而由其友王永林代爲贖取轉抵與南市秦長順雞鴨行主得洋銀二百元分給顧五十元日前顧將地售歸吳小弟議定價值三百餘元及向王索取田單王無計可施祗得浼同業人與顧商量各備洋銀一百元向長順行贖出顧不允控諸二十三七鋪巡防局局員邱友林二尹飭地甲帶出向長順行主商勸如不妥洽移縣訊供○川沙人郭金華以販柴爲業僑居南馬頭平安街前日清晨啓户忽見門前遺有木一株正驚異間卽有薛家浜口某木行出店人來指郭竊取郭不甘被誣投二十三七鋪巡防局控訴 
[南市捕房紀事]  
　　船户楊萬昌前欠邱立良洋銀三元昨日途遇向索不還因之扭至捕房聲訴捕頭令一併押候解送馬路工程局禀請總辦程雨村大令研訊○前晚小船户奚根壽糾集多人至大碼頭王阿順所駕米船上自稱捉差將船駛至中流玉駭極狂呼各鄰船户聞之將奚扭送捕房次日復由水巡丁拘獲同黨王洪寳秦海潮捕頭令一併押候解送工程局禀請程大令訊辦○浙江海運滬局總辦因船户俞新庭龔長林盜賣糧米拘送捕房請爲寄押捕頭允之 
[法租界捕房紀事]  
　　某號華捕落班後散步途中衣袋内儲有洋銀一枚不隄防被綹手所竊幸得當塲拘獲送入捕房捕頭命押候堂期解請讞員朱森庭明府訊明核辦○扒手某甲攫取某姓女孩銀臂釧一雙報捕後經某包探查獲人贓送入捕房捕頭研問之下知在城中犯事因令解送總巡局禀請懲辦 
[美租界捕房紀事]  
　　前日之晚偷兒李阿大混入虹口某姓家竊取衣服適爲某包探所見拘入捕房捕頭令押候解送公堂稟請讞員翁笠漁直刺訊辦○昨日跑灘賊某甲混入外虹口某馬頭貨棧中竊取所儲舊鐵適爲管門之印度人所見扭入捕房捕頭令押候解送公堂禀請懲辦 
[崇明水災求振公啓]  
　　謹啓者竊惟木穰金饑天運尙留缺陷堯水湯旱聖世不免凶荒是以乞糴汛舟左氏嘉其義冡袂輯屨檀弓狀其哀蓋推胞與之　孰非同體而論濟世之博端賴衆擎邑地濵江海土盡塗泥每當雨伯揚威黃龍壤　若值陽候作怒白馬潮奔久居飢溺之中實鮮蓋藏之積然未有如楊家惠安永豐永昌四沙今日之奇災也四沙者素號水鄉渾如釜底自去歲先以淫雨繼以暴潮决溢之廣由東至北停瀦之久歴秋租春人登鄭俠之圖路少黔敖之食縱横綿百廿里榆不生皮凍餒及十萬人菜皆同色固已羅雀掘鼠懸磬一空哀雁嗷鴻飄蓬四散矣又况朱晦翁之社積蓄無多耿壽昌倉蠲施易盡杯水救火子輿氏有明言木酪充腸莽大夫非善策將欲同登之袵席所期慨助於紳商或頒米帖或濟麥舟或岳王薈之私財或效李悝之平糶一錢之贈積少成多半菽之分因飢易食人情好善乞　力以輸金天道巧還等爲功於種玉聽飢烏而動念矧屬流民見涸鮒而傷心况吾同類倘蒙惠濟請列台銜崇邑同人馮泰松黃清憲張應曦王誠龔慶咸周鼎銘馮誦清施啓華華承恩孫培元龔其賢沈應熊張模施啓宇施樑王清穆龔其宰周鼎泉龔榮梓蔡崑錫施李華咎夢熊馮芳鄹王清水等公啓附啓者崇邑四沙民被水情形先經估客述聞業已粗知崖峈兹讀各善紳乞振公函備悉沈災甚重民嘆其思益爲之酸鼻不置攷沙洲爲海濵至瘠之區且又與滬相違咫尺揆諸救災恤鄰之誼實難袖手作壁上觀爰集同人代呼將伯　定由各振所添收崇明水災捐欵按批登報布聞雖事經數見滿志尙待躊躇而善具生初聞風定能興起仁人君子幸垂鑒焉倘蒙賜捐乞交三馬路申報館盆湯弄絲業會館六馬路仁濟善堂[  籌振同人席裕福朱佩珍施則敬等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　昔年有胡濟川者控兒子岑芝違忤不遵訓誨經前縣主訊明口供發押改過局二年刻由駐局委員陳二尹查知押期届滿昨日派家丁解回縣署戴子邁明府諭令暫收待質所俟訊明核奪○前有陳增瑞者控木作頭唐承榮造屋佔地經戴明府訊明諭令公差押拆唐抗不遵斷公差據情禀覆明府正擬飭提究辦唐忽投道轅控稱此事係十圖地保夥役陳錫忠因索借不遂唆使陳增瑞涉訟等情蘇松太兵備道憲余晉珊觀察批飭上海縣傳齊原中人等秉公復訊詳核明府奉到札文業已飭差拘提質訊矣○前者滬北錫金公所左近吳姓家盜劫案内緝獲正盜于盛春等訊實解省過堂勘訊邇者于犯在省患病倒斃獄中由署臬司朱竹石廉訪札知戴明府備案存查○前晚東街某靴底作主婦朱方氏倩人舁受傷之王長林沈兆元請騐襄讞委員吳明府升堂研訊十五鋪地甲張榮禀稱王沈均朱方氏之夥不知因何持刃互砍朱方氏供稱小婦人係丹徒縣人年四十九歲夫故已歴三年今日王沈兩夥彼此口角邀小婦人到茶館爲之評斷行至中途沈手持廚刀將王猛砍一下旋又自劙受傷王供稱小的年二十有三如皋縣人沈無端將小的砍傷明府詰以究竟因何起釁王支吾其詞沈供朱方氏有一女年已逾笄王時向調戲屢被小的申斥因之懷恨糾人向小的詐訛洋銀五元并持利刃猛砍小的奪刀回砍一下明府飭仵役騐得王左額刀傷甚重沈額上及左臂雖有兩傷無甚緊要遂飭遂王至仁濟醫館醫治責令沈具保辜結交差看管俟王傷痊再核○二十三七鋪巡防局員某君函送張正南到縣以其竊取棍彈二十餘斤請爲嚴辦吳明府研訊之下張供稱小的偶至某處空屋内見有槍彈一堆因之貪小拾取明府喝責一百板收押候查 
[英美租界晚堂瑣案]  
　　前者俞小貴以陳金滿等吞没賠欵投蘇松太兵備道轅上控道憲余晉珊觀察批飭讞員翁笠漁直刺訊結前晚直刺倩襄讞委員張柄樞司馬研訊俞供稱小的係浙江定海人向開泥沙作去夏四月雇駁船户施西安陳順成李阿珍等裝泥沙至美孚馬頭忽被愛利根輪船撞沈施等倩陳金滿延律師威金生向英領事署控追當時小的曾墊訟費銀一百五十兩嗣經估價賠銀除一切費用外凈得洋銀五百元陳擅自分派小的所墊之欵置若罔聞是以心不能甘叩求追繳陳金滿供小的所得賠欵洋銀五百元除去付給船廠五十九元尙剩四百四十一元均被各船户取去俞所墊訟費實因各船户不肯攤賠並非小的吞没求鑒李阿珍陳順成同供俞所墊訟費由施收去小的等均不知情今所賠者原係船價小的等各得洋銀五十四元司馬察閱所呈英領事署所開之單明係船貨並賠所墊訟費亦應在内著各船户照股均派遂將陳等暫行交保出外候補提施等訊核○王阿三控韓和尙拐賣女兒直刺倩張司馬研訊王供小的之女年甫九歲二月初二日忽然失去至前日經人告知被韓與同黨吳松濤拐賣後因分贓不匀扭入捕房是以投案求究韓供王女實被吳串同封阿孟賣與嘉定南門外馬六鎭某姓家得身價洋銀十七元小的向分餘潤反誣小的拐賣扭入捕房封現居車家橋叩求明察司馬著掌頰二百下押候補提吳封覆訊核辦 
[英美租界公堂瑣案]  
　　積竊張阿根沈子卿串竊張雲卿家絨毯等物報捕後經包探趙銀河緝獲人贓昨晨送案請究張雲卿投案領贓張阿根供小的係通州人沈子卿供小的係寳山縣人旋又同稱小的等自知不合叩乞恩寛讞員翁笠漁直刺商之白繙譯官判將張責三百板沈責二百板分别遞解回籍○包探石金榮拘解張金甫到案禀稱此人深夜闖入比鄰龔陳氏臥室圖姦氏喚同鄰人扭入捕房今者捕頭倩小的送請究辦龔陳氏投案歴訴情形張供小的係寗波府屬某縣人安分營生不敢滋事突遭誣指尙求明察直刺判責三百板遞解回籍○包探竇如海拘解徐雨根到案稟稱此人冐他人之名至王有山所開柴行騙取木柴九十捆除已付洋銀三十二元外尙少三十三元報捕後經小的緝獲送案請追王投案供稱小的與徐素不相識不圖其冐稱素有往來之某號中人致被欠去柴價洋銀三十三元求恩追繳徐供欠數相符小的卽擬歸還並非有心誆騙求鑒直刺予限十日將欠欵如數繳呈○五百零七號華捕解送王維良到案禀稱此人向黃昌海索取欠欵肆意兇毆由黃報知捕房捕頭令小的拘送請究黃投案申訴前情王供小的向黃索逋黃非惟不還反出言不遜故與爭論尙乞恩施直刺判責一百板○四百五十四號華捕拘解小工楊友仁王阿四到案禀稱伊等二人串竊公和祥馬頭棧内所儲舊鐵經小的拘獲送究公和祥管事人某甲投案請辦楊王同供小的等偶然拾取爛鐵並非慣操掏摸生涯叩求恩典直刺判令各責五十板 
[美租界醫院紀事]  
　　昨日外虹口某機器廠甯波工匠周錫田偶不經心被機器軋傷其臂立時血湧如泉經人舁送同仁醫院求治未知能免殘廢否○前晚江北某氏婦偶與藁砧口角略遭屈辱忿不欲生潛購紫霞膏吞服旋經家人察悉舁送同仁醫院求治幸受毒未深用藥灌之得卽吐出而愈 
[三月分教職單]  
　　正諭直隸新城李澤沛深州吉林五常廳李恩瑞正白漢江蘇太倉朱葆時常州山東東平孔廣海兗州福建長汀黃筠年福州江西進賢吳毓麟南安廣西東蘭覃先澄潯州四川漢州林中鳳瀘州俱舉訓導直隷平鄉曹榮紳順天歲山西偏關楊聲振平定河南内黃史金聲南陽廣東臨高羅家澐廣州廣西貴縣張之華桂林靈川潘毓華梧州俱舉廣西恭城張鵬振潯州挨四川馬邊王念貽重慶挨復諭江蘇如皋張彥昭常州舉山東武城韓建功萊州海豐齊耀臨清山西沁水王景漢太原俱禀河南輝縣王定鋆陜州附陜西城固穆向榮同州附浙江孝豐王鉅韶台州拔常山楊山立湖州廪廣東新興陳廷槐廣州副四川大竹葉田嘉定附隆昌曹兆蘭成都廪復訓直隷鹽山劉步瀛冀州廪江蘇江寗韓掄元鎭江拔江陰周朝升江寗歲江蘇震澤夏子沐常州甘肅寍夏府徐兆魁西寍浙江烏程張錫藩寗波廣西思恩府劉耀奎桂林四川漢州曾克欽綿州俱廪湖南荼陵州張樹榮郴州附 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年三月二十六日京報全錄]  
　　宫門抄○諭旨三道錄前○江寗將軍崇奏爲旗營捷勝練軍籌欵擇地修築營壘摺○兼滇督丁奏爲揀員請補夷疆要缺同知摺○鄂撫于奏特叅陽奉陰違之釐局委員請旨革職查辦片○署江督鹿等奏爲查明江寗蘇州二藩司庫解收地丁錢糧數目比較贏餘摺○又奏爲紳士急公好義據實奏聞片○三月二十六日户部通政司詹事府廂白旗值日無引見○李端遇續假二十日○榮銓恩隆趙文粹預備召見○召見軍機榮銓恩隆趙文粹○○江寗將軍臣崇善頭品頂戴署理兩江總督江蘇巡撫臣鹿傳霖跪奏爲旗營捷勝練軍擇地籌欵修築營壘恭摺會陳仰祈聖鑒事竊前奉諭旨挑練旗兵業經臣崇善將京江兩防先後成軍日期奏報在案伏查駐防旗兵旣奉特旨挑練自應仿照練軍章程一體擇要立營按期操練現經相度地勢江寗則於太平門内鎭江則於北門外勘定寛敞之區安營内住宿不許私自出營庶可杜流弊而資操練惟是此次修築營壘添製旗幟號衣等項必須添籌欵項辦　節經飭令管帶各官核實勘估據稱每營需欵三千六七百兩爲數較多爲此欵項支絀之際自應力求撙節臣等往返咨商飭據支應局司道詳請援照各防營每營酌量籌給開辦經費銀二千五百兩撙節支銷如有不敷由臣崇善再行設法籌備以期早立營壘而勤練習所有捷勝練軍擇地修營添籌用欵緣由謹合詞恭摺具陳伏乞皇太后皇上聖鑒謹奏奉硃批知道了仍著核實撙節開支毋任虚糜餉項欽此○○兼署雲貴總督雲南巡撫臣丁振鐸跪奏爲揀員請補夷疆要缺同知以裨地方恭摺具陳仰祈聖鑒事竊查准補龍陵同知熙珍於光緒二十五年十二月二十五日在省寓聞電丁母憂當經具題開缺聲明所遺同知係夷疆題調要缺例應由外揀選調補照例以該員丁憂本日作爲開缺日期歸於十二月底截缺係夷疆題調要缺毋庸掣簽業將截缺日期咨部在案查定例道府同知直隸州如係奉旨命往或督撫題明留於該省候補者無論應題應調應選之缺令該督撫酌量才具擇其人地相宜者悉准補用等語今龍陵同知地處極邊界連緬甸漢夷雜處政務殷繁現值劃分疆界將來防務商務以及籌辦交涉善後一切事宜在在均關緊要非精明幹練熟習邊地夷情之員不足以資治理臣督飭藩臬兩司于通省應調應升人員内逐加遴選非現居要缺卽人地未宜實無合例堪以升調之員亦無記名分發人員惟于應補人員内查有軍功保舉候補班遇缺先補用同知夏聲曦年四十六歲湖南長沙府善化縣人由監生在滇捐局報捐同知不論雙單月指發湖北試用光緒十年五月投効越南軍營奏請留營差遣委用是年九月二十三日奉旨著准其留於雲南差遣委用欽此隨同官軍攻克宣光臨洮等處大獲勝仗在事尤爲出力保奏十一年五月十五日奉上諭留滇差委指分湖北試用同知夏聲曦著仍以本班留滇歸候補班遇缺前先補用俟補缺後再行送部引見並賞戴花翎欽此奉部議駁令查明何員何項勞縷覆奏到日再行分别核辦等因當經查明覆奏經吏部核明所請奬叙與奏定章程相符應卽欽遵註册十一年十二月十七日具奏奉旨依議欽此是年七月十四日接到部文作爲到省日期試用期滿甄别留省補用歴委代理晉寗州知州署理永平縣知縣嗣因丁憂請咨回籍守制服滿起復於十九年七月十八日回省委署宣威州知州二十五年二月復委署蒙化直隷同知據署雲南布政使林紹年按察使鄒馨蘭以該員年力壯强辦事幹練請以補授龍陵同知實屬人地相宜洵堪勝任與例亦符等情詳請具奏前來臣覆查該員夏聲曦年强才練治理勤求合無仰懇天恩俯念員缺緊要准以夏聲曦補授龍陵同知實於地方有裨應俟接奉部覆卽行給咨送部引見恭候欽定所有揀員請補夷疆要缺同知緣由謹恭摺具陳伏乞皇上聖鑒飭部議覆施行再雲南巡撫係臣本任毋庸列銜合併聲明謹奏奉硃批吏部議奏欽此○○于蔭霖片再鄂省整頓釐金剔除中飽臣飭在事各員將從前積弊和盤托出至再至三仍有不實不盡正在嚴飭查明尙未一律具覆曾經附奏陳明在案兹查有委辦樊口釐局試用知府丁柔克寳塔洲釐局大挑知縣劉震嶽疉經札飭乃該員等陽奉陰違先後開呈收支數目或巧於掩飾或妄立名目與委查多有不符且甚懸絶現值嚴飭核辦之際若不認眞追究勢必相率徇隱終難剔除病根相應請旨將試用知府丁柔克大挑知縣劉震嶽均暫行革職聽候查辦以資整頓而儆混朦謹會同湖廣總督臣張之洞附片據實具陳伏乞聖鑒施行謹奏奉硃批丁柔克劉震嶽均著暫行革職聽候查辦欽此○○頭品頂戴署理兩江總督江蘇巡撫臣鹿傳霖二品銜護理江蘇巡撫按察使臣陸元鼎跪奏爲查明江寗蘇州藩司庫光緒二十五年分解收地丁錢糧數目開具比較清單恭摺仰祈聖鑒事竊准户部咨同治八年二月初五日奏奉上諭户部奏請飭各省整頓丁漕按限奏報著自同治八年爲始督飭藩司將全完一年上下兩忙徵收丁漕各實數及上届徵收總數開具比較清單詳明專案奏報統限各該年年底出奏以備稽考欽此當經轉行欽遵辦理嗣因各屬徵解銀兩須至年底始能截清當年難以赶辦咨部定限於次年二月内開單奏報業將解收數目按年具陳至光緒二十四年分止在案兹據江寗布政使恩壽署蘇州布政使吳重憙等查明光緒二十五年分應解地丁江寗藩司庫共收銀三十九萬一百四十六兩零蘇州藩庫除清賦案内增徵銀兩另行專案造報外所有各屬解收地丁共收銀七十三萬一千八百七十一兩零開具經徵各屬比較清單詳請具奏前來臣等復加查核統計江寗蘇州兩藩司庫光緒二十五年共解收地丁銀一百一十二萬二千一十八兩零江寗等屬比較光緒二十二二十三二十四等年分收數均屬有盈蘇州等屬比較光緒二十二二十三年有盈比較二十四年分收數稍有短絀至各屬解司地丁係截至光緒二十五年年底爲止如數目稍有叅差將來歸於奏銷案内更正造報相應開具比較清單恭摺具奏伏乞皇太后皇上聖鑒勅部查核施行謹奏奉硃批户部知道單併發欽此○○鹿傳霖等片再據中書科中書銜附貢生潘紹騮等禀稱故高祖三品贈職潘元正質直好義濟急救危於乾隆已亥年捐助本省災振奉旨旌表光緒十年浙省被水成災紹騮仰承故曾祖三品贈職潘文斗故祖三品贈職潘師籧累代好善捐助棉衣一千套經前浙江巡撫循例題旌建坊職等伯高祖潘炬執曾于混堂巷地方創立義莊養贍貧族時高祖元正以限於力僅置祭田五十畝用爲本支祭掃子孫積畜餘資陸續添置自乾隆四十五年起至光緒二十五年止積有不等則田一千七百二十四畝四分一釐三毫紹騮又添置田三百三十一畝二分并計田二千五十五畝六分一厘三毫共絶契價銀一萬四千三百三十一兩兹於坐落省城水門橋地方祖遣房屋一所添立新莊歲收田租除完賦祭埽莊中公用外餘悉 
贍濟族中孤寡貧乏以副先人睦族敦宗之意不敢再邀曠典第事關本支資賴誠恐日久廢墜呈由署蘇藩司吳重憙詳請奏咨立案前來伏查該職員潘紹騮等仰承先志篤念宗支積置膏腴俾資贍養洵屬孝思弗匱敦睦可風旣據聲稱不敢邀奬相應請旨勅部立案施行除飭司核塡印帖給執並將送到田號莊規各册結咨移部科備案曁鈔奏咨明禮部查照外理合附片具陳伏乞聖鑒訓示謹奏奉硃批禮部知道欽此 
 
 

Page 16

 
 
[光緒二十六年三月二十七日京報全錄]  
　　宫門抄○鄂撫于奏遴員接署知府片○四川礦務大臣李奏爲到川入局辦事摺○齊撫袁奏爲挑濬北運河估需經費數目摺○又奏辦理濵州决口急振接放普振緣由片○又奏爲撫恤江北回空守凍漕船片○又奏江北漕船全數空回片○粤督李奏爲遴員署理知縣片○三月二十七日禮部宗人府欽天監廂紅旗值日無引見○溥公假滿請安並謝加級恩○奕功榮惠各假滿請安○廣忠謝加級恩○貽榖謝授少詹事恩○那王請假十五日○順王請假十日○效曾錫麟崔鼎預備召見○召見軍機效曾錫麟崔鼎○○于蔭霖片再武昌府知府逢潤古旣經檄委署理湖北鹽法武昌道篆務所遺武昌府知府篆務亟應委員接署以重職守查有漢陽府知府余肇康精明强幹聽斷勤敏堪以調署遞遺漢陽府知府篆務查有現署德安府事請補斯缺之補用知府施紀雲才具優長辦事諳練堪以調署遞遣德安知府篆務查有候補班補用知府廖正善心地明白局度安詳堪以署理據湖北布政使瞿廷韶署按察使孟繼壎會詳前來除檄飭遵照外理合會同湖廣總督臣張之洞附片具陳伏乞聖鑒謹奏奉硃批吏部知道欽此○○頭品頂戴三品卿銜督辦四川礦務商務大臣臣李徵庸跪奏爲具報微臣到川入局日期恭摺上陳仰祈聖鑒事竊臣前奉恩命專充督辦四川礦務商務大臣准其專摺奏事曾具摺叩謝天恩及報明開用關防日期在案隨由水陸入川於光緒二十六年正月二十四日到省督臣奎俊於二月初八日咨送礦務商務文卷前來當經接收入局任事伏念臣本川中下士知識毫無以至愚極拙之身膺至重極難之事旣華洋之交涉復風氣之未開受命以來夙夜祗懼幸督臣公忠清亮細密寛宏當此時事多艱但有裨於國計民生者無不體察情形斟酌盡善臣惟有隨時隨事會商督臣裨有遺循免滋隕越冀仰答高厚鴻慈於萬一除以後遇有礦務商務事宜應與督臣會商聯銜具奏外合將到川入局任事日期謹恭摺具陳伏乞皇太后皇上聖鑒謹奏奉硃批知道了欽此○○山東巡撫臣袁世凱跪奏爲遵旨挑濬北運河以利漕行估需經費數目恭摺仰祈聖鑒事竊查本年江北起運光緒二十五年分漕糧十三萬六千三百七十餘石經署理兩江督臣鹿傳霖等奏奉諭旨南漕關繫緊要上年運船來回均極阻滯此次漕船經行河道必須預行疏濬方能迅速抵通著任過鎔袁世凱嚴飭該管河道各員認眞挑濬務期一律深通堤堰閘壩分别堵修堅整隨時體察情形妥籌辦法不准虚應故事敷衍塞責倘臨時再有意外阻格惟承辦之員是問等因欽此除南路運河仍歸河臣經理外所有陶城埠迤北河道遵卽由臣派委東昌府知府洪用舟切實勘辦去後兹據禀稱北運河自陶城埠口門起至臨清州箝口壩止綿長二百餘里歴年借黃濟運水過沙停幾同平陸陶城埠口門以内爲全河咽喉積沙最厚攔黃壩及東西裹頭半多朽蟄口外之魚鱗掃口内兩岸之護沿掃因去冬凌汛撞齧坍塌幾盡迤東之支河黃水倒灌亦半淤平均須撥盡浮沙加深挑挖掃壩則廂築堅整隄堰亦培厚加高其口門以下東阿縣之章橋新閘陽谷縣之阿城七級聊城縣之周家店李海務等處地據上游灘嘴林立沿河民堰尤屬卑薄殘缺必須實力挑培雖堂邑博平清平境内受淤稍輕而臨清之雷神廟箝口壩内外則又恒爲衛水頂托黃淤壅塞歇馬亭轉筒亦多損壞更須一律挑挖廂培逐叚勘估濬築兼施值此銀價減落料物昻貴竭力撙節共需土方工料銀四萬九千九百三十九兩二錢三分九釐减平在内造具估册呈請核辦前來臣查該府所擬辦法並估需經費銀數尙稱精覈應照歴辦成案飭由藩司籌欵給領責成該府督率印委各員赶緊興工認眞挑築限於漕船未到以前一律竣事不准草率偷减致誤漕行仍俟工竣造册報銷除咨部查照外所有估挑北運河經費數目緣由理合恭摺具陳伏乞皇太后皇上聖鑒訓示謹硃批該部知道欽此○○袁世凱片再本年凌汛濵州境内張肖堂家漫溢成災據該叚河防員弁禀稱浸水經過濵州惠民陽信利津霑化五州縣由浲河入海臣以救飢拯溺難緩須臾卽飭振撫局司道遴委多員携帶賑欵棉衣分投散放兹據該印委各員先後查明禀報當張肖堂家未經漫溢之先南岸張龍岡等處氷凌壅積冲刷隄垻濵州蒲台兩州縣村莊多被淹浸旋以北岸失事水卽掣退而北岸災情以濵州爲最重利津次之霑化又次之惠民陽信兩縣幸未成災方口門漫溢之始建瓴而下附近村莊正當其衝因逃避不及致有淹斃人口其房屋倒塌資糧漂没尤難數計情形極爲可憫經該員等雇備船筏各携錢文棉衣饝餅席片分赴災區妥爲振恤統計應振處所蒲台共十二村莊濵州共六百二村莊利津共一百六十四村莊霑化共六十九村莊陸續解濟棉衣二萬三千件振銀八萬三千兩臣倡捐廉銀一千兩曁印委各員捐欵尙不在内查凌汛漫溢勢驟力猛猝不及防較之伏秋潰决情形更慘此次急賑之後卽接放普賑以昏墊之餘生沐施濟之實惠無不感戴皇仁臣復遴派知府大員督同查勘以期無遺無濫除咨部查照外理合附片具陳伏乞聖鑒謹奏奉硃批該部知道欽此○○袁世凱片再上年在東守凍之江北漕船成暮天寒覊滯他鄉情殊可憫當由押空委員在東借欵照章撫恤臣復飭由東昌府知府洪用舟查察情形除力能敷衍者不復加撫外計有極貧船二百三十六隻查照成案每船加撫京錢十千共放京錢二千三百六十千按照時價合庫平銀九百六十七兩二錢一分三厘此爲東省加撫之欵卽在振撫局振欵項下動支已由東昌府知府洪用舟領回查放完竣又光緒二十四年冬江北回空漕船在南運河守凍曾經前撫臣張汝梅飭由運河道照章加撫當由運河道借撥欵項散放共用庫平銀九百九兩九錢七分五厘近始由振撫局查明撥還據賑撫局振捐局司道一併詳請奏咨前來除咨部查照外所有加撥江北回空守凍船户銀數理合附片具陳伏乞聖鑒訓示謹奏奉硃批户部知道欽此○○袁世凱片再上年江北回空漕船直至十一月初十以後始由衛入運當卽堵合箝口大壩開通紅廂壩縴挽前進自臨清至李海務水勢雖淺而節節赶築艄後壩尙可接濟浮送惟自周家店至臨黃壩河身最爲高仰歴年皆借掛劍台坡水接濟去年秋旱坡水無存惟有借黃濟運正在籌畫催䟎而時過冬至二十五六等日連宵大雪河水已氷始猶打凌推行繼遂堅阻祗得在北運河守凍各船苦累經押空委員撫恤一次臣復在振欵項下撥銀擇尤加撫並飭地方官於撫恤之中嚴爲彈壓船尺水手人等均尙安靜今春冰泮赶卽䟎行蓄水壩艄後壩前後間築套塘灌送挽過李海務正苦淺阻適二月初七日黃水陡長二尺當啓臨黃大壩導引入運各船迎溜上駛銜稽渡黃南下尙不悮接運新漕據原辦北運河工程前署東昌府現任兗州府知府王蘂修禀報前來除飭將用過經費核實造銷外所有江北回空漕船全數出運新漕渡黃緣由理合附片具陳伏乞聖鑒謹奏奉硃批户部知道欽此○○李鴻章片再清遠縣知縣魏學恒撤任奏叅革職所遺清遠縣知縣篆務應行委員接署查有文昌縣知縣劉曾枚心細才明辦事勤愼堪以調署該員文昌縣任内並無盜劫已起四叅之案據藩臬兩司會詳前來除檄飭遵照外臣等謹合詞附片具奏伏乞聖鑒謹奏奉硃批吏部知道欽此 
 
