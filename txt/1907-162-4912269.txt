# 1907 - 162 - 4912269

 

Page 1

 
 
   
 
 

Page 2

 
 
[今日本報目錄]  
　　第一張上諭論說專電日下近聞緊要新聞本埠要聞 
　　第二張要摺（法部奏陳酌擬司法權限摺）各界新聞惠州通 
信各業行情表 
　　第三張小說（殺婦奇寃）國外新聞本埠新聞訟案來件 
賑務 
上諭 
[五月初七日奉]  
　　上諭惲毓鼎奏參瞿鴻禨暗通報館授意言官各節著交孫家鼐鐵良秉公查明據實覆奏欽此同日奉 
　　硃諭惲毓鼎奏叅樞臣懷私挾詐請予罷斥一摺據稱協辦大學士外務部尚書軍機大臣瞿鴻禨暗通報館授意言官隂結外援分布黨羽余肇康於刑律素未嫺習因案降調久與該大臣兒女親家託法部保授丞叅等語瞿鴻禨久任樞垣應如何竭忠報稱頻年屢被參劾朝廷曲予寛容猶復不知謹慎所稱竊權結黨保守祿位各節姑免深究余肇康前在江西按察司使任内因案獲咎爲時未久雖經法部保授丞參該大臣身任樞臣並未據實奏陳顯係有心廻護實屬徇私溺職法部左叅議余肇康著卽行革職瞿鴻禨著開缺回籍以示薄懲欽此同日奉 
旨江寗副都統著雙福補授欽此 
選論 
[論改外官制當注重親民之官]  
　　中國官制之腐敗冗雜夫人能言之矣腐敗冗雜而不改絃更張弊將至於全體癱奐筋絡不靈雖有善政良法亦不能調理矣兩宫知其然也故於五大臣歸國之後亟亟然先以改官制爲起點斯誠舊命維新之日千載一時之會也近者内官制之改革巳見實行外省官制不久亦將宣布不佞於是竊不能無言焉考之會典内外文武共二萬七千餘員而編檢庶吉士侍衛以及回部準部與各省差委員弁之無定額者皆不與焉識者莫不謂設官太多紛紛然以汰冗員爲議不知中國官制不多於小官而多於大官不多於閒職而多於要職内官雖多不過縻費而巳外官而多則國與民交受其影響此不容不辨者也蓋國家設官以牧民也牧民之官莫親於守令守令之上而道而司而督撫皆所以監牧民之官者也一牧民之官而數人監之守令之職皮等於輿臺是不幾喧賓而奪主乎且夫監之之意豈不曰守令之不足恃乎嗚呼使守令而賢雖不監而四境固未嘗不治守令而不賢則雖日臨以斧　之威而欲其不剥民營私其可得耶是故兩漢外權專在守令而循吏疉出於其間後世長官日增權限日削而循吏反不數見是亦可以悟矣不寗惟是守令爲刑名之官而惟枷杖可以自專至於徒則一年以上例須詳報其權亦甚輕矣然公牘一上鐵案如山此不過視成例按核而巳初未聞别有指駁也是監之而實未嘗監也守令或處一事不公斷一案不明小民憤而赴愬於上則又無論其事之大小情之虚實輕則批發原官審辦重則罪其越訴貳其權而復隂假以權是監之又無庸監也然則既未嘗監又無庸監而益以不必監則又何爲朿縛其馳驟使不能竟其才嚴繩其資格使無以奮其氣哉夫天下者郡縣之所積也守令者政治之始基也唐太宗謂爲朕養民在刺史縣令朱子謂天下之治亂繫於守令之賢否信哉言乎今旣議改外省官制苟不於親民之守令重加之意則改與不改直五十步百步間耳予意郡縣宜各設正副二員皆令自治其地郡秩正三品縣秩正四品各以同通副之其與知府同城之知縣概予裁撤每三十里設巡檢一員使小事便於就近審理先正所謂小官多則其世治者也學官奉文廟之祭祀爲士流表率必不可全撤但裁去訓導一缺升其秩爲正五品令專司郡縣之學務與提學司直接道員爲承上起下之官旣無專司又無實事粮務併於藩司而有餘鹽政統於督撫而巳足織造細事更無庸特設專官宜將各項道缺悉數裁撤自餘漕督河督以及同城之督撫皆可量裁量併藩臬兩司責任綦重遇有特别之事宜許其直通章奏郡縣受考成於藩臬藩臬上之督撫以定功過實缺人員皆令久任使其與民感情日深得以徐展所長而無所推諉則賢者易於見功而不肖者亦將無以自立此外各官皆無庸定爲實額但由督撫隨時於候補人員酌量差委可也至於武員則提督十三人總兵六十二人亦大官太多均宜酌減其半參副游擊或有或無毫無意義亦不容不稍加淘汰焉嗟夫官制之改爲中國政界絶大之關繫匹夫雖賤不能不生其希望希望切斯不自知其言之過矣當世士夫或有取爾 
 
 

Page 3

 
 
專電 
[電一北京（五月初七日下午八點鐘）]  
　　銅官山礦事外務部委新簡駐英欽使李經方到英與凱約翰磋議廢約認爲安徽全省代表（謙） 
[電二北京（同日下午八點十分鐘）]  
　　順天府兼尹現改爲實缺秩視都察院都御史（象） 
[電三北京（同日下午九點二十分鐘）]  
　　粤督岑春煊請借洋債事度支部决議全駁今日巳覆奏（快） 
日下近聞 
　　巳革郵傳部侍郎朱寳奎現在天津小駐尚擬運動赴奉聞徐制軍唐中丞均有爲朱侍郎位置之意吾謂今日官塲不必患職只患無奥援叚朱雖革職僅小挫折耳前程豈可限量哉 
　　兩粤留日學生阻岑到粤公電政府置之不理並不爲之代奏故岑亦不知有此事有幕中人抄錄原電擬呈雲帥閱看爲他幕客所阻謂一經揭破反使進退兩難不免又生他種風潮故岑至今尚未知粤人有此舉動然岑之用心固可大白於天下卽使知之亦不足挫其銳氣也 
　　法部選補各缺業經出奏聞該部得力人員經大理院奏調過多某丞擬一併全行奏留戴尚書之意恐一經奏留大理院勢必再調是顯示以兩署不和之象不如卽將各員一律奏補實缺則大理院自必無言云云此等調停之法不知於國事有裨補否然以舊時刑部之人而卽可爲精通法律之員則其得力巳可想見何庸齗齗相爭爲 
緊要新聞 
[瑞留守議覆刑事民事訴訟法杭州]  
　　杭州將軍瑞興具奏略謂奉諭飭議法律大臣沈家本等奏請試辦刑事民事訴訟各法奴才遵即督飭所屬悉心研究第一章爲總綱論刑事民事之别訴訟時限公堂權限及各類懲罰明允精當大致并然第二章爲刑事規則凡請發拘傳等票均須先在公堂宣誓其到堂之原被告及兩造証人亦須先行矢誓然後供述是於執法之中寓神道設敎之意西人原有此制施之中國似不足以示正大且狡詐之徒卽無宣誓之條動輒於呈詞中或到案時切實矢誓及至究詰往往失實今如定以宣誓之條恐啟民之詐也又律無正條不論何項行爲不得判爲有罪在立法之意原所以限制無如人情變幻無窮律條定制有限故舊律斷罪無正條者准其比引加減辦理所以濟法律之窮也如嗣後不得比引判罪則漏綱滋多尤恐知法者巧於避就適足以長刁風此刑事規則中似難通行之條也第三章爲民事規則其查封家産一條妻所有之物及子孫所自得之物皆不在查封之列是乃西人父子祖孫夫婦不相顧之辦法中國仿而行之似所以厚風俗又欠户准其呈報破産減成攤還一條固爲體恤欠户起見但邇來人心不古有心倒騙之案層見迭出如以准其呈報破産著爲定例竊慮刁徒有恃無恐而作僞益多該法律大臣等亦鑒於此列有寄頓財産虚立債户等項議罰議處之條惟立法須先求其無弊迨至弊端歧出則防不勝防雖多方維持恐徒滋紏葛而終難有濟此民事規則中似難通行之條也第四章爲刑事民事通用規則分律師陪審員証人上控四門除証人上控兩門平允可行外用律師則恐啓扛訟之端用陪審員則恐多牽涉之弊值此民智未開程度尚遠驟然實行殊多扦格似宜試行於通商公堂以爲漸次推行之基礎第五章爲中外交涉案件按照約章立法簡易乃爲無懈可擊云云（宫） 
[膏捐大臣年終裁撤北京]  
　　鐵寶臣尚書召見時議撤膏捐大臣及雲貴兩省捐局先行裁撤各情迭見本報現聞政府以膏捐大臣辦理各省膏捐方有端倪遽行裁撤未免紛亂且於庫儲亦大受其影響擬具摺奏請限至年終再行裁撤所有各省捐局仍舊照辦但令度支部監督以免擾累云（同） 
[電飭嚴叅辦捐激變人員廣東]  
　　近聞粤督署中接到政府密電著卽解散脅從嚴懲首犯一面迅將辦捐不善激成暴動之員查取職名從嚴參辦以平衆心（錫） 
[廷寄閩粤桂三省嚴勦亂匪北京]  
　　昨日軍機處 
 
 

Page 4

 
 
廷寄閩督粤督桂撫奉上諭松壽電奏悉粤匪竄入鄰省猖獗可知著各該督撫調兵駐紥邊境嚴加搜緝並著周馥迅速痛剿母任蔓延欽此附痋督松制軍致軍機處乞代奏電粤匪竄入閩境邊界戒嚴當派孫道仁調兵分段擇要駐防並飭詔安縣厲嘉修督同紳士招募團勇嚴加搜緝兹據電禀獲得匪首吳春一名經臣親提審鞫據供田黄崗來此希圖煽惑不諱並搜出印信告示等件當巳就地正法嗣又續獲多名現在詔安一帶安　如常堪紓宸厪乞代奏（大） 
[西報紀南方亂事日甚]  
　　初五日字林報得東京電云台灣台北地方近得孫汶來電據稱革命黨人又在桂州（按原文譯音如此惟按之地勢想係惠州之誤）及他處起事其人數較官軍爲衆廉州欽州相繼而起巳得大勝官兵均棄甲而逃現溪澤河（譯音）地方革命黨亦聞風騷動又得私電謂桂州地方之革命黨日日向廉州進發詔安地方亦微有不靖惟汕頭一帶亂事巳經平定 
[奥省銅元局耗損鉅欵之傳聞廣東]  
　　聞考查銅幣大臣陳璧此次到粤查得廣東銅元局實數應存一千七百餘萬而現在存欵祗二十餘萬其中一千餘萬查無著落傳說如是木知確否且如此鉅欵不聞叅奏亦非情理姑誌之以觀其後（玉） 
[脫國决議遣歸華工]  
　　字林報得倫敦電云脫相巴塞君宣言欲將華工一萬六千名於年内盡數遣回則以後脫國之華工可以掃清各礦工人聞此大爲恐怖各政府機關報深韙巴君之議而聯合黨各報則稱巴君所以出此實緣有人爲之擔保債欵故也 
[遼陽苛稅激變之風聞]  
　　字林報得東京電云遼陽地方課稅過重人民憤激聚衆三萬餘人起而反抗幸有兵隊彈壓不致釀成亂事 
[江督電請會緝黨人蘇詶]  
　　蘇撫陳筱帥得江督來電稱江寗某營購得眼綫謂有革命黨四五千人散布長江及各處内地誘人入黨謀爲不軌自願作綫引往各處指拿應請通飭各營縣隨處協緝務盡根株等語現筱帥巳通飭各屬一體遵照矣（間） 
[决議不還撫順煤礦北京]  
　　撫順煤礦交涉自經日公使以强硬之復文遞父外務部後擱議巳久日前那琴軒相國又與磋議據日公使覆稱現巳接到本國政府訓條决計不能交還可勿再開談判云（義） 
[奉天財政局移交鉅欵奉天]  
　　奉天將軍趙次帥刻將財政局存儲各欵一律清釐除支銷不計外實存現銀五百二十餘萬兩業巳移交徐督以備舉辦各項新政之用查此欵多係剔除中飽杜絶弊端而得當事者之枉被怨讟良有以也（酉） 
[法人汽車賽走之行程北京]  
　　法國人賽電機車事巳向外部聲明改道田北京安定門大街出德勝門向西北進發經張家口繞道　古至恰克圖經俄屬以抵法國巴黎京城定期四月三十日黎明七點鐘　程共電車五輛云（　） 
[南寗商埠定期開放北京]  
　　廣西南寗開闢商埠問題磋議經年迄未解决現聞業由外務部與英使　　於今年十一月爲開埠之期惟英使堅謂旣稱開放須將城廂内外　作商埠方足當開放之名不得祇圈出若干地卽爲商埠云云尚未知外務部如何對付此要求也（易） 
本埠要聞 
[滬道慎選會審委員]  
　　滬道瑞觀察以　　員巳奉　督徐制軍奏調赴吉雖經禀准暫留然遲早之間必須派員接替除新委添員寶子觀大令外又稟商督撫請飭現署丹徒縣宗　令能述　補知縣倪大令曾鑾一員來滬覆加考　俾可於三員中擇最優者委以公共租界會審委員其次則委以法租界　審或别項要差如果才具平常不可任用則仍申送回省云（或） 
[新任粤督蒞滬]  
　　粤督岑宫保於昨日（初七日）下午五句鐘蒞滬當卽登岸赴滬北洋務局行轅駐節（徧） 
[上海禁烟事宜十二誌]  
　　滬道續調吳淞防兵滬道瑞觀察以烟禁將届恐滋事端日昨又調湘口留防兵四百名來滬專備駐防十六舖迤南以及西門外一帶中國地段以資防範（草） 
　　浦東詳查烟館實數浦東巡警總局謝樹　明府以各鄉鎮烟館林立自應一律禁閉現巳飭保查報實數限於十二日遵諭閉歇其一切章程悉照城廂辦理（夙） 
　　獎勵巳歇烟館南巿烟館前昨兩日先有停閉者巳有十餘家業由總工程局轉報道縣各署照章給獎以勵其餘其南碼頭三角街皆　樓自上月杪歇業後不卽具報仍有堂倌在内私自開　現經南區　　　卽禀局飭傳館主到案究詰（夜） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[法部奏陳酌擬司法權限摺]  
　　奏爲酌擬司法權限繕具清單請旨遵行恭摺仰祈聖鑒事竊惟臣部職掌司法爲國家法治所繫内謀全國之治安外增法權之鞏固使版圖之内無論何國人民胥受治於法律之下其關繫甚重其條理至蹟非細爲分析立之準則不足以昭一代之法治臣等前者覈議官制並陳明辦法一摺卽遵照王大臣奏定法部節略及清單所開各條申明臣部權限大端巳具原可逐漸推行惟司法一權意義極精包含甚廣而於各級審判尤有其相維相繫之道當兹改章伊始臣部不能不謹守職權盡其管理監督之責然每致牽連紏葛阻力旋生此司法權限所亟宜規定者也夫所謂司法者與審判分立而大理院特爲審判中最高之一級蓋審判權必級級獨立而後能保執法之不阿而司法權則必層層監督而後能防專斷之流弊考之東西各國莫不皆然此之謂司法行政權由此析之卽分二義一爲司法卽王大臣原奏法部節略所稱大辟之案由大理院或執法司詳之法部以及秋朝審大典均聽法部覆覈此外恩赦特典則由法部具奏等語此臣部所有司法權之明証也一爲行政即王大臣原奏法部官制清單第一條所開法部管理民事刑事牢獄並一切司法上行政事務監督大理院直省執法司高等審判廳地方審判廳鄉讞局及各廳局附設之司直局調度檢察事務等語此臣部所有行政權之明証也由行政權復析之曰區劃權曰調度權曰執行權曰任免權卽臣等覈議官制奏稱司法官吏之進退刑殺判决之執行廳局轄地之區分司直警察之調度皆係法部專政之事等語是也夫司法一語之中端緒之繁如此而每一權之中又各有其事項現今臣部現審旣交大理院接收則臣部覆覈之事卽相因而至民刑案件各有輕重大理院占最高裁判之一部分則各級審判卽待漸次設立一面接收民政部之豫審以及向來問刑衙門之現審皆臣部所應豫籌司直一官現擬改爲檢察大理院中附設之檢察總廳本隷於臣部而對於大理院爲監督之機關故王大臣原奏大理院官制清單第十二條有總司直承法部尚書之命之明文此外審判官自推丞以至推官俱有會商請簡會同奏補之語是在在皆有彼此相涉之關繫此中認真經理輒相齟齬遇事牽就又虞放棄臣等沗膺重寄不敢自負委任謹就司法權限悉本王大臣原奏兼採東西各國之長擇其切要者逐條繕具清單幸甚大局幸甚所有酌擬司臣部有所率循而法權可收統一之效臣部幸甚大局幸甚所有酌擬司法權限緣由是否有當伏乞皇太后皇上聖鑒訓示謹奏光緒三十三年四月初三日奏奉旨依議欽此 
[謹擬司法權限繕具清單恭候欽定]  
　　一大理院自定死刑之案咨送法部核定將人犯送法部收監仍由大理院主稿會同具奏其秋後人犯於完案後移送法部監禁朝審册本由法部核議實緩再由法部及欽派大臣覆核黄册專由法部進呈 
　　一外省秋審事宜仍照向章辦理 
　　一大理院自定遣軍流徒之件由大理院定稿後咨送法部查照例章辦理 
　　一大理院自定專案軍流以下之件由大理院自行具奏咨報法部備案　　一高等審判廳地方審判廳成立後其死罪案件分詳部院由大理院覆核後咨法部核定由法部主稿會同大理院具奏其遺軍流徒以下案件均詳法部辦理 
　　一速議之件外省奏請奉旨後專由法部核議如情罪不符者咨交大理院候供勘到後援律駁正仍由法部具奏 
　　一彚案死罪之件外省具奏奉旨交法部議奏者應令各省將供勘分達部院由大理院覆核限十日咨法部核定即由法部具摺覆奏如有情罪未協者仍咨大理院駁正 
　　一外省尋常軍流以下咨案應由法部覆核笞杖等案造册報部 
　　一大理院官制因檢察總廳隷於法部及請簡請補員缺皆須會商卽應會同法部具奏其推丞及總檢察由法部會商大理院請簡推事及檢察由法部會同大理院奏補 
　　一各級審判廳官制員缺及分轄區域設立處所由法部主稿會同大理院具奏 
　　一法部監督各級審判廳檢察廳由法部議定處分 
　　一死刑由法部宣告令該管檢察官監視行刑其檢察廳未成立以前暫由法部派員會同原審官監視行刑 
内治部 
[驗看月官減免禮節北京]  
　　向例每月騐看月官先由吏部咨取各堂銜名奏請欽派大臣前赴東闕門騐看其分發各員照例立奏出身履歷然後向前三步一跪復退三步蓋騐視步履如何兼敎以引見規模之意也騐看畢由吏部書吏捧覆奏之摺稿對各大臣朗讀大意略謂臣等奉命驗看本月份官俱各步履健壯品貌端方恭候欽定云云本月二十八日又值驗看月官之期各大臣因人員過多天氣炎熱改爲四員一排上項禮節大半豁免亦創列也（輝） 
[周參贊定期啟節。蘇州]  
　　升任奉天左叅贊原任江蘇提學使周樹模於初二日交卸蘇提學篆後定期初八日啓節北上（間） 
[官紳會議平糶事宜。常州]  
　　常州五月十六日開辦平糶巳誌前報兹聞初三日府縣總捕督粮以及郡紳各坊廂鄉圖各董商會全體職員均在武陽商會會議定于敦仁堂存仁堂玄妙觀西廟營田廟城隍廟分設米局六處每局派商會議員三人監督并由各街董按户細查不准以多報少倘到後查有舞弊情事由董倍罰現定米價每升五十四文以兩月爲度所收米價三日一結并派千總守府巡警局員按段梭巡不得疏忽議至九句半憧始行散會現各董保巳按户稽查給票以便開局後持票購米矣（言） 
 
 

Page 11

 
 
[蘇藩牌示調署知縣蘇州]  
　　初六日蘇藩陳方伯牌示云署江隂縣知縣潘宜經撤任遺缺查有金壇縣知縣孫友萼堪以調署所遺金壇縣缺查有候補知縣倪曾鑾堪以酌委署理又溧陽縣知縣劉佐宸撤任遺缺查有候補知縣錢國選堪以酌委署理（必） 
外交錄 
[南豐謡言仇敎案善後辦法。江西]  
　　建昌府李太守會同委員華刺史前赴南豐縣查辦五十一都鄉民謡言仇敎聚衆滋閙一案前經禀請註銷並駐縣勒拿首犯日久未獲昨復察看該都鄉民實爲安謐惟滋事首犯唐花郎等六名或遠颺未歸或避匿不出迭經懸賞購線密拿均以該犯等蹤跡靡定一時未能就擒現在地方安靖除拿犯以外毫無事事大守與刺史妥籌辦法隨事變通其駐防之巡防右軍蔡管帶擬卽飭令回郡所有巡防中軍朱管帶仍飭暫駐縣城以資鎮懾而大守與刺史擬卽分别回郡回省云（化） 
[關道調停租地交涉。重慶]  
　　駐渝德國領事近在城南文峰塔前釣魚溝地方租得焦姓山地修葢房廊爲避暑計該處附近民人謂其侵占公地禀經巴縣耿大令會同德領事及兩造地主同往該地查勘稍有界限不清之處後經關道陳觀察從中調處商令讓還彼此遂言歸於好（往） 
[决議不允希臘設使通商。北京]  
　　希臘國擬在東三省設立領事并請在京設立使館巳見前報現聞英使及值年荷使屢向政府提議此事而政府之意以駐京美使亦曾保瑞典國設使通商旋因與庚子和約不合事遂中止今獨許希臘恐有碍别國邦交故此事决議拒阻云（玉） 
軍事界 
[陛軍部酌改粤省新軍辦法。廣東]  
　　周督現准陸軍部咨開本年二月初四日准貴督咨開粤省新軍辦法並抄送軍政計畫請煩查核立案等因到部查原咨内稱該省原練步隊六營炮兵二營工輜各一營客軍約十分之七土著約十分之三混合成軍未盡合宜現擬裁去炮兵二營工輜各一營改併步兵兩標騰出經費另行籌辦模範隊計編步兵一營馬砲工輜各一隊合成一支隊以爲將來成鎮成協之基礎核與奏定章程所指募兵各節尚屬相符惟旣就原募土著内挑選並派員分赴南韶嘉應屬勸征應俟招募足額後即行咨報本部備案至模範隊名目爲定章所無應將步兵營改名爲學兵營此外未成營之馬砲工輜各隊改名學兵隊以昭畫一又抄送軍政計畫一册内將應行舉辦之事分作三期辦理仍以第一期爲扼要關鍵籌畫尚屬可行相應咨覆貴督查照辦理可也爲） 
[禀控叅戎佔用公地。寗波]  
　　提標左營敎塲前由吕軍門禀准變賣將售價建造警察學堂彼時由提中叅張叅戎連勝同商人張某出價變賣改造房屋現張叅戎陞授湖協有革員周友勝在提轅禀控張連勝價賣左營敎塲後並佔敎塲傍右營之地起造房屋約有七十餘間官佔公地朦騙上司呈請委員履勘等語業由吕軍門札委六營遊守會同履勘矣（自） 
[達將軍奏陳試辦督練公所情形。吉林]  
　　吉林將軍達桂具奏略稱竊照吉林省創練新軍先成步隊一協當卽遵設督練公所附片奏明在案現准陸軍部咨吉林省僅練步隊六營卽援一協以上章制照設督練公所並委三處總辦提調各員未免稍涉舖張應令先設兵備總辦一員兼理叅謀敎練等事其餘提調各員亦須分别酌減等因查督練公所原爲綜核軍政而設吉省新軍起練未久各營官長目兵程度較淺操法内務諸書未盡講習正賴督練得人分任職司隨時規畫庶幾日起有功况當開創之初舉凡核定章制籌備軍儲等事均須兵備總辦督率考核如再以叅謀敎練各事實屬兼顧難周是以去年六月間設立常備軍之始再三酌量先設兵備叅謀敎練三處總辦其餘叅議及幇辦等員均未派充繼因創辦事繁乏人分理未免有竭蹶之虞當經咨商北洋調取陸軍人員分别派委叅議帮辦等差查照江北奏設督練處辦法將粮餉軍械軍醫之局暫行緩設而兵備叅謀敎練三處人員亦屬有減無增至應需薪餉公費亦均仿照江北支發現在詳加核計除督練係奴才桂兼攝不支薪公兵備處總辦係現署吉林道余濬兼充不支薪水外全處員弁兵夫每月額支薪公餉銀三千九百三十五兩六錢列入陸軍達核銷理合將試辦督練分所情形據實覆陳云云（大） 
教育誌 
[批飭設立敎員講習所。南京]  
　　江督端午帥批田道吳炤調查四區初等小學堂報告書云察閱調查表及意見書細密精詳均中肯要借地興學本多遷就之處若過於黑暗湫隘亦與衛生不宜學生缺額太多經費不能稍減亟須招足母使虚縻其中最要關鍵首宜注重敎員嚴加檢定始有實濟所授各科均須選定敎科書由總滙處設法排印以代抄冩旣可整齊劃一亦免虚擲時光至於圖畫體操並宜兼課敎授管理尤貴深通亟應設一講習所延聘華敎習之精於各科者分門指受使諸敎員直接聽講卽於暑假期内開學儘兩個月畢業其有不能合格者分别撤換以免濫竽手工一科爲生活上之必要惟鐘點不宜過多此增必須彼減斟酌損益宜得其平仰該堂總辦會同敎務長悉心商訂務達完全並隨時將改良情形禀候察核卽飭知照此批（商） 
[私費留學生註册新例。北京]  
　　外務部以各部院講求新政紛紛調用留學生而留學各國諸生除官派者照例註册外其餘私費各生多不悉其姓名殊非慎重學務之道昨巳通電各國出使大臣將私費留學生姓名年貌入學年限及所學程度一一電覆移交學部註册以備各署調用時有所考證云（易） 
[定期申送赴美學生。蘇州]  
　　蘇提學遵江督端午帥電飭選送男女赴美學生己志前報兹悉此事業經陸署學使在高等師範游學三學堂内選定學生六名准期初七日先行申送赴寗餘俟選定再送（間） 
 
 

Page 12

 
 
實業類 
[農工商礦總局爲推廣農林事移九江鎮文。江西]  
　　奉撫憲瑞札開准兩江督部堂端咨開竊照推廣農林一事爲奉旨飭辦要政業經本部堂札委王道崇烈等會同查明江寗城内何處可種樹若干需用樹秧若干經費若干核實請領欵項赶速購辦隨地裁種仍責成巡警局實力保護以開風氣而濬利源一面分飭鎮江江隂吳淞各巡防隊各就駐紥地方於撥欵種樹事宜詳查禀復會商各縣妥速辦理並通行各屬一體切實遵辦各在案查推廣農林最爲利用厚生之本東西各國莫不注意中國地大物博土脈膏腴而於農林要政廢弛日久亟應認真講求設法提倡本部堂復查内地官民各荒固屬不少但詳考氣候土宜預備樹秧隨地栽種事極繁瑣必須逐漸推行應先於三省沿江地方責成該管州縣查勘地段察其氣候土宜分别試種各項樹秧加意培植實力保護以爲内地模範一面將各該管境内沿江地方約可種樹若干需用各項樹秧若干經費若干核實計算赶緊購辦栽種通禀立案毋得視爲具文以興地利而開民智除咨行外相應咨會查照轉飭沿江各屬州縣防營一體遵照辦理望切施行等因到本部院准此合就行局卽便分别移行並飭沿江各屬州縣防營一體遵照辦理通禀立案毋稍違延等因奉此除分别移會並飭各屬一體遵照辦理外合就備文移會貴鎮請煩查照 
希卽分飭沿汪各屬一體遵照辦理（異） 
[會勘徇私改易路線。廣東]  
　　日前補用縣向南海縣鄭照會粤漢鐵路公可略稱奉布政司胡按察使朱札開奉兩廣總督部堂周札開准郵傳部咨開據廣東南海縣治屬黄沙四約商民李植等禀稱工程師鄺道孫謀徇私改易黄沙路線逼近商塲一再逼勒民不堪命懇賜撤參嚴究等情到部爲此粘抄原禀咨行貴督查明核辦轉飭遵照等因到本部堂准此查此事前據黄沙商民李植等來轅具禀該公司必有明悉路線之人應由兩司派員會同地方官前往並由縣傳齊該地紳耆會同詳細勘明有無情弊應否繞越妥商辦法繪圖具覆等因到司合就札飭札到該縣立即遵照前往黄沙地方詳細勘明所設路線有無情獘應否繞越繪圖註說會同通禀等因奉此合行照會貴公司希會同前往云云（爲） 
瑣事欄 
[領事報告革命黨之舉動。北京]  
　　日前某領事報告政府謂孫汶現在以一種百元鈔票誘人入會言二年後可持票取銀故從之者頗衆並聞在南洋一帶散放最多云（玉） 
[籌欵委員之强權。揚州]  
　　揚城大小烟室平日酬應收捐司事等人致膏捐均有積欠其數甚鉅現届禁閉期限各烟室滿望體恤寛免詎籌欵分局張大令仍會同江甘二縣勒限五日内將四月以前所欠捐欵一律繳清違則提縣押追是以烟業中人無不怨聲載道云（司） 
[頑民擄人勒贖。紹興]  
　　越郡近因米價騰貴屢起風潮如柯橋鎮之信大米行夙稱殷實近忽有頑民謂其壟斷漁利突將行主擄入舟中飛櫂而去翌日致函到行囑速備洋千元持往壽勝埠向某求贖遲卽殺害云云該行情急當卽禀知山隂縣李大令請派兵役前往援救（正） 
[英艦水手暴動]  
　　初六日天津電云大沽口英輪阿斯帶白籟號船上人忽而暴動當時有四人被槍擊死并有華工人數名無辜受傷船中人員均被逐登岸現英副領事白蘭脫巳帶同印度兵三十名赴該輪查勘以上譯文匯報 
[火藥爆烈漢口]  
　　漢口老官廟全福順鞭砲店日前不知如何遺火於堆積火藥之地𥒐然一聲猛於雷擊警局及街巿居民均大受惶恐事後調查僅灼傷店夥三人亦云幸矣（今） 
惠州通函 
[亂事報告一]  
　　惠州地瘠民貧民往往不務正業專嗜賭博衣食不繼流而爲盜其性質原非樂從也外匪又從而誘之於是由一人而誘千百人由一鄉而及數十鄉局紳族紳旣不能禁又不能解匪跡益以星羅强者脅弱者於是不匪者而亦匪矣涓涓不息流爲江河近年以來開辦清鄉經辦者不爲少而匪未見其戢也去年陳守兆棠接篆後派勇買線獲匪無算盜風稍歛民賴以安然猶未能盡絶根株不過畏陳守之威遂遠颺於外暫匿跡銷聲而巳近日欽廉潮各府匪耗傳來而逃匪又復狡然思逞陸續由外潛回數以千百計意欲分布東西兩江圖爲不軌於廿二日在菜尾園起事上至七女湖集衆竪旗鎗斃扒船營勇八名軍械被掠旋到該墟游弋如入無人之境徧查店户專搜鎗械錢銀貨物一概不要聲言入山會齊各隊同時舉事祇與官兵爲難其餘概不騷擾在該墟搜得防禦快鎗十餘响卽拔隊前去跡其蹤在距七女湖十餘里小金地方駐紥查小金在象頭山脚該山横亘數十里洞穴深險盜匪出没其中從來官兵無敢窺其巢穴者匪則有恃無恐兵則莫奈伊何又不特象頭山爲然其匪穴之尤著者如博羅之菜尾園望崗兩圍良民不能駐足其餘如馬嶺烏石頭等鄉西江之西山月雷公嶺等鄉皆係匪之巢穴根深蒂固莫之敢攖辦之之法誠不易矣今官兵雖巳到惠州然非先將各匪巢認真痛勦使其無地可容則兵來匪匿兵退匪出恐日辦清鄉兵餉徒縻而無辜受累匪風終無巳時也 
[亂事報告二]  
　惠亂不過虚聲然亦頗有原委其遠因由於民窮財盡不俟論其近因則饒平亂起匪黨卽紛紛由港渡内地欲舉事而東江一帶則積憤陳府辦案之妄殺故七女湖匪徒卽乘此激變當過孫洞時賊不過區區村民以爲刼賊鳴鑼拒之乃爲賊所陷入肆行恣擾近更竄入博羅之公莊栢塘聞官遣李哨率千餘兵圍之 
　　李哨在牛龍徑捉獲草鞋陳某（三合會之名目）供云賊由外洋派人回國作亂每人五元祗思在各府起亂省兵外出則又從中陷省云云 
　　亂之起也全惠皆驚惠州府城盡閉不得出入幸李準剿饒平之兵因事平由汕頭載歸澳頭登岸經淡水江而下惠州居民以大兵旣到人心始稍定矣 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說殺婦奇寃（華生筆記）五十二]  
　　衆人聽至此。咸撫掌而笑惟余則跼蹐不安。頗覺無以對赫迭。因亟向之道歉仄。赫迭始而恚恚巳亦笑。於是福又續言曰。自是而後。余密伺於雪倫之門者凡數日。而雪倫除赴倫敦警察署一次外。竟未他出。卽其所往來之人。亦毫無形跡可疑者。惟有一賣花婦人。曾來數次。亦未以爲怪。一日余見其進門後。似探懷出一物於乎中視之信也。始悟彼之來此。非爲賣花乃爲他人遞信者。余心遽爲一動乃俟其出。尾之至隱僻處賂以金。而詢以託彼遞信之人。果爲誰氏。彼受我金。遂盡告我以一切。蓋託彼寄信者爲一不知來歷之老婦。自稱爲安尼夫人。於數日以前。始來密特而散格斯村。而僦居於距彼家不遠之一空屋中。居恒足不出户。惟彼日賣花於其家。因以相識。遂託之寄信彼又述安尼夫人之狀貌甚悉。謂其年約五十許。髮斑白。體格纎小。面相頗脩整苟其髮不白。望之尚如三十許人余聞言大喜。蓋據彼所述。直與此犯罪之婦人同。所不合者。惟年歲耳然彼旣爲避罪計。安知其不僞飾白髮。而冒爲五十許老婦耶。於是更以重金啗此賣花婦。卽令其隂察安尼夫人之舉動。而每日下午仍會我於此。以便報告。旋卽偕彼至密特而散格斯村。彼示我以安尼夫人之門然後去。余徘徊其間。方思設法探視忽仰矚露臺之上。背立一五十許之白髮婦。方倚闌千。俯　園中之風景。急繞過其前窺其面。不覺大驚噫。。我覩之我似曾識之。然我於我生平所識之婦人中一一以想。像其面貌。摹繪其形神則又無一人與之相彷彿者。咄哉此婦。竟使我全腦中之記憶力一時骤爲之失。是可怪矣。 
　　余旣歸。獨坐一室。閉目苦思。至於手書老婦二字於桌者幾滿。而曾弗自覺。巳而忽念彼髮旣非真。則我自其額以。上求之。適足以悮我之眼光。我曷不舍其上部而摹想其自額以下之神情必較真切。於是由眉而目而腮而口鼻。以及下頷。歷歷回憶一過忽腦氣一轉動間斗然猛省。蓋此婦非他。卽前日被殺之海太夫人也。我前此曾一覩其小像初弗經意。不謂其又忽變爲老婦遂幾被所欺。噫嘻。彼海太夫人旣不死。則前日之死者爲誰。不問而知爲夤夜躡雪。倫之後之美洲婦矣。 
國外新聞 
[平和會開議]  
　　初五日柏林電云世界平和會巳在海牙開議大勢不致因裁減軍備及立萬國會判公堂兩問題再生衝突 
[巿長定罪]  
　　初五日栢林電云舊金巿政局員希密斯受賄之事業巳證實定罪 
[英皇行開幕禮]  
　　初六日倫敦電云日前英皇在白宫地方舉行前堪柏立治公爵銅像開幕禮式是日德國陸軍武員亨克及諸德國人員均蒞觀焉 
[禁令復開]  
　　初五日倫敦電云英國禁止海軍軍樂隊演奏（日 
本天皇）一叚之命現巳廢除 
[美大臣有恙]  
　　初五已柏林電云美國兵部大臣太富脱君患病勢殊沉重 
[韓國改革官制]  
　　初六日東京電云韓國各部官員制度現重行攺變一切均學步日本朝廷干涉之權自此减縮而各大臣之權勢於是乎增加 
[日郵船出險]  
　　初六日東京電云日本郵船小倉丸現巳浮起卽回神户修理所有貨件由利亞仁（譯音）丸運來上海大約十一日可到淞口 
[日艦又遇險]  
　　日本商船會社西豫丸（譯音）於上星期五在莫洛梁地方誤觸水雷致卽沉没船主及水手二人均無下落又電稱某巡洋艦之小船於搜减水雷時傾覆該船之陸軍尉及下士一人亦無下落 
[英法西三國聯約]  
　　初五日柏林電云傳言英法西班牙三國協同保守地中海之說實非不根之談譯字林報 
[平和曾議長]  
　　俄國駐法大使和平會俄國代表納列杜君現舉爲平和會議長 
[丹王赴法]  
　　初五日巴黎電云丹瑪國王與其后巳行抵法國希堡地方巳爲法大統領接待席間相與頌祝甚形親睦丹國王約今晚可抵巴黎 
[疑是種火]  
　　初七日倫敦電云法國土朗地方數日前有兵艦二艘均遭火災欵係放火所致目下各軍隊仍有叛亂之舉譯文匯報 
[俄民議院情形]  
　　字林報初五日倫敦電云物民議院中五十五人據稱有另立共和國之隂謀俄内務大臣施土耳濱要索將此等人員斥逐并將其他十六人拘禁是以民議院甚形棘手現雖交幹事部討議此事但解散之說恐實行不遠矣○文匯報得初五日栢林電云俄議院新會黨員被人告發謂其設計以謀俄王且唆使兵士叛亂等情故議院四圍爲苛蕯克兵守住初六日栢林電云俄民議院業已解散現定西九月十四號重新選舉其首次開會定於西十一月十四日其選舉法律亦須更改 
本埠新聞 
 
 

Page 19

 
 
[欽使謁客]  
　　出使駐英欽差汪伯唐星使於前日抵滬昨至道縣各署拜會（車） 
[商團會操]  
　　昨日午前南巿商業體操會會員齊集南馬頭操塲試演槍械比較優劣歸時沿途演奏軍樂頗覺整齊聞今日仍擬會合操演以資經熟云（譽） 
[劣貨冒用商標]  
　　滬南洪昇碼頭萬新盛燒酒行日前將惡劣燒酒六十　假充高粱冒貼漢莊肇大有牌號裝北京輪船運至寗波交卸適肇大有夥俞某從漢口回籍亦由滬附搭北京輪船當時查見卽將該酒扣留向萬新盛理論經同行出爲調處議罰并飭該號具不再冒牌伏辯了事（疏） 
[五誌縣訊殺人放火案]  
　　前晚縣宰李大令復訊隆盛皮箱店主張毛毛砍斃友人蔡福生一案毛毛供仍狡展開導再三始供福生於二十夜到小的處同臥至廿三夜半湖南人周金標來店叩門小的納入登樓同睡福生獨睡在樓板上廿四日又有韓成林來房與小的及蔡等同桌飲酒韓雖與蔡有嫌然飯後卽去小　亦卽醉臥祗有周蔡在房蔡之被殺想周之所爲大令問如何失火及福生臂灣有刀絞痕是否欲解尸裝箱周於何時脫逃周韓現在何處供火係屹香烟遺燃木花小的同周從樓窻跳　屋上同在左近小弄躍下逃去小的並未傷人不知解尸裝箱之事韓成林寓在韓茂昌襪店韓海林處周住新閘新馬路地方大令核供以未足深信傳訊毛毛母弟張朱氏張阿銀俱供店内人多均未見有周韓等人來店祗毛毛福生在房又訊彭厚　供廿四午後出外五下鐘方　餘不知情大令曰汝爲一店經理今有如此巨案始終以出外推諉不將宜情禀明顯有情弊判彭與毛毛分别收押朱氏等退候再訊哲 
[定期租餞洋員]  
　　華洋義振會發起人保安公司經理伊德君現擢陞爲香港總公司經理不日起程先至京師游歷再行赴港本埠各善士定於十一晚七句鐘假禮查西館公餞並招北京術士搬演術技以娱嘉賓（東） 
[道批照錄]  
　　六合紳士孫錫庚等禀批此項紅砂前經飭據六合縣申覆向由方潤峯經手承運是委員曾樹森所稱由許玉林禀准同探及船户葛松林等稱由方潤峯所開之永泰店内購運均屬情節支離顯有情弊業予行廨查明訊斷在案兹據禀運砂護照係由紳等飭交方潤峯被其歇夥許玉林串通偷用實屬形同無賴應卽由廨分别着保交案質訊究斷母庸移歸原縣以期迅結至委員曾樹森身充新關查驗并不將此事考求實在輙以沈傳庚爭辦紅砂之禀及飭令赴縣通詳之憲批混爲許玉林業巳邀准并非私運之証出而千預殊屬意存偏護咎無可辭應卽撤差仰會審委員查明辦理并傳諭知之曾委員前呈節略并發外繳（車） 
[示禁勒索船户]  
　　本縣李大令昨出示諭略謂據川南旅滬同鄉會總經理顧藩會董張志瀛職員王汝舟賈文柄賈善禮等禀稱竊維埠頭之設原爲便民起見因往來船隻爭奪生意時有齟齬情事所以設立埠頭招人承充專理泊舟之事或有不平細故由伊設法理勸或有匪類潛蹤由伊查察禀報本爲善政有益於商旅不淺故酌取埠費每舟制錢陸拾八文以資津貼歷年如是詎近來充是差者但知婪索不知理事而董家渡爲尤甚以致口角爭毆之事時有所聞殊失便民之旨環求給示禁止等情到縣自應給示嚴禁云云（川） 
[嚴拿痞棍]  
　　浦東巡警局員謝明府訪聞痞棍陸妙全自稱更夫頭向爛泥渡各舖户領收月費迨飭差保查拿竟敢庇縱不卽解辦故陸近日仍暗向新開各鋪肆行勒索被擾各鋪迭次喊控到局明府以陸延不到案皆由差保爲之庇獲遂改派探捕嚴拿務獲以便送懲（永） 
[犯婦圖盡]  
　　滬道前奉江督飭解之劇盜宋開梅等八名及朱阿金等婦女兩口日前由差弁等押解至某兵輪時詎朱阿金乘人不備卽聳身跳入浦江幸有划船瞥見立卽駛上救起故未斃命於此亦可見差勇之疏　矣（軌） 
[積潦可慮]  
　　昨日午後天雨城内大街小巷低窪之處均積水成渠以大生弄爲尤甚良田隂溝閉寒疏洩不通是所望於有管理路政之青者矣蒸 
訟案 
[總工程局紀事]  
　　前開裕泰染坊之寡婦祁胡氏扭巳歇把作人王乾香至南區控稱被王冒取某布莊洋三百元并欠帳洋二百元後經人勸立期票按期清還詎遲延爽約等情奉陳叅軍訊判月抄先還一百元中秋年終各還一百元交保出外清理○沈錦章前由畫師陳榮魁將田單一紙託代押洋二百元以　年九月爲期今逾　逃避昨將陳婦江胡氏扭案求追訊判交保限三天尋陳交案訊追○喬載春扭控唐松林乘上月二十日鄰近火警代搬貨物時吞没白布一件今在榮祥甫船上認獲原贓查點尚少二十三疋求追訊之唐供詞閃爍判戒責一百五十下押候補提窩贓之榮祥甫到再訊○森盛和森和等煤炭號控掮客朱秉寅欠洋一百十元未償訊判交保月鈔繳洋五十元八月節還洋六十元○陳榮　在生義弄薛美國家竊去金珠首飾及大洋銅元衣服等物由東區一百四十四號巡士獲案巳誌前報訊之陳供出同黨陶姓並稱竊贓由陶　分而去判戒責二百下押候再訊贓給失主具領夜 
[公共公廨早堂案]  
　　張福元竊取店主朱治記鈔票洋九十五元興陳榮生逃往蘇州經朱控由公廨飭差恊探持文到蘇提到於昨日解究朱治記投供姑念張年幼無知且伊父張幹臣係讀書人挽人勸解求免究辦陳亦係親串求領回蘇張幹　亦投案求恩襄讞王肇之明府商之英巴副領事判將張陳申斥一番交幹臣領回蘇州不准逗遛上海○陸六琴攫取婦人袁羅氏金挖耳逃逸經氏報捕將陸及俞寶生拘獲解究明府以與俞無涉斥釋陸枷示十四天押兩禮拜○過犯張步雲在小菜塲摸竊李劉氏洋銀判押一月○馬夫楊阿福以病馬駕車由捕解訊供稱此馬乃三老板的巳有信到捕房求恩給領判人釋出病馬充公○粤人吳文卿妻子鄧氏將婢女蘭香凌虐經捕拘獲於昨解究蘭香供因被太太用籐條兇打逃出是實吳文卿供妻因病未到求恩免究明府將吳申斥一番從寛省釋該婢發幼女所留養○衛桂興在捕東陳姓家爲養媳前日與姑出外迷路失散被吳大郎誘騙到吳錦文粥店内錦文見其來歷不明報捕解究明府以吳圖賣未成從寛斥釋桂興發濟良所留養候領○行刦陳銀炳家衣飾之盜犯顧洪元陳相凡前奉訊判押候補提人証在案昨又解究明府以犯案在租界之内應由公堂究斷判各押西牢四年所有解縣作証之流氓辛玉山由上海縣質訊核釋○陸福生行竊繼姊萬陸氏金戒四只逃逸報捕拘究氏供丈夫萬小香在新關充文案福生係母親乏子血抱領來求請訊究判福生具結交保以後不准再至姊處滋閙○杜嘉福夥同陳根等人串竊元豐太報關行内羽綢兩箱將贓押洋一百六十元分用逃避報捕派探吊到原贓尚少七百餘元於昨解究林供實被陳根等人拿去求宥明府判押西牢九月仍由捕查追餘贓○曹惠春向瞿定光借洋不允任意吵閙瞿遂邀同胡文三用繩將曹綑縳事爲包探張才寳偵知將瞿等解究判各押十四天○施福生掩入某洋房竊取值洋十七元之剃頭刀一把由捕解究判押西牢半年○徐祥二竊天利號洋銀判押四月○宣恊庭被盜搶刦後兹由華捕緝獲手携宣之失贓李富昌一名並搜出單刀二柄於昨解案訊李不 
 
 

Page 20

 
 
認供中西官判押候禮拜三傳原告宣恊庭到案質訊核斷（泉） 
[法租界公堂事]  
　　暗差捕禀王老田養狗不用嘴套奉捕頭往傳竟敢口出穢言拘案請究聶司馬商之西官以王藐玩巳極判從重罰洋五元○陸招生所開之小茶舘時常紏人聚賭業經捕房杳悉懲罰詎仍不悛改昨又被捕查見將陸傳訊判罰洋十元○宋肇昌宋尚軒爭奪宋公祠陳皮店管業一案經陳前讞員判將店斷歸肇昌承管肇昌應償還尚軒代還志餘各項欠欵在案昨期尚軒又遞禀聲稱該店巳遵斷讓與肇昌惟所代志餘叔墊出各項欠欵一千六百餘元肇昌不肯歸還求究司馬得禀以尚軒旣赴道轅上控應俟將案情禀明道憲候示核辦○押犯張桂卿昨巳期滿本因開釋嗣以張與轉押改過局三月之同犯王金生互掉號碼希冀朦混先釋查出解案請示判王再枷年一月張再押改過局兩月○老虎灶主趙老　前因紏人聚賭判罰在案兹又復萌故智傳案判再罰洋五元（絲） 
[美租界捕房事]  
　　前晚有甲乙二俄人乘醉至百老匯路胡閙由捕號召他捕帮同拘入押候解送該管領事署訊辦○李阿生東洋車昨載某西婦行至乍浦路忽然脫輻婦被跌出由捕將李帶入捕頭因事出無心斥釋○北四川路趙佐成家被竊綢衣等件報由捕房飭探宋掌桂勘緝○西華得路竹噐店主伍小元報稱店夥某甲向妻調戲前日撞見正擬送捕經人勸釋昨該夥忽紏集多人來店尋釁請究捕頭諭如再來店鳴捕拘辦○毛阿三昨乘脚踏車將陳耿氏所乘之東洋車撞倒受傷由捕將毛拘入存洋二元保出候訊（西） 
來件 
[羣學會附屬小學懇親會紀事]  
　　初六日一時羣學會附屬小學開懇親曾兼演學藝先由會長王引才經理楊聘漁甲班主任敎員王慕詰招待學生家屬入談話室宣布家庭與學校聯絡之旨趣畢鳴鐘入會堂演學藝三十種至五時茶點散會 
[附告學生家屬詞]  
　　一學堂敎育與家庭敎育相輔而行故學校與家庭務宜互相聯絡 
　　一請各家長隨時來校參觀課程與各敎員相接洽 
　　一學生在家家長當以立品勤學衛生婉曲訓戒務令實行 
　　一本校每日上午九點鐘上課下午一點一刻鐘上課學生概於上課前到校勿遲亦勿過早 
　　一上午十一點五十五分鐘散課下午高等科四點鐘初等科三點鐘散課歸家或遲須向究問 
　　一學生請假以本校所給之假籌爲憑 
　　一有事請假須由本人來校說明事由並得監學之許可 
　　一有病請假須由家屬來校或具字條說明病况並預計養治時日 
　　一學生在塾家有父兄則親族慶吊不妨缺禮除家中婚葬大故外概勿 
輕易曠課 
　　一每晚須令温習日間所學之功課以兩句鐘爲率 
　　一學生違犯規則或罰遲放學時刻由監學函告以免抵家遲早之弊 
　　一學生毁壞公物無論有心無心均由監學函告照價賠償 
　　一每日每級有值日生二人輪流挨當當者至五點鐘歸家 
　　一除星期例假外逢節放假均由監學函告 
　　一添辦書籍文具或代購或自備需錢需物均由監學函告否則勿予 
　　一學生衣服鞋帽均宜撲素整潔切戒華美勿沾時習 
　　一學生髮必日理或間日一梳務勿蓬亂 
　　一勿令短衣外出 
　　一年在十二歲以上者有自立運動會於散課後五點半鐘止 
　　一本校開懇親會或報告事件發帖恭請各家屬務求撥冗蒞會至爲榮幸 
振務 
[華洋義賑會經收捐欵第四十七次報告]  
　　慎裕號朱葆三先生經收應慶福筵資助賑三十元華商總會十元王潤身爲父六旬大壽儀洋移助一百元巢鳳初求母病愈洋五十元巢崇山五十元黄福培一百元程旭東湯餅移助五十元謝彦琚邵寳寗各五元徐瑞興二元時中書局二元劉子卿一元顧監錢筱候顧記黄景周各五角蛟川葉毛履泰各十元烏鎮東海氏五元無名氏郭十元戎子琴馥園號各五元恆心人二百元中國敎育噐械館五元包文信童弼臣翁春華各五元何培豐程安甫各二元俞曉樓崔學瀛駱文棠金子慶范佩華許祖謙金冠玉賀遇知各一元原田三元林文潮王桂仙各一元山隂歸善堂姚一百元常州周致明武進羊月樵各五元甡泰當席玉書孫鹿苓陸福昌各一元楊連生朱筱松洪雲卿凌輔卿各五角升大莊滿帳筵資助振二百四十元廣益堂代募四十九元莊成之因子病許愿十元求病愈人十元古虞慕梅山房廿五元古虞霄雲散人廿五元無名氏十五兩量力子五十元陳天佑芮田衍隱名氏無名氏各二元劉閠林一元覺世民十一元知過人垂釣氏各二元黄慶龍一元芮芷薌十元蘇州張五角保安堂經募二百三十一元小洋五十角桶捐十四元小洋一百十九角錢九千六百十六文申洋八元七角無名氏無名氏各十元張世錩五元林維周趙之倬方積餘合十元無名氏五元無名氏三元章永函三元周義昌十元周阿毛周學成酬師之資助振五元畫蘭五角共捐洋一千五百六十一元元十五兩小洋二百零六角 
[筵資助振]  
　　徐君馥蓀本月間爲其令堂大人六秩壽辰本應捧觴祝嘏因奉慈命以淮徐等處災情甚重待振孔殷爰將壽筵洋三十元移助振捐具見徐母樂善情殷徐君孝思彌駕同深感佩用特登報以揚仁風[  華洋義振會啓]  
　　本局今遷移棋盤街○點石齋内莊照常交易倘有外埠信件等投送該處無悞此佈 
●明季稗史彙編複印出書明季稗史彙編搜集烈皇小識聖安本紀行在陽秋嘉定屠城紀畧幸存錄求野錄也是錄江南聞見錄粤游見聞賜姓始末两廣紀畧東明聞見錄靑燐屑吳耿尙孔四王傅揚州十日記十六種均係國初遺老著述讀之足以窺見勝朝政亂寇起之由與夫亡國滅種之慘本局以二十二年印本銷售已罄因特複印成書以餉海内弔古之士現已出板訂成六册定價洋七角●圖書集成醫部全錄每部六十本裝一木本裝一木箱價洋二十元●百大家名賢手札陸存齋對翁經濟文章名重海内一時學士大夫咸樂與之交是册皆咸同間及今上初年名公鉅卿所致對翁書也共得百有餘家或談政法或述軍情或研經史而容金石或伸祝賀而候起居藻綵繽紛目迷五色不獨尋常尺牘所罕見實足長人智識不少也茲訪得原稿付諸石印鐵畫銀鈎如覩眞蹟尤爲能品每部六本價洋八角●新輯海國春秋演義新輯海國春秋一書亦小說類也都凡四十卷意創而語新情奇而理實文人學士大可藉此消閒晷醒睡魔較之尋常說部一覽卽索然意盡者有霄壤之别石印十册洋七角●繪圖羣芳花鏡秘書凡百花木雖各有本性而竭人力以爲之轉移則人巧實可奪造花是書係西湖陳扶搖花隱所輯彙載四季花木剪枝更換秘訣俗所謂移花接木過枝接葉之道盡在於是併將花果繪列成圖附及畜養鳥獸各法誠足該泰西專門之動植物學而爲近今研究物理者所必需之書也裝訂六册價洋四角●快覩軒五彩特色官商便覽八百四十種每部一大册價洋六角●耳食錄初二集是書爲樂蓮裳先生所著先生爲乾嘉間知名士著有靑芝山房文集此書則其三十二歲以前所識也其筆墨之簡潔思想之奇幻較之聊齋誌異閱微草堂筆記諸書殆有過之以前此祗有木刻魯魚亥豕閱者憾焉茲特付之石印悉心校正以供同好書印無多速購爲幸計用白紙精工裝訂五册價洋四角●改良笑話小說小說一道貴乎新奇而具有特别之理想乃足以開拓心胸增長智慧如近世通行陳腐相襲咸曰笑話實則令人作樂本局編著是書名曰笑話小說以雋妙流利之筆寫中西異聞奇事光怪陸離如天花亂墜爲别開生面瀏覽一過津津乎若有餘味焉人有言曰妙語解頤其殆爲是書之贊辭乎石印裝訂六册價洋三角上海申昌書局謹啓 
 
 

Page 21

 
 
   
 
 

Page 22

 
 
   
 
 

Page 23

 
 
　　上海華章造紙有限公司告白 
　　本公司批發所刻遷移在二洋涇橋下法界天主堂街泰和里口本公司所出賽慶天光福祿六種字號連史潔白光凈比前不同以及福昌義記新記毛邊貨極光潔價亷物美各寳號倘欲定造别種之紙本公司均可承接照做倘荷遠近貴客賜顧價目無不克已特此佈聞華章各埠批發所總經理李欽揚具啓 
　　老太古告白 
　　倫敦崙格西火險公司柯里仁火險公司叭喇定火險公司雙司勞洽具火險公司家定火險公司 
　　啓者本行經理以上五保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟台天津牛莊等處貴客欲保者請臨面議可也特此佈 
　　公信洋行　五金什貨廣告 
　　今本行在外國名廠專辦五金什貨物料精良貨色各樣花磚堅固價値公道向爲中外紳商稱許今更到有新式各貨如有意購定者請移玉到本行面訂是荷五馬路公信洋行謹啓 
　　元豐泰告白 
　　小行有夥私蓋圖章向往來家冐取綢烟等事因此聲明以後取物憑各友自理蓋印字條槪不作憑因小行各項關單等所用中外圖章甚多關係非淺特此登報聲明 
　　香港太古糖局 
　　車糖出售 
　　本行由港自運ＳＣ唛水糖ＢＡ唛五温Ｂ唛四温半ＯＷ唛四温二五ＣＸ唛四温　唛三温七五Ｈ唛三温車糖出售如　貴客欲買祈請到本帳房面議買定即收定銀如過期不出將定銀罰去特此佈聞上海老太古洋行謹白 
　　上海華英大藥房啓 
　　本藥房新到醫生傢伙牙科材料凡應用要件一槪齊備又新到照相噐具材料甚多均是各國名廠所出式樣新巧價値公道賜顧者請速來購取爲盻 
 
 

Page 24

 
 
   
 
