# 1913 - 129 - 4914447

 

Page 1

 
 
調查長蘆鹽政情形（三）（續）（遯庵投稿） 
[灶丁（户籍在内）]  
　　長蘆場制前淸沿明舊制編户於州縣而僉名爲灶名爲灶丁自康熙五十二年後定制永不加賦雖户口歲增月盛而按丁派徴鹽課仍依原額其舊例編審造册亦於乾隆三十七年永遠停止所有實在滋生數目概歸原籍各州縣彚入民數案内開報今計八場原額灶丁八千一百七十一丁内於乾隆五十六年將海豐場原併海盈場額丁内撥出四十二丁歸山東永利場管轄實止八千二百二十九丁其裁場歸併州縣原額灶丁四千七百二十六丁内於乾隆五十六年將利民場額丁内撥出三丁富民場額丁撥出十五丁半歸山東永利場管轄實止四千七百零七丁半共計額丁一萬二千九百三十六丁半 
[產數]  
　　長蘆八場產鹽灘有鹵厚鹵薄之分歲有豐收歉收之别向無額定數目近年調查每年產數以豐財蘆台爲最多石碑次之嚴鎭海豐越支又次之以濟民歸化爲最少溯查前淸各場規則以豐財 
 
 
 

Page 2

 
 
　　蘆台海豐越支歸化爲上則石碑爲中則濟民爲下則今石碑較勝於越支海豐嚴鎭者則以外省借運因石碑近接大淸河海口由海道外運爲便故灘晒增多歸化本爲上則以灘多荒廢現祗存圑林一灘故產數較少兹將近三年所查灘產平均約數開列於左 
　　豐財場產鹽約五六十萬包每包三百六十斤 
　　蘆台場產鹽約五六十萬包每包四百斤 
　　嚴鎭場產鹽約一萬餘包每包三百四十斤 
　　海豐場產鹽約五六千包每包五百八十斤 
　　越支場產鹽約一萬餘包每包五百八十斤 
　　濟民場產鹽約一萬六七千筐每筐二百斤 
　　石碑場產鹽約三十餘萬筐每筐二百斤 
　　歸化場產鹽約二萬餘筐每筐二百斤 
　　引地門 
[行鹽區域引地]  
　　長蘆引地明代唯北直及河南之彰德衛輝二府並開封府之祥符等二十三州縣至前淸順治初年復以懐慶一府並開封府之杞縣太康通許　　　 
闌陽儀封五縣及南陽府之舞陽一縣併入蘆綱迄今因之其引名舊有京引順綱引薊引永引蘆引津引蘆引正引陳西引儀封引懐引之别而以綱引爲最廣今唯分直引京引豫引而已兹將直豫岸　地分列於左 
直岸 
　　順天府　永平府　河間府　天津府　正定府　順德府　廣平府　大名府　遵化州冀州　趙州　深州　定州　易州並所屬淶水縣 
　　宣化府屬延慶州　衛堡　其延慶州州堡及宣化等九州縣並口北張家口等三廰向食蒙鹽故不載 
　　豫岸 
　　開封府　彰德府　衛輝府　懐慶府　陳州府　鄭州　許州並所屬臨潁郾城長葛縣 
　　南陽府屬舞陽縣（未完） 
時評 
[天下紛紛（無名）]  
　　宋案之横决議會之紛擾大借欵之匆忙三者有一已足危其國家而有餘况其三耶 
　　雖然天下紛紛終有已時人與國家無仇决不至各欲破其國家以爲快靜待以俟其良心之復則紛紛終已耳 
　　不然人曰愛國其愛國者豈并外人愛我國而不若耶美使賫承認國書至外部相俟終以不得選議長而返愛國之議員能對之而無愧耶 
　嗚呼國無罪亦無仇我人不宜毁之紛紛者願稍留意焉 
命令 
[四月二十六日臨時大總統命令]  
　　任命孫多森爲中國銀行總裁聶其煒爲中國銀行副總裁此令財政總長周學熙呈請任命陳惟彥爲中國銀行監理官應照准此令 
　　任命張文翰暫署黑龍江高等檢察廰檢察長此令 
　　司法總長許世英呈請任命段國垣署黑龍江龍江地方審判廰長應照准此令 
　　國務總理内務總長趙秉鈞呈稱據廣西都督兼署民政長陸榮廷呈請任命張德安林舜齡李靜誠潘祖樾全德謙蘇紹章龔育麒爲秘書梁淸平劉俊盧啓咸馬濟爲總務處科長朱景章朱德垣李樹楷歐冕爲内務司科長要欽何璧光藍退才劉敎紳爲財政司科長張德潤邦大椿趙懿平爲敎育司科長韋紹臯湯丙南李鼎　爲實業司科長應照准此令 
專電 
[北京電]  
　　大借欵昨晚已經簽押 
[北京電]  
　　大借欵以今日係禮拜休事故赶於午前三時簽押總理趙秉鈞外交總長陸徴祥財政總長周學熙均署名 
[北京電]  
　　大借欵合同利息確巳改爲五釐出售價格折收九十其外手數料六釐故實收八四 
[北京電]  
　　大借欵合同條件如前已電告者外期限五十年但十五年後得隨時償還洋員暫用英德法俄四國人各一 
[北京電]  
　　大借欵定後以英人律查德艮爲鹽務會辦更擬聘請各國製鹽專家整頓鹽場工務已聘定三人分配河南湖北長蘆三處福建浙江四川奉天吉林亦續聘 
[北京電]  
　　大借欵未簽押前參議院議長張繼在法國公使館宴會極力說法使阻止又有一部分國民黨人力迫財政總長周學熙辭職均未有效 
[北京電]  
　　大借欵未簽押前參議院副議長王正廷特訪歐圑阻止謂國會未通過將提出抗議圑中主任含胡答之 
[北京電]  
　　大借欵未簽押前孫中山自滬亦曾遍電五國財圑謂中國人巳决不舉袁爲總統請待正式國會定後再行商辦財圑不信此說故仍簽押 
[北京電]  
　　參議院議長張繼爲大借欵事昨晚夜深謁袁總統袁以睡辭未見今日張與副議長王正廷又聨函致總統及國務院外交部表示反對 
[北京電]  
　　昨日美使已賫承認中華民國國書至外交部立待衆議院議長舉定卽行交付至四時仍無消息或謂卽可舉定亦須至六時後故現巳改下星期一再行交付 
[北京電]  
　　昨日衆議院選舉議長湯化龍得二百七十二票吳景濂得二百六十六票中有書湩花朧或吳景或挖去名姓者二人均未過半數劉崇祐李國珍主張當選張耀曾等大怒督率國民黨人退席秩序大亂旁聽者多憤怒扼腕咸謂國會前途無望近日各處來電勸告國會者日數十起 
[北京電]  
　　孫中山電袁要求二事（一）令趙秉鈞於宋案審判時到案（二）撤李純兵回信陽 
[北京電]  
　　聞有政府密探探得著名某以十二萬元買剌客行刺北方要人日前病院中之怪客及袁府發見一水手形狀詭異可疑之人皆其所爲云云 
[北京電]  
　　蘇路歸部辦現巳確定分年歸欵並貼利息 
[北京電]  
　　財政部覆浙江吉林等省電凡國稅廰海關監督署鹽運使署等每月决算歸審計分處審查全年者歸總處審查 
[杭州電]  
　　鄭詩道判禁十二年罪狀（一）煽人民不還糧傳單（二）毆警官（三）妨政務（四）毁法庭 
[杭州電]  
　　聞有大批軍火由蘇入浙已令嚴查並令衛戍戒嚴 
[杭州電]  
　　九龍匪揭竿金温二府甚熾 
[南京電]  
　　淮徐海釐金改辦產銷進出稅應省長前令江北財政分所調查設置地點並分晰列表呈核現巳逾兩月猶未報告聞省長整理國稅急須着手進行特又電催卽速具復 
[南京電]  
　　省議會副議長沙元炳前因病假回里接議會公電語多諷剌因卽辭職嗣經調查該議會並未發此項電報乃係陸軍測量局假揑該會名議所爲已獲有實証刻會已經提起公訴 
[南京電]  
　　軍務司現飭機器局加造七年五米釐退管炮刻已動工 
[南京電]  
　　昨日各國敎會爲民國祈禱應省長巳電飭各縣知事凡縣治地方有敎會屆期舉行祈禱應即赴會以表答敬 
特約路透電 
[北京電]  
　　昨夜（二十六日）十時王正廷君偕其他國會議員數人赴滙豐銀行請見各銀行家維時各銀行家正集該行守候諸國務員簽定借欵合同王君告知彼等謂國會以爲該借欵尚不能依法簽押如果簽定則參衆兩院或將反對云云各銀行家卽和平愼加計議旣而王君復退出與同來諸員商榷彼等竚候該行附近至深夜始回而借欵合同即於此時簽定諸國務員離該行時乃由側門而出蓋免與王等辯論或將於街中衝突故也此時約在晨間三點鐘諸議員因見四國銀行家出行而去故亦回寓今日此間評論蠭起且揷畫當時情態惟所言諸多不實現信國會諸議員至匯豐銀行不過深切關心此事而並無欲將該借欵於簽押之前交國會通過之意王君與其同行者當時守候結果彳亍銀行附近狀殊安整據銀行家聲稱彼等全無恫嚇之言且無引人驚駭之舉動惟信參衆兩院必有多數議員反對此舉一部分之議員因該借欵並未交國會通過遽行簽押竭力評詆政府且料將因此發生極重要之事端尚有其他議員以爲衆議院昨日不能選定議長故該借欵簽押之前國會尚未可云已實在成立而前參議院之决議仍有效力路透代表曾謁見反對政府此舉之國會議員三人據稱彼等將以此爲試騐政府之事件尚有黨於政府之二議員謂彼等深望有此蓋大局急待淸理也五國銀行圑昨日下午塡註花押之第一字時美國銀行圑住宅正在從事拍賣該圑各員雖注意五國談判最後之文章而頗坦然自若 
[北京電]  
　　今晨（二十六日）財政總長周學熙通告五國銀行圑謂合同中立優先權一節尚須更動必經銀行圑承認後始能簽押據稱中政府曾予比國銀行圑英金三百萬鎊之借欵取捨權訂定六釐起息售價九十四並向奥國訂借英金一百五十萬磅且附定購軍火合同云云當時各公使均恐事復變卦殊難挽回旋由銀行圑與周學熙會談此事銀行圑之意中國于五國借款談判開議之前以借款取捨權許與他國實無不合處且其抵押物與五國借欵不相抵觸故銀行圑以爲該借欵及取捨權當聽其仍有效力 
[北京電]  
　　五國公使旣聞此說初頗反對然卒許銀行圑於今日下午塡註合同中花押之第一字及准於今夜簽定該合同銀行圑與周學熙復於今日下午會商最後之細則聞擬卽付墊欵英金五十萬磅後再墊付巨欵俾政府得以淸償外債及供應急需該借欵售價將定九十故中政府每百將實收八十四 
[北京電]  
　　該借欵遲遲不能實行簽押之原因半由須先見總統命令則周學熙趙秉鈞陸徴祥始能簽押半由除奥國借欵與比國之取捨權外尚有數專門之點須由五國公使請示各本國政府如各政府於所定簽押鐘點之前並無覆文則兩方卽將從事簽押惟餘無關重要之數事以待續商今晨銀價忽跌說者謂因借欵障礙突然打銷之故近來進行談判頗賴商辦法華實業銀行之巴都爾特君與天津瑞記洋行之裴浦君實心臂助二君嘗力勸中政府與五國銀行圑訂此借欵彼等之意合同條件堪稱優美云此間各界人士聞合同告成消息皆有欣意聞國民黨擬不肯承認該借欵惟睡府以爲該借欵旣由前參議院贊成而目下之條件較前送院者且覺稍優故仍可有照前議辦理之權云 
[哈爾濱電]  
　　西比利亞快車於星期三日由莫斯 
科開往遠東在距莫斯科東八十英里處遇險有搭客九人稍受傷 
[哈爾濱電]  
　　據聖彼德堡電社消息東淸鐵路代表巳在東京簽定滿洲日本聨絡運貨合同 
[哈爾濱電]  
　　日本巳將由哈爾濱運抵奉天牛莊大連漢城等處之俄國疋頭及麵粉稅率大爲减輕 
[大理府電]  
　　反抗中國當道之羅齊部落（譯音）乃在雲南緬甸邊界不在藏邊當道巳派兵千名由麗江府西上以期先制英人之舉動 
[廣州電]  
　　廣州各基督敎民遵從國務院之請於今日下午開聨合祈禱會 
[香港電]  
　　今日聖約翰教堂中國敎士爲中國及國會開祈禱會 
[東京電]  
　　加藤男爵昨晚（二十六日）已由神户赴滬今日下午神田區靑年會爲中國國會開祈禱會 
 
 
 

Page 3

 
 
譯電 
[北京電]  
　　外蒙活佛首相陶什陶現巳逃至内蒙袁總統命綏遠戍軍總指揮張紹曾及察哈爾都統盡禮歡迎 
[倫敦電]  
　　法國飛船家基爾培爾特由巴黎飛至維多利亞計程五百三十四里歷時五百零三分鐘其速從來未有 
[比京電]  
　　比國各處幾全開工安特維浦港之船隻已來往如常 
[阿根廷電]  
　　據政界宣稱蕯爾太省巳發見極大之石油礦 
[曼爾邦電]  
　　澳大利亞各處敎堂現應中國敎會之請爲中國國民及中國國會祈禱一 
[紐約電]  
　　卸任駐美英國大使白乃斯君在巡禮會演說辭别時謂彼信美英兩國凡有交涉問題無論何時均可和平調停世界上兩國人民之交好者莫美英若此乃上帝所命云云君巳將英政府召令回國之文書呈交美總統威爾遜君並向辭别不日擬取道中日兩國遄返英倫 
[倫敦電]  
　　路透電社得悉駐英列强大使巳專行討論斯克太里問題各外交家之議論總括言之乃爲若能堅忍對付必可轉危爲安列强之意見絶對相同今擬竭力扶持彼等之决議全無欲行浮躁之舉動者現料列强將於數日之内正式照會芒王尼柯拉斯必須委棄斯克太里一面並將電飭芒國海面之艦隊嚴密封鎖沿海各地奥京所傳奥或提議於四十八小時内派兵登岸驅逐芒人之說已由奥政府否認 
要聞一 
[科布多及阿爾泰之近况（北京特約訪員一葉子）]  
　　去年爲杜爾伯圖王財政顧問之某君於一月二十六日自承化寺出發由杜穆斯克趁西伯利亞鐵路赴京曾述杜爾伯圖王領域附近之狀况如左 
　（一）杜爾伯圖王府之財政其一年收入 
　　馬一千頭　約價八千兩乃至一萬兩 
　　羊一千頭　約價四千兩乃至六千兩 
　　駝二百駝　約價四千兩乃至六千兩 
　　共計約二萬兩 
　　即自其管轄領域内所徴收之總額在平時不過爲杜爾伯圖王一家之生計費至自去年八月以來該領域内有多數兵士屯集每月支出約需五萬兩因是屢向中央政府索欵中央政府常告以國庫空虚不能應自去年八月至本年一月間北京政府所支給之總數僅僅六萬元杜爾伯圖王不得巳發行不換紙幣僅去年中所製造發行者數乃達於四十三萬兩其發行紙幣約七八萬兩流通於王府其餘三十五萬兩則流通於市塲惟紙幣價格驟落其結果物價乃至有三倍之騰躍 
（二）目下頓駐於杜爾伯圖旗内之華兵合在承化寺及其附近各種之兵計之約有五千人 
　　當客歲歲杪布多附近之兵變向古城烏魯木齊伊犂方面而去者卽此類之兵也 
　　目下科布多華兵不見其隻彭一時蒙兵極跳梁跋扈華兵在承化寺附近悉四散僅有一魁首與俄國哥蕯克兵共駐留於該地而巳 
　　俄兵之屯駐於承化寺者爲領事護衛兵約百名在科布多者爲哥蕯克騎兵約二百名蒙兵之在承化寺者爲杜爾伯圖王旗下護衛兵約五十名 
（三）杜爾伯圖王領域内住民 
　　華商　五百乃至六百人 
　　華農　七百乃至八百人 
　　哈蕯克人　十萬人 
　　蒙古人　五千乃至六千人 
　　俄國人　無 
　　杜爾伯圖旗内卽阿爾泰地方猶不見有俄人之勢力從而俄國隊商往還其地者甚少以是俄人所慣用之懐柔手段如一種借欵政策猶未施之該地承化寺僅有俄國領事舘俄國之人民卽其護衛兵而巳最近俄國領事因訓練其衛兵要求練兵塲之租借爲華官所斥焉 
　　要之科布多以西猶未灌輸俄人之勢力華官尚得維持其威力惟杜爾伯圖王之態度似爲俄國及活佛所勸誘而大有親俄之意因是而致華官之嫌疑焉雖然杜爾柏圖王於其去就本無决心一面受華官之覊紏一面經活佛及俄國之誘勸頗欲與之接近於兩方之間大有觀望之情勢要之欲决其去就一繫其金力如何而無他道矣 
[四黨協商互選議長紀]  
　　二十一日上午十時四黨代表會商衆議院開會事宜其爭論之點如下（一）十八日預備會表决互選細則選舉議長用記名投票法一條國民黨力爭表决有效三黨絶對不承認因前經四黨協商表决先用起立法有疑竇時應再用投票法决之十八日之表决贊成用記名投票者多二人而内有二人是否有議員資絡尚未判定是表决用起立法尚有疑竇應以藍白票再表决之也國民黨謂十八日表决明明多數何有疑資無再用藍白票表决之必要（二）下次開會如爲正式會應暫適用前參議院議事細則惟内有一條云凡表决時有五人以上之要求得用無記名投票法行之等語三黨欲據此以爭回無記名投票法而國民黨反對之如暫適用前參議院議事細則當附條件云前經表决互選議長用記名投票法一節不能變更等語（三）下次開會可暫適用前參議院議事細則用無記名投票法先表决互選議長應用記名投票法抑用無記名投票法一條三黨以爲此尚可行惟國民黨代表數人恐全體黨員未必承認不敢作主大約國民黨穏健一派似主張稍稍讓步四黨對於各點均處於反對地位惟此點或有轉機四黨從此有磋商之餘地耳否則無意識之爭辨終無了期國會正式開議未知何日也 
[沙元炳當選蘇議長]  
　　江蘇省議會因許議長辭職後二十五日下午一時開會互選省議長遲至三點鐘之久到會者僅五十八人照互選細則第三條非有全體議員三分之二以上到會不能舉行於是到會之五十八人盡皆散去至二十六日下午一時仍開會互選正議長歷三時之久到會議員計七十三人後多方招致並令號房赴各公寓邀請六七人湊足半數始摇鈴開會衆方開言提議而摇鈴之聲仍然不絶盖冀議員之多至也後又陸續至者八九人時已三點二十分鐘由副議長宣布互選細則令書記將細則逐條宣讀互相討論至第三條内載不到三分之二以上者不能舉行選舉議員陶鍾箎起立謂照此條文何日纔能開選就請議長散票以半數人互選之狄乃健駁之謂互選細則乃副議長錢君所訂昨日行之今日背之母乃大失信用且半數議員卽行互選舉出之議長價値何在陶與狄因此遂大起衝突後經議長解决贊成半數互選者起立於是起立者四五十人衆謂巳得多數决議開選又宣讀至第七條内載凡互選以得票過半數者爲當選得票同數以年長者爲當選年同以籖抽之衆議員謂年長年同皆當取銷但以得票半數者爲當選宣讀畢發票開選用無記名投票法互選四點二十分開匭沙元炳得六十六票當選正議長宣布後拍掌之聲如雷旋又發票選副議長以補沙君之缺四點四十分開匭最多數王玉樹得二十九票不得過半數作爲取銷有謂重行複選者衆置若罔聞一閧而散 
雜評一 
[謝爲中國祈禱者]  
　　中國今日之時局除提撕各人之良心外幾於無他良法矣今日之爲中國祈禱者實亦祈禱上帝使人恢復其良心耳恢復良心人無其權爲中國祈禱是爲中國人求良心也 
[大借欵之簽押]  
　　政府又樹一攻擊之的矣猝然而復活猝然而進行猝然而定約反對之而未聽破壞之而無效政府其有萬不得已之故耳抑有妙用在其中耶乃决心如此也然而風潮必更由此起矣（無名） 
[蘇省會之新議長]  
　　前見省會議員缺席表副議長沙元炳君列從未到會之第一等今舉爲正議長矣將一如從前耶　猶之許議長也何必改選 
　　雖然沙君豈一再辜負議員者而乃惴惴焉代爲之慮亦妄矣（默） 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[直隷法官亦控許世英違法矣]  
　　司法總長許世英以命令變更法律經奉天法官屢電質問並推舉代表到京請求大總統國務院指定起訴官廰曾誌本報昨聞直隷法官亦舉代表孔憲熙王祖培二君來京請求國務　指定管轄以便提起行政訴訟其文略謂查約法第四十八條第二項法官之資格以法律定之現行之法院編制法經大總統於元年三月十日指爲有效卽許世英復奉天法官之電亦稱係照舊法院編制法辦理如適用舊院法則依據該法及其附屬法令考試考騐取得之法官資格當然有效僅有三年畢業證書未經考試者斷不能任爲法官昭昭然矣乃　總長　製新院法草案擅令各廰人員解職試問新院法草案果經議决公布乎不議决公布安得謂之法律此在專制時代之君主尚不如此該總長竟敢公然爲之其故意違法一也約法第四十八條第一項法院以大總統司法總長分别任命之法官組織之誠以法官爲人民生命財產之保障須俟大總統裁可方能任用非總長一人所得專也今直隷地方廰之推檢至四月七日始經大總統任命而該總長先令於四月一日到廰任事是自爲有單獨任用法官之權而不知有大總統矣其故意違法二也國會爲立法機關載在約法許世英雖堂堂總長亦只能執行而已乃對於現行之院法則取消之對於新院法草案則適用之假令國會修正院法之時以三年畢業者必須考試始得爲　官該總長其將爲第二次之改組乎抑以國會議决爲無效乎其故意違法三也約法第五十二條法官在任中非依法律受刑事處分或應免職之懲戒處分不得免職許世英不知據何法律持何理由强令法官解職如謂無學識何以庚戌之歲與三年畢業者受同一科目之考試而能及格耶如謂無經驗道德何可以數年之中經第二審第三審之案多照原判執行而未經告有贓私耶試同許世英所用之推檢旣未受考試又未經練習其學識經驗道德果於何見之乎及各省羣起質問許世英置法律於不顧竟謂南山可移此案不能變專制威權溢於言表其故意違法四也許世英猶自解曰吾一秉大公吾非任用私人查現在法律畢業學生不下數千而許所用者文憑不及格者有之未領証書者有之僅習政治經濟者有之主要科目不完全者有之公耶否耶潘紹基識字無多因係司法次長之中表而用爲書記官長私耶否耶法官等自知開罪總長與個人大不利益徒以公理所在法律所在一息尚存不能不爭敢請鈞院速賜批示遵行則人民幸甚謹呈 
[蘇議會之一塲大紛擾]  
　　江蘇省議會於二十四日下午一時開預算審查會是日旁聽者一百九十九人自開會以來未見有如此之盛也（一）報告民政長咨蘇漕照舊暫爲國稅請另籌新稅以捕地方稅缺乏文内務司馬士杰代表應省長登台說明先宣讀衆院議員與省會議員懇親會致叅議院電文係請叅議院主待留蘇漕充江蘇地方經費免籌他稅云云旋宣讀財政部來電略謂國務院會議公决僉以新稅系統尚未成立稅源不容或價當然照舊辦理暫爲國家稅云云本届二年度預算册以漕糧特稅歸地方收入支出適相符合如收歸國家仍以四元爲正稅一元爲附稅另於四元中取十三分之三爲地方稅則每年收入短少約四百九十一萬餘元此項預算不敷甚鉅應請貴議會另籌新稅云於是各議員討論以漕糧爲專制時代天庾正供之性質人民貢獻皇帝者今日政體變更此種漕糧如劃歸國家稅是不啻承認大總統爲皇帝矣惟漕糧爲地方稅倘中央堅執不允卽提議廢止漕糧另籌新稅遂表决電京力爭並向國會請願（二）報告民政長咨民國元年度辛亥年三個月决算本屆不能交議文内務司馬士杰代表省長登台說明一因軍事費之調查未竣二因交代案結報未齊三因報銷册之造送未齊查外洋各國辦理决算案之成例最速者爲甲年度之决算與丙年度之預算同時提出會議盖决算以準確詳明爲主要故猝難告竣現姑定最速之限於貴議會明年開會期正式報告如無事實上之阻礙當不至居各先進國之後云云當馬士杰二次報告後議員董永成起立發言指摘不交决算案之非法語頗激烈陶鍾箎繼起語尤激烈不容馬士杰發一辭委通起立謂今日馬士杰來會報告非答復應先將董議員永成提議質問民政長不交决算案表决後請省長出度答復方是正辦今痛責馬司長無益也迨將董之議案提出討論時忽發生一問題卽陳大猷請將省會法第十九條議員質問案之性質詳細研究於是多數議員滔滔講法律學王樹榛等遂起大訌議場秩序大亂同時發言約八十餘人聲震屋瓦爲蘇議會第一次之大紛擾副議長以質問案用省會名義或議員名義付表决衆又大譁痛詆副議長互駡多時副議長又以前說付表决不待言畢又有數人大叫如是三次最終表决質問案用省會名義全體起立向場外閧散副議長兩手高擎一面摇手一面大喊有議案提議不要走然跑去者已居大多數遂摇鈴散會兹將蘇省會致民政長關於其他各種之質問函一并附錄如左 
[其一]  
　　敬啓者查省議會暫行法第十九條内載省議會議員對於本省行政事項有疑義時得以十人以上之連署提出質問書於省行政長官限期答復等語兹據議員許蘇民等十四人提出質問民政長設置顧問及調查員等員額俸給如何規定案一件董永成等三十七人提出質問民政長不交决算案案一件王仕良等十人提出揚州駐防軍隊應移駐要塞質問案一件王仕良等十人提出第六工場延期未辦質問案一件季通等十一人提出質問司法經費書一件張倚等二十四人提出質問兩江師範學校校舍駐兵案一件陸文椿等十一人提出質問財政司催交淸理裕寧裕蘇帳目案一件黃申錫等十一人提出貧民工場變更地點質問案一件合行查照省議會暫行法第十九條之規定將原案抄送貴民政長查照於三日内答復 
[其二]  
　　敬啓者昨日本會函送議員質問貴民政長各案内有　議員仕良等十人質問揚州駐防軍隊應移駐要塞案此係軍事範圍又張議員倚等二十四人質問兩江師範學校校舍駐兵案查維持學校係貴民政長職權而駐紮兵隊又牽入軍事範圍該兩案應請貴民政長轉咨都督分别答復 
[其三]  
　　敬啓者查省議會暫行法第十九條内載省議會議員對於本省行政事項有疑議時得以十人以上之連署提出質問書於本省行政長官限期答復等語兹據議員秦錫田等四十人提出上海洋商租地暫用單行法迄未實行質問案一件又張柑等三十六人提出質問如臯豐利場與豐利壩兩鄉合併案一件合併查照省議會暫行法第十九條之規定將原案抄送貴民政長查照於三日内答覆 
[南通州議員兼律師之風流案]  
　　南通州南門外彭姓碗店女於十九日夜間被人攫去一事頗有趣味兹悉彭係湖北人在城東大街開源順碗店其眷屬於南門外長橋下賃屋别居有女珍娜慧中秀外風致嫣然顧律師見而悅之有胡雨人（卽成霖）劉濱者迎顧意而通辭焉並商諸彭餂以多金彭不納乃於十九日夜九句鐘時遣孫某者雇一肩輿停於左近恒大門首而女僞爲提壺市茶者珊珊過之卽擁入輿中肩之而去比及天明彭覺女久不歸蹤之則已假東城某宅訂白首盟矣顧乃遣某某强委禽焉婚書一函聘金二百卒歸無效乃謀匿女於劉橋戚里而彭已赴法庭起訴顧四出運動無應者事遂决裂兹將起訴後情形錄左 
[彭氏之呈詞]  
　　彭士志彭宏海呈稱本籍湖北於前淸同治年間寄居治城東大街開張源順字號碗店迄四十餘年眷屬另住南門長橋河邊所生四男兩女均謹守家法安業無異禍由近鄰胡成霖瞯商小女珍娜人生秀麗時來簧誘謂刻今首先營業無過律師囑將珍娜女許配顧南庸爲妾經商當時却絶未防他奸不料於本月十九號九下鐘時胡旋又專人喚同妻到彼謂有要言接談及到胡家務逼商女仍配顧姓並許給重貲商以伊言迹近荒謬又未允從詎回家後女忽不見當下尋無蹤跡次晨急往胡家根詢下落乃伊始則含糊不吐繼稱珍娜女己在顧家無可挽回等語商聞駭汗伏念胡成霖如此情詞亦無非料商客居異地無復能爲故發生一種强制手段又加顧南庸聲勢浩大出入公庭必不敢抵抗如此胆大妄爲與法律有無干涉民國自有條文爲迫報叩伏乞電准速卽派警拘案究懲 
[檢察廰之批詞]  
　　據訴誘拐情節詞頗含糊所謂近鄰胡成霖瞯女珍娜生姿秀麗時來簧誘且許重資爲顧南庸作合該商始終未允是胡氏來作氷人顧某未窺處子何至該商夫婦同往胡家而深閨女兒肯隨顧姓果如來訴可謂奇因惟顧南庸充任律師明知法令乃竟以誘惑之手叚欲結强迫之婚姻風化攸關法律俱在亟應傳案追交預審核辦此批 
[第一次觀審閧堂]  
　　二十三夜九句鐘開始預審顧律師未到遣書記高翔雲代表珍娜亦傳案觀者至三百餘人錢檢察長向女略問數語珍娜含羞答稱不知錢令彭將女領回再行核辦彭不允不得已將珍娜暫交女押所觀審者誤以顧不出庭而彭女被押疑法庭回護律師遂大譁譟庭驚無法禁止葛推事出爲解說亦無效乃匆匆退庭 
[第二次預審詳情]  
　　二十四日午後三時開第二次預審法庭懸牌照律禁止旁聽詎二時許内外觀審者巳達萬人錢檢長鑒於前夜之閧堂乃借中央隊四十人協同警察維持秩序三時許由警隊護送顧律師等一千人証到庭蓋因衆怒已極恐生出意外枝節也 
[預審之供詞]  
　　問官向原告彭宏海問曰昨夜被旁聽閧閙未及詳詢今須確供情由方可研究辦法彭曰情由盡在訴狀無庸再述衆人之所以譁閙者正恐廰上無辦法耳商民但求長官秉公辦理而巳胡成霖供係前淸生員五品職銜民國法律亦少有所知彭女事發生之前曾有顧律師之孫書記來家央我去請彭姓夫婦我曾遣人去請後彭姓已到卽由孫書記與彼面講問彭承認不承認因衝突起來而去其詳我不得而知孫書記日承認不承認我並未與彭姓見過何來此語我只知收顧律師月薪十元辦書記之事其他我全不知彭詰胡曰汝不能諉卸汝曾講單回門雙回門的胡曰請廳上調查證據如我有作媒實據願加等治罪劉濱言語模糊與胡大旨同顧律師辯稱此事係一己關係從前敝律師事務所孫某曾提及此余以一笑置之彭姓第三子亦曾來過事務所惟敝律師並未注意十四日赴南京省議會因預算審查案未有結果不能即時回通前日接到緊急信函始乘船遁回昨晚到事務所始知有此决裂之事彭氏因何逗留在外數日余亦不知今彭姓訴稱胡爲介紹人余爲當事人其實余除彭姓第三子見過一面外彭姓家人余均不認識不過社會上因此事出於敝律師事務所遂認敝律師與事務所混而爲一此事如果敝律師所爲自當承認今非我所爲萬難代人受過不得不辯我旣爲律師稍明法律豈肯爲此不合法律事請細細研究問官曰此事須以證據爲憑 
　　顧律師曰省議會爲全省立法機關我之在通與否請調查省會有請假條與否便知語至此彭問法官曰此事遂糊塗了之乎問官曰法律不爲一人設須詳細調查訊至此庭内外人聲鼎沸妨害公務乃捕王大蔡壽祺兩名暫押問官令將顧律師彭珍娜關係一千人證分别收押候定期再訊 
湘省近事紀要 
[炸彈發現後之警政]  
　　湘省自稽勳調查局局長柳聘農家發見炸彈後卽由巡警總監林君支宇發一通令云警察天職平時則預防危害遇有險象發生則嚴密偵查務獲兇犯湘省自反正以來炸彈之發見五次於兹擾害治安莫此爲甚乃前後要犯均屬漏逸雖屢下緝拿之令而茫若捕風木偶街頭靦顔社會捫心自問能無抱漸除將西一署當班長警各記大過一次以示懲儆外合行通令各署嗣後對於一切炸裂物品平時須秘密調查其有製造炸彈炸藥者務將人贓兩獲一聞有警各長警卽迅往馳救於發生危險之場所注意往來之人有形迹可疑者當嚴加盤詰務得首領總之警察之職務在保持公安警察之手眼在隨機靈便必使法定範圍之内人無敢犯犯無倖免預之於平時謹之於臨事縱百密或有一疏而吞舟終難漏網自署長員等以及長警並各兵探其各懍遵 
[譚督電復暫緩招兵]  
　　湖南譚都督近日兩接黃克强先生來電力主籌練新軍須招足二旅俾無事則勤加訓練有事則可捍禦外侮並薦舉程君潛（現任軍事廰長）充任旅長以資得人等因譚都督即開政務會議討論良久僉謂湘省財力實有不逮且招募易而遣散難應請暫緩實行云云刻由都督據情電復黃先生兼請指示方略矣 
[檢查國債辦法]  
　　湘省審計分處現已訂定檢查國債辦法於日昨通告各機關查照大略如下（一）各機關無論募借外債内債須將用途條件報告本分（一）處各機關應將現借内外國債造成淸册報告本分處（一）以後償還國債或新借國債均應隨時報明其收回之債券或收到借欵亦應分别造報 
[咨復借用米捐]  
　　岳州設立之賑糶米捐局原係湘鄂合辦所收捐欵定例湘得十分之七鄂得十分之三迭經議决有案現鄂都督以該省財政奇窘擬將捐欵全數暫行借歸鄂用以濟眉急昨巳電咨湘都督酌核辦理當經咨復承認（一）借用期以一年爲限（一）期滿後卽在鄂省應得捐欵當陸續撥還 
[開辦國稅廰手續]  
　　湖南國稅廰籌備處處長陳君炳煥（前財政司長）於日前由京返湘組織本處一切事宜因向財政司楊司長熟商擬將司中素有財政經驗人員傅君作楫彭君繼甄柳君爔張君藴寛許君振昆熊君彥王君世龍等撥歸國稅廳襄理進行方法其辦公地點暫借財政司署現正劃分兩稅籌備一切事宜 
[河南靈寳民變續紀]  
　　河南靈寳因禁烟激變一事已誌前報兹經詳細調查悉該縣此次民變因四月一號有牛心社黃小草李雲三人爲首紏合刀匪許老七彭海美齊淸珍等數十人擁南朝村衛時兒爲頭領又迫脅農民數百人於本日殺斃查烟人員八名於二三四等日復燒毁房屋二十餘家又於朱陽村砍傷三人焚毁房屋四家内有參事會員任斌何化純席畏三三君又殺斃周郁文縣議員趙維新劉淲章小學敎員南惠風等房屋家資俱被刦掠外并打毁公欵局局長張拜昌被災尤重共燒毁張君房屋廿餘間麥籽二百餘石榖籽雜糧一百餘石棉花三千餘斤金銀首飾衣服物件以及地契文約帳項俱一炬而空所失不下萬金刻下家人三十餘口無物無服就食村鄰如同乞丐亦可憐查此次起事原因極爲複雜說者謂但願將此事從速了結不令蔓延則大幸矣 
[汴省亦破獲私設機關案]  
　　日前汲縣（卽衛輝府）知事龐君毓同奉飭帶案進省據云該邑邇來忽有楊漢東（林縣人前淸武侍衛）楊光斗王文等在邑設立機關聲言奉袁總統命令因豫饑饉相望搶刧頻仍飭招全省士匪編練爲四十營給予自新券可以免死各地方官不得再治前罪並有出售軍官情事特發傳單通告全省事爲龐縣知事偵知親帶軍隊立將楊等捕獲電禀都督請示辦理旋奉省電令飭將該犯等一齊帶省遂於次日親率軍隊將楊漢東等七犯由火車押解來省稟謁都督昨日張督已將該要犯等發交軍警聨合會公同審判并聞擬卽重懲以儆效尤 
[贛省會取消萍礦案紀事]  
　　二十一日省議會開會到者一百十七人第一案爲實業司提議省辦萍鄉煤礦由法律財政兩委員會審查結果作爲緩議且現設之購地局亦卽撤消先是議會對於此案十分鄭重曾審查兩次以公意取消實業司因不能達到目的復於二十一日特派委員歐陽彥謨出席報告省辦之原秉及宗旨而議員中亦頗有爲該司所動如吳鴻鈞胡廷鑾顔丙臨等均極力主張省辦惟所主張之理由不能十分充足故卒不能通過亦足見多數之心理非一二人所能强阻之也今日之演說者皆須預先開列坐席按次登台首由葛第春主張打消以防牽動鄰省惡感且於事無濟次由萍人張家相按地方情形暢論萍鄉另開礦井之不利絶對不贊成次楊宗流羅士傑均極力主張取消王鎭寰則謂省辦二字實破壞安源已成之礦今吾省欲爭此項權利儘可投資入股何必另鑿地方爲界云云黃炳煥繼起痛駁顔丙臨之借債說並謂今之藉口提倡實業者皆爲私利起見卽爲胡廷鑾黃人庸等所阻未盡其意嗣後饒正音主張取消理由充足楊賡笙則主張省辦李儒修稍近調停邱漢宗請付表决時有主張付第三次審查會者蓋因逆料反對者多本日不能通過欲稍緩時日再爲設法挽回也議長從多數意仍付表决案遂打消聞實業司原擬辦法係在高坑開大機礦二個又在黃家源開小機礦一个以截斷安源煤斤之來路然後長江各機廠輪船鐵道將盡購該處之煤說宕謂其意蓋在此云 
粤省之民生問題 
[鹽利問題]  
　　粤都督訓令鹽政處云現接財政部鹽電開輪運監斤未經部准飭放由關扣留查辦此係各省通行之案膠滬漢潯各關扣留兩淮鹽輪四艘其辦法正復相同並非未經部准之鹽僅憑淮運司一紙准單卽予驗放也本部總筦鹽綱於粤於淮毫無偏重該商等未悉此案原委祇京稅務處兩次轉行之文牘以爲揣測未免誤會滋多希貴督明白開導爲要至以後瓊崖雷鹽輪於裝運之時先由貴督將運鹽緣由及鹽包數目起訖地點經過海關分晰電部自當轉行飭放此復等因查部電聲叙膠滬漢潯各關陸續扣留兩淮鹽輪經淮運司電部飭放因非私運可比當經照准意謂與粤關扣留瓊崖雷輪運鹽斤辦法正同並無偏重不知一係扣留别省運到鹽輪一係扣留瓊崖運回本省鹽輪彼此情形互異别省鹽輪查非私運且可放行豈瓊崖雷運回本省鹽輪獨可視同私運使粤商偏受留難損失之累來電囑於商人明白開導若照如此辦法實無開導明白之日總之留難别省鹽輪尚可謂防私運至本省有照鹽斤由輪運回本省並非私運亦予扣留則不免近於苛待來電請以後瓊崖鹽輪於裝運之時先由本督將運鹽緣由及鹽包數目起訖地點經過海關分晰電部於事似有難行應由鹽政處傳商明詢詳議呈候核辦 
[水利問題]  
　　測量三江水道已由内務司極力籌劃進行以爲消弭水患之張本需費九萬元亦經都督允准支銷現更據該司土木課工程師調查則三江水患均由西而起因西江挾三省之水澎湃東來與東北兩江同時擁起致成水患兹查靈山縣西利口原有支河河源南距北海灣祇八十二華里倘能將河海問之陸地開鑿引江通海則滇桂兩省之水均山北海港瀉出如是由廣州至封川之水勢旣微則東北兩江雖係暴漲亦不爲災而桂省更得近海交通之便利約計全工須費百二十萬元此爲一勞永逸之舉刻已繪圖呈報都督察核矣 
[地利問題]  
　　廣州各屬沙田前經廣肇羅綏靖處分派軍隊防緝每畝抽銀五毫並招投沙骨以充經費各業佃頗有以負擔稍重爲言乃公舉代表謁胡都督謂廣屬沙田以淸佃局抽收沙捐畝數計之不過一萬五千餘頃其中隠匿尚多實數當在三萬頃以上綏靖處前定每畝抽銀五毫以淸佃局之數爲標準實屬大誤若改由業佃自行抽繳沙 
 
 
 

Page 7

 
 
田之畝旣增卽將所需警費匀攤每畝之抽費自可減少胡都督亦以揷收護沙費但期敷用各業佃果能將隠匿之沙田查出則每畝總不抽至五毫而護沙經費不因此减少人民負擔且可藉以減輕自無不可當派杜貢石汪宗洙與各業佃代表在文瀾書院會議並將護沙常年開辦經費宣布各業佃代表經已决議分屬担任籌措乃十七日會議忽有推翻前案謂須經省會議决方能抽護沙費又有欲由各鄉局自辦警察者順德復因東海與香山爭香山又因安平與東莞爭議論紛紜莫衷一是會議匝月尚無頭緒現粤政府以開耕在卽各沙亟須保護現擬徑自辦理不再與業佃代表爲無謂之商議致遷延時日云 
地方通信 
[蘇州]  
　　問門外破獲私烟窟閶門外馬路一帶妓舘旅館林立類有乘問私吸之弊昨經調查員會同馬路一區區官至祥安公客棧及同春坊碧玉珍等三家調查私吃當場搜獲煙具烟膏或一副二副不等當即連同吃煙之人一併拘解警署懲罰矣 
松江 
[龍珠庵格斃盜匪]  
　　郡境西北隅華靑接壞之龍珠庵地方某姓著富也宵小窺伺某姓亦微知之故購械爲備前夜果有盜匪登門圖刧某率臧獲齊出抵禦當場格殺盜匪一名現懼報復不免听夕惴惴云 
[安營又陡盜犯]  
　　張盛二盜遍體羅綺不知者疑爲貴介子弟昨經葆安水師二沈管帶捕獲訊據供認在楓涇一帶數數行刦各情不　乃押解縣署轉送檢察廰 
南京 
[軍德會成立]  
　　昨日軍德維持會開成立大會於四象橋湘軍公所本部到會者數百人戎裝整肅首由發起人熊君寳慈報告開會宗旨並演說軍人與國家之關係及軍德與國家之關係與本會成立之必要（鼓掌）繼由熊君仁演說英吉利德意志軍人道德之高及中國軍人道德之缺乏（鼓掌）旋由來賓劉沅生君演說軍人之所以尊嚴由於軍德之完備（鼓掌）末由會員公推熊寳慈爲臨時總幹事熊仁爲臨時副幹事尹仲材爲臨時總編輯熊偉爲臨時庶務王楚楠爲臨時書記聞是日入會者已達百餘人云 
[寧商會勸告國會議員電江寧]  
　　商總會昨致國會議員電云國會開幕瞬兩旬兩院議長迄未舉定報載諸公日事黨爭一念之私不顧大局現在謡言四起各業恐慌商界金融更形停滯若再遷延恐釀成國亡民慘之禍請諸公母爭黨見解决憲法選舉總統各問題以達國利民福之趨向北望燕雲掬誠敢告 
湖南 
[湘省第二次焚煙紀事]  
　　湖南禁烟總公所於去歲焚燒烟膏烟土至九萬餘兩之多曾誌本報現因該公所將次裁撤歸併民政司辦理爰於本月十八日七時將財政司水警署所繳分局呈解該所緝獲私藏及留做丸藥剩餘之烟土煙膏煙灰料土合計二萬零一百一十二兩扛送小吳門外校場坪由該所各員督同衛兵押解並由巡警總監派守衛隊消防隊各數十名到場彈壓禁烟總會亦派員監視並散放白話說帖數萬張　由該所坐辦王君遐齡科長薛君祈齡科員常君任君等督率衛兵將封土用刀劈破烟膏用紙粘着匀架柴上浸以洋油散以食鹽隨由彭君國鈞報告此次焚燬烟土之緣由及土膏之數目繼由禁烟總會副會長黃君瑞祥演說鴉片之害再次由禁煙總會編輯員演說日前到京開全國禁煙聨合會等事以上各員演至痛快淋漓之際四面鼓掌如雷演說畢卽行舉火一時烈焰冲天臭氣四溢聞者觀者莫不稱快隨撮一影以爲紀念安徽 
[路警隨同土匪搶刧]  
　　皖北滁州臨淮一帶近有大股土匪搶刦行旅經南京衛戍圑第一營許綬培等派兵拿獲多人有鐵路警兵隨同土匪搶刧者當卽據情呈請皖督咨請交通部曁津浦鐵路總局查辦刻聞柏督以該路警等防匪搶刧殊屬不法特轉飭將通匪警兵按律懲辦以維路政 
雜評二（默） 
[敎育總長與司法總長]  
　　陳振先牽涉於風流案許世英亦牽涉於風流案陳振先因學生資格事被學生控告違法許世英因解散法官事亦被法官控告違法今陳又被學生毆擊矣吾甚爲許寒心 
[議長與行政官]  
　　人謂行政官出席而議員破口大駡此今日之天經地義也不駡不成爲民選議員至於議長則爲議員所推舉何亦牽連駡之殊不可解 
　　曉之曰爲議長者往往與行政官接近一斑心理以爲旣與接近卽有爲行政官利用之嫌故前淸有人惡謔稱諮議局長爲行政官之姨太太惡行政官卽牽連而惡及姨太太此又心理之所同也惟文明國之法律不許有姨太太則今日之爲議長者必不甘以姨太太自待爲議員者亦必不再以姨太太之心測議長然則今日蘇議員之駡議長當别有原因也 
[通州之風流議員]  
　　議員知法律者也律師亦知法律者也彼以一身兼之而顧强逼民女作妾議員事甚忙也律師亦事甚忙也彼以一身兼之而尚有餘暇作樂 
　　彼豈有見乎亡淸大吏民國要人當國事倥偬不遑暇食之際而猶艶情韻事一演再演故亦從而羡之乎然則顧某眞解人矣他議員得母羡煞否 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞宋案正兇自盡後種種 
[造謡惑衆之可惡]  
　　宋案正兇武士英自盡之後前日（二十五號）傍晚滬南高昌廟一帶忽然謡言蠭起謂現在滬上到有二千餘人（誑稱共進會中人）因應桂馨朱蔭榛尚在營倉擬先搶刦製造局軍火繼往江蘇海運局刦獄云云事爲防護製造局之軍衛所聞立即報告局長即由陳督理諭令加意防範母稍疎忽一面傳諭本局各守門衛隊及局内各巡警凡有進出之人務須盤詰局中員司工人等夜間出入必須口令符合方准啓閉以免匪類混入 
[柯醫生復診要犯]  
　　前昨兩日有人謡傳謂宋案要犯應桂馨亦巳在六十一圑營倉内斃命實則應犯因煙癮過深吞服之藥不能抵癮致有水瀉之疾昨星期日仍由西醫柯司君進營悉心診治應犯精神業已稍振至嫌疑犯朱蔭榛之瘡毒亦由柯君給以藥餌聞均指日可愈云 
[陳圑長之自信]  
　　陸軍六十一圑陳圑長以武犯斃命以來外間以訛傳訛有謂潛吞燐紙者有謂服毒而斃者傳說紛紛徒淆聞聽實則武士英自覊押營倉以來除每日所食粥飯之外並未吃過别物而應桂馨則因染有煙癖曾經呈明准給戒烟藥丸藉以抵癮卽應犯吃食香烟亦不給予火柴皆由兵士以紙引火若武犯則素不吃食香烟火柴燐紙更不能得現在旣巳剖驗究竟因何致命不難明晰故於昨日商請醫生柯司君等從速化驗以明眞相又聞陳圑長以應犯在營倉内每日午晚兩炊所食飯菜係與圑部官佐同鍋而出且必先自檢驗然後交由素所信任之護兵送入營倉每食又必派軍官一員與應同棹而食至於武犯未死之前亦是如此防護現已面報承辦此案各長官查照矣 
[防範之嚴密]  
　　第二區區長以六十一圑營倉内現押宋案要犯亟宜嚴密防範是以於昨日起在海運局附近添設六崗加派長警日夜巡察以期周密 
[穆抒齋規勸楊律師]  
　　穆抒齋君致律師楊景斌君函云啓者閱報見君承認爲應犯辯護以弟思之殊爲不必自宋案發後萬目睽睽速求解决現今特别法庭與普通法庭雖未確定而應犯證據確鑿豈得謂罪案尚未成立卽使於手續上不可無律師由法庭選任一律師足矣何必執事爲之辯護也原立憲國家准許律師之意誠恐當事人未能深知法律及一切訴訟之手續或受法庭枉法之裁判使得延聘律師爲之伸寃理枉依法進行非欲使之舞文弄法以曲作直執事卽爲應犯辯護矣以執事之精研法律寗不知証據確鑿必處於敗訴之地位乎藉明知其敗訴而姑爲之辯護焉以逹我金錢之目的然以有限之金錢易無窮之名譽弟甚爲執事不取耳弟與執事生同里巷少有一日之雅故敢以忠告進桑榆之收猶未爲晚祈垂聽焉幸甚 
[黃克强仍請組織特别法庭]  
　　黃克强君致袁總統電云大總統鈞鑒宋案自程都督奉到國務院勘電稱奉大總統令仰該督在滬督飭各員嚴密訊辦以維大局而定人心等因仰見關懐巨案一秉至公無任感佩程督旋即實力進行擬在滬組織特别法庭並呈請任命主任據程督云此種組織大總統本甚贊成惟司法總長拘執法理拒絶副署昨復接司法部漾電反對甚力夫尊重法律興豈有異辭惟宋案胡乃必外於普通法庭别求公判其中大有不得已之苦衷不可不辨蓋吾國司法難言獨立北京之法院能否力脫政府之藩主持公道國中稍有常識者必且疑之况此案詞連政府據昨日程督應省長報告證據之電文國務院總理趙秉鈞且爲暗殺主謀之犯法院旣在政府藩籬之下此案果上訴至於該院能否望其加罪政府無所相撓此更爲一大疑問司法總長職在司法當仁不讓亦自可風惟司法總長側身國務院中其總理至爲案中要犯於此抗顔弄法似可不必興本不欲言今爲人道計爲大局計萬不敢默爾而息宋案務請大總統獨持英斷母爲所撓以符勘電維大局而定人心之言不勝迫切待命之至黃興宥 
[發表証據之通告]  
　　昨日孫中山黃克强兩先生通電各省議會各政圑各報館云宋案移交内地以後經蘇程都督應民政長會同檢查証據完畢凡關於應夔丞洪述祖趙總理往來函電已於有日摘要報告中央並通電各省都督在案此案關係重大爲中外人士所注目一月以來探詢究竟者無時不有今幸發表大略望卽就近向都督府取閱原電諸公有鞏固民國維持人道之責想必能嚴究主名同伸公憤也持此奉聞孫文黃興宥 
[張園開會紀事]  
　　昨日午後本埠國民黨交通部並上海分部在張園開黃花岡諸烈士紀念大會並爲林述慶君（字頌亭）追悼各界男女來賓計有二千餘人兹將會場種種情形詳列於後 
[會場之布置]  
　　會所卽本月十三號（卽舊曆三月初七日）國民黨追悼宋鈍初君之大蘆蓬靈座仍設於蘆蓬靠北之中央左供黃花岡諸烈士位右供林君西裝半身遺像四綴松柏枝葉又間以黃赤二色鮮花爲黃花流血之表示兩邊輓章亦復不少 
[開會之情形]  
　　二點鐘奏樂開會由贊禮者王一亭君請陳英士君就主祭位陳君卽將開會紀念並開會追悼大旨對衆宣告次由劉子芬君報告黃花岡七十二烈士前年起義以迄流血詳情次由鄭權君報告林君一生歷史由汪洋君宣讀誄辭全場均向靈位行三鞠躬禮次由章太炎賀振雄鄧家彥戴天仇汪洋陳國權馬素沙淦顔炳元陳英士諸君及張昭漢舒蕙楨二女士相繼演說 
[演說之狀况]  
　　本月十三號爲宋鈍初君開追悼會演說者雖多激烈派除有一二人直呼主動暗殺者姓名外餘則說詞雖極憤激尚得匣劍帷燈之妙昨日演說除和平派外激烈派直傾筐倒篋出之故擊掌呼號之聲較追悼宋會之日尤爲劇烈 
[演說之摘要]  
　　章太炎君說辭頗爲和平略謂上年北京開黃花岡諸烈士紀念會時嘗見鈍初於會場並聞鈍初演說今日此間開會紀念鈍初已作古人回憶舊塵實深悲悼然天下事禍福相倚有七十二烈士之流血然後有武昌之起義然後有今日之民國則諸烈士之流血固屬可悲亦屬可幸諸烈士備嘗艱苦志行卓越雖僅七十二人卒能磅礴全國林君志行與諸烈士無殊甫建殊功即奉身以退其淡於榮利與爭權爭利者截然不同遽爾逝世言之痛心云云戴天仇君說詞甚長略謂吾人在日本時時受外界之激剌痛心内政之腐敗並知國與國交際金視自治之能力如何能力强則各國皆屬友邦否則友邦亦成敵國故吾人以對外對内之關係起而革命次又言六國銀行圑及美國脫離銀行圑之梗概並言美國本先擬承認吾國今因宋案之影響遂致變卦此皆主動暗殺者階之厲也繼又言欲得國家眞共和非人人有良心不可否則國民皆無異行屍走肉云云餘人說詞甚多不及備錄 
[十二字之赤書]  
　　昨日簽名演說者甚多旋以爲時已逾五點鐘故陳英士君卽擬散會忽有吳也愚君躍上演說檯袖出白綾一條針之檯柱上有赤文十二字云共梟逆賊之頭以洩普天之憤 
[女士之唱歌]  
　　終由神州女校生唱追悼歌畢奏樂散會 
[天主堂祈禱會之盛况]  
　　董家渡天主堂組織之江南公敎進行會昨日舉行祈禱鞏固中華民國之基礎午後兩時江南主敎姚宗李君與各司鐸及男女敎友虔誠祈禱未幾程都督應省長上海縣吳知事地方審檢兩廰長淞滬警察廰長混成第三旅長及李平書君與市政廰陸總董商圑公會司令部長等約共三百餘人先後蒞堂公同祈禱程都督特致謝詞並由吳知事演說至四時始散 
[潮惠會館之怪劇]  
水菓業潮州同鄉昨雇戲班在滬南潮惠會館演獻酬神午後二時有陸軍第三旅目兵在彼看戲因誤踐人足口角爭毆會館管門人柯成永徐木通上前解勸反被該目兵等在身畔拔出槍剌將柯徐二人頭面等處剌傷後由會舘各司事與旁人羣抱不平帮同拘獲目兵二名正擬鳴警之時忽由該目兵同伴紏合同營目兵百數十人各持兇器奔來不由分說先放排槍然後將被拘之二目兵刧去又入會館大殿上將陳設什物搗毁一空並將會館夫役四人刧去一時看戲之人均驚惶逃避戲檯上亦卽停演附近各店一律閉市後由該司事等將受傷之柯徐二人送至第一區警局解送警廰轉解地方檢察廰請驗並請追還被刧之人到案給領免被若輩傷害奈是日適逢星期廰中檢察各官均休息未到卽由司法巡長梅南枝君請沈檢驗員騐明柯徐二人頭面手足腰肋肚腹等處各受刀傷拳傷木器等傷屬實梅君諭令該司事等將柯徐二人帶去自行醫治候次日來廰起訴再行辦理該司事等唯唯而去 
另一訪員報告云滬南潮惠會館因天后誕辰連日演劇詎昨日午後突有軍士多人强欲擠上戲檯觀看旋有値檯之潮州人出爲推赶各軍士等不肯退讓口角鬭毆檯下兩旁之軍士多人亦聞聲鼓譟相助爲虐會館董事得悉急卽調停解散各軍士乃悻悻而去詎回至營中復號召軍士多人排隊荷鎗而進將會館大殿前之欄杆擊破擁至大殿上擊壞大燈四盞及齋供各物且又逢人毆擊紛紛逃避該處第一區近在咫尺急派長警彈壓亦屬無效致被各軍士將潮州人六名拘住帶回司令部以待長官發落旣由該董事將被毆受傷之鄭邦玉柯勝香徐木桐等三人片送至一區因傷勢甚重著卽移送淞滬警察廰核示當軍士肇禍時人聲鼎沸附近各店舖恐慌殊甚咸有暫停交易之議幸經南商會董事聨合圑公會各會友分别安慰始各安靜 
[維持繭業之大會議]  
　　本埠繭商以連年虧耗時局阽危金磅翔貴益以各地方請加特稅附加稅等不一而足現在新繭將次上市亟宜未雨綢繆特於前日在北山西路絲　繭業公所開全體大會討論維持對待之策並報告一切經歷事件午後本埠繭業巨商固全體到會而蘇浙内地產繭各屬亦均派代表到會本外埠絲商到會者亦實繁有徒三時開會由該公所總董楊信之君主席請沈聨芳君宣布開會理由後隨卽報告六事 
　　（一）滿淸時代各商赴内地收繭必須請領滬道執照今滿淸政府業已推翻道照一層當然消滅又滿淸時代華商運貨亦須與洋商一律完納子口稅今華商無完納子口稅这必要除經分呈蘇浙二省財政司函致滬關稅務司磋商辦法曁由施監督函請稅務所長孫泰圻君查覆核辦外並曾面謁施君要求取消華商完納子口稅施君謂理由頗爲充足竊恐洋商藉口效尤未逹目的 
　　（二）今年保險費較往年巳逾一倍已於今晨函請保險公司覆議酌减 
　　（三）浙江省議會以嘉興濬河擬向繭商抽濬河捐洋二元（每擔鮮繭抽洋二元）已由公所電致浙議會表示反對 
　　（四）江陰改良蠶種除於劇場演說以期普及外並編白話傳單分送俾育蠶者知改良之必要 
（五）嚴禁私灶方法並宣布批准之内容 
　　（六）去年浙路運繭之成績及今年承攬者之變更 
　　沈君報告畢議及滬稅公所函請鮮繭每担擬征洋二元各屬又請加附加稅除經赴甯面見省會議員請予維持巳得十餘人贊成外現因許議長有辭職消息進行手續不免阻滯現擬分電蘇浙二省長力爭務逹目的而後已衆皆贊成次又提議本屆繭商赴内地收繭陸軍則仍請無錫軍隊保護水師則仍請飛划營師船百號另請淺水兵輪六艘赴無錫會集由無錫公所支配調度爲巡護之需惟洞庭山亦係產繭之處應撥淺水兵輪一艘以資保護至一切費用由各商匀攤衆亦贊成次又提議繭商設行應領牙帖浙江軍政府本有規定不妨援以爲例浙省牙帖專章有長期（十年一換原名部帖）年換（一年一換原名諭單）季換（一季一換原名季照）三種之分而三者之中又有繁盛偏僻之别應以何種牙帖爲宜至繁盛偏僻以何爲準請衆公决多數主張牙帖則取季換一種凡設行於城者以繁盛論設行於鄉間者作偏僻論議遂决次又提議無錫浙江由市鄉議會主動議准每銀一元抽七釐（合銅元一枚）作爲附加稅案沈君報告甫畢羣起反對主張頗多僉謂不論特稅附加稅照章不逾廿分之一今欲每元抽七釐殊不正當旋由顧敬齋君主張每擔統認洋六角不論其是何用度亦不問其作何稅項衆始贊成議案旣定有某君起言宋案發生各商均受影響固不獨絲繭兩業爲然而絲繭尤甚現在紗業等已電京參衆兩議院請顧大局勿爭黨見吾業亦宜照辦大衆贊成遂散會 
[附絲廠繭業致浙省議會電]  
　　　　繭商連年顚撲現銀枯窘金磅步漲絲消日困產稅不以土貨比徴萬難支持潘議員澄鑑提出濬河捐抽每担二元無力擔承今已全體公决抵死不認合先電告請卽取消 
[商界催促國會之電稿]  
　　北京衆參議院諸公均鑒邇聞國會開幕以來黨見互爭相持不下今日國家現象杭隍已形國計若不早定民生日見困蹙工商失業致慨淪胥四百兆同胞安危繫於此時國會之成敗望諸公勿存意見勿爭權利舉定議長對於憲法總統兩問題刻速開會議决務以國利民福爲前提藉救危亡不勝迫切待命之至旅滬廣肇公所潮州會館順直會館泉漳會館漢口雜糧志成公所米業仁榖公所葙莊集義公所各幇全體商業叩 
[查禁揑造軍用小票]  
　　淞滬警察廰廰長曁上海縣知事昨奉省長訓令云内務司財政司案呈准財政部電開據貴州都督電稱有揑造黔政府軍用小票在京滬一帶發賣請一體查拿等語黔無此項小票顯係奸宄所爲希迅飭警廰從嚴查禁並出示曉諭以杜奸欺等因准此合行訓令該廰長知事仰卽遵照辦理 
[添開杭滬快車之先聲]  
　　聞浙路公司以近來杭滬客車生涯異常發達時有擁擠之患且轉瞬炎夏暑熱薰蒸殊非衛生之道前由理事會議决擬由公司備價向禮和洋行定購飛行機車一架一二等客車五乘刻接來信均已辦齊機車率力有一千二百匹馬力議定五月廿一號開駛每大站暫停五分鐘以便行客照程計算三小時卽可到巾 
[市政廰奬勵商家]  
　　閘北市政廰批愼成昌等禀云來牘閱悉各商號知捕房越界收捐主權所繫一體拒却足徴深明大義殊爲敬慰業已呈請交涉使照會領事轉飭工部局勿得越界收捐以保公安矣應各靜候交涉如印捕人等再來滋擾仍希文明對待堅持到底萬勿稍事鹵莽致貽口實是爲至要此批 
[程都督察看新艦]  
　　程都督於前日午刻乘坐汽車至製造局海軍司令部察看新由英國訂造來滬之應瑞肇　兩軍艦當由海軍李總司令等引導至該二艦查察一週而返 
[配解鎗彈之愼重]  
　　製造局陳督理前日奉陸軍部電令飭於該局製存槍彈項下配解七米立九鎗彈六十萬顆運京等因陳督理以前解子彈五十萬顆現尚扣留今又飭解似難遵辦故特親謁程都督一俟商議定妥再行籌解 
　　應案證據 
[拐匪罪大惡極]  
拐匪丁錫甲等十八名誘拐婦女老幼共四十六名口由大連灣遞解到申巳紀昨報前日上燈時由地方檢察廰黃檢察官提案研訊婦人陳鄧氏呂朱氏陳周氏李朱氏朱石氏王周氏張應氏鄭蔣氏鍾徐氏吳余氏金潘氏張徐氏周楊氏劉王氏何周氏王李氏及女子李阿實吳小妹丁鳳英梅金鳳馬阿嬌吳鳳英趙定金大蘇等同供被丁錫甲等拐往該處是實質之丁錫甲陳阿四倪阿東薛懐銀崔金生周榮春劉羅南王素廷鍾炳南徐壽春張雲標陳桂芝邱少甫王金標張文炳徐子仁朱阿三等供詞狡展互相推諉問官以丁錫甲等串拐婦女多至四十餘名口實屬罪大惡極法難寛容判分别收押候辦婦人陳鄧氏等女子李阿寳等均暫留女所聽候查明家屬來案認領 
[製造局停給升工薪資]  
　　製造局陳督理近查炮廠工匠工資帳簿除應給正工薪資外另有每一星期加給升工之欵統核前後爲數甚多現在局欵支絀亟應裁减故於前日命令炮廠委員着將通廠升工從本禮拜起暫行停止一俟經費充裕再行禀候核辦 
[楊營長嚴禁招摇]  
　　混成第三旅第一圑二營營長楊錦堂近因查有不肖之徒冐稱本營名義或稱家族戚友在外招摇撞騙特飭探弁嚴密查究並於昨日通告所部各連長嗣後遇有前項情事立即拿送來營以憑懲辦 
城内 
[地方審判廰民庭批（許仲虞呈訴秦金元圖滅田價批）前]  
據許德茂呈訴秦錦元不還田價洋一案經本廰飭傳該被告尚未投案兹復據該民呈訴秦金元圖滅田價等情究竟秦錦元是否爲一人該民所稱與許德茂有無關係著卽明白呈復以憑核辦（張茂康呈訴張秉鑑恃勢欺弱請求立案批）此案旣經在無錫縣原籍涉淞是否應該商承祧本廰無案可稽又無親族証明所請先行立案之處未便照准 
[地方檢察廰批]  
　　（楊顧氏爲朱少園騙單盜抵請求移知備案批）狀悉查此案被告人亡故其提起公訴權業已消滅兹除據情移知靑浦縣知事署外仰卽前往呈訴可也（印元元請求提起公訴批）狀悉查此案業經限令嚴金祥於十日内將棺遷出如果逾限不遷准即着保交案訊辦仰卽知照（徐筱軒請求提集中証訊明押繳學金給領批）契約解除係關民事非本廰管轄範圍前經明白批示在案乃隔多日猶復來廰呈訴殊與訴訟程序不合所請礙難照准（張顧氏續求提究成欽章批）狀悉此案業經本廰查明被告住所及停棺地點均在租界本廰受理不便著該氏逕向該管衙門呈訴可也 
[是何居心]  
　　前淸上海縣署官醫馬梧雲現巳改名劉梧雲昨日午後突至地方蕃判廰署前抄錄批示抄畢將示揩去當爲守衛巡士查見將馬拘送地方檢察廰飭送警廰訊明罰辦 
[相騐路斃]  
　　大東門外龍德橋龍王廟前倒斃無名男尸一具年約四十餘歲由十六舖地甲報請地方檢察廰委派楊檢察官前往驗明實係病死卽由善堂收殮 
閘北 
[利用小孩]  
　　常熟人陳義住居閘北長春坊前日私帶烟土四包藏於小孩身上行經新閘橋大統路小孩忽然走失由崗巡送入一區張區長飭地保李勝于送回其家旋被該地保查悉票明區長適陳義投區請領因即解送司法科押候核辦 
[車夫可疑]  
　　醫生莊慕荃前晚坐東洋車經過江灣相近之楊洪浜忽來匪徒數人似與車夫楊德標串通將衣包搶去骨有縐紗兩叚莊扭該車夫至七區控告徐區長解送司法科押候查核 
[違背烟禁]  
　　閘北禁煙調查員前日會同二區巡士在華安坊一百三十五門牌查獲吸煙婦人張章氏一口抄獲烟鎗兩只及煙具等物共二十餘件又查獲附近居户朱菊生胡傑仁二名亦係違禁吸煙一併解送禁烟局請騐核辦 
公共租界 
[禁遏澆風]  
　　英美總巡卜羅斯君訪悉近來有種龜鴇每於僻靜處賃屋一椽名爲住家實則秘密賣淫並專收被拐幼女敎唱歌曲年未及笄逼令賣娼铁爲可惡因特通諭各捕房探捕嗣後如查有與以上情形相似者應卽根究以維人道而絶澆風 
[情急覔死]  
　　甬人王鳳彥近在原籍姦拐夏益保之妻陳氏來滬前日與氏在福建路行走被本夫撞見尾隨至寓所詎王情急用剪刀自剌咽喉圖盡適老閘捕房包探陳阿根經過聞聲入内詰明前情當將三人一併拘入捕房禀知捕頭諭將王與陳氏分别拘留候解公堂請究 
[大閙茶館]  
　　馬夫朱妙貞王阿根前晚因賭起釁各紏同類在浙江路三鑫樓茶館互鬥將該茶舘内生財茶盞擊毁嗣經捕房派探陳阿根前往將朱等三人拘入諭各存洋保出候訊 
[强搶金鐲]  
　　陳張氏於前晚八時許經過汕頭路被匪攫去値洋六十餘元之金鐲一只當時鳴捕追拿未獲卽投老閘捕房報請派探查緝 
[不期而遇]  
　　袁金鵬令其姘婦姜沈氏行竊主人朱福元金飾業巳由廨將氏獲案訊實押辦袁則在逃未獲昨日袁在馬路行走適被包探撞見當卽拘入捕房押候解究 
[請緝搶匪]  
　　閘北均濟里住户孫金氏武昌路住户李阿狗南市泰康客棧寓客施吉義前日在山西路西藏路河南路等處均 
 
 
 

Page 11

 
 
被匪徒搶去金簪各一支逃逸業已分别報請新老兩捕房飭探查緝 
[失竊報捕]  
　　新閘路一千七百五十號王琦家失竊値洋一千餘元之金珠飾物又山西呼二號汪鳳英家失竊値洋四百元之白絲昨均分别開單報請捕房飭探查緝 
[捕房記事]  
　　老閘捕房三百六十七號三道頭華捕昨奉麥代正巡官諭調至虹口捕房當差又虹口捕房三百二十六號華捕因辦公得力亦升爲試用三道頭華捕飭赴哈爾濱捕房辦公又哈爾濱捕房五百四十號三道頭華捕令赴老閘捕房承値英美工部局近在英國新招之西捕十八名業巳送往戈登路敎練所調練純熟昨由敎習黃君禀奉卜總巡諭候派往各捕房當差 
[木匠怨命]  
　　木匠張阿吉前日因貧病交迫投浦圖盡由舟子救起送入捕房轉送同仁醫院至昨晨身死報告捕頭飭探查明有無家屬再行收殮 
[設攤誘賭]  
　　朱阿二昨在武昌路擺設賭攤誘人賭博由捕拘禀捕頭押候核辦 
[救濟小孩]  
　　昨有男女拐匪四人帶領小孩七口在順泰碼頭登輪出發被救濟會查見解送捕房分别收押候辦 
[過犯復來]  
　　過犯王福生迭經捕房拘辦多次昨又潛來租界被探查獲押候解辦 
[包探獲賊]  
　　陳榮福昨在南陽丸輪船上竊取搭客熊卿記衣包被探緝獲解押捕房候辦 
法租界 
[戲園欠租]  
　　經租人陳與昌投廨控稱前開歌舞臺戲園之倪逢伯楊价人等結欠房租洋二千六百零一元屢催不睬控請傳追倪卽遞禀訴稱係由楊价人與房東訂立期限合同旋由羅銳律師投案譯稱楊价人因事未到特延敝律師代表聲請堂上訂期再訊讞員聶君商之李副領事判一併退去俟楊到案再訊 
[截留拐匪]  
　　拐匪趙阿坤張松林等在南京串拐男孩小狗子來滬欲附同華輪船出口販賣經法包探登輪查見拘獲解廨請究小狗子供年十一歲南京人被趙從南京拐來欲賣禁阻啼哭訊之趙等供多支吾判分别押候查明再行究辦 
[拔還存欵]  
　　甬人婁善和等前控福昇五金號東沈蘭芳圖吞存洋三千七百餘元曾經公堂集訊沈供已指定理帳處求飭各存户及債主等前往對帳分成歸還等語判交保自行理處在案兹又解訊沈供所有店内存貨等物業已變價每千元先還二成半請飭婁等前往理帳處領洋餘欠再行拔還判交原保准諭婁等先將二成半領去 
[查究超火]  
　　沈坤兆在小東門外開設某號前日黎明時忽然失愼旋卽救熄事後捕房以沈保有火險飭探傳沈解廨請究供因遺火所致求恩原宥判交保候捕房調查起火實情再行訊奪 
雜評三（訥） 
[滬上又起謡言]  
　　一月以來南北間之謡言可謂無奇不有矣然謡言有有因而至者有無因而至者有因而至之謡言或恐見之於事實無因而至之謡言則决無事實之發生今者滬上又有聚衆二千人刧獄搶局之謡言其爲有因之謡言歟抑無因之謡言歟 
[張園之追悼會]  
　　張園之開追悼會前有追悼宋鈍初今又追悼黃花岡諸烈士與林述慶諸烈士也宋也林也死之時不同死之地不同死之情形又不同然而均爲有功民國之人我人對之感喟當何如也 
[潮惠會舘之風潮]  
　　軍人之因觀劇閙事者非特上海然也各省亦屢有之幾成爲一種普通風潮今者潮惠會舘因誤踐人足之細故而致紏合軍人百餘放排鎗搗雜物刦夫役此種風潮則又特别矣嗚呼今日之軍人 
專件 
[中華民國世界語會消息]  
　　紀元二年四月廿六第十九號中央事務所在上海西門林蔭路 
[會員題名]  
　　姓字名現在通訊處號數 
盛漢英君沛鄂上海浦東張家浜同春福酒棧三○ 
何允武君上海浦東中學校三一 
梁温侯君元上海虹口東有恒路三二 
彭佛初君武昌四衙巷廿五號三三 
于漢卿君長春府南關硝磺局三四 
蔣度甫君本會泉州事務所三五 
蔣道堯君本會泉州事務所三六 
蔣調元君本會泉州事務所三七 
蔣榮初君本會泉州事務所三八 
蔣鎭國君本會泉州事務所三九 
蔣紹南君本會泉州事務所四○ 
蔣以詣君本會泉州事務所四一 
黃光復君本會泉州事務所四二 
藍開歲君本會泉州事務所四三 
文英君恨奴本會泉州事務所四四 
本會紀事 
[四月十六日]  
　　江陰王夢彪君蘇州楊英如君揚州潘家騤君上海項濮生王炎庭君等均報名入函授部 
　　天津趙曾吾君入會隨繳本年會費銀一元 
　　本埠沈唐侯君等曁來書共四十二起索閱章程 
　　廣西侯景陶君等交函授考卷及習題共二十三件 
　　本埠熊子英君譚漢初君等索法國電碼學會地址 
（答）該會地址錄奉說明書等當俟該會直接寄上 
來函 
[宋案證據之研究]  
　　自宋案發生以來舉國羹沸一般人民旣無從窺其眞相猜疑揣度不一其辭惟國民黨機關報偶然發露一麟一爪如以評論似乎已經灼知此案情狀者吾人以未見全案證據無從置喙惟希望證據早日宣布然後施以研究庶於事實不致　亂亦藉以排除國人之疑圑使宋案之結果不致危害於國家是則吾人區區之微意也 
宋案證據理宜俟法廷宣布然此時法廷尚未組織證據已經流露於外吾人卽據此己經流露者研究之似亦關心宋案者所欲聞尋此案證據已經流露者一爲時事報申報前日（二十五日）所登載北京專電内有宋案證據十件一爲本埠今日各報所登載之宋案證據四十三件今所研究卽據以上兩種爲資料 
應夔丞家内所搜出之物件甚多在理應一律宣布無論其關係宋案與否庶足以息羣疑而見眞際若有所宣布有所不宣布則所不宣布者果屬何物有何原因而不宣布由是所宣布者亦不足以堅國人十分之信心此關於宣布宋案證據一定不易之理也今法庭旣未成立而證據又僅僅此數流露於外其餘藏在篋中者尚多有之篋中之物尚有可爲證據者與否與流露之證據實能成爲證據與否皆難於懸斷然此兩種證據國民黨人巳經認爲不移之鐵案吾人固無妨就此研究之 
　　今以吾人研究所得分列於左 
　　第一此種證據皆係洪應兩人函電惟趙秉鈞致應一函一電國民黨人以爲趙秉鈞與此案有關係之鐵證然查趙函不過述送密碼事應旣任爲巡查長而又以解散會黨自任敢爲大言以欺中央趙秉鈞予以密碼通信亦屬常事不能卽謂爲宋案之主謀趙電所云尤無關涉於宋事之語可知此種不足成爲趙秉鈞主使之證據至袁世凱更無一字與應往還尤與此案絲毫無涉凡據此以羅織袁趙者皆不足信洪應往來函電稱總統總理之處或屬矯稱或言他事並不能作爲宋案之證據 
　　第二細查洪應南人來往函電知洪應本爲同謀此外更無主使之者洪不矯稱政府之命不足以驅使應應不鋪張國民黨之狀况不足以動洪洪所矯稱之不足信等於應所鋪張之不足信如以燬宋授動爲實有其事則十萬元運動軍隊亦實有其事耶吾人當知宋案奇變悉由洪應二人交搆而成所說南方事爲應所鋪張所說政府事爲洪所矯造則無數之疑圑可以豁然而解 
　　第三洪應二人皆至無賴之小人洪旣窺伺政府意旨以爲與國民黨人不能相容倘取國民黨人殺之必能得政府之歡心而高位厚祿將從此至應夔丞亦中於洪之詐術思藉此以多博金錢獲重勳位洪卽以此詐之事成可以市恩於政府而已居其功事敗亦可以嫁禍於政府而巳逃其罪觀彼二人往來函電莫非勢誘利動之辭初未嘗以眞面目相見可知袁與趙不過爲洪所假借以驅使應者國民黨不過爲應所假借以要挾洪者二人謀財害命固非政府所得而知也 
　　嗟乎宋案證據已經發露者試研究之大略不過如此矣願我國人平心靜氣更加研究俾姦宄無所遁形無辜不致受累庶幾謡諑由此息國本由此安則宋君之靈可安妥於姓泉亦五族同胞所深幸也夫 
 
 
 

Page 12

 
 
   
 
 

Page 13

 
 
自由談 
游戲文章 
[發行總統券廣告并附簡章] [  劍秋]  
　　敬啓者吾國正式國會刻巳成立選舉總統卽在目前而國中諸偉人對於總統一席競爭甚烈袒孫者擬舉孫袒袁者擬舉袁亦有欲舉黎舉黃者衆論紛紛皆不出此數人以外其實共和國之老百姓無一不可爲總統卽無一不有被舉爲總統之資格豈可以少數人之故而置多數人於不順本公司有鑒於此乃仿美人券例設爲總統券四萬萬張分頭二三四五等彩刻期開彩風雨無阻此舉有數善一可使選舉普及二可免黨派競爭三可救國家財政之支絀惟券數有限售完卽止凡國民之有總統熱者尚其速來購取爲幸 
[附錄簡章]  
　　一本券仿美人券例定名爲總統券 
　　一本券額設四萬萬張每張售洋一元以分配全國四萬萬人之數 
　　本券設頭二三四五等彩一張二彩一張三彩一張四彩十張五彩二十二張其餘六七八九等小彩不計其數 
　　本券開彩後中頭彩者爲中華民國正式大總統二彩副總統三彩内閣總理四彩各部國務員五彩各省都督其餘六七八九等彩皆各部科長科員及各省民政長等官無不分配悉當本券開彩後凡在頭彩前後兩號得爲總統府顧問官二三彩前後兩號得爲總理及都督之秘書官與頭二三彩末尾二字相同者至小皆有縣知事及各項釐局差使一經對號立可到任 
　　一本券中式頭彩者不論男女老幼上至臨時總統下至乞丐皆得爲正式大總統其餘各彩同 
　　一本券不准外國人購買凡中國人購買者不論男女須註明籍貫住址姓名以便中彩後有所查考 
　　一本券開彩後立即查取中彩人姓名地址由本公司特派專員紅旗報喜並迎請到任 
　　一本券中彩者由本公司敬贈到任之費以便購辦車馬衣服及妻妾之裝飾品計大總統二萬元内閣總理一萬五千元國務員一萬元都督五千元其餘恕不贈送 
　　一本券所售得之錢除開支外悉數充公以供政府諸人之揮霍　　一本券於各省通都大邑及　　僻邑均有代理店以便各處人民之購取 
　　一本券定於四月三十一日在北京象坊橋開彩屆時　請臨　大總統及中外官紳臨場監察以示大公並印有對號單四萬萬張分發各處 
　　一本公司設於上海偉人路妄想里第零號門牌美人券事務所隔壁 
　　發行中華民國總統券總公司謹啓（三） 
[鈍根先生傳] [  蝶仙]  
　　先生不知何許人亦不詳其里居若或詢之則呐呐不能出諸口蓋其舌根鈍也先生與人脫帽爲禮露其圓光之頂則如牛山之濯濯焉時沿燕尾鬚翹然可喜而先生則頦下唇邊盡爲不毛之地蓋其髮根　根無乎不鈍故不能貫革而出或謂以山芋磨擦龜背輙生綠毛先生無髮厥貌不揚先生無鬚厥狀不偉曷以山芋磨之擦之則綠毛叢生亦奇相也先生從之試之多日仍無一根之毛出現亦可謂鈍之至矣先生幼時讀書先生之先生授以句讀先生輙若充耳無聞先生之先生乃耳提而面命之曰此茸茸之耳根又何其鈍也於是遂以鈍根之嘉名錫之先生比及成年知幕少艾惟情根太鈍往往不利乃膺相思之疾藴而未發醫者謂一旦疾發則必無幸然歷今數十年猶未發也蓋其病根亦鈍耳先生旣授室閨房樂事固有甚於畫眉者伹結褵至今未聞有呱呱者墮地人或疑之詢之先生之夫人夫人笑而不言有知之者因以告予蓋其命根之根亦鈍而又鈍云 
[各校敎員學生呈自由談編輯部部長文] [  是龍] 　　 
　　爲提出假期呈請 
　　核准公佈事案前奉 
　　部長公佈審定中華民國學堂放假法及廢時學校呈請加入各條放假法奉讀之下謹脫帽呼萬歲者三自後生等閑遊浪蕩老大徒傷之日皆出 
　　部長所賜敢不感激涕零雖然尚有請者學校成例每季必開運動會一次展覽會一次懇親會一次旅行一次運動三日預備一月展覽三日預備七日懇親會一日預備三日旅行半月預備三日以上日期在前淸時代亦列入放假條文爲敢呈請 
　　部長鑒核准予審定一體公佈施行實爲德便謹呈（三） 
尊聞閣詞選 
[戊申春游龍華] [  蘅香]  
　　連朝細雨浥輕塵乍出春郊氣象新隔岸桃花紅不斷爲儂含笑復含顰 
　　谿光如水小橋東　畔修　碧幾叢堪　道旁春色好祇栽楊柳不栽松 
　　浮　七級　凌霍　相慈雲入望　獨怪　春諸女伴横波頻　爲　　 
　　駿馬雲軿去若風釵光鬢影太匆匆踏靑游倦歸途晚一抺斜陽夕照紅 
[蝶戀花途中寄内] [  陸敬旒]  
　　横雨狂風春信早苦雨愁風只使行人惱春水接天天杳杳茫茫多是行人道人到冕陵新月小約定歸期漸漸差池了待到歸時春已老可憐又是吟芳草 
[淸平樂夜坐]  
　　淸宵獨坐漸漸初更過煨芋撥開牛糞火量腹加餐幾個月明竹掃昏黃一爐香伴雲房睡去渾無夢也覺來是　空床 
[感懐] [  槁木子]  
　　落盡殘花只掩門一天風雨易黃昏十年紅豆新詩本五夜靑衫舊泪痕苦海沉踪空飲恨情天歷刦枉銷魂此身已與鴻毛等回首何堪望故園 
　　往事追思欲斷魂西窗日落又黃昏也應豪氣消磨盡滿院笙歌獨閉門 
[信步] [  佐彤]  
　　夕陽流水子規嗁行過村橋復轉西雨濕落紅飛不起馬蹄無賴踏香泥 
自由談話會 
[繡餘隨筆] [  雙璧女士]  
　　昔人云士詘於不知己而伸於知己者此一伸字非僅謂呈華揚藻巳也蓋必有不顧死生委身圖報之意如司馬子長所謂爲知己者死及預讓報智伯事庶幾近之 
　　人不可無建殊之志然猶不可無高淡之想落魄不偶托身猥賤遠大之志不可無也蓋非是則頽喪矣功勢炫赫炙手可熱則勇退尚矣是故范蠭子房功成而不居浮海辟榖至今稱焉是知高蹈者之可貴而不矜功之難能也昔嘗讀近人飲馬長城窟行一首著者之名忘矣其理想頗與予論爲近因識焉飲馬長城窟揮竇刀抉白日馬蹄踏碎沙場骨天山如　雲際出捲甲呼風何　忽縛休屠取郅郁殺人如麻衛霍是匹祭天金人頒士卒功成耻用鼎彝述歸來賣寳刀　臥餌松术 
　　昔人咏社會不平之詩其悲切痛絶莫如（朱門酒肉臭野有餓死骨）二語又杜少陵寫懐詩云（無貴賤不悲無富貧亦足萬） 
古一骸骨隣家遞歌哭讀之恍如聞社會黨慷慨演說矣 
　　元年冬夜靑寒徹骨擁衾而寢夢　中得詩一句曰花香月滿天一誦卽醒旣醒於重衾中推敲對句久而未就眼倦遂睡去　　間又吟一句曰風緊雪平野遂醒連接讀之恰成一聨苦思未成乃於無知覺中得之所謂自然之聲者耶夫一聨之詩成於兩夢可謂大奇句中無意嵌風花雪月四字尤奇警有緻也 
[千金一笑] [  曼郎]  
　　某甲性懦甚妻尤妒而悍甲一日午夢初覺吃吃笑不止妻詰其故甲曰我夢中不料卿竞許我納妾妻卽正色而斥之曰以後不准再做此夢 
　　昔王義之居於某寺方丈久幕其書法備極供張於王治任時出紙懇之王情不可却卽書福壽二字方丈如獲拱璧什襲藏之卽 
呼小沙彌送王登舟臨别時小沙彌亦出紙求書王又書壽福二字小沙彌喜不自勝藏於懐而述之方丈方丈急命取出一觀小沙彌急遽而言曰不須看得老和尚之上邊的就是小僧之下邊的小僧之上邊的就是老和尚之下邊的 
[劇談] [  玄郎]  
　　大舞臺之九美奪夫卽前新新所演之九美綠也新新止演過三本大舞台曾演至八本此等戲雖號稱舊劇而唱工甚少不過形式上略壯觀瞻耳較之新劇亦猶二五之與一十也前晚觀其二本趙如泉之胡振玉忠心耿耿激昂磊落伏毒一場墓寫忠憤神情一種嗚咽之聲凄楚之狀令人心爲之酸不忍觀聽做工殊勝麒麟童一籌眞小桂分之縣令其聲調之纒綿哀艶沉鬰倉凉孟鴻羣固難望其項背而白口又字字沉着激楚做工則處處義胆　　投稿者非柳 
　　楊培天字　　紀庚别號　　非柳年二　　十四世居　　江蘇靑浦　　縣七寳鎭 
　　忠肝睟然現面盎背尤爲鴻羣所不能及生成一副愁眉淚眼演悲劇天造地設最屬出色當行二人精釆爲劇中之冠應寳蓮之胡必松精神懶散　音低暗未見有一場稍肯賣力處不過徒以幾件漂亮行頭炫燿人目而巳較之趙君玉直有天淵之别二虎山之趙李二英雄白口尤生澀不堪小桂枝之蘇美雲身叚檯步扮相做工純宗崑派自秦腔二黃花旦盛行後此種派頭殊難于迎合時機然規模絲毫不苟百口温文爾雅尋繹之餘神味頗雋永畢竟格律高尚風雅宜人如投江時爲必松救起以右手掩面而言（爾可知男女授受不親之義乎）一句一盞燈則說（你可曉得男女授受而不親）試細校及之其雅俗爲何如 
劇本考實 
[五人墓（續）] [  便便]  
順昌故有德於鄉緹騎至蘇州居民不期而集者數萬咸執香爲周吏部乞命旗校厲聲駡曰東廠逮人鼠輩敢爾手擲銀　於地大呼囚安在衆憤曰吾以爲天子命東廠敢爾遂奮擊旗校一人餘悉竄走順昌乃自詣吏巡撫毛一　飛章告變縛顔佩韋馬傑沈揚楊念如周文元等以謝忠賢後皆論斬吳人感其義合葬之虎邱旁題曰五人之墓其地卽一鷺所建忠賢普惠祠址也碑文爲徐文長所作叙事極祥選入古文覯止全劇情節均由此文而出惜丹桂祇排前本後本未續致觀者以不獲　全豹爲憾今且以　脚雲散而不見重演矣（二） 
小說 
政治小說 
[鐵血男兒（一百一十一）] [  常覺　獨鹤]  
　　第三十八章 
　　是夜蘇利卡西軍因鏖戰期至力籌防禦特命工程營於沿山一帶趕鑿深塹分兵士爲數隊輪流工作每二小時更易一次徹夜不絶所有巨砲俱安置山項並於各要點廣設碉樓以資呼應至向晨時已布置略備而烏王誓師文至矣其文曰 
　　吾三軍將士其敬聽吾言土耳其殘暴不仁蔑棄公理藉詞尋釁遽啓兵端此忠義之士所當投袂而起敵王所愾以復國仇而揚我武也疇昔之夜事起倉卒幸賴我同袍將帥臨陣健兒一鼓作氣踴躍用兵得以挫敵人之凶燄張我軍之聲譽忠勇奮發功績昭著深堪嘉尚不佞卽位以來知强鄰環伺危機四伏因於軍政防務首先注重昕夕圖維不遺餘力故今日戰雲一起乃獲從容應敵不致臨事張皇有備無患可以自信且明明在上實相仁義之師土奴冥頑不靈終爲上帝所棄吾西奥司人謀旣臧天心復合自有制勝之道目前一戰而捷固非出於僥倖而後日殺敵致果尤可操券願吾軍人其再接再厲焉屋爾西與馬羅尼有險可憑一夫當關萬人莫入惟此蘇利卡一區爲敵人必爭之地將見槍林彈雨肉薄血飛其勝也凱歌高唱榮譽無量其敗也乘楯而歸與國同盡社稷存亡國民生死於此而决憑鐵血以購自由擲頭顱而爭獨立身隷軍籍者固責無旁貸不佞略嫻兵事願列戎行擬暫假狄將軍符節統御六師與八千子弟同執干戈共衛社稷凡吾軍人其各奮武怒感矢公忠勿存退縮之心勿爲浮　所惑刀光劍氣雄心與日月爭輝執銳披堅努力爲河山生色異日功成敵破獻馘酬勳不佞當代表　稷人民九頓首以謝吾將士也（二） 
愛情小說 
[自由花彈詞（四十五）] [  天虚我生]  
　　第十四回捉靑 
　　却說楊老二和穆紫瑛正在拚命之際却好來了兩位解星你道是誰原來便是繆成和周夢飛兩个當下忙把兩人擋住間是爲了什麽竟爾在此决　紫瑛見同早：：： 
　　柳眉雙　怒生嗔說道是難恕伊家太不情偷入我閨房偵秘密定然有意害儂身倘敎　虎歸山去只怕如火 
的官符指顧臨爾等與儂同禍福莫須自　替調停繆成不禁嗤然笑　說此事何須太認眞我與楊兄原一氣他也是早將姓氏列同盟 
　　楊老二聽到此話撲嗤的笑了起來道我道爲　甚事不瞞穆小姐說我們做偵探的十有九是同盟會的人物若不是我們在内那裏便能秘密到這樣如今倒反疑起我來了豈不好笑紫瑛也不禁笑了起來因道究竟你也不該乘我不在偷入我的閨房雖然我也没有什麽秘密書函不曾燬却但是那日我兄弟書來同時却有一封會中的來信你旣見到我兄弟的書函安保你不掩在我後面同時偷看這可容你不得楊老二道寃哉枉也實不相瞞哪我是：：： 
　　昨宵待到夜三更始向香閨探一巡那桌屜書函雖不少那有這空工夫逐件看分明旣然忝在同盟列也不肯漏洩春光與外人况有狸奴堪作証定知此說假和眞願求小姐休驚叱怕只怕屬耳於垣有隔鄰 
　　紫瑛被他提醒這話忙自走向院子外面巡視了一番幸喜無人却也自悔孟浪回入房來便無别說因向缪周二人道你那朋友他是爲了李劍花一案前來求我帮助你們旣然與他交好可便替我帮助於他去到杭州訪着了我那兄弟然後再去同心協力的緝那蓋天靑便得楊老二聽說蓋天靑三字不禁吃了一驚因道阿吓蓋天靑這人小姐如何與他認識紫瑛道這事與你無于你也母庸問我但我有一句話若是見了我兄弟只說蓋天靑的名字是你等自行打探出來的便了你今要去便去我還有别事不奉留了（二） 
短篇小說 
[蛙閙] [  峽猿]  
　　余家負城而居城脚下有池沼數方累累相連屬衰草白楊不堪涉足登城俯視荒境歷歷余性僻喜寂間往憑眺便覺怡然别一天地不在風塵中矣 
　　今者春假旋里又信步其地獨唱大江東自樂其樂不知者瘋漢目之余亦受而弗辨顧有大不如意之事發生於此連年釣游之地吁可嘆哉 
　　一日余登城躑偶一俯覽見蝌斗（俗曰蝦蟆卽蛙之幼蟲）千百成羣互相排擠作墨色摇頭掉尾甚相得也嗚呼蝌蚪富於合羣性乎然又何以紛紛擾擾自相傾軋一至於此 
　　越數日余燈下閒坐不意有極鄙劣極可憎之聲浪喧然震我耳鼓側耳細察則聲浪來自城下嘻數日前供我訕笑揚尾自得之蝌蚪今乃儼然蛙乎高其雙眼卸其臭尾健其四肢以爲劇烈之運動而發其如鴟如鶚之怪聲鄙狀可想余乃悵然臥甫合眼覺有聲起枕畔曰混賬一混賬二否决一否决二於時狂風忽起若相應和空中幻成鼓掌聲擊桌聲嘻笑怒駡聲切切私語聲咳聲吐聲瞌睡打呼聲一時並起其實皆蛙聲也擾擾終夜不堪入夢晨起大怒思有以一網打盡之不使有遺類擾我光明世界商之友友笑曰君休矣捕之不勝抽也然則世間尚有一片淸凈土乎余將棄此而他往曰人所在皆蛙所在且君惡喧擾人亦如此何責於蛙余聞言大戚長歎一聲握拳擊桌者三 
[更正]  
　　昨日劇談第八行腰際二字下脫一不字 
 
 

Page 14

 
 
   
 
