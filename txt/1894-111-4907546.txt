# 1894 - 111 - 4907546

 

Page 1

 
 
[書劉峴帥嚴禁結黨告示後]  
　　自民不知律而後犯法者多自官不用律而後犯法者更多何則民不知律則不識王章之可畏而逕性任意無所警戒其犯法也出於不知猶爲無心之失罪可原也至於官不用律而民間窺知官意以爲是無如我何遂横行恣肆無所不爲此則肆無忌憚而狂妄喪心其罪不可原矣而局外人平情而論其罪在民其罪仍在官蓋官苟執法按律一無偏私一無撓護一無掩蓋一無彌縫有犯者懲之有過者刑之則小懲足以大戒書所謂辟以止辟刑期無刑正聖王作刑法之本心也乃今之爲官者往往以仁慈爲念以寛恕爲行雖明知其有干法律而曲意迥護之入幕之賓亦復曲體東人之意寍於死中求活决不肯按律以懲於是逡巡焉而釀成大禍流毒無窮前此髮逆之變成於程制軍之持齋念佛不肯立卽行刑反以拿獲諸匪之某大令爲多事因而上下解體卒至生變厥後若無曾文正解散歌使脅從盡散則恐負嵎之勢尙不易猝敗也近來哥老會匪結黨營私大有各處蠢動之勢其可慮者正復不少劉峴帥戚焉憂之峴帥與曾文正諸公同起於楚軍故於此中情形最爲熟悉日前大張告示大略謂地方匪徒糾會樹黨陰作記號滋擾地方實屬有干法紀本部堂前因沿江一帶哥匪各處放票糾人當經分别曉示開導飭拿匪目多名隨時訊明正法在案乃現聞又有安淸道友糾得羽黨編立排行口號暗作記認四處滋蔓亦屬法所不容自應嚴行查拿究辦惟念此等匪黨之中多有鄉愚無知誤入不教而誅良有不忍應卽出示開導爾等須知創設名目編立排行糾衆結黨卽非安分良民法紀森嚴豈容輕身嘗試前此迭獲各哥匪正法卽係因其結黨致遭刑誅爾等均有身家務各以此爲戒及早改悔自行解散勉爲良善毋犯刑章自示之後倘執迷不悟則是自貽伊戚一經查獲定當盡法嚴行處治决不寛貸云云是卽用曾文正公解散歌之遺意也夫髮逆之黨則其從逆長遠者也而一紙徧傳尙且紛紛解體而况此等安淸道友雖名目亦已久遠而黨羽潛結究不敢如髮匪之明目張膽惟與哥老會匪互相援應則爲害亦殊不小故不得不汲汲焉爲解散之計老成謀國其用意爲獨深也夫民間之所以爲匪徒所誘甘心入黨者豈盡民之無良哉由於不知律例故也查刑律謀叛條内特設一例謂凡異姓人但有歃血訂盟焚表結拜弟兄者照謀叛未行律爲首者擬絞監候爲從减一等若聚衆至二十人以上爲首者擬絞立决爲從者發雲貴兩廣極邊烟瘴充軍其無歃血盟誓焚表事情止聚齒結拜弟兄聚衆至四十人以上爲首擬絞監候四十人以下二十人以上爲首者杖一百流三千里不及二十人爲首者杖一百枷號兩個月爲從各减一等若年少居首並非依齒則卽屬匪黨渠魁聚衆至四十人以上者首犯擬絞立决爲從發雲貴兩廣極邊烟瘴充軍未及四十人爲首擬絞監候爲從杖一百流三千里其有抗官拒捕持械格鬥等情無論人數多寡各按本罪分别首從擬以斬絞如爲從各犯内審明實係良民被脅勉從結拜並無抗官拒捕等事者應於爲從各本罪上再减一等僅止畏累出錢未經隨同結拜者照違制律杖一百其聞拿投首及事未發而自首者各照律例分别减免倘减免之後復犯結拜不許再首均於應擬本罪上酌予加等應絞决者改擬斬决應絞候者改爲絞决應發極邊烟瘴充軍者攺發新疆酌撥種地當差應滿流者改爲附近充軍應滿徒以下亦各遞加一等治罪該管文武各官失於覺察及捕獲之後有心開脱均照例叅處其例意之嚴如此而今之文武各官失察者固多而有心開脱者亦殊不少夫是以匪黨之紛紜至於如此安淸道友與哥老會匪一而二二而一者也方今海宇澄淸邊陲無擾國家爲有備無患之計講求製造訓練軍士以之除此等沿江沿海之匪徒亦復何難而峴帥於立法森嚴之中仍寓網開一面之意諄諄告誡剴切示諭苟稍有人心者當必有瞿然以驚憬然以悟者矣仁人之言其利溥哉 
[諭旨恭錄]  
　　三月十三日太常寺題四月初一日孟夏時享太廟奉旨朕親詣行禮後殿遣溥靜行禮東廡遣榮頤西廡遣黃永安各分獻欽此同日又題四月初四日常雩大祀天於圜丘奉旨朕親詣行禮四從壇遣恩慶鍾秀立瑞英俊各分獻欽此 
[本館接奉電音]  
　　昨由京友電傳上諭一道敬謹譯登○三月十九日奉上諭刑部奏遵旨嚴審盜犯及解差看役罪名一摺近來各省發配人犯脱逃甚多亟應從嚴懲辦著照部議嗣後軍流各犯脱逃來京如罪止加等調發及加號鞭責仍發原配者餘犯監禁十年流犯監五年如流犯逃後復犯罪在徒流以上者亦著監禁十年其各省軍流盜犯亦照此年限一律辦理至押補傳犯如依法起解軍流人犯偶致疏脱限滿無獲者著於本犯各罪上减三等定擬餘依議經此嚴定章程各該督撫務須督率地方文武嚴飭兵役將前項人犯認眞看守毋得仍前疏縱以肅刑章欽此 
[西報譯登]  
　　去歲越南東京山賊滋擾刼搶頻聞甚有擄人勒贖者尤以富良江等處爲最多法人疑華商之在其地貿易者有暗通賊人情事因於海防諒山等處拘拿華商數十人解往河内交法官訊究兹悉被拘者已經訊結其幸獲釋回者二十人有二十七人發往砲臺终身充苦工十人遞解回籍十年内不許重到東京此等商人千里營生一朝被罪其生意之在東京者不知將何處置矣○德俄條約業經德國議政院會議内閣大臣甲布理威宣言於衆曰吾欲設法以聨絡歐洲各大國使之黜奢華而尙節儉其亦有心世道者哉○去歲暹法失和幾釀大變迨後言歸於好於去歲十月三號互立約章惟約中載有條欵必須再行商議方能定作實據兹據法京官塲來信言暹法官員將在法京會議以便將前立之約内所定地方税關及生意交涉各欵詳加酌奪並將一千八百五十六年暹法條約量爲更改至立約之事法廷議委全權大臣慳奴鐸暹廷則委暹國駐法大臣士華士地及屈慳拿兩人會同辦理 
[俄屬苛政]  
　　俄國西伯利亞邊界有地曰沙夏連總匯之區爲李高士加另有地名奥羅者係軍流各犯麕聚之處其犯被有司苛待或施以箠楚之威或加以斷指之刑或絶其糧食或任以苦工其慘刻情形久已聲聞於外俄廷遠聞此耗初不之信以爲囚犯怨懟之言及委員馳往查究始知非盡屬子虚據委員奏覆謂一千八百九十二年所有軍流人犯發往此處者絡繹於途其被殘之屍由奥羅載返總埠者俄官度外置之未經查騐亦不遣醫士剖騐傷心慘目莫此爲甚又一千八百九十三年由奥羅調犯一隊回總埠修整道路交獄吏管束此獄吏亦刑餘之人曾謟媚　長 
 
 

Page 2

 
 
得保荐是職乃朋比爲奸任意肆虐　人凡作工不合意者半减饔飱如力不能勝則更短其糧食至疾作不能操工則以槍斃之皆報以病故俄國政治類多殘酷而此其尤也 
[戮屍記]  
　　高麗叛臣金玉均潛至上海經高臣洪鍾宇刺死日本人聞之頗爲哀惜各新聞社主遣人赴滬擬將屍載至日本營葬追祭及至而金屍已由中國軍艦載赴朝鮮矣日本政府擬令駐韓公使大鳥君會同上海各國領事請駐京各公使勸韓廷免將金逆戮屍韓廷堅拒不從東歴四月十四號將金逆屍骸刴成八叚分送八道懸竿示衆其首級則縣諸獄門當金逆刺死時報達漢城上下官民莫不歡欣鼓舞及屍棺運至大員自閔泳駿以下咸出詳觀九號韓王宣各國使臣赴宴蓋暗慶金逆之被誅云 
[亞細亞協會]  
　　昔年日本有志之士舉行興亞會後攺名亞細亞協會蓋以聨亞洲各國之情也本月十四號例應攺選司事人員午後五點鐘時羣集芝山紅葉館衆推榎本君武揚爲會長花房君義質爲副會長長岡君護美重野君安繹金井君之恭渡邊君洪基奥君三郎兵衛松平君信正鍋島君眞王中澤君彥吉島津君忠亮曾根君俊虎岸田君吟香爲評議員榎本君允之隨復選中國星使汪芝房太史爲名譽副會長衆意均洽遂開樽暢叙抵掌淸談挹殺哥拉之奇花觀烏都利之妙舞迨酒闌人散而斜月已掛柳梢矣 
[龜淸樓瑣記]  
　　日本駐韓之大鳥公使於上月三十一號接政府書函令暫時歸國大約二十號已由韓京起程矣○本月六號午前十點鐘時日本淺間山鳴動聲若巨霆閲五分時卽止十一號又鳴十三號長野縣知事上報政府言北佐久郡淺間山本月十一日午後九點鐘時大鳴且高噴星火是夜輕井驛左近烟濃如霧咫尺莫辨轟然一響卽見極大火毬上升越七八分時火勢衰息○十七號午前七點鐘時天皇行幸横須賀軍港閲新製之松島吉野千代田三兵艘預定七點三十分時由新橋停車塲乘火輪車九點至橫須賀駐蹕鎭守府宣軍港海軍勅任官入謁十點鐘以次登三軍艦旋在松島艦進膳演習水雷畢臨千代田艦小憇午後四點時乘車還宫皇后亦傳旨定於十九號午前七點時出宫行幸横須賀軍港○西京紫野大德寺所藏百幅阿羅漢軸古色古香通商後屢爲外人窺伺幾次失去經信徒募金贖回設法維持可謂苦心孤詣矣豈知今番仍爲外人購去携往泰西惜哉 
[薇旌南返]  
　　江蘇藩司鄧方伯遵旨入都陛見本月十五日請訓出京十九日晨蘇州官塲接得上海電音知方伯已於十八日戌刻由滬啓行文武官僚咸集胥門外官碼頭鵠俟蘇州府林太守則率同長元吳三縣宰乘舟往滸墅關遠迎午刻憲舟鼓浪而來太守等接見後卽回至碼頭恭候俄而舟抵碼頭各官紛紛呈遞手版方伯卽登岸排導入胥門迨回轅報時鐘已鳴三下矣 
[委缺例志]  
　　鎭江府經歴汪叅軍因事撤任所遺員缺以試用縣丞陳炳甲委署同日藩憲牌示昭文縣典史張源病故遺缺以現署石浦司巡檢兪龍盤調署遞遺石浦司巡檢缺以試用縣丞葛鏞署理 
[武生押斃]  
　　蘇州訪事人云常熟縣武生楊同彪卽楊大懷去年經兩江總督劉制軍訪拿拘押吳縣刑房由蘇州府發審局員迭次研訊並無確實口供及委員至常熟詳細訪查亦無劣迹乃備文申詳上憲聽候核奪邇者楊在押所患烟漏之症雖經官醫診治投以藥餌毫不見功延至本月十五日溘然而斃差役禀知吳縣凌大令大令據情禀報林太守立委元和縣相騐翌日李紫璈大令帶同刑仵等人親臨吳縣刑房飭仵作如法察騐唱報委係因病身死大令飭塡明屍格呵殿至吳縣署拜會凌大令捂談片刻旋至府署禀覆太守十八日家屬聞耗而來備棺成殮當楊之初入刑房也以烟癮過重大有不可一日無此君之勢持洋蚨若干翼侑通管刑房之家丁沈升俾得任其過癮至是仍因此斃命其族叔楊太史親至刑房與沈理論沈不服太史怒舉手批其頰數下忿忿而出投刺拜會凌大令細訴前情大令立卽升堂提沈訊問沈初猶圖賴大令喝令施刑沈始供認得受洋十元大令飭如數繳賠驅逐出外 
[完人名節]  
　　廣州城西某甲手藝中人也十餘年前娶一再醮婦爲妻旣而弄瓦弄璄迭徵夢兆現其長女年已及笄花容玉貎業經許字尙待婚期婦慵懶性成饕餮無厭且嗜賭博雖甲克勤克儉宜室宜家無如慾壑難塡資財有限債臺百級欲避無由以致頓昧良心將女　入靑樓議旣成先收定洋銀二十元而甲未之知也迨至月之初浣婦僞言有戚在鄰街其女于歸有期理宜同往慶賀女信之婦遂携之出門帶交娼院女旣入門見花開姊妹招颭向人且驚且泣龜鴇怒幽諸後樓漸使人爲之勸導女日夕啼哭聲聞於外鄰有花園爲候補縣某君所居一日其子閒步園林聞女哭聲甚哀隔墻詢問備悉原委不覺憤火中燒立告其父乞爲援手某君聞之亦爲憐惜立喚更保傳問惡鴇知不能隠和盤托出呼女出問始知羅敷本已有夫某君大怒遣人告甲則妙手空空勢難取贖祗得瀝情告諸親家欲其代籌鷹餅以贖峨眉親家不允集衆理論投訴四廟公局旁人見之以其母不仁爭唾其面隨著甲將女領回促親家及早完婚至龜鴇買良爲娼有干例禁所交定銀不爲追給旁人以爲女之名節賴某君一力保全咸爲之稱頌不置 
[記厭勝]  
　　工匠爲主人作室主人待之薄則於室中爲厭勝之術以祟之或主疾病或主死亡或主詞訟或主破耗禍之輕重視其恨之大小以報之使主人居之不寍故凡作室者之待工匠無敢或慢也廣東南海金利司屬汀㘵鄉有香火廟焉奉祀南海廣利洪聖偶像建廟旣久不免棟宇摧頽客歲之冬闔鄉紳董籌欵重修凡木石泥水各工匠皆估價包工故凡犒工酒及禡祭飲福利市錢一槪包支在内蓋一鄉之事不比一家興築冀省事也至工竣之日照定價加一淸交以期簡便且杜冐支不期諸工人以毫無利益銜恨於心遂逞邪術以洩私忿伺督工者偶爾疎忽於梁上合桷處潛置厭勝之具比其廟竣工未幾卽起爭端加以一波示平一波又起紳耆竊計鄉中雖五姓聚族而和睦素敦一旦起爭競之風實不解其何故一日總辦圬工某甲偕工伴某乙虔肯香燭楮錠恭詣神前泥首求神赦罪司祝異之力求其故工伴不敢隱自言疇昔之夜夢寐之間爲神所責謂不將梁上合桷厭勝之具去之則殛之不赦一夢驚覺身卽不寍故持偕匠頭詣廟開其龍口而去之言畢登瓦向合　處起出鐵釘口中念咒祓去兇邪復蓋口瓦將龍口合之至是紳董始知爭競之端皆由此所致若輩之術吁可畏哉 
[桑林遇虎]  
　　余某廣州西樵余村人樹桑爲業桑田十畝采葉以供蠶家泄泄閑閑殊自得也一日早起荷鋤而往料理桑畦不意一虎蹲踞桑中見人來其視耽耽其欲逐逐余欲走避計無可逃幸其旁有方塘繞之乃鳬水入池以避少頃引首出水面以舒其氣見有族人相率而至急大聲呼救族人方疑其溺也欲爲援手余告以虎衆皆驚愕偕余急奔而歸率同鄉人之勇敢者各持槍械捕虎殪之有三人被虎爪傷幸無性命之慮 
[繡州春色]  
　　嘉興府宗太守帶同護軍旗親兵及砲船兩號赴鄉間拘拿賭棍事關機密其詳不得而知○嘉興北門内大街前署海寍州汪直刺爾祉居焉其太夫人於今正某日仙逝直刺依禮殯殮擇於本月初七日發喪初八日出殯辰刻由公館起馬前導有開路神鑾架御賜縀絹繼以銜牌旗鑼傘扇萬民繖鼓手對馬頂馬及嘉協練軍八名僧道若干名馬上門鎗馬上令旗馬上令箭神轎前有提爐數對孝子孝孫步行孝幃内柩用二十四人舁之上罩龍頭鳳尾四圍大紅繡金縀所過之處萬人空巷來觀中途有路祭數處及至碼頭卽扶登巨舟載往蘇州原籍 
[浮屍兩志]  
　　有船由杭州塘氽至嘉興船中赫然一屍血汚狼藉秀水縣寍邑尊得報卽帶同刑仵差役前往騐視仵作唱報被柴斧砍 
 
 

Page 3

 
 
傷頭面頸項而死邑尊令檢查船内有帳簿諸物及兇器遂塡明屍格備棺收殮飭役尋訪屍親○嘉善西門外老太廟前河内浮起男女屍各一皆赤身露體惟一穿單褲而已漂浮數日無人認領不知地保曾報縣請騐否 
[閩天雁字]  
　　本月十九日爲閩浙總督譚文卿制軍懸弧令旦省中文武百僚咸敬獻盛儀趨轅祝嘏水師提督楊軍門陸路提督曹軍門漳州鎭侯鎭軍署汀州鎭戴鎭軍管帶建威左營練兵楊軍門統帶福字左營徐鎭軍興泉永道英觀察汀漳龍道劉觀察延建邵道司徒觀察亦俱紛紛至省垣上壽○本月十二日福州府唐蓉石太守在貢院扃試閩淸等七縣文童十六日試八旗及閩侯長樂三縣文童○秋審將次届期臬司札飭各縣將男女人犯押解省垣旋由譚制軍示期三月二十九日率同司道審錄○水口税厘分局某委員差期已滿上憲委范太守錫朋前往瓜代 
[鄂渚珠光]  
　　漢口訪事人云邇來襄水陡漲幾於拍岸平隄十四晚三點鐘又高三四尺其勢奔騰莫禦漢河船舶走錨斷纜者僂指難終雜貨米糧漂浮江面溺斃舟子約百數十人誠巨災也○正二月以來西人不惜重資購取赤金價遂貴至三十六換半遠近殷實之户皆以金飾求售幾於籨盝一空目下購者不敵沽者之多其價因减至三十一換○湖北洋油厘税向例起岸時每箱則完靑蚨三百翼過載者祗完三十翼旣而奸商舞弊偷漏良多去年四月鄂撫譚中丞諭令各局委員並境内商賈將税攺章惟漢口仍循其舊其餘各處無論起岸過載每箱均祗徵錢三十文一以輕斂商民一以杜絶奸計法至良意至美也邇者各局委員禀請中丞仍循舊例中丞允之已於本月初十日出示曉諭矣○俄商百昌洋行某茶師素好遊每値入山辦茶彼必徧歴諸峯覽其勝景目下又往羊樓峒一帶游歴道經蒲圻縣某津方舍舟登岸衆孩童呼羣引類圍繞而觀並隨地拾取斷瓦零磚戯相抛擊以致一中其頭一中甚臂茶師怒雇坐肩輿赴羊樓峒飛函至漢口領事署控陳領事得悉情由卽赴江漢關商請惲崧雲觀察嚴辦觀察曰諾遂委員前去訪察情形 
[宜昌塗説]  
　　英國新簡重慶領事官譚君由上海乘某輪船泝江而上於初八日抵宜昌不日卽須入蜀宜昌鎭派紅船一號護送○宜昌府學教授李廣文策淸係漢陽府漢川縣人甲戌進士外放河南西平縣任滿攺銓此職司鐸已十年矣兹者年届古稀予告歸里於本月初八日交卸遺缺由縣學教諭李廣文兼理○日前江水驟漲丈餘閲日忽又退歸原處目下輪船仍泊江心諸客非坐小划船不能登岸○江中米船又到數艘市中米價略平貧民易於謀食矣 
[營口近聞]  
　　前任東河道宜觀察麟前赴東邊道新任乘某輪船來營地方官及各營勇丁均前往迎接○半月以來人家失去小孩者甚衆據云有本地游手好閒之人勾串營勇爲護身符誘拐小孩售與南船得價則俵分嫖賭然則爲民父母者果何以設法保全之乎○邇年出口輪船載貨往日本者十居三四而日本商人並無一家到營營運者刻始有三井等日商前來察度情形思在營口創開行號所難者銀兩必須由上海轉匯耳 
[七十二沽候潮記]  
　　天津紫竹林法國租界向乏高樓自佛照樓客棧創興房主崇德堂以有利可圖旋於佛照樓東偏續建樓房數所旣而春元中和太昌永和各客棧商於房主亦建危樓而租値頓增房主竟利市三倍崇德堂主人以層樓傑閣高矗通衢旣於租界可壯觀瞻且於堂中可增入息遂將廟前大街西面一帶槪行拆卸攺建樓房自春仲動工至五月始竣事今年復將東面及廟前市肆拆卸從同亦擬建樓以歸一律本月初十日拆卸時諸工匠紛紛墜卜中有姓蕭名毛子者傷勢頗重○京西有妙峯山山勢盤旋從下至巔計程約四十里上有廟宇供奉天仙聖母及王三奶奶各神像每年四月初一日起大開廟門男女不遠數百里而來虔爇心香一瓣析津人士信奉尤虔數年前以山路崎嶇夜行不便糾集路燈會沿途安置俾夜間燃點以照行人嗣復潔宇於海大道旁奉天仙聖母及王三奶奶兩偶像榜其門曰妙峯山下院每年三月中浣迎像供諸西沽閲數日始送回路燈會中善信人亦相隨就道當迎送時略備旂鑼傘扇日照爐盤以及淸音鼓樂而已今年擇於十二日送神踵事增華添設各會經紫竹林取道西沽紫竹林向無賽會迎神之事紅男緑女一聞是耗舉國若狂繡閣嬌娃金閨少婦莫不湘簾高捲半面微呈會中首門旛次中旛是日午後四點鐘時會甫行至紫竹林牌坊而雨師忽地税駕門旛甫經製就當卽捲藏中旛亦卽卸下街頭婦女更恐春衫濕透碎步言旋會遂中止或曰去年水災迄今未澹何尙以有用之資財作無益之舉動是日之雨意者神其示之儆乎又聞會首興致尙豪擬俟晴明再行補賽云○天津錢價頓昻本月初六七八等日漲落無定幾如浮萍之水上漂流初十日錢價稍低寳紋每兩易津錢二千八百文鷹銀每元易九七六津錢一千九百七十六文九六津錢二千零十文立脚稍牢不似初六七日之兎起鶻落矣 
[浙撫來申]  
　　新任浙江巡撫廖大中丞請訓出都乘招商局某輪船南下昨晨行抵滬瀆下椗法租界招商局金利源碼頭道營廳縣及英法兩讞員均往江干迎謁接見後卽命駕至北河南路天后宫旁星使行臺暫駐諸官又前往請安聞今日擬假錢江會館設筵公請中丞赴宴觀劇云 
[滬上官塲紀事]  
　　前日江海關道聶仲芳觀察之太夫人帨誕本邑文武各員及紳耆士庶赴轅祝嘏者車馬如雲昨日午前十一點鐘時觀察命駕出轅以次謝步至縣署時黃大令飭家丁擋駕○江蘇臬司陳訪仙廉訪將次蒞滬上海縣黃大令聞之立飭辦差丁役在觀音閣碼頭預陳供帳伺候豸旌○福建水師提督黃軍門少春於前晚抵滬由招商局碼頭登岸以二洋涇橋某客棧爲行轅昨日午後二點鐘時命駕入城向各衙門投刺 
[淞北閒談]  
　　江北人王小珠年三十許向充小工以餬其口昨晨在虹口怡和馬頭高陞輪船工作偶一失足墮入艙底觸破太陽穴鮮血噴薄如雨氣息奄奄工頭某甲見之急雇東洋車送入同仁醫院請西醫療治西醫察騐良久謂須閲三禮拜方可告痊○寍波人陸阿狗年二十有四向以冶鐵爲生去年挈眷來申賃居美租界百老匯路前晚鐘鳴六下行經楊樹浦路時適祥記繅絲廠諸女工事畢散歸挈妹呼姊珊珊細步紅矜翠謔燕語鶯啼有張秀靈者與陳姣田携手同行沿途觀覽陸迎呼駐立不免魄散魂飛入以游詞漸及秘事二女惡而詈駡陸遂與之口角唇槍舌劍此來彼去正紛擾間有巡街捕得得而來一併拘之以去捕頭著押候解赴英公堂請宋通刺懲辦○有某者捉襟肘見藍縷若卑田院中人前晚以病莫能興蜷宿西華德路天興首飾店旁小弄中厠所至次晨有溺者見而呵斥良久不譍撫其身如寒水知魂歸泉壤有好善者欲乞施棺殯殮有識其面貎者譁然曰是矣是矣是係寍波人姓章名錫南向爲駁船户失業久矣昨聞偶患傷寒今何斃於此處耶乃訪其親屬至以桐棺三尺盛之 
[賭棍罰鍰]  
　　包探何瑞福禀稱老閘迤北姚炳春老虎灶時時有人賭博小的聞之卽偕捕頭及中西各包探前去拿獲各人中有陸阿大李炳榮二人均是老賭棍現在實爲賭首陶鶴祥亦曾犯賭王阿全馬木林陳桂生萬阿狗則均以賭博爲生者兹連賭具及賭檯上洋銀六元五角錢三百文解送案下姚供稱小的在治下開老虎灶以後不敢再任若輩賭錢矣陸李陶王馬陳萬及沈阿大馮錫卿金金秀王紀發王大榮王阿掌談坤元陸坤林王桂林沈小狗趙學林陸顯章薛文茂陳天生楊五榮各賭犯均支吾其説一味游供捕頭又將各賭徒所犯案情開單呈覽宋通刺判令陸李姚各罰洋銀五十元如不能繳則管押三月陶罰二十五元不繳則管押二月王馬陳萬各罰十元或管押一月沈等各罰五 
 
 

Page 4

 
 
元或管押半月起案之洋銀及錢暫存捕房俟繳到罰欵後再行議充善舉 
[求充地甲]  
　　上海縣八鋪地甲張瑞前在薛弄底獲賭賄縱案發經黃大令斥革旋有沈慶等十餘人赴縣具狀投充大令批飭一　帶案騐明然後給諭 
[帮兇送縣]  
　　泰安棧夥朱阿萬因爭攬客人被同業吕三卽厲三等人戳傷身死吕又名煤炭阿三事後逃逸無蹤迄未弋獲前日高陞棧李阿發扭帮兇人錢阿林至法公堂昨日讞員葛同轉飭包探持名片解送上海縣署歸案訊辦黃大令飭卽帶訊核辦 
[控賭受笞]  
　　某晚本邑製局旁巡防局勇出外巡邏行經小木橋東首楊軍門公館阿唐所蓋草棚見其中燈火光明有數人圍坐抺牌譁擾之聲聞於户外遂破屝而入各賭徒紛紛逃逸未獲一人祗將賭具携回巡局前日突有阿唐之弟名嘉福者奔赴巡防局大言曰前晚吾家偶然作葉子戲並不犯禁局勇何故私行攫取骨牌况是晚有本局棚頭及捕役某某等聚賭抽頭何以局中人置之不問反將吾家小賭拿捉耶今須將骨牌等物交還否則决不甘休善罷也局員立傳棚頭某甲捕役某乙至問爾等在外賭錢否答稱小的等不敢犯賭嘉福堅指甲乙聚賭二尹大怒喝令掌頰數十下嘉福仍不服二尹怒甚更飭取竹板重笞笞至六百下始苦求恩典二尹謂旣知攺悔從寛開釋 
[助振兩志]  
　　昨日山東帮瑞蚨祥瑞生祥瑞林祥謙益祥投函本館協賑所云月之二十三日恭逢天后聖母神誕敝帮向例雇班演戲以答神庥並於是晚肆筵設席邀請綢縀洋貨錢莊布業各交往盖藉散神福而聨友誼也自昔年敝省猝被水災遂將此欵移助賑需蒙諸交往皆爲許可故歴年來均循此而行今届仍按曩例敬助鷹洋一百元正請卽彚解災區雖杯水車薪無濟於事然滬上萬商雲集倘能有聞風而起者則於賑務不無小補焉又徐君祥芝因病求神默佑捐助洋銀十元當此時勢艱難流離滿目得諸君實心行善慨解囊金俾垂死飢民來蘇可慶此其福緣廣結較尋常解衣推食尤爲功德無涯矣謹綴數言以爲他日福報之左劵 
[上海六馬路仁濟善堂彚解順直第十一批賑欵啓]  
　　謹啓者順直春賑孔亟敝堂於二月十七日彚解第十批規銀三萬七百三十一兩五錢由褚君敦伯帶領放賑熟手諸君馳赴武淸文安大城寳坻等處散放兹因災區遼闊催欵接濟今於十八日彚解第十一批現銀六千兩裝三箱由招商局輪船叨免水脚裝運前往是批申報館銀一千五百兩絲業會館二千兩敝堂二千五百兩合併聲明現在順直春撫待欵甚急務祈四方善士救人救　慨解仁囊濟彼災黎及時種福不勝盼疇之至[  施善昌等謹啓]  
敬啓者本藥房開創五十餘年所售諸般藥物均係眞材實料勝於市上所售者尋常萬倍童叟固無欺而未嘗有起價茲因所製各欵靈効藥料俱由英國辦來今匯費高昂藥本增價以致所製之藥有不能照前價沽者如照前價發沽虧本過甚本藥房存心濟世斷不肯以貨就價各藥材仍揀選上品不惜工本製煉務要功力倍効故成本最重者先擬起價免吃虧過鉅此舉實出於無奈非敢圖利諸尊光顧希爲原宥然物質眞佳價雖貴亦勝於購尋常平的現擬將增價各藥列單如到本局辦房便卽呈閱如内地貴客則請到就近本分局取看便知詳細所有各藥刻下仍照舊價發賣俟西七月一號卽華五月念八日方照新增價値合并聲明此佈光緖二十年三月初七日西一千八百九十四年四月十二號香港屈臣氏大藥房謹啓 
 
 

Page 5

 
 
天地絪緼萬物化醇男婦媾精萬物化生此造化自然之理亦無思無爲之道也故有陰陽卽有夫婦卽有子嗣無不生育之理人之不育或男子精滑精淸精冷及臨事不固或流而不射或夢遺便濁或過於强固勝敗不洽婦人之不孕則經之前後或一月兩至或兩月一至有枯絶不通或精血不通而作白帶白濁子宮寒冷獨不成血中伏熱孤陽不生血瘕氣痞子藏不收月經不通等症或男婦交媾則陰陽前後不能受孕本堂主人存心濟世看世間乏嗣甚廣不能坐視將太祖在道光年得異人傳授奇方不惜重資親自督製成丸將此丸男婦各服一丸先能避却百病後男則壯陽助精女則補命門煖子宮能調十二經血脉使藥性到男婦交媾陰陽平和必能受孕實有百發百中之述此丸與朋友親戚無嗣常试靈騐如神眞種子之仙丹也每合二丸價洋二元○凡婦人懷妊後或氣血虧損或勞動房事以致滑胎小產惟有一月之墮胎則人皆不知有胎但知不受妊不知受而墮也此名暗產本堂秘製保孕丸靈騐無比凡婦人成孕後常服此丸立能調補氣血胎元常固永無漏胎之患而且生子有壽其功甚大眞婦人至寳丹也每料價洋二元倘若虚言誘人罪我惟天來往信資貴客自給 
 
 

Page 6

 
 
本行設在三馬路鄭福蘭堂對面專保房屋棧房等如合意者請移玉面商可也 
 
 

Page 7

 
 
   
 
 

Page 8

 
 
德興又晚往長江鴻安公司寗波輪船晚往香港粤省禪臣行元和輪船晚往長江怡和行 
 
 

Page 9

 
 
[手足情傷]  
　　浦東楊家鎭寡婦杜周氏挈長子杜世杰投上海縣控稱次子世卿呑沒存利昌豆行之銀一千兩求爲追究黃大令飭差傅原被各人倩帮審委員葉臨恭司馬訊究世卿供父親成發在日在南市利昌豆行當斛手陸續積存銀四百兩爲身後安葬之費及父親謝世小的偕兄長持摺將銀取出轉存小的處每年由兄名支取利息洋銀三十五元轉呈母親收用此外並無存頂去年爲父埋葬已將此項用去一百八十餘兩所遺田屋零物邀同親族分派立有分據不料兄長忽唆使母親控告杜周氏與世杰同訴稱丈夫有銀一千兩存於利昌豆行被世卿乾　司馬訊母舅周春喜曰杜家之事究竟如何春喜供稱妹夫故後祗有銀四百兩並無别欵去年妹夫埋葬時已就四百兩中用去一百八十餘兩前者小的曾協同族長理勸令世卿交出洋銀一百六十元妹子不允聽從世杰唆使來案控陳司馬曰世卿世杰兩人均是爾妹親生子否答稱是訊至此世杰忽出言不遜司馬叱曰爾敢似此無禮乎喝令笞責杜周氏代求恩赦司馬諭令周妥爲調停禀覆候核 
[界公堂瑣案]  
　　包探黃四福禀稱小的緝獲積竊朱阿狗吊出布衣鞋子絲壺詰知竊自張榮福等家今將人贓送案　及金阿七徐雲嘉各失主均投案領贓朱供稱小的係無錫人年四十二歲連次犯竊自知惡貫已盈還求老爺曲子寛容沒齒不忘大德宋通刺判令發捕房管押一月期滿遞解回籍贓給各失主分别認領○包探黃四福禀稱積竊張阿二曾送請蔡大老爺遞回崑山原籍今又來滬是以拘案請懲張供稱小的　蔡大老爺遞解回籍後卽已攺過自新今雖來不敢再試從前伎倆矣宋通刺飭押候遞解回籍○包探孔阿才禀稱侯季氏偕男女諸人在某茶館茗話張四海王阿福二流氓向之訛詐直至將銀臂釧銀簪布　質錢付之始得了事事爲小的所知將張王拘拿送案侯季氏訴稱小婦人家在浦東偕夫弟及嫂嫂來滬衆流氓初操切口譏嘲小婦人告以我等是一家人不得胡言亂語衆流氓竟指爲并頭阻不許走紛紛擾擾恣橫不堪無奈將銀臂釧銀簪布襖質取洋銀付給烟茶資始得脱身出外張供稱小的亦浦東人有人與氏爭鬧　自願將布襖質錢付給茶資並不見有銀簪銀臂釧及包探來緝滋事者已乘問脱逃致將小的拘案王供稱小的係寳山縣人餘供與張脗合宋通刺判令各笞責三百板○副捕頭好偕顧阿六何瑞福黃四福三包探禀稱湖北路鴻園樓上招集無賴唱攤簧有干例禁因往拘園王及唱攤簧人至捕房園主周瑞生存洋銀二十五元爲質唱攤簧人林恒山亦存二十五元今特先將兪朝榮等四人解案兪供稱小的係蘇州八年二十八歲素耽崑曲偶爾登塲不涉姦淫尚求寛恕錢福亭凌瑞卿同供稱小的等皆上海人朱守梅供稱杭州人宋通刺判令各枷號十日發交包探帶往犯事地方示衆周及恒山卽林步淸所存洋銀悉數撥充某善舉旣而兪等一再叩頭求免情願罰鍰朱供稱生員幼入浙江錢塘縣學務求　祖成全通刺交包探帶回捕房候查明是否生員再行發落○包探張阿五禀稱陸王氏投捕房報稱有四歲女孩被錢昌淸陳金桂誘匿　觀光家小的因往拘拿一干人連女孩送案陸王氏供稱小婦人原籍揚州丈夫名桂成生有女孩年祗四歲錢陳串同誘拐寄匿黃家是以報捕查拿送案錢供稱小的係江北人素與陸王氏相識故抱其女孩閒玩旣而女孩睡熟由陳暫抱寄黃家陳供稱小的係丹陽人餘供與錢大略從同黃供稱小的係廣東人先在丹陽販猪毛陳開猪作故與相識前日抱女孩來云是睡熟由母親囑爲暫留不知其别有瓜葛其母黃張氏亦投案聲訴寄孩情事宋通刺判令將錢陳各笞責二百板女孩交陸王氏領去黃交張探帶回查明是否女孩因睡熟暫寄再行核示○副捕頭惠　生禀稱昨日閒行楊樹浦見馬泰山陸阿狗調戲繅絲女工是以拘送案下女工張氏訴稱小婦人工畢回家雇坐施四海小車路遇馬陸二人强欲趁車與論爭鬧施供稱馬陸確曾與女工爭鬧馬陸口供不能盡述大約惟支吾而已宋通刺判令各枷號五日發犯事地方示衆 
夫鴉片一物流毒於中國世人皆知其患初食洋烟皆因三朋四友一燈相對而作消愁解悶計不知日吸其隠日深甚至形蓉枯瘦身虚體弱四肢無力陽痿精流房下雖有嬌妻美妾只有老翁白頭之嘆爲人終身之恨本堂家藏秘製善法包戒洋烟天下第一方獨用眞正人參鹿茸龍涎香補養身體等珍貴之品親自督製救濟世人無論男婦老弱或因病而食者均宜依法戒服非但毫無難過斷癮神速百病立除永無後患服之第三天精神爽快而轉紅潤飲食倍加服之第七天腹中烟積烟油均由大便而下行再奇者見烟而反厭服之半月通血脉壯元陽延壽年除百病誠乃天下善法包戒洋烟之第一靈丹也現時交春令夏來有志諸君極宜脫離苦海有深望焉每兩價洋一元先試半元亦可不折不扣信資自理服法均有仿單細詳 
 
 

Page 10

 
 
是月呂宋票來價昂貴因呂宋匯單漲之故現售雙張十三元單張四開照算分條七角華四月初三開彩專收紅格外公道凡蒙函購房班回件此佈老廣豐新廣豐萬福來鴻寳來同啓 
 
 

Page 11

 
 
今遺失三月初四麥邊行萃利船進口　唛子花八十四包斤三十八担六十四斤己向該行說明作爲廢紙特此聲明廣德泰啓 
 
 

Page 12

 
 
笞 
[光緖二十年三月十一日京報全錄]  
　　宫門抄○諭旨二道錄前○皖撫沈奏請簡放道缺摺○又奏委署知府片○又奏叅革知縣摺○又奏解旂兵加餉銀兩片○閩督譚等奏添設　商師船奏咨立案摺○豫撫裕奏審辦迭刼重犯摺○護浙撫劉奏支撥地丁京餉摺○粤督李等奏解京餉及内務府經費摺○務撫裕奏委署知縣片○三月十一日吏部翰林院廂藍旗値日無引見○惲彥彬馮文蔚各假滿請安○四川叅將何長榮謝恩○儘先副將陳廷樑謝恩○葉大遒黃紹箕各預備召見○吏部奏派揀選官缺派出懷塔布裕德龍湛霖志鋭○召見軍機麟中堂長麟葉大遒黃紹箕○○頭品頂戴安徽巡撫臣沈秉成跪奏爲道員患病禀請開缺請旨簡放先行委員署理恭摺仰祈聖鑒事竊據鳳頴六泗道雙福禀稱上年冬间感患瘧疾時發時愈延醫診治迄未就痊深恐戀棧貽誤懇請開缺俾得回旗就醫前來臣查該道蒞任以來遇事勤愼未嘗稍有疎懈兹因久病未愈勢難力疾從公應卽准其開缺除照例委騐取結另行恭疏題報外該道轄境遼闊兼管關務亟應遴員接署以專責成查有候補道許景壽才具開展辦事認眞堪以委令署理除撽飭遵照外所遺鳳穎六泗道員缺相應請旨簡放以重職守謹會同兩江總督臣劉坤一恭摺具陳伏乞皇上聖鑒訓示謹奏奉硃批另有旨欽此○○沈秉成片再寗國府知府林載亨在任聞訃丁母憂所遺員缺應卽委員往署以重職守查有候補知府楊綜淸明敏穩練處事周詳堪以署理據藩臬兩司會詳前來除檄飭遵照並將林載亨丁憂日期另行恭疏會題外謹會同兩江督臣劉坤一附片具陳伏乞聖鑒訓示再安省知府一項上次寍國府知府缺出業經歸部銓選今甯國府知府係繁難中缺按照二留一咨章程係第一次出缺安省現有應補人員應請照章扣留外補合併陳明謹奏奉硃批吏部知道欽此○○頭品頂戴安徽巡撫臣沈秉成跪奏爲特叅徵存錢糧延不批解之知縣請先革職勒阴淸交恭摺仰祈聖鑒事竊照州縣經徵正雜各欵錢糧例應儘徵儘解不容絲毫蒂欠節經臣飭司嚴提在案兹據布政使德壽詳稱查有前署桐城縣知縣試用通判沈策名於該縣任内徵存光緖十五六七八九等年正雜附儲等銀四千一百餘兩延不批解迨卸事後疉經嚴催猶復一味延宕現由該管道府轉據現任揭報到司會同臬司詳叅前來臣查該員沈策名於徵存錢糧歴催不解實屬任意玩延相應請旨將前署桐城縣知縣試用通判沈策名暫行革職勒限一月掃數淸解果於限内全完再行奏懇恩施准其開復倘仍不知愧奮逾限不解卽當續行嚴叅以重庫欵所有查明徵存錢糧延不淸解之署任知縣據實奏叅緣由謹會同兩江督臣劉坤一恭摺具陳伏乞皇上聖鑒訓示謹奏奉硃批著照所請該部知道欽此○○沈秉成片再前准部咨各省裁營節餉起解文内名目不一行令嗣後書作旗兵加餉等因業將光緖十五十六等年旗兵加餉銀兩先後照數委解部庫並奏咨各在案兹據布政使德壽移准防軍支應局卽補道朱文藩將光緖十七年應解旗兵加餉儘數籌足庫平銀四萬兩飭委候補知縣許崇貴解赴户部交納等情詳請奏咨前來除咨部查照外謹附片陳明伏乞聖鑒謹奏奉硃批户部知道欽此○○頭品頂載閩浙總督臣譚鍾麟頭品頂戴護理浙江巡撫調補河南布政使臣劉樹堂跪奏爲查明閩浙洋面添設護商師船弁勇薪糧營制章程先行立案恭摺仰祈聖鑒事竊查福建浙江同處海濵水程往來一千數百里商民多以販運米糧木植爲在宗取道海上船笨載重不獨波濤爲患且更盜賊堪虞前以兩省師船梭巡外洋内港實屬不敷擬雇紅單船八艘專爲護送商船兼補師船之不足業經臣鍾麟會同前撫臣崧駿奏奉硃批著照所請該部知道欽此欽遵並准部咨以前項師船八艘每艘配募弁勇若干名月給薪糧若干兩係照何項章程開支及募齊起支日期造具淸册並將所需經費由閩省歲籌銀兩若干浙省歲籌銀兩若干亦卽核定報部等因又經前撫臣崧駿轉行遵辦去後兹據浙江防軍支應善後總局司道詳稱前項奉准雇募護商師船八艘内紅單大艇二艘扮商船六艘所有應配弁勇人等以及月支薪糧船租銀數悉照浙原舊紅單師船章程酌定辦理内扮商船四艘於光緖十九年三月二十一日雇募成軍又紅單大艇二艘扮商船二艘於五月十七日雇募成軍其名船租薪糧俱於先後點騐成軍之日起支總計年需銀二萬三千餘兩内閩省歲籌銀八千兩其餘一萬五千餘兩槪由浙省籌給均歸浙省收支將來統歸浙省彚案造銷以免紛更而便稽考等情詳請奏咨立案前來臣督臣謹合詞會同浙江提馮南斌恭摺具奏伏乞皇上聖鑒敕部立案施行謹奏奉硃批該部知道欽此○○頭品頂戴河南巡撫裕寛跪奏爲審明迭刦重犯照章懲辦恭摺仰祈聖鑒事竊查前因豫省盜風未熄請將夥衆强刼重案及土匪遊勇仍照定章就近歸各該管道府提訊明確由司該詳批飭就地正法隨時彚奏奉旨允准並將光緖十九年秋季分懲辦盜犯彚案奏咨在案嗣据汝寗府禀獲巨匪韓導三李金升胡荒訊係迭次夥衆持械强刦正陽等縣事主閻貴山等家得贓並拒傷事主且行刼時夥犯持有洋槍被獲時復敢逞兇拒捕等情核其情罪重大未便稽誅當經批飭該府提案覆訊明確禀經行司核議批令將韓導三李金升就地正法胡荒在監病斃戮屍梟示以昭炯戒兹據署梟司桂霖詳請核奏前來除飭取供招咨部外理合恭摺具陳伏乞皇上聖鑒謹奏奉硃批刑部知道欽此○○頭品頂戴護理浙江巡撫調補河南布政使臣劉樹堂跪奏爲浙江省奉撥光緖二十年地丁京餉仍擬儘動春秋撥欵湊解恭摺仰祈聖鑒事竊查承准軍機大臣字寄光緖十九年十月二十七日奉上諭户部奏撥來年京餉一摺著該將軍督撫監督等務於來年分批起解限五月前解到一半十二月初間全數解淸不准截留改撥藉詞延誤等因欽此並准鈔單内開撥浙江省地丁銀四十萬兩當經恭錄行司欽遵籌解在案兹據布政使趙舒翹詳稱浙江省年額應徵地丁銀二十餘萬兩兵燹後荒蠲尙多兼以災歉頻仍實徵銀數儘供本省年例一切支放曁籌解奉撥京恊各餉尙多不敷所有地丁項下奉撥本年京餉銀四十萬兩欵關要需惟當循照歴辦成案應將於光緖二十年春秋二季撥册報存各欵銀兩一併儘數動支湊解不敷若干在於本年地丁項下如數動撥依限解交等情前來臣復查無異理合恭摺陳明伏乞皇上聖鑒敕部查照施行謹奏奉硃批户部知道欽此　太子少保頭品頂戴兩廣總督臣李瀚章頭品頂載廣東巡撫臣剛毅跪奏爲籌解光緖二十年分京餉及内務府經費第一批鹽課銀兩謹將匯兑商名銀數及委員起程日期恭摺奏報仰祈聖鑒事竊照承准軍機大臣字寄光緖十九年十月二十七日奉上諭户部奏預撥來年京餉一摺擬在地丁鹽課等欵内指撥銀七百萬兩著於來年分批赶解另片奏光緖二十年内務府經費擬撥廣東鹽課銀五萬兩著於來年開印後陸續徑解内務府交納等因欽此並淸單一紙内開擬撥光緖二十年分京餉廣東鹽課銀二十萬兩又内務府經費鹽課銀五萬兩此欵應以二萬五千兩批解部庫歸墊以二萬五千兩徑解内務府應用等因當經恭錄轉行欽遵籌解在案惟查粤東運庫向於應解京餉雖籌現銀解部歴係奏請交商匯兑應仍循照辦理兹據兩廣鹽運使英啓詳稱在於光緖十九年分省河鹽課項内籌銀五萬兩並隨解一五加平飯食銀一千五百兩作爲本年奉撥第一批京餉又在鹽課項内籌銀二萬兩遵照文行以一萬兩批解部庫歸墊以一萬兩徑解内務府應用各照章隨解平餘擡費等銀三百三十兩作爲本年奉撥第一批内務府經費合共銀七萬二千一百六十兩飭交殷實商號百川通新泰厚蔚泰厚日昇昌恊同慶蔚長厚承領匯兑入京遴委試用知縣彭本河試用巡檢王同灝領齎匯單文批於本年二月初三日起程附搭輪船進京照章支取足色紋銀分赴户部内務府投納詳請具奏前來臣等覆核無異除分咨户部内務府外理合恭摺具陳伏乞皇上聖鑒謹奏奉硃批該衙門知道欽此○○裕寛片再部選舞陽縣知縣張慶麟已據繳憑到省應卽飭令赴任查舞陽縣雖係簡缺俗悍訟繁一切聽斷撫綏非練習有素恐難措理裕如該員張慶麟才識尙屬精明惟係初膺民社稍嫌歴練未深適寳豐縣知縣李禁鳳调省差委所遺員缺治理較易堪以委令署理用資造就據署藩臬兩司會詳前來除批飭檄遵外相應附片陳明伏乞聖鑒謹奏奉硃批吏部知道欽此 
 
 

Page 13

 
 
[光緖二十年三月十二日京報全錄]  
　　宫門抄○陜撫鹿奏情重匪黨照章懲辦摺○江撫德奏查明抽收支解釐税銀錢摺○閩督譚奏遴補外海水師游擊摺○又奏互調實缺知縣摺○三月十二日户部通政司詹事府八旗兩翼値日無引見○睿王等搜檢覆命○熙貝勒假滿請安○貴州正考官劉福姚到京請安○李佩銘王懿榮預備召見○齡公請假二十日○召見軍機張蔭桓劉福姚李佩銘王懿榮○○頭品頂戴陜西巡撫臣鹿傳霖跑奏爲陜省光緖十九年冬季分情重匪黨照章懲辦恭摺仰祈聖鑒事竊查陜省前因盜風日熾經各前撫臣會同督臣奏請於部議會匪土匪馬賊游勇等項之外將情罪重大各犯就地正法彚案奏報奉旨允准欽遵咨行遵辦在案兹查光緖十九年冬季分據渭南縣拿獲盜犯丁大漢卽丁景幅叚長鎖楊駒三犯訊據該犯丁大漢卽丁景幅叚長鎖供認於光緖十八年正月二十四日晚聽從在逃之李老三卽李模兒起意結夥九人分持刀械油捻强刦高煥章家銀錢衣物首飾該犯等在外把風助勢楊駒供認聽糾行刦中途因病不行呈後分贓又據城固縣拿獲盜犯周老五卽周擺擺又名薛老五王高元兒李寅娃李老五卽李錠元王五元子五犯該犯周老五卽周擺擺又名薛老五供認於光緖十九年正月十六日晚爲首起意糾約已獲之王高元兒等及逃犯李長法等七人分執木捧火把撞門入室强刼屠仲元家銀錢衣物拒傷事主夫婦雇工三人受傷王高元兒供聽糾上盜入室搜贓李寅娃供認聽糾行刼撞門入室拒傷事主惟被獲到案供出首盜逃所於四個月限内拿獲李老五卽李錠元王伍元子供認被逼入夥行至中途因慮事主認識卽各逃回事後分贓又據渭南縣拿獲盜犯劉金會卽劉猴兒薛學明陳甲材張靑祥卽張黑兒陳庚午陳甲祥賈幅舜七犯訊據該犯劉金會卽劉猴兒供認於光緖十八年六月二十六日晚爲首起意糾約現獲之薛學如等及在逃之劉老七等首夥十人持械强刼孀婦馮曹氏家銀兩首飾衣物拒傷事主嚇禁聲張薛學如陳甲材供認聽從上盜把風搜贓張靑祥卽張黑兒供認聽從上盜入室搜贓惟獲案後供出首盜逃所限内拿獲陳庚午供認聽糾同往中途因病不行事後分贓陳甲祥供認聽糾入　臨時畏懼逃避事後分贓賈幅舜供認並未聽從上盜惟事後知情不卽首告分受贓物又據商州拿獲刀匪張安唐幅來二犯訊據該犯張安供認爲首起意於光緖十九年七月二十四日午間糾約唐幅來及在逃之馬有三人分持刀械洋槍奪過客張景書烟土錢文綑毆事主受傷迨經該處居民陳先容等追赶該犯等又復放槍拒捕唐幅來亦供認聽從持械搶奪綑縳事主又據膚施縣拿獲盜犯朱菼亭李麻子鮮銀讞葉茂金張五喜子唐通汶六犯訊據該犯朱菼亭供認於光緖十八年七月二十三日爲首起意糾邀現獲之李麻子等及在逃之宗老大卽趙老大首夥七人分執刀械油捻撞門入室强刦湯十傑家錢物砍毆事主夫婦雇工四人受傷李麻子鮮銀讞葉茂金供認　糾上盜入室搜贓張五喜子唐通汶供認聽從行刼中途畏懼不行事後均未分贓各等情由該州縣等先後禀報隨經　飭西安府文啓漢中府知府劉子銓延安府知府馬紹訓商州直隷州知州李　分别提犯覆訊供情俱各相符照章議擬請示前來臣查該犯周老五卽周擺擺又名薛老五劉金會卽劉猴兒張安朱菼亭四犯爲首起意結夥持械搶刼拒傷事主實屬兇盜罪魁丁大漢卽丁景幅叚長鎖王高元兒薛學明唐幅來李麻子鮮銀讞葉茂金八犯均聽糾持械搶刦或入室搜贓拒傷事主或在外把風助勢均屬同惡相濟厥罪維均以上各犯首夥共十二名臣已與督臣照章批飭一併就地正法陳甲材一犯聽從上盜入室搜贓惟先已在監病故仍飭照例戮屍與正法各犯一併傳首犯事地方懸杆示衆以昭炯戒餘犯楊駒陳庚午聽糾行刦中途因病不行事後分贓罪應擬遺陳甲祥聽糾入夥臨時畏懼逃避事後分贓罪應擬流李老五卽李錠元王伍元子被逼入夥中途畏懼逃回事後分贓賈幅舜並未聽從上盜惟事後知情並不首告分受贓物均罪應擬徒張五喜子唐通汶聽從行刼中途畏懼不行事後均未分贓罪應擬杖已飭各該州縣照章分别年限鎖繫巨石期滿聲覆情形分别辦理李寅娃張靑祥卽張黑兒聽從上盜入室搜贓拒傷事主均罪應斬决惟到案後供出首盜逃所於限内拿獲均應酌量寛减已飭由縣另擬照例解勘逸犯李老三卽李模兒等分飭嚴緝務獲另結所有光緒十九年冬季分情重匪黨照章懲辦緣由謹會同陜甘督臣楊昌濬恭摺具陳伏乞皇上聖鑒謹奏奉硃批刑部知道欽此○○頭品頂戴江西巡撫臣德馨跪奏爲查明光緖十九年上半年江西抽收支解釐税銀錢數目恭摺繕單奏報仰祈聖鑒事竊照同治七年十月十五日欽奉上諭户部奏統籌軍需全局並遵議胡大任條陳一摺其厘金報部章程著照兩淮鹽釐格式每年分兩次奏報以歸簡易等因欽此又抄内開兩淮鹽厘欵式止開收支各欵總數不開瑣碎細數最爲簡明嗣後各該省鹽貨厘務卽倣照兩淮鹽厘報部格式每年分作兩次以六個月爲一次開單奏報又光緖十年正月内接准户部咨於次年正七兩月内將上年收支厘金各奏幸一次各等因均經遵照辦理所有光緖十八年以前收支厘金數目俱已分次開單具奏各在案兹據總理江西牙厘總局布政使方汝翼詳稱自光緖十九年正月起至六月底止各局卡共收茶貨及土藥税厘銀二十一萬一千六百一十五兩零制錢五十七萬一千八百四十三串零隨時按照市價以半年均匀牽算每足錢一串易換庫平銀六錢五分六釐四毫零共易換庫平銀三十七萬四千三百五十三兩零銀錢併計共合收銀五十八萬五千九百六十八兩零合將十九年上半年各局卡徴收貨厘茶税銀錢及土藥税釐細數並委員職名彚造淸册詳請具奏聲明前項銀兩内除土藥税厘銀四千二百四十兩零並隨批飯銀一併解存藩庫轉解所有貨厘除解長江經制水師月餉及湖口船廠經費外其餘銀兩均彚解藩庫充餉應由藩司彚案報銷又湖口卡另收商販出口米榖釐錢九十一千一百九十文隨時按照湖口市價以半年均匀牽算每足錢一串合易庫平銀六錢四分七釐八毫零共易庫平銀五十九兩零均經解存藩庫以備本省賑濟等項之用已遵照另造册附送等情前來臣覆核無異除將淸册咨送户部查核外理合恭摺奏報並繕淸單敬呈御覽伏乞皇上聖鑒訓示謹奏奉硃批户部知道單併欽此○○太子少保頭品頂戴閩浙總督臣譚鍾麟跪奏爲外海水師遊擊員缺緊要儘先本班應補無人仍應遴員升補恭摺仰祈聖鑒事竊浙江温州鎭標左營遊擊員缺因儘先無合例之員經臣請以海寗營都司沈馥升補現准部覆補缺輪用本班有人不准聲叙過班如人地不宜准於補後揀調遽請李馥升補與輪缺章程不符另揀儘先人員請補等因伏查部章儘先人員補缺應以到標爲斷浙省已收標水師儘先遊擊原摺聲叙人地不宜之何紹志甫准部咨應照攺水師例辦理其榮長一員查係光緖十八年八月請考收標十九年五月接至部覆均在温州左營遊擊出缺之後應行扣除是儘先一班實無合例應補之員揀發應補兩班現亦無員可補自應過班仍以應升人員請補除先後聲叙游擊都司各員毋庸再計外惟有前摺請升之海甯内河水師仍歸外海升用都司沈馥年五十一歲浙江靳縣人由行伍隨勦著績借補海寗營都司光緖十五年五月領劄任事歴俸已深任内並無違礙事故該員在洋日久水務練習槍礮嫻熟仍請升補斯缺洵於營伍洋防均有裨益合無仰懇天恩俯念外海水師員缺緊要准以沈馥升補以重職守如蒙兪允俟部覆到日給咨送部引見所遺都司係内河水師題補之缺容照定章另揀請補謹會同護理浙江巡撫臣劉樹堂浙江提督臣馮南斌合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○頭品頂戴閩浙總督臣譚鍾麟頭品頂戴福建臺灣巡撫臣邵友濂跪奏爲實缺知縣互相調署恭摺仰祈聖鑒事竊查臺灣縣地方近山多瘴亟宜開通水道以宣鬱滯查新竹縣知縣葉意深辦事實心且講求水利諳悉開濬事宜堪以調署臺灣縣篆務俾資得力所遺新竹縣缺查有臺灣縣知縣范克承老成端謹堪以調署該員等各本任内均無承緝盜案將届四叅限滿以及經徵錢糧降調處分范克承未到新竹縣任以前查有候補知縣劉威堪委暫行代理以便葉意深交卸起程據臺灣布政使唐景崧臺灣道兼按察使銜顧肇熙會詳請奏前來除批飭遵照併咨部外臣等謹合詞恭摺具陳伏乞皇上聖鑒謹奏奉硃批吏部知道欽此 
 
 

Page 14

 
 
[光緖二十年三月十三日京報全錄]  
　　宫門抄○諭旨五道錄前○粤督李奏仍以郭顯廷升補外海水師叅將摺○桂撫張奏報銷鎭南關收支各欵摺○東撫福奏遵旨挑濬北路運河估需經費銀兩摺○又奏揀員借補陸路都司摺○護浙撫劉奏報海塘沙水情形摺○又奏解第一批地丁京餉摺○又奏解鹽厘京餉片○又奏解邊防經費片○三月十三日禮部宗人府欽天監侍衛處値日無引見○慶王等謝賞綢縀恩○濂貝勒由東陵回京請安○良弼假滿請安○楊福臻張筠預備召見○召見軍機　熙敬志鋭楊福臻張筠○○太子少保頭品頂戴兩廣總督臣李瀚章跪奏爲廣東外海水師叅將員缺緊要請准仍以郭顯廷等分别升補以裨海防恭摺覆陳仰祈聖鑒事竊照案准兵部咨廣東海營叅將賴凱勳病故遺缺係外海水師題補第三輪第二缺應用儘先人員因外海水　儘先叅將及揀發叅將兩班内均無合例應補人員選以海安營游擊郭顯廷奏請升補兹准兵部覆稱查臣部奏定水師叙補章程内開一缺二缺儘先三缺豫保四缺五缺儘先六缺揀發七缺八缺儘先九缺應升應補如輪用豫保無應掣之人以揀發人員題補如豫保揀發兩項俱無卽以應升人員題補等語廣東平海營叅將員缺係外海水師題補第三輪第二缺輪用儘先人員該督請以海安營遊擊郭顯廷升補並聲明外海水師儘先叅將及揀發班内均無合例堪以請補之員惟查臣部官册内該省外海水師儘先叅將尙有馮鈺湞一員並未聲叙是儘先叅將班内係屬有人遽請過班以郭顯廷升補核與輪缺章程不符碍難議准應令查明馮鈺湞是否在標抑或另有事故聲覆至日再行核辦至廣東海口營叅將員缺請以補用叅將丁志德補授亦應俟查明該省有無水師儘先班叅將確切聲覆方能核定輪缺次序此時礙難懸議等因光緖十九年十一月二十三日覆奏奉旨依議欽此咨行前來伏查廣東外海水師儘先叅將班内馮鈺湞一員業於光緖九年四月初五日據報病故此外儘先叅將並無合例人員堪以請補合無仰懇天恩俯念員缺緊要仍准以郭顯廷升補平海營叅將缺並請將丁志德補授海口營叅將缺以免要缺久懸如蒙　兪允該員等於准補升署遊擊各案内均引見未滿三年今請補叅將毋庸再行送部應請勅部發給劄副令其赴任謹會同廣東水師提督臣鄭紹忠合詞恭摺覆陳伏乞皇上聖鑒勅部核覆施行謹奏奉硃批兵部議奏欽此○○頭品頂戴廣西巡撫臣張聨桂跪奏爲鎭南關通商收税查照各關成案扣足四結按年接續報銷開列淸單恭摺具陳仰祈聖鑒事竊照前准户部咨各海關收支洋税扣足四結奏銷鎭南關收支各欵自應查照各關成案列單奏銷等因業經前護撫　將一百二十八結期滿止徵收各項税銀及支銷經費數目開單奏報在案兹據太平思順道鎭南關監督蔡希邠詳稱自光緖十八年八月十一日一百二十九結起至十九年八月二十一日一百三十二結止四結一年期滿所有徵收洋税並船鈔罰欵及支銷經　銀兩數目造具四柱册單詳請奏銷前來臣覆核無異除册單分送總理衙門曁户部核銷外謹會同兩廣總督臣李瀚章恭摺具陳並繕淸單敬呈御覽伏乞皇上聖鑒敕部核銷謹奏奉硃批該衙門知道單併發欽此○○尙書銜山東巡撫奴才福潤跪奏爲遵旨挑濬北路運河估需經費銀兩恭摺具陳仰祈聖鑒事竊准户部咨光緖二十年正月二十七日奉上諭劉坤一奏江北冬漕遵辦河運請飭疏通河道等因欽此欽遵咨行到東除大泛口濟寗新店勒口安山十字河等處曁十里堡南運口門向歸　臣辦理外所有陶城埠迤北河道先經奴才檄飭東昌府知府洪用舟勘估挑辦欽奉諭旨復恭錄轉行欽遵去後兹據該府禀稱北路運河計長三百餘里從前爲蓄汶流河多灣環曲折自黃水穿連以來游墊日高灣處積淤尤厚上年重運經臨黃水忽漲忽落未能連　進口將欄黃壩赶緊堵合以致節節停淤兩岸堤埝異常卑薄雖連年擇要修補而灣曲頂衝處所時有被冲殘缺均應分别挑修　城埠口門緊逼黃流近年對岸起　溜勢側注兩裹頭係十七年修築料物朽腐非拆卸另修不足以資抵禦通盤籌畫擇其必不可省之工撙節估計共需土方工料銀四萬二千二百五十四兩八分八厘减平在内造具淸册呈請核辦前來奴才覆加查核所估經費較之上年節省銀三千六百餘兩尙屬核實已飭司籌欵給領責成該府會督各州縣赶緊興工勒限於漕船未到以前一律完竣務期河身通暢堤埝掃壩修築完固不准草率偷减仍俟工竣將用欵詳細造册報銷除咨部查照外所有挑估北路運河緣由謹恭摺具　伏乞皇上聖鑒謹奏奉硃批户部知道欽此○○尙書銜山東巡撫奴才福潤跪奏爲揀員借補陸路都司員缺恭摺仰祈聖鑒事竊安東營都司楊文煥因病出缺業經奴才恭疏具題所遺安東營都司員缺係陸路題補第二輪第五缺輪用儘先人員奴才伏查該都司駐紥日照地處海濵巡緝操防倍關緊要非精明有爲之員不足以資整理奴才於儘先遊擊都司内逐加遴選兹查　儘先遊擊撫標左營千總邱道元現年四十四歲係山東濟南府歴城縣人由武童報効軍營因屢次剿匪出力歴保以千總儘先補用並戴藍翎飭發撫標左營候補光緖七年拔補沂州營大興鎭汛千總十三年調補撫標千總十四年因堵築姚家口河堤合龍出力奏保免補千總以守備儘先補用十六年因堵築張家大寨西紙防河隄合龍出力奏保免補守備以都司儘先補用嗣因堵築胡家岸濟陽灰壩桑家渡白茅墳等處河堤合龍出力經奴才奏保免補都司以遊擊儘先補用經兵部議准覆奏於十九年七月初二日奉旨依議欽此該員營務諳練操防認眞以之借補安東營都司洵堪勝任核與例章亦均相符合無籲懇天恩俯准以儘先遊擊撫標左營千總邱道元借補安東營都司實於地方營務有裨如蒙兪允俟接准部覆再行給咨送部引見以符定制理合會同兗州鎭臣田恩來合詞恭摺具陳伏乞　皇上聖鑒訓示謹奏奉硃批兵部議奏欽此○○頭品頂戴護理浙江巡撫調補河南布政使臣劉樹堂跪奏爲查明光緖二十年正月分海塘沙水情形恭摺仰祈聖鑒事竊照浙江省仁和海寗二州縣海塘沙水情形向係按月繪圖具奏據布政使趙舒翹署杭嘉湖道丁彥會禀稱正月朔望兩汛時届孟春潮勢尙和查勘得東塘尖山護壩並西塘范公塘兩處沙塗及南岸各山之外新舊漲沙誌椿丈尺曁東塘　尖二汛海中新漲陰沙逐細查量均屬無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此○○頭品頂戴護理浙江巡撫調補河南布政使臣劉樹堂跪奏爲籌解本年第一批地丁京餉銀兩恭摺仰祈聖鑒事竊准軍機大臣字寄欽奉上諭户部奏撥光緖二十年京餉限五月前解到一半十二月初間全數解淸不准截留攺撥藉詞延誤等因欽此並鈔單内開撥浙江地丁銀四十萬兩卽經恭錄行司遵照籌解去後兹據布政使趙舒翹詳稱應解光緖二十年第一批京餉動支本年春撥報存各欵銀一萬六千二百四十一兩零並湊支本年地丁銀三萬三千七百五十八兩零共合銀五萬兩派委准補黃巖縣縣丞蔣量管解循案由滬附搭輪船運津解部交納等情詳請奏咨前來臣覆核無異除分咨查照撥護並取起程日期咨報外理合恭摺具奏伏乞皇上聖鑒謹奏奉硃批户部知道欽此○○劉樹堂片再案准户部奏撥光緖二十年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於奉文後分批提前赶解限於五六月前解到一半十一月初間全數解淸等因恭錄諭旨行文到浙卽經轉飭欽遵籌解去後兹據浙江鹽運司惠年詳稱在於縣場𥩋課曁網票課　頂下籌解户部京餉銀六萬兩内務府經費銀二萬兩委候補運判胡汝翼鹽大　孫聨奎管解照案飭令該委員由浙至滬搭坐輪船運至天津由陸赴都妥速趲解等情詳請奏咨前來除分咨查照並咨行沿途文武各衙門一體撥護前進以昭愼重仍飭將起程日期邇行詳咨外理合附片陳明伏乞聖鑒謹奏奉硃批該衙門知道欽此○○劉樹堂片再承准軍機大臣字寄欽奉上諭户部總理衙門奏撥光緖二十年東北邊防經費照案指撥浙江地丁銀八萬兩著該督撫等按照指撥銀數於五月前批解一半年内　數解淸毋稍遲逾等因欽此並鈔錄原奏咨行到浙當經轉行籌解去後兹　布政使趙舒翹詳稱在於光緖二十年地丁頂下動支銀二萬兩查有管解本年第二批地丁京餉之候補縣丞白曾蔭堪以委令帶解由滬附搭輪船運津解京交納等情詳請奏咨前來臣覆核無異除分咨查照撥護並取起程日期咨報外理俣附片具奏伏乞聖鑒謹奏奉硃批該衙門知道欽此 
 
