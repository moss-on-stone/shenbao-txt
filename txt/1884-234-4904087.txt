# 1884 - 234 - 4904087

 

Page 1

 
 
[第十二號畫報出售] [  申報舘主啓]  
　　基隆一役小挫大勝前已繪成圖幅列入十一號畵報印行今於七月初二日得旨嘉奬守臺將帥官兵則戰勝更無疑義近日又得日耳曼人來　將其目覩當時戰狀詳述於尊聞閣主人前尤爲精細確繫故就其所指示者而復繪一圖俾購閱者不啻親履其地親見其事焉再者吳淞形勢　　前防務内地之人殊難寓目用特專派友人前往周覽水陸形勢摹繪成圖如掌上螺紋纎毫畢現想諸君子自必先觀爲快雖海面兵輪鐵甲容有移駐分泊之時而大旨不離乎十數艘者近是日來法兵船兩艘已開往福州閱者會其意而勿拘其跡焉可也兩圖俱統入此次十二號畵報出售并　送總目一紙以便諸君裝訂成書時置諸卷首是爲甲集兹於初六日發售十二號畵報後仍附淞隱漫錄圖說一則閱者鑒之此佈 
[砲臺水雷足資守禦說]  
　　觀於福州馬尾之戰與長門之捷而後知守口扼險之功惟砲臺爲大足恃也蓋長門在馬江之外形勢險要爲八闔天然之門戶此處砲臺纍石爲基高可瞭遠敵船在口外窺伺臺上卽可放砲遥擊但使砲兵技藝嫺熟對準敵船船左亦左船右亦右則響無虛發敵必受傷其能驀然闖入口内乎此次馬江華船兵輪廣艇共被法船放砲擊壞二十餘號不過三點鐘之久已成灰燼板木紛飛尸骸狼藉如此快捷直可摧枯拉朽毫不費力皆緣孤拔於諒山開釁之後督率師船徑入馬江以致長門雖有巨砲堅臺戰時實不能爲力以船禦船遂爾大敗耳假令法船初抵閩江長門守者得悉諒山開　孤拔尋釁之由卽行阻止勿令徑入則初三四等日之戰僅在長門口外可以臺上之砲俯擊敵船如前日本報所云穆將軍轟沈法船三艘閩安砲臺亦轟沈法船一艘與昨報福州確電内云拉加利桑尼亞爾鐵甲船忽被金派砲臺用克虜伯砲攻打擊中兩次船身損漏各情形固可信其能禦敵船不令入口也而如許兵輪廣艇何至轟壞船政局廠何至被踞華軍死傷又何至若此之多也蓋孤拔旣率大隊師船而來其心固顯爲挑釁也哀的美敦方遞總署兩江制憲特授全權雖尚有待於議和而如此聲勢與已經開釁無異何以必聽其駛入馬江如平日兵船之保衛商人可泊於内港者哉一經失算而福州防務遂不可恃馬尾之敗何待再計决耶夫法船之入藉口於和局尚未决裂致爲所賺迨戰機已動而治兵者欲令其出復由長門攻而進焉此明知法人不肯也旣已失算自當嚴爲防範亟爲備禦以求免乎以船當船之失故預備載石之船駛赴口門近處鑿而沈之以塞其出路法船雖堅礮亦甚利而困守口内不得出入自如煤糧食物無所接濟假令相持不戰不過半月法軍皆將坐斃張幼帥到閩已遲駐卽船廠次第調度大抵亦有見乎此意而不料孤拔欲戰之心已成亟不可待頓示戰期又復先時動手而中國乃大遭挫折也雖然以船禦船敗至於此而砲臺之可以抵擋敵船亦於此次見之矣今中國各省沿海口岸莫不有炮臺先時都係舊式乃經制海疆水師之所用自整頓海防以來大抵改築雖有獻策於當道者謂泰西砲火之利口門之上非有銅質鐵鑄之臺則敵船之砲力量所到難保其不被損裂論雖卓卓無如工程經費皆有所難苟用石築之聊代銅鐵亦差勝泥土矣吾謂自此次長門之捷則凡海口之有石砲臺者無往而不可守而口外敵船終必望而卻退豈非大可恃者哉顧炮臺之下所以禦敵者尤需乎水雷兩者廢一不可而船與船之搦戰猶在後也閩洋經營防務備置戰具以船政局言之較早於他省此時亦嘗添購軍火運去之水雷自是不少馬江仄狹若暗布水雷法船在内竟咫尺不能移動初三日之戰何至若是之猛厲統兵者旣知法船先入殊屬先𢍂則惟有使口門之内堵塞牢固不令敵船出入以待其自斃而港中則多置水雷以資轟擊然後可補放敵入口之憾乃連日電傳消息與所聞詳細情形竟不知所置之水雷如何用法法船猖獗游奕江中一若並無水底轟騰之慮者記前數日本報曾言法兵船中新得一法於船首張網將水底所置之水雷隨地撈取以破其暗轟之法是豈閩江之水雷果被法人設法撈之乎顧此亦失算之害也假使法船在外砲臺之砲遠鑿近攻勿令得入固是快事萬一炮不能准敵未受傷被其越過臺前居然進口則口内所置之水雷豈不足以轟擊雖有密網恐不　 
及撈也總之礮臺所以禦敵船而水雷所以助臺上之礮若夫保護礮臺尤必多屯陸營之兵守臺者屹然不動礮能命中船遠則炸彈紛來船近　水雷猝發敵已計無所施而護臺之兵復於臺之左右視敵船舉動以隨時策應法人雖狡其奈我何噫福事已矣凡坐鎭　口者其可不思全勝之策而輕易失算哉 
[本館接奉電音]  
　　昨由北京電局專發電音到本舘有七月初四日諭旨四道謹敬譯登○七月初四日奉上諭張樹聲奏總兵觸暑遄征中途病故懇恩賜卹等語記名提督安徽皖南鎭總兵潘鼎立前因軍興率圑勦匪從征江南轉戰蘇湘豫東等省屢著勞績自任皖南鎭總兵以來緝匪飭戎軍民感戴兹以統兵前赴廣西行至廣東省城遽爾病故殊堪憫惻潘鼎立着照提督軍營積勞病故例從優議卹該部知道欽此同日奉上諭張之洞奏請調員差委等語山西委用記名總兵李先義候補知府楊玉書補用都司吳良儒卽着奎斌飭令各該員迅赴廣東交張之洞差遣委用該部知道欽此同日奉上諭翰林院編修吳大衡現請假在籍着衛榮光傳知該員前赴廣東交張之洞差遣委用該部知道欽此同日奉旨奕年補授通政使司副使欽此 
[傳聞異詞]  
　　昨晚聞得法水師提督孤拔　電報與法欽差謂孤拔已出長門又聞法人傳言閩江砲臺已被法軍燬盡此係西人信息而昨日本埠華人接有電報則謂馬尾之戰孤拔在船督陣揚武船砲彈飛來將立於孤拔身旁之引港人擊死孤拔左臂亦被轟去病兩日而死然則華軍雖敗而法傷一元帥勝負之數亦適足相當矣此二說未知孰是姑並存之 
[法船蹤跡]  
　　昨有美國人附法公司輪船來滬報稱厦門之外約數十里海面有法兵船十一艘裝兵八千在彼停泊未知此兵自何而來亦未知其欲攻何處旣聞有此說姑錄之以觀其後 
[津人快談]  
　　昨接津友來函謂日間傳聞奉有廷寄六百里加緊行知各省督撫將軍除沿海沿江省分已辦圑防外餘亦厚集兵力自固吾圉兼聽徵調若雲貴廣西三省着各督撫督兵出關會同鮑超所募舊部五萬人直搗東京務將越南全境收回然後班師告捷若現在區區法兵船勝之不武固不妨以大度包容也斯言若實固係快事不 
 
 

Page 2

 
 
實亦係快談亟照錄之俾聽者眉飛色舞 
[續述福州戰事]  
　　初三日福州戰事昨已列報兹復將言之未盡者續錄之以供衆覽據聞開仗半點鐘之後華船已被法軍轟毁華兵有溺斃者有受傷者有鳬水逃避者有號呼求救者而法兵船仍放砲不止時潮流甚急軍十隨波而下英德美諸國船雖欲援救而爲法砲所阻有一華船火勢炎炎人皆引領待救慘不忍視法船猶向之放炮此眞無人心者矣初四日十一點鐘光景法人揚言欲攻船政局及砲臺等處將至十二點鐘開礮有二彈在大沽輪船艙面飛過勢甚危險及十二點半鐘大沽輪船上觀戰之人相率辭去大沽船遂開行泰唔士報館之訪事人乘之赴長門及至官島見法人正攻山上營盤泰唔士訪事人上岸將至電報局發電報告知本館適見彈丸雨集不能前進祗得到他處暫避有一點鐘工夫礮彈已止始到電報局先是初二日美兵船派小艇三艘滿載兵士至租界保衛商民英兵船亦派兵二百五十名保護租界西國婦女小孩多上怡和洋行大沽船及格倫非拉期船以避兵禍開戰之時英德美兵船及商船泊在遠處觀戰者共有十五艘法兵船則在近處共有都桂　祿音　斯丹德利用芳未拉斯縳德爾蘇洪阿斯比克未比爾靈士等九艘另有水雷船二艘形如雪茄煙法兵船與華船相離甚近不過二百碼光景砲臺之彈不能中之揚武船初與縛爾德相持繼被德利用芳從後夾攻仍不稍怯船身將沈放砲不已迨法人用水雷轟擊始被炸裂眞船中之矯矯者華軍敗後岸上中國婦人多負小孩紛紛逃避倉皇情狀見者憐之至逃避之二兵船其一船已受傷十二處華軍死亡約有三千光景時有英兵船麥爾林美兵船瑪瑙格斯泊在租界以衛商民華人聞風聲鶴唳不敢出門匯豐銀行亦運銀至麥爾林兵船上有華官七人領一枝兵到外國總匯暫住一宵想是保護之意馬洲有法國裝兵船大約有二千人煤械等物均已預備馬尾有中國兵一萬五千名法人雖欲登岸據地恐亦不能輕進也是役也法船於未戰之先早已戒備故一聲令下萬礮皆鳴華船措手不及故挫敗如此之速法船所用砲名槐槐蘇又是利器靈士縳爾德阿斯比克三船皆已起椗可以往來自如其餘法船則祗下一椗中國有廣艇四十餘艘及其餘小船木筏預備火油柴草將用火攻之計不料　靈士及阿斯比克兩法船横衝直撞船筏同時瓦解計不能行揚武兵船焚燬時有數十人鳬水圖生被法砲攻擊或生或死惟管駕官爲砲擊斃福州砲台有一座可守餘皆不能恃此係揚武船司機器人逃出時所述初三日八點鐘法領事公舘並未　旂而以告示與英領事述將開戰之意英領事卽告英國商民令其戒備迨開仗時英副領事赴兵船上觀戰用遠鏡瞭望忽見華兵撬開公舘門取物亦奇矣揚武兵船管駕官年少氣盛初二日起椗逼法船而泊旁人問其何爲則對以爲國宣力何畏狂虜忠勇奮發如此而卒捐其軀惜哉至前此商家電報謂擊沈法船一節實係華官先在租界揚言商家遂據此以打電也以上係西人信息閱者不以詞害意可 
[西婦好善]  
　　西字報云西國婦女以福州之戰華軍受傷太多擬糾一會以恤瘡痍凡有慈悲心者不論舊衣或碎布送至虹口百老匯六十一號門牌内轉送福州給受傷人裹創已登告白於字報倘中國人有以惻隱爲心者亦可仿行是事也 
[公論自在]  
　　聞得英水師提督行文於各兵船謂福州一戰華軍旣已兵敗船燼兵士紛紛鳬水冀逃性命而法人猶任意放砲必欲致之死地而後已此其凶忍殘酷實出情理之外云云可見公論自在人心法人雖狡悍究不能箝旁人之口也 
[一面之詞]  
　　初四日孤拔有電報云初三日二點鐘開礮六點鐘華船九艘廣艇十二隻均已沈下船政局克虜伯砲台亦被攻毁有華船兩艘逃避因水淺不能追赶華兵死者甚多用水雷轟壞之一華船内約計已死三百人初三初四晚有己焚之船往來水面及水雷等甚不利于我將盡去之然後再攻船政局等語此電由福州傳至香港轉逹上海大約與法欽差而登于西字報詞句之間恣睢輕肆固不値識者一笑也 
[遠聞礮聲]  
　　昨日禪臣洋行甯波輪船由香港來滬據船上人稱該船行過福州時聞閩江礮聲隆隆不絶正中法開仗之時也 
[舟行有礙]  
　　西字報載外洋信息云中國向德國五里岡船廠定造之三船其兩船業已開行一抵印度一抵香港均因中法戰爭阻滯不前尚有一艘在德國亦須俟中法戰事了結後再行來華也 
[捉船述聞]  
　　香港西字報言聞得華人相傳粤海關監督已派兵輪一艘駛出口外將伺法公司輪船過而捕之聞此兵輪駛行極速或可得手也 
[稅司入都]  
　　赫總稅務司行抵天津已列昨報兹接天津電報知赫君已抵北京矣 
[華軍捷報]  
　　中外新報言蘇芝火船由海防於二十三日抵港接據遞越南信息云法人自諒山敗後退守寳隆之地近因索賠不遂志在興戎以逞其要挾之計所有戰艦砲船悉由法水師提督孤拔統駐福州以張聲威而法將李士卑士則暗撥戰船數艘潛攻基隆儼若明修棧道暗度陳倉之故智也詎中國默連良謀出奇制勝當於日前特發勁軍一旅由滇黔粤西邊疆倍道而出啣枚疾進直抵越南法軍所駐之寳隆地方四面環攻搗其大營法兵措手不及恍疑華軍從天而下　甲抛于望風而走中兵人人奮勇個個爭雄似虎如彪横衝直撞均用大刀闊斧恣行殺戮法軍屍横遍地血漬沙塲其餘敗殘之兵棄營而遁華軍遂克復其地奪獲軍裝砲械輜重糧餉不計其數是役也　弁之殁於陣中者數十名軍兵死亡殆盡現聞華官於撥兵戍守其地安撫居民之後爰整其旅乘勝進攻河内等處以圖恢復越南疆土且該處越人乍聞華軍捷音人心思漢奮發激昻振臂一呼蜂屯蟻附轉瞬之間糾集千餘壯士竪旗起義聊助援應之師旂號大　劉字兵勢大振如火如荼現已度關投赴黑旗老營聽候劉軍門調遣以便截攻法人各路之師俾華兵在前黑旗在後欲令敵人進退維艱首尾不能相顧也目下法官之在河内者聞此音耗胆悸心驚自覺兵力單微誠恐華軍順流而下莫之能禦遂傳令各營嚴裝整頓預備交綏以防不測并撥法兵六百名擕帶鎗械附搭火船名泵中海防立刻開行未知何往邇來海防地方天時酷熱炎暑難禁法軍多患時症死亡相繼赴醫院就病者舍宇爲滿云 
[急公好義]  
　　香港中外新報稱昨接舊金山遞來郵筒云中國之官前因法越搆兵邊地戒嚴備辦圑防練軍籌餉昕夕焦勞不遺餘力内地商民抽釐揖納者莫不黽勉從公爭先恐後當經左侯相檄諭各外埠華商等勸令同懷敵愾踴躍輸將俾集腋成裘挹彼注兹以應軍需之欵而資拒敵之糧以故舊金山埠中華人之殷商富户等咸思木本水源踐土食毛之義各解慳囊同襄鉅欵現已湊助洋銀五十萬員先附美國薛地阿輔度機奥郵船遞寄回華以濟軍實仍陸續科捐庶竭棉薄足見中朝海國臣民情關桑梓而無畛域之分也 
[新君嗣統]  
　　海防信息謂越南新君於六月十七日卽位兄終弟及國中尚無他變見港報 
[汕頭近聞]  
　　循環報言上月十三日汕頭採訪人來信謂目下汕頭情形亦覺如常前日爹理士火船由厦門到此被監押一點鐘之久嗣後經官查騐無患疫之人始行釋放昨有厄尼士苗亞船載有糖欲往英國後偵知英國糖市跌價遂將糖在汕頭發售云 
[錄用水軍]  
　　循環報言粤垣近日招募兵勇分駐團防水陸均然以資守禦聞前月彭欽　出有示諭凡外洋海面曾有刼掠客商著名巨盗如能改過自新者准其投營効力所有從前作賊及被州縣出有賞格捉拿者皆移文註銷以圖悔悟蓋用人之際逹變通權使知奮勉也聞 
 
 

Page 3

 
 
投誠者已有百餘人之多前日鵠立鴈排分爲左右備有名册欽憲親至砲臺點閱内有一名年甚少壯惟身材矮小貌亦離奇欽憲疑其混名洋匪諒亦庸愚遂問之曰汝旣作賊而形體甚小究有何能其人跪答曰盗賊伎倆亦頗通曉惟求大人面試便知欽憲壯其言卽指對河一砲臺約有數十餘丈謂之曰汝可泳游三次否其人答曰能去上衣躍身下水迨鳬至半海能在水面作鞦韆戯者數次欽憲大爲嘉悅立賞以洋圓并謂各人曰汝等從今勉爲良善戮力朝廷建有功績自當奏請擢用倘有貽悮本部堂執法如山斷不能爲汝宥也汝等勉之言訖卽以洋銀二百圓犒衆衆人跪謝異日者海上晏然商船無碍士民愛戴口碑載道者未始非藉彭欽憲招降此輩之力也 
[欽使賢勞]  
　　錫廖兩欽憲駐津約及兩月初無舉動一似於時事漠不關心也者然而於民風土俗官情軍政莫不明諮暗訪聞常便衣到機器局水師學堂訪查兩次津海關道盛杏蓀觀察被某自御叅劾奉旨亦着兩欽使查明覆奏刻下業已回京又奉命出都查辦事件矣 
[招募勇丁]  
　　前有某大員至鎭江招勇赴粤滬兩處以重邊防近又有江蘇撫標正前營兵官來鎭續招百名必須年富力强魁梧奇偉無煙霞之癖者赳赳武夫公　于城我得于斯勇賦之 
[急症盛行]  
　　揚州天氣不時瘟㾮迭起現有種一噤口之症一經上身不可救藥前月杪舊城七巷有開舗陳姓女碧玉華年甫到荔支時候忽得此症痛苦不堪問之不能言惟以手指示心腹而已歴十二時遂殞命噫是何刼歟 
[甯郡近聞]  
　　初四日黎明寗波鹽倉門外沿城脚之柴蓬起火烟燄漫天迨各水龍聞警赴救火已熄滅云○防守鎭海口外之元凱超武兩輪船於初四日裝火起椗嚴陣以待各砲臺之兵勇亦加倍嚴防以防敵船進攻云○初四晚初更後徒聞轟然一聲民皆驚起出外探聽始知府署試砲然受虛驚者皆面如土色也○初四日下午到有八槳船二十四隻每隻船首載有大炮一尊又每隻兵勇約有十名皆粤人聞由浙省過西壩而來繞西城脚而過陳郎堰此外又有十餘隻由三江口划過聞皆往守育王嶺沿海一帶之海口○江北岸泊有英美兩兵船居民因此驚疑人心皇皇薛道憲照會領事令其速退故英兵船於初三初四日駛出口外○近因法人生事人民皆義憤塡胸躍躍欲試日前天主堂之法教士不知何意竟在門首安置大砲於是衆口一詞必欲將堂拆毁近見江北泊有外國兵船居民益形譁噪道憲聞知恐滋事端初五日特請英美兩國領事進署商議嗣後無論何國兵船進口必須船上書明華文字様使民不致驚疑至天主堂所置大砲轉飭速爲運出如不遵依定必派兵驅逐兩領事皆允諾而退 
[甯郡辨志文會七月分課題]  
　　漢學歸奇于仂以象閏解九簭考管夷吾平戎于王論○宋學修辭立其誠說民受天地之中以生解子路爲百世之師說○史學執金吾考朱子垂拱奏摺以和爲下策說舟山海防策○天文兼算學數學裨於軍國論問敵營在我軍夘方我軍在山上北極高三十度山高一百十丈距敵營火藥局一里半擬於山頂用大火鏡映日聚光爇其火藥宜何日何時有松在山頂不知高遠於山前測得山頂三十度松頂三十四度廿分退後四十丈地高如前測得山頂廿五度松頂廿九度問松高山遠幾何○輿地流沙考讀海國圖志書後江南北五里開方輿圖跋○詞章窮巷白屋所先見者四十九人賦以周公求賢如不及爲韻儗蕭穎士爲李北海進芝草表洮山訪漢大吉碑歌七古 
[成謝世]  
　　本埠龍門書院山長前山西巡撫鮑花潭中丞齒德俱尊人之仰之者不啻如泰山北斗今年七十有五正期克享期頤優游泉石詎于六月念四日忽抱清恙遂致不起卒於寳應寓邸東南士林爲之同聲一哭 
[都門近事]  
　　六月下旬有洋藥商人耿姓等在崇文門稅課司聨名遞呈聲訴通州坐糧廳現在余家圍陸路添設局卡增收洋藥稅一　 
道商情困苦不堪嗣後洋藥一項萬難運京請該監督詳恤民隱云云稅課司已轉咨戶部請其詳察刻戶部已詳覆余家圍向無收稅局卡恐增稅一節不能准行云○六月二十六日戶部具奏請飭各省督撫監督鹽運關道各臣工暫將解撥各欵可緩者停解停撥撙節作爲存儲以備各路防務要需現奉旨允准戶部於次日由五百里飛咨各省飭令一體遵照矣○滕姓者無賴子也時與趙氏子呼盧爲戲趙居京師前門外迤東八角胡同家有母及妹妹有殊色三年前趙因賭債爲滕所窘私以妹許滕假　將赴親戚家之便以車送歸滕於是嫩緑嫣紅莫禁狂風急雨矣滕之隣人劉貝兒者在三里河德源槓房司事其妻某氏乃從良妓也見滕妻貌姣好又係飛來之鳳思誘爲盤中物饞涎者久之一日託言同遊竟至不返於兹已二載有奇六月間滕偶値劉妻於途遂扭赴官署官禁劉妻滕復紏同其岳母趙媪同堂質劉妻劉妻供認鬻滕妻於滬上劉懼罪乃甘出京蚨千緡央人向滕趙說合罷事滕獲七百緡而允其請遺三百緡與趙媪媪不滿其意劉復出銀三十兩爲媪市壽木而後具結完案云○工部連日發出火藥彈丸數十車聞押解者皆察哈爾委員蓋因邊外馬賊出没無常故戒嚴無已時也 
[法使抵滬]  
　　昨午十二點鐘太古行武昌輪船進口法使謝滿祿曁叅贊一員寫字洋人二名附輪而至暫駐法公廨内至天津林領事則仍在津沽云 
[吳淞近事]  
　　寳山北門外小少所札之營係慶字後軍二哨海神廟所札係慶字前軍一哨招募新營卽隸入該兩處營内訓練砲台前已加高昨午添置槐槐蘇巨砲一尊午後在台前演放水雷兩具劉方伯起節後陳舫仙方伯卽駐紥六營公所下午有日本兵輪進口塘上前札之四十餘篷刻下一律飭移又在公所碼頭之沿塘土城傍加築横牆道葢阻鄉民之行走也 
[吳淞招勇]  
　　前日傍晚有反穿號褂之營勇數名由吳淞來滬在虹口鐵路一帶招人充勇許卽隨往淞營報名入册除吸煙之人不收外計招得三十九名云 
[官船類誌]  
　　前日傍晚有恪靖先鋒營兵船由蘇州河駛出浦江旗上大書郝字昨日又有欽命杭州織造部堂官船一艘亦由蘇州河駛出浦江云 
[整頓捕務]  
　　近日英捕房麥總巡調集中西捕操演各陣極爲認眞惟法租界派出巡街捕每有西捕一名與華捕二名同行亦以見其膽怯心虛也 
[縣署募勇]  
　　上海縣署本額設勛勇四十名嗣經各前任縣令陸續裁撤僅剩八名現因軍務孔亟守衛宜嚴黎邑尊又招集四十二名除海防廳署及莫明府公舘各派十名外縣署實存二十二名俱年力精壯毫無烟癮各給軍械號衣於昨晚爲始隨邑尊出外梭巡日間則在頭二門輪班防衛云 
[冐差生事]  
　　前日下午有冐充新衙門當差之某甲等數人與小瑯環里花烟舘鴇麻皮阿三之拚頭在路爭毆旋擁至石路口萬生酒店該店見事不諧遂鳴捕拘入捕房捕頭以事屬微細一併斥退昨日某甲又邀同壽噐店主及數友人赶至酒店着令交人該店深懼禍累乃將花煙舘住址門牌告知甲等卽至該花煙舘將麻皮阿三之拚頭拖入捕房控訴仍被斥逐而退 
 
 

Page 4

 
 
[吞金無恙]  
　　日前裏虹口鄉人嚴苗林之女年僅三歳與母同臥戲拔母頭上金簪玩弄悮吞入腹嚴在繅絲棧司機器聞之隨歸延醫用地栗與食復以活小田雞令其吞下後從大便而下得以無恙亦幸矣哉 
[姦拐無憑]  
　　蘇州人潘少琴扭送王關寳及伊妻劉氏至上海縣控稱光緒八年十一月憑媒娶劉爲妻曾出財禮洋三百元過門後初尚相安詎上年九月忽捲逃無迹尋至本年六月始悉被撑渡船之王關寳姦拐時曾具詞備案現將二人獲住特扭請究辦王供稱向撐渡船爲生與劉氏之船同泊萃豐碼頭因此相識並無姦拐之事况小的素有癆瘵之疾時發時愈焉能誘姦求恩明察宋氏供稱世業駕船上年與夫口角故遷至母家並未捲逃餘語含糊蔣明府謂爾卽在母家暫住亦應與夫商通今旣背夫避匿實屬婦道有虧爾夫所控諒非無因又謂潘曰本委員察王患病屬實况爾妻不認行姦爾可具領回家不必深究以全體面潘求追捲去之衣飾明府謂爾稱在岳母船上獲住旣有衣飾當時何不搜尋察核細情顯有不實且無憑証不能准理潘尚嘵嘵置辯明府怒謂當飭差同爾至該船上如搜無衣飾須究誣告之罪潘始俯首無詞明府謂劉氏曰爾不守婦道咎有應得未便姑容喝掌頰四十交潘領回並諭以倘再犯案定予重究王旣無姦拐証據從寛免究着具結不准再與該氏往來完案 
[扭控煙妓]  
　　江北人鄭松田扭送煙妓林氏至上海縣遞禀請爲斷領蔣明府訊據鄭稱憑媒龔華堂卽迭次犯案責懲之蟻棍龔二爲媒出洋一百元娶林氏爲妻寄居五福弄兄嫂處近忽圖賴因此扭案請斷質之林氏供鹽城人因在滬無倚故從母親將我押在鄭之兄嫂處爲煙妓並無許嫁鄭松田之事惟知鄭係拆梢不遂串告春狀之徒明府謂鄭曰爾之不守本分已有明証婚據何在答稱被嫂吞没明府謂據此情節何以不控爾嫂而反控該氏顯係揑誣鄭一再求恩明府飭將林氏暫交官媒收管再行查明核辦如虛究誣鄭遵諭而退 
[妓女訴捕]  
　　得午有某妓至英新巡捕房稱有某甲到伊處自稱官員有友曾在妓處用錢不少現因其友涉訟遭覊令妓出洋二百元代爲調停辭之不允請爲拘提等語好捕頭立卽派包探巡捕前往拘人矣 
[英界公堂瑣案]  
　　捕房查得楊明冐充包探經黃太守交捕飭查在案昨由三十六號西包探稱楊明前經平總巡暫用爲捕盗眼線並未充包探且平總巡未交卸時已經辭歇不料楊尚敢冐充包探擅管鴇索妓洋之事太守商之翟副領事判楊明枷號兩禮拜俟期滿再管押兩月○江表輪船大副西人稱我房内前夜失去洋五十元疑係管事王竹烟所竊有更夫范丹林爲見証交捕送究范丹林供見王於夜間上岸後復回船王供大副失竊我不知情上岸乃爲洗澡况有工洋十八元尚未給我翟副領事謂該大副房内並無閒人可入王之行竊無疑黃太守謂該大副控竊雖無實據惟王有監守之責亦應着賠除去工洋外再令賠洋三十二元王嘖嘖置辨翟副領事又向太守曰王不遵斷請管押三月王始允賠隨飭交保繳洋○騎馬梭巡之四十五號西捕稱行至馬路西首突有丁阿元毆打馬臀幾乎碰傷人口爲此請辦黃太守隨判罰丁阿元洋半元撥充醫院經費○二百七十七號華捕稱昨見何阿桂在路傍擺設板臺用竹牌小賭當獲時賭具已被他人取去惟拘何及板臺送案請辦黃太守隨判何阿桂管押七日以示薄懲板臺存銷 
[正字]  
　　昨報福州確電條内金門砲臺放砲擊中法船兹悉實係金派砲臺非金門也亟正之 
[浙省撫轅抄]  
　　七月初一日嘉興府宗禀見禀辭署瑞安典史雷宜澤禀見辭卦任○初二日石浦同知黃貽橋禀辭赴任候　縣金馪遠服滿來省禀到 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[悮入桃源]  
　　巨賈某甲本武陵産向在申江操猗陶術持籌握算豹號金錢遂於枇杷門巷費數斛珍珠買一斛珍珠買一解語花爲娱老計客窻風雨相對怡然不復知紅粉閨中費盡金釵卜兆矣近因風鶴頻驚挈之回里緣故居略須洒掃暫以一軻鴟夷效范大夫五湖故事二橋河下泊舟錢邑某生本花叢蛺蝶風流自號佻逹不覊專以選柳評花爲事每於晚凉薄暮紈扇羅衫微行於斜街曲巷以兾此中有人或得緣深一面一日行過泊舟處見錦纜斜牽銀牕四啓水晶簾底隱約有夷光其人者雖雪肌玉貌未甚分明而髩影衣香正如銀漢紅墻隱隱露銖衣一角不禁凝神痴立覩影魂銷逾時突見一少年僕婦登岸輕裝窄袖風致嫣然觀其裝束殆與吳下娘姨彷佛生遂以避世桃源誤認爲天台舊路一時情興勃發不暇向漁郎間津直闖入衆香國裏揭簾而入兩女郎方倚篷側坐閑話水天突見客來倉皇驚避生方自述來意艙後忽奔出男僕兩人突然扭住喝問何來生紅漲於頰自知冐昧難辭急叩頭如搗蒜詭云欲至嘉定錢某舟中探友不意誤犯尊舟僕等見生係斯文一流且服罪再三情詞惶急老拳雖毒不加明理之人遂面叱之而釋手使去嘻名花有主豈容攀折任人寄語個兒郎再勿誤觸金鈴受莽蜂蝶惡聲毒氣 
[掘地得穴]  
　　　揚州赭宼肆虐時城中紳富多穴地爲窖以藏財物前日有鎭江某甲在西鄉龍尾田購地葬其先人壙旣砌成次日卽將下柩揚俗葬前一夕必用草把燃其墓穴謂之烘坑是夜坆丁遵例烘坑不意壙左之土砉然坍下有火從坍處迸出兼有爆竹聲主人及地師駭絶不知所爲次日令坆丁掘開入視内有一巷長十餘丈巷中空洞無一物衆互相驚詫有一老農云此鍾家地道也當時此田爲總商鍾福盛之産宼亂時穴地爲窖藏計恐穴中藏有蛇虺故實以草不料鍾闔家遇害收拾無人今火延草上故卽兆焚如也訪事友所述如此愚以爲草隔二十年必早腐爛化土地道長至十餘丈屢經墾闢豈有不早坍塌之理子虛烏有一望而知然古樹冬青滄桑易變幽宮金椀草蔓堪悲閱者作西京雜記述異誌讀亦無不可因仍删削其語列諸報端 
[贈日作岡鹿門先生]  
　　不憚梯航遠來從萬里餘生無食肉相著有等身書槃敦論交篤衣冠入世踈海東吾欲到一訪異人居○楊佩甫明經出其德配袁孺人縵華樓遺集囑校題後才華如綺筆如鋒三舍檀郎避個儂想見蘭閨酬唱夜苦吟蹙損兩眉峰名香無計返詩魂字字眞珠剩墨痕倘許重編婦人集定從巾幗力推袁[  滬瀆過各倪鴻甫稿]  
[蓉湖十姊妹曲并引]  
　　二十年長安走馬北枝看到南枝五六人惠麓攜鶯良友招來韻友誌畫船之燈火記曾曲賦溪花品法部之笙歌肯復意圖潦草雖一城斗大塢鮮藏春而四壁花香灣宜銷夏况値根移異地艶到十分韻鬥良宵夢酣一覺若芳林之絢采比蕊榜之題名序事看濡墨詩成價高錢樹綴語採泣紅碑記緣　鏡花至於掩映燈前綢繆座後洵稱俏婢不愧慧兒許凡卉之爭妍附庸風雅借詞牌以取例聊避雷同尚有郢曲未調徐娘半老甘受遺珠之誚未爲全璧之收亂點鴛鴦敢比海上羣芳之譜願爲蛺蝶常作花叢一世之思從今拍按紅牙可展圖而索驥幸弗客來白眼致打浪以驚鷗乞護春隂毋令秋怨云爾 
蓮花李佩玉凌波仙亭亭玉立出淤泥纎步凌波望若迷湘女漢誰解佩愛蓮說欲續濂溪○水仙廉素英玉玲瓏畢竟靈根種不同含香體素大家風其母廉菊仙久推爲平康翹楚迎人時露英英爽姑射神仙疑似中○杏花王雅雲朝霞錦年華十二好時光一朶紅雲艷出牆宜雅宜風宜護惜笑兒也作探花郎○合歡花朱素蘭鴛鴦帶芳訊分明逗小園猩紅枝上試新痕枕中秘術防人覺一縷情絲入夢魂○茉莉花陳墨蘭綺羅叢七寳裝成小小籃襲人花氣暗中含芳齡漸解濃情味簪鬢餘香枕底探○鐵樹花徐琴仙昇平頌年逢丁卯報花開異卉新從海上來紺珠鐵樹花每遇丁卯年開花四瓣紫白色出南海琴仙亦於丁卯年生自滬來錫清韻最宜仙笛伴月明歌舞出羣才○碧桃花陳珠蘭瀟湘月靚粧疑喜亦疑嗔寂寞簾櫳畫裏人卻厭東風太狼籍無言脉脉淡生春○虞美人徐少娥芙蓉劍清歌一曲唱虞姬幽恨誰伸蹙翠眉粧罷手姿稱越俏美人小字恰相宜○晚香玉徐素娥夜光璧姊妹當年負盛名生來素質自輕盈玉臺掩映窻前月香到凉宵分外清○秋海棠禇愛林百鍊霜集句偷隔紗窓看海棠晚花幽艶敵春陽粧成每被秋娘妬雲雨巫山枉斷腸○寳珠素蘭婢瑞香調笑令○金寳佩玉婢山茶眼兒媚○金珠墨蘭婢野薔微念奴嬌○秀寳珠蘭婢迎春菩薩蠻[  夢中悟影生就正草]  
 
 

Page 10

 
 
[光緒十年六月念九日京報全錄]  
　　宫門抄○上諭一道錄前○發抄旨四道○奉常徐奏續勘河工情形摺○鄂撫彭奏知府試用期滿堪以煩缺補用摺○川督丁奏甄别道員摺○又奏委署府縣各缺片○又奏泒辦軍火片○又奏請建坊片○東撫陳奏請建坊片○豫撫鹿奏籌欵撫恤災區片○黔撫李奏護解革撫起程日期片○六月二十九日刑部都察院大理寺侍衛處値日無引見○順天學政孫詒經請訓○皇上明日夘正至太廟行禮○召見軍機○發抄陳士杰奏籌措科城台費等銀奉旨戶部知道欽此○潘霨奏試用同知趙爾鼎期滿甄别奉旨吏部知道欽此○又廻避令蔣家駿期滿甄别奉旨吏部知道欽此○張凱嵩奏請將疎忽不愼之署蒙自令韓再蘭議處奉旨著照所請該部知道欽此○○太常寺卿臣徐樹銘跪奏爲續勘子牙减河别途入海情形恭摺奏聞祇覆恩命事竊臣於閏五月十八日行抵獻縣謹遵諭旨將城西四十八村保衛情形詳細審量並查得古洋河水應自八里橋北行之處改令東北行由念祖橋張家橋分入子牙河及撤去炮船收回槍砲飭具甘結不准再滋事端移設文武汛員以資彈壓等由於河間府城行次繕摺拜發在案臣於二十五日自河間府城南之八里橋順至官莊窪測量地勢東北逐漸低下念祖橋張家橋等處均可洩入子牙河擬飭深廣河身堅築堤岸不使北入五官淀則文大保覇等九州縣咸不至受滹水漫流之害至分洩子牙所開減河沿途察看自完固口以下均有河影若准提地閘穿運入海河路雖尚通而暢河身過狹難以兼容减河之水地勢又近東南稍有未順不如穿運之後將興濟咸河疏濬深通形勢旣順又係分途入海亦可免競歸三坌口濆涌天津之害惟道路較遠工程較鉅現届伏雨一時未便動工應否飭令直隸督臣李鴻章順天府尹臣畢道遠周家楣一併確實估核次第辦理之處恭候聖裁所有續勘子牙減河别途入海情形及各河修濬事宜謹繪圖貼說恭呈御覽伏乞皇太后皇上聖鑒訓示施行再臣經過地方得雨深透秋禾蔥蔚允足仰慰宸厪理合附陳謹奏奉旨已錄○○湖北巡撫臣彭祖賢跪奏爲知府試用期滿堪以煩缺補用恭摺仰祈聖鑒事竊查定例分發道府一年期滿該督撫察看才具分别煩簡奏聞照例題補等因兹查試用知府黃仁黼現年三十七歳湖南善化縣人由附貢生於光緒四年在貴州新黔捐局報捐道員雙月選用五年仍在貴州捐局降改知府不論雙單月分發試用先年報効四川軍營隨同帶隊在羊子橋等處打仗迭有斬擒七年十月於勦辦雷波蠻匪案内彚保十二月初三日奉上諭着俟補知府後以道員用八年五月二十日吏部覆奏奉旨依議欽此隨將四川營務事件交代起程赴都未及呈請離營咨文先由分發知府於九年三月二十八日赴部騐看四月初五日簽掣湖北試用初十日蒙欽派王大臣騐放十一日覆奏堪以發往奉旨依議欽此二十一日領照起程五月十九日到省兹以到省之日起扣至十年五月十九日試用一年期滿據布政使蒯德標按察使黃彭年取造履歴清册會詳請奏前來臣查該府黃仁黼治事安詳操持謹愼堪以煩缺留省補用除清册咨送吏部查照外理合會同署湖廣總督臣卞寳第恭摺具陳伏乞皇太皇皇上聖鑒勅部查照施行謹奏軍機大臣奉旨吏部知道欽此○○太子少保頭品頂戴四川總督臣丁寳楨跪奏爲道員試用年滿循例甄别恭摺仰祈聖鑒事竊照捐納道府等官試用一年期滿例應察看出考分别堪勝煩簡專摺奏聞兹查發川試用道崔廷璋年四十六歳湖北恩施縣人由廩生中式同治元年壬戌恩科並補行辛酉科本省鄉試舉人考取景山官學教習七年補充正紅旗官學教習十年二月期滿六月二十日由國子監帶領引見以知縣用十三年呈請分發相指四川經王大臣騐看四月十六日由吏部帶領引見奉旨着照例發往欽此領照到省光緒五年遵籌餉例在山西賑捐局捐升雙月直隸州知州加捐知府續捐道員三班分發四川試用領咨赴部引見路經本籍丁艱當將咨文呈繳在籍守制八年赴川措資正届服滿就近在川起復請咨赴部十一月二十八日經王大臣騐看十二月初十日欽泒大臣騐放覆奏堪以發往奉旨依議欽此領照起程九年四月初一日到省計自到省之日起扣至十年四月初一日試用一年期滿由藩臬兩司詳請甄别前來臣察看得該員崔廷璋心地誠實才具亦明應請留川照例補用倘或始勤終怠仍當隨時核辦斷不敢因甄别在先稍事姑容致滋貽悮理合循例恭摺具陳伏乞皇太后皇上聖鑒謹奏軍機大臣奉旨吏部知道欽此○○丁寳楨片再署嘉定府知府王樹漢年滿遺缺查有候補知府慶善勤奮任事堪以委署又署廣元縣陳明倫調省遺缺查有彭山縣知縣張瑔才具樸實堪以調署又署彭縣知縣李大林年滿遺缺查有成都縣知縣耿士偉辦事勤能堪以調署又署仁壽縣知縣王宮午年滿遺缺查有新繁縣知縣周兆慶幹練有爲堪以調署又署遂寗縣知縣黃埰年滿遺缺查有閬中縣知縣費秉寅才明守正堪以調署所遺閬中縣缺查有現署營山縣事遂寗縣知縣傅亦舟人甚明練堪以調署該員張瑔等正署各任内均無經徵錢糧未完展叅承緝盗劫已起四叅案件據藩臬兩司會詳前來除檄飭遵照外理合附片陳明伏乞聖鑒謹奏軍機大臣奉旨吏部知道欽此○○丁寳楨片再查光緒八年十一月初七日准戶部咨議覆軍需善後報銷章程内開各省設立機器局如有採購機器事前報部立案事後方准核銷等語奉諭旨依議欽此等因謹卽欽遵行司移局欽遵辦理在案兹據機噐局委員成绵龍茂道王祖源候補道黃錫燾詳稱現在製造銅帽彈壳槍子等件需用銅鉛甚多必須委員預爲採辦方免停工待料之虞兹查本局所存銅鉛均經鎔煉核計尚不敷用擬在成綿道庫土貨厘金項下提撥銀兩札飭採買委員在於省城就近地方採買上色精銅二萬斤凈鉛十萬斤購辦齊全以資製造開具清單詳請奏咨立案等情據此除將清單抄錄咨部俻查並飭該委員迅速前往照單採辦以供製造核實報銷外所有派員在省城就近地方採辦精銅淨鉛造辦銅帽彈壳鉛子緣由理合附片具陳伏乞聖鑒謹奏軍機大臣奉旨該部知道欽此○○丁寳楨片再查定例士民人等捐資養卹孤貧其捐銀一千兩以上者請旨建坊遵照欽定樂善好施字様由地方官給銀三十兩聽本家自行建坊等語兹據秀山縣知縣楊振鈞禀稱該縣設立育嬰堂收養嬰孩費無所出經紳董候選訓導秦庚候選郎中秦廣遵母命共捐錢二千釧以資育嬰之費委係情願樂輸毫無抑勒實屬勇於好善等情禀請奏奬前來臣查該訓導秦庚等捐資育嬰數在一千兩以上核與養卹孤貧事同一律相應請旨准其建坊遵刊樂善好施字様以示旌奬而昭激勸除咨部外理合附片具奏伏乞聖鑒訓示謹奏軍機大臣奉旨着照所請禮部知道欽此○○陳士杰片再各官紳捐助賑濟銀兩疉經臣奏請建坊奉諭旨允准兹查福建署延建邵道朱明亮上年因東省黃水爲災其故妻范氏囑將所蓄釵釧等物拚擋凑成銀一千兩捐賑又福建台北府知府陳星聚遵其故父二品封職附生陳錫疇遺命捐銀一千兩山東黃縣人當商丁蘭泉捐助棉衣價銀一千兩據稱其胞兄中書科中書職銜丁寳瑞樂於爲善所捐之項卽承其胞兄之意由賑撫局司道先後詳請核辦前來臣查該官紳等捐施銀數核與建坊之例相符推其所稱各節亦係出於至誠相應仰懇天恩俯准朱明亮爲其故妻范氏陳星聚爲其故父陳錫疇丁蘭泉爲其胞兄丁寳瑞各於本籍照例建坊給予樂善好施字様以示旌奬而昭激勸出自逾格鴻慈謹附片具陳伏乞聖鑒訓示謹奏軍機大臣奉旨着照所請該部知道欽此○○鹿傳霖片再據葉縣知縣牛建章禀報閏五月十二日戌時雷電交作暴雨傾盆至十三日丑時止查該縣境黃柏山起蛟水勢奔注沙河陡漲出槽平地水深丈餘及八九尺不等附近之梅郭等二十一村莊田禾均被冲刷倒塌民房五千餘間淹斃人民一百餘口復據南召縣知縣趙錦章禀稱亦於是日夜半忽然大雨直瀉三時之久近山一帶董店廻龍溝馬章坪板山坪白土岡等處居民被水冲斃數十口房屋大半倒塌田地多爲河水覆没又據寳豐縣知縣項則周禀報十二日戌時大雨如注至次日子刻風雷迅烈雨勢更大山水暴長河兩岸楚莊等四十四村田廬多遭冲毁糧食衣服器具百無一存甡畜　傷不計其數溺斃大小男婦八十六名口冲塌房屋九千餘間被灾甚重已由各該縣當時設法拯救開倉賑卹各等情並據該管府州禀報前來此外南　魯州亦報同日同時暴雨水溢人口幸未受傷田禾間被浸淹等語臣查豫境西南一帶是日雨勢過大時在昏夜猝不及防以致損傷人口據該縣等所禀被災人衆困苦情形實堪憫惻當經批司迅速籌欵委員分路星馳齎往會同地方官查勘撫卹並札該管府州督同妥爲辦理務期實惠均霑毋令災黎失所此次蛟水横發雖係一隅偏災爲豫省所僅見皆由臣奉職無狀致小民罹此禍殃循省五中倍加兢惕餘查明被災詳細情形並賑撫欵項數目再行具奏外所有葉縣南召寳豐等縣猝被蛟水爲災籌欵撫卹緣由理合附片陳明伏乞聖鑒訓示謹奏軍機大臣奉旨覽奏均悉卽着該撫迅速籌欵妥爲撫卹毋令失所欽此○○李用清片再革職拿問前任雲南巡撫唐　於光緒十年五月初六日據雲南委員冷繼先護解到黔因唐烱患病不肯前進業經臣附片奏報在案兹據委員冷繼先禀報唐烱因在途兼程行走感受風寒以致前在關外積受瘴毒觸發頭目昏眩四肢無力現在漸就醫痊未敢稽延已於閏五月十三日由黔力疾起程等情前來除咨會湖南撫臣並行司轉飭經過各屬一體妥爲護送外謹附片具陳伏乞聖鍳謹奏軍機大臣奉旨知道了欽此 
 
 

Page 11

 
 
[光緒十年六月三十日京報全錄]  
　　宮門抄○發抄旨四道○都統紹奏遵旨查明覆陳摺○杭織造連奏傳辦慶典要需擇日開工摺○川督丁奏旌表摺○杭織造連奏請暫留各員片○六月三十日工部鴻臚寺鑲黃旂値日無引見○禮王謝議叙恩○召見軍機○發抄陳士杰奏提撥銀兩派員分赴高苑等災區散放奉旨戶部知道欽此○又江北河運漕船出境日期奉旨戶部知道欽此○李用清奏第三十卯武職廉俸抵捐請奬奉旨戶部核議具奏欽此○又審明清鎭縣民劉福受謀殺胡麻三等三命案定擬奉旨刑部速議具奏欽此○○奴才紹祺跪奏爲遵旨查明據實覆陳恭摺仰祈聖鑒事竊奴才於本年四月初五日途次接准軍機大臣咨稱四月初四日奉上諭張之洞奏歸化城副都統奎英於地方公事多有意見民蒙交涉事件偏袒徇庇有意阻撓不知大體等語着派察哈爾都統紹祺於到任後就近將所奏各節確切查明據實具奏毋稍徇隱欽此並抄錄原片咨行前來當因奴才駐紥張家口距歸化城七百餘里並於愼選委員恐延時日緣由已附片奏聞奉旨知道了欽此欽遵各在案嗣遴派協領塔清阿玉璞等二員前往訪查一面詢取土默特各叅領親供並咨查綏遠城將軍歸綏道歸化廳等處事件備具公牘飭交該委員到綏親投去後兹據該協領塔清阿等查旋口遞到綏遠城將軍歸綏道歸化廳咨覆文禀及土默特各叅領親供並該協領等禀報探訪情形奴才逐一詳加考核晋撫原叅各節以阻撓邊事遇事攙越爲最要關鍵如原奏内稱交意所屬各叅領令其聨名具禀約將軍會奏因豐紳未肯遽允是以延擱至今爲阻撓邊事之實徵查綏遠城將軍咨覆文内延擱之故因該叅領等具公呈不甚明晣迭經駁飭令將有礙情節詳細禀覆再行核辦嗣於二月間又據該叅領等覆行禀懇代奏入於二月初十日與副都統奎英會銜具奏該副都統實無意欲從中梗阻約將軍會奏情事又據土默特叅領呈遞親供内云本管副都統於本年九月初三日奉旨進京陛見於十二月十五日回任職等所具聨各公呈係於十二月囘任職等所具聨名公呈係於十一月間將軍兼署副都統任内本管副都統尚未回任豈有授意之理奴才細核情節其非該副都統阻撓授意尚屬可信又如原奏内稱於比丁之期忽有浮言欲將土默特徙往伊犁蒙地入官經歸綏道飭令歸化廳同知謙吉訪拿惑衆之人浮言始息詳細訪查其言實出自副都統衙門一節據歸化廳同知謙吉禀覆内稱查光緒九年十一月歸綏道阿克逹春面諭聞得街談巷議有遷徙蒙古浮言飭令嚴拿惑衆之人遵卽密訪確無聞見隨卽面覆並未言及浮論出于何處亦不知比期在於何時均無確據等語查謙吉係密訪此事之員旣具有當時均無確據之稟似是撲風捉影之詞應請無庸置議又如原奏内稱查禁鶯粟籌辦兵糈無不從中攙越一節查歸綏道禀覆内稱准副都統來咨之禁種鶯粟互相稽查倘有私栽鶯粟被獲者如係民人交地方官懲治如係蒙古令其總解户司等語該道指爲不由地方官辦理是其袒庇攙越之實據查民人則交地方蒙古則交戶司分晰甚爲明確亦屬循例辦理似非袒庇攙越可比至清丈糧地原奏内稱亦以恐被侵佔爲詞逞其私見一節據歸綏道禀覆内稱歸化城副都統迭次行文令其先造底册再行勘丈又傳知蒙古指出蒙地該道指爲顯與地方公事有意阻難查民蒙地畝相間雜出若無底册憑何清丈先造底册再行勘丈辦法尚非錯謬令蒙古地方分界也正所以安蒙心而却爭端豈有先令客民指地而不先令蒙古分界之理此所以不能折服蒙古之心蒙衆聨名具呈之由來也又如原奏内稱摇惑從前駐紥之卓勝直字等營别生枝節一節據綏遠城將軍咨覆卓勝一軍於光緒二年十二月間經左宗棠奏調西進直字一軍於三年三月間遵旨馳赴奉天助防山　 
西巡撫張之洞係於七年十二月間到任從前若何别生枝節情事本衙門無憑查考查兩軍當日駐紥綏遠城倘有枝節該衙門必有案可稽旣云無憑查考應請亦無庸置議統計歸綏道禀覆者共五條其中細故案件甚多不堪枚舉細閱諸卷與原叅各欵無涉者不能盡登奏牘惟其中有蒙役五十一一案蒙古五十一身充司巡兵竟敢窩盗分贓已在地方官衙門審有確據而副都統衙門兵司尚以現有要差爲詞咨提該犯會審該副都統實有失查之咎至若原奏所稱風聞未與會銜意甚不悅及徇庇蒙古阻攙地方本非一端亦非一日等語或揣測之詞或激攝之語無從究查奴才奉命查辦惟有不避嫌怨不涉偏袒據實直陳敬候聖裁所有奉旨確查緣由理合恭摺具奏伏乞皇太后皇上聖鑒謹奏奉旨已錄○○杭州織造奴才連明跪奏爲造辦處奉旨傳派慶典要需擇日先行開工恭摺仰祈聖鑒事竊查光緒十年正月初三日准撫臣劉秉璋咨會光緒十年正月初一日准造辦處咨稱奉旨傳辦杭州織造織辦龍袍褂綢縀等項業經核减六成按照四成辦理欽此又于上年十二月初三日奉旨將此項龍袍各欵再行核减二成共應織辦三千九百五十八疋件務於明年五月如數呈進欽此先准撫臣劉秉璋於二月初十日奏奉撥織務料工數鉅限迫請於藩運厘局三處通力合籌懇請從緩陸續籌解於三月初二日遞回原摺奉旨着照所請俟有可籌之欵趕緊陸續報解織辦欽此嗣經奴才於四月二十一日具奏懇請暫緩限期懇恩飭下戶部浙撫轉飭藩運厘局趕緊籌解於五月十三日齎回原摺奉旨另有旨欽此五月十七日准撫臣劉秉璋恭錄咨會光緒十年五月十三日准軍機大臣字寄五月初一日奉上諭連明奏奉傳活計請暫緩限期並請飭籌欵項一摺此次傳辦活計據稱估需銀二十萬兩僅解到銀一萬兩不敷甚鉅勢難依限解交等情着准其展緩惟此項活計係屬要需亟應赶辦所有前項未解工料銀兩着劉秉璋卽飭藩運各司等赶緊如數撥解俾資織辦毋稍遲延將此諭知劉秉璋並傳諭連明知之欽此遵旨寄信前來承准此奴才當卽咨催藩運二司曁釐局赶緊欽遵籌解俾可卽日開工嗣准藩司於五月二十三日批解銀一萬兩此外仍應籌解閏五月初五日承准造辦處札發黃單一紙畫様十張自應赶緊開辦未便再延擇於閏五月十三日先行開工發辦其餘未解銀兩爲數甚鉅必須源源接濟以免進工待料之虞除咨商撫臣轉飭藩運釐局認定派數赶緊籌解外所有奉傳活計擇日先行開工緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○太子少保頭品頂戴四川總督臣丁寳楨跪奏爲恭請旌表貞節婦女以彰風化恭摺仰祈聖鑒事據署崇慶州知州孫開嘉等禀稱浙江同鄉山隂縣處士孫循富之妻傅氏于歸四年循富病故時年二十歳矢志守節奉姑撫子嗣因原籍賊氛未靖避難來川殁年四十六歳計守節二十六年又據華陽縣知縣顧懷壬等禀稱浙江同鄉山隂縣已故節婦李林氏幼�閨訓長怕母儀光緒元年于歸四川補用通判季壽昌之子季永相爲室次年永相病危氏焚香禱祝潛刲臂肉和藥以進永相旋於五月病故氏年二十歳誓以身殉經家人勸釋矢志守節於光緒七年四月病故年二十七歳又據石泉縣知縣楊茂等公禀雲南同鄉節婦吳黃氏係昆明縣人吳崇本之妻咸豐八年夫故年十九歳矢志守節殁於光緒三年計年三十八歳守節十九年又石泉縣知縣葛起鵬等公禀江蘇同鄉節婦夏張氏係候選從九品夏榮逵之妻咸豐二年榮逵從軍遇害時年二十九歳矢志守節現年六十歳計守節三十一年又據定遠縣知縣沈韞榮等公禀浙江同鄉已故貞女洪羅氏自幼許字同縣洪錫純爲妻嗣錫純隨父入川時値髮逆擾亂道路頻梗未及完配同治三年錫純在川病故時貞女年二十九歳一聞凶耗毁容易服痛不欲生時夫家無人在籍往謁洪氏宗祠祖塋矢志守貞殁於光緒七年計守貞十八年以上節婦貞女五口因原籍乏人呈報經各該州縣分造册結先後禀請旌表前來臣查該節婦孫傅氏季林氏吳黃氏夏張氏貞女洪羅氏志凛冰霜心堅金石同爲巾幗完人宜邀旌揚盛典合無仰懇天恩飭部旌表以彰風化除册結咨部外謹會同學政臣邵積誠合詞恭摺具奏伏乞皇太后皇上聖鑒訓示謹奏軍機大臣奉旨孫傅氏等均着准其旌表禮部知道欽此○○連明片再查奴才衙門所属司庫筆帖式等員向例五年任滿呈請更換查司庫廣來筆帖式錫惠兩員於光緒八年八月間又經前織造廣英保留二年在案兹查司庫廣來保留後扣至本年十二月二十一日期滿筆帖式錫惠扣至十一年二月十一日期滿例應呈報内務府揀員接替惟辦理運務並本年正月間造辦處傳派慶典要需必須諳練之員庶資臂助查江南蘇州織造司庫等員均因辦公勤愼迭次保留有案該員等襄辦有年尚稱得力合無仰懇天恩俯准將司庫廣來筆帖式錫惠暫留二年以資熟手出自高厚鴻慈謹附片陳明伏乞聖鑒謹奏軍機大臣奉旨着照所請該衙門知道欽此 
 
 

Page 12

 
 
   
 
