# 1882 - 71 - 4903187

 

Page 1

 
 
[待人不如待讀]  
　　子輿氏痛人情之薄而發爲憤激之言曰食而弗愛豕交之也愛而弗敬獸音之也兹數語者亦可謂大聲疾呼爲待人不以禮者直揭其隱唉然不過曰待人無異於待物而已今則有益見其顚倒者卽如杭垣雨傘店毆斃學徒一事猶得曰待人如物乎此事本館前已論之以爲地方官富訪查嚴辦然天下如此類者何限正不得不痛切言之以一再爲之警醒也夫學徒之來本爲終身謀食之計父母送子學業之時雖係貧家賤業當亦有鄭重其事之意爲之師者其初亦欲得學徒而教之學之未成可以分勞學之已成可以得酬未始非一快心之事乃漸而久焉若忘其爲學業也者而日施其箠楚矣然或猶曰師之責徒大半因徒之冥頑不靈有非口舌所能教誨者故不得不扑作示威也至於其師之妻亦不妨役之役之而不從所役斯鞭扑及之矣然鞭扑猶可而竟以非刑斃之猶得謂之無罪乎其意以爲師斃其徒例無償命不知此例定於何時見於何處卽使有之而師可斃其徒豈師之妻亦可斃其徒乎此皆由於彼婦之很心毒手而不以人視人故至此也故吾以爲今人之待人不如其待物今有畜貓犬鷄彘者飢則飼之放則收之其用心也至矣設所畜者而有病病而死則亦心甚惻之養牛馬者當其疾時亦不忍復爲之驅䇿必俟其調息旣健而後用之此其心非猶是仁愛之心哉獨於人也則不然其未病也則僕僕役使而不加體恤當其病也則又疑其假托而故意驅使之使之而不能供使則鞭箠交下雖見其奄奄待斃氣息僅屬而猶施其毒手直致之死而後已正不知其是何居心也畜婢者毒打其婢猶或有隣人代抱不平爲之鳴捕請究去歲曾登於本報而斃徒者反得安然無事旁觀者反以危言恫喝俾屍親不敢報驗伸寃飲泣吞聲無能爲力是不特該婦之不仁卽彼爲該婦作説客者其天良又安在也君子之於禽獸見其生不忍見其死聞其聲不忍食其肉今以學徒而一朝斃於彼婦之手曾未有人焉爲之代抱不平一洩其寃憤之氣是眞可謂暗無天日之處矣竊以爲該處地方官胡竟褎如充耳也或曰地方官深居衙署民間瑣屑之事豈能一一周知旣無屍親出爲呈控何從爲之查辦似也然爲地方官者本有扶弱折强安良除暴之責若僅恃控案之數事而爲之淸理而此外皆置之不問有司之謂何矣且果無所聞則亦己耳今杭垣此事則衆口轟傳遠處猶且知之官卽深居簡出豈眞不間外事者顧何以絶無舉動若罔聞知也夫人命之重自古爲昭好生之德達於天下有地方司牧之責者若能於此等事嚴查密訪訊實之後懲辦一二人以儆其餘則人皆知毒手不可輕下而漸復其仁愛之本性吾知其造福於學徒者猶淺造福於人心者更深矣嘗議華人之待人不知西人之待物西人定例病馬不准駕車違則有罰鷄鴨禽鳥以及猪羊等物不准倒懸違則有罰凡若此者皆一念愛物之仁所推而曁也而華人之待物或有學步西人者且容有過乎西人者獨於待人則反不如西人之待物是獨非異事乎萬物之中惟人爲靈人固物中之一類第以知覺運動雖與物同而心思才力皆與物異夫是以别之爲人而上而公卿大夫下而手藝工作莫不同此含生負氣之倫設使巳有子出外學業而聞其受責於師及師之妻以至於斃命恐人人有痛不欲生力爲圖報以洩忿者何彼婦乃忍施毒手而旁觀者又復以妄言相紿以至屍親有所恇懼而該徒之死遂寃沈海底永無昭雪之期也乎鳴呼傷哉 
[毒母康强]  
　　字林報言李傅相之公子由武昌致信於上海友人云其祖太夫人此次病體全愈之後不特沈疴悉去而且精神强固較之十年以前尤爲康健壽母康强萱花長茂正不僅兩督臣之慶也已 
[互換和約]  
　　去年八月巴西國使臣喀欽差與李傅相在天津議立通商和約曾經列報兹得確音知兩國朝廷皆已允准預備不日在上海將和約互換矣 
[美使近聞]  
　　字林報言上海有人接到美國電音云美廷泒駐中國使臣現已派令揚君膺此重寄也 
[東報雜錄]  
　　東洋有輪船名租過白梗由横濵開往太平洋内英國屬地紐西倫地方來去八月路程故船内多載花草使船上諸人聞其香氣則不生疾病云又言高麗在日本定造毋賴德洋槍二萬桿刻因日本兵部飭造洋槍數十萬故恐高麗所定之槍不能作速竣工惟施乃得槍則已有多桿連藥運赴高麗矣又言日本前出使英國之使臣名威延那者現爲外務衙門副使近日日廷派令前赴中國爲駐京公使以代宾戶之職中東和約亦預備將次淸釐也又言正月初七日日本東京有一烏遲國傅教人在途閒玩忽有一人持刀直前欲砍烏遲人赶卽逃去獲免次日又有日人行經該處突出三人持刀奔赴人雖未傷而隨身行李均被攫去矣何盜風之熾也又云東京地方近擬造電氣燈約須糾集股分本銀五十萬元方可集事也又言正月十二日日本地震兩次約震至一分時頗覺摇撼壁上土簌簌落下金鐵皆鳴自鳴鐘多有停擺不行者又言日本人勸高麗行用金錢高廷刻已准行故日内卽由日本購辦機器以製金錢矣又言高員之在日本者言回國之時當奏請高王開設學堂令高人學習行軍之法並請日本兵弁爲之師更請發高麗幼童至日本以學習西法也 
[高麗雜聞]  
　　高麗傳來信息言高麗巿面頗不見有興旺之象緣高人與日人交易往往時有倒帳故日商殊爲不悅皆欲舍高麗而去卽如去年一年上半年日人行商於高麗者極多至下半年日人已少一千之數卽仍在高麗　　 
者亦不復運日本之貨進口但坐收高人所欠之錢而已出口進口之貨均屬無多是以生意殊形淸淡卽高人中之素來可靠者亦爲所累漸不相信故近來高麗境内之日本租界房屋退租者多約有五十餘所均貼有出售條紙而卒無人承受其情形可想見矣至於高麗去年天時亦頗不正共計下雪三次高員恐有荒歉之災故極意留心積榖派員在日本租界邏守不准米榖運至租界一日有高人挑鹽至租界求售爲高員所見卽將鹽充公高人不服因而滋閙租界中之日人每以銀給高人令其購内地各物乃高人購物至中途輒爲高員所捕獲刻下所獲之購物高人押於官署者已有一百五十人高人之黠者亦乘此作弊將日人所給之銀花銷殆盡而托言官府將物搜去云去年冬間高麗鼠竊甚多日人之被竊者共計有二十六家若輩中亦有日本人蓋日人亦有貧者因易高人服色以爲胠篋計也 
[津信彚錄]  
　　昨報載豐順輪船損舵一節兹閱字林報所載天津西人來信知該船擬他進大沽船廠修理第 
 
 

Page 2

 
 
船廠雖然寛大而廠門口沙泥太多恐該船不能進廠俟察看損傷若何或暫時先爲修理俟回滬大修也該信又言二十日津沽兵伍試操閲操者係西人施耐力計有兵士五千人器械精良步伐整肅軍容殊覺可觀也又言北河河道頗形不便前者有愛迷里輪船在該處失事故沙泥過此卽行積住日積月累繼長增高以至該處積成沙磧其河中轉灣處亦皆淤塞秋間雨水稀少水行散渙無力沙不能去實爲碍事想此處亦屬要道當軸者必能早爲計及設法疏濬俾淤泥盡去而曲折之處皆化爲直徑是則所深望者已乂言有西人某由香港來京購得繡花綢片甚多至津海關爲關上巡丁扣住聞因不曾携帶發票故爲所扣嗣經關道查知係西人之物且廉悉實在情形遂將原貨交還矣　 
[洋圓防僞]  
　　香港西字報言近日所造之洋圓往往欃雜假物其假造之最精者直與眞者無甚區别大可以魚目混珠故用銀洋者不可以不愼也 
[約逃獲告]  
　　南昌有流寓之繩妓戲法人數起察其口音似俱皖北一帶人每起妓祗一口多亦不過兩口而皆有五六莽漢相隨上元日有本地人某甲帶同某起一妓扮作男裝出廣潤門買舟將順下彭湖爲北風所阻船不得前且行且泊次午遂爲該起男人追趕數十里獲回送官間據該妓所供實因自出門以來風雨則演技於内晴霽則賣藝於外直無刻晷之暇故怨恨不願爲此乘隙與甲商定逃往他鄉作安閒自在夫婦非甲有心誘拐尙請鑒察是以官亦未能遽斷惟將甲及該妓暫押待究云 
[梨園近聞]  
　　前報曲部生機一節兹悉閶門外公樂堂於戲法南詞之外亦有新到脚色扮演一二嗣以新耳目并聞三月初有弛禁開演之説謂國制已届期年卽音樂無庸遏密故刻雖藏頭露尾行將旗鼓大張是説也未悉曾否奉到明文也 
[丁祭權宜]  
　　前報長元縣學丁祭併入府學行禮兹又聞議長元兩邑尊與中丞同處行禮於體例未合且兩邑生員多住東半城府學在城南搬連樂舞等器諸多未便議攺在長元學明倫堂先一日演習屇期仍在明倫堂行禮較爲省便未知究竟何如也 
[命案彚誌]  
　　天津新正出命案數起一在城東五六里之大直沽一在城北八里之移興阜大直沽之案除刃傷要害外頭經斫下骨斷皮連其不絶者如縷移興阜之死者遍體鱗傷所衣之潞川綢大襖呢馬　等均未剝下似非圖財害命者初九日經官驗屍刑忤喝鼓屍傷塡格候緝云又東浮橋口河東澡堂日間又釀一命案按澡堂規矩人有來洗澡者金銀要件一槪交櫃衣服則脫在箱中箱長而方編列號數緊靠墻沿入浴時則關閉浴畢由堂夥揭葢並無舛錯如有懷疑所携手巾亦編號頭堪以印證也天津有所謂頂箱者係穿窬之賊專在浴堂行竊如不小心遇頂箱者失竊衣物其中有金銀要件未經交櫃與堂無涉衣服無交櫃之例須店主賠償歴來如此辦理一日有某甲入浴年五十餘歲其媳因在新年特爲製布袍袴各一詎入浴後爲頂箱者竊去甲循舊例向堂主取償店主支吾其辭稱係兩悞須候偵查如無着落然後賠補甲以媳爲代製之實情相告如無原物實無顏囘家堂主允爲緩頰詎甲回家而堂主不來其媳覩新衣無着未免查問越日甲又索償堂主支持不過始購緼袍一襲還之甲氣忿交加遂服阿芙蓉膏畢命卽由屍親報案尙未知如何完結也 
[杭省匿帖]  
　　杭省之海運差委向由糧憲專主其間請託夤求之事勢不能免綠此項最爲美差通局爲上津與滬次之每届差委不滿百人之數故非有大力者不得與焉去臘惲糧憲因病出缺署任者爲吳觀察崇階所差津滬各員另爲選派一時謀之不得者揑造謡言廣爲傳播然尙未形諸筆墨也乃新歲間更有匿名揭帖句法仿三字經例共四五十句高貼吳山之上及各大街閙巿處意欲使人傳播而使上憲聽聞也按匿名貼大十例禁去歲曾經保甲局拿辦何尙有不畏法紀者甘以文字取禍耶 
[温郡雜錄]  
　　温郡大街張隆盛絲線舖有林姓學徒於去臘二十九日出外收帳迄今杏無音耗其父兄終日在店索人勢甚兇悍幸該店與一張委員係有戚誼出爲担當得以分文未破或言該徒之父兄素不安分特將此子藏匿意欲大肆嚇昨云○黃府巷李壽郎以坑厠爲生業其坑厠竟有五十餘所之多有五所在三官殿巷行宮邊今正十二晚不知何故突然失火延燒隔壁某姓灶房一間某本充當道署門房自恃勢炎不由分説遂將五坑一齊拆毁塡成平地欺李鄉愚柔懦定必付之無可如何惟聞此處五坑值錢二百餘串每年租錢約有六十元之數今平空遭毁李壽郎遂終日不言不語如醉如痴蓋欲出胸中惡氣而其力有所未逮也○温郡龍燈向推繁盛今正上元日大南門外永瑞宮之龍燈亦頗熱閙前有飛龍成對後有彩鳳齊飛中嵌百樣魚燈以及麒麟送子錦簇花團異樣靈巧據云如此花樣尙屬平平若東門外之禹王廟五顯廟雙門外之漁棚殿財神殿以及紗龍抬閣其奇巧且遠出於承瑞宮上也○臺灣府屬澎湖遘災疉經列報現間裝載糧食之船咸因彼處不能銷售均退至温郡今正米船陸續赴甌已有十餘艘是以米榖行情陡然跌落每袋計一石一斗價僅洋二元并袋值在内窮民小戶得此意外便宜莫不額首稱慶云○漁佃地方有朱三者紈袴子弟嫖賭游蕩無所不工三載以來竟將七百餘畆之田化爲烏有迄今肩不能負手不能挈故於去冬作花會　以圖餬口但花會每至年終卽行停歇今正朱三因無處覔錢特尋搜亡父交往之家或有舊票或有掛欠莫不强索其中有葉某陳票一張計錢二十餘千文但枼前曾自開米行虧本歇業今在縣署對門小米攤帮夥家中光景亦甚拮据兹被朱三逼索陳債過於兇猛竟於本月十八晚吞服洋烟自盡其妻次日赴縣喊報威逼人命聞被差役在外攔住雖經戚族出爲理處無如朱三分文無有人命鉅案恐非三寸舌能調停也○正月二十日爲黃道吉辰温郡城内店戶是日懸掛招牌者約有百餘家之多新河街德順染坊是晚筵請掛牌酒廚房失愼幸店内夥友以及赴席親隣衆多當卽撲滅惟酒席係雇人包辦盌盞均成虀粉兹聞兩下各認一半以了其事其時開筵未久忽有此警各親友可謂乘興而來敗興而返矣○西門外大橋頭金某有孟嘗之好今正與江周葉阮四人游遂爲葉子戲葉性素剛烈動輒用武爲一出牌之錯竟欲阮某包算阮言朋儕游戲毋得過於認眞葉言賭令如軍令非包不能昭烱戒兩下角口葉卽將茶椀擊碎阮之眼角血流滿面幸在塲江周解勸未致釀成大禍旋卽鳴報地保阮欲赴縣喊寃金某見事不佳再四懇情許以花紅鼓吹服禮始得寖息否則賭博行兇又是一塲官司矣惟金某因好客而反爲客累可爲濫交者戒也○大南門白馬廟每逢正月自十三日起至十八日止必懸掛燈彩熱閙異常不意前歲廟南一帶統遭回祿懸燈一事無從舉行是祝融之殺風景亦太覺不情也 
[禁用火油點燈示]  
　　欽加布政使銜江南分巡蘇松太道劉爲曉諭事查上海城廂内外人烟稠密街巷窄狹屋宇毘連近數年來每遇火患往往延燒多家訪查起火之由皆因火油燈失愼釀成巨災殊爲可恨向來民間點燈均用荳蔴菜子等油鮮有失事今居民舖戶每多貪賤購用火油殊不知此種火油最易引火爲害更烈如點用之時稍不得法立時火燄飛騰卽有燎原之勢撲滅不及屋物頃刻成灰隣居同爲焦土實屬貪小失大害已損人前鑒不遠後患宜防合行出示曉諭爲此示仰店舖居民人等一體知悉爾等須知燈油爲日用之必需其攺用火油所省有限取禍甚重不若仍用荳麻菜子等油以期保金身家相安無事自示之後各宜思患預防小心燈燭不准再用火油點燈亦不得將整箱火油收藏屋内致有不測之險本道念切民瘼不憚諄諄告誡倘有不知自愛仍蹈前轍定卽從重懲辦勿謂言之不預也其各凛遵毋違特示　　　 
 
 

Page 3

 
 
[落艙跌斃]  
　　本埠太古洋行輪船名阿格美倫停泊浦灘本月二十四日有鞋店學徒背負鞋子數雙上該船求售船上水手等皆與頑笑並取鞋子看視該學徒忽然失足跌落艙下趕卽扶起業經跌悶皆不知人送至該店一點鐘救治無效而死船上人將此事告知巡捕隨往該船查問諸水手等言及當時情形知係該學徒自行失足不涉水手之事也 
[爭毆案斷結]  
　　爭毆昏仆一案業由陳太守覆訊差禀奉飭查問綺園煙館夥據稱陳傅氏初與王小全等爭執經人勸該氏出外旋該氏復來以致門毆等語陳傅氏稱前被包秀卿借去茶几二只是夜到伊家叩門索取伊約我到綺園等候豈知伊糾同王小全等前來尋釁謂因我叩門將其賭局驚散當遭毆打并失金飾云王小全仍執如前包秀卿供住居四馬路口之尙仁里中房屋靠街豈能賭博陳傅氏實時常聚賭者我借用其茶几固有此事伊與王小全曾否爭毆我不知情毫無干涉陳太守謂陳傅氏屢到煙館原屬無恥之流該氏稱從未到過煙館此次乃被包約去太守斷謂陳傅氏旣稱受傷着王罰洋三元給予養傷控失無憑不究包秀卿所借該氏茶几着交還完結　 
[控告佔孀]  
　　范一春投英界會審公堂控稱朱耀南强佔人家孀婦我好言相勸反遭毆打由捕拘案容將細情具訴朱耀南長揖不跪聲稱父親曾爲縣令范所言之孀婦實欠我洋四十元向索啓釁並無佔孀情事陳太守飭將朱押候范一春具呈核斷 
[限理欠租]  
　　英界會審公堂據長利洋行控追長樂園酒館房租陳太守飭將該館夥郭禮堂押候館主邵金福投到再訊已列前報兹　 
因邵金福延不到案由原告指提到保租人張源順請追張稱容令邵措資付繳陳太守限張于三日内理淸云　 
[賠修號褂]  
　　英界會審公堂據一百八十號華捕禀稱沈氏門首堆積稻柴碍路囑令搬移反被掌頰故欲拉彼到捕房則又有顧氏帮兇將我號褂扯碎等語沈氏供買得稻柴在門首搬進巡捕以我遲延催促稍與分辨伊便動怒何敢毆捕顧氏供伊等爭執我爲解勸至號衣係捕自行扯碎者陳太守飭沈氏顧氏合賠修補號褂洋一元完結 
[春日遊莫愁湖卽呈霧裹看花客高昌寒食生同斧政]  
　　石頭城外水盈盈湖以佳人遂得名半畆水涵晨靄薄雙飛燕掠晚風輕跡傅金粉隨波逝月浸樓臺夾岸淸我有閑愁三百斛可能並世得傾城輕烟漠漠樹茫茫破壁頽垣幾戰場海燕更番迷玳瑁湖雲依舊護鴛鴦四圍黛繞山如笑兩字名傳水亦香較勝西湖比西子沼吳事業太凄凉[  楚北周河淸潤田初稿]  
[題鄭雲伯觀察杞菊延年圖]  
　　杞正猩紅菊正黃筠籃采得帶新霜奠嫌平淡咀無味便是仙家壽世方楚[  北周河淸潤田未定草]  
[春日申江漫興]  
　　十里申江路芳春作浪遊喧天誇菊部匝地敞珠樓燈火繁星斗珠鈿射月鈎六朝金粉地佳麗不相侔十里申江路風光郭外收物來多異域人聚似同舟飛騎三乂道排鱗百尺樓朱提誰靳惜終歲任勾留十里中申江路華彛道不謀遠人懐以德强敵化爲柔風氣隨方俗金銀從巨流從知瀛海大重譯盡歌謳十里申江路紛紛武俻修瓊樓吞海氣銕甲鎖江流舊蹟成焦土新圖暗畫　乘槎今甚便聨步到瀛洲[  楚北潤田氏待删]  
[七十三叟金德鑑辛巳除夕有懐]  
　　紅燭高燒酒頌椒光陰最貴是今宵梅花幾點先春信臘鼓頻敲到歲朝廿載旅居貧有味一家團聚福難消盈虚自有天然理何必庭前看斗杓 
[八十老人齊學裘謹和]  
　　除夕筵前聽頌椒一歌一和度春宵平生意氣自千古卅載交游如一朝仁以存心將世濟别難聚暗魂　精神抖擻赴君約醉舞霜花拂劍杓 
[烏程北濠居士謹和]  
　　歡臚梓舍慶蕃椒贏得家祥集一宵臘餞辛盤酬勝會春生午琯報來朝行吟松徑三三闢指點梅圖九九消手不支笻眞矍鑠詎徒今夕看回杓 
[北濠居士再和]  
　　朅來吳會溯夫椒頻滯申江話歲宵燈火凝眸眞徹夜笙簫盈耳又芳朝喜隣南極輝常映信報東風凍己消今夕欣逢萊舞綵旋看桂苑奪魁杓 
[北濠居士三和用雙聲疉韻]  
　　兒女歡呼頌獻椒高堂徧釀此良宵恰看今夕爲何夕喜俟來朝是歲朝柏卜延齡春已盎梅催索笑臘全消躋堂觥舉歌眉壽預約連年指斗杓 
[歸安靑藜閣主人謹和用雙聲疉韵]  
　　爲君進酒頌馨椒家慶團欒徹此宵擲杕儘堪娛令節窺棋不覺報來朝甘回諫果箴規切先生常勸諭早睡以養精神足徵關愛逾恒醉到屠蘇塊壘消拭目金昆同競爽梯雲志遂指星杓 
[内姪陸鴻翔叩和]  
　　華筵初薦玉盤椒一刻千金是此宵臘鼓報春除舊歲桃符迎瑞換新朝縱饒淸興年來減儘有閒愁醉後消願祝遐齡獻蕪頌就章銀漢看移杓 
[男忠純學吟草]  
　　遐齡願祝薦芳椒辛苦年年到此宵栽杏何妨安故我放梅原不待來朝謀生行止常難定作客韶華最易消惟有雄心猶未盡雞鳴起舞看移杓 
[蘇省撫轅抄]  
　　正月二十五日直州楊朝鐸福建基隆礮臺工竣奉制憲咨調回省通判陳寳橂辭赴津局牌示署婁縣知縣陶錫恩病故遺缺查有部選震澤縣知縣張東瀛堪以禾令署理○二十六日候補道丁兆基由京來知府戴文佐銷解京餉差並引見回省陶守亷禀知奉委淞滬貨損局差直州黃安謹禀知奉委吳淞沙釣船捐局差辭通判劉度廪知奉委會辦江震絲捐局差直州判童寳善禀知松滬局委閔行厘局差 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
