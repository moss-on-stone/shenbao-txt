# 1902 - 133 - 4910445

 

Page 1

 
 
[特延名宿赴浙江文瀾閣校勘九通啓] [  圖書集成局謹曰]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿版九通類多殘缺不全尚難訂正全書以　藝林之屬望因思杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓靑方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想簿海士林必能同垂鑒亮也此啓 
　觀申報所記杭州中學堂學生肇事感而書此 
甚矣人人有自主之權一語其流毒眞無窮期也解之者曰所謂人人有自主之權者實出於西教書中其意蓋謂上帝予人以性靈使人各有智慮聰明皆可奮發有爲盡其分所應爲之事譯者不明此理以致襲謬承訛耳不佞則更有說人之得以自主者祗在已之一身如我本爲儒則我得誦詩讀書而他人不能阻不許服習我本爲賈則我得持籌握算而他人不能阻不許經營我本業農則我得犁雨鋤雲而他人不能阻不許納禾納稼我本習藝則我得備物成器而他人不能阻不許攻木攻金推之賈而欲改爲儒農而欲學爲藝亦皆權操諸已而　敢有强之使舊業相仍者此人人皆得有自主之權之義也其始康逆不知其義乃使其徒以平權自由之說濳煽禍於湘中其繼梁鄧諸逆悮會其言乃妄欲立東南新造之邦致授首於漢上卒乃各學堂肄業諸生各執已見擾擾紛紛鄙薄父兄輕侮師長不受官吏之約束不遵朝廷之條教一有不合則羣起驛　驛騷不已繼以閧門閧門不已譁然散歸而爲之父兄爲之師長者更以康梁所箸逆說使之誦習揣摩案頭復日置西學門徑諸書及時務淸議諸報俾飫聞譏彈國政汚衊宫　諸妄論以揚其沸而助其燄馴至犯上作亂之舉視若尋常身爲中國之子民竟不知愛國忠君爲何事噫吁嘻誰生厲階至今爲梗有識者旴衡事變有不痛哭流涕而深恨作桶者之貽禍無窮者哉杭州中學堂開設未久創之者宗子材太守督辦則爲楊雪漁太史總教習則爲邵崇伯茂才蓋皆品學兼優之君子人也當夫立學之始卽鑒於平權自由之弊訂爲規則防範彌嚴諸學生惡之而又無從持其短乃指太史爲頑錮舊黨謂茂才於西學粗窺門户妄自尊崇飛短流長時相指摘一日者會食之頃益高談闊論紕繆荒唐適爲茂才所聞向之申斥諸學生不服反辱相　　　　請太史到堂意欲斥去一二人以爲之儆諸學生遂譁然而起羣焉散歸旋列欵控諸府轅將茂才盡情攻擊噫此莫　目中尚復知有長上乎哉或曰學生之敢於爲此者意蓋效法泰西也誠亦思泰西曷嘗人皆得以自主哉考之歐美諸大國無論其爲君主爲民主爲君民共主要皆有國主則必有國政有國政則必有國律君上握其柄官吏行其例小民則惟是遵守而奉行之雖有議政之員而議成則上之朝廷必批準而後頒布議員有不合者朝廷得而遣散之小民有不軌者官吏得而誅鋤之若是則人人皆可謂之無自主之權安所得而自私自便耶或又曰洵如子言何以日前報中所紀聖彼得羅堡學生相約弔某女郎寃魂公然糾約數千人高唱自由之曲曰此亂黨也非國家之許其自由也聞之泰西各國學生往往恃其黨與之多聲氣之廣一唱百和與政府爲仇然政府得以殲其魁而散其黨决不使蔓延無際一發難收今者我中國諸學生國家費數十萬金貲栽之培之不遺餘力務欲使之學業精進蔚爲有用之才誠何忍負天高地厚之恩而甘心效亂黨之所爲相與犯上作亂哉曰然則日本亦君主之國何以自由之黨公然放言高論横行於光天化日之中則正告之曰凡此黨中人西語謂之里勃而特其宗旨謂行事須出以公道以期有益於衆人日人不知遂以自由爲號其實日律甚爲嚴厲有犯者雖貴介亦必與齊民同科初何嘗任其爲禍於國内且日本惟其有自由之黨是以戕害大臣之事時有所聞前者森有禮以被剌喪其身大隈重信以被剌　其足近則星亨氏又爲伊庭想太郎所戕觀自由之禍若此其深我中國何苦尤而效之而冺冺棼棼以致不可收拾哉若夫游學海外者結成排滿之死黨私入保皇之逆會此則顯然疾視其長上而甘於作奸犯科較之人人欲操自主之權者其命意尤乖張其立說尤狂悖更不得與杭州諸學生相提而並論已 
[本館接奉電音]  
　　昨日之晚七點鐘時京師飛電傳來上諭二道敬謹譯登○四月十一日内閣抄奉 
上諭雲南巡撫已有旨著林紹年補授未到任以前著魏光燾兼署欽此同日奉上諭本日召見之湖南候補道蔡乃煌留省以道員遺缺卽補仍交軍機處存記欽此 
[英日密約]  
　　奥京維也納來電云近聞德國政府傳言英日聨盟一事除所頒約章外另有秘密之約准兩國海軍互相聨絡以故日本須卽日將海軍大加推廣英國則籌增軍艦若干號于亞東海軍隊中 
[請改商約]  
　　香港香海日報云日前日本横濱商業會議所衆商將中日改訂商約中關涉口商之事公同議定由會長大谷嘉兵衞聲請外務省大臣小村君照准一請中國將各省銀圓訂成一定之式二請中國將各處權衡釐爲一定之式三請中國盡廢釐金四請中國免征蠶繭出口稅五凡製造各物若照原價售出者請給出口免稅單六請中國將進口墩稅酌量改訂七請中國准外人寄寓京師并授以製造贸易之權八請在牛莊設會審公堂九請中國將内地郵政電報各局合而爲一 
[梧亂述聞]  
　　客有來自粤西者謂香港循環日報執筆人云近有土匪一大股占據南寗邊界擄掠各鄉邨洋槍之聲日夜不絶并將附近各邨落燒燬一空匪黨約數萬人多用後膛快槍及無烟火藥以故官兵與之交戰每每望 
 
 

Page 2

 
 
風潰逃某日有一大股匪徒闖入越南邊界奪取法人軍械甚多近日四處喧傳謂南寗已被匪人圍困然官塲信息久已不通柳州亦匪燄鴟張遽難抑遏前有法國小兵艦在梧州逗遛二日若英國兵艦則久已未見到梧矣至黔撫派往粤西助剿之兵曾與匪人開仗匪人抗拒良久始退入桂平是役也兵匪皆死傷不多匪人之被殺者不過十人傷者數人官兵則死一人而已 
[江西災况]  
　　南昌訪事人友云此間於前年因旱成荒上年又遭水患今年疫癘盛行合計省垣及南昌新建各鄉餓斃病斃者不下已二萬名口雖經滬上諸善士分投查振不遺餘力無如災重地廣施濟難周值兹靑黄不接之時加以時疫繁興哀彼小民何日始能離苦海而登袵席也 
[應試人稀]  
　　香港循環日報云科試在邇廣東南海番禺兩邑定於本月初三日舉行縣試向年應試者祇南海一縣不下四千餘人此次合兩縣計之惟千餘人而止蓋因遵奉明詔廢八股而試策論士子夙所未習故皆裏足不前也 
[録科日期]  
　　香港循環日報云本年順天鄉試暫借汴省闈塲舉行經禮部議准凡辛丑科已試諸省士子不得再入汴闈粤東曾於去歲恩正并行似不在再入汴闈之列然五羊多士大都志切觀光其南赴汴中者五月杪卽須就道蓋以民船遲滯不能行駛自行也頃得京師友人函寄國子監録科日期爲特照登於左計六月十三日候補候選各京官録科十六日直隸奉天河南山東諸生考到十九日録科二十三日江蘇安徽諸生考到二十六日録科二十九日浙江江西湖南湖北諸生到七月初三日録科初六日四川廣西陜西雲南福建甘肅貴州諸生考到初九日録科十九日廣東諸生考到二十三日録科 
[郊迎帥節]  
　　鎮江訪事人云江蘇巡撫恩藝棠大中丞於三月初八日秉節出轅巡閱本省各營伍刻下將次竣事已由袁公浦乘舟南下鎭江爲帥節必由之地丹徒縣洪鷺汀明府因於某日飭辦差丁役在六吉園碼頭伺候水陸各營勇亦皆列隊江干 
[皖中秋審]  
　　安慶訪事人云月之初四日安徽撫憲聶仲芳大中丞舉行秋審典禮闔城文武各員弁咸集撫轅計男犯十七起中丞一一勘畢由委員按名賞給錢文及饅頭傘扇然後押回 
[皖試初志]  
　　安慶訪事人云安徽提督學政綿大宗師於四月初一日蒞皖隨卽牌示初三日補歲考初四日考安慶府屬七學生員策論經古初五日七學生員歲考初六日考太宿潛三縣童生策論經古初七日考桐懷望三縣童生策論經古補歲考題所謂誠其意者毋自欺也義知者樂水全章義生員策論經古題用西法推廣鐵路輪船應使民人咸知利益策漢文帝罷露臺論歲考題如切如　如逐如磨義金木水火土榖義太宿潛三縣童生策論經古題未詳懷桐望三縣童生策論題沛父老留漢高祖論愼選學生游歴東洋講求格致之學策經古題未詳 
[皖中米貴]  
　　安慶訪事人云皖省米糧每石向不過售錢二千以外卽甚荒歉亦祇貴至三千餘文去歲洪水爲災低田顆粒無收卽在高原亦難慰篝車之望以致米賈居奇龍斷每石貴至龍銀五元三四角撫憲聶仲芳大中丞關心民瘼委員採米平糶楚軍黄統領亦兩次委員赴湘中採辦所統六營每哨應發米五十石照湘中原價每石收銀三兩二錢較市中約祇八折之譜一時六營兵士頌聲若雷 
[法員回國]  
　　廣州訪事人云上月某日駐粤法領事哈德安君率同副領事杜理芳君詣鎭粤將軍及各大憲轅拜會聞哈君擬於日内回國以故親往辭行也 
[兼攝領篆]  
　　鎭江訪事人云駐鎭美領事馬敦君現奉使憲檄令兼署金陵領事卽於三月某日乘其輪船上駛移駐下關至寓鎭各美商及傳教士遇有交涉事件仍歸馬君辦理 
[當塗獲盜]  
　　蕪湖訪事友人云安徽太平府屬當塗縣有某村焉距北門約二三十里之遥村中人專事交結外匪常至附近各村莊及句容溧水等處肆行劫掠犯案纍纍事隔數年迄未破獲近日忽有鄰人之洞悉底藴者直發其覆集衆兠拿當塲拘獲六七人並將强悍者砍去兩臂然後解赴縣署請懲縣主崔大令研訊之餘飭押候詳請上游核辦 
[催捐受侮]  
　　廣州訪事人云粤省房捐業已開辦各鋪户雖多遵繳然亦有藉故遷延者日前某委員至佛山公正市某綢縀店催收店夥一時不能應付請暫緩日期委員不依夥遂出言不遜繼竟奉以老拳途人又從而和之委員知事不諧急回省禀知各大憲大約須查拿店主究懲矣 
[貞桑節苦]  
　　鎭江訪事人云鮎魚套人王某由媒說合聘定某姓女爲室已擇吉今夏完姻詎料三月某日王忽因病逝世女聞信之下哀痛異常白諸高堂願往夫家守節親戚勸阻不允爰由王父雇轎迎娶進門一時附近居民觀者如堵莫不敬其節之貞而遇之苦也 
[漢皋茶市]  
　　漢口訪事友人云此間業茶之家近已開市交易計三月二十八日祥太昌交履泰洋行寗州福保茶一千五百六十箱每擔價銀五十兩二十九日謙順安交百昌洋行羊嶁峒天寳茶三千一百八十箱每擔價銀二十五兩厚生祥交百昌洋行羊嶁峒春藍茶三千一百五十箱每擔價銀二十五兩三十日熙太昌交順豐洋行安化生記號拘華茶六百三十箱每擔價銀四十兩奇品茶五千四百六十箱價相同又天順長長記茶五千一百六十箱每擔價銀三十八兩早春茶五百箱每擔價銀三十八兩誠記茶四千五百箱每擔價銀三十六兩得春茶四千一百箱每擔價銀三十六兩寳聚興寳萃茶五千一百三十箱每擔價銀三十五兩芙蓉茶五千一百二十箱價相同源生利源生茶五千一百二十箱每擔價銀三十五兩五錢順生福順昌茶三百六十箱順發茶三百四十箱每擔均價銀三十七兩福生祥安興茶三千四百六十箱每擔價銀三十四兩五錢脉華茶三千四百六十箱價相同又謙愼祥密華茶三百一十箱每擔價銀三十七兩五錢 
[京師火警]  
　　京師訪事友人云三月二十九日之夜三更後宣武門外車子營左近某姓作坊中不戒於火延燒平屋十餘間迨本月初一日午後内城東四牌樓西大街某烟鋪又兆焚如之家適遇北風勢甚猛烈頃刻延及比鄰某姓茶葉店曁某鋪雕梁畫棟化爲瓦礫之塲始經水會中人竭力救熄 
[香江火警]  
　　香港循環日報云本月初四日之夜十二點鐘時港中皇后大道迤西第二百七十一號門牌某店陡遭回禄之災迨各水龍馳往救援火卽告熄而已焚去鋪面五家損傷兩家矣當火熾時有甲乙二西捕躡梯而上四面指揮忽被瓦礫所傷勢甚沈重至被火諸家皆 
 
 

Page 3

 
 
曾保火險聞於仁公司應償洋銀二萬四千圓金孖素公司應償洋銀三千五百圓明治全安二公司各應償洋銀二千圓所燬財物連未保險者約共值洋銀五萬圓有奇 
[閩省官塲紀事]  
　　福州訪事友人云馬江船政局提調沈丹曾觀察欽奉特旨升授船政大臣誠非常知遇也○閩浙總督許筠帥前因任滿疏請陛見欽奉上諭著毋庸來京蓋以時艱孔亟全賴大臣之素有威望者坐鎭雍容也○上月十八日新任福建提督學政秦佩鶴宗師由省起節赴邵武府屬示期考試○現任侯官縣陳大令桂生之女許字署理沙縣葉大令步瀛之哲嗣爲繼室涓吉三月十八日贅入衙齋一時閩縣官紳咸往道賀 
[鎭郡官塲紀事]  
　　鎮江訪事人云常鎭通海道長久山觀察以時事多艱恐不逞之徒乘間竊發爰特札飭丹徒縣及水陸總巡保甲各局員辦理夏防除輪期會哨外復定於逢五逢十親自出巡各員奉札後每於黄昏時卽各帶差勇按叚偵巡不敢疎忽○本月初八日有一法國兵艦由上海駛抵京口下椗江中翌晨統帶官命駕登岸拜會駐鎭各西官艦中兵士亦有在洋馬路一帶閒遊者常鎭通海道長久山觀察特飭洋務局員邵大令及租界總巡周遊戎妥爲保護○督辦徒陽運河工程事宜之沈期仲觀察於月之初八日由丹陽工次乘舟抵京口拜會當道旋在城内萬壽宫暫駐行旌 
[輦毂近聞]  
　　京師訪事友人云三月中旬某日前門外鮮魚口内抄手胡同忽有男屍一具報經中城司官帶同刑仵書役騐得死者係吞服阿芙蓉膏身上有一傷痕被人毆擊所致當卽飭差訪拿兇手迄未弋獲旣而中城察院命將巡街勇丁曁營汛兵丁概送刑部訊究蓋以儆其玩視命案巡緝不嚴也○京城街上各溝向分明暗暗溝由街道察院管理明溝由京營管理今年一律改歸街道察院與營汛官無干已於日前出示曉諭矣○宣武門外皎家坑井上向有龍王廟近忽喧傳神靈顯應愚民之往祈禱者絡繹如梭旣而有朱某者在廟旁擺設香燭攤頗占利市久之木額布幛遍掛四隅三月三十日陳玉蒼大京兆過而見之詰悉情由立飭家丁悉數除去并將朱鎖交五城公所科以應得之罪崇正斥邪固宜爾也 
[瓊花豔形]  
　　揚州訪事人云郡城膏捐前經嶺南會館董事蔡郭兩君承辦計甘泉縣境每月願繳錢三百千文當經批准給諭開辦兹甘泉縣某大令曁委員兪大令以縣境城鄉烟館膏店甚夥兩董禀繳之數尚恐不實不盡因飭將所給諭單繳銷另派司董挨次收查聞擬按照保甲巡員所呈烟榻底册有榻十張者捐銀十兩八張者捐銀八兩烟膏則每兩捐錢二十文○兩淮運司程雨亭都轉自去歲禀留武衛楚軍後所需月餉卽由運庫裁减各欵丙開支惟修槍工資以及修理營房更換旂幟等項刻尚無著因飭淮南局員勸諭通泰兩屬塲商酌量認繳本月某日復諭令各商於塲鹽到圩輪售時每引繳錢四文於十五日收起 
[儲憲辭行]  
　　江蘇督糧道羅少耕儲憲於月前某日來滬辦理海運事宜兹已公畢定於今日回蘇昨日命駕赴各當道處辭行各當道皆依示禮欵接 
[局示照登]  
　　昨日本邑城廂内外保甲總巡朱森庭明府繕成告示飭各鋪地甲分貼通衢略謂城廂内外各茶館老虎灶每乘潮漲挑水爭先恐後任意潑出以致街道泥滑幾無乾燥之時且沿途横衝直撞行人避讓不及輙遭碰撞不特濺汚衣服抑且傾跌堪虞倘遇婦女甚或故意衝撞稍與理論復敢恃蠻行兇種種作惡言之實堪痛恨本總巡爲淸除街道便益行人起見不厭詳加整頓迭經出示曉諭並將挑水夫提案枷責在案兹復購得篾竹水罩分給各茶館老虎灶照樣購製令各挑水夫懸於桶内庶不致滿街傾潑各挑水夫祇准分左右兩邊行走不准當中直衝除飭甲傳諭一律遵照外合行出示曉諭爲此示仰城廂内外各茶館老虎灶及各挑水夫人等知悉自示之後水桶内如無水罩並任意滿街衝撞查出立將挑水夫及該店主一併提案究懲决不姑寛 
[彌撒禮成]  
　　昨爲天主敎中聖神降臨之日裏虹口天主堂中張燈結彩陳設一新午前十點鐘時由司鐸林君舉行彌撒禮中西男婦之躬與其盛者絡繹如雲至十一點鐘時始分道而散法界新北門外聖若瑟堂則于淸晨八點鐘時由主教姚君偕各教士登臺行禮至九點鐘後始畢捕房暫停公事一日以昭鄭重 
[三月分教職單]  
　　教授河南衛煇王錫桓汝寗廪正諭山西榆次毛鴻海解州陜西大荔馬啓瑞西安浙江海鹽陸鍾燮紹興嘉善沈震寗波廣東花縣劉兆安高州廣西蒼梧馮錫光鬱林俱舉訓導奉天奉化喬瑞淇天津舉直隸慶雲牛繡儒大名歲武强方瑾順天挨江蘇安東朱銘鎔常州舉山西長子張子棠太原挨河南羅山高士林彰德舉陳留陳煥如河南舉新安高廷翼歸德拔陜西汧陽宋儒西安舉延長史鳴鑾同州優江西安仁李家楨瑞州拔廣西恩隆陳慕沆潯州舉廣西桂平張德安桂林舉復諭直隸廣平劉仲墉順天歲江蘇崇明葉世騏松江拔安徽寗國章　觀徽州附山東靑城王懷忱登州副山西鳳臺王熙源絳州舉河南新蔡雷同聲河南廪宜陽郭景唐開封廪甘肅文縣李瑞鞏昌浙江浦江張晉鑑紹興俱舉桐廬盧璣金華拔江西東鄉賈師榮瑞州副榜上高鄒令修撫州拔湖北南漳江正善漢陽恩湖南科陽王樹德岳州廪新田梁廷甲長沙副廣東三水潘鳳儀惠州附四川峨眉朱榮邦瀘州舉復訓直隸滄州遇銓正黄漢附安肅解瑩河間廪淸苑李蔭鑾河間舉任邱趙墀趙州附深州李遇隆永平廪河南安陽韋對揚鄭州程蘭蓀懷慶王崇德河南俱廪洛陽王銓德衛輝廪陜西隴州李其訓同州廪朝邑霍雲錦緩德附蒲城何廼彬西安附浙江上虞胡錫庚杭州廪江西南城熊飛翰臨江增吉安童毓賢南昌附湖北濳江吳士鏞武昌附荆門州李炳蓉漢陽增安陸黄登甲宜昌歲湖南寳慶易家泰長沙廪四川屏山王修鐸眉州歲歲雲南邱北胡增齡臨安廪晉寧州沈錕大理舉 
[完聚骨月]  
　　前有被匪所拐之小孩十三口須厦門破案後暫由育嬰堂留養旋蒙祝少亭善士照成小影寄至敝堂懸掛門前以便家屬指認一面電請厦門道憲延少山觀察將孩送來俾就近給領觀察回電云仁濟堂鑒來電悉小孩十三口飭厦防廳派人送滬到祈查明給領敝堂旋又發電云延道憲鑒電悉無量功德何日何船送來滬求再電示信厚廷泉則敬以便到時照料未幾得厦門育嬰來電云仁濟堂幼孩奉道諭派員送申何日展輪再行電達至初十晚接來電云小孩於初十日由永淸輪來申屈指明後可到請登報章以便認領上海仁濟善堂董嚴信厚楊廷泉黄宗憲朱佩珍施則敬劉芬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[局所鶯遷]  
　　本邑城廂内外淸道總局向設於花草浜上昨由局員章喆卿明府遷至縣署西首常平倉内蓋以向　之處願極湫隘不敷辦公之故也 
[上海縣署瑣案]  
　　前者倪吳氏控錢阿五圖賴借欵等情縣主汪瑶庭大令訊明限令錢折還洋銀七十元錢逾限不　前晚大令飭提訊比錢供稱小的小本營生無力措繳袛能按月拔還洋銀二元求恩俯鑒大令怒其刁玩飭責二百板斷令每月拔還洋銀五元如再抗延定干押繳○前日周維翰投縣訴請騐傷大令研訊之下周供稱小的係浦東人有田八畝典與根全榮華二族姪刻因無力贖回自願絶賣憑中議定錢八十千已收二十千尚少六十千昨日往索兩姪恃蠻抵賴致被毆傷大令飭仵役騐得周略有微傷諭候飭提訊核○捕役徐文拘獲竊賊李廣叙解案請究李供稱小的係江北某邑人駕船爲業曾在某紡紗廠做工得與周榮泉相識上月某日周以白藤兩捆寄存小的船上詢其來歴言向某處買來旋浼小的携藤四條登岸求售忽有一人形似流氓向小的盤詰小的因即回船告周周支吾以對不料次日即被英租界包探獲住攀及小的求恩明鑒大令飭交捕看管贓物暫存 
[上海巡局紀事]  
　　前日南市巫姓整容店小孩被擔柴夫某甲撞仆巫情急悮將行人某乙扭住毆傷乙遂浼人函訴二十三七鋪巡防局此已紀諸報端兹悉乙姓顧名富全昨經局員盛雨村二尹飭傳柴行主王榮堂研訊判責一百板以爲用人不妥者儆○日前南市江蘇海運局被宵小竊去各物報經二十三七鋪巡防局員盛二尹屢傳汛捕比責勒令緝查前日復經姚榖蓀二尹飭提汛捕唐坤地甲錢德到案各笞責二百板展限五天務獲贓賊 
[馬路工程局瑣案]  
　　有范燕茂者窶人子也前晚僵臥於南市楊家渡口凉亭中夜半被張興全韓福生二人竊去衣袋中所藏洋銀一枚范察知向索僅允還小洋銀六枚因之互扭至捕房聲訴捕頭令轉解馬路工程局總辦翁子文太守倩襄讞委員黄衡堂二尹研訊判將張韓各笞責五十板如數追還洋銀○前日歹人陳阿長向人强借銀錢不遂所求肆行毆擊巡街捕見之拘解捕房捕頭令轉解工程局襄讞委員黄二尹研訊之下陳供小的係本邑人向爲玉工貧不聊生因向相識者借錢餬口二尹判責一百板驅逐出境○十六鋪汛捕錢福前因輪船積竊郭福堂私逃屢經翁太守比責勒限緝拿迄未弋獲日前黄二尹飭提詰究供稱小的已派夥役四出偵尋求再寛限二尹飭責一百板姑准展限五天延干血比 
[英租界捕房紀事]  
　　常州人曹孟氏前由叔母孟郭氏牽引與無賴曹福生結成露水夫妻生有子女各一近日曹因事赴日本氏遂又與浪子阿三私三月二十九日商同阿三將曹孟氏騙至四馬路胡家宅某洋人家閉之空室欲將子女售去然後操賣笑生涯曹孟氏偶爾啓窗突見巡街捕過遂大聲疾呼捕聞而詰之遂將前情和盤托出捕乃回告捕頭捕頭派包探陳根寳將孟郭氏及阿三拘獲略詰情形令連曹孟氏解送公廨阿　則暫行管押聽候解請讞員張柄樞司馬訊懲○張阿關行竊墳山路左近孫祥初家衣物由包探趙銀河拘入捕房捕頭著押候解送公堂禀請訊究○顧阿夫行竊三洋涇橋畔某報關行内坐椅一張由包探竇如海拘入捕房捕頭著押候解送公堂禀請訊究○朱阿三行竊新闢公共租界中張姓家衣物由包探李星福拘入捕房頭令押候解送公堂禀請訊辦 
[法租界捕房紀事]  
　　前晚某姓女郎隨所歡至浦難被某包探拘入捕房捕頭詰知家居虹口命押候解送公堂禀請讞員杜枝園大令訊明再核○前日之晚積竊劉三元混入招商局往返甬滬之江天輪船竊取某客所携竹籃携之登岸適爲包探所見拘入捕房捕頭命押候解送公堂禀請究治 
[美租界捕房紀事]  
　　昨日午前安淸道友宋廣德糾集羽黨至西華德路板橋弄第五十四號門牌江北人某甲家索詐不遂肆意行兇箱籠窓櫺恣意擊毁甲忿甚投訴捕房捕頭令包探石金榮將宋拘獲押候轉解公堂禀請讞員張柄樞司馬訊辦○前晚楊樹浦著名流氓唐小甫向鄉民楊佛生索詐洋銀六元楊畏其兇横如數與之事後心不能甘報捕請緝捕頭允之○昨晨倫兒吳阿三掩入虹口某姓家竊取衣物携之而出適爲某號華捕所見連贓帶入捕房捕頭令押候解送公堂禀請究辦 
[江西官報]  
　　指分試用縣張遠猷縣丞楊裕誥布理連燧俱繳照奏留廣西副將周定德守備謝有才俱湖南籍來江南昌同知倉爾楨謝酌委州縣優缺拔委一次行知宋廷樑總查城外保甲研製洋藥州判盧來源查勘河道皮嘉祐王大銅周銘忠俱課吏館記大功一次許寳蓮往九江公幹陳鼎謝咨進京引見吳傳榮委解償欵赴九江葛明遠張仁荃方恆王榮楙鍾元賛帥元　俱謝酌委一次縣丞汪立本謝咨補新昌縣丞行知朱煒往九江措資唐樹楠由九江運機器回劉湘文孔昭熙俱解鹽餉往金陵揚州回于錫祺九江就醫回又往沿江催運指分道庫黄人俊縣丞潘維沂王道隆王肇奎俱繳照新選彭澤縣陳麟蔚禀到周思成委監修城工侯靑照記大工一次並委催翁倅南城　欵惲金堂酌委一次州判黄懋典本省振捐獎加鹽提舉銜典史張秉鈞陳維卓舒士谷俱記大功一次尹光勳戈銘猷李鳳高姚元揆王襄朱　成舒邦杰黄炳耀供酌委一次王林洋務局學習並帮辦文案汪渭辦鄱陽卡李世齡辦贑州烟葉統捐指分縣丞余啓瑞禀到福建知縣馬良基回贑州署廣信府經張曾紹期滿以盛如松署理新昌大姑司朱秉彝期　以曾學華署理又署建昌典史周學蕃病故以周曾興署理 
[門官報]  
　　四月初七日首府向禀知昨晚入塲本日初覆長元常昭四縣文童知府孫毓驥禀辭赴都引票見知縣米仁粟禀銷溧陽縣會審案件回又趙鴻蕭啓英鄺兆雷翁存成郭曾程許應奎均禀知奉傳閱卷州判孫靖遠禀知府委解首級赴荆溪卽辭縣丞楊寳書禀辭赴洞庭山絲捐差 
[安慶官報]  
　　四月初五日指分安徽試用典史周繼先到四川人本任懷遠縣楊兆琛知奉委發審局副辦府經葉澍含到起服來省初六日牌示試用縣丞阮鳳岐委署頴州府經同知銜指分安徽試用知縣何景　到江蘇人卸委桐陵縣典史章承業到卽用縣鄧士棻辭奉臬司委赴建平訊案候補知縣杜葆光到由桐陵騐收　堤工同熊周紹　奉營務處委江西探碘價巡檢何慶雲謝行知註册初七初八日典史汪景珠均到江蘇人新選東流縣晉士綸到直隸人號仲言洋務局提調知府瞿世琬到赴引回前當塗縣吕耀軫到蕪湖南岸保甲典史凌步曾專丁謝行知過班分缺先補用通判毛鴻知縣楊學海均謝超委一次 
[上海虹口元濟善堂經收三月分送堂一文愿捐淸單]  
　　常德泰記常平銀十兩零六錢王培苓李細地楊州名心永利合四户各一元維心子求父母康健家口平安五角黄氏崇德堂金丁生翁三户各五角梅　虎三角金李翁二角錫卿廣東無名氏二户各四角延公館三角賈虚谷沈賡笙李寄漁柏山樵子吳翰香言天翁知非子趙姓培蘭堂三鳳堂薛十户共小洋五元五角廣成合銅洋六元三合號銅洋一元　泰號銅洋二元共收愿洋十三元一角常平銀十兩六錢銅洋九元 
[上海虹口元濟善堂經收三月分送堂施醫藥捐淸單]  
　　廣東房捐總局同人捐洋廿元姚春泉傅竹湘二户各十元傳蔭禄傅筠僊二户各五元月桂氏午木氏程泰生梁氏四户各二元共收施醫藥英洋五十八元 
[各洋貨號四季捐淸單]  
　　大豐恆興二户各錢二千四百文怡豐萃昌順二户各錢一千五百文敦泰增泰源成德豐恆豐瑞怡盛五户各錢一千二百文日新盛泰記屏記恆茂盛四户各錢九百文天益綿豐鼎豐協豐登豐慶豐義泰四　瑞恆豐信正昌順鼎裕元日新增振豐恆德順祥瑞豫祥通裕協康元興公愼新泰恆啓泰恆裕豐盛萼記福和廿五户各錢六百文天豐錢四百五十文以上總共收錢三十二千八百五十文[  滬北天后宫前廣益善堂司董嚴信厚龔心釗施則敬朱佩珍唐榮俊葉貽釗等謹誌]  
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年三月二十七日京報全録]  
　　宫門抄諭旨均録前○前疆巡撫饒奏爲回子王公各項世職異常艱苦應支世俸懇恩免其停止摺○又奏爲總兵各員飭回本任片○雲貴總督魏奏爲滇省知府知州補署乏人請旨敕部照例揀發摺○奉天府兼學政陳奏爲選舉優生以廣作育　○都統蕯 
奏爲整飭官常片 
甘肅新疆巡撫臣饒應祺跪奏爲新疆回子王公及各項世職異常艱苦應支世俸免其停止以示體恤恭摺仰祈聖鑒事竊臣准户部咨據閩浙總督臣許應騤奏請停給世職支領世俸銜俸一片光緒二十七年六月二十二日奉硃批該部知道欽此欽遵部咨酌量仍照奏明辦理等因當經行司遵辦去後兹據布政使文光詳稱新疆難易情形與腹地省分不同自改建行省以來文武一切例支欵項均照甘肅章程辦理現在武職副將三品以上俸銀　經停止由部揀發武職及發標期滿武進士武舉等亦未支領銜俸其各部落回子王公及各項世職人員每年支領本身世俸别無津貼欵項其中或有調署别缺者只准支給世俸從未奏領職俸新疆諸物昻貴該世職等每年支領俸銀多則百餘兩少則數十金以之養赡一家恒虞不足且回子王公世俸雖銀數百兩千餘兩至二千兩之多每值年班遠道貢物需費甚鉅應得世俸往往寅支卯用辦公實形竭蹶若遽行停止該王公世職等艱包枵腹之虞核計通省世俸除扣减平外每年實支銀六千九百餘兩卽令全停亦屬杯水車薪無補于公家詳懇奏請免其停止前來臣查支食世俸人員世受國恩現值帑藏奇絀賠欵甚鉅苟能餬口有資自應停給以圖報効而濟時艱惟回子王公各項世職該司所稱窮苦情形委係實在合無仰懇天恩俯准免其停止以示體恤除咨部查照外理合繕具淸單恭呈御覽伏乞皇太后皇上聖鑒訓示謹奏奉硃批著照所請該衙門知道單併發欽此 
饒應祺片再臣於光緒二十八年正月二十一日欽奉電旨噶什噶爾提督　大聚飭赴本任未到任以前先派員接署提督張宗本撤回本任等因欽此臣遵卽派委署阿克蘇鎭總兵谷振傑前往接署提篆以便張宗本交卸仍回阿克蘇鎭總兵本任各專責成除咨行外謹會同陜甘總督臣崧蕃附片具陳伏乞聖鑒謹奏奉硃批知道了此 
雲貴總督臣魏光燾雲南巡撫臣李經羲跪奏爲滇省知府知州補署乏人請旨敕部照例揀發以裨吏治恭摺仰祈聖鑒事竊維治郅之隆始於上而成於下州縣皆爲親民之官知府尤爲表率之員均屬地近情親利弊易於周知得人卽臻上理漢世循良璽書褒美我朝軫念民依尤重斯選近年復疉奉上諭必須才守兼優方無愧父母斯民之任責成督撫從嚴考核不准意存遷就等因欽遵各在案滇省知府多屬要缺綏邊睦鄰之治必本之於察史安民第以邊瘠　鄉人材素鮮奔赴臣經羲自前歲到滇諗知吏習積疲卽無日不以乏人爲慮每補一缺限於班次欲求人地相宜往往窮於搜索果皆遵例嚴加甄别將全堂署一空幾無以應差遣惟有汰除太甚寛律其餘隨時加意琢磨以徐俟其遷變上年查悉四川候補知府鄒馨德熟練邊情是以奏調回滇補用夫缺員而出於奏調亦必不得已之與苟非深悉其人惟以私意是徇調之非徒無益若果賢能卓著各省均需臂助往往奏留弗遺該員亦却顧不前近又會摺甄别實任知府三員請旨開缺轉瞬即須遴員補署而就現在知府班中悉心查看求其才能勝任差堪信心者實難其選又知州一項缺分較多亦皆繁要而本班無人借補已經三次秦晉開辦振捐聞風者遂多以知州指發來滇意謂到省卽可頂補無論新進之流素鮮歴練何堪牧養小民且亦不足以杜取巧而抑躁進若以應補無人遂涉遷就迨至貽害地方縱卽加以叅劾其咎仍與狥庇相等臣等因邊遠省分俱准奏請揀發又揀發人員照督撫所請之項揀選帶領引 
見各等語大抵此項應揀人員多於記名京員及各班次内挑選皆由部臣出考保送秉公揀用始行請旨發往如不勝任吏議綦嚴立　洵爲精密滇爲邊遠省分兼以逼近缅越交涉日繁當此治始更新振興庶務之時據藩司林紹年會同臬司全楙績具詳請奏前來相應仰懇天恩俯念邊省需才孔亟敕下吏部照例揀選才守兼優明習吏事堪應繁鉅之知府六員知州八員帶領引見恭候命下迅飭來滇分班序補以資任使而重邊要臣等爲愼重員缺起見謹合詞恭摺具奏伏乞皇太后皇上聖鑒訓示謹奏奉硃批吏部知道欽此 
盛京將軍兼奉天總督臣增祺奉天府府丞兼學政臣陳兆文跪奏爲選舉優生以廣作育恭摺具陳仰祈聖鑒事竊光緒二十四年歲試案内據奉天吉林黑龍江所屬各學舉報滿合二號並民籍文生員福平安等一百八名文理淸順舉止端方堪作優生當經咨部在案已届三年應考之期自應遵例舉行臣兆文伏查盛京滿字號優生福平安等三名盛京合字號優生張奎彬等七名吉林滿字號優生錫廉等四名吉林合字號優生巢閣一名奉天府學優生孫翰儒等三十二名昌圖府學優生遲憲章等七名鳳凰廳學優生曲賡南等八名錦州府學優生李光第等二十三名吉林府學優生劉葆森等八名呼蘭廳學優生李鍾元一名均有事故不能赴考按名扣除其餘奉天府學優生姚文壇劉增琛李鴻儀遼陽州學優生閻毓秀海城縣學優生韓光琦欒駿祺鐵嶺縣學優生張希孔金州廳學優生王永江王永潮奉化縣學優生歐暑春錦州府學優生王太卿錦縣學優生郝增祁廣寗縣學優生王寳賢伯都訥廳學優生王萃林等十四名文理優長尚知立品經臣兆文於光緒二十六年照例考試在案除姚文壇等十一名文藝稍次毋庸升入太學外其伯都訥廳民籍優生王萃林金州廳民籍優生王永潮錦縣學民籍憂生郝增祁等文章淵雅品行端方堪以取列上等當經臣兆文會同臣增祺署奉天府府尹驛巡道志彭秉公覆試考騐在案惟因斯時奉天猝遭兵燹未得會銜保題現在大局已定除將考騐過各優生事實册結及考試原卷咨部並給與印照赴部考試外理合遵照新章改題爲奏伏乞 
皇太后皇上聖鑒飭部議覆施行再前署奉天府府尹驛巡道臣志彭業已卸事故未列銜此摺係臣兆文主稿合併聲明謹奏奉 
硃批禮部知道欽此 
薩保片再查黑龍江省員缺文少武多銓補之時如員外郎主事等官應由吏部覈定必須輪次不紊銜缺相當始能請補卽倉屯站等缺雖由外補必須循資按格若協佐防驍諸武職推升擢補本有定章而亂後仕風更頽遇缺羣思捷足雖有兵司職掌銓政因向爲省城八旂協佐兼任桑梓之間早多積習况時艱所迫竟有假託外人希圖挾制者實屬無奇凡有雖經奴才隨時根究然非大加整飭恐于風俗人心甚有關係所以奴才再四思維推有仰懇天恩明降諭旨嗣後江省擬補文武各缺均須按班序補並將通省大小文武各官履歴造册咨部其應如何嚴行申明舊章以免冐託挾制之處伏乞飭部核議俾資整肅如有出類拔萃之員　此時事艱難需才孔亟自當敬舉所知奏請朝廷量才録用原與官人常法並行不倍至著有勞績人員本當據實保獎按班升擢尤不得見缺調劑以滋流弊奴才爲挽救時弊顧全政體起見是否有當謹附片密陳伏乞聖鑒訓示謹奏奉硃批該部議奏欽此 
 
 

Page 14

 
 
[光緒二十八年三月二十八日京報全録]  
　　宫門抄諭旨均録前○雲南巡撫李奏爲揀員請補知府摺○湖北學政蔣奏爲交卸日期摺○浙江巡撫任奏爲請補運副先行試署摺○又奏爲知府年力就衰請旨開缺以原品休致片○又奏爲知府到省飭赴新任片 
雲南巡撫臣李經羲跪奏爲揀員請補知府以裨地方恭摺仰祈聖鑒事竊查大理府知府景春因公晉省於光緒二十七年十一月十二日在省病故當經具奏開缺聲明所遺大理府知府選缺係歸選後所出第二留缺滇省現有候補人員照章扣留外補并照例以該守病故本日作爲開缺日期歸于二十七年十一月底截缺是月分選缺知府只此一缺毋庸掣簽業將截缺日期咨部在案查定例道府同通直隸州知州如係奉旨命往或督撫題明留於該省候補者無論應題應調應選之缺命該督撫酌量才具擇其人地相宜者悉准先儘補用又輪補病故休選缺先儘候補班前酌補一人次將候補正班酌補一人於酌補候補班前時先儘銀捐無人始酌補常捐再無人以勞績候補班前之員酌補又輪用候補時先儘科甲出身人員請補各等語查滇省病故休選缺知府一項上次徵江府已用至候補正班止今大埋府知府係第二留缺滇省知府班内現無新海防及鄭工遇缺先舊海防先海防卽舊例遇缺先遇缺之員按輪應用候補班前該班内亦無銀捐常捐之員應用勞績候補班前照例先儘科甲出身人員酌補查有科甲出身勞績候補班前先補用知府邱淮年四十一歲四川宜賓縣廪生中式光緒十一年乙酉科本省鄉試舉人丙戌科會試中式貢士殿試二甲進士朝考一等引見奉旨以主事用簽分户部陜西司行走十六年學習期滿奏留引見奉旨著留部候補欽此十七年丁父憂回籍服滿起復回部當差二十一年遵新海防例報捐直隸州知州指分雲南試用是年四月十五日引見奉旨著照例發往欽此二十一年八月十七日到滇十月聞訃丁母憂請咨于十二月到籍守制二十二年六月奉文奏調於制百日後速行來滇勷辦洋務界務七月初八日奉硃批著照所請欽此葬親事畢先于三月初八日回滇委辦界務洋務因勘辦滇越界務出力保奏請俟服闋後免補本班以知府仍留原省前先補用並加鹽運使銜經部議准具奏光緒二十三年十二月二十三日奉旨依議欽此二十四年正月服滿在滇就近起復該員保准以知府前先補用係光緒二十三年十二月二十三日奉旨應以後五日作爲部中行文日期扣至二十四年二月二十二奉文之日作爲候補班前先補用知府到省日期試用期滿甄别留省補用委署臨安府知府二十七年二月十八日到任臣查該員邱淮守潔才明辦事勤奮並無叅罰案件以之補授大理府知府實屬人地相宜與例亦符據布政使林紹年按察使全楙績會詳前來合無仰懇天恩俯准以該員邱淮補授大理府知府實於地方有裨如蒙兪允該員係由試用直隸州到省保准以知府歸候補班前先補用今請補知府銜缺相當俟覆准日照例給咨送部引見除咨部查照外所有揀員請補選缺知府緣由謹會同雲貴總督臣魏光燾恭摺具陳伏乞皇太后皇上聖鑒飭部議覆施行謹奏奉硃批吏部議奏欽此 
湖北學政臣蔣式芬跪奏爲恭報微臣交卸學政日期繕摺具陳仰祈聖鑒事竊臣於光緒二十七年八月將德安等四府歲試考竣旋因感患時疾精力大差咨請撫臣據情奏懇開缺回籍調理仰荷聖恩允准簡員接任旋卽料理交卸嗣因接任學臣彭述彭淸黎均因事故遷延未及履任正深焦盼兹新任學臣胡鼎彝於光緒二十八年二月行抵湖北省城當於二十五日經臣委員將學政關防文卷齎交新任學臣接收任事臣卽於是日交卸回籍醫調所有交卸學政日期緣由理合繕摺具陳伏乞皇太后皇上聖鑒謹奏奉硃批知道了欽此 
頭品頂戴浙江巡撫兼管鹽政臣任道鎔跪奏爲請補運副員缺遵章改奏恭摺仰祈聖鑒事竊照寗紹分司運副高尚縉於上年十月十一日見喪丁母憂以是日作爲開缺日期業經詳咨扣留外補在案查浙江運副衹此一缺毋庸掣簽先後應歸十月分截缺十一月初一日起限序補查定例各省鹽運司運副運判缺出令該督撫會同鹽政先儘著有勞績卽用先用人員補用外如卽用先用無人將部發人員按一應補一委用一捐納三班輪流補用又籌餉例内開鹽運司運副運判俱係在外題補之缺奏准先儘捐納人員補用俟用完之日再行揀選題補各等語又光緒六年十二月間奏定章程内開嗣後各省運副運判缺出各按各缺均分爲兩班以一缺仍按定例辦理以一缺照籌餉例補用似此相間輪補在捐納人員旣可按班序補而即用先用各項人員亦不致補缺無期又部章捐納到班先補捐納班先一人再補捐納正班一人各等因今運副一缺上次已奉光緒六年定章之後第一次缺出用至勞績候補班先高尚縉止今第一次出缺自應照籌餉例補用先儘捐納人員請補查捐納本班先僅止儲鴻勳一員據經查覆業已病故應行扣除輪應捐納正班到班今據浙江布政使誠勳按察使湍多布鹽運使黄祖絡會詳稱查有鄭工例捐納班運副萬一奇現年四十九歲江西豐城縣人由俊秀於光緒六年十月初十日在部庫報捐十成監生又在福建茶藥捐輸十二次案内報捐知府職銜七年閏七月初十日奏准十五年三月十六日在部庫遵鄭工例報捐鹽運副分發試用三月二十四日赴部騐到二十八日在午門驗看四月初五日簽分浙江十八日由吏部帶領引見奉旨照例發往欽此復在山東振捐案内加捐運同銜並捐戴花翎領照起程五月二十一日到省試用期滿業經加考詳咨留浙補用十七年八月十二日見喪丁母憂回籍服滿起復於十九年十二月二十九日由原籍領咨回省二十年十二月初二日吏部行文准其起復各在案兹會看得該員年力富强辦事穩實以之奏署寗紹分司員缺實堪勝任與例亦屬相符詳請察核會奏前來臣覆核無異查該員萬一奇留心運務辦事尚勤堪以奏署寗紹分司員缺合無仰懇天恩准其先行試署如蒙兪允該員係捐納班試用運副今請試署寗紹分司員缺銜缺相當毋庸送部引見亦毋庸核計叅罰仍令試署一年如果稱職另請實授再此缺係在限内辦補並無遲逾合併陳明除將履歴淸册送部查核外謹會同閩浙總督臣許應騤恭摺具奏伏乞 
皇太后皇上聖鑒敕部核覆施行謹奏奉硃批吏部議奏　此 
任道鎔片再嚴州府知府鄒元吉前奉旨察看經前署撫臣余聨沅以該員委辦事件尚無貽誤請銷察看飭赴本任於光緒二十七年五月附片復奏臣到任復接奉硃批著照所請吏部知道欽此當即行司遵照仍於接見該員時留心考察誠如聖諭年力近衰心地亦欠明晰嚴州地方與金衢接壤自前年江山縣滋事之後民情浮動治理較艱非該員所能勝任臣爲地方起見未敢以前署撫臣奏復在前稍涉廻護相應請旨將嚴州府知府鄒元吉開缺以原品休致如蒙兪允所遺嚴州府簡缺應請照章扣留外補理合會同閩浙總督臣許應騤附片具陳伏乞聖鑒訓示謹奏奉硃批著照所請吏部知道欽此 
任道鎔片再新授嘉興府知府惠格現已領咨到省應卽飭令赴任以重職守據布政使誠勳詳報前來謹會同閩浙總督臣許應騤附片陳明伏乞聖鑒謹奏奉硃批知道了欽此 
 
