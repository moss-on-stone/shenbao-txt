# 1892 - 3 - 4906720

 

Page 1

 
 
[新印續小五義出售] [  申報館啓]  
　　本舘前印小五義一書早己不脛而走寰宇屢行兹又覓得續小五義以新鉛字排印公諸同好是編所叙忠議俠獲之事大都可驚可愕可泣可歌飯罷茶餘一編展對足以排悶遣愁好讀異書者自必以先覩爲快也卷帙之繁過於初集共計一百二十四回訂成十本己於六月二十一日出書定價每部碼洋五角五分請向申報舘申昌書室外埠申昌及經售申報人購閲可也此佈 
[論練兵宜倣西法寓兵於商農工]  
　　兵凶戰危聖王所弗尚然兵可百年而不用不可一日而無備承平之際草個風行天下皆歸王化豈知奸人匪類窺伺生心禍起蕭牆變生肘腋一朝之警危社稷而據城垣戮人民而争土地尊至宵旴於上羣臣竭蹶於下或有防不勝防而出無可如何之舉武備不振兵甲不修以至於是故古人於投戈講藝之餘雖兵氣全銷不廢獮狩蒐苗之典知方有勇寓兵於農充國屯田而邊疆以靖武侯圖蜀而穡事兼營誠以兵者貴乎有以養之而供億之煩實爲國計民生之所繫苟度支匱乏而廣行招募則每歲養兵之貲殊覺不貲其何能苛取於民以供無窮之揮霍哉近數十年來中國整軍經武思患預防己是不遺餘力盖通國地廣人稠二十一省設官置戍輕重相維實爲地球所獨步倘兵不敷用何以奠金甌而安磐石向者國中緑營兵丁幾二百萬分地駐防比髮逆猖狂此兵幾歸無用湘鄉相國創辦圑練遂有練勇之説號曰湘軍合肥相國繼之而起號曰淮軍張朗帥所統曰嵩武軍鮑爵帥所統曰霆軍皆糾集四方之精鋭以戰鬥於數千里之間大憝既平練勇愈衆内有神機營兵四十萬以衛皇都外則有各直省督標撫標提標鎭標各有五營每營額兵五百恊兵則又在標兵之外多者五營少者三營其數不等而每營五百亦與標兵同例合計各省額兵其數己廣其餘各府州縣汛卡驛遞其數亦多至於水師提督設於長江福建浙江廣東今南北洋又練海軍添設武員廣製戰艦江西内河蘇州太湖皆有水師漕院鹽院河院咸設兵衛總計各數將及百萬此皆指駐防而言至於當日轉戰之兵各部所統之湘軍淮軍霆軍楚軍黔軍嵩武軍殺賊功成之後雖多經陶汰而分駐各處者尚不能稽其實數然則歲輸養兵之費爲國家最大欵項税餉所入難敷支放元氣虧損未嘗不由乎此顧欲其詰奸慝刑暴亂以効命於疆塲非賴師武臣之力不可今當軸崇尚西學於練兵之法孜孜講求然歲餉所需頗形支絀則欲求最善之策莫如裁减額兵增厚餉糈日夕操演使其技藝純熟裁額則精鋭見厚糈則心力專庶可以收實用而餉不至於虚糜此外則於各邑各鄉行圑練之法務使人盡知兵而民與兵相習兵數增多而餉項不費莫如倣傚泰西藏兵之法泰西之兵平時額數有限皆寓於商農工三項之中一朝有事可以抽調民間另設調兵局專管所寓之兵軍令朝行兵丁夕至實爲神速民間男子自王族以至庶民無論貴賤男子年滿二十一歲者皆須出而當兵英國當兵以十二年爲限前七年爲營中戰兵後五年爲守兵所謂守兵者既爲戰兵之後期滿散歸各復本業或際國家有事仍可將戰兵之散歸者徵之使出俾其登陴守禦此等兵士名曰藏兵亦名守兵十二年後願再當兵者以九年爲限連前共二十一年英國當兵自十八歲爲始既爲藏兵後每年須赴營中隨同操演藏兵又有頭等次等三等之别初爲營兵即須學習各種技藝演於槍礮務求精熟兵限己滿退歸復業爲頭等藏兵三年頭等藏兵限滿爲二等藏兵二年或三年再爲三等藏兵一二年最後爲常額藏兵九年不願充當聽之德國從軍自二十一歲爲始初三年爲營兵後三年爲頭等藏兵二十八歲至三十八歲爲二等藏兵三十九歲至四十五歲爲三等藏兵其三等藏兵須敵人在境方可抽調然亦不遠調他處争戰時每戰兵一營之後大抵繼以頭等藏兵一營倘戰兵死傷殆半即以頭等藏兵補額而以次等藏兵拔補爲頭等藏兵法國富兵自二十一歲爲始先爲戰兵三年後爲頭等藏兵六年次等藏兵六年三等藏兵十年美國軍政大略相同而於英爲尤近惟須國家出貲預行募定故西國兵額當承平之時爲數無多美國平常兵額祗二萬五千名至於南北花旗之戰招兵至百萬英國合水陸之師統計之亦祗十六萬有餘法國平常陸兵之額約五十五萬一遇戰事可增至二百五十萬德意志澳地里俄羅斯平時額兵皆六十七萬倉猝變起可招集至二百六七十萬人皆勇於從戎樂於戰鬥從無退縮不前徵調不至者可見藏兵之多足以焜耀國威振揚軍氣折衝禦侮敵愾同仇中國若能倣而行之每州縣編定版籍稽核民數凡男丁自二十歲以下即須當兵學習各種技藝三年滿期退歸復業每年春秋賦間之時仍須隨營演練俾知兵事遇戰則由上征調無論貴賤均須若此各處遍設武備學堂俾其幼時即入其中早爲訓練如此不獨可省養兵之費且可收用兵之效武略人才即由此出且至急之時以民保民更爲盡力豈非一舉而數善備乎或謂泰西風俗强悍性情雄毅使其從軍也甚易若中國而行此未免擾民不知以民爲兵當行之於無事之時男子之生也桑弧蓬矢志在四方古者有文事者必有武備春夏讀書秋冬習射此常法也今以教兵之法教民訓之以步伐止齊詔之以坐作進退使其心志安於殺伐之際而不懾少而習焉長而安焉一旦有警則有所恃而不恐豈同於婦人女子縮頸而殷栗哉誠能使通國皆兵可制梃以撻敵人堅甲利兵矣 
[剿匪餘聞]  
　　奉天賊匪敉平己據電音登報兹京師訪事人來信云此次朝陽股匪滋擾熱河各屬並擾及蒙旗送經奉直各軍分路勦辦終以匪股紛多依然到處擾害上月二十左右有股匪數百人撲攻土默特逹爾漢旗游牧經札蕯克貝勒色凌那木吉勒旺保率領蒙旗官兵奮勇相迎接仗多時始將竄匪擊敗陣斃多賊報請定大帥查核大帥以貝勒奮力擊匪尚屬可嘉擬將本年年班進京之處懇恩豁免以昭激勸專摺馳奏九重十一十月六日奉硃批色凌那木吉勒旺保著免其本年年班進京以示體恤該衙門知道欽此 
[玉陛鸞聲]  
　　總理各國事務多維慶郡王恊辦大學士户部尚書福軍機大臣兵部尚書許軍機大臣刑部尚書孫户部左侍郎續户部左侍郎廖户部右侍郎崇户部右侍郎徐兵部左侍郎洪署禮部右侍郎都察院左都御史張爲照會事光緒十七年二月十五日内閣奉上諭户部右侍郎崇禮兵部左侍郎洪鈞均着在總理各國事務衙門行走欽此欽遵相應恭録諭旨照會貴大臣查照○兵部爲咨行事武選司案呈本部議覆兩廣總督李奏以廣東水師儘先副將吴元愷請補廣東水師大鵬恊副將員缺等因核與水師輪用例章相符應准其補授是缺十一月十三日具題奉旨吴元愷着補授廣東水師大鵬恊副將餘依議欽此欽遵到部合即咨行兩廣總督查照辦理○管理太常寺 
 
 

Page 2

 
 
事務禮部尚書臣宗室崑岡等謹奏爲題奏請旨事恭照十二月初六日　孝惠章皇后忌辰應行遣官恭詣　孝東陵讀文致祭謹案臣寺祀則應由陵上守護公等奏遣一人就近恭往致祭臣等謹將守護公等銜名繕入題本進呈恭候欽遣一人俟命下之日即由臣寺知照届期恭往將事謹此題奏請旨十一月十五日奉旨遣奉恩輔國公麟嘉行禮欽此○正紅旗第三族宗室族長慶祥爲呈報事本族翰林院檢討宗室希廉之父四品宗室鍾祺於光緒十七年十一月十二日卯時病故希廉係屬親子例應穿孝百日相應呈報宗人府轉行翰林院查照○會典館文移處收掌官倭恒額等謹禀本館現又續纂得會典十卷請總裁中堂大人於十一月二十日到館看書○山西巡撫委員管解地丁等欵及固本京餉加復俸餉並耗羡等銀一十六萬八千兩分盛以木鞘按站以馿駄載上月十七日午由正陽門抵部赴當月司挂號訖雇夫將鞘舁入大堂後堆鎖原解差役在彼看守俟委員投納文批後開庫騐收○内閣侍讀奎華謹禀中堂爲禀聞事今日侍衛處送到清字　旨一道　皇上明日辦事用膳召見大臣後由勤政殿乘轎出德昌西苑門進西華門隆宗門内右門還宫入齋宫欽此○十一月二十二日冬至令節所有　皇上慶賀皇太后表文暨王公文武百官慶賀皇太后皇上表文經内閣於十九日恭呈御覽本日奉　旨知道了欽此○廂藍蒙印務叅領啓賢以據管理七甲叅領善志等轉據公中佐領雙俊呈報伊父富亮於十一月十三日病故請照例給假百日穿孝等情查雙俊現穿父孝百日所管佐領圖記應派員暫署以重公事禀請本管都統點署當經榮仲華都統諭派委印務章京驍騎校福珠隆阿暫行署理○十一月廿二日冬至大祀天於圜丘皇上應於前期一日入宿壇内齋宫無量殿致齋所有壇内西天門例派都統副都統六人稽察出入先期經侍衛處開列銜名清單請派奉硃筆圈出正白漢副都統恩光正紅滿副都統明秀廂白漢副都統裕德正紅滿副都統祥普正藍漢副都統容山廂藍漢副都統花尚阿欽此旋由侍衛處恭録知照值年旗轉行各固山遵照○宣武門内石駙馬大街後宅松姓之子宦裔也聘定前國子監祭酒盛伯犀大司成之女公子爲室十一月初八日迎娶過門結褵之後琴瑟和諧本擬十一日歸寍是日正值其姑帨辰遂改遲至十五日不料十二日清晨新婦曉粧甫罷忽兩目直瞪大發顚狂伴婆急禀知堂上老人赶即延醫診治迄今尚未輕減究不知因何致此也 
[豐碑屼立]  
　　蕪湖閙教一案本年九月經江海關道聶仲芳觀察與駐滬法總領事華格臬妥商議結准將蕪湖教堂西北毘連之鶴兒山建築圍墻一道以免閒人登山窺伺再起風波旋經署蕪湖關道彭受臣觀察派員會同教士勘定界址刻期興造至十一月下浣己報竣工粉壁周遭宛如院落觀察遂派員騐收繪圖立案申詳大憲一面出示勒石山顚其文曰欽加二品頂戴署理江南安徽分巡徽寗池太廣兵備道監督蕪湖新關通商事務辦理營務處隨帶加二級紀録三次彭爲出示曉諭勒石永遵事照得本年四月間蕪湖教堂被匪造謡焚燬獲犯懲辦償欵議結至教堂西北毗連之鶴兒山即八角亭又名識舟亭地形高聳墳墓甚多因時有閒雜人等在彼窺伺甚至抛磗擲石議明由官圍築堅墻派人看守以期安戢而免滋擾由江蘇蘇松太道聶禀奉南洋大臣兩江督憲劉札飭本監督遵照飭據印委各員會同教士勘定圍墻基址自教堂西北墻外天曹廟起迤遭至正東逾出教堂圍墻折至正北又折至西北計工尺週圍一百三十二丈中與教堂圍墻毗連之處留出滴水中弄藉分界址釘椿理石以圍墻基排砌墻垛以堅墻力開設墻門附以披屋二間爲看守之人居住一律築墻一丈二尺俱係用磚實砌現己據報工竣委騐工堅料實共用銀九百八十五兩六錢六分係本監督捐廉給發圍墻之内舊有纍纍多塚自不能禁其後人祭掃定以每年清明節暨十月朔各前後一日准各墳裔前往展祭不得瞭望抛磗並不准藉口墳旁隙地再行加葬其平時與閒雜人等概不准擅入圍墻之内以及損傷墻垣除禀明督撫憲並行縣立案外合行出示曉諭勒石永遵爲此示仰軍民諸色人等一體知悉自示之後務各永遠遵照如敢有違隨時提案從重究辦其看守之人倘有容隠一併嚴懲决不姑寛其各凛尊毋違切切特示光緒十七年十一月二十五日告示 
[樂書可欽]  
　　揚城馬市口亦閙市也牌坊巷口路石久己欹斜每遇陰雨行者咸視爲畏途望而却步兹有某善士以轉瞬雨雪冰凍彼老邁者不免有傾跌之虞遂獨解腰纏不取店户分文懇棲流所代爲雇匠脩理所中人以其樂善可欽欣然慨允指日興工行見化險爲夷萬人稱便第揚城崎嶇之處甚多如善士者當不乏人不識亦有聞風興起者否 
[臨别試士]  
　　湖北前任趙翼之宗師啓行時扃試經心精舍諸生題係代擬别武昌試院雙桂古風交卷時各贈所刻本任試牘一部共六本詩佳者取四十名各贈所刻湖北叢書一部共百本宗師最喜作育人才自履任後建造經心精舍修湖北叢書等費將近萬兩其餘義舉猶不能屈指數故江于餞别時宦囊中祗有清風明月耳 
[鄞試首塲招覆案]  
　　鄞縣縣試首塲於十一月廿九晚出案共招覆九百七十名示期初二日初覆今將前列三十名列後吴祥麟張有溓鮑鑫徐正堤陳清源桑雨田孫錫年林源岩水嘉聲劉其澐陳鑒清林瑞圖王志謙毛宗鑒孫家楣陳培橒梁頌衢張光黻王茂焕楊紹衡林植櫛邵崇濂王翔麟曹兆瀚江夢吉康其年張一夔周宗濂陳乙藜邵棠 
[皖省叢談]  
　　委辦大通厘務安徽候補直隸州石叔冶直剌鎭邇丁太夫人艱所遺之差經藩憲阿嘯山方伯札飭現辦中梅河厘務候補知府鄒墨賓太守增翰接辦遞遺中梅河厘務以在省候補通判王珊原别駕德壽接辦○上月二十四日皖垣奉到釘封文書遂於是日午後五點鐘時由縣監提出男犯一名解至臬憲衙門綁赴北門外斬首聞該犯係六安州人年甫三十餘身魁力壯面貌猙獰聞因計校孔方兄致肇人命藴利生孽可爲浩歎該犯出監門時一路垂頭喪氣不發一言其殆有愧於心而默默歟抑自知死期己至而不敢跋扈飛揚歟○本任蕪湖縣知縣王明府煥熙前因閙教一案摘去頂戴嗣遵害檄勷辦教案以觀後效迄今教案早己辦結大憲賞功宥過遂命給還頂戴明府欣然色喜在省各寅僚咸往叩賀車爲盈門○辦理皖北牙厘局錢筱嵐觀察交卸差務後率同灜眷陸道赴省於上月二十四日行抵會垣即赴撫署禀見並拜會兩司以及各同寅各官亦以禮答拜冠蓋往還絡繹不絶 
[鎖院風清]  
　　學憲衙門向來關防嚴密轅門内外亦不准閒人出入所以崇體制也新任江西學憲盛宗師因見學署頭二門近有閒雜人等擅自出入不足以示愼重且旗杆石臺及東西栅欄有人攤晒衣物喧譁踐踏心屬不成事體遂頒發告示一律嚴禁宗師又諭買辦廚役人等入市買物一律給發現銀現錢照市價平買倘有勒買强賖等弊准各鋪户來轅禀明以憑責革究辦亦杜漸防微之意也 
[先逹淪亡]  
　　江右成先成逹以豫章書院掌教宋小墅宫太保爲巨擘而孝廉堂掌教李寳齋廉訪次之宋宫太保爲道光癸己翰林己由德中丞奏准重赴恩榮筵宴李廉訪爲道光戊戌翰林與曾文正公同榜亦將重赴恩榮筵宴乃李廉訪於九月二十四日捐館宋宫太保亦於十月二十日棄世老成凋謝賢哲淪亡後生小子其能無木壞山頽之感耶又聞宋宫太保於十月初八日九旬榮慶未及半月遽歸道山賀者方在室弔者己在門生存華屋處零落歸山邱此二語不堪卒讀 
[擕李紀聞]  
　　日前嘉興府宗太守乘坐中轎隨帶護軍旗親兵差役僕從往城外僻静處編查江北客民草棚將姓名户口一一書之於册遇有情節可疑者立即驅逐出境不准逗遛從此涇渭分明自可安居樂業矣○王分府爲其次公子授室前報己紀之矣方謂佳兒佳婦膝下承歡分府顧而樂之可以優游晚景詎料不出半月次公子遽爾疾殂新人猝遭此變欲以身殉幸經家人竭力解勸始不致相隨地下嗟乎招長 
 
 

Page 3

 
 
吉以脩文麾巫陽而下召天實爲之謂之何哉○新塍鎭郎中埭對河某姓冥鏹作於上月杪某夜遺火延燒及人知覺則己冐穿屋頂無從撲救旋經更夫鳴金報警闔鎭水龍紛紛馳救祝融氏始退避三舍事後檢點西至醬園下岸空地止東至武聖廟止約計焚燬房屋二十餘間並焚斃冥鏹作中老幼各一人及一學徒翌日在瓦礫中扒見屍身令人不忍庽目是亦慘矣○前帶楚軍水師雷哨官振邦訪悉鳳橋鎭鄉間有盜潛蹤遂於上月廿三日二鼓時偕同眼綫前往拘拿其時陰雨淋漓道塗滑澾哨官手下僅帶八人既抵其處未敢鹵莽從事乃將所携之燈吹滅分派諸人緊守前後門哨官破扉直入盜黨尚欲放槍拒捕幸哨官眼明手怏疾揮利刃將一盜砍倒餘盜始驚惶逃竄續獲一盜綑縛下船至嘉興縣略訊旋由王邑尊升堂鞫問該盜初尚狡展嗣命用刑始供認搶刧徐婆寺鄉間崔姓家並嘉善縣屬大雲寺鎭染坊等案訊畢當堂釘鐐收入監中待緝拿餘黨訊明治罪聞雷哨官前在統領楚湘水師余瑞廷鎭戎麾下緝捕勤能素稱得力曾拿獲張經匯搶刦厘卡之巨盜上年又緝獲嘉興縣屬木婆灣及嘉善等處盜案亦武弁中不可多得之才也○北門外塘灣街紳士向各店鋪募資倩青閘物士在北碼頭關帝廟設壇啓建羅天大醮五日至上月廿七日功德圓滿此舉盖循常例云○湖州客某甲道出禾城旋雇划船欲往松江於廿七日開放行至太平橋下首呌開水栅黑暗中誤擱栅木船遂翻覆舟中人盡行入水幸經别船救起不致與波臣爲伍惟衣被雜物己付東流矣傷哉○江蘇水師統帶龍軍門乘舟過禾停泊北碼頭旋即乘輿入城拜會宗太守軍門此來因拘獲要犯兩名親自押解至禾經宗太守札仰秀水縣騐收延至晚間尚未解送騐收不料一犯己在船中斃命秀水縣劉邑尊俟奉到府尊諭始行往騐究竟是否服毒或因急病猝斃其詳容俟續述 
[營口魚書]  
　　署營口海關道正任錦州府希太守賢於十月初二日交卸道篆旋於十二日携眷就道仍回錦州府本任是日闔屬文武以及各營弁兵無不出郊相送○新任道憲善觀察聨於十月初二日接印視事仍在行轅辦公今希太守己出署觀察即當擇吉進署矣○今年營口封河極早天氣奇冷加以風雪交加無衣無褐者頗難捱過殘冬三江公所上年存下棉衣千數百套近日陸續施放貧民領者日多一日甫三四日己罄所有無以徧應其求祗得將雙扉緊閉任若輩之詈駡嗣有二裕號新製棉衣數百件施放頌者固多詛者仍不能免諺曰善門難開信然 
[鳩水冰花]  
　　本任蕪湖關道成端甫觀察章奉大憲札飭重回本任十一月二十八日上午由皖省乘某輪船返蕪屬下文武各員暨練軍營弁兵齊赴江皋迎迓旌旗日耀砲火雷鳴手版脚靴頗形栗六憲駕由洋關碼頭登岸排齊執事呵殿至中江書院行臺旋示期二十九日卯時接篆○彭受臣觀察卸篆後定於月初往金陵然後赴省傅聞安滁廬和道丁潛生觀察調署皖北鳳潁泗六道遺缺即以彭觀察接署云○今年匪人所毁教堂先後議償不下十餘萬金皆就蕪關提撥並飭蕪湖縣認賠二十分之一逐月兌交限八年歸楚○棲流公所經彭觀察在任時捐廉倡率重行建造刻己將次竣工惟是經費艱難終覺猶虧一簣蕪湖縣王宇春大令向各米行作將伯之呼義粟仁漿源源而至計醵得鷹銀一百枚不俟臘鼓聽殘八百孤寒即可盡庇於杜陸廣厦矣○仲冬以來天氣和暖宛似三春花塢日遲風柔粉蝶彼黨蒙銷金帳羊羔美酒自炫豪華者頗覺難於消受反不若寒士之紙窗竹屋瀟灑出塵也冬至節後炎熱更甚上月二十九日始金烏潛匿雲氣彌天入夜大雨傾盆次日氣候稍冷○自秋徂冬疫氣傅染大都以急痧霍亂爲多近更有所謂冷麻痧者初起四肢寒冷如冰頃刻渾身戰慄不時許即己命登鬼籙停泊江中之英法兵輪船各一艘因此咸有戒心駛至下游弋磯山以避説者謂皆因天時不正所致苟非天公從速驅玉龍百萬與二豎子大戰空中則民間疾痛呼號正不知何時始己也○皖南釐金日多積弊今年總辦大加懲創振刷精神近又禀奉撫憲批准在蕪湖内河上游數里許設立水卡派撥砲船一號司事二名駐紥河干於上月二十六日開辦稽查偷漏及暗運軍裝盖以皖南山嶺蔓延時多匪類出没苟不嚴查於津要難保無軍裝運入爲患腹心也○本任蕪湖縣王玉如大令煥熙因教案撤任嗣蒙大憲略跡原情咨部賞還頂戴並另候調署他缺 
[揚州火警]  
　　本月初一日天將破曉瓊花觀東山尖某姓家不戒於火一霎間烟迷霧鎖江燄騰空煜煜燁燁回回熊熊遠立凝望幾疑曉霞之起于海東幸取水便捷水龍一到火即漸衰僅燬艸房瓦屋數椽餘俱無恙按是處距粥廠甚近廠之左右一望皆貧民所結圑焦設非施救有人眞有不堪設想署矣 
[平山寒色]  
　　揚州友人云上月二十九日黎明時大霧迷漫蔽空塞野鄉人早起趁集幾於不辦東西至九點鐘後始散斯時内河行船間有碰損者及霧散街道磗石滑潤如酥天氣温和頗似三春景象意者天公其欲作玉戲乎一時墨客騷人咸料理紅爐安排緑螘以待滕六下降得從驢背尋詩乃候至晦日晡時僅得廉纎數陣堯年雙鶴終不聞對語係間云○裴兆富著名惡棍也某日之晚獨上如意樓呼滔暢飲三杯既罄頓起雄心無故與酒保忿争擊　桮槃敲破缾盎事爲江都縣林邑宰訪悉立飭拘提嚴究之餘判令押入站籠中發往教塲示衆有往觀者笑謂之曰君今蹲伏籠中垂頭若喪家之狗昔日之雄而今安在哉裴弗聞也在惟兩頰隠隠現　霞色 
[江西官報]  
　　花翎侍衛涂芳蘭禀辭進京吴城主簿陸疇署南豐典史梁承恩俱卸事回省臨川温家司來興期滿更替以從九錢慶輝署理候補縣李文濬拔委本班一次劉榮拔騐收内河修理砲船汪鴻委解漕折進京唐繼周禀謝題補建昌同知署義寍吏目吴清雲卸事回省唐繼周拔委知縣一次徐垚麟拔委本班一次劉榮拔委往樵舍騐收砲船典史杜文炳回浙江籍守制南昌縣丞左秉鈞監修大有圩堤同知徐之莘委解第四批漕折進京即用縣吴慶揚委往豐城勘堤從九鄺鴻彬記功一次許之禄委辦蘆溪卡 
[監犯病斃]  
　　上海縣監犯賴其勳收禁迄今己歴多年上月三十日晚該犯忽然患病在監禁卒飛禀袁大令奏飭延醫調治無效延至昨日黎明時斃命禁卒原差禀報後即由袁大令禀明關道憲聶觀察奉諭自行相騐鐘鳴四下大令帶同仵作書役人等至外監檢騐原差等己預備公案大令升座即飭仵作騐視旋即喝報騐得該犯委係因病身死並無别故大令離座親視無悮旋據屍子等投案禀請情願自行棺殮請免發封大令准如所請即著具結備查 
[禀請騐屍]  
　　景南松控李蜚麟將妻周氏誘姦一案由法公堂移解至縣袁大令正欲提訊適景在八仙橋家中患病未能投案嗣景竟於上月二十八日斃命其至周氏置之不顧直至昨晨尚未收殮午後有景之叔母魏氏並表湯阿三同赴上海縣署報請相騐 
[茶肆雞談]  
　　王鳳來扭野雞流妓王李氏即李阿八至英公廨宋二尹訊供之下王供稱阿八初時並非野雞實係小的之孫媳童養未婚過門時年祗九齡及十三歲時同省生母李金氏一去不返同之迎接李金氏諉爲走失迄今己歴三年昨在更上一層樓見其裝束一新爲野鷄流妓是以扭案請懲阿八供稱小婦人被人領至野雞妓院輾轉移調現在野雞鴇母陸巧仙家作野雞生活二尹飭將該野雞阿八暫寄棲流女所俟提李金氏及巧仙到案以便澈底根求此前日事也昨日提到野雞之母李金氏及野鷄之鴇巧仙暫發官媒收管 
[竊觀案牘]  
　　紹興人倪愼齋即倪歪頭平日包攬詞訟無惡不爲實著名訟棍也昨日午前闖至英廨公事房内竊觀案卷以便藉此招摇適某書辦見之大加呵斥倪一再哀懇且言並不竊觀書辦謂倘再若此行爲定須禀官究辦倪諾諾連聲而退特不知案牘如山之處倪何以能出入自如此則竊所未解者己 
 
 

Page 4

 
 
[緩期訊事]  
　　西歴新正英公廨暫停訊案今日又逢禮拜是以各捕房所押人犯統歸明日解送公堂云 
[縣案彚録]  
　　前據盛宜懷即葵蓀在縣控席炳文等賭博一案嗣由席等先後投縣候質而盛延不到案正在飭差催傅又有張理坤投縣控盛欠銀圖賴等情袁大令諭飭静候訊辦○西洋人扒四丁難之女紀中被隣家細崽李和卿强奸一案由英公堂送縣訊供收所己紀報章邇來李在所患病當經看役禀明前日晚堂袁大令提李至案騐明患病屬實即著還所候示○縀客趙華炳呈控帽店主顧西洲虧欠貨洋一百二十餘元袁大令飭提到案收所押繳此己列報不料顧一味遷延分文不繳前晚大令升堂提比顧供稱帽店係叔父所開叔父己於八月間病故當時有族人顧禮意在塲料理喪務並未言及趙華炳欠欵且店中一切生財均被房主霸佔可否交保出外以便料理此事大令准如所請著交的保赶緊理處○前日有戚桓投縣喊控陳香發圖賴銀兩晚堂由袁大令提訊戚訴係紹興人在法界開設泰記磗灰行作頭陳香發向　我行往來並與某錢莊往來由我擔保共被欠銀九千三百兩屢索無著遂在英廨控告奉訊之下著我等邀中清理詎陳一味延宕是以來案减控求恩提究大令得供即著退去聽候移提原案卷宗以便訊辦 
[法界捕房紀事]  
　　某甲少年浮浪游手好閒日惟從事于烟館賭塲不務正業時而囊中空乏則向己嫁之胞姊及姊夫索借不休姊夫惡之置諸不理前日甲貿貿然往將室中什物擊毁一空其姊遂呼巡捕到來扭送捕房管押昨晨備捕頭知原告未到令押候解案請懲○前晚十二點鐘時積竊王阿海至金利源碼頭潛入招商局江孚輪船竊得某伶烟膏烟灰烟槍眼鏡布疋挾之登岸迤邐往興聖街將烟槍眼鏡寄存公興烟館客寓内餘贓則窩囤新北門外楊樹弄慣窩竊賊之恊記烟館復持布三疋赴永元押店質錢伶失物後立即報知捕房請爲查緝昨日包探將王拿獲向公興恊記兩烟館及永元吊到原贓送入捕房管押○日前信源鐘表店失去白米一袋計五斗昨經包探查得米由兩乞丐同竊售與儲家橋人某姓家得洋銀一元當將兩丐拿獲送狎捕房 
[飲和食德]  
　　謹啓者敝堂開廠施粥以來就食貧民倍於往歲經費浩繁措資匪易昨蒙陳源盛寳號助來原當棉衣四十五件又交下天津潮帮黃大善士募來施粥經費計開黃造佳助三元東泰亨義德昌范德盛森興號捷茂號德大號黃萬裕　松泉潮豐號存成美和裕號十一户各助洋二元陳鴻順樂善許無名氏陳雨田無名氏五户各助一元以上共收洋三十元均各拜領之餘彌深欽感在諸善士慈懷實惠原無望報之思而貧民食德飲和實切銘恩之感書曰民之所欲天必從之以千萬人頌祝之忱心香默叩定數十世公侯之報福禄長綿用特拜誌叩謝鴻施 
[筵資移賑]  
　　盆湯弄口瑞豫祥洋貨寳號爲開張理合設筵以伸謝忱東翁俯念山東困苦情形將宴客洋六十元移賑需以交易伊如承貴友貺儀而能權爲之計其善於答賓者其善於處世也始基己立德業必隆焉上海北市絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十七年十一月十九日京報全録]  
　　宫門抄○諭旨四道録前○發抄硃批四道○將軍裕奏據呈代奏摺○又奏飭道員赴任片○蘇學政楊奏陳明江陰南菁書院事宜請旨飭下江蘇學政衙門著爲定章摺○直督李奏解還甘肅借欵片○陜撫鹿奏查明光緒十六年舊賦錢糧比較三年完欠分數開列清單摺○浙撫崧奏請分别獎叙摺○直督李奏請准建坊片○十一月十九日工部鴻臚寺廂白旗值日無引見○恭王謝賞壽物恩○芸公續假十日○那公希朗阿各請假五日○文熙李端遇各請假十日○内務府奏派管理處所　派出福中堂造辦處精捷營立山御茶膳房寍壽宫頤和園紫禁城内值年○召見軍機○發抄福潤奏請以黃開甲補撫標守備奉硃批兵部議奏欽此○又儘先遊擊束長奎等仍留山東補用奉硃批着照所請兵部知道欽此○又仍以兗沂曹濟道中衡總辦河工奉硃批知道了欽此○又請將疎防衙署被刦之鄒平令張楚林等摘頂限緝奉硃批着照所請該部知道欽此○○奴才裕禄跪奏爲據呈代奏恭摺仰祈聖鑒事竊奴才於十月二十五日據科爾沁札蕯克和碩博多勒噶台親王旗護理印務恊理台吉烏拉吉等呈稱本旗札蕯克御前大臣和碩博多勒噶台親王伯彦訥謨祜前於九月請假兩個月奉其生母靈柩回籍營葬奉旨恩准在案九月二十五日由京起程十月十二日至先博多勒噶台忠親王園寢即在廬舍居住因連日過事悲傷以致舊日痰疾復發醫藥不及於十月十五日出缺呈懇代奏前來奴才伏查該親王體氣素本强壯自咸豐初年當差以來黽勉從公忠勤久著迨同治四年關東馬賊蠭起奉命督征前後在昌圖府八面城鄭家屯朝陽坡等處迭克巨憝躬冐鋒鏑全股一律蕩平凱旋後蒙恩補授御前大臣並各旗營一切差使該親王自以受恩益深圖報益切夙夜策勵未嘗暇逸久在聖明洞鑒應如何賜卹之處出自逾格恩施所有札蕯克親王因病出缺緣由謹據呈代奏再該親王嫡長子多羅誠愼貝勒那爾蘇業己先故長孫承襲多羅貝勒阿穆爾靈圭第四子輔國公温都蘇第六子頭等台吉博迪蘇合併聲明伏祈皇上聖鑒謹奏奉硃批另有旨欽此○○裕祿等片再新授奉錦山海關道善聨現己到省應即飭赴新任以專責成並飭署海關道錦州府知府希賢仍回本任除飭遵外理合附片具陳伏乞聖鑒謹奏奉硃批吏部知道欽此○○太常寺卿江蘇學政臣楊頤跪奏爲陳明江陰南菁書院事宜請旨飭下江蘇學政衙門著爲定章以重師資而廣造就事竊惟各省書院之設與府外縣學相維其造就至廣然必院長常川住院朝夕與生徒相見乃能施誘掖而勵觀摩查蘇省兵燹之後書院齋舍多未修復生徒絃誦無所院長亦少住院甚至以隔省隔府曾任顯秩者遥領而兼攝之或一年至院數次或數年並不至院名爲主講而家弄安居書院遂成虚設甚非朝廷培養人材之本意也臣駐署江陰縣有南菁書院創設於前學臣黃體芳遞年延請院長專課通省士子經古以講求實學其建造齋舍經費由各官捐集而成其院長脩膳生徒膏火則係咨商前督臣左宗棠借撥淮北鹽票項下銀二萬兩發典生息備支奏明在案創設之初經費僅足敷衍迨前學臣王先謙任内復有前清河道費學曾等捐撥地畝一頃而經費稍裕臣蒞任後又添盖齋舍數十間規模益拓院長浙江舉人黃以周品端學邃主講八年常川在院功課既密士風蒸蒸日上就目今蘇省書院而論生徒朝夕講習常獲禀承師訓者南菁一席實爲碩果僅存深恐日久懈生所延院長或隨俗波靡不時在院則生徒聚散無常難期造就且恐群居終日無人提撕業荒志蕩流爲放僻勢所必至合無仰懇天恩飭下江蘇學政衙門著爲定章嗣後延請山長必訂明常川住院然後關聘庶學臣循名責實擁皋比者知以素餐爲恥則誘掖必專似於培材之道不無裨益緣由此書院脩膳膏火明係借撥鹽票銀兩生息備支與給發官帑無異理宜愼重將事且院長向由學政衙門延請臣職有專司今當報滿不敢不就管窺所及據實上陳愚昧之見是否有當伏乞皇上聖鑒謹奏奉硃批着照所請欽此○○李鴻章片再上年順直各屬水災奇重工賑浩繁經臣函電各省設法籌助旋准安徽撫臣沈秉成將前借陜甘工欵銀二萬兩浙江撫臣崧駿將皖省前借陜甘工欵解濟浙賑銀一萬兩先後匯解直省應用咨明由直逕還歸欵又本年接辦春賑及各處隄河要工需欵甚鉅復經臣電致前署兩江督臣沈秉成轉商漕運總督臣松椿於三河壩工欵内移緩就急借撥銀十萬兩聲明俟順直賑捐截數時撥還俟順直各屬工賑業己就緒各省代收推廣賑捐亦一律停止所收捐項應將前項借欵儘數歸還除陜省扣存賑捐庫平銀一萬五千七百六十兩四錢七分外再由直在於賑餘項下提銀一萬四千二百三十九兩五錢三分交號商匯解甘肅藩庫兌收由江蘇金陵順直賑捐局扣存所收捐欵銀十萬兩就近借還三河壩工借項各清案欵據籌賑局司道具詳前來除　咨各督撫臣查照外理合附片具陳伏乞聖鑒勅部知照謹奏奉硃批户部知道欽此○○頭品頂戴陜西巡撫臣鹿傅霖跪奏爲查明陜省光緒十六年舊賦錢糧比較三年完欠分數開列清單恭摺仰祈　聖鑒事竊查前准户部咨陜西省舊賦錢糧比較上三年完欠分數自光緒八年起按年開單奏報新賦錢粮統歸上下兩忙案内考核擬准咨送單式考核舊賦以未完之數爲綱領仿照江西省報奏清單辦理各等因查陜省正賦錢粮節經飭屬設法招墾因地廣人稀迄未一律盡闢近年剔荒徵熟察騐民情擬將舊賦代徵一年以示體恤所有十五年以前民欠銀兩經各前撫臣奏奉因旨豁免在案現當查造十六年舊賦比較之期查得陜省光緒十六年分應徵舊賦自十二年起至十五年止民欠未完錢糧内十二十五兩年早己豁免並無續完銀兩毋庸開報十四十五兩年除荒地免徵外共未完熟地銀五萬七千一百七十六兩零内有咸寗富平扶風等三屬十四年冰雹災傷案内奉文留抵十五年正賦銀三百三十一兩五錢零又十五年災傷案内奉文蠲免正銀一千三百四十三兩零又未經奉文緩徵以前己輸在官准其留抵十六年正賦仍歸十五年未完項下銀七百四十三兩三錢零又蒲城縣續懇荒地銀二十五兩六錢零共未完銀五萬六千二百七十一兩零截至十六年奏銷止共計徵完銀二百六十一兩九錢零内徵解十四年地丁銀三十六兩零十五年地丁銀二百二十五兩九錢零以上徵完銀兩照數在於十六年續註册内列收造報實在民欠未完銀五萬六千九兩零業經奉文全數豁免等請據潘司張岳年具詳前來臣覆查無異除咨部外所有光緒十六年舊賦錢糧比較循例敬繕清單具陳伏乞皇上聖鑒謹　奏奉硃批户部知道單併發欽此○○頭品頂戴浙江巡撫奴才松駿跪奏爲浙江省光緒十六年海運採辦米石在事出力請獎各員遵飭删减懇恩分别獎叙恭摺奏祈聖鑒事竊准吏部咨議覆浙江省光緒十六年海運採辦米石在事出力委員晝吏請奬一案核與前次准其酌保數員諭旨不符應令遵照光緒十六年十二月二十六日欽奉　硃批將所保員數核實删减統不得逾數員之額俟删减覆奉到日再行核議等因光緒十七年六月十七日具奏奉　旨依議欽此鈔奏咨行到浙當即轉行遵辦去後兹據督糧道世春會同署藩司龔照瑗請稱伏查光緒十六年分海運採辦米石所派各員在上海察騐米色監視過斛繼則遠涉重洋前赴津通辦理交兌在在約　緊要所著勞績實與正漕無異且所委人數無多每以一人兼辦數事交兌並無貽誤米色亦尚乾潔前請獎叙原無浮監准既吏部奏奉諭旨飭令核删自應遵辦除將删减之員酌予外獎外兹擇其尤爲出力者九員造册詳請　奏獎前來奴才覆核無異謹繕清單恭呈御覽合無仰懇天恩俯准給獎以昭激勸理合恭摺請陳伏乞　皇上聖鑒訓示再各該員履歴前己造册咨部查核用案合併陳明謹奏奉硃批吏部議奏單併發欽此○○李鴻章片　再上年順直水災甚重小民無衣無褐凍斃鬼虞經臣函電各省廣勸棉衣助賑貴州藩司王德榜遵其故父一品封職王燦羡故母一品命婦王謝氏遺命捐助棉衣褲一千套解交津局分撥散放洵屬克己救災善承先志所有棉衣褲按照新章合銀一千兩與建坊定例相符准護理貴州撫臣黃槐森咨請具奏前來應請旨王德榜爲其故父一品封職王燦羡故母一品命婦王謝氏在於湖南江華縣原籍自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此 
 
