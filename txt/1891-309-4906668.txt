# 1891 - 309 - 4906668

 

Page 1

 
 
[續印二十四史年内出書] [  圖書集成局啓]  
　　本局所印二十四史風行寰海爲有目所共賞早經售罄迄今續印第二次迅速趕印本年十二月内可以出書諸君子如預購股票每部仍價洋五十元先付二十元餘俟出書時找足有欲精研史學者請移玉申報館帳房購取可也此布 
[新印左文襄奏議繡像三國演義出售] [  圖書集成局啓]  
　　二書俱用本局新式鉛字印成校對裝潢並皆佳妙夫文襄公中興碩輔奇才偉略並世無雙其條陳赭宼之披猖敷奏官軍之犀利老謀勝算實堪嫓美武侯披閱之餘猶如見公生平事業焉三國演義原本正史義正辭嚴扶正統而斥奸雄足令人心目俱快而又卷首冠以繡像每回更倩名手繪圖書中行列井然圈點精妙茶餘飯後實堪消遣閒情計奏疏每部二十本碼洋四元演義連紅木夾板每部十二本碼洋兩元請移玉至本埠申報舘或申昌書室選購各外埠則購自申昌及賣申報人均無不可 
[鐵路客談]  
　　中國之鐵路建議興辦者數年於兹而卒尚未舉行此心不能無所觖望盖鐵路之興實爲中國之大利前此由上海至吳淞一帶鐵路不過略具規模借此遊獻而中國之人見所未見雖平日足不出户者亦且試坐一二次以廣眼界故生意甚盛厥後由華官購歸猶以爲殆恐西人專利故華官購之將以自利也而孰知一經購歸之後卽行拆去而後恍然於中國之不欲開鐵路不但中國不自辦并不准西人之辦西人亦遂無敢再辦而鐵路之舉竟如曇花一現旋卽寂滅意甚惜之繼而以此鐵路移之臺灣云將以建諸基隆以爲運煤之計爾時基隆固尚無鐵路卽移往之鐵路諸料亦堆放於海濱隙地不數年悉成鏽爛又不禁爲之扼腕謂從此中國鐵路一事必無可興之機矣無何劉省三爵帥乃始創建鐵路以通煤運自有鐵路之後煤礦之利視前日更盛此鐵路之騐也開平亦有煤礦亦建鐵路而礦利亦厚昨有道子後人爲金蘭之會招飲於其寓齋一尊一曲相得甚歡臨莊子方由津返滬亦在坐縱談津事告余曰津地今歲大稔可以補去年之歉而有餘此北地人民之慶也而北河輪舟往來終嫌水淺不能到碼頭恐將來友頭將移於唐沽則紫竹林之碼頭必將寥寂矣今年雨水調匀收成竟至十二分柴薪價亦甚廉不若去年柴草昻貴價至十文一斤倘無開平之煤以接濟則民間無所措手故煤之爲用實大有益於居民說者謂中國不可開礦者因噎廢食者也前數年中國大興開礦而卒無一成此非礦之不可開實則未嘗一開竟有並無所謂礦者黄金擲於虚牝招股爲之不靈是皆人謀之不臧不得歸咎於礦中國之礦其已有成效者如開平基隆其卓卓者也雲南銅錫屢有解京其功效亦已顯然此外如利國漠河濰縣靑溪諸礦皆有實據可憑斷不容中道而廢惟礦務苟非鐵路以通運道則雖美而弗彰他姑弗論卽就開平言之苟無鐵路則一墩兩墩之煤由礦地運至津沽應需費用若干應延時日若干民間又何能待此接濟去歲柴價之貴津人幾有析骸而爨之勢幸而鐵路便捷煤車源源而來取之不竭薪桂之年不至有米而無炊以故津人莫不知鐵路之有裨於民生國計李傅相前此定議欲逐叚接做及此時大可舉行盖民間知其爲利則羣欲望其成功所謂因民之所利而利之惠而不費亦且勞而不怨者也今年柴價極賤故又有燒柴者而煤之銷塲則亦不甚大减因煤之用甚便民間多樂用之惟極貧之家慮裝置煤爐另須費錢或仍稱薪而爨此外則用煤者已多且自去歲以煤易薪用之一年已成習慣且取之便而來路廣用之宜而價亦廉故今歲煤之銷塲並不减於去年若紫竹林之碼頭改至唐沽則煤之銷運必又加廣盖開平鐵路直接唐沽其勢易也唐沽離大沽口僅八里去紫竹林二百餘里陸路亦有百餘里現在北河水勢日見其淺又有沙埂以阻之目前沙埂雖已無碍而輪船之吃水稍深者已不能直抵碼頭恐將來并吃水淺者亦不免於擱陷則不便之甚矣以故近來唐沽之地價漸昻有識之士往往購置地皮以作居奇之計逆料將來碼頭之必將移置此地則近日所購得之地日後獲利豈止倍蓰人心如此天意可知但碼頭而不遷則已果其遷至唐沽則鐵路之利必益加厚煤運之銷亦必加盛何則由鐵路載煤而出卽可下之輪船相去旣近水陸俱便煤之銷路有不日見其旺者哉卽他處米石以及洋貨等物運入内地亦爲便利竊以爲唐沽之碼頭告成而鐵路之用乃愈廣當必有起而擴充之者矣談未終主人勸酒解語花亦聨翩畢集豪竹哀絲一時並作度曲侑觴更唱迭和不得復談余未及終席而歸因錄臨莊子所述語以爲異日之劵 
[諭旨恭錄]  
　　十月初三日軍機大臣面奉諭旨本月初九初十兩日俱着推班欽此 
[鑾坡冬景]  
　　八旗各營兵丁應由各倉支領甲米按季例由都察院奏派旗漢御史各一人三月一換另行更替現屆冬季奏請更換之期經都察院開列旗漢御史銜名於九月二十七日奏請更換稽察本年冬季十月十一月十二月八旗甲米御史一摺本日奉硃筆圈出稽察八旗冬季甲米御史着鳳英戴恩溥去欽此○朝鮮國遵奉中朝朔曆歲遣使臣入京請領三百餘年確循勿替兹屆孟冬之朔頒發光緖十八年時憲書期所有朝鮮國王特派領頒時憲正副使臣恭齎表狀咨文例貴遼散件官兵役由韓而來已於九月二十八日午後朝鮮使臣乘坐大轎伴官人等跨馬入朝陽門迤邐而抵　陽門内東城根高麗館安插例將表狀咨文齎赴禮部主客司投遞以便聽候交貢領曆○户部爲片行事准倉塲縣開前准本部議覆倉揚奏瀝陳倉塲積弊設法淸釐酌擬章程内開除現在奏准米折暫放本色一欵專放新米外至以放代盤之南新舊泰海運三倉酌擬開放二成陳米搭放一成新米其餘仍照向章開放陳米各等因兹據各倉監督聲稱各旗按月支領大檔田米各員均要關支新米等語查各倉新收米石僅敷銀折米之用若例放甲米動用新米將來必致不敷開放惟有咨部查照卽將奏定新章咨明各旗都統轉飭領米各員恪遵奏章辦理至各倉陳存米石除由倉塲嚴飭各倉監督督率花户將氣頭厫底揭除凈盡再行開放等因前來查本部前奏官員兵丁所領米折銀兩暫爲改放實米酌擬開放章程摺内聲明專放新進之米不得攙放舊存米石等因奏准行知在案是各旗兵丁應領米折銀兩改放實米應放新米其向領本色米石自應仍按例章開放不得專放新米相應片行值年旗轉行八旗滿蒙漢各都統遵照辦理○正二品廕生麟祥滿洲正黄旗監生現任正藍旗漢軍副都統容山之子近由吏 
 
 

Page 2

 
 
部帶領引見奉旨以文職用欽此兹經吏部譚敬二堂憲當堂掣將麟祥照例以主事用簽分刑部學習行走已咨刑部正黄滿都統分行查照○前紀廂藍漢固山衙門内舅用磚石㧜傷伊甥頭顱一事兹聞經官騐傷後卽由旗署舁回家内調養以期痊可詎料頭顱受石所擊致震腦𤅵延至九月廿六日因傷殞命當由家屬報明刑部派員復騐塡格備案○吏部爲示傳事所有光緖十七年九月分月官主事郭賡平知府牟蔭喬知縣張兆齡尹麗樞州同彭松年並八月分月官知縣程壽保等六員本部於十月初三日帶領引見相應示傳各該員於十月初一日已刻衣冠赴部演習口背履歴如是日不到扣除引見於初二晚在内城左近歇宿於初三日丑刻穿天靑褂備帶補褂靑褂並佩帶對子荷包忠孝帶赴西苑門外六項公所吏部公所内書到聽候點名帶領引見倘排班時不到卽將緑頭簽撤下毋違特示　内閣侍讀奎華謹禀中堂爲禀聞事今日由侍衛處送到淸字諭旨一道皇上明日寅正二刻由乾淸宮前檐下乘轎出乾淸門景運門進協和門出午門端門進太廟前門降輿步行至中殿行孟冬時享禮禮成後乘轎進端門午門協和門景運門乾淸門降輿至乾淸宮東暖閣更衣至養心殿辦事用膳召見大臣卯正二刻至坤寍宮率諸王大臣入座吃肉畢出内右門隆宗門西華門進西苑門德昌門豐澤園門至儀鸞殿皇太后前請安侍膳看戲畢出豐澤園門至勤政殿少坐出德昌門走隨墻門進承光左門還畫舫齋欽此○侍衛處爲傳知事所有此次恩賞侍衛海志毓徵定山長泰玉山裕誠承昆榮俊溥存成莊果勒明阿等於十月初二日寅刻赴西苑門外見本處人員報到預備帶領謁見六堂領侍衛内大臣以便分旗當差莫悞此傳吏部爲咨行事騐封司案呈本部議覆陝西巡撫鹿題以陝西武功縣訓導梅鬱九俸滿保薦等因核與例案相符應准保薦送部帶領引見一本於光緖十七年九月二十二日具題奉旨依議欽此欽遵到部合將原題抄黏咨行陝西巡撫查照辦理○内閣侍讀奎華謹禀中堂爲禀聞事今日由侍衛處送到淸字諭旨一道皇上明日辦事用膳召見後卯初二刻由勤政殿乘轎出德昌門西苑門進西華門隆宗門内右門至坤寍宮東暖閣少坐卯正二刻陞座吃小肉畢出内右門隆宗門西華門進西苑門德昌門豐澤園門至儀鸞殿皇太后前請安畢還瀛台更衣少坐出德昌門蕉園門進承光左門還畫舫齋欽此○吏部爲傳知事所有揀補直隸古北口理事同知一缺本部於十月初三日帶領引見相應傳知列揀之記名理事同知工科筆帖式慶安等十員於是日五鼓穿天靑褂備帶補褂靑褂佩帶對子荷包手巾赴西苑門外六項公所吏部公所内書到伺候排班於膳前帶領引見萬不可悞 
[讞詞詳錄]  
　　日人福原尾本等殺死沈關福一案移在長崎裁判官會同駐崎淸理事訊供定罪疉紀前報兹特譯其判决原書於左云被告福原件十郎慶應元年四月生岡山縣勝北郡勝田村平民當時寄留上海縣城内石皮街淸國人馮昭煒家爲學生又被告尾本壽太郎文久二年十月生長崎縣東彼杵郡大村士族寓處與福原同據毆打致死事件審理處云被告福原尾本在馮家寄寓中於明治廿四年七月三號卽華歴五月廿七日午後八九點鐘時與奈良崎八郎共送來訪之友人宮崎勝村上鶴造回寓中途行過淸國人沈關福之店前遇沈家之養犬向彼三人狂吠不止三人惡沈之不將犬管住壽太郎與沈關福並其家族頓啓口角正爭論間近傍隣居等淸人數十名羣集用板　棍棒及刃物對三人肆行毆打三人力寡悉不能防禦各受數處創傷被告伴十郎與壽太郎漸將羣集之淸人排斥一番一同歸寓嗣因憤淸人之妄加暴行伴十郎乘勢携所有之杖壽太郎携棍棒復出馮家門意圖報復及出距馮家門十餘家在街燈近傍見沈關福出彼此又起爭鬥伴十郎開其所携之杖用刃物切沈關福頭部頭骨致被破傷壽太郎同時用所携棍棒毆打而壽太郎自已頭部亦被打破頭骨二處各人身體諸部尚負傷多處沈關福惟右頭部負創傷三處不知因何致命忽至於死而被告壽太郎遭沈關福之毆打其所用棍棒現今不知所在以上事實係被告福原尾本叅考人奈良當法堂陳述又查各被告及証人謬阿金錢蘭亭沈阿巧張姓小鵑馮昭煒夷吾天福奈良崎八郎之在上海豫審供詞被告人証之對質詞沈闢福之騐屍書奈良崎八郎並被告之診斷書加之各衣服與福原之杖証據十分因之照法律如被告福原尾本所爲該處刑法第二百九十九條加以致命傷依刑法第三百五條前叚爲適用該被告當危害已去之後復乘勢以害加人其情狀斷難宥恕改依第三百十六條後叚參用第三百十三條照本刑减三等應處一年六月以上三年九月以下重禁錮之罪伴十郎所有之杖當入官銷燬第二號至第十號之証據物件及第六號証據書類依刑事訴訟法第二百二條還付各人惟刑事裁判費用依刑法第四十五七兩條着被告二人擔承右照理處被告福原伴十郎尾本壽太郎各重禁錮三年伴十郎所有之杖銷毁第二號至十號証據物件及第六號証據書類還付於各人所有刑事裁判費用着被告二名連帶擔承此判明治廿四年十一月二號長崎地方裁判所公庭判决檢事一瀨勇三郎三立會第一審判言公布裁判長秋山源藏陪席判事鳥虎也太又大石健太郎書記官吉田敬一按檢事爲專司刑法以罪對檢法之官上陪席爲判長耳目之官書記則專司筆墨之官命案照此辦理日蛤以爲無偏無黨矣重禁錮三年罰作苦工嚴加囚禁也照淸律參觀與充軍相彷彿豈知福原尾本心猶不快當審結時卽由代言人以無罪請求及定罪書布告被告竟自稱不服决計上控日例本有不服罪之處一月内可以上控直至辨駁無詞首肯甘服今淸理事將審斷一切情形上詳公使後汪芝房太史得悉該犯尚欲上控仍安劉子貞譯官在崎赴控訴院會訊云 
[東海魚書]  
　　日本此次地震爲千百年來所未有災及四縣而尤以愛知岐阜兩縣爲最非但震倒屋宇更加以火災以致人畜死亡不可勝數地坪壞裂川流汜溢草木橋梁電桿之摧折尤其小焉者也最甚者房屋皆陷於地中逃難之人晝夜號哭其慘狀眞有莫可名言者本月一號大坂來電日皇與皇后得悉是信卽日賜金三千爲愛知岐阜二縣賑濟三十一號又賜一萬元爲各縣振災之欵○松方總理大臣爲地震事特奉命出巡曾紀前報今悉出巡時爲救恤起見將中央貯蓄備荒金内支出二十萬元以備目前之急據日人言此次災况甚鉅恐數十萬金未易了事本月六號大坂來電云各地震災至今未已名古屋地方統計震有六百多次今尚未定福井縣越前國大野郡眞名川一名秋生川係九頭龍川之上流該處山嶺震裂四百餘間深五丈餘於是向之稍爲川者今變爲海矣長崎自聞災後各新聞社及各銀行卽起首倡捐源源而來爲數不少華商奉駐崎理事諭江廣閩三帮董事各向同鄉勸助一俟收有成數卽當送交理事署轉逹長崎縣收解西人亦有輸捐者大北電信會社一家已捐金二千元聞尚向香港等處代爲勸捐此皆好行其德者也○大勳位朝彦親王前日奉命赴伊勢神宮行祭禮名曰神嘗祭未至旋感腦血充症卒於旅邸日皇聞之甚爲哀悼各地方官衙門及長崎港中軍艦於本月二號得此噩耗均下半旗各領事署亦然○日皇於上月廿四號由京往高座郡閱秋季演兵欠日過龜并野村長後村至和田原演武地方但見演時分南北二軍各思出奇制勝南軍司令者爲北白川親王北軍司令者爲大沼少將各自扼守一區廿六號淸曉大霧北軍冐霧進擊南軍抵死不退砲聲轟天觀者如渚日皇見兩軍布陣嚴密顧面樂之閱畢特賜勅語以褒之卽於是日下午三點鐘起駕回京 
[白門耳食]  
　　儲憲馬植軒觀察押運晉京事竣南下由陸路馳回於本月初四日三點鐘進在安抵道署次日上院謁見峴帥並拜同僚文武各員亦次第答拜○新任揚州府許太尊由差次履新接印後晉省祗謁大僚面商公事勾留數日於初三日遄返邦江○尊鍾書院改期初四日考試是日尊經文題樊遲問仁至雖之夷锹不可棄也詩題半林殘葉帶霜紅得紅字鍾山文題學則三代共之至小民親於上詩題天闊風高鴈過遲得遲字此次應瑞方伯出課仍請正途州縣在署校閱○時屆十月粥廠於防以及各州縣保甲均於此時下委需用雜職約有一百餘 
 
 

Page 3

 
 
員聽鼓諸公咸集於方伯太尊二署密探佳音每早衣冠求見者倍于平日云○年例冬賑均係給牌領米四鄉貧民或五日一來或託人代取故開廠不甚擁擠此次散粥非就食不可近日鳩形鵠面之流咸扶老携幼絡繹於途城外鋪户頗受沿門托鉢之累想不日卽可收養也○會匪滋事各處皆然其破案被獲者亦指不勝屈每訊口供均云某日起事某處可危人不一辭其爲無稽之語自可想見然各憲總期有備無患故飭各營官訓練士卒毋得視爲具文統兵大員均仰體上意每日淸晨午後操演陣式並校閱雜技附郭居民聞鎗砲聲如連珠不絶云 
[江船滋事]  
　　金陵下關南北岸均有渡江船以載人畜初五日販猪客某甲驅剛鬣公七八十頭雇某乙船豐給舟貲囑其少搭過客免致擁擠之患乙雖應之而心殊不然略一招呼已滿載六七十人猪在艙底上覆木栅原所以漏氣也不料或坐或臥不留餘隙天又温煖異常甲憤極與乙口角而乙手持帆索如不睹聞船至江心風大浪起石尤助虐飄飄一葉欲進不能至日影啣山方逹彼岸開栅視之已有數頭不食不起伏地而喘甲扭乙至街邀人理論方喧嚷間有一猪破苙而出用從後追逐良久始得時已炊烟四起暮色蒼茫萬難進城江干又苦無宿店擬假乙舟權爲豕牢乙堅不應允甲憤火中燒大呼狗子悞乃公事尚敢如此刁狡耶抽短刀一柄直奔乙身乙用鐵頭竹篙奮力抵敵格鬥多時乙受傷倒地乙之父兄復興問罪師將甲攅毆棄於蘆葦之側無賴輩暗擊羣豕使其四竄以便竊取甲貲財頓空復遭窘辱聞次日已赴縣鳴冤矣 
[鳩江寒籟]  
　　蕪湖大通兩埠保甲局奉上諭飭加意整頓沈中丞札委皖南牙厘局袁雨生觀察會同關道督率辦理一切章程概加擴充并添委同通州縣等員以資臂助刻下諸事已經就緖並蒙省憲將木質關防一顆頒到遂擇吉于本月初三日開辦總局傳諭在事各員帶領兵丁齊集伺候屆時觀察由牙厘局排齊執事呵道前來升座啓用關防並接見各員勉諭有加是日因另有要公須禀商申丞遂卽乘坐小輪晉小不日當卽言旋也聞觀察業已籌定南北兩岸向設五叚所轄遼闊或恐鞭長莫及宜改爲八叚叚各一員率勇若干以資巡察日内需次閒員一聞是信無不聞雞起舞爭思効用特不知誰是入幕郗生耳○西風凄厲宵小滋生王邑尊特飭團總先期將街巷栅欄一律修整完固並遵曩例用傳聲警盜章程俾抱關擊拆之聲得與刁斗相應答每夜二鼓大令必親自督帶差役按鋪巡查閭閻得高枕無憂賢邑侯實與有力焉○鈔關外五關以及十口所派經制書辦淸書曁户工各役向例按季調班一次本屆冬季調班彭受臣觀察示期本月初一日升坐大堂親自督同稅務廳委員點名簽調各書役衣冠濟濟伺候階下點畢各給諭單叩謝而退○簡任福建按察使徐仁山廉訪去春陛辭赴任中途患恙道出揚州遽賦仙遊經列本報刻下諸公子扶柩回里雇用大官舫三艘導以小火輪於前月廿九日行抵蕪湖繫纜江干故舊咸具生芻躬申奠醊滄波浩淼丹旐生輝小泊兩朝旋卽揚帆上駛由魯港内河溯流而逹南陵原籍○某氏婦素藉烟寮爲業生有一女年華二九窈窕多姿裙下雙鉤尤不盈握以致各烟客得窺半面幾欲魂消盖卽諺所謂活招牌也顧幼字某氏子現亦慘緑少年屢遣冰人告娶婦輙留難以致梅實傾筐莫賦迨今迨吉女腹誹之而無如何也自念閱人旣多亦不欲以碧玉麗質浪擲污泥由是母女之間動輒勃谿一日夕陽將下小立門前凝睇遥瞻婿忽踵至負之飛奔左近少年多人似爲殿後者迨婦知覺則掌上明珠已去驪龍頷下跟蹌奔赴婿宅又被以閉門羹待之從此物是人非烟客到門輙望望然而去說者謂女正當妙齡能於飛泥沾絮之塲仍不忘從一而終之戒其志趣洵足多哉○鄭子宣二尹奉道憲札委帶集綫勇赴湖北緝拿要犯茫茫塵海何處問津僅訪知向癩痢一犯家居漢口下游葛店地方驀然往捉亦無所獲遂將其族弟某甲及某乙一併獲解來蕪交道轅發審委員悉心訊究未知如何辦理也○前此稽查輪船委員拿獲扒手談漢林願做眼線緝犯自效未幾果獲會匪多名近日談又供出匪黨某某匿跡大通道憲得供隨委保甲帮辦饒芷香大令押帶前往令其指認詎至彼訪察竟毫無蹤影徒手而回○江口某氏婦懷孚彌月肚腹膨脝其家膠執三年一索之例今非其期且因婦故善病遂以蠱脹目之醫者亦用猛劇攻克以致症日加劇淹纒床褥竟致不起自下午至次午其家姑將棺衾備齊方欲展殮忽屍胯大動一霎間聞有呱呱聲視之男也舉家以爲不祥欲以殉葬其夫不忍急覓乳媪哺之詎未及日落仍作曇花泡影云 
[獲竊送懲]  
　　揚城運司御某典所開之估衣莊外面雖各分門户屋内則曲折可通本月初二夜四鼓時該衣莊廚役某在樓上睡醒黑暗中聞榻前悉率有聲丄疑慮間瞥見樓窓洞開微有亮光漏入定睛細視彷彿有人影來往幢幢遂一面披衣急起一面大呼有賊樓下諸人聞警咸持火紛集該竊一時情急乘衆人忙亂時反奔下樓梯意欲拔關而遁奈該莊係鋪門閂長而重遽拔不下遂被廚役所擒役手略受刃傷據聞該竊拔閂時手執利刃衆人皆不敢上前惟廚役奮勇當先致手指被其劃破役仍負痛不鬆衆始將該竊捆縛並在身畔搜出手槍及布袋内皆行竊器具隨由該典開具失單飭地保於天明後送請有司衙門訊辦 
[邗江官報]  
　　十月初三日田分轉恩厚由船私局來揚初四日祝鹺尹鴻恩委李家橋章鹺尉漙委界溝均緝私差初五日府憲許太守由省公幹回轅 
[鄞縣調任]  
　　前報代理鄞縣楊荻階大令接奉省憲來文改爲署理刻聞上憲現調前署温州樂淸縣楊稚虹大令文炳署理已有紅諭到寍定於本月十八日接印任事 
[甬上梅信]  
　　提標六營各武弁近奉馮軍門之令督率所屬兵勇每日在大教塲操練手法純熟步伐整齊是亦安不忘危之道也○賭博爲地方之害屢經府縣示禁無如言之諄諄聽之藐藐現在日久禁弛如眞武宮前以及郡邑二廟依舊賭攤林立苟非差保容隱若輩何敢如是之膽大耶○寗郡於立冬日午後大雨如注入夜仍連綿不絶延至次日傍晚風從西北起雨始住點夜半風聲怒號比至天明忽見紅日東升萬民歡躍然天氣頓覺寒冷矣 
[懸旗伸賀]  
　　昨日恭遇慈禧端佑康頤昭豫莊誠壽恭欽獻呈太后萬壽聖節停泊浦中各兵船均高扯五色龍旗以伸慶賀慈闈錫慶寰海臚歡猗歟盛哉 
[集捐助賑]  
　　此次東瀛地震房屋坍倒人口死傷實爲非常之災事後經好善之士倡捐經費以拯災黎誠善舉也寓滬西商惻隐爲懷不分畛域集得洋銀五千元已於昨日彚解災區矣 
[賞菊勝會]  
　　今日西商在浦灘空地公家花園之旁陳設菊花會晚節香濃疏籬影淡有靖節之癖者其亦把臂往游領略江干風景乎 
[獲匪受賞]  
　　上海縣捕目趙金柴樛在蘇省拿獲哥老會匪陳金隆解由劉制憲判斬等情節已列前報兹悉上海縣袁邑尊禀明道憲聶觀察以趙柴二捕帶副役拿獲陳金隆非常出力業已捐廉洋四百元酌賞副役請詳賞給趙柴二捕六品功牌等因觀察申詳劉制憲批先賞趙金柴樛各給八品功牌着再認眞緝拿匪黨再行加賞以示鼓厲其功牌發道轉發上海縣給執云 
[上海縣署瑣案]  
　　袁海觀大令升堂訊案時張萬振投案訴稱小的向沈樹堂租房開設轎行忽有魏永隆者聲稱此房先由伊租定遂將小的逐出小的心實不甘求恩訊斷十二鋪地甲投案候示魏供稱小的係本邑　與張同業沈屋在新北門外城門口坐南面北小的先向租定付過洋四十一元五角錢三十文正欲遷入不料已由張在彼開設轎行沈旣收小的洋銀不應再受張之租賃沈供稱小的有房屋一間租與 
 
 

Page 4

 
 
張開設轎行並未接過魏洋叩求明鑒大令一再研詰各執如前遂判令將沈交人保出張等叱退候飭差查明禀覆○袁大令接得紡織局總辦來信略謂局中工頭張洪祥有硬覇各小工停工情事大令飭差往提於前日晚堂研訊張供稱小的在局作工已有多時安分守法不敢肇事此次實係藍某所爲與小的無涉大令着收入所中候央的實人來案具保 
[英公堂瑣事]  
　　流氓大荳芽及弟小荳芽與同類張德寳爭併某氏各糾黨持械兇毆由捕房包探拿獲大荳芽及張德寳解由英會審員蔡太守判笞管押再着查拿小荳芽嗣由上海縣袁邑尊訪聞聚衆持械兇毆事飭捕役柴樛趙金緝拿小荳芽等情節已列前報兹悉張德寳管押捕房患病沉重送交西醫院經西醫診明不治之症巡捕頭命將張德寳送案請爲發落太这飭差傳其家屬領去醫治後聞已經病故至捕役趙金派夥四處緝拿小荳芽現在蘇省城中查知小荳芽下落禀明吳縣派差恊提行將移解來滬矣殊見作奸犯科之人不能漏網也○前報列寡鵠爭鳴一案兹悉代理讞員宋二尹親書堂諭詞旨嚴明責以大義讀之令人測然可憫爲再照錄如左堂諭張方氏控張王氏私運各節訊無確據難保非裝點其詞希圖聳聽查閱方子久卽方益齋呈騐存票兩紙俱係註明張王氏存放生息之欵王朱氏固不得冐認方子久尤不應逼取挾爭張方氏於夫主張葆康身故甫經三七骨肉未寒遽思訟制將何以善其後殊屬不知大體惟據王氏供稱夫主張葆康故後經親族等理勸在先仍着兩造各邀原勸之親族秉公理涉不得纒訟致傷和氣呈案存票二紙暫附方子久斥退王氏與伊母王朱氏釋回各遞禀詞附卷云○孩子朱榮華迷失路途由巡街捕帶至捕房移送英公廨請爲安插當由孩父朱阿寳到案認子子亦認父值日差禀明宋二尹准其領孩回家○王奚氏至捕房吵閙巡捕頭命將該氏移送英公廨代理讞員宋二尹飭該氏暫發官媒俟訊供發落○病民丁守全臥諸路旁由巡街捕雇車舁至捕房巡捕頭命送英公廨代理讞員宋二尹飭值日差將該病民丁守全發棲流所留養醫治俟病痊再行安置 
[法界捕房紀事]  
　　句容人某甲修脚匠在滬多年依某浴堂售其技邇來薄句積蓄忽動琴瑟之情遂於今春憑媒娶小家女爲室合卺之夕賀客滿堂正如雜劇中所演扦脚做親頗足令人捧腹不料女早有私遇已結珠胎甫五月卽産一孩甲忿火中燒奔向泰山理論巖巖者自知理絀急央人向之負荆甲喟然歎曰木已成舟烏能改造我亦惟得過且過耳豈眞愁緑頭巾壓倒鬚眉哉旣而甲毋及其弟等皆引以爲羞欲令女另嫁他人以身價償娶親之費甲心滋不悅向毋紛爭其弟謂兄不孝高堂扭住痛毆頗爲狼狽母復扭甲送大自鳴鐘捕房請懲其違忤之罪捕頭細加訊問甲歴訴先後情形捕頭着押候禮拜六解公堂請究○安徽人某乙向在八仙橋附近開設車寓銖積寸累約有數百金居然面團團作富家翁模樣矣其友某丙失業無歸乙容留在家供指臂之助異鄉得此幾如骨肉一般日前乙因病而殂丙涎其貲遂冐認爲義父披蔴戴孝哭泣盡哀昨忽有某丁者問訊至乙處謂死者係其母舅旣無子姪應歸甥承受資財丙謂我與爾素昧生平烏得認爲親戚卽非撞騙亦係招摇遂扭送捕房聲請押候解訊○前晚有泥城橋外某西人所雇某戊沽飲至醉邀集同業已庚辛等人往蘭坊里某花烟館尋歡旣而滋擾不休致與鴇婦打架適有某號街捕至喝阻不　拘戊入捕房○前晚八仙橋西首挑水夫某壬竊取自來水巡街捕某癸見之拘送捕房管押 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[飲和食德]  
　　謹啓者敝堂昨奉姑蘇袁大善士病愈樂助施醫給藥經費洋三十元又奏漢鎭陳唐階大善士樂助施粥經費洋四十元又惇裕和朱颺生仁翁交來利記大善士樂助施粥洋四十二元陳留丁大善士樂助施粥洋五十元先後祗領欽佩莫名飲之太和助陽春於肘後食如舊德漙實惠於眼前報施有憑功德無量謹綴片言於報牘用徵樂善於同緣上海六馬路仁濟善堂董事施善昌等謹誌 
[上海四馬路高易公舘内籌賑所經收山東順直九月份第二百零四次賑欵淸單]  
　　九月初二日古杭吳詒經堂吳據伯爲室人方氏病全還愿並求平安賑三十元○初三日漢口茶業公所來漢陽陳德溥爲妻方氏産亡求冥福助紋十兩合規元十兩零一錢七分三厘寳源亨銅洋六元○初六日太倉金小篷二元○初十日安徽飛布山莊紋九兩五錢合現元十兩另一錢三分三厘○十二日儀徵縣署李修本爲父完安愿九月份洋十五元○十三日蕪湖招商局募德厚堂補讀書屋各二元○十五日無名氏施銀表一只估洋六元此表係十六年七月廿九日助來○十七日　徵縣署李修本募省過子求平安洋十元無名氏洋十元○十八日無名氏洋十元聚樂堂二元○二十日愿心氏洋四元○廿二日無名氏洋四元○廿三日羅晴記三元圓廿六日張子記銅洋三元○以上共收規元二十兩另三錢另六厘洋一百元銅洋九元 
 
 
 

Page 10

 
 
   
 
 

Page 11

 
 
[光緖十七年十月初一日京報全錄]  
　　宮門抄○發抄硃批四道○浙撫崧奏叅革知縣片○蘇織造毓奏報交缷日期並移交庫存銀數摺○湘撫張奏委署知府片○蘇織造毓奏傳辦蟒縀全竣派差齎京交納片○蘇織造榮奏報接印任事日期摺○將軍依奏剿辦馬賊情形並請將出刀各員奬敘片○東撫福奏揀員借補守備摺○又奏知縣留省學習暫緩赴任片○十月初一日吏部翰林院侍衛處值日無引見○吏部呈進月官卷○欽天監呈進時憲書○召見軍機皇上明日卯初二刻進内至坤寍宮吃肉畢還海○發抄劉瑞芬奏請將欠解雜欵之縣丞烏凌阿摘頂限追奉硃批着照所請該部知道欽此○又請將完解雜欵之丁憂令查榮耀開復摘項處分奉硃批着照所請該部知道欽此○國俊奏逃犯自行投案請將該管各官可否免議奉硃批兵部議奏欽此○裕寛奏降調試用縣丞唐繼祖年力正强開復奉硃批着照所請吏部知道欽此○○松駿片再浙江候補知縣蔣星瑞委辦厘捐差使初尚無過嗣於交缷時短少聨票一百張迭次嚴催諉諸司事遺失迄未繳到查聨票爲收捐要據豈容失落致啓弊端乃竟敢短交一百張實非尋常疎忽可比似此辦事𩕟頇貽悞要公難保無徵多解少情弊若不據實嚴叅不足以昭炯戒相應請旨將浙江勞績候補用知縣蔣星瑞卽行革職以儆効尤而肅官方理合附片陳明伏乞聖鑒訓示謹奏奉硃批着照所請該部知道欽此○○二品銜蘇州織造奴才毓秀跪奏爲恭報奴才交缷日期並移交庫存銀數仰祈聖鑒事竊奴才前因患病懇請開缺回旗調理蒙恩俯准光緖十七年六月初十日奉上諭蘇州織造着榮廷去欽此今新任織造榮廷於八月十九日行抵蘇州奴才謹將管理蘇州織造關防一顆監督滸墅關稅務關防一顆並文卷册檔等件委員齎送接收奴才卽於是日交缷伏查任内經手事件除滸墅關未經開徵並無收存欵項所有織造衙門奉辦運務以及另傳各項活計均係恪遵部頒現行章程並援照歴辦成案核實辦理其前任已辦未銷之光緖十四十五兩年大運及添派另傳動用各項錢糧業經分别造報惟十六年分奴才奉辦各欵用過料工銀兩卽應造册題奏適因病假不及赶辦應歸新案彚報至本年辛卯運務奴才謹已收撥欵項先將赶運辦齊依限解京交納在案此外奉傳各項活計亦均一律告成先後報解並無經辦未完之件所收司關等處工需銀兩除按欵動用外計現存正項銀一萬四千九百四十四兩四錢一厘捐欵銀五十三兩七錢二分八厘辦差銀三千五百七十二兩二錢九分八厘匠糧銀一十二兩四錢七分四厘申餘銀七千三百八十二兩九錢五分三厘當卽分晰造册移交榮廷盤騐接收奴才一俟交代淸楚卽行起程回京所有交缷日期並庫存銀數緣由理合恭摺奏聞伏乞皇上聖鑒謹奏奉硃批知道了欽此○○張煦片再署湖南衡州府知府周簳丁憂所遺員缺自應委員接署查有試用知府周聨慶安詳穩練堪以署理據藩臬兩司會詳前來除批飭遵照外謹會同湖廣總督臣張之洞附片具陳伏乞聖鑒謹奏奉硃批吏部知道欽此○○毓秀片再奴才上年准内務府文開由敬事房奉旨傳辦蟒袍蟒縀江綢紗縐等項四千一百八十三疋件當經奴才奏准分批報解謹遵籌欵開辦業於上年十月本年三月兩批解京呈進各在案惟蟒縀一欵欠解一百六十八疋卽經接續趲織現已全數告成敬謹裝盛派差齎京交納所用料工銀兩均照部章核實辦理奴才適當交缷應移歸新任代爲造銷合戕奉傳蟒縀辦齊補交緣由謹附片具陳伏乞聖鑒謹奏奉硃批該衙門知道欽此○○蘇州織造奴才榮廷跪奏爲恭報接印任事日期叩謝天恩仰祈聖鑒事竊奴才恭膺恩命簡放蘇州織造當卽趨詣宮門叩謝天恩嗣於七月初二日跪請聖訓仰蒙召見訓誨周詳感激微忱淪肌浹髓隨卽束裝起程於八月十九日行抵蘇州省城准前任織造毓秀將蘇州織造及滸墅關監督關防兩顆並文卷册檔等件委員齎送前來奴才恭設香案望闕叩頭謝恩祗領任事伏念奴才内府世僕一介庸愚仰沐鴻施畀以斯篆才輇任重深懼弗勝查滸墅關稅務尚未開徵所有織造衙門每年奉户部内務府派辦赶運大運曁添派縀綢等項及造辦處傳辦各項活計在在均關緊要奴才接任應將本年辛卯大運並另傳未辦各件咨商撫臣撥欵赶辦奴才惟有力求撙節倍矢黽勤期於工歸實濟帑不虚糜以仰答高厚鴻慈於萬一除將前任織造移交庫存各欵銀兩俟盤騐淸楚另摺奏報外所有奴才接印任事日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○依克唐阿片再奴才依克唐阿自到搜剿馬賊之後地方漸形安謐不謂於今年八月間旋據署屯官恩隆署站官德祥等先後呈報突有馬賊均各二十餘名竄入塔爾歡屯博爾多站搶得當鋪寳銀首飾衣服馬匹等項携贓逃走請兵追剿前來奴才均卽揀派親軍馬隊哨官雙壽德恒屯官恩隆站官德祥帶領丁壯購覓眼綫隨同馬隊分路生夜追赶並飛飭署翼長依崇阿帶隊迎剿以期務獲嗣據德恒姜習武等禀覆將强搶塔爾歡屯當鋪之賊追至小榆樹柞樹崗等處打獲賊首孫玉奎綽號奎字馮才綽號品字等八名又據雙壽雙安等禀覆將强搶博爾多站當鋪之賊追至馬家店打傷數名生擒賊首張鴻順綽號戰一王貴高經海等三名並打落所搶之寳銀七錠小元寳十七錠銀首飾三十餘斤贓馬七匹等項該匪卽向東南逃竄遂卽跟蹤追剿去訖當將打落贓物派兵送省點淸傳集失主認領以示體恤又據署翼長依崇阿報稱突有馬賊五十餘名張旗持械在馬剛燒鍋漂河沿屯等處肆行强搶綁人勒贖勢甚猖狂當卽帶領營官根喜哨官德忠阿扎克丹布等率同官兵分路追至天成窰地方而該匪等輒敢列隊迎敵當經官兵槍砲齊施打斃十餘名沿路追殺二十八名均已割耳級生擒賊范廣生綽號生種王得生張逢海范曾祥趙尚發綽號大鳥子等五名所剩五六名拚命分竄林内當卽查明打落被綁之商民四名各飭歸業奪獲贓馬二十九匹洋砲十八杆抬槍二杆扎槍十五杆大旂二杆續查官兵吉爾嘎布格能額等受傷七名打死騎馬二匹點畢仍由山邊撤回次日到防當將賊首范廣生等五名正法梟首示衆以昭炯戒並開具出力官兵銜名禀請奬勵前來奴才惟查此股馬賊輙敢勾結至五十餘名之多肆行强搶兇悍已極幸其未得大肆鴟張竟被官兵剿殺殆盡　理尚爲迅速不至燎原實屬異常出力不無微勞足錄合無仰懇天恩可否准將出力之員弁受傷之兵丹由奴才查明飭司存記統俟年底彚奬以昭激勸之處出自鴻慈除咨兵部備查外理合據實附片陳明伏乞聖鑒謹奏奉硃批着照所請兵部知道欽此○○山東巡撫奴才福潤跪奏爲揀員借補陸路守備員缺恭摺具奏仰祈聖鑒事竊照山東登州鎭標右營守備金榜賢升補文登營都司接准部覆所遺員缺係陸路部推之缺應用儘先人員行令迅揀合例儘先人員請補等因伏查該守備駐紥登州濱臨海疆巡緝操防倍關緊要非明幹勤愼之員不足以資整理當於通省儘先副叅遊都守内逐加遴選查有花翎儘先都司卽墨營平渡汛千總王延齡現年五十五歲係山東歴城縣人由行伍剿匪出力歴保儘先守備並戴藍領同治六年拔補卽墨營平渡汛千總嗣因剿辦直隸梟匪並防守黄河出力經升任撫臣丁寳楨奏保於七年七月十一日奉上諭王延齡着以都司儘先補用並賞換花翎欽此是年九月經兵部發給千總劄付十一月到汛任事光緖八年二次甄别給咨送部引見奉旨留任該員年力富强操　勤奮且於海疆情形熟悉以之借補登州鎭標右營守備實堪勝任與借補章程亦屬相符合無籲懇天恩俯准以花翎儘先都司實任卽墨營平渡汛千總王延齡借補登州鎭標右營守備洵於地方營伍有裨如蒙俞允俟接准部覆再行給咨送部引見以符定制理合會同登州鎭臣章高元恭摺具陳伏乞皇上聖鑒訓示謹奏奉硃批兵部議奏欽此○○福潤片再新選寗楊縣知縣雙錕現已領憑到省本應卽飭赴任供職惟該員甫經到東於地方民情恐未熟悉應先委入讞局帮審案件稍資閱歴再飭赴任據藩臬兩司會詳前來除將文憑送部查銷外謹附片陳明伏乞聖鑒謹奏奉硃批吏部知道欽此 
 
 

Page 12

 
 
[光緖十七年十月初二日京報全錄]  
　　宮門抄○諭旨一道錄前○發抄硃批四道○浙撫崧奏酌保剿匪出力各員摺○東撫福奏審明定擬摺○大臣魁等奏保舉叅將請破格錄用片○蘇撫剛奏出使大臣假滿北上片○鄂撫譚奏滇省委員領運十起頭批京銅到鄂發給水脚銀兩換輪開行日期摺○浙撫崧奏更換管帶營官片○十月初二日户部通政司詹事府廂黄旂值日無引見○恭王專摺謝賞神肉恩○瀾公續假二十日○文治續假十日○長春奏請開缺○召見軍機○發抄譚鈞培奏借發石膏等井柴本銀兩奉硃批户部知道欽此○又試用令林濟勳等期滿甄别奉硃批吏部知道欽此○又麗江守黄金銜回任歐陽儀等署開化守等缺奉硃批吏部知道欽此○黄槐森奏古州鎭丁槐到任謝恩奉硃批知道了欽此○○頭品頂戴浙江巡撫奴才崧駿跪奏爲殲斃積年巨匪在事出力員弁遵旨擇尤酌保以示奬勵謹具淸單恭摺仰祈聖鑒事竊照浙江省台州地方前以著匪麻面度人乘隙勾結黨與潛謀滋事經該文武員弁撲捕抗拒些時擊斃餘匪淹溺殞命業由奴才將剿捕情形並聲明在事出力人員可否擇尤酌保緣由於光緖十七年七月二十日會同閩浙督臣卞寳第恭摺專差具奏八月十五日差弁齎回原摺後開恭奉硃批着准其酌保數員毋許冐濫仍飭嚴拿逸匪務獲究辦該部知道欽此欽遵當經恭錄轉行去後兹據統領温台防營海門鎭總兵楊岐珍開報前來伏查台屬素多盜匪全賴地方文武剿捕認眞稍頟歛跡此次著匪麻面度人乘隙勾結思逞爲患不測幸得該員弁等或密爲偵探或水陸兜拿均能奮不顧身始克殲厥巨匪覈其勞績實與行軍戰功無異且查所保各員均屬尤爲出力萬不敢以聖恩優渥稍涉冐濫謹開具淸單恭呈御覽合無仰懇天恩俯准破格給奬以示優異而昭激勸海門鎭總兵楊岐珍密飭防捕調度有方可否勅部從優議叙伏候聖裁除將各該員履歴咨送吏兵二部查核一面仍飭文武各屬嚴拿逸匪務獲究辦外所有遵旨擇尤酌保錄由謹會同閩浙總督臣卞寳第合詞恭摺具陳伏乞皇上聖鑒訓示謹奏奉硃批楊岐珍着交部從優議叙餘着該部議奏單併發欽此○○山東巡撫奴才福潤跪奏爲審明逆倫重犯按例擬辦恭摺仰祈聖鑒事竊查接管卷内前據安邱縣知縣劉登雲詳報縣民趙小找因瘋毆砍致傷伊父趙頓汶身死一案前撫臣張曜因案情重大批司轉飭該縣將犯證卷宗押解來省發委濟南府審辦兹據該府魯琪光審明擬議由司解勘前來親提研鞫緣趙小拔奔隸安邱縣平日侍父趙暢汶孝順並無觸犯有案趙小找素患瘋迷病症時發時愈趙頓汶因其並不滋事央允地保李庭維鄰佑趙閻氏未經報官鎖錮光緖十六年十一月二十日傍晚趙頓汶因患時症在家養病趙小找瘋病復發携取菜刀和刀背連毆傷趙頓汶胸膛並用刀砍傷其左眉咽喉倒地經趙閻氏聞喊趨視瞥見趙小找持刀尚在屋内跳舞卽喊同李庭維上前將趙小找手内菜刀奪　用繩將其捆縛通知趙頓汶出嫁胞姊張趙氏往看詎趙頓汶已因傷殞命該縣劉登雲訪聞差查卽據地保李庭維報經劉登雲親詣騐訊提騐趙小找目瞪口獃語無倫次不能取供飭醫診視六脈洪浮患瘋屬實監禁醫治彚報復騐趙小找瘋病全愈訊供通詳經前撫臣張曜批司轉飭劉登雲將犯證卷宗親身押解來省發委濟南府知府魯琪光訊因犯供狡展禀司飭據該縣將屍姊張趙氏鄰佑趙閻氏解司發府審擬解經該署臬司趙國華因恐案情未確駁飭魯琪光審明擬議由司招解提審供認前情不諱詰非裝瘋揑飾亦無起釁别故案無遁飾查律載子毆殺父者凌遲處死又例載子毆殺父之案無論是否因瘋悉照本律問擬若距省在三百里以外於審明後恭請王命卽在省垣正法仍將首級解回犯事地方梟示又瘋病之人其隣佑人等容隱不報致殺他人者照知人謀害他人不卽阻當首報律杖一百各等語此案趙小找因瘋病復發輒用菜刀毆砍致傷伊父趙頓汶身死該犯到案時騐係瘋迷覆審供吐明晰業經地隣人等質證明確並無裝瘋揑飾情弊自應按律問擬趙小找合依子毆殺父者凌遲處死律擬凌遲處死查安邱縣距省在三百里以外奴才於審明後當經飭委署臬司趙國華撫標中軍叅將范正坦恭請王命將該犯趙小找綁赴市曹正法並將首級解回犯事地方梟示以昭炯戒地保李庭維鄰佑趙閻氏明知趙小找患瘋並不報官鎖錮致釀逆倫重案亦應按例問擬李庭維趙閻氏均合依瘋病之人其隣佑人等容隱不報致殺他人者照知人謀害他人不卽阻當首報覣杖一百例各擬杖一百李庭維折責發落免其革役趙閻氏係婦女照例收贖除將供招咨部外理合恭摺具陳伏乞皇上聖鑒謹奏奉硃批刑部知道欽此○○魁福等片再查換防屯田叅將阿克逹春係正藍旗滿洲英山佐領下人現年五十二歲由文童補上虞備用處拜唐阿委筆帖式歴補鑾儀衛整儀尉治儀正於同治七年調赴神機營當差委充章京十年由神機營保奏奉旨准以雲麾使補用先換頂戴於十三年補雲麾使於光緖五年十一月奉旨直隸固關叅將着阿克逹春補授十一年冬經直隸總督李鴻章派赴科布多換防十三年保荐卓異在案奴才阿興阿到任未及三月例不出考奴才魁福查該員心細才長爲守兼優到防數年於操防屯務多方講求始終如一俾營屯大有起色然實未盡其用蓋該員憂國如家志在遠大而且好讀好問品行端方不但武將中不可多得卽置之專閫洵堪勝任奴才雖愚亦知得人爲難今察看旣確不敢壅於上聞現在該員已經五年換防班滿並應給咨送部帶領引見卓異可否破格錄用之處悉皆出自鴻慈謹附片具陳伏乞聖鑒謹奏奉硃批知道了欽此○○剛毅片再准出使大臣兵部左侍郎洪鈞函開前因出使俄德奥和四國三載期滿本年三月交缷回華當經具摺奏請順道回籍省墓兼理病軀嗣於五月二十日在江蘇原籍途次承准總理衙門咨回原摺奉硃批着賞假三個月欽此現在假期屆滿卽日束裝起程北上恭覆恩命等因函請轉奏前來除咨吏兵部總理衙門查照外理合附片具陳伏乞聖鑒謹奏奉硃批知道了欽此○○頭品頂戴湖北巡撫臣譚繼洵跪奏滇省委員領運十起頭批京銅到鄂發給水脚銀兩換附輪船開行日期恭摺仰祈○聖鑒事竊照真省委員試用同知羅振雯領運十起頭批正餘京銅五十一萬五千斤於光緖十七年五月初十日入湖北境六月初六日全數運抵漢陽城河報經飭委署漢陽府知府沈保祥署漢陽縣知縣陳夔麟會同該運員羅振雯於六月初八日將運到銅斤逐一盤騐過秤並無短少換附輪船眼同過載於六月二十日由漢口開行取具運員無虧鈐結由該府縣加結轉詳其應領水脚睚於藩庫地丁項下動支銀一千八百兩發給該運員具領據湖北布政使陳寳箴具詳請奏前來除將册結咨送户工二部曁錢法堂查照外理合會同湖廣總督臣張之洞恭摺具奏伏乞皇上聖鑒謹奏奉硃批該部知道欽此○○崧駿片再案准兵部咨行光緖十五年十月二十八日欽奉上諭各營駐紥處所及管帶銜名兵勇數目限兩月内一律開單具奏以備稽察如有更換管帶員弁或移紥他處並著隨時奏聞等因欽此欽遵行文到浙歴經遵辦在案兹查管帶楚軍水師正右營副將丁雲友因案撤差所遺營務改委候補副將蔣益賢接帶又管帶楚軍營水師巡江右營叅將許得雲因案撤差所遺營務改委候補副將鄧連升接帶又分統楚軍水師正右湘軍水師前左等營兼帶楚軍巡鹽水師營正任象　　副將余宏亮准督臣卡寳第來咨調赴福建考察應卽撤去分統差使其所遺巡鹽水師營務改委乍浦協副將陳旭兼帶又管帶湘軍水師左營遊擊張培基於光緖十七年八月初二日在防病故所遺營務改委記名總兵費金祖接帶又原駐鎭海遜親兵小隊正營於光緖十七年五月二十四日六月十五等日先後調防温州至鎭海防處所咨由提臣馮南斌飭派楚軍逹字前旗撥勇塡紥以資巡防其餘各營旗仍駐原防處所並無更調據防軍支應局司道遵照新章詳請奏咨前來奴才覆查無異除咨部查照外謹將更換各管帶銜名以及裁撤分統調駐防所緣由附片具陳伏乞聖鑒謹奏奉硃批兵部知道欽此 
 
