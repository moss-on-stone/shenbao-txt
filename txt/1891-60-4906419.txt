# 1891 - 60 - 4906419

 

Page 1

 
 
[采票將完] [  申報舘協賑所謹啓]  
　　集腋社第二次籌賑采票自去冬印售後購者絡繹而來至新春祗存百餘紙昨又有某善士躉購數十紙現已將次售完當此青黄不接災民需賑孔殷敬請略减杖頭之資惠臨購票俾早日開采將洋解往災區則涸鮒頓蘇卽本館亦感同身受已 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[論宜整頓蠶務以興絲利]  
　　夫治産積居與時相逐以之謀生則善以之謀國則乖然而太公通魚鹽之利人物輻輳冠帶天下餘澤及於威宣知物産之豐盈國勢之所由莊也絲之爲物爲西洋各國所必需百餘年來有加無已綜計出口之貨茶爲首絲次之按其出口之數非不歳增一歳也然恒不若進口之驟且鉅而贏朒遂由是判焉不有挽回之術使進出足以相當不二十年民生幾無復可問執政所宜憂也豈漫云商務而可不加董理哉居乎今之世所宜挽回者固不獨絲今姑就絲言之則所以究其得而懲其失察其病而推其利與參考乎我與彼之所以異同而舍短從長以求合乎始則師而法之繼則等而齊之終且駕而上之之數焉是固在得人而爲之夫豈奢願難償乎因條其目於左一在於育蠶之家不多也問曰江浙等省尤以蠶務爲重夫江浙爲古吳越之地而考之傳經其言蠶桑之利未嘗及吳越按郭子章蠶論云七月之詩曰爰求柔桑則豳可蠶將仲子之詩曰無折我樹桑則鄭可蠶氓之詩曰桑之未落其葉沃若則衛可蠶十畝之詩曰桑者閑閑兮則晉可蠶皇矣之詩曰其檿其枯桑柔之詩曰菀彼柔桑則周可蠶兗州厥貢漆絲厥篚織文桑土旣蠶青州厥篚檿絲徐州厥篚元纎縞揚州厥篚織貝則齊魯可蠶荆州厥篚元纁　組豫州厥貢漆枲絺纻厥篚纎纊則楚可蠶孟子樹牆下以桑則齊梁可蠶蠶叢都蜀教民蠶桑則蜀可蠶不知何時利獨歸於吳越然則地之宜蠶桑者不獨江浙二省也明矣今以中國之大土地之廣其荒蕪而不治者何可勝道誠欲收後日之效非創立新章不足以見功夫所謂創立新章者何也集股分以買地栽桑建屋養蠶也曷以明其然蓋小民膠執成見牢不可破雖由官勸之樹桑勸之育蠶其心終不肯舍故業而就新自來良吏達官何嘗不深加董理然而其效可睹矣故非設公司招股分則其資不易集而其功不易成延精明曉事廉潔自矢之人爲之董理其事或以白金百兩爲一股或二百爲一股由爲倡者擬定妥切章程逮股分旣集請入股諸人公同會議斟酌而損益之然後相度土宜買地栽桑建屋養蠶招善飼蠶者傳其法而以貧户小民承其教給予工值使無内顧之憂然後得盡力於公事要在行之以漸守之以堅持之以恒勿爲浮言所動勿因小挫而阻其初心盡心竭力實事求是而爲之二三十年之後中國絲業必煥然改觀非獨可以教我固有之利也於是乎購置洋機紡織洋綢洋絹薄其出口之稅以交易於外洋庶幾數十年中國財力之流於外洋者可以收回於萬一此非托之空言好爲高遠之論能言而不能行者也觀于日本而有明騐矣至於絲業積弊蓋在乎狃於故見不肯力求整頓以與人角勝然此乃中國之通弊又不獨絲爲然矣今欲定一整頓之法約有數端一在乎用顯微鏡察究蠶病而不使傳染也一在乎講求植種之法而使桑枝肥茂也一在乎揀選蠶種而使蠶得佳種絲得佳絲也一在乎顧持大　堅守定見勿跌價急售以墮洋人播弄之術也一在乎减輕釐稅勿使商人成本愈重也然此數端中國之人多有能言之者其如不肯從何嗟乎天下不患無至當不易之論可以見諸施行獨患無力行之人耳區區絲業之整頓又何足云乎哉 
[本館接奉電音]  
　　昨由京友電傳　上諭三道敬謹譯登○正月二十六日奉　上諭此次京察引見三品以下京堂各官大理寺少卿廷潞年力就衰步履維艱着以原品休致餘着照舊供職欽此同日奉　上諭順天府府丞何桂芳年力久衰此次京察引見又復先期請假何桂芳着以原品休致欽此同日奉　上諭吏部奏遵議處分一摺前閩浙總督調任陜甘總督楊昌濬應得降一級調用處分着准其抵銷餘依 
[袁江雜錄]  
　　清河縣屠大令擇吉十七日午時接印視事特大令交卸後卽赴淮履新○堰盱蔡司馬之太夫人在籍仙遊司馬丁憂交卸遺缺由漕憲遴委姚司馬夢齡署理○十七日天氣陡然隂晦濃雲似墨細雨如絲午後勢若傾盆雷聲隱隱說者咸謂今歳聞雷過早云○浦上質鋪三家勢成鼎足于是互相遷就以廣招徠凡向日用九八錢者今均改爲足串云○某甲女與鄰人因細故忿爭遂致自縊報縣後邑尊躬臨檢騐諭俟照律訊懲○漕署西偏澹園荒蕪不治者久矣兹西南角上添一危亭樸實不華具有山林氣象 
[吳下委談]  
　　某甲崑山縣人與同里數人因事來蘇僑寓婁門某行家以資遊衍日間出外至晚不歸同伴者互相驚疑謂此外皆萍水相逢並無熟識之處如竟去如黄鶴旋里後將何言以對其家乎至曉遣騎偵訪踪跡杳然閱數日始經轎役送來身上重裘皆已褫去詢以何故默不一言因卽買棹而還不予深究○有某甲者籍隸皖北寄庽金閶三塘街不耕而食不織而衣遊手好閒專與賭徒爲伍新正藉春酒之名邀集朋儕呼么喝六年輕子弟被其引誘往往罄其腰纏遂糾集多人向之理論搜出假骰數顆欲扭赴保甲局請懲嗣有人爲之排難解紛着卽回籍不准再事逗遛○陳舫仙廉訪於正月廿二日十一點鐘時輕車减從由胥門碼頭登舟先赴上海聞須至金陵等處查察營務也 
[嘉興近事]  
　　正月二十一日報忠埭河内浮一死屍遐邇喧傳咸以爲異旣而經人撈至岸上始識其爲米業中人錢某報知家屬前往舁回見已頭破身傷隨買棺爲之收殮據云此人素愛杯中物年約四旬以外意者酒後歸家失足墮河而死乎○二十二日傍晚各信局約齊數人投縣署控訴有知者云順成避受寄固封洋銀二百元寄往杭州送交受主啓視則已盡化鉛餅因之退回禾局旋尋得寄者故同投縣請判也○崧振帥之介弟赴四川履任道經嘉巡小作勾留在郡各官皆往迎迓旋解維赴滬然後入川○新塍鄉間拏獲盜犯七名解送秀水縣署收禁待訊○連日雨 
 
 

Page 2

 
 
水淋漓昕宵不息街頭泥滑行人頗以爲不便不知何日能　樹頭初日掛銅鉦之詩也 
[邗上官場紀事]  
　　十七日儀徵鹽棧凌觀察徐州府桂太守均到揚○十八日戴鹺尹其厚季鹺尹遐齡均委洪湖催儧差○十九日何深塲劉鹺尹調署新興新興場瞿鹺尹調署何垜均謝委○二十日廣西按察使湯廉訪聘珍過揚○二十一日江西陳遊戎有明解鹽課銀來　 
[儀河興工]  
　　前紀儀徵鹽河淤塞亟擬挑濬等情前運憲江都轉特檄調許太守寳堂來工總司其事太守逐細勘估直至客臘杪始行估定計共劃分六叚每叚派委一人俾責有攸歸無從推諉該六員聞皆係河工老斵輪手指麾布置井井有條刻已一律於本月十七日開工總局聞設於新城鎭太守則常川駐局往來督率勞瘁不辭各事極爲認眞毫不瞻徇情面有來自該處者謂各工夫役甚多倘天氣從此暢晴約計二月中旬卽可蕆事矣 
[循例祭旗]  
　　揚州營叅府牛叅戎諏吉本月二十二日舉行祭旗之禮是日辰刻先由城守徐守戎率帶弁兵洋鎗大旗等隊至叅署會齊然後排成隊伍出西轅門經小東門繞舊城各街出西門至大教塲行禮畢入北門迤邐至彩衣運司教塲等街進東轅門回署一路軍容荼火隊伍整齊所過之處觀者如堵墻然皆肅靜無譁無敢喧笑軍威之壯可以槪見矣 
[示期甄别]  
　　揚城安定梅花兩書院向例於正月間由運憲定期甄别前江都轉擇定本月二十六日舉行並出示曉諭略謂所有在院肄業生童曁孝廉堂肄業舉人均於是日黎明衣冠至院聽候點名給卷其外省外府投考各生童均各自備課卷各於卷面註明籍貫毋得自悞等語濟濟多士見之皆摩厲以須躍躍欲試蓋安定書院向由鹺憲主持都轉欲培植人材膏火加奬皆各從豐故投考人數亦倍於他處也 
[遼東春望]  
　　營口海防廳章幼樵司馬樾邊俸已滿三年大計保列卓異升補昌圖府缺所遺營口海防廳篆務檄委現任岫岩廳汪司馬署理未到任以前由海城縣陶大令就近護理以便章司馬交卸起桂聞陶大令約於二十日履新○海城縣陶大令伯民升任遼陽州俟接署海城縣之金伯侣大令抵任陶大令可交卸到省向各大憲禀謝履遼陽州新任但金大令現署承德縣事交代尚需時日大約春融時方到海城也○客臘東營復興店蔣家鹽坊夥兌換寳銀行至中途被盜砍斃奪銀而去當時疑爲鹽耗鼠頭孫鵬飛所爲邑尊臨騐後當將孫與曲殷二人逮案加以刑訊各已供認迨後邑尊暗中訪查其中似有挾仇誣陷等情遂將孫等暫押嚴飭差捕速緝正兇以成信讞而免寃抑○此次蓋平縣趙邑尊至營口欲將東營鄉約悉數斥革以其緝拿盜案未能出力也及到營後當面考核僅革三名又經大會首董力保僅予申飭從寛免革○前報所紀新正開盤油價係當日市上揣度之詞近接上海電報申市油豆價大跌營口亦因之跌價云 
[明湖春漲]  
　　甯郡提標六營于新正十五日迎賽喜神旗幟鮮明軍容嚴肅頗極如火如荼之盛沿途觀看者十分熱閙○十五夜星月交輝紅樓紫陌間游人如織有一小家婦蓮肯姗姗挈兩小孩行經郡廟前人如潮湧立脚不穩一孩被人碰跌又被喘傷當將其人扭住意欲送官一時小孩啼哭聲婦女怒罵聲被扭者求饒聲旁觀者解勸聲雜之以鑼聲鼓聲車聲馬聲喧闐滋擾聲幾于聲徹九霄後不知如何了結也○新年之設賭局者咸藉春酒爲名邀集朋儕呼么喝六年輕子弟往往被人引誘必致腰纒盡罄而後已至沿街設桌聚賭者如江北岸一帶幾於星羅棋布小本營生之輩一入迷龍陣遂致喪其故吾幸開印後此風已絶否則何所底止耶○近年各項生意皆有虧蝕惟首飾鋪獨獲厚利爲他業所不及盖各種首飾黄金可攙白銀白銀可攙白銅及青鉛金首飾色多淡黄用香薰之色便似赤金未幾而淡黄如初銀多淡白帶青色用藥水洗之始似紋銀未幾淡白帶青色如初大約最高者金銀不過七成最低者則不及五成以成色不足之金銀作足色之價值所以開首飾鋪者未有不獲厚利而舊銀貨兌與首飾鋪者未有不吃虧也此猶就大店家言之若銀作匠小店鋪則攙雜愈多銀色愈低惜時世競尚繁華婦女又無知識雖告以金銀成色不足而仍愛之如寳趨之若鶩致使首飾鋪得大享其利亦風氣使然也甯波訪事人所述情形如此其是其非還以質之個中人 
[甌東風信]  
　　温俗每届元宵迎賽龍燈光彩照耀笙管嗷嘈緑女紅男爭來眺矚賽燈時總由衙署迎過競賽繁華亦俗例也十七日有小南門外龍燈迎至府學鼉鼓逢　不脫鄉村習氣學署中人某甲以微詞相謔村民以其出語不祥鬨然塞署聲稱我等迎龍爲保太平起見被汝惡謔不祥孰甚焉遂將龍燈安放學署任意踞擾朱眉生學博聞閙出詢再三勸導衆仍鼓噪不散學博不得已移縣請辦邵邑尊卽飭值役彈壓押令出城村民懼干究辦相與俯首下氣魚貫出城乘興而來敗興而去殆亦如神龍之見首不見尾耶○瓦市殿巷某氏掃守節多年行堅而志苦撫有遺孤年甫四齡平時每因箕帚德色與比鄰某婦素不相能新正某氏出外探親家只雛兒乏人提抱偶因誤坐火箱遂致皮焦肉爛失聲大哭望救無人詎隣婦因與氏素有嫌隙遷怒其子竟乘啼哭之時將兒重按數下致令隂囊燙傷潰爛而死迨氏歸家救治乏術鄰佑共抱不平以情告氏氏乃泣訴親族欲興問罪之師鄰婦知不能免挽人排解饋以番佛五十尊以了其事然因細故微嫌致傷他人之命絶他人之嗣法固不可恕情亦何可原哉○新正十六日有惡丐在五馬街口某洋貨店硬索錢文致觸某夥之怒鞭撻横施該丐忿不能平將碗擲入店堂劈中某夥額角微傷遂投保甲局請派巡勇彈壓巡勇因丐旣受毆未得分文擬請給與數錢調停了事詎店夥以局勇左袒乞丐遷怒於勇大肆咆哮該勇不肯忍受遂與滋閙店夥謂巡勇帮丐强討反將局勇扭送保甲局一夥手擎局牌一夥扭拖巡勇沿街呌駡耀武揚威及至局局員陳鏡仁捕廉怒其無禮大發雷霆欲將巡勇移送到縣請邵邑尊從嚴提訊該店夥自知不妙慌挽鄉紳向局員一再求情自願罰鍰助賑以寢其事 
[章門淑景]  
　　江省除夕元旦及元宵前三日天宇晴霽及時行樂者無不欣然色喜謂天公之做美也自十六日以後隂雲四合小雨紛飛間有仍賽龍燈者路則滑澾難行身則淋漓盡致曾未逾時銀花遽散玉管不聞檐溜聲終宵不斷至十八日四更空中殷殷有雷聲雨亦纍纍如貫珠是爲今歳雷鳴之始故特表而出之○會城各店鋪都於初十日前後懸牌開張握算持籌依然忙碌尚有寂然閉門不聞動靜者若非生意有改圖卽東夥有變動也○前報紀臨川縣脫逃某犯某典史因之撤任云云兹聞某犯已於去臘緝獲申詳到省管獄有獄各官均得開復處分先是該犯自獄逃出卽已遠颺嗣復戀戀私識之某婦不忍割愛回至某山藏匿破窰中經族人查獲送案是役也某明府懸賞購綫各費不下六百金云○會城諸婦女終年坐食不以縫級紡織見長惟以塗粉抺牌爲事平時親戚往來圍坐笑語　行以花骨頭爲消遣之具卽尋常伯叔嫂嬸親串中表相聚抺牌擲骰往往男女雜坐履舄交錯不以瓜田李下爲嫌富貴家傭婦有計娘奶娘抱娘梳頭娘針線娘管家娘等諸名目大都雇自鄉間凡生長城市者不肯爲人執役衣食無所出則以皮肉作生涯門子臺子堂子不知凡幾簑衣龜崽鴇嫗多於恒河沙數誰生厲階至今爲梗不得不太息痛恨於始作俑者○劉峴莊制軍昔年開府江西曾興蠶桑之利派委幹員前赴浙西買到桑秧數十萬株分雇工匠教民以栽桑養蠶之法未幾峴帥升任粤督事遂中止功迄無成有心人每以爲恨今峴帥復督兩江而江西爲統轄之區論者謂必嚴定章程恢廓制渡以竟昔日未竟之功不禁企予望之且甘肅有機器織呢織布之利成于左文襄　石帥廣西有蠶桑紡織綢疋之利成於沈仲帥馬中丞湖北先有紡棉績蔴織布之利成於李首府繼有蠶桑煤鐵機器織布之利成於張番帥安見江西不能爲民興利與之並駕齊驅哉或謂興大利成大功官紳各分其任倘官行之而紳阻之必蹈昔年之覆轍此則吾不知之矣 
 
 

Page 3

 
 
[兵萃滬]  
　　南洋水師各兵船護送兩江督憲劉制軍抵吳淞隨於前昨兩日次第駛進浦江下椗十六鋪迤南直至楊家渡計龍驤虎威飛　策雷鏡清測海共六號云 
[示於告]  
　　上海縣於去年封篆後循例暫停辦案現已開篆陸邑尊遂於昨日示期本月二十八日放告收呈又以縣中公務紛煩代書四名人敷分辦因　莅任時考錄備取者刊給戳記諭令承充 
[自願繳]  
　　去臘本邑南北兩震源正錢莊同時倒閉上海縣陸邑尊疉次訊供已詳前報嗣經股東黄鎭心控稱執事人黄祺祥將洋銀二萬七百九十元寄存湯少谷股開之正裕錢莊前往查搜已被執事人陳子卿藏匿七百餘元前晚邑尊回署時陳攔輿遞狀聲稱母舅黄祺稱確有現洋二萬餘元寄存莊上奉訊時未及禀明現在情願繳案邑尊以陳隱匿洋銀情殊不合着先行收所聽候訊供核辦 
[鷸蚌相爭]  
　　蘇人某甲者以彈詞爲業曾娶再醮婦乍浦人某氏爲室婦生有女郎秀靨纎蛾風姿楚楚遂在四馬路卜築香巢高張鵬幟楷杷花下時繫青驄未幾女脫籍從良由是花月樓臺已非故主甲無子負以螟蛉尚堪自慰不料時運蹇塞晚境蹉跎婦忽患病死婦之舅及舅母出塲將所有衣飾悉數取去並欲以所領之孩爲婦前夫之子甲至此忿不能平以自已欠債不少所存衣飾抵欠尚屬不敷豈能任彼取去婦之前夫早已逝世奚煩他人强預人事囑將箱籠鎖匙交出孩亦不能領去兩下因此爭執甲遂報知捕房捕頭飭包探何瑞福查拿究辦 
[英界公堂瑣案]  
　　西婦士别勒失去大衣刀又等件疑被侍者衛錦生所竊蔡太守飭俟西婦投質再訊已列前報昨據包探江阿三稱西婦用衛爲侍者所有門户鎖鑰重新改換後西婦檢查舊匙缺少一個向衛查問衛言不知或被木匠取去嗣因失去大衣刀义等件細查情形見太門之鎖用匙開入腰門之鎖有舊匙插入不能取出故未開門西婦謂前查舊匙時衛言不知此次何以有舊匙開鎖疑衛行竊舊匙呈騐西婦申訴前情並稱揆度情形定被衛竊務求究追衛錦生仍供主婦失竊毫不知情西婦又稱衛前在别處行竊對開洋一個在我處時見伊　饅頭而食衛稱前在别處生理時因洋東不給工資自取對開洋買飯果腹後卽告知洋東至饅頭不過取洋東食剩者略分些須太守商之佛副領事以該西婦控竊無憑殊難准理飭衛交保匙存捕房俟查有証據再行核辦○包探江阿三稱外國裁縫徐寳山投捕房訴被鮑嘉桂等奪去衣服二件捕頭命指拿一干人送案請訊徐寳山稱寗波人向拜魏啓元爲師學習西國裁縫已閱多年滿師後我與楊姓合股另開西式裁縫　魏啓元以佔奪生理知照同業公所柱首馬源隆等議令我出行不許仍爲裁縫小的學習多年一旦被逐何以爲生只得仍爲裁縫不料馬源隆鮑嘉桂張才生周小蓮張蘭全方寳華等突來將西人交做之衣服二件取去爲此報捕拘案魏啓元投案呈稱曾領徐寳山爲學徒滿師後在外開店專攬我之主顧是以告知柱首馬源隆等查明徐寳山不但佔奪生理而且違犯行規劣跡甚多故欲使伊出行馬源隆鮑嘉桂張才生周小蓮張蘭全方寳華等呈稱我等爲同業柱首公所立有章程同業中人均須安分守業如有違犯輕則議罰重則出業今徐寳山不應佔奪伊師生理有犯條規查得伊向西人承攬生理掉換金四開洋不安本分理應出業爲此往取衣服作爲証據蔡太守謂徐寳山旣已自立門户儘可兠攬主顧惟不應專奪伊師魏啓元生理魏旣告知同業柱首自當從長理論理論不明儘可控案訊究豈容擅議出業且敢紏衆奪取衣料情同把持據稱杜首馬源隆前被西人控告行竊綢縀已不正安能正人查爾等初立公所時呈請出示本分府查閱章程不妥且據許正領事謂專做西衣之裁縫凡與交易者均是西人若立公所明定章程一切反多窒得情免出示今觀爾等柱首所爲殊覺率意徑行辦理並不秉公何得謂之公所馬源隆等又稱若聽徐寳山仍操舊業我等公所可廢太守謂公所係爾等自立並未給示此本分府秉公辦理何得多凟飭馬源隆等交保不准再向徐寳山饒舌西衣給領魏啓元斥退○包探沈金隆稱查有張桂生張阿龍陳阿大陳阿二等同往逆旅中專以剪竊爲事犯案已非一次一併拘獲當在張桂生身畔搜出洋銀二十元大半有圖章據言在南橋鎭竊得二十一元僅用去一元又有薙髮刀一柄並在張阿龍身畔搜出小刀一柄陳阿大陳阿二並無竊贓亦無賊具送請發落張桂生供籍隸松江飢寒交迫遂以剪綹爲生去年十二月二十六日在南橋鎭中市橋堍見有鄉人站立購買飯籮卽在身畔竊得洋銀二十二元遁跡滬上遇見同鄉人張阿龍張以偷鷄爲事臭味相投同住客寓張阿龍供落魄無聊偷鷄餬口陳阿大供原籍揚州向在蘇州操舟爲業阿二係小的之胞弟近因失業無依同來滬上住宿客寓思謀衣食之計偶向小蔴子卽張阿龍言及我等兩肩承一喙將何以度日張阿龍言可與伊同伴偷雞我等應允然惟與之同走未嘗與之同偷伊偷得一鷄變賣錢文卽與我等同餐同宿其弟陳阿二供與同蔡太守得供之下判張桂生笞責一百板管押三月張阿龍管押二十一天陳阿大陳阿二押候遞解回籍賊具銷毁銀洋固封存堂俟飭差往南橋查問失主報明圖章相符卽可給領○唐氏稱失竊小鐘一架報知捕房今已查獲竊賊吊贓送案爲此請領王阿大供認初犯行竊押鋪夥呈票請追押本蔡太守判王阿大管押十四天以示薄懲贓交該氏領去押本不償 
[法界公堂瑣案]  
　　張松亭屢次剪竊物件經包探夥拿押等情均詳前報昨晨葛同轉會同祁繙譯官及代理繙譯業君莅公堂時捕房將張解案通事稱曾在張身畔搜出田單一張表匙一枚皮夾兩枚一併呈案張在捕房中曾供稱田單向縣署錢糧櫃上應某借來今有夏雨香至捕房認明此單實是伊之名姓本月廿一晚在野花園閒游時被人竊去目下知已查獲人贓來案具領同轉問張曰爾因此竊送縣不久又濳入租界中仍蹈前轍表匙押票究竟何處竊來供稱票上所質係自已之衣褲表匙在路拾得問有匙必有表藏在何處供稱去年在野花園向行人竊得近已無矣一再研訊堅執如前遂着押候笞責三百板送縣遞解回蘇田單給夏具領○包探王榮培禀稱王忠海在昇平里供掃街之職房客某姓家洋臺上失去小衫疑王所竊扭案請追葛同轉問王曰爾在彼掃街由誰雇用爲何竊人之衣供稱管門人丫頭雇小的爲夥不敢竊衣同轉着押候傳到丫頭再行訊核○包探孫錦榮禀稱昨日黎明時王楊林手持短衫一件躱在興昌里似是圖竊爲此送案請究葛同轉問短衫究由誰家竊來供稱小的拾荒度日短衫由英大馬路抛毬塲某錢莊對同路上拾來問路上何來衣服供稱不知誰家將爛衣舊帽鞋襪抛棄途間同轉判令押候笞責一百板衣存捕房待認○包探王榮培稟稱竊賊吳錦山自棹小舟向太古碼頭駁船上竊取哈喇呢一捆適舟子登岸飲酒而歸瞭見大呼由衆人將吳追獲吳供稱小的向當糧船夥因海面遭風將船沈没逃回滬上失業多年不得已自備小舟臨流渡客葛同轉謂當塲拘獲人贓豈容抵賴遂判令押候掌頰一百下○巨竊楊錦芝在美界捕房逃出又向安慶輪船行竊經探夥蔣福生拘押捕房疉次由包探赴各押店吊到泥金色甯綢狐皮馬褂乾濺馬甲及眞珠十六粒烟槍金銀對時表大紅縐紗裙醬色甯綢夾袍甯綢單馬褂元色縐紗皮馬褂藍甯綢皮袍布皮馬褂棕色縐紗棉袍一併解送公堂旋有太古昌洋棧夥李寳生訴稱去年十二月初七日乘安慶輪船往長江一帶船未開時被竊衣包一個内有狐皮馬褂乾濺馬甲及各項零物今悉該竊已獲吊到原贓是以來案具領葛同轉令將各贓辨認無訛聲請再追餘物同轉詰楊曰爾共有若干夥黨如許物件究從何處竊來若不直供定當重責楊供稱此等物件均由范老么楊雲卿楊定安等竊得並不于小的之事謂爾若不同竊何以能一一供明供稱小的與之同行是以能知底細問爾知金表皮衣眞珠等物究在何處竊來供稱金表銀表於光緒十五年十二月十一日由廣利輪船竊得眞珠由三菱公司船上竊得皮衣及零物亦有在安慶富順致遠等船上竊得者謂今向元茂等數押店吊到各贓約計押本一百四十七元二角爾思如何料理答稱此事須請大老爺飭差緝拿老么及定安到案當面訊追問爾去年與定安犯案由本公堂 
 
 

Page 4

 
 
送往英公堂辦理如何釋出供稱蒙恩解送英公堂判令管押三年嗣在途中逃脫此次路過申江忽被抱探拘案通事稱前有江北人某甲持信一封内有洋銀四元並楊所竊原贓押票一張向押店取贖該押店疑此票來路不明令於次日取件隨將洋交到捕房訴明其事甲聞知卽棄洋不顧現在其洋尚存同轉問楊曰爾知其人是誰供稱並不相識押票想由定安等所給同轉商諸祁繙譯官　押候比責五百板再行核奪　沈安慶訴稱友人胡某同來滬上向東棋盤街吉祥堂妓女朱蒓香處作狎邪遊數日間浪費鷹洋數百枚妓旋私隨胡逃回朱家角龜子朱阿五强指監生串合誘逃逼令交還此妓　由鴇婦往朱家角尋見胡與妓同在一處監生可脫累矣不料龜子欺監生鄉愚邀集龜黨十餘人在三河樓茶肆前將監生扭住痛毆監生囊中有洋銀三十元竟遭攫去爲敢扭案請追葛同轉問爾見何人攫爾洋銀答稱被毆時實難辨認祗見朱揪住監生之辮朱供稱胡友張姓同來狎妓後誘妓而去小的知張住金德興客棧向之詰問與沈並不相干謂爾攫人洋銀尚敢胡言亂道乎着押候比追核辦　通事稱王阿二在八仙橋迤西西人墳墓外竊取竹笆經墳丁目見扭送捕房王供稱小的在彼拾柴不敢行竊葛同轉謂當塲獲住無庸紙賴着押候笞責五十板○包探孫錦榮禀稱積竊劉阿萊卽阿炳前曾行竊通順錢莊錢洋經大老爺懲辦後諭令不准逗遛豈知近復溷　租界中身藏鐵鑿鐵絲深夜圖竊爲此拘案請究葛同轉判令笞責二百板送縣解回興化原籍○包探孫錦榮禀稱積竊張阿生頭頂鐵鍋深夜行走經某號西捕拘住送案請懲葛同轉問爾本係積竊此鍋由何處竊來供稱小的於五年前曾犯竊案懲辦之後卽已去邪歸正現在施粥廠執役本城香花橋隣近麫舘遷移嫌此鍋破碎送給小的同轉着押候笞責一百板○繩索匠張云明訴稱前有同業之堂弟錦裳向某米店賒白米三石合洋銀九元六角央小的擔保迄今屢索不付是以來案求追錦棠供稱米由兒子云慶賒欠與小的無干葛同轉謂爾等係昆季行須好好理處隨令錦棠速將米洋還楚錦棠堅執不從遂着押候傳云卿核奪○通事稱小竊王阿三時時搶人之帽售與永安街某糖食店今經包探拿獲押往糖食店吊贓指明店夥吳阿生頭上所戴之元縀瓜皮帽確係搶來之物故將吳帶同來案請究吳供稱是帽係去年十二月廿六日向老北門外某帽鋪以錢二百八十文購買尚有珊瑚結向豫園後門京貨店中人買得葛同轉着將王管押吳暫行交保候查明失主再行核辦○陳松　具領楊銀珠第一期認繳之鷹洋三百元葛同轉允之○通事稱孀婦史潘氏在北新街開設粥店高橋人林桂榮借居店内爲日已久積欠租洋十四元前曰林忽與史潘氏吵鬧史潘氏不知何故潛服紫霞膏意圖畢命經店夥張錦福及史潘氏之親串施榮寳延醫救愈將林扭送捕房史潘氏之長女阿二携次女阿五幼弟阿六福生福根親戚史華氏投案候質葛同轉問阿二曰林在店中有幾何時所作何事前日因何向爾母吵閙以致吞煙答稱林向操水菓業來我家借住二年房金分文不付且時與母親滋閙稍不遂意卽肆行毁物前四日復向母親口角母親懼伊兇燄不敢與鬥是以吞服生煙問現在爾母可能行走供稱現仍臥床不起謂爾回去可赶緊醫治俟全愈後禀覆核辦○通事稱孩子張德奎張學文顧有亭均爲人洗車度日前日將車放在路中有碍行人某號西捕見之令其拉往他處三孩卽奔過小橋將捕辱駡經三道頭巡捕拘獲一併送案請懲葛同轉訊得三人均年幼無知着押候各責八十下以儆將來○通事稱某西人有一游船雇舟子陳阿炳司舵日前下鄉遊玩而回失去皮鞋一雙洋瓶兩個鞋約值洋銀四元洋瓶約值一元疑陳所竊送案請追陳供稱小的於前月至此船司舵每月工食洋五元日前西人令棹往鄉間獵鳥回時西人坐在船中給小的四開小洋銀一枚令登岸晚膳食畢回船據云船首上失去皮鞋洋瓶等物今小的情願賠償祗因日内無錢叩求寛限葛同轉謂西人未必再用爾爾可折賠一半着押繳洋二元半○通事稱某日之晚徐和尚手携舊洋皮及破衣數件向某押店質錢某號巡捕見其形跡可疑拘案請究徐供稱小的向以箍桶爲生現向開河頭目鄔錦昌周雲龍承攬挑泥　用夥伴一百名日前因下雨不能作工稽延數日食用俱無是以將家中物付質葛同轉問鄔住何處供稱在城中吳家弄遂着押候鄔來質訊 
[君子攸躋]  
　　昨日韋君文圃以鷹洋一百元囑本舘協振所彚解災區散放媵以手簡云客歳臘月弟曾小築蝸居荷各友惠賜賀品今春擬薄具椒漿少酧厚德乃諸友槪爲辭謝僉云方今燕魯待賑孔亟盍將此項助賑云云足見諸友好善至誠謹將洋銀一百大圓送上祈爲查收彚解是所拜禱本館拜登之下感佩莫名當卽掣付收條竊思作善降祥古有名訓行道有福傳非虚言今韋君以燕賀之貲活鳩氓之命仁心仁術遐邇覃敷他日者鳥革翬飛爰居爰處竹苞松茂定卜左劵之可操焉 
[蘇省撫轅抄]  
　　正月二十日委署華亭縣典史吕守儒禀銷南路二段冬防巡查差卽辭赴任○二十一日崇明縣吳成周禀到卽辭並謝調補華亭縣缺李烺輝禀知奉委赴江北一帶巡緝差○二十二日寳應縣杜法孟沛縣馬光勛均禀辭赴任新選新陽縣蘇品仁禀謝委署崑山縣事並銷發審局差縣丞王文馨由溧陽來禀謝委署溧陽縣丞事藩轅牌示照得吳江縣知縣陳炳泰病故遺缺前以鹽城縣知縣依勒通阿詳請調補兹查該員現在四案撤任應卽另行揀員請補查有卽用知縣李汾堪以詳補○二十三日新選太湖同知恩夀禀謝奉飭赴任 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十七年正月初八日初九日京報全錄]  
　　宫門抄○發抄硃批六道○御史吳奏順天鄉試中皿試卷仍擬彌封省號合額取中請申舊例摺○　督李奏請准叅將展緩引見片○又奏甄别道員片○又奏甄别各員片○漕督松奏遵旨祀謝河新禮成摺○江撫德奏察看員飭仍回本任片○大臣托奏病難速痊請開缺回籍調理摺○大臣奎等奏揀補茶膳上人缺片○正月初八日○烏拉喜崇阿請假十日○延侯請假十五日○英信續假五日○召見軍機○正月初九日○兆伯假滿請　安○卓公續假十日○信侯續假五日○召見軍機○皇上明日辦事召見後至紫光閣筵宴○發抄王文韶奏試用知縣馬鯤等改奬奉硃批吏部議奏欽此○又總兵李維述病痊起用奉硃批李維述着交兵部帶領引見欽此○又總兵何雄輝建祠奉硃批着照所請該部知道欽此○又藩司史念祖捐賑請奬奉硃批史念祖着賞給頭品頂戴欽此○又都司崔榮順開去底缺奉硃批着照所請兵部知道欽此○徵麟奏遺失物件議處奉硃批江澐毓吉祥均着交内務府議處徵麟着一併察議欽此○○掌湖廣道監察御史臣吳光奎跪奏爲順天鄉試中皿試卷仍擬彌封省號合額取中請申舊例而符定制恭摺仰祈聖鑒事竊查光緒十五年十二月御史徐家鼎條奏中皿槍替諸弊惟廣東省爲最多請將四川廣西雲南貴州統編中皿廣東一省另行編號奉旨交部議奏經禮部議覆順天鄉試中皿額數光緒二年以後廣東一省每中至二十餘名及三十名是以五省之額幾爲一省所占實與當初立法體恤邊隅士子之意不符惟應試人數隨時多寡原言一定若專楷一省另編字號亦不足以昭平允光緒二年議中皿中額不得過三十六名之數係因是科人數驟多從權酌擬並著爲定額近科願天鄉試廣東一省每中至二十餘名及三十名　爲各省所無且額數旣寛倖中較易而弊端遂較他省爲多嗣後順天鄉試中皿定爲三十名除官卷照舊辦理外所有該五省試卷於統編中皿字號之外另加本省字號由考官秉公校閱憑文取中庶不致有偏重之弊等語奉旨依議欽此欽遵在案惟是流弊宜防於未然舊例亦未可偏廢查光緒八年欽奉上諭給事中鄧承脩奏條陳科塲事宜請飭愼核錄科等語鄉試錄科送考例有定額近年順天鄉試錄送太濫以致號舍不敷嗣後着國子監及順天學政嚴行考核分别棄取毋得稍涉冐濫欽此又查康熙年間河道總督臣張鵬翮遵議給事中慕琛條奏科塲事宜奏稱江浙等省旣編南卷山陜等省旣編北卷又將雲南貴州四川廣西各編字號卷數甚少分晰太明不肖者易通關節應將四省編入南卷至監生回籍鄉試一叚臣思監生作弊自有防之之法平時責令祭酒力行考課考課不缺者准其入塲臨時入監者不准則弊無從出等語是舊例必坐監肄業方准應試順天原以貢監宜赴本省鄉試其隨官游學在京者赴監錄送北闈當洋船未通以前每科中皿不過三四百人近則較前數倍盖廣東由輪船至津水程甚捷不比四川等省陸路遙遠此御史徐家鼎所以請將廣東一省另行編號每六十名取中一名至多不得過十名不惟杜作弊僥倖之心並可使學植荒淺者知難而退且與申省錄科取中之數亦正相符今部議仍以廣東統編中皿另加本省字號合額取中在部臣自因廣東赴試人數遠浮於四川等省故將五省各編字號以防偏重之弊但恐流弊所滋有因編省而出部臣意計之外者夫考官旣明知　　其意恐不無偏注縱皆秉公校閱而於取中各省多寡之間臨時或難免遷就孰若不編省號暗中摸索憑文棄取之爲愈乎况雲貴川廣從前議分編時張鵬翮卽稱卷數甚少分晰太明易通關節此言固早悉其弊臣愚以爲與其更改定制而難期盡善何如申明舊例而略爲變通查錄科送考例有定數按中皿每二十名取中一名部議現定中額三十名斯錄送共合六百名近科廣東竟至千餘名人愈衆則弊愈多謹擬請嗣後國子監於錄科時應恪遵光緒八年諭旨嚴行考核分别棄取於量爲推廣之中仍當定以限制廣東省雖應試人多錄送總不得過六百名合之川廣雲貴共三四百名照舊一律彌封省號編爲中皿憑文合額取中旣符定制而與南北皿亦不事涉兩歧似此一變通間可無畸輕畸重之失至於槍替諸弊應責成各省出結寓官嚴定聯保識認互相稽察各章程以添其源而塞其流亦除弊之要務也總之率由舊章合額卽不能編省因時立法編省則必須分額可否請旨飭下禮部再行詳核議覆務令邊隅士子共樂振興則登進公而冀倖息矣臣爲遵守定制預防流弊起見是否有當伏乞皇上聖鑒諭示遵行謹奏奉旨已錄○○李鴻章片再　統領銘字馬步等營河南河北鎭總兵劉盛休詳稱該軍先鋒馬隊左營統帶補用叅將馬金叙經前兼署河東河道總督臣倪文蔚題補河標右營遊擊員缺經部覆准具題光緒十六年八月初八日奉旨馬金叙依議用欽此自應飭令遵照赴部惟該員現在金州大連灣帶隊修築礮臺要工未便遽易生手請奏辰緩等情臣查馬金敘承築海防礮臺一時尚難離營仰懇天恩俯准展緩引見仍俟臺工告竣接替有人再行給咨赴部伏乞聖鑒勅部查照謹奏奉硃批着照所請兵部知道欽此○○李鴻章片再道府州縣無論候補試用應自到省之日起予限一年詳加察看出具切實考語奏明分别繁簡補用兹查有直隸候補道張蓮芬到省一年期滿例應甄别據該員禀請核辦前來臣查張蓮芬樸練耐勞堪勝繁缺俟有應補缺出照例序補除咨吏部外理合附片具陳伏乞聖鑒謹奏奉硃批吏部知道欽此○○李鴻章片再同通州縣無論候補試用人員應以到省之日起予限一年詳加察看出具切實考語奏明補用兹　有候補通判沈永銜候補知州朱雲生候補知縣吳調鼎方履泰均到省一年期滿例應甄别據藩臬兩司詳請核辦前來臣查沈永銜辦事明　朱雲生才具穩練吳調鼎篤實勤能方履泰明白精細均堪留省補用候有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○頭品頂戴漕運總督奴才松椿跪奏爲遵旨祀謝河神禮成專摺覆陳仰祈聖鑒事竊奴才欽奉光緒十六年十月十六日上諭松椿奏節逾霜降各廳汛一律安瀾一摺伏秋大汛湖河增漲險工迭出經松椿督飭在事人員設法疏　　力防護仰賴神靈庇佑工程一律平穩裏下河秋成豐稔實深寅感着發去大藏香十五枝交該漕督祗領前詣河神廟敬謹○謝以衙神庥餘着照所議辦理該部知道欽此奴才謹擇於十一月初一日恭齎欽頒藏香十五枝親詣河神廟敬謹祭告獻　聖主報祀之誠伏願靈貺屢臻河流順軌江北士庶感沐皇仁無任歡忭頌禱之至所有遵旨祀謝緣由理合恭摺覆陳伏乞皇上聖鑒謹奏奉硃批知道了欽此○○德馨片再臣本年奉旨派閱江西營伍有撫州營都司韓定國步射全空饒營守備葉得彪久病未愈當經奏明均卽撤任調省察看欽奏硃批允准在案兹由臣察看已經半年撫州營都司韓定國人尚幹練復經試看步箭已有長進饒州營守備葉得彪病已痊愈考騐馬步箭均能全中自應各飭回本任以重職守除分飭遵照外理合附片陳明伏乞聖鑒謹奏奉硃批兵部知道欽此○○奴才托倫布跪奏爲病難速痊籲懇天恩開缺回籍調理事竊奴才前因患病屢次蒙恩賞假在案奴才赶緊延醫調治據醫者云因奴才年近七旬氣血漸衰以致兩骽疼痛步履維艱卽上緊醫治萬難一時奏効奴才世受國恩仰荷三朝特達之知賞給頭品頂戴歴任副都統護軍統領前鋒統領帮辦伊犁行營事務科布多叅贊大臣察哈爾都統京旗副都統外戍邊疆内叅宿衛緣奴才由黑龍江甲兵送挑三音哈哈蒙恩賞挑侍衛後值愛捻未靖隨從故親王僧格林沁轉戰直隸山東河南安徽江浙等省衝鋒陷陣疉受重傷屢叨聖恩優渥榮擢前職方愧涓　未報詎意福薄災生病勢日增傷疾交作倘以病軀勉力從事恐有貽誤獲咎匪淺再四思維惟有仰懇皇上天恩俯准開缺回籍　得稍全餘生皆出自聖主鴻慈之所賜也所有奴才因病奏請開缺緣由謹恭摺具陳伏乞皇上聖鑒訓示遵行爲此謹奏奉旨已錄○○奎瑛等片再恭查陵寢遇有茶膳上人缺出例應奏補今昌西陵内務府出有茶上人一缺奴才等公同　　　領催致致食錢糧三十七年年五十二歳堪以充補又出有膳上人一缺揀選得拜唐阿吉順食錢糧十年年二十八歳堪以充補　合附片奏聞謹奏奉硃批該衙門知道欽此 
 
 

Page 10

 
 
[光緒十七年正月初十十一日京報全錄]  
　　宫門抄○諭旨一道錄前○發抄硃批五道○署江督沈等奏謹陳籌備運道事宜先行擬辦各工摺○大　德奏審明偷盜庫銀各犯按例定擬摺○正月初十日○關防衙門奏十五日大高殿拜表　郡王行禮○召見軍機○皇上明日卽初二刻進内至建福宫孝全成皇后聖容前行禮畢還海○正月十一日○禮親王續假二十日○施侯續假十五日○豫公德銘各請假十日○侍衛處奏派管宴大臣派出麟書熙敬○掌儀司奏十四日祭奉先殿視行　節○召見軍機○發抄李鴻章奏永定河合龍請奬奉硃批該部議奏單併發欽此○又提督趙長發請卹奉硃批着照所請該部知道欽此○張煦奏接閱營伍叅劾勇弁奉硃批着照所請兵部知道欽此○又知縣承蔭刑斃　犯議處奉硃批刑部詳奏欽此○崧駿奏查明杭州等府屬新漕米數奉硃批户部知道欽此○○署理兩江總督安徵巡撫臣沈秉成頭品頂戴漕運總督臣松椿江蘇巡撫臣剛毅跪奏爲新漕分辦河運謹將籌備運道事宜先行擬辦各工恭摺會陳仰祈聖鑒事竊照光緒十六年江安江蘇新　應於明春起運現由臣秉成臣剛毅督飭該糧道等遵照分撥河運臣松椿卽分飭各廳員詳勘運道及應行籌備事宜均令早爲辦理復經詳酌事宜熟計緩急並檢查歴届濟漕成案擬定核實辦法謹據實陳明查江北運河綿延數百里以徐州廳屬之邳州宿遷一帶河面爲最寛且淺每年夏間上游沂河山水挾沙而行淤墊理所必然該處舊設七閘曰河清曰河定曰河成曰匯澤曰利運曰亨濟曰瀠流向爲鈐束關鍵頻年河運將各閘越河築壩堵閉使長河底水均歸正閘不致暢洩易消重漕維臨船行閘門節節下板套送自應循照歴届辦理其各閘河積淤本因光緒十三四年未行河運故未挑復十五年雖行河運備督江北十帮撥欵較少不敷大加挑挖之用今夏山東雨水山水同時並漲奔騰浩瀚其勢甚驟新淤更甚於前應將淤高之處趁此水涸之際先行抽出河形俾可行溜專歸一浤藉以攻滌淤沙將來漕船行至宿遷再由微山湖放水接濟卽不致因河身寛廣直洩無餘較之普律行挑可收事半功倍之效而用欵亦不致虚糜矣再查裏河廳屬向有三大閘曰福興通濟惠濟其通濟閘地居三閘之中每届行漕時啓閉閘板以平上下二閘溜勢有關漕運樞紐多年未修底石樁木均已衝　不齊墻石被水淘空灰縫竄水勢久可慮春間漕船過境啓板下板萬分棘手當飭貼蓆保護幸得無虞伏汎水勢益猛損壞情形　重設有　虞上下兩閘均形有碍若不豫爲籌及新漕十八帮船隻千餘艘來春經過斷難使之行險徼倖若拆修閘座工程浩大庫欵支絀無可　書再三商酌撙節辦法查該閘尚有越閘一座向係堵實本爲替換正閘而設較之正閘尚完善擬將正閘堵閉開通越閘　　　行惟堵閉正閘必須築堰廂埽以遏溜勢開通越閘則有展挑閘河啓堰補隄等工均非速爲赶辦不足恃以濟運所需工料嚴飭承辦之員　實估計歸於濟漕案内一併興辦其餘酌堵水口遇淺挑砌各工應酌量　時相機修治務使漕船暢行無阻惟南河協餉　欠太多欵無可籌查光緒十二年江安江蘇分撥河並帮數與本届相同是年奏撥濟漕工欵江安糧道撥銀二萬兩江蘇糧道撥銀八千兩本年添辦通濟閘啓閉工程則不敷之數尚多常經臣松椿飭商江安江蘇兩糧道於照案應撥之二萬八千兩外江安糧道加籌銀八千兩江蘇糧道加籌銀一萬五千兩令其迅速籌解以便及早興辦旋據江安糧道馬恩培覆稱擬照數於節省江興口糧銀兩項下動撥江蘇糧道景星覆稱擬照數於節省河輪修艌銀兩項下動撥各等情前來俟各該道欵項解到卽妥速興辦撙節動用倘有不敷爲數無多當由臣松椿隨時湊撥濟用事竣之後歸於光緒十六年工需案内分欵造銷總期工歸　濟欵不虚糜斷不任稍有草率偷减除由臣等卽飭該兩道將所撥之欵刻日起解並由臣松椿督飭工員認眞分别辦理外所有籌備運道事宜擬辦各工照案撥款緣由謹合詞繕摺具陳伏乞皇上聖鑒訓示謹奏奉硃批該部知道欽此○○奴才德福跪奏爲審明偷盜庫銀各犯按例定擬恭摺具奏仰祈聖鑒事竊奴才前准熱河副總管徵麟咨稱庫存恩賞銀兩被賊偷盜除恭摺具奏外檄飭所屬一體嚴拿並將看庫官移解審訊及抄錄原奏咨行前來奴才當卽札飭熱河道恩良轉飭所屬一體嚴拿一面將庫官田艮庫兵孫旺周發楊旺發交承德府嚴訊去後旋據詳稱遵札提犯隔别研鞫據庫兵孫旺供認伊與庫兵周發楊旺聽從内務府充當梅勒差使之旗人吕春霖行竊庫銀屬實並稱庫官田艮向不隨同值宿亦不知情分贓等語質之田艮楊旺周發供各無異當卽飭役捕獲案犯吕春霖並起獲贓銀錢票到案連日研訊緣吕春霖係内務府旗人在園内文書房充當梅勒差使孫旺楊旺周發均籍隸府屬充當營兵經右營哨弁田艮撥入園内看守銀庫光緒十六年九月十六日夜吕春霖進内值班與孫旺楊旺周發遇道貧難吕春霖起意盜用庫銀孫旺等允從是夜三更時分吕春霖携帶鑰　孫旺楊旺周發空手同夥四人先後開啓内外庫門鐵鎖一同進庫　開箱板盜得庫銀一袋搬出門外吕春霖將庫門照舊關鎖查點贓銀約有千兩當時分給孫旺楊旺周發各銀四錠孫旺嫌少又獨自向口袋内摸去銀三錠兩件餘銀均係吕春霖携回分别藏放換錢陸續花用並分與孫旺楊旺周發每人錢票一百吊孫旺楊旺周發將分得贓銀錢票亦分别藏用至是月二十七日副千總秀文等因搭放兵餉查知前情禀經熱河總管徵麟勘明具奏一面將庫兵孫旺等三名送交承德府押候審訊旋據緝獲案犯吕春霖一名　起獲贓銀錢票送案因查被竊贓銀除起獲贓銀並錢易銀共計八百五十七兩六錢七分外尚不敷銀一百四十二兩三錢三分當由該犯名下罪數追出賠補移交總管歸庫等因詳報前來奴才正在提訊間接據熱河總管徵麟咨稱恭閱邸鈔奉上諭徵麟奏熱河庫内遺失銀兩請飭訊究一摺庫存銀兩該官兵等宜如何小心看守乃竟失銀一千兩之多是否外賊行竊抑係監守自盜亟應認眞究辦着德福一面飭屬一體嚴拿竊賊一面飭令承德府知府將看庫官兵　行審訊務須水落石出無稍含混苑丞毓純吉祥未能先專預防均着交内務府議處徵麟失於覺察亦難辭咎着一併察議餘着照所議辦理該衙門知道欽此欽遵當經奴才督同刑司司員格圖鏗額李善兵備道恩良承德翠知府啓紹節次提犯覆訊據供前情不諱究詰至再矢口不移案無遁飾查例載盜庫銀分别監守常人照盜倉庫錢糧各本例定擬又例載常人盜倉庫錢但得財者不分首從併贓論罪八十兩絞雜犯徒五年又例載監守倉庫錢糧不分首從併贓論罪四十兩雜犯徒五年又例載監守盜倉庫錢糧入已至一千兩杖一百流三千里勒限一年追完如限内全完免罪又例載旗人初次犯竊銷除旗檔犯該徒罪以上者照民人一體刺字發配各等語此案旗人吕春霖身充梅勒差使不思安分守法輙糾邀守夜庫兵孫旺等盜用庫銀一千兩該犯係充當梅勒差使並無典守庫銀之責卽與常人無異自應按律問擬吕春霖應合依常人盜庫錢糧八十兩絞雜犯徒五年律擬杖一百徒五年右小臂膊上刺盜官銀三字至配折責繫桿拘役限滿預詳開釋遞籍安插係旗人犯　擬徒照律銷去旗檔與民一體刺字發配不准折枷其應追贓銀雖已　内賠補惟常人盜倉庫錢糧並無按限完贓免罪明文應不准免罪孫旺等身充庫兵輙敢聽從行竊庫銀卽屬監守自盜查該犯等　　庫銀入已數至千兩亦應按律問擬孫旺楊旺周發均合依監守倉庫錢糧入已至千兩杖一百流三千里例擬杖一百流三千里均於右小臂上刺盜官銀三字贓已限内全完應照例免罪毋庸發配此外均訊無爲匪不法及知情分贓之人亦毋庸議不能禁約其子爲匪之各犯父分别擬傳責懲被竊贓銀已如數起獲追賠擬交入庫其失察各犯爲匪之哨弁田艮係屬微末之職由奴才札交河屯恊副將資言論從　懲辦以昭儆戒其預先失於覺察之副總管徵麟苑丞毓純吉祥已由該副總管奏請交總管内務府分别查議議處自應毋庸置疑除將供招咨送刑部外所有奴才督同審明偷盜庫銀各犯按律定擬緣由是否有當理合恭摺具奏伏乞皇上聖鑒　勅部核　施行謹奏奉硃批刑部議奏欽此 
 
 

Page 11

 
 
[光緒十七年正月十二十三日京報全錄]  
　　宫門抄○諭旨一道錄前○護新撫魏奏審明定擬摺○護將軍富奏吐爾扈特漢因病出缺先擬護理並請承襲漢　被放盟長各緣由摺○直督李奏酌加海軍各項薪糧公費片○又奏揀補都司片○又奏請議卹片○總兵王奏恭報接篆日期摺○正月十二日○麟書熙敬謝署管宴大臣恩○耆齡文熙霍穆歡各假滿請安○睿親王請假五日○召見軍機○正月十三日○信恪英信各假滿請安○奕功謝署喜起舞大臣恩○召見軍機○皇上明日卯正二刻至奉先殿夀皇殿行禮○○頭品頂戴護理甘肅新疆巡撫布政使臣魏光燾跪奏爲故殺妻死審明定　恭摺具陳仰祈聖鑒事竊吐魯番纒民朶思爾因妻胡則麻常回娘家往接起釁故殺胡則麻咽喉登時身死並刀傷妻母則利沙髮際平復一案據署吐魯番廳同知傅夀森騐明獲犯訊供議擬解署鎭迪道兼按察使銜陳名鈺轉詳前來臣親提研審緣朶思爾籍隸吐魯番廳種地度日光緒十五年五月娶胡則麻爲妻夫婦和好則麻因夫家貧常往娘家本年閏二月初四日又回娘家連接不歸初十日夜朶思爾親自往接胡則麻仍復支延朶思爾拉衣拖走胡則麻臥地滾閙並稱另和改嫁朶思爾一時氣忿頓起殺機有心致死隨手取切天刀騎壓胡則麻身上兩手拿刀向胡則麻咽喉狠殺一下登時身死妻母則利沙撲攏不依朶思爾舉刀砍其髮際倒地朶思爾逃走隨將兇刀撩棄次早據屍兄投約報騐獲犯訊供議擬解由兼按察使銜審明議擬轉詳臣覆訊無異查律載夫毆妻死者絞注云故殺者亦絞等語此案纒民朶恩爾因妻胡則麻常回娘家往接拖走胡則麻臥地滾閙並有改嫁之言朶思爾一時氣忿起意致死用刀狠殺其咽喉登時殞命實屬故殺自應按律問擬朶思爾除刀傷妻母平復輕罪不議外合依夫故殺妻絞律擬絞監候秋後處决胡則麻常回娘家屢接不歸並稱另行改嫁雖係被夫拖走負氣之言究屬不合業已被殺身死應毋庸議則利沙傷已平復無干省釋屍棺飭埋兇刀據供撩棄邀免查起是否允恊除全案供招咨送刑部外合將故殺妻死審明定擬緣由恭摺具陳伏乞皇上聖鑒飭部核覆施行謹奏奉硃批刑部議奏欽此○○護理伊犁將軍副都統奴才富勒銘額跪奏爲吐爾扈特漢因病出缺先擬護理並請承襲漢爵補放盟長各緣由恭摺具陳仰祈聖鑒事竊奴才於光緒十六年十月初十日准烏訥恩素珠克圖舊吐爾扈特南部落盟長札薩克卓里克圖漢布彦綽克圖星稱布彦綽克圖現經奉調年班自應遵照束裝起程赴京領班奈腰痛舊症復發加以瀉肚不止實難赴京懇請代奏等因正擬　情具陳又於本年十二月據該漢布彦綽克圖之福晋色勒特博勒噶丹並管旂章京等呈報本部落盟長漢布彦綽克圖於本年九月二十四日因病出撰該漢現有二子布彦蒙庫年六歳次子布彦克什克年四歳均未及歳擬請先行派員護理盟長及札薩克印務普繪家譜出具册結懇祈奏請承襲漢爵補放盟長等情前來伏查該故漢布彦綽克圖之母福晋鞥克巴圖前蒙聖恩飭署理長及札薩克印務辦理游牧一切均稱妥善該福晋前於五月間請赴西寗所屬安都地方佛寺熬茶奴才發給護照並咨明理事院城案兹　　因病出缺所有游牧事務亟宜派員署理管束屬下現在該故漢二子年紀均小不能接辦該福晋鞥克巴圖又赴安都地方佛寺熬茶擬請先飭該故漢之福晉色勒特博勒噶丹暫行護理盟長及札薩克印信照料游牧奴才赶緊行文西寍辦事大臣催令該福晋兼站旋回卽便接署妥爲辦理游牧各事再查該故漢二子實係親生並無揑飾合無仰懇天恩准將布彦綽克圖所遺漢爵及盟長之缺以布彦蒙庫承襲補放之處出自鴻施逾格如蒙俞允俟布彦蒙庫及歳時再令該福晋鞥克巴圖將盟長及札薩克印　移交　辦局時送部補行引見除將呈到家譜册結咨送理藩院查核外所有吐爾扈特漢因病出缺先擬護理並請承襲漢爵　放盟長各　出理合恭摺具奏伏乞皇上聖鑒訓示謹奏奉硃批着照所請該衙門知道欽此○○李鴻章片再海軍衙門奏　北洋海軍章程案内聲明章程容有未備及臨時應行變通者隨時酌擬具奏等因查北洋海軍精練後營學堂係就原有水師　　　設　　招募沿海幼童練習兵輪水手技蓋以備各船挑補缺額之用屯船月支公費銀四十兩自改爲練勇學堂並未議定公費數目經海軍提督丁汝昌以該學堂營房操棚比較屯船處所爲多應需費用卽較屯船有增酌擬月給公費銀六十兩當飭海防支應局會同直隸臬司周馥議覆查明水師屯船月支公費銀四十兩歴經造報准銷有案今旣改爲精練後營移駐劉公島練勇局學堂每月應需油燭紙張並購辦修擦槍炮料物及添置一切零件費用較船内爲繁每月至少須加銀二十兩擬月給公費銀六十兩自光緒十五年正月起支按京二兩　核撥仍加閏扣建在海軍雜支等項歳需三萬兩欵内勻撥又海軍章程内載書識在船當差月支銀十二兩在岸當差月支銀六兩　兵在船當差月支銀六兩在岸當差月支銀四兩五錢惟提標書識六名親兵二十名並未分在船在岸各　名從前月支餉項均照在岸核給惟海軍提督常年駐船督率操練其分撥在船當差者未免苦累經該提督派定除在岸書識親兵薪糧仍照章開支外其在船　　四名每名月加銀三兩共十二兩在船親兵八名每名月加銀一兩五錢共十二兩均與定章相符合共月加銀二十四兩料自光緒十五年正月　支由支應局司道詳請奏咨立案前來臣覆核無異除咨海軍衙門户部兵部立案外所有海軍練勇學堂加支公費及在船提標書識親兵照章加給薪糧緣由理合附片陳明伏乞聖鑒謹奏奉硃批該衙門知道欽此○○李鴻章片再准兵部咨提標赤峯營都司公恩升補遊擊遺缺應揀合例旗員升調等因查赤峯營都司駐紥塞外汛地遼闊素爲盜賊出没之區緝捕巡防極關緊要非精明幹練之員弗克勝任兹查有密雲營都司連順係正黄旗漢軍榮春佐領下人由幼官學出考歴升三等侍衛選授今職於光緒八年二月到任該員操防勤奮熟悉邊外情形堪以調補赤峰營都司遞遺密雲營都司員缺地當孔道營務殷煩應揀諳練地方　員查有副將用儘先補用叅將傅廷臣山東昌邑縣人由行伍出師著績歴拔朝陽營千總嗣因調赴奉天大東溝及在建昌等處剿捕馬賊出力荐保以叅將仍請直隸儘先補用並補缺後以副將儘先升用先換頂戴該員辦事明幹在直多年資勞深以之借補密雲營都司亦堪勝任均與例二限制相符應請准其調補借補以裨營伍除飭取履歴咨部外理合會同直隸提督臣葉　超附片具陳伏乞聖鑒勅部核覆謹奏奉硃批兵部議奏欽此○○李鴻章片再海防水陸各軍積勞病故員弁例應奏懇賜卹兹查有記名總兵龔大興等二十六員名歴在海防各軍營次冲冐寒暑實力操防不辭况瘁積勞致疾先後在營身故又北洋海軍積勞病故守備周邦松等六員名均屬殁於王事深堪憫惻據各營統領營官呈請奏卹前來臣覆查屬實除飭取履歴咨部外理合繕具清單恭呈御覧仰懇天恩剌部各按原銜升階分别從優議卹以勵勤事伏乞聖鑒訓示謹附片具奏奉硃批着照所請該部知道單併發欽此○○頭品頂戴記名提督廣東北海鎭總兵世襲雲騎尉博奇巴圖魯奴才王孝祺跪奏爲恭報奴才接理鎭篆日期具摺叩謝天恩仰祈聖鑒事竊奴才於光緒十六年九月初六日奉兩廣督臣李瀚章檄開北海鎭總兵王孝祺業已據報卸署潮州鎭篆務應卽飭回北海鎭本任以專責成等因到奴才遵於本年十月十三日准卸者北海鎭總兵楊步典將廣東北海鈟水陸總兵官關防在於廉州北海洋次移交到奴才接收所有恭存署内王命旗牌節奉上諭書籍曁火牌文卷等件委署本標中軍遊擊畢昌鼎齎送前來奴才當卽恭設香案望闕叩謝天恩祗領任事旋伏查北海一鎭南控越疆北連西粤華洋交錯邊海要冲現值改撥營制之際舉凡修明紀律整飭戎行撫綏彈壓緝捕巡防在在胥關緊要奴才自維濤昧深懼　勝惟有殫竭駑庸力矢勤愼隨時隨事禀承督撫臣認眞辦理以冀仰答高厚鴻慈於萬一除恭疏題報外所有奴才接理鎭篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此 
 
 

Page 12

 
 
[光緒十七年正月十四十五日京報全錄]  
　　宫門抄○署江督沈奏揀補陸路游擊員缺摺○又奏臬司赴任片○蘇撫剛奏特叅疏防知縣摺○又奏叅革游擊片○將軍依奏借補協領員缺摺○又奏保奬各員片○護將軍富奏報盟長病故緣由片○直督李奏保留武員補用片○正月十四日○甘肅總兵丁槐到京請安○濂貝勒等各請假十日○慵貝子遷公恩全各請假十日○崑岡崇禮各續假十日○德慶續假一個月○提督衙門奏拿獲盜犯張二五頭等三名請交刑部○召見軍機丁槐○皇上明日卯初二刻至大高殿夀皇殿行禮畢還宫辰初二刻升保和殿筵宴畢還海○正月十五日○召見軍機○○署理兩江總督安徽巡撫臣沈秉成跪奏爲揀員請補陸路游擊員缺恭摺仰祈聖鑒事竊宿州營游擊米占鰲　補安徽撫標中軍叅將所遺游擊一缺接准部咨係題補第三輪第四缺應用儘先人員請補等因兹查接管卷内是缺游擊業經前督臣曾國荃遴有副將銜儘先叅將蕭營都司曾玉勝年强技嫻熟習營務堪以借補飭取該　出身履歴未及具奏留父前來查曾玉勝年五十三歳湖南湘鄉縣人於咸豐八年投効軍營轉戰安徽江蘇河南等省洊保花翎儘先游擊嗣經前督臣沈葆楨奏請　於兩江酌量補用光緒十一年借補蕭營都司經部覆准旋經調赴浙江防勦於鎭海打仗出力　内經調任閩浙督臣楊昌濬奏保以叅將仍留兩江儘先補用十二年正月經前督臣曾國荃以該員前在軍營行仗受傷奏准免予練射　於揚州運河堤工出力案内保加將銜署理狼山中營游擊海州營叅將各篆務均能實心整頓辦理裕如且於宿州一帶地方允稱熟悉以之二次借補是缺游擊洵竭勝任核與定章限制亦屬相符合無仰懇天恩俯念員缺緊要准以副將銜兩江儘先叅將蕭營都司曾玉勝借補宿州營陸路游擊員缺俾收人地相宜之效如蒙俞允俟部覆至日卽行給咨送部引見以符定制除將該員履歴送部查核外謹會同護理安徽撫臣阿克達春恭摺具陳伏乞皇上聖鑒訓示再所遺徐州鎭標蕭營都司員缺江南現有應補人員容臣另行揀員請補合併聲明謹奏奉硃批兵部議奏欽此○○沈秉成片再臣接准部咨光緒十六年十二月十四日奉上諭陳湜著補授江蘇按察使卽赴新任毋庸來京請訓等因欽此應卽欽遵檄飭赴任以專責成查該臬司陳湜於本年五月闕命發往江南差委經前督臣曾國荃奏派總統南洋各號兵輪時須出洋操巡遠歴各省洋面現據該臬司辭以不能兼顧自應遴員接統另行奏明辦理臣向　該臬司之名比來江寗始與相識詳加察訪知於咸豐同治年間宣力東南在營時久勞績卓著謀略聲威素爲各將士所信服江南轄境寛廣各處要隘分布水陸各營訓練巡訪均關緊要臣蒞任伊始必須襄辦得人該臬司才識宏遠能見其大實爲監司中不可多得之員前曾經統江南防軍紀律整肅各將領多係舊部亦復指臂相聯現擬　委該臬司總辦江南營務處凡江南境内之湘淮防勇及練兵等營均歸節制調遣此後如有營伍要務隨時自蘇來寍與臣當面商議並巡察各軍機防一水之間往來稱便兵刑堪以並顧藉匡臣之不逮而更以聯絡軍心裨益防務仍每月酌定經費以資辦公臣爲愼重兵防起見除分檄飭遵外謹會同江蘇巡撫臣剛毅附片具陳伏乞聖鑒訓示謹奏奉硃批知道了欽此○○江蘇巡撫臣剛毅跪奏爲特叅疏防城内連刦之知縣請旨摘頂交部議處勒限嚴緝恭摺仰祈聖鑒事竊據常熟縣知縣吳康夀禀報光緒十六年十一月初八日夜有盜多人行刦城内信銀店並對面開設之裕泰仁錢莊及該縣會營督率兵役往捕賊卽携贓越城而逸追捕無蹤分别勘訊現經飭差緝捕等情臣查賊盜肆刼實爲地方之害屢飭認眞舉辦保甲整頓捕務加意防範今該縣漫不經心以致城内出有連刦重案贓盜一無弋獲實非尋常疏忽可見自應指叅以示懲儆據藩臬兩司會詳請叅前來相應請旨將常熟縣知縣吳康夀摘去項戴先行交部議處仍勒限一月嚴緝贓賊務獲究報倘限滿不獲再行從嚴叅辦除飭取武職專汛職名咨部察議外理合會同署兩江總督　沈秉成恭摺奏聞伏乞皇上聖鑒訓示謹奏奉硃批着照所詣該部知道欽此○○剛毅片再據江蘇按察使張國正詳稱據署上元縣知縣姚德鈞禀有副將銜花翎遊擊方子文卽方鳳鳴係安徽桐城縣人寄寓江寗城内該遊擊因家丁葛發子與伊妾李氏通姦同逃央令同姓不宗之方子和將葛發子等追回後復商同方子和將葛發子誘至伵標卷地方該游擊用刀將葛發子殺死自應叅革以便審辦等情由司詳請奏叅前來相應請旨將副將銜花翎遊擊方子文卽方鳳鳴先行革職以便歸案審辦除咨部查照外謹會同者兩江總督臣沈秉成附片具陳伏乞聖鑒謹奏奉硃批着照所請該部知道欽此○○奴才依克唐阿跪奏爲遺出公中協領員缺請將記名總管本翼佐領先行借補以重職守恭摺具奏仰祈聖鑒事竊查奴才所屬各城漢軍佐領四品等官向係循例片用齊齊哈爾水師營正三品職銜總管火器營從三品職銜叅領並分放呼蘭左右翼從三品職銜協領等缺歴經遵辦在案兹有呼蘭城左翼公中協領德常阿病故遺缺自應遴員補用以重職守查有曾經補放總管時以佐領德陞額擬止以藍翎佐領兼騎都尉穆克德布擬陪於光緒十四年十一月三十日由值年旗帶領引見奉旨擬正之德陞額補放黑龍江水師營總管擬陪之穆克德布着記名欽此查穆克德布係本翼公中佐領漢軍部落人員以之請補斯缺旗　均屬相當又兼該員在呼蘭城當差年久熟悉地方情形官兵嚴肅並辦理衙署旗民一切案件均無貽誤相應請旨將德常阿遣出呼蘭城左翼公中協領員缺擬請以記名總管佐領穆克德布先行借補如蒙俞允該員已經引見毋庸再行送部卽令任事以專責成俟遇水師營總管缺出再請將穆克德布調補是否有當理合恭摺具奏伏乞皇上聖鑒訓示遵行再副都統增祺尚未到任故未列銜合併聲明謹奏奉硃批兵部議奏欽此○○求克唐阿片再查前將軍恭鏜因黑龍江城與俄國海蘭泡等城交涉文件往來煩瑣當經商奉總理各國事務衙門揀派員外郎銜選用主事同文舘繙譯生賡善　來黑龍江隨同該城副都統辦理交涉文件事務並聲請該員如歴至三年當差勤愼於交涉足　補益　否由奴才衙門出具考語從優保奬等因於光緒十三年十一月十八日附片奏奉硃批着照所籌該衙門知道欽此欽遵在案兹准黑龍江副都統文全咨稱該繙譯生賡善於光緒十三年十一月初六日到差當令與邊界四品官慶祺會辦邊界交涉事件從無貽誤深資補益計至本年十月初六日連閏扣算已滿三年咨請照案保奬前來奴才查該城近與海蘭泡俄鎭一江之　江左旗屯處處犬牙相錯更相接連所有交涉事件日益繁多應對非易故將辦過一切事件歴經奴才衙門按年分季開總理各國事務衙門備核在案兹據該副都統咨請奬勵該員等委辦交涉事件已歴　時　　貽悞不無微勞足錄合無仰懇天恩准將辦理邊界事務花翎四品官慶祺擬請賞加副都統銜會辦邊界事務員外郎銜選用主事賡善擬請以員外郎歸部卽選委筆帖式六品頂戴領催博陞六品頂戴領催金山等二員均擬請以驍騎校無論班次儘先卽補以示鼓勵而昭觀感之處出旨逾格　施是否有當謹合詞附片具奏伏乞聖鑒訓示謹奏奉硃批該部議奏欽此○○富勒銘額片再查理藩院奏定章　伊犁烏里雅蘇台科布多所屬漢王貝勒貝子以及王公之福晋夫人病故時蒙恩令其致祭均由該將軍大臣等具奏其應給祭文者　臣部咨行内閣撰擬滿蒙祭文由驛遞送至致祭官員由該將軍大臣就近派員往祭所　設祭物件價錢卽由公項銀内動用咨部核銷等因歴經遵辦在案今吐爾扈特漢布彦綽克圖病故自應循例具奏其應用祭文一俟内國撰擬發交到日奴才再行派員齎赴該遊牧照例祭尊以符定章理合附片具陳伏乞聖鑒謹奏奉硃批該衙門知道欽此○○李鴻章片　丹總兵銜儘先補用副將吕本元副將銜儘先補用叅將趙延玉儘先補用都司包長一都司用儘先守備韓　昌四品銜儘先補用守備吳有珍都司銜儘先守備吳占交孔廣源徐福昌吳應宗儘先守備賈榮標補用守備謝德義等十一員前因隨剿髮捻各匪迭著戰功嗣未直隸防營　巡　力歴年已久於地方營伍情形均甚熟悉應請留於直隸照章分别補用除飭取　　咨部外謹奏奉硃批　　所請兵部知道欽此 
 
