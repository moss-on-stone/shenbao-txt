# 1894 - 136 - 4907571

 

Page 1

 
 
[合肥相國賜壽圖原底照印出售] [  點石齋啓]  
　　合肥相國名振華夏功盖　區天下咸知其功蹟亦毋煩贅頌所有七秩賜壽圖今本齋覔得原　仍用硃砂套邊　畫壽章　原板一　　不　小紙墨印工並皆佳妙有目共賞無庸自述外加錦函每部定實價洋三元又歴代賦彚每部實價碼洋十元賞鑒家祈移玉至上海　　衙申昌及本分局各書坊購取其餘各省京都廣東福建四川成都重慶南京杭州向各分局亦可此佈 
[重印合肥相國七十賜壽圖壽言全集告成每部實價洋一元單購賜壽圖二角圖書集成局代啓]  
　　合肥李傳相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聯額詩詞歌緊各　具　永都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用　字代印祈四驪六宋艶斑香色色俱足不特蔚爲大觀兼可增長學問無論士農工商皆當各置一編兹用潔白連史釘爲四本外加錦套裝潢精妙大堪悅目賞心每部收回工本洋一元不折不扣欲先覩爲快者請至上海五福衖日京都同德堂藥局三馬路申昌書畫室購取并索發　仿車附送　品爲憑○是書初印二千部遠近爭購業已已售罄今重印齊精益求精閱知鑒之 
[廣育礦務人才論]  
　　十年樹木百年樹人自古國家未有不樂育羣才而能建長治久安之業致民康物阜之盛者也雖然古之需才也寡而取才也易今之需才也衆而取才也難何則中國昔時所習有恒業所學有常經各執一藝鮮有遊移士之子恒爲士農之子恒爲農工之子恒爲工商之子恒爲商四民各有其本分各盡其所當盡各爲其所當爲世世相傳自具專門名家之學而天下人才已無不足至今日而事勢爲之一變矣自西人航海東來中外通巿開千古未有之局不獨聽睹爲之一新耳目心思爲之頓異其所以强兵而富國者亦皆爲中國時勢所不可緩於是辦理交涉則宜有熟諳洋務之人才擴充商務則宜有深明商務之人才振興礦政則宜有精悉礦務之人才講求格致則宜有深通格致之人才仿行製造則宜有擅長製造之人才凡此者皆爲古昔所未聞而爲今時所創見然則今日應用之人才較前代爲倍衆卽今日應養之人才較前代爲尤亟自宜薰陶樂育教訓漸摩儲之於平日斯能用之於臨時曩在通商之初風氣未開華人於一切西學大率視爲不急之務近一二十年以來其有留心時務以通逹西學著名當世者頗不乏人就所知者言之如容君純甫開其先辜君鴻明繼其後此二君者一精於文詞之學一精於性理之學並在西國考列前茅聲名鵲起其品級班次有若中國之舉人又如馬眉叔觀察則精通法國語言文字而於律學尤有心得伍秩庸觀察則學習律例舉爲律正皆由西國考取成名何君啓則旣爲醫師而又舉律正孫君文亦出自英國醫院而由官給以文憑此俱卓卓可稱者也徐君祝三久在製造局中於化學一門深造有得製造各物如煉錫釀酒澆燭步武泰西悉具精心雖未嘗遨遊西國經其品評而以其所行騐其所學固知實至名歸非徒虚譽所可同日而語者也近日粤東温君秉仁少負奇　有志於泰西器藝格致之學慨然遠游歐西在倫敦礦藝大書院學習開礦之法已歴多年客歲六月中在該書院考試得列高等榮膺頭等礦師之選旣而至歐美各國遊歴巡閱各礦後遂言旋來華西人謂東方之人精通礦務深識地利者當於温君首屈一指焉夫中國之人其於西學不過語言文字律例天算醫術電理已耳濳心礦務精究地學能考察地中層累者當以温君爲創始邇悉温君奉領執照由香港束裝北上遊覽京華藉探開平各礦聞之不禁竊喜幸中國礦務之有人凡中國有志於此者皆可以温君爲先路之導而中國數十年以來礦政罕著成效者從此可望改觀而有推廣振興之一日也夫金銀煤鐵無不各産於地惟西國深明其法故能悉數開採然取多用宏勢將告罄幾難恃造物者之無盡藏而取之無窮用之不竭也中國則自黃農以來未嘗窮搜遍索地寶皆藴而不宣故所藏充足高出歐洲列國之上設於此時講求開採交易流通以我之有餘補彼之不足則利權獨擅實爲中國商務之大源是礦政一端實於今日爲時務之要不可不籌所以整頓之方惟自興辦礦政至今多歴年所而自開平以外未聞有開採宏富獲利豐饒獨著明效大騐者何也則大抵以礦帥之未得其人也歴來所延礦師多借材於異地必先隆其禮貌優其廪祿立合同三年以爲要約至於所得之齎絀則與彼無預焉齎則彼居其功絀則彼不任其咎一切置辦機器彼已先獲其利一旦事或無成半途中撤則彼反得逍遥於局外或謂中國今日襄辦礦務之人其由聘請而來者類皆闒茸之流頭等礦師未必肯至故往往有此弊端然則居今日而論礦政所以爲整頓之方而握要以圖者實莫先於造就礦務人才我中國人民心思材力初不在西人下特爲上者未嘗鼓舞而振作之斯在下者無由聞風而興起誠能開設礦務學堂延聘西人之精於礦務者爲教習詳訂規條妥立課程招集聰頴子弟以資斧使之遊學泰西則數年之後繼温君而成名者必不乏人上以此求下以此應感發之機捷於桴鼓夫而後以中國之人開中國之礦不至求材於域外而以大權倒授於人一利也聲氣相通語言相同指揮如意操縱從心二利也薪水旣可稍祝洋人爲廉而又無慮其居奇婪索三利也礦學旣明凡滇黔秦蜀等省其礦苗旺富之處皆可售股開採官創商繼相與輔相而成然後商務盛而可以挽已去之利權獲將來之利益四利也百姓旣足君無不足由富而强國家於以收無窮之效五利也然則造就礦務人才以振興礦政謂非今日之要務哉而此外格致製造之學則爲利用厚生之所繫語言文字之學則爲修好睦鄰之所繫苟能廣爲樂育使用才者無才難之歎則濟濟羣才泛應曲當長治久安之業物阜民康之盛不外是而他求矣百年樹人之計謀國者其可不深長思哉 
[諭旨恭錄]  
　　四月初十日奉上諭悳銘等奏軍臺廢員二次由配脫逃請旨飭緝究辦一摺已革防禦文鐸前次由配濳逃當經拿獲押解到臺乃未及半載膽敢又復在配脫逃實屬怙惡不悛該都統等已飛咨鄰境查緝難保不濳行回旗著馬蘭鎭總兵步軍統領衙門順天府五城一體嚴拿務獲究辦以肅法紀欽此同日奉旨廣東平鎭管都司員缺著姜鴻瑛補授欽此 
[請旨入覲]  
　　兩江總督劉峴帥蒞任三年例應述職本月十二日已拜摺請旨倘蒙俞允則戒途之期當在仲夏云 
[監司赴任]  
　　昨日清晨得金陵訪事人來書云署蘇松太兵備道黃幼農觀察於本月十四日赴督轅禀辭似裝赴滬大約日内卽可履新矣 
 
 

Page 2

 
 
[搶刦頻聞]  
　　京師西直門外至海淀一帶盜風甚熾搶刦横行當日落時三五人出於其途亦被搶掠非結夥成羣不敢往來地方官雖竭力緝捕無如若輩乘間卽聚而行刦得贓則紛然各散以致輦轂咫尺之地竟成荆棘之塲本月上詣頤和園時有三侍衛差竣赴巿肆購物充飢爲時已晏策馬進城行至距西直門二三里許竟有多人持械行刦三侍衛手無寸兵任其掠取只剩頂帽短衣驅馬入城又圓明園海某自城回家行至大柳樹迤北地方路遇五人手持石匠所用鐵鞘攔路行刼奪其馬上所捎包裹内有茶葉零布等物掠之而去海亦馳馬奔回說者謂近日工程繁興五方工匠雜處其間良莠不齊良者尚思安分莠者雖工價較多而烟酒賭錢不敷揮霍盜風之熾殆由此耶 
[販紗折本]  
　　入春以來凡販貨入川者皆無利可獲洋棉紗一項折本尤鉅計棉紗一包在上海價銀七十餘兩再加沿途運費關稅以及月息約十兩共值九十餘兩現在重慶每包僅售銀七十餘兩共折十兩上下故販此者無不視爲畏途也 
[船政易人]  
　　重慶關理船廳魯君福奉調至宜昌而以施君瓜代是缺魯君已於三月二十五日解纜東下矣 
[訪求利弊]  
　　川東道黎蒓齋觀察前擬創設紡紗局曾派候補知縣高君錦棠試用縣丞張君應六同赴上海漢口兩處查看織布局機器章程二君已於三月中旬回渝銷差聞所訪利弊頗爲詳晣云 
[漕務述聞]  
　　江蘇海運通局總辦王司馬浙江海運通局總辦蔡太守於三月二十七八等日先後到通禀見倉憲坐糧廳拜謁闔城文武官員後開局辦公○二十八日滿漢坐糧廳會同大通橋滿漢侍御在平下閘龍土廟較斛○四月初四日通濟庫開庫放各項公欵○初四日滿漢坐糧廳會同中西兩倉監督及江浙兩局總辦在東關火星廟内較斛○山東德正帮粟米於三月二十八日抵壩江蘇浙江兩省漕糧亦陸續報到倉憲定於四月初七日已時祭壩騐米是日黎明闔城文武紛紛排導出城江浙兩局總辦率同委員山東領運干總倉憲坐糧廳委員百家經紀州署彈壓差役左右營彈壓營兵均鵠立河干恭候憲駕鐘鳴八點英葛二坐糧廳憲乘轎到壩升大光樓少頃祥許二倉憲亦呵殿而來先期經紀頭役在大光樓上恭設香案擺列全猪全羊供品屆時倉憲與坐糧廳憲焚香致祭音樂並奏鞭砲齊鳴祭畢差役將饅首擲之樓下任人搶食名爲大力丸云人食之可增力量惜是日濃雲密布勢如潑墨細雨淋漓歴久不止倉憲冐雨騐收江蘇頭起漕糧前五船又浙江頭起漕糧前四船又騐山東德正帮粟米五票因雨未收初八日倉憲從後提騐江蘇第三起漕糧又浙江第三起漕糧十五船又山東德正帮粟米十二票補收初七日已騐未收粟米五票○山東濟左帮粟米已抵張家灣一帶不日報到 
[時疫未已]  
　　前報紀粤東時疫盛行兹接訪事人續信云城廂地方瘟疫大作兩月之久仍未止息且傳染之多死亡之速尤覺日甚一日常有宴飲之際席未終而身已亡談笑之餘音尚存而魂已散變症出於俄頃樂石無所用之粤俗素來佞鬼以爲人事旣窮惟有請命於神故迎神賽會之事幾於無日無之而愛育善堂紳董亦於三月二十八日請城隍神巡遊各處金鼓喧天爆竹震地廣州府張潤生太守於二十六日督同南番兩邑宰詣城隍廟設壇祈禳致齋三日不理刑名並示諭各屠户不許宰殺以迓祥和城内八旗駐防地方染疫尤甚較之他處尤形滋蔓旗民日事驅逐或迎神或舞獅紛紛擾擾奈疫鬼仍不肯稍退益肆侵害每日染疫死者多至數十人竟有一家數人同日斃命者萬不得已輙思遷徙以避之故近日出城覓地暫焉棲止冀免傳染者實繁有徒臬憲額玉如廉訪製有治疫丹藥分給士民一經服下無不立起沈疴近日到署領取者應接不暇户限爲穿臬憲以製備無多恐難徧給遂將藥方抄出發交愛育善堂囑其如法泡製散給病者藉以普救羣生臬憲此舉可謂功德無量矣 
[掌珠忽碎]  
　　淛人某甲聽鼓金陵歴有年所前二年抱鼓盆之戚遺下一子尚在襁褓甲憫呱呱者無人撫養欲作鸞膠之續未幾娶某氏女爲繼室其父亦以佐雜官需次省垣者結褵之後伉儷綦篤顧不甚鍾愛前子又　於藁砧之勢不得不貌爲仁慈每遇甲在旁輙以果餅飼兒顧復提携倍形肫摯甲他出則以錐剌兒股稍啼益箠楚之幾視掌中珍爲眼中釘而甲茫然不察也去冬棒傷脛骨始而紅腫繼而潰爛醫至今春方漸痊愈然已屈而不伸知此事者咸爲不平四月初兒忽出痘徧體無隙甲延醫診視醫曰症勢雖重然滋補氣血尚無妨碍用黨參苪棗等品庶幾可救乃甫隔一日頓成凶象起頂者忽而平矣有漿者忽而涸矣醫士大驚不解何故細詢之知是夜腹瀉十餘次然終不解致疾之由相與嗟嘆而已待至次日兒竟不起甲痛哭幾不欲生婦亦終日以涙洗面方自謂伯道無兒命也夫復奚言嗣聞鄰人云兒非死於痘實死於其母之手然乎否乎想冥冥中自有降鑒不勞他人之說長話短也 
[舊傭圖竊]  
　　駐津德國領事署於上月二十七夜被賊掩入寫字房至五更將轉擰開煤汽燈之火門燃點汽燈照耀幾如白晝賊撬動銀箱錚錚有聲爲更夫所聞又見燈火大明濳至窗前查勘見一人手持尺許鸞刀光芒射人與燈火相掩映銀箱撬而未動觀其面貌似曾相識卽署内已歇之傭人某甲也更夫大呼有賊甲謂毋多言否則結果汝命更夫狂呼如故甲從窗間躍出握刀追逐蓋甲逆料夜漏已深卽中西人驚覺亦足不及履體不及衣一時難以掩捕適馬夫王六是夜有疾尚未就枕雙扉洞闢更夫趨入求救王六奮身而起恊力捕賊甲知不敵棄刀越墻而逸事後查點遺刀一柄及鞋一雙領事當報口西捕頭及彈壓地方之隋守戎清選指名捕甲而甲已藏匿無蹤遂將其父捕獲送請地方官押交其子以憑究辦 
[天外飛鴻]  
　　蘇州葑門内王孟子橋附近莊家弄有龔升寶者年僅二十左右經紀人也妻潘氏年華二九小家碧玉貌似天人有向在某營當馬夫之金陵人王義山者羡氏之美遂如癩蝦蟆想吃天鵝肉始與龔之同居某甲交好得以漸入勝境每俟龔出輙赴陽臺之約如是者數月嗣以龔朝出暮歸終不能暢所欲爲濳與氏謀背夫偕遁此正月間事也龔自失妻後偵騎四出形影毫無嗣聞人言藉藉謂王義山於月前銷差偕一少婦往金陵龔默思王每日必來門前放馬暇時至甲處嬉游自失妻後絶不見王蹤影甚以爲奇乃與甲商同繕禀投元和縣署控告李大令以指拐無憑批斥不准龔稱王之胞兄王錦魁現在營中當長差請一究其弟下落庶可水落石出如我誣控願甘反坐大令乃准詞飭差提王錦魁到案王錦魁直認弟之不肖並稱曾晤戚友言及弟偕一少婦往金陵賃屋同處當時不知其作此犯法事是以略不介意致忘住址大令得供飭覓妥保出外將弟王義山尋獲交案否則不能置身事外王錦魁唯唯當卽央人保出與龔升寶及縣差等同往金陵緝訪未識果能獲案否也 
[嶺南瑣志]  
　　廣東學政徐花農宗師於本月初三日往肇慶府巡試南海縣預期雇備官舫十艘並移知水陸弁兵沿途護衛是日午刻宗師排齊全副儀仗往天字碼頭登舟司道府縣及各學教官均趨赴河干恭送長隄一帶車馬如雲○署府州協副將黃和亭鎭戎金福接到京中來電欣悉奉旨升授雲南昭通鎭總兵員缺一時文武官員之賀喜者紛至沓來大有冠蓋塞途旌旗夾道之勢○城内保甲總局自陳厚齋觀察以疫逝局中兵役相繼斃命者實繁有徒某日總辦鍾鏡人觀察亦忽爾違和蛇影杯弓頗深疑懼幸一時小極旋獲安全刻下仍寛請假期不敢到局視事○初四日有營兵擁至靖遠街某飯店緝獲一匪初時似甚懦弱無能者然任各兵加以黑索至半途忽發狂威竟將鐵練扭開飛奔逃逸各兵見其有力如虎不敢窮追惟有徒呼荷荷而已○本年係甲午正科鄕試之期所有塲中一切事宜亟應及時舉辦現聞大憲已札委署廣糧廳陳司馬陔爲之綜理矣○廣州府張太守資召羽士設壇城隍廟建醮七日祈禳瘟疫爲民請命至再至三何好以神道設教乃爾 
 
 

Page 3

 
 
川 
[約束旗丁]  
　　杭州駐防旗丁向多强横時或滋擾民間自前軍憲希公訪事究辦嚴禁短衣出營及結隊同行等事并在營門附近設立八旗巡防局數處隨時察訪始稍歛迹無如日久弊生巡防各局亦第奉行故事吉軍憲恐其仍蹈故轍是以重申舊約特派恊領各員不時稽查如有前項情事立卽銷檔從嚴究辦并在西湖昭慶寺前及湧金門外添設巡防分局居民深感盛德擬送萬民傘四頂以誌勿諼 
[武林絲巿]  
　　浙省城鄕各處頭蠶頗不利巿因天時寒燥不一僅得三四分收成而東街絲行初十十一十二三日齊集同行開塲演戲會議絲價定於十八日開秤價目則尚未議准云 
[柳浪聞鶯]  
　　杭垣自立夏節後時而風聲振鐸時而雨點敲窗時而嫩日晴烘時而輕雲淡掃迄今幾及一旬苔上階緑草入簾青未放晴曦仍留礎潤惟在清和佳節宛是黃梅天氣故患時症者甚多初則吐瀉交作旣而胸膈煩悶四肢焦熱口渴昏睡輕者漸轉爲瘧重者卽爲傷寒衛生者宜如何珍重歟○應南宫試之諸君向來須俟放榜後整頓行囊效六鷁之退飛今年未揭曉前竟有南旋者杭城赴試人數不多而先期旋里者計有四五人是可異矣○螺螄門外某甲農家子也早失怙恃由繼母撫養及長不理生業未得繼母歡家貧如洗初聘某氏女爲室迄今十餘年甲妙手空空未能向天旁貸錢以聘織女而女則豆蔲梢頭春心暗逗父母覺之急倩冰人往甲家催娶甲辭以貧催促再三不得已遂爲搶親之舉女至甲家視甲如仇讐不與同寢甲之繼母謂甲曰堂堂男子不能立業成家無怪新人之不與寢處也甲惱羞成怒持竹梢入房將女按倒在地鞭背數十下鮮血直濺斑斑點點色似桃花呼號之聲逹於户外鄰人欲往勸解甲竟閉門不納至初五日女乘間吞紫霞膏至晚毒發更魚初躍竟入枉死城中甲僞以急病往報女之父母女家亦知此中原委不與計較惟草草棺殮而已 
[嬌鶯出谷]  
　　惡鴇之於娼妓猶鷹鸇之於燕雀也彼其以人之皮肉作已生　苟或懶於送迎纒頭不足則卽嗔鶯叱燕打鴨驚鴛致妓之入其牢籠者雖在羅綺叢中笙歌隊裏不啻坐粉黛地獄終身寃戴覆盆肇慶東新街河旁青樓比户緑水當門妓院臨河客船可泊秦樓楚館酒地花天洵端江樂地也有老元緒謝某著買得小嬌生字曰寶玉花信華年姿首艶麗寶玉竊計此身誤墮烟花已閱盡暮雨朝雲春花秋月他日門前冷落老大徒傷雖或厭倦風塵恐未易擇人而事因急謀脫籍祗以鴇母索價過巨無力以償不得已效紅拂私奔故智前月某夜更闌人靜濳起啓後户而逃龜鴇方夢入黑甜不之覺也比曉見後户已啓查點各妓有芙蓉春睡未足者有對鏡曉妝初竟者有臨歧送客含顰者至寶玉臥室則闃其無人立飭黨羽追尋惟見春水一江桃花漲暖臨流惆悵徒喚奈何知必有李藥師之流挾同遠引爰重懸賞物購覓佳人引領兼旬仍無報道玉人消息者想嬌鶯出谷早已願遂雙棲矣自是管領羣花特嚴司香之禁 
[滬上官塲紀事]  
　　新簡浙江巡撫廖榖似中丞由珂里將次到滬已記前報兹悉中丞於昨日午刻抵滬憲舟在觀音閣碼頭停泊江海關道聶觀察海運局總辦譚太守松海防廳劉司馬及文武印委員弁皆至江于迎迓提右營廖叅戎上海縣黃大令現均公出故未到埠迎迓○調署江海關道黃幼農觀察將次來滬本埠官塲已預備迎迓矣 
[求息不准]  
　　新聞報館訪事人陳子琴吳再香邱阿四等向萬壽宫住持僧明性串詐一事已詳前日報章兹悉陳等知事不妥挽人向僧調停擬就和息一紙呈求銷案黃大令洞燭其奸將和息擲出不准銷案惟大令現有要公晉省面禀各大憲待回署卽行提案審訊 
[悖入悖出]  
　　揚州人張兆昌向在小東門外一枝春街開設花烟館蓄雛妓數輩招引輕薄兒郎歴年以來積造孽錢不少日前乘安慶輪船回里欲建房屋爲終老計携帶洋蚨四百翼裹入破絮中冀掩他人耳目船至鎭江停泊馬頭扒手乘間將破絮竊去張以此區區者銖積寸累而來頗非易易一旦失去侘傺無聊遂仍折回滬上悖入悖出其謂是歟 
[覆舟記]  
　　寧波人康如銀向在虹口楊子路馬頭駕杉板船以餬其口昨日亭午由浦東裝送生和板木行夥劉某及申乙内三人渡浦而西突來一小火輪船雙輪鼓浪其疾如飛致被激沈杉板船中人紛紛入水報衆船户爭先施救得以援起三人劉則蹤影杳然至三下鐘時屍身尚無著落 
[誘佔送縣]  
　　湖北人劉宏興卽鴻勛又卽劉桂子住居滬南會館塲外灘日在潮惠會館擺骰子攤以度日其妻某氏領有螟蛉女自襁褓中提携保抱迄今已十四歲矣小名玉修亦曰玉秀蓋謂玉堪比德秀可療飢也無如某氏性情暴戾常加凌虐玉秀鬱鬱難堪遂於去年十二月逃匿高巷頭湯禮寶薙髮店内被禮寶之兄桂寶領至原籍句容刦以爲妻生米煮成熟飯後爲劉查悉於三月初十日至湯處索人互相口角將湯店打毁一空後經旁人解勸一時尚未了結而湯禮寶適至滬北鐵馬路某薙髮店爲夥四月初八日劉因尋湯不遇卽將湯父順初扭至十六鋪巡防南局鍾二尹訊問之下著交伊子禮寶到案後因禮寶在鐵馬路被劉尋見扭至捕房解送英公堂押候訊究爲鍾二尹所間函致英公堂將湯索回訊問鍾二尹以湯誘佔婦女喝責四百五十下押交玉秀到案一面將湯父釋放兹因湯延不將玉秀交案鍾二尹遂於前日備函飭令勇甲押送上海縣請究適黃大令晉省由值日差回明門稿飭暫看管候大令回署禀明訊究 
[室邇人遠]  
　　滬南洽成京貨鋪自被火焚後由往來之大成祥錦盛生大德利震記等東西洋貨店向洽成主某甲索取被欠貨物價值甲已將燼餘東西洋貨减折攤償大成祥等各店均已應允惟錦盛一家以被洽成所欠甚巨尚未首肯約定各店于前日再往洽成理說及抵其處見室中空無所有各店主爽然若失未知能免雀鼠爭否 
[逐客餘聞]  
　　滬南浦灘有江北客民居住黃大令加差驅逐屢紀前報前日下午輔元堂董事曹君寄耘帶同原差沈松加差薛貴及十六鋪小甲重至該處查有輔元堂房屋二間碍路曹君卽令先拆有木行兩家將木放在外灘亦令搬進又有陸姓租首善堂之地造平屋十八間令其拆讓水利局近處有震德錢莊並德隆彰水烟店所造之屋亦須拆讓又有新造房屋十餘間内有四五間有碍築路曹君傳諭該匠頭赶緊拆去四五間在後曹君傳喚各棚内江北客民逐一點名諭令限定十八日一律拆讓遷移他處到堂報明賞給撫卹每棚給洋二元如至十九日仍不拆讓著差到堂禀明定須帶勇押拆 
[帶犯無憑]  
　　日前太倉州盜犯施茂之等三名解申過道勘訊發上海縣監禁候示已紀前報太倉州金調生直剌欲赶緊逕解蘇臬衙門勘審因上海縣未奉道憲札飭是以尚未發回金直剌於昨日耑丁持片來申至上海縣署請將三犯先行帶回縣署某門稿以來丁並無公文要件三犯關繫重大豈可輕易父人帶來名片一紙未便據以爲憑故答以須候道憲札飭卽可備文解回貴署現在不能應命來丁唯唯而去 
[贖身轇轕]  
　　龜兒張大有卽四福姘識蘇婦韓金姐在滬北胡家宅寶興里開設野雞妓院蓄姊妹花數枝臨風招展馬夫鈕阿毛卽以仁常至該妓院游玩與妓女李金林訂嚙臂盟議定出洋九十元爲之脫籍隴山鸚鵡已出樊籠因無贖身筆據恐致别生枝節遂向張催取張以身價尚未付清不肯出據互相口角前日鈕設計騙張大有韓金姐并李金林同至城内花草浜某茶肆各評典直紛爭不已又起釁端扭至縣署喊控適黃大令因公晉省值日差回明門稿飭候大令回署禀明訊奪冒充局差哄詐鄕愚無惡不作前日有某甲在路拾起蠶豆施等以爲鄕愚 
[流氓服禮]  
　　浦左塘橋地方著名流氓施錫華與桂生兩人冒充局差哄詐鄕愚無惡不作前日有某甲在路拾起蠶豆施等以爲鄕愚可欺百般恐嚇指爲行竊某甲大受窘辱奔訴父兄其父開設糟坊大興問罪之師施等見勢不佳愿備香燭服禮始了其事 
 
 

Page 4

 
 
[包車肇禍]  
　　昨日有某甲者從垃圾馬頭乘包車飛駛而南轉灣時撞傷鄕人某乙之目鄕人用力扭住誓不甘休後經旁人再三勸解令車主給以小洋三角鄕人始恨恨而去 
[無賴凶毆]  
　　滬上之操准南王業者名曰白作帮凡雇用之夥皆由同業保薦昨有白作帮中之某甲邀同無賴歪頭和尚及鐵鍋王連生等十餘人向新北門外某豆腐店工人索酬洋四元强欲軋至某茶肆評理該店工人以初進是店且非爾所薦無錢可酬甲卽大肆咆哮一聲呼喝衆拳並舉將工人抱出店門任意攢毆店主出勸亦遭毆擊無賴遂一哄而散店主以無端被毆心實難甘遂投法捕房控訴克捕頭立飭包探至該處左近之小烟館内拘獲二人餘俱聞風逃逸將二人解入捕房經克捕頭略訊命押候解送公堂請葛同轉從嚴懲治並追拿羽黨澈底根究 
[翻車受損]  
　　川沙某氏婦雇坐東洋車轆轆行來至法大馬路義春園茶肆門首適值修築馬路崎嶇難行忽有馬車自西而東車夫避讓不及將某氏婦掀翻在地跌破頭顱血濺猩紅宛似桃花片片爲巡捕所見一併解入捕房捕頭飭將受傷之某氏婦送仁濟醫院療治車夫押候解送公堂辦理 
[擲瓦傷人]  
　　有卜樂仁者不知何許人向爲磚瓦工築登削憑藝頗不劣昨晨在美租界篷路修葺房屋不隄防悮擲瓦片擊傷路人某甲之頭皮破血流昏暈倒地工頭某乙恐釀成巨禍急雇人舁至新虹橋南首同仁醫院求醫西醫生診視之餘告以閱二禮拜始可痊愈 
[病犯脫逃]  
　　前月偷兒陳小璜竊取大通元和各輪船衣物匿身外虹橋畔某小客庽事機不密經某包探偵獲解送英公堂宋通剌詰得情由飭探帶回捕房管押兩月日前渾身瘍發膿血涔涔捕頭見其病勢非輕令送請同仁醫院醫生調治并派巡捕輪班看管以免疎虞前晚七下鐘時適四百號華捕上差一瞥眼陳忽飛奔逃去捕駭甚立卽禀報捕頭捕頭飭探率同通班夥役四處追尋至次日傍晚尚未知下落也 
[英界公堂紀事]  
　　某報關行主金琴生控行中棧司婁阿正虧空洋銀一案宋通剌屢經集訊諭令邀人理勸婁奉諭後置若罔聞金以其有意抗違復投公堂催訊通剌諭令俟提齊兩造聽候訊斷○王敬賢扭妻林氏至捕房訴稱氏不守婦道日久不歸請爲訊辦捕頭遣三百六十四號華捕解送公堂宋通剌著一併押候訊斷○胡興發扭楊少甫至公堂以誆騙洋銀避匿不面爲詞訴請訊究宋通剌著押候訊斷 
[法捕房瑣事]  
　　南碼頭某南貨店雇舟裝載胡桃至招商局碼頭停泊爲駕駛夫竊取胡桃數十觔藏在後艙由店夥搜獲拘入捕房捕頭命押候堂期解訊○偷兒某甲前在長江輪船竊取搭客鋪蓋爲包探拘獲解入捕房經葛同轉薄予懲責於上禮拜五釋放昨又混入江天輪船帳房竊取水烟筒一枝當塲拘獲解送捕房又積竊某乙在北京輪船竊取搭客洋傘一柄擒獲送捕贓交原主乙押候堂期解訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[大佛生日]  
　　武林大佛寺在西湖葛嶺之麓寺爲南宋時所建殿宇三楹中供佛頭一座高一丈五尺廣亦相等所謂佛頭者本秦始　纜檻石以其略似頭形好事者遂附以塗泥貼以金箔而大佛頭之名著焉庚辛刼後殿宇無仔佛頭被燬僅存頑石一拳而各處進香者猶冋頑石展拜於是有僧人搭蓋茅屋不時募化數年之間居然復建殿庭重塑佛頭雖不及昔日之高大亦已巍然可觀惟裝金之費甚鉅去年始有某紳夫人資助多金乃克蕆事今年四月初八日開點神光是日相傳爲大佛生辰杭人之佞佛者老幼男女無不絡繹進香而西湖内外又有放生之舉故湖上茶寮酒肆幾無容足之區保甲局員深恐滋事特派差役數名往來巡察八旗巡防局亦派兵彈壓遊人雖衆尚不致肇釁云 
[五茸芳草]  
　　松江華亭縣南首某姓土墻岌岌可危本月初十日雇匠人某甲等拆卸正當奏手時墻忽傾倒甲乙内三人均遭覆壓及夥伴丁戊等急爲施救而甲已氣息全無七孔流血乙則鼻準壓斷一息奄奄内亦面如十色四肢冰冷某姓見而憐之令將中屍舁回南門外鬥富浜家中乙丙則延傷科醫治據云傷勢沈重恐難保全性命也○茸城小倉橋堍某甲農家者流也遷居郡治歴有年所與東鄕車墩莊有葭莩誼子某丙娶甲女爲婦光隂荏苒裘葛屢更女歸寧父母自前年以迄於今一去不返今春甲患病逝世内吊唁後當向妻弟某丁囑女旋歸泰水某氏銜之身披麻衣登門滋擾丙之戚族羣抱不平執而繫之以洩夙忿内聞此消息糾集無賴二十餘莗興帥報復抛樹拍凳大肆咆哮村民羣起攻之將戊已等七八人綑縳幽閉一室並在身畔搜出利刃訴知地甲地甲以曲在甲急令將女送回　　　　　　　　　　　　　　　　財火二神廟自經兵燹棟宇傾頽燕壘香殘蠣墻粉蝕過其地者每深憑吊之懷本月初八九十三日由附近秀野橋一帶居民捐集青蚨數十串支搭戲臺雇梨園子弟演劇歌喉宛轉金鼓喧闐紅裙白袷掩映於青塍翠甸間不可謂非昇平景象也 
[皖公山色]  
　　安徽候補知縣萬文甫明府世章現奉撫憲沈仲帥札委隨轅差遣明府奉札後隨卽詣轅謝委聞仲帥閱過安慶水陸諸軍卽當筮期起節校閱皖南營伍因出轅後辦事需人故札飭明府隨轅聽差以資臂助○安省東門城樓逐年被風雨摧殘時虞頽圯經管城委員禀陳撫憲籌銀修葺以期鞏固中丞披禀之下一面札飭委員詣騐一面籌撥銀兩飭令鳩集工匠赶緊修理現在工程告竣由監督委員禀請中丞委員騐收城工仲帥札飭現辦省城軍械所候補知府邊卓存太守保桱往騐○前紀安徽撫憲沈仲帥牌示轅門筮期分作四日校閱諸軍初九日看各練軍營及各緑營防軍勇大陣籐牌各技藝初十日看實缺人員馬步箭候補宫員及各營外委額外馬步箭各兵勇步箭十一日看各兵勇擡槍鳥槍打靶十二日看長江安慶澄清營及華陽等營水操邇來隂雨連綿淋漓不止不便校閱遂改期俟天晴再行校看先期首縣章幹臣明府諭飭親信家丁督同差役協保將教塲結綵懸紅鋪設停當屆期五鼓水陸各兵勇齊集大教塲環列長堤埂一帶繼則司道以次文武各官紛紛並往恭迎憲節迨後聞悉改期各官以及兵勇始各散去大路上往來之人幾於盈千累萬無不上下淋濕歎泥滑滑不已○安徽鳳陽關係歸鳳潁道管轄月征稅銀由關道札飭委員押解來省兹撫憲沈仲帥查該關此次應征稅銀報解硃屬寥寥以是札飭卽用知縣陳明府祖絡前往催提明府奉札後詣轅謝委不日率領家丁束裝就道 
[豫章瑣語]  
　　江西風俗每遇火災無論已成未成例延僧道具疏建醮痛陳悔過遷善之忱不求諸實而求諸虚計誠左矣上月翠花街某銀飾鋪偶然起火並未成災事後卽有好事者集貲建醮約費三四百金未幾書街肇火災建醮亦事同一律何不惜虚縻乃爾○署新建縣何梅閣明府奉札調補餘于縣當卽赴撫藩臬三轅禀謝一時寅好之赴衙賀喜者絡繹如梭 
[皖省官塲記事]  
　　安徽巡撫沈仲帥札委撫標遊擊齊遊戎占鰲會辦省城保甲事宜遊戎奉札後卽乘騎詣轅禀謝日來已出示曉諭通衢矣 
[委署縣丞]  
　　吳江縣縣丞邵二尹現經上憲撤任所遺員缺藩憲於十一日牌示以候補州判倪善慶酌委署理 
[倉塲札調委員名單]  
　　倉憲札調委員分派各司其事外河監兌王玉麒鄭杰麟趾恩順王寶光吳貽孫張福堂程家俊祁彭年瑞恒　隨轅嚴秉楨靳寶忠陳蔭解楨元馬湘張體信李廷馥廉棨郝芹廷張敬熙惲學基吉陞李樹　掣斛頴誠甄永齡王恩綬象銘杜瑞于頕鰲畢觀漳盧煜孫德華王志范胡其傑王鳳圖傅曾愷振海解樹桂李珊楊家壁通袋穆圖布存泰馮聲萬吉陞葫蘆頭至並濟閘陳慶番劉鐘惕陳圖榮郎鼎光王恩蔭吳永孫温趙宗抃普濟閘梁宇安趙樞邰昌照吳亦麟魯恒祥平下閘王樾趙元壿染佩傅錦墀王宗金平上閘康林桂張藴劉紹傳李振鈞徐上雲靳向明慶豐閘何其敬韋宗渭高作賓王書香李德鈞郭爲霖橋袋廠周鳳標張兆鈞劉志鎔唐俊賢李洪大棚鄭珍趙藴輝魏樹楟白增文李洪張獻李恩瑞查凌漢郭爲霖小棚潘玉璵張大任曹錫爵張慶森鍾英王佩賢王育桂總查李撫文多托理臧良圻田斌藻常楷吕望端道帮審惲學基趙文粹毓林常榮府帮審石耀宗穎誠趙文粹州帮審郭念清蔡寶璵傅廷祺王玉珂王寶光 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年四月初九日京報全錄]  
　　宫門抄○諭旨一道錄前○吏部張等奏遵旨嚴定處分妥議具奏摺○兵部額等奏遵旨議處摺○川督劉奏滇黔官運局行銷各引數目並經徵稅羡截厘一律全完摺○四月初九日兵部太常寺太僕寺鑲曰旗值日兵部引見二十九名理藩院十八名鑲黃蒙三名正黃蒙七名起居注二名○福建提督黃少春到京請安○文廷式馮文蔚謝陞用侍讀學士恩○秦綬章陸寶忠謝升用侍講學士恩○張百熙謝升用侍講恩○高賡恩謝升用贊善恩○李培元等謝照舊供職恩○湯似瑄鹿學良預備召見○順天府奏京師得雨一寸○召見軍機黃少春陸潤庠湯似瑄鹿學良○○吏部等部大學士管理吏部事務臣張之萬等謹奏爲遵旨嚴定處分妥議具奏事内閣鈔出光緒二十年二月二十一日奉上諭近來各省軍流等項人犯往往有中途脫逃及在配所濳逃之事總由地方文武漫不經心或簽差不愼或看守不嚴且有該管員弁鬆刑賄縱情弊迨脫逃後不過以通行緝捕了事以致該犯等逍遥法外故智復萌再犯之案又復層見疉出積習相沿深堪痛恨著各直省將軍督撫一體嚴飭所屬認眞整頓遇有此等案件立卽嚴叅懲辦不准視爲具文其文武員弁應如何嚴定處分逃犯及解差看守人役如何加等定擬罪名之處著該部妥議具奏欽此欽遵到部除逃犯及解差看守人役加等定擬罪名之處據刑部片稱應由刑部另行辦理具奏外吏部查定例所載斬絞人犯脫逃該管各官處分綦嚴至軍流等項人犯中途脫逃及在配脫逃該管各官處分定例較輕今各省軍流等項人犯往往脫逃地方官或簽差不愼或看守不嚴且有該管員弁鬆刑賄縱情弊欽奉諭旨嚴定處分妥議具奏臣等自應欽遵按照加等之例分别覈議查加等議處定例罰俸之例自一個月兩個月三個月六個月九個月至一年二年凡七等降革留任之例自一級二級三級至革職留任凡四等降調之例自一級二級三級四級至五級凡等其由罰俸加等者自一個月至二年酌量遞加止於降一級留任不得加至革留由降留加等者自一級至三級酌量遞加止於革職留任不得加至降調由降調加等者自一級至五級酌量遞加不得加至革職等語臣等謹按例内原定處分酌量加等其例應革職留任者例無作何加等明文應酌量改爲降一級調用例應革職留任限年緝拿者應請俟限滿無獲分别加等議處例應革職者處分已嚴無可再加仍請照例議以革職謹將原例各條分别開列並將現議加等條欵各附於原例之後繕具清單恭呈御覽兵部查例載斬絞人犯脫逃武職各員處分綦嚴應請仍照舊例辦理其加等議處定例罰俸之例自一個月兩個月三個月六個月九個月至一年二年凡七等降革留任之例自一級二級三級至革職留任凡四等降調之例自一級二級三級四級至五級凡五等其由罰俸加等者自一個月至二年酌量遞加止於降一級留任不得加至革留由降留加等者自一級至三級酌量遞加止於革職留任不得加至降調由降調加等者自一級至五級酌量遞加不得加至革職等語惟應行革職留任者並無作何加等明文應照文職議定酌量加至降一級調用例應革職者無可再加仍請照例議以革職又武職例載有降職一級至四級之條應請仍照本例加一等定擬所有各省軍流等項人犯中途脫逃及在配所濳逃其簽差不愼及看守不嚴之文職各官旣經吏部按照例内原定處分酌量加等武職各員亦應照例定處分加等覈議謹將現擬加等條欵分别開列附於原例之後一併繕具清單恭呈御覽俟命下之日卽通行各直省將軍督撫府尹一體遵照辦理所有臣等遵旨嚴定處分妥議具奏緣由理合恭摺具奏伏乞皇上聖鑒訓示遵行再此摺係吏部主稿會同兵部辦理合併聲明謹奏奉旨已錄○○經筵講官太子太保大學士管理兵部事務臣額勒和布等謹奏爲遵旨議處事光緒二十年三月二十二日内閣奉上諭步軍統領衙門奏特叅地面官疏防盜案限滿逸犯未能全獲請旨懲儆一摺京師内地面疉出盜案經福錕等勒限嚴緝迄今日久僅獲盜犯李漢臣王淇等二名本日已據該衙門另摺具奏降旨交刑部審辦其案内逸犯多名尚未弋獲捕務實屬廢弛正藍旗漢軍署委恊尉榮光署捕盜步軍校榮連步軍校文瑞廂白旗漢軍副尉崇敏捕盜步軍校樂勝步軍校多魁廂白旗滿洲署恊尉奇克愼捕盜步軍校德斌奎緒委步軍校恒庫均著交部議處正陽門門領德壽門千總常福門吏札拉罕於盜犯運贓出入未能覺察亦屬疏懈著一併交部議處以示懲儆該部知道欽此欽遵鈔出到部並據該衙門鈔錄原奏咨行前來當經片查該衙門卽將盜犯李漢臣王淇等供招詳細分晰鈔錄送部去後兹於四月初三日據該營鈔錄供招咨覆到部查原咨内開正藍旂漢軍署委恊尉榮光等於上年十二月初二日失察崇文門内西城根地方徐姓家被盜廂白旂漢軍副尉崇敏等於本年正月初四日失察東總布胡同塔姓家被盜傷人鑲白旗滿洲署協尉奇克愼等於本年二月初四日失察干面胡同漙姓並祿米倉胡同連姓家被盜等因查定例京城内尋常盜案一個月限滿無獲該汛步軍校降三級留任恊尉副尉俱降一級留任公罪俱限一年緝拿又值月捕盜章京遇有尋常盜案一個月限滿無獲將該章京降一級留任勒限一年緝拿又京城内盜賊傷人刦去財物一個月限滿無獲該汛值班步軍校革職留任恊尉副尉俱降二級留任公罪帶罪勒限一年緝拿又值月捕盜章京遇有盜案一個月限滿無獲將該章京降二級留任公罪勒限一年緝拿又官員失於查察者罰俸一年公罪又奏定章程内開京城内無論何項盜案該地面官所得處分一概不准抵銷各等語查此案京城地面疉出盜案勒緝限滿僅獲盜犯二名逸犯多名尚未弋獲捕務實屬廢弛欽奉諭旨將疏防之署委恊尉榮光等交部議處應請將疎防西城根地方徐姓被盜之正藍旗漢軍步軍校文瑞照尋常盜案限滿無獲步軍校降三級留任公罪例議以降三級留任署委協尉榮光署捕盜步軍絞榮連均照尋常盜案限滿無獲恊尉副尉捕盜章京降一級留任公罪例各議以降一級留任干面胡同漙姓並祿米倉胡同連姓係同日級刼查臣部八旗處分則例内並無京城地面同日被刼作何議處專條應請將失察干面胡同漙姓並祿米倉胡同連姓被盜之廂白旗滿洲委步軍校恒庫照尋常盜案限滿無獲步軍校降三級留任公罪例每案各議以降三級留任署恊尉奇克愼捕盜步軍校德斌奎緒均照尋常盜案限滿無獲協尉副尉捕盜章京降一級留任公罪例每案各議以降一級留任失察東總布胡同塔姓被盜傷人之廂白旗漢軍步軍校多魁照盜賊傷人限滿無獲步軍校革職留任公罪例議以革職留任副尉崇敏捕盜步軍校樂勝照盜賊傷人限滿無獲協尉副尉捕盜章京降二級留任公罪例各議以降二級留任以上各案均應自初叅限滿之日起扣限一年緝拏儻限滿無獲由步軍統領等照例叅辦至正陽門門領德壽等於盜犯來往運贓出入未能覺察欽奉諭旨一併交部議處臣等查則例内並無恰合專條自應比例覈議應請將門領德壽門千總常福門吏札拉罕等均比照官員失於查察罰俸一年公罪照章均不准抵銷再此案疏防盜案之統轄各官例有處分應令步軍統領等查取職名送部辦理所有遵旨議處緣由是否有當伏乞聖鑒訓示遵　謹奏請旨奉旨已錄○○太子少保頭品頂戴四川總督臣劉秉璋跪奏爲滇黔官運局行銷壬辰綱邊計各引均已足額並帶銷積引數目經征稅羡截釐一律全完恭摺仰祈聖鑒事案據總辦滇黔官運局候補道夏旹文天駿詳稱該局辦理辛卯滇黔邊計及湖北八州縣各岸鹽務前已將行銷引張征收銀數詳明奏銷在案兹屆辦理壬辰綱計自十八年十二月十六日起截至十九年十二月十五日止一年期滿實行黔邊計額水引一萬五千八百四十道陸引一萬一千五百一十道滇邊計額水引一千二百一十四道滇邊計額陸引三萬六千八百道湖北八州縣及本省巫萬兩計額水引二千五百一十七道陸引五千七百三十五道均已銷竣並帶銷計積水引二千二百三十三道滇邊並計積陸引四萬四千一百二十道統計徵收稅羡截厘正雜各欵共銀一百三十萬一千八百一十二兩八錢九分九厘三毫五絲四忽陸微八塵一律全完以本屆壬辰綱無閏之年所行引張與庚寅綱無閏之年比較尚屬有盈無絀應將大概情形開單請奏前來臣查川省辦理官運鹽務已屆十六綱均能於額徵之外帶銷積引應完各項銀亦俱按引攤徵並無蒂欠除由該局造具銷引經徵細數清册另詳題咨外理合照繕清單恭呈御覽伏乞皇上聖鑒訓示謹奏奉殊批户部知道單三件併發欽此 
 
 

Page 14

 
 
[光緒二十年四月初十日京報全錄]  
　　宫門抄○諭旨兩道錄前○將軍裕等奏甄别道員摺○又奏調署州縣各缺片○豫撫裕奏遵查十八年分徵收漕項銀兩數目摺○又奏遵查十九年分徵收丁漕各實數摺○川督劉奏簡缺知縣互相對調摺○皖撫沈奏查明各屬完解各數摺○直督李奏永定河凌汛搶護平穩摺○四月初十日刑部都察院大理寺鑲紅旗值日無引見○瀅貝勒假滿請安○文海謝廾用侍講學士恩○清銳謝升用少詹事恩○戴鴻慈謝升用庶子恩○恩順謝廾用庶子恩○黃卓元等謝照舊供職恩○張衍熙聯福預備召見○椿壽請假五日○召見軍機熙敬裕德張衍熙聯福○○奴才裕祿興陞跪奏爲試看首員一年期滿照例甄别恭摺仰祈聖鑒事竊查部定章程道府州縣等官毋論捐納勞績應於到省後察看考核分别補用等因歴經遵照在案兹查有二品頂戴候補道張錫鑾年五十一歲浙江錢塘縣人由監生報捐從九品分發湖北隨同霆軍辦理營務歴保知縣光緒元年奏調奉天差委保留剿辦馬賊案内保奬花翎三年補授通化縣知縣十年調補錦縣知縣十二年升補鳳凰直隸廳同知於擒獲馬賊案内兩次保奬俟升同知後以知府用乃俟補知府後以道員用經部核准十六年領咨赴部在部庫報捐離任歸知府班補用復遵海防例報捐知府離任足三班以道員仍歸奉天補用是年八月十二日經部帶領引見奉旨著照例發往欽此赴部領照九月二十三日到省是月二十九日丁母憂扶柩回籍安葬守制因前在鳳凰同知任擒獲馬賊案内保加二品頂戴經部議准嗣因葬親事畢措資赴京扣至十八年十二月二十九日不計閏二十七個月報滿就近在部呈請起復十九年三月初三日回省該員由司知任内保舉道員報捐過班引見回省應以十六年九月二十三日初次道員繳照之日作爲到省日期其間丁憂起復回省先後接扣至二十年二月二十七日一年期滿例應照章甄别奴才等查該員精明勤幹練逹有爲應請留省照例補用除將履歴册咨部外謹恭摺具陳伏乞皇上聖鑒訓示謹奏奉硃批吏部知道欽此○○裕祿片再現署盛京撫民同知准補承德府京縣知縣陶守愚又現署開原縣知縣准補盛京撫民同知逹崇阿均應飭赴補任以專責成所遺開原縣知縣員缺查有通化縣知縣咸斌堪以調署遞遺通化縣知縣員缺查有准補海成縣知縣黃毓森堪以署理又海龍廳通判陳國樑前調省察看騐得該員人尚穩妥堪以勝任並飭卽回本任又復州知州金作壎現在被控有案應卽撤任查辦所遺員缺查有調省差委之正任遼陽州知州高乃聽堪以署理除分檄飭遵外謹附片具陳伏乞聖鑒謹奏奉硃批吏部知道欽此○○頭品頂戴河南巡撫奴才裕寛跪奏爲遵查豫省光緒十八年分應征漕項銀兩數目開列比較清單恭摺仰祈聖鑒事竊准部咨漕項銀兩比較於奏銷時開單奏報等因歴經遵辦在案兹查光緒十八年分漕項銀兩除蠲緩外實應徵銀八萬九千六百六十三兩零以此數作爲拾分截至漕項奏銷止已完銀八萬九千六百六十三兩零計已拾分全完比較光緒十七年分計多完五毫九絲五忽比較光緒十六年分計多完四釐三毫七絲八忽比較光緒十五年分十分全完相等據糧儲道王維翰造册開摺詳請具奏前來奴才伏查無異除册咨部外理合敬繕清單恭呈御覽爲此專摺具陳伏乞皇上聖鑒謹奏奉硃批户部知道單併發欽此○○頭品頂戴河南巡撫奴才裕寛跪奏爲遵將光緒十九年徵收丁漕各實數開具比較清單恭摺仰祈聖鑒事竊查同治八年欽奉上諭户部奏請飭各省整頓丁漕按限奏報等語著各直省督撫自同治八年爲始督飭藩司將全省一年上下兩忙徵收丁漕各實數及上屆徵收總數開具比較清單專案奏報以備稽考等因欽此又准部咨比較清單先列各屬徵收丁漕各散數後計通省徵收丁漕各總數上屆收數卽註於本屇收數之後其有於奏報後續經詳細名稽小有參差者准於奏銷册内註明毋得以奏報約數在先稍存掩飾等因歴經遵辦在案兹據署布政使長祿將光緒十九年分全年徵收丁漕散總各實數並上屆徵收總數開具比較清單詳請奏報前來奴才覆查無異謹分繕清單恭呈御覽爲此專摺具陳伏乞皇上聖鑒謹奏奉硃批户部知道單二件併發欽此○○太子少保頭品頂戴四川總督臣劉秉璋跪奏爲簡缺知縣互相對調以期人地相宜恭摺仰祈聖鑒事竊查知縣爲親民之官必須人與地宜方足以資治理臣與藩臬兩司隨時留心察看查有重慶府屬銅梁縣知縣係專繁簡缺惟地居川東民情健訟政務殷繁近年更多民教交涉事件審理彈壓頗稱難治准補知縣任鶴齡年六十五歲係湖南巴陵縣人由監生指捐府經歴遞捐知縣發川試用同知七年二月初十日蒙欽派王大臣驗放領照起程於是年五月十二日到省續捐同知升銜甄别留省補用旋因轉運濟甘軍米出力保俟補缺後以同知直隸州知州用復捐新班遇缺補用題補隆昌縣知縣光緒六年十月二十日到任九年正月十六日奉上諭著留省開缺另補復遵鄭工新例由開缺另補知縣捐請遇缺先補用於光緒十五年十二月十七日題補銅梁縣知縣十六年八月十七日奉旨依議欽此現署榮經縣知縣於光緒十九年七月十八日到任該署司等查該員任鶴齡年力尚健惟才具稍欠精明於是缺不甚相宜自應酌量調補查有准補眉州屬青神縣知縣王樹枬年三十六歲係直隸新城縣優貢生中式光緒内子科舉人内戌科進士引見以主事用簽擊户部廣西司行走遵海防例指捐知縣歸新班選用赴部投供光緒十三年五月簽掣今職蒙欽派大臣騐放六月初二日由吏部帶領引見奉旨著准其補授欽此領憑起程於光緒十三年十二月初八日到任青神縣知縣遇事整頓能任勞怨以之調補銅梁縣知縣人地實屬相宜所遺青神縣知縣缺係專衝簡缺民情樸實整治較易卽以銅梁縣知縣任鶴齡調補亦足勝任該員等各任内均無降革留任展叅案件及未結詞訟五十起以上承緝盜刼五起以上經征錢糧不及七分其餘因公處分例免核計兹據署理潘司文光署理臬司張華奎會詳請奏前來合無仰懇天恩俯准以青神縣知縣王樹枬與銅梁縣知縣任鶴齡互相對調俾人地各得其宜於吏治地方均有裨益如蒙俞允該員等各由選缺銜缺相當毋庸送部引見該員任鶴齡係捐納人員仍令三年期滿請銷試字是否有當除咨部外理合恭摺具陳伏乞皇上聖鑒訓示謹奏奉硃批吏部議奏欽此○○頭品頂戴安徽巡撫臣沈秉成跪奏爲查明安徽省光緒十九年分各屬徵解地丁正耗錢糧截至歲底止將完解各數繕具清單恭摺仰祈聖鑒事竊查同治八年二月初五日奉上諭户部奏請飭各直省整頓丁漕按限奏報並著自同治八年爲始督飭藩司將全省一年上下兩忙徵收丁漕各實數及上屆徵收總數開具比較清單統限各該年年底出奏等因欽此當經恭錄行司遵辦嗣於同治十一年二月户部奏准通行展至次年正月辦理二月出奏以歸畫一亦經遵照在案兹據布政使德壽將司庫經收各屬所完解光緒十九年分地丁正耗收數開具比較清摺具詳請奏併據聲明各屬應完光緒十九年分地丁正耗錢糧各屬比較十八年增完銀三萬九千餘兩等情前來臣覆核無異謹繕清單會同兩江總督臣劉坤一恭摺具陳伏乞皇上聖鑒謹奏奉硃批户部知道單併發欽此○○大學士直隸總督一等伯臣李鴻章跪奏爲永定河凌汛搶護平穩恭摺仰祈聖鑒事竊臣前因永定河凌汛屆期令該河道萬培因督飭文武員弁駐工妥愼防守兹據該河道禀稱二月初一日以後冰凌逐漸融化河水迭次增長自七八尺至一丈二三尺勢甚洶湧南上二號至十七號南下十一號南二十八號十五號南三七八九號十六七八號南四十二三號南至四號十五六號二十二號南六十八號南七十九號二十六號南八上十一號北下頭號至五號新工北二上五六號北二下六七號北三六號北四上三號北四下十六號北五十一號北六頭號七號北七二號或河流坐灣頂衝坍坎或溜勢側注埽叚平蟄或陡蟄入水甚有隨廂隨蟄埽靠後潰及刷塌壩身之處情形危險經該河道督率員弁多集兵夫動用料物不分晝夜設法搶廂並弔麻袋裝土沈壓添埽捲由竭力保護始得休險爲平二月二十九日全河冰凌化盡水勢漸落盧溝橋現存底水八尺具報前來除飭將修防事宜認眞赶辦以禦伏秋汛漲外所有永定凌汛搶護平穩緣由繕摺具陳伏乞皇上聖鑒謹奏奉硃批知道了欽此 
 
