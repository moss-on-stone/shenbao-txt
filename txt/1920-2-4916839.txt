# 1920 - 2 - 4916839

 

Page 1

 
 
   
 
 

Page 2

 
 
   
 
 

Page 3

 
 
時評 
[執中與荆棘（冷）]  
　　自來中國之爲政如遇兩派衝突爲難之時必有一執中者出左右其間爲之排難而解紛遂以得佔重要之地位故執中者不啻中國政局中之幸兒也亦巧者也然而今則非其時矣 
今則執中者一入於政局無異身處荆棘之中反對之兩派悉於此焉集中不但不能爲之排難而解紛而難紛且因之而益甚順此則逆彼順彼則逆此彼此之間旣無容身之地安有着手之方哉此蓋今日政局所處之情形也 
命令 
[十二月三十一日大總統令]  
　　齋堂煤礦籌辦以來漸著成效呂調元着開去安徽省長本職專任督辦齋堂煤礦事宜以策進行此令 
又令特任聶憲藩爲安徽省長此令 
又令派曾宗鑒爲全國經界局總辦此令 
又令派錢錦孫帮辦幣制局事務此令 
又令日本留學生監督江庸呈請辭職江庸准免本職此令 
又令派林　翔爲日本留學生監督此令 
又令内務總長田文烈呈安徽全省警務處處長兼省會警察廳廳長劉道章請予免職劉道章准免本兼各職此令 
又令任命程炎勳署安徽全省警務處處長此令 
又令内務總長田文烈呈請任命程炎勳兼安徽省會警察廳廳長應照准此令 
又令國務院存記之劉同春黃翼卿俞應望梁逢森朱祖懋着分發江蘇鄒可權着分發浙江交各該省長酌量任用此令 
又令賴格利烏司安特生均給予二等嘉禾章此令 
又令唐宗愈給予二等嘉禾章唐宗郭給予四等嘉禾章此令 
又令羅卜桑甲岑策旺塔甲拉均給予四等嘉禾章此令 
專電一 
[北京電]  
　　新年警廳仰體徐意許市民放花砲農事試騐塲等處開放三天惟中央公園仍售票 
[北京電]  
　　今晨靳以次文武官員均赴公府覲賀徐並留段午宴 
[北京電]  
　　閩案有定本月底開議訊日本仍主張地方解决外部正在商議（二日下午五鐘） 
[北京電]  
　　王鴻年電告閩案中國方面查竣冬日起會查日本方面 
[北京電]  
　　全國教職聯合會今午開緊急會議反對先上課後商條件之調停非逹五大要求不止 
[北京電]  
　　昨曾彝進約教職員代表述靳意仍請先上課他事皆可商量代表謂俟開會後答復並力陳傳之不合今日代表又謁靳仍由曾氏接見謂靳對教職員堅執態度甚不悅代表亦謂無可商量今上午教員團詢各校長態度及辦法學務局長以上至北大校長下午開會公呈辭職明日中小校長亦將辭職學生今日赴院詢對傳辦法仍曾見許遲日表示 
[北京電]  
　　各校長辭呈批留 
[北京電]  
　　各校長辭職事經慰留後可不成事實（一日下午一鐘） 
[北京電]  
　　教員團决議自不辭職待傳自退如換校長槪不承認卅一下午謁靳已逹此意但靳仍不主罷傳（二日下午四鐘） 
[北京電]  
　　閩李電告教育費籌定卽開學（二日上午十鐘） 
[北京電]  
　　張樹元去任不盡爲軍費事但督團多不平引起軍界反感浙盧督來電尤極憤慨謂影響軍事前途要求澈查明白宣示 
[北京電]  
　　盧永祥電請澈查魯省軍費案某派傳出各省大批督軍更動說詢府院均否認（三十一日下午四鐘） 
[北京電]  
　　滬王電靳速向西南疏通對人問題靳已擬就一電代發惟詞不甚懇切（二日下午二鐘） 
[北京電]  
　　鄂王占元有與直曹錕對調說曹取消經略加兩湖巡閱使 
[北京電]  
　　段因安系要求特電庫囑徐樹錚早日返京段系恐王士珍固結直系伺察甚嚴（二日下午四鐘） 
[北京電]  
　　昨夜騾馬市大街廣源金店被刦今日軍警緝獲嫌疑犯 
[北京電]  
　　參部欠薪發四個月 
[北京電]  
　　復設經界局位置曾宗鑒 
[北京電]  
　　潘復准微日到部但經手之借欵因此延誤不能成立（三十一日下午五鐘） 
[北京電]  
　　潘復定五日到財部就職 
[北京電]  
　　洋價漲跌不定外商要求使團轉商中政府許外商在滬鑄洋元交涉尚未决定（二日下午五鐘） 
[北京電]  
　　徐鼎霖等電靳聞公有退志不勝駭愕乞念時艱貫澈到底靳復爲國任職决不輕去 
[北京電]  
　　陳樹藩電南江關門子有紅燈教數千人佔領通江已飭嚴防（三十一日下午四鐘） 
[北京電]  
　　王廷楨三十一抵察哈爾接任（二日下午五鐘） 
[北京電]  
　　楊增新電俄罕桑忽來舊黨四百人（三十一日下午四鐘） 
[北京電]  
　　哈埠電俄亂東延伊崴電報已斷有俄兵八百據伊市祿格次河岸（三十一日下午四鐘） 
[北京電]  
　　管金聚電駐畫眉關一連兵士於十七日譁變幸三營李連長先事覺察將叛首李玉山槍斃地方安靜（一日下午三鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
[北京電]  
　　滿洲里報告俄台卡及托木斯克均被激黨佔領闊政府形勢危急現在謝米諾夫欲起而代闊但民主黨極力反對將來民主黨或續組政府亦未可知 
[北京電]  
　　楊增新電俄屬罕桑地方有舊黨俄軍數百帶有機關槍砲飛艇欲開往阿爾泰已飭周道尹及駐軍嚴防（一日下午三鐘） 
[北京電]  
　　周家樹電本月二十三伊爾庫斯克俄兵譁變又鮑貴卿卅一電俄前線卅五團兵變謝氏將軍械運往二五金天形勢急變沃政府卽將解體（二日下午五鐘） 
[北京電]  
　　外交界消息俄闊氏軍隊節節敗退激黨現圍攻克諾斯闊軍僅有少數騎兵死守危在旦夕該處與伊爾庫斯克相距僅四站伊城亦亟亟可危日軍已令日僑限日離伊城（一日下午三鐘） 
[北京電]  
　　國院通電告各省電賀活佛並舉行慶典三天（二日上午十鐘） 
[香港電]  
　　唐繼堯代表王乃昌王有蘭抵粤言唐愛和與衆同惟此時媾和時機未熟（二日下午三鐘） 
[香港電]  
　　軍府覆國會反對制憲期内議和謂諸公儘安心制憲議和另一問題（二日下午三鐘） 
[香港電]  
　　昨總裁在東園邀中外各界開新年慶叙會伍今午在軍府讌各要人領事賀年（二日下午三鐘） 
[香港電]  
　　閩南亂事實宋淵源與方聲濤衝突宋運動方部武定國抗方方大敗軍府以宋擾閩决逐出境並電陳方協同止亂聞海軍因此將派艦赴閩（二日下午三鐘） 
各通信社電 
[北京電]  
　　王鴻年電調查各案齊備確係臺籍人起釁毆撃時日人指揮亦屬事實茲定三十一號回京 
[北京電]  
　　政府電復西南閩省前扣粤鹽已放行 
[北京電]  
　　外訊英使朱爾典將回國繼任爲亞爾士敦（以上一月一日） 
[北京電]  
　　昨元旦分班覲賀（一）文武官長（二）清室代表載潤等（三）外交團（四）林主教（五（章嘉活佛元首定召宴並觀劇十日請外交團十八日請兩院議員及新聞記者 
[北京電]  
　　中國銀行京行長常　奎定五日到行接辦 
[北京電]  
　　湘代表謁田農長請保湘礦權免爲張督斷送（以上二日）以上中華通信社電 
[北京電]  
　　福州日艦業於三十日撤退李厚基王鴻年均來電報告日使亦向外部通告 
[北京電]  
　　院致各省通電日艦已撤福州案靜候解决所有日僑宜加意保護 
[北京電]  
　　院電李厚基閩案移京交涉希招集證人候隨部委入京 
[北京電]  
　　錢錦孫調幣制局副總裁潘復假滿到任 
[北京電]  
　　蘇議員王鴻藻等電院部訴述通過查辦俞道尹紀琦案未足法額院主由部飭查 
[北京電]  
　　府院對於和事意見微有不同將開聯席會議决定主張（以上一日） 
[北京電]  
　　參陸處聞有某省私購大批軍火由吳淞進口請稅務處通飭江海各關查截 
[北京電]  
　　劉鏡人已由天津回京正式辭職駐口公使决簡胡維德 
[北京電]  
　　罷課案决裂各校長全體辭職徐諭靳挽留并囑速提教長 
[北京電]  
　　陳之驥將代表馮家遂有甯滬等處之行聞日内即首途 
[北京電]  
　　値系擬擁王士珍爲領袖多數人以王無實力且太和緩擬推曹錕惟恐某督不能同意現正在商榷中 
[北京電]  
　　將明令何豐林署松滬護軍使 
[北京電]  
　　徐樹錚致王揖唐勘電云昨接京署轉漾日尊電謹悉種切弟禡晚啓行沁午敬賫册印平安抵庫王公喇　軍民紳商等郊迎十里老糼携觀歡聲載道市肆一律懸旗儀文極盛唯佛汗年老多病臨行時奉元首諭免其郊迎受册日期現擬以九年元旦爲最妥此行熟察蒙情歡治實爲國家之福非獨弟一人榮幸已也知關錦注謹以奉聞制徐樹錚勘（以上二日） 
[香港電]  
　　馮國璋病故龍州會議之條件不能實行岑陸現均注意滬會聞將派員赴滬接洽（二日）以上中孚通訊社電 
里昂無線電（路透電社） 
[三十一日巴黎電]  
　　協約國與德國代表團商談厲行凡爾塞和約事已完全同意和會秘書長於太斯太氏近數日内屢與德國總代表勒思勒氏及德代表西姆森氏談話昨復會商諸事乃得就緒卽將結果報告高等議會已贊成其商定之基礎今日高等議會决議如厲行和約之一切預備手續能於一月六日告竣則卽於是日夺法外交部將和約調印於是德代表將簽定十一月一日之議定書以結束休戰條約和約將隨以調印然後法總理克勒滿沙氏將致書勒思勒氏書徵實杜太斯太氏對德代表之口頭約言即德國所應交出抵償斯加巴佛洛沉艦損失之船港材料四十萬噸如果證明德國交出此數將毁壤其經濟生活或協約國估計之數太爲過分則協約國願減少數量是也英相喬治氏將來巴黎參與和約調印典禮和約一旦發生效力德國將交出浮水塢十九萬二千噸其餘船港材料限三十個月内交清法國外國代表定一月七日回德國任所協約軍一月十二日出發占據德軍所退出及將開公民大會解决前途之各境聞將用火車百套運輸此項軍隊勒勒將軍爲主任之協約國委員團今日以厲行和約後德　所退讓各境之行政權應移交協約國之條件通告西姆森　爲主任之德國代表團 
[一日巴黎電]  
　　杜太斯太氏昨日以與勒思勒氏會談之結果報告高等議會勒思勒氏曾將協約國允以文字徵實　於減輕德國應交船港材料之口頭約言一節報告柏林政府預料明日即星期五日可得覆示勒朗將軍亦以協約國與德國委員會高運輸軍隊至舉行公民大會各區及將諸區行政權移交協約國之結果報告高等議會並稱雙方委員團尚須續商數次俾切實决行各項手續以免日後有所爭執高等議會旣聽兩員之報告即决議厲行和約各辦法應於一月六日議妥並以六日爲和約調印日期 
[一日倫敦電]  
　　茲得確實消息新媾和會議於本星期杪前不致在巴黎開會英相喬治氏須過本月七日或八日始能啓程因須先與意相尼蒂氏會商而尼蒂氏於本月四日或五日以前不致蒞倫敦也 
[一日巴黎電]  
　　日尼瓦接巨哥斯拉夫方面電稱布國現局甚用吃緊布政府擬於全國宣布戒嚴令陸軍參謀總長尼拉土夫氏聞已辭職 
中美新聞社電 
[二十七日巴黎電]  
　　法政府决計准將前葬在法國軍事區域以外之美兵屍體一萬八千具立卽移葬惟美國葬事專員裴實斯大佐不肯將其餘葬在區域内之死體約五萬具立卽移回美國其理由係國内缺乏運輸便利恐與交通有碍法國外部現願遲兩三年再將區内屍體移回此係兩三星期來談判之結果至可以移回美國之屍體俟裴實斯大佐取得死者父母之同意後卽行火葬惟事體俟裴實斯不克舉行至於前葬在英國之屍體五百具將迅速實行火葬大佐擬從美國召來火葬員若干辦理此事於法國之二百墳場中大佐言彼料死者親屬之半數願屍體留於法國惟如何辦理尚未决定大約將叢葬於一二完全美兵之墳場中其一處恐在巴黎云 
[二十七日巴黎電]  
　　萬歲宮現已開始預備舉行一月十七日之法國總統選舉其預備情形與開和會時相似克勒滿沙氏斷然將被請承受總統之職克氏之政友（内有議員甚多）已有切實行動勸克氏爲候選員勿推絶幾乎全體選舉人之貢　云 
[三十日華盛頓電]  
　　美國航務部宣稱奉威爾遜總統訓令現在紐約港之前德國印批拉脫郵船共七艘將交與英國按此批德船係前巴黎會議派與美國運送美貨惟事竣後須還諸英國云 
[三十日華盛頓電]  
　　美財政總長格拉斯氏宣稱第二次美洲財政會議須展緩一星期至一月十九日開會中因阿根廷代表無船不能來美之故此會議中所須討論之一事即爲缺乏船隻問題 
[三十日華盛頓電]  
　　國際機關師聯合會宣布稱合衆鐵路機關師十二萬五千人中百分之九十八於十一月間投票决議倘國會通過根明斯之鐵路議案卽與他業聯合罷工 
[三十日華盛頓電]  
　　此間宣布美政府於兩年以前因戰勝方法管理本國各鐵路之辦法現定於三月一日起取銷各鐵路仍歸該路所有者至各捷運公司亦於同時歸還 
[三十日華盛頓電]  
　　威爾遜總統已批准議案將各公司組織以經濟贊助美國之出口商業 
[三十日華盛頓電]  
　　航務部正在討論將以前德國各郵船出售但須掛美國旗 
世界路透電 
[和會近聞記]  
　　二十九日馬賽電中國媾和代表團於今日啓程回華 
　　二十九日倫敦電協約國海軍休戰委員團否認國民新聞昨日所載該團决議於來年之初炸燬斯加巴佛洛地方所　沉諸德艦之說 
　　三十一日巴黎電高等議會已議决擬覆瑞士請許加入國際聯盟會之牒文 
二十八日紐約電巴黎共同訪員電稱凡爾塞和約調印後一二日内即可非正式宣佈國際聯盟會第一次集會日期 
　　三十日紐約電華盛頓一般輿論以爲主張和平保留者定可打敗洛志黨而以各方面所可滿意之讓步爲基礎批准和約 
[法國之水患]  
　　三十一日巴黎電法國水勢續漲天氣和暖而多雨水未斯河在未齊愛萊至涉爾勒維勒一叚　濫兩岸已淹没兩鎭之數部分里昂周圍之水愈淹愈廣蕯哇勒沙倫特哇白三鎭現處水中且釀有損失比國方面傳來消息星期日水勢已退星期一日大雨之後昨日復見高漲淹水之區損失甚巨來因河梅士地方水漲四·一。邁當現仍逐漸高漲船塢被淹且有大批糧食被損河濱各屋皆在水中來因河柯白倫士地方水高八邁當柯洛恩地方高七邁當柯洛息之一部分已成澤國 
　　一日巴黎電天雨多日塞勒河昨復漲水半邁當未爾河南錫地方水勢已定羅勒河與蕯哇勒河之水仍在續漲 
[各國近事記]  
　　二十九日丹京電俄國勞農政府已向波蘭政府提議媾和並不認勞農政府準備對波蘭取新攻勢之說 
　　一日巴黎電小巴黎人報載倫敦電稱波羅的海英國海軍之職務行將告竣柯文海軍大將將於本星期杪率其艦隊同至羅西慈根據地 
　　二十八日華盛頓電合衆儲金局請美國各大銀行家於一月六日齊集華盛頓討論合衆儲金銀行貼水與存欵利率間之頗有關係 
　　二十六日華盛頓電國際機匠聯合會會長宣稱鐵路機匠十二萬五千人内有百分之九十八於十一月投票贊成如國會通過克明斯鐵路議案隨同他業一致罷工 
　　二十六日華盛頓電航務部現擬將所有之前德國商船一律出售附以須掛美旗之條件 
　　二十六日華盛頓電威爾遜總統簽定議案許建設資助美國出口貿易之會社 
公電 
[大伊山來電]  
　　各報各機關各聯合會各界均鑒本日假直山會館開國民大會到者萬餘人一致抵制日貨謹聞　雲縣大伊學生聯合會東 
[北京小學以上教職員聯合會通電]  
　　申報曁各報館蘇教育會並各省教育會各學校各團體中華學生聯合會總會轉各學生會鑒疉荷各團體函電相勉至爲感佩本會自第二次宣言後代表四次進謁總理均未獲見據所派代見人員傳逹政府之意皆要求吾輩回復職務對於宣言首條請換教育界共棄之傳獄棻始終無罷黜之表示其他更復何望現在北京自小學以至大學各校長各學務局長於本日總辭職堂堂首都竟演成無教育之狀態瞻望前途不寒而慄今日本會議决視此事爲中國教育存亡問題誓以羣力逹到圓滿之目的目的一日不逹奮鬭一日不止務祈協力進行中國教育幸甚北京小學以上學校教職員聯合會三十一 
[湘西臨時參議會通電]  
　　各報館鑒竊自長岳失敗省樞中斷湘西爲自主圖存計公舉田長軍政張長民政皆沿鎭守使及道尹固有之職權勉從護法諸公之後艱苦撑持其平日對於譚督軍亦極守服從此次周則范因通逆伏誅正軍民兩政安全統一之日譚督苟明大義應如何多方維護使統一得底於成乃計不出此竟委派楊畬爲民政長來駐洪江處理靖會綏通各縣民財事宜似此悖謬之舉是使湘西永陷於分裂之境譚公兩次誤湘我湘西軍民皆能忍辱負痛未嘗有負譚公今譚公措置乖方心存破壤是自負我湘西軍民也所有委派之楊民政長本會全體决不承認應請軍府及諸明公主持正誼力予維持臨電不勝悚切待命之至湘西臨時參議會全體同叩陷印 
[辰州來電]  
　　鄒筠律暖臘盡春回爆竹聲中又逢歲首瞻鶉　之增輝一元復始收狼烟之餘燼百廢待與酎斟百壺國慶萬歲田應詔張學濟林德軒蕭汝霖同叩艶 
國外要聞 
[美國與國際聯盟]  
　　中美新聞社云新歐洲報有言今日世人之眼光咸集中於美利堅一國而尤注意於其參議院因其所立之决心或是或否有舉足重輕之勢國際間未來之關係胥於此定之也彼所謂國際聯盟會者如不得美國之贊同或合作則猶一紙上之烏托邦永無實現之一日其尤顯見者則此會一日不實現　武主義勢將因之復活而各國社會教育實業三方面之改良亦將因之而橫生阻力内部紊亂無次國本上卽不啻破産矣故願大西洋彼岸之諸友邦勿誤會吾人之主張須知此等事關於諸友邦者大關於美人者亦匪細也今日美國之險狀與英國克利米亞大戰後之情狀相同其於國際間似感受孤立二字之苦惟今日之美視昔日之美似略爲有幸蓋現今之時代百事改革彼此不能不交通又以工商業之關係經濟上亦須互相往來苟有誤會不難諒解當今之世一國如欲獨行其是與他國相隔絶在勢萬不能行蓋今之國際間非互相輔助不可也今者飛機與長距離之電話日臻發逹交通上益復便利欲與世界他國不相接近又安可得今美國如採此隔絶他國不與聞外事之政策則恐一千九百十九年間萬難實行不特美國爲然卽他國亦復如此果行之者則一國之物力與道德上皆可危也吾人於美國之腿後咸致其疑訝以爲兩年前彼方以全力從事於理想中之偉大事業今忽萌退意誠可謂出人意外矣又國報云美國參議院外交委員會對於和約有保留案十五件咨告衆院除其一種處分山東問題表示不同意外其餘皆關於國際聯盟約章者聲言美國不能爲約章之條約所束縳今後美國能否與國際聯盟通力合作胥視兩院之决心以判定之云此保留案中之至激烈者爲民主黨參議員李德所提出意在排斥列國之强迫仲裁凡關於美國之問題須由美國自理他國不得干涉如是則美國在國際聯盟中完全脫去東縳獨享自由然國際聯盟之根基不啻因此保留案而傾覆共和黨在參議院中人數甚衆儘足以通過保留案且有一二民主黨議員爲之張目其勢力殊爲穩固故威爾遜總統一派如欲與之抗衡殊非易易也今共和黨已有一種空言謂如必欲以保留案付之實行者當設法推翻全部和約人數但須三分之二已足集事今民主黨方面旣無一定把握而歐洲政局復杌隉不定共和黨之地位因此益固他日或竟實行其言未可知也 
國内要聞 
[北京通信（悔存）]  
　　教育界風潮訪問記教職員之同盟罷業愈演愈進記者亟欲就所稔知訪求眞相然苟非中堅人物輒致不得要領茲彙記其較有價値者人不一人時不一時地不一地其爲誰氏之言則未經本人許可不能有宣布之自由也 
對於教育界之談話記者所問而得其答覆者如左問教育界之五項要求其中有無讓步之餘地答他或可讓惟傳則非去不可問倘政府確實保障他項要求而不去傳教育界能否藉此下臺答吳鏡潭之調停對於現薪問題不啻已完全承認然就此下臺將令天下謂教職員惟利是圖故絶對不能藉此解决問以記者所知政府畏新國會之搗亂故不欲再提教育總長今教育界迫傳使去是使當局陷於窮境也提出則受安福之操縱不提出又受教育界之迫脅而教育界於無意之中不啻助安福以窘當局教育界亦有所覺悟否答教育界心理純潔政界中糾紛錯雜之内容無從稔知亦并無知之之必要然就我（某教育家自稱）所知政府去傳並無提出教育總長之必要（可調他部人員署次長以代部務袁希濤去傳嶽棻來即其前例也（二）可以首席參事代理部務交通部葉恭綽之去職權量之代理其前例也（三）可與他部次長對調任命次長爲總統總理之特權新國會無從干預也故政府果有去傳之心並非無法問政界中安福之佔有勢力此無可否認者也傳爲安福中人然尚非安福之要人故安福意中之教育總長不爲傳而爲田應璜當局之不能破除安福勢力已無可諱不能破之於去傳之前安能破之於去傳之後設傳去而如田之一流上臺者教育界又將何如答如此則一波未平一波又起更不堪設想矣問當局欲代以適當人物然爲安福　勢力所不容又將如何答如此則教育界惟有自爲計而已當局之苦衷實無諒之之術也問教育界之自爲計將何如可得聞歟答倘至一月上旬仍不解决則各校長惟有全體辭職將經過情形布告天下付諸公評而已問五項要求之後三項頗聞當局有深然此說者倘政府於此以明瞭之宣言作切實之保證教育界能藉此下臺否答果能如此自所希望惟對傳問題至少必令請假不到部治事而後可以上各節皆二十九日以前之論調也乃傳於此又發布其官話之文章責令各校長向教職員疏通立即上課云云無論此數日者本在放假期内萬無立卽上課可言且於罷課原因要求條項一槪置諸不論不議若罔聞知也者而以空言　校長疏通其　頇情形至於如此各校長於是大憤學生家屬云云者於傳有蛛絲馬蹟之關係以學生同情於教職員乃欲挾其家長以臨之旣爲教職員團體所偵悉其反對因之益力傳又對學生云無論如何爾等不患無讀書處問以教職員何在則曰由他們定後繼者我已有人於是中小學校長亦同懹憤激而調停之希望告終吳鏡潭亦敬謝不敏即令傳請假不到部亦不足資解决非明令免傳不可矣三十日上午之校長會議公决同時辭職並立即蓋章提出不復待下月初旬其理由謂政府爲難之苦衷不爲教職員所原諒不能盡宣導之責任教職員爲人格計不能復業之苦衷不蒙政府之原諒亦無從代爲主張惟轉瞬假期届滿教員應有編制課程之預備職員應有整理校務之預備此時無從召集校長一身萬難並任各事而屈計假滿以前似無可以解决之希望是校務之不能進行校長直無從負責不得不出於辭職之一途云 
傳之態度强硬如此與其平時論調截然背馳（傳平日語人恒曰不願做當局）雖曰激於意氣要必别有原因在觀朱深依法干涉之一語可知矣然朱深等人初　主動或謂段氏之對於學生運動終認爲干涉不力所致此其根本的差誤也其實段氏此言亦以日本人之言論先入爲主耳日本人之對於學界幾爲不共戴天之　果中國而自此以後無復學界之名詞者日本固正中下懷故傳之强硬辦法必使民國九年之初北京無復教育此可斷言者也安福之於教育權垂涎久矣故解散而後中學以上各校長必全入安福手而教員學生或致另換一班人其被犠牲者亦歸諸人才不經濟之列而已若夫小學換則無此可資代用之多人而以其生活之艱亦難冀其堅持到底或者待至中學以上改組重開而後不得已而隨之北京方面教職員之將來不難想像然外省之影響何如學生之激昂奚若將來遷流所届殊難預言當局者明知其危自纒自縳於綱羅牽絆之中坐視違心舉動之進行而無可爲計嗚呼根本之不廓清尚何言哉 
[京教職員由罷課而辭職]  
　　昨日（三十）教職員聯合會代表馬叙倫王家吉吳潤生盧秉徵關景山等五君又赴國務院謁勒總理總理因事未見仍由參議曾彝進代爲接待馬代表等述教職員全體意見對於所宣言之五項除第一項不信任現教育當局絶對不能讓步外其餘四條均有商量餘地但非先去教育當局决難上課云云曾答謂總理意堅欲請諸君先行上課後再議五條辦法代表等答謂教職員意見亦堅欲請政府撤換教育當局後再議上課問題曾最後答謂鄙人只得再將諸君意思轉逹總理而已雙方會見仍無結果而去五代表出國務院後又至堂子胡同法政專門學校訪問專門以上學校校長及學務局局長（昨日校長在該校開開會）五代表述赴國務院情形後徵詢各校長有何意見有何辦法各校長答謂吾儕已决定全體辭職矣聞各校長辭呈已於昨晚送到教育部矣又聞中小學校長定今日（三十一日）上午在美術學校開會聞昨晚各校長意見大多數均擬與專門以上各學校校長取一致行動亦全體辭職至公立學校學生聯席會代表亦於昨日下午赴國務院謁總理由曾彝進代見學生陳述意見曾謂暫緩一二日總理當有切實辦法現時尚不能奉告云云吳鏡潭自受靳總理委託擔任調停以來 
 
 

Page 7

 
 
對於校長方面頗多接洽前是吳特訪蔡子民表示辭却調人之意大意謂常初受總理委託允任調人者原以雙方意見本無絶對不能相容之點自易於磋商乃日來奔走結果覺雙方頗難妥協故自已不能任調人云云吳并於昨晚已具函向總理告辭措詞略謂教職員意見不易疏通且現値馮前總統治喪事忙故非辭却調人不可云云調停事遂從此停擱矣 
[駐閩日本軍艦撤回消息]  
　　解决要求第一步自福州事件發生後日本卽派嵯峨軍艦駐泊該地政府曾屢向駐華日使嚴重交涉要求撤回軍艦日使迄未答應頃聞本月二十日中日兩國委員會同實地調查結果該地方甚屬平靜不至再有危險日使乃將此種情形電告本國政府日政府業已電允將軍艦撤回昨日（三十日）駐閩日軍艦已撤回矣並聞日政府關於撤艦事業於三十日在東京北京福州三處聲明如左日本政府　因福州事變突發之結果該地形勢極爲險惡恐對於我國僑民仍頻加迫害不得已派遣軍艦赴該地以膺我僑民保護之任惟最近接報告之旨該地情况漸歸平穩當無上述之懸念政府深加考量特於此際决定先行撤退該地之本國軍艦此純由考察實際情况自進而所决行者也日本政府衷心切望中國官憲對於各地秩序之維持與我僑民之保護更加一層充分之盡瘁幸勿發生事態使本國政府爲保護我僑民利益之被迫害再至不得已而派遣軍艦焉按此僅解决交涉本問題外之一事所謂第一步要求者耳至其交涉正文正未知何時能了也 
[新年中北京之氣象]  
　　政府爲點綴新年起見除中央公園萬牲圍等處完全開放外并於中華正陽地安三門東四西四牌樓等處高紥彩坊并綴以電燈有（共和萬歲）（薄海臚歡）等字而新華門前則交又海軍陸軍旗及五色國旗府内無線電臺及守望臺更裝設五色電燈與往年情形尚無若何差異所不同之點　二（一）正陽門箭樓無燈花之點綴（二）値河間逝世正在下半旗期内於慶祝聲中仍不免現出一種悲慘氣象又各機關新年放假辦法不一大致多由元旦起放三天而四號又逢星期休假故至五號方可照常辦公所謂大年夜之三十一號雖不放假而各機關人員多有不到部視事卽或到署於午後二時卽一律散値矣所有窮部署之人員望眼欲穿之薪俸直至歲杪尚無消息於窮極無聊之際與庶務科人員爲私交上之通融蓋年前决無發欵之希望也京漢鐵路開車時刻自元旦日起酌爲修改其修改之點（甲）原於每日午後十點半往漢口之通車改於九點開行原於每日午前七點半到京之通車改於九點三十五分到京（乙）於每日加開京漢通車往來各一次開行時刻爲上午八點到京時刻爲午後七點五十五分現已發出通告總統定元旦日在懹仁堂受賀除各方面已派定覲賀代表外聞山西派來代表虞銘新河南派來代表吳慶桐亦於三十一日早車趕到國務會議舊年積案均清理完竣兹調查一月一日及三日之例會兩次均停止舉行 
[馮河間逝世餘聞]  
　　馮河間逝世後今日已時大殮軍政各界要人前往弔唁者頗不乏人徐東海對於馮氏之死異常哀悼特贈賻金萬元師景雲陸錦等以馮氏有功民國爲手創共和之人國家對之宜有一種崇德之表示故特謁東海請予國葬此議已經閣議通過昨已備辦咨文送國會徵求同意矣又聞東海對於河間逝世爲崇德報功起見擬在河間原籍爲馮建一　地由民國政府督理其事一切規模均照項城前案辦理馮入殮時段合肥乘汽車先到馮宅督率治喪人員料理一切是日入殮　先由家屬祭奠後即由合肥弔祭畢撫棺痛哭蓋合肥自傷其同學多年患難與共北洋之老弟兄又弱一個因此益深悲悼東海是日仍派徐邦傑指揮使代表致祭其餘如段香岩吳靜潭王懹慶及軍政各界要人均在馮宅治事是日東海本擬親往祭奠因馮宅家屬以入殮事極爲忙碌故東海定今日九時親往馮宅致祭業已預備妥當矣馮飾終典禮極爲隆重已設治喪事務所於馮宅西院所有院部均各派出兩員前往治喪并加派袁乃寬段香岩吳靜潭張調辰馬瀚文多人治事 
另據某報云聞馮前日彌留之際除關於和議未成國畫尚未統一之一問題外尚有遺恨一事係馮生前財産均由某氏一人經手至日昨病篤之際某氏乃有不承認之表示馮自以無知人之明乃大歎數聲而終是亦一軼聞也 
馮前總統於彌留之頃曾囑師景雲另擬電稿一件發致西南各首領大要以時局危迫促進統一不可緩圖即望酌量退讓國璋生前希望和平曾邀垂鑒今天不假年如能早日平成以竟生前之志國璋雖死猶生等語并聞西林頃間已有唁電到京聞駐京外交團最近協議對於馮逝除以私　往弔外並擬將來出殯時各使館下半旗一日以誌哀悼並將酌派軍隊於站途恭送日内卽正式知照外交部又國務院通告云爲通告事馮前總統　逝各官署悔關軍營自十二月二十九日起下半旗三日出殯日各機關派員并陸海軍隊一律酌派送殯下半旗一日特此通告馮入殮時着民國服佩大勳位及各國元首贈給之勳章共棺木係由張調辰購辦計價一千七百餘元 
河間爲直隷系首領對於各方面亦有種種密切關係某社記者昨與某要人談及河間逝後之各方面情形直系尚無若何影響因李蘇督曹直督在今日皆不弱於河間也其他各方面之推測縷述於下研究系自湯繼武死梁任公遠去中堅人物僅餘一林宗孟林曾任副總統秘書長與河間發生關係日漸密切河間代理總統時間該系頗有發展之望比其下台該系仍在竭力擁戴現聞林宗孟以獨力無援不日將實行其國外游歷計畫矣安福與已未並列人皆知之其實已未祇有數議員主持金錢亦未充足不能與安福爭衡安福心腹之患獨研究系耳河間逝研究系敗安福去一政敵矣 
[京華短簡]  
　　靳閣成立後對於各省督軍省長將有一番更動聞近日正在内幕計畫之中最近魯督之更動乃其起點據聞其所擬之督軍湖南張勳或吳光新江西曲同豐河南姜桂題陜西陳文運山西亦准備更調之中至現任之督軍則均擬以將軍位置之惟此事尚在醖釀之中也 
張樹元奉命去職後昨已有來電謂已遵令交卸惟浮濫軍費無確實證據猝然更動有損名譽請派員澈查云云而魯省公民九百餘人昨亦有電逹政府謂張樹元在魯剿平匪亂功績甚偉忽然更動使疆吏寒心究屬何過請派員澈查以釋羣疑云云又田魯督亦有電報告接印日期云北京段督辦靳總理鈞鑒玉叩辭後於二十七日晚出京茲於二十八日午後一點抵濟軍民各界到站歡迎與張督軍晤談均甚融洽堪紓厪注現定於二十九日接印任事謹先奉聞田中玉叩儉 
最近借欵問題仍在進行之中李總長於二十六日招請四國銀行團代表等在財政部會議對於二千四百萬借欵問題爲切實之交涉已有結果在舊曆年終或可交欵又聞此項借欵接近之原因因美國獨攬烟酒借欵所促成又聞烟酒借欵已交付五百五十萬元從前政府曾要求每月交付五百萬元美政府對於此項借欵尚未承認資本家對於交欵遂亦躊躇近聞政府以美資本家旣不肯交欵招聘美使館員魯斯韋廉爲會辦一節亦因之停頓矣 
[北洋大學風潮所聞]  
　　北洋大學風潮已紀前報茲聞直隷省長派來之馮熙運代理校長已於二十六日趕走因二十六日上午十二點鐘時馮正在吃飯學生二百許一齊擁入學監王龍光多方勸解終歸無效學生聲言非馮代校長辭職不可並要求一種保障以後無論如何决不再來並須即時出校馮不得已即悵悵而去臨出校門學生排隊鼓掌而送馮氏去後二十七日學生仍照常上課同時發出宣言並上書北京當局謂北洋旣係國立校長非由中央任命不可直隷省長所派校長决計不認至馮氏雖已出校但向省長辭職與否與省長准否皆未可知惟風聞曹省長對人云北洋大學經費由省費供給則校長當然由省長委派如中央任命校長則省費不繼續供給云云不知此說果確否按北洋常年經費三十二萬確由省費撥給自北京大學工科併人北洋中央每年補助三萬元向例校長亦歸省長委任但北洋大學確係國立亦是事實然則校長究應省長抑中央委派實爲一問題又聞北洋經費形式上雖由省欵供給但係截留解歸中央之欵此欵爲不供給北洋大學則須解歸　央至校長向由省長委派不過偶然事實衍爲慣例而已不得借作口實爭執權限云云二說不知孰是平情而論校長無論歸中央或省長派不過行政上一種權限問題與教育根本並不大關自教育上着眼祇看所派之得人不得人而已學生之所以堅持中央任命者亦正以省長所委之非人耳 
[張敬堯私運烟種被獲]  
　　五十大袋重一萬斤平民通信社消息二十四日漢口快函云今日下午學生至武昌鮎魚套車站站廠押留鴉片烟種五十包（蔴布大袋）係湖南督軍張敬堯自奉天運來昨晚（二十三日）抵此擬由長武路裝運回湘以無護照爲車站阻留福建學生游泳君在站聞此消息今日（二十四日）上午奔告高等師範學校現武漢學生會已向省議會禁烟會提出要求並决明日發傳單通告三鎭人民湘人在鄂者聞亦將會議對付方法又函云武昌火車站近查獲大宗鴉片種子此間聞信於今日推定易禮容李維湘張懋勳陳海庭袁逹衛劉盛棟楊伯　七人至鮎魚套火車站内覓獲計有五十大袋每袋約在二百斤以上共重萬斤以上均係用蔴布袋裝成者學生等取出一握並撮影數張以作證據據該站看護警察趙鳳樓云此物已到十餘日預備運往湖南交給張督軍因没有護照已報告王督軍扣留督軍已通電中央請示辦法將來或運或焚悉聽督軍命令云云但王督軍是否通電中央此時尚無所聞又聞人言此物由奉天經京漢路來者已運去一批計二十五袋（約五千斤）其押運兵士數人均已逸逃（張督的部下）聞張督正運動陸軍部發給護照來漢即行運往湖南云云現在武漢學生聯合會已議决一面通電中央一面呈訴督軍旅鄂湖南學生聯合會亦預備通電呈訴並聯絡湖南總鄉會同時提出今明日均可實行茲錄武漢學生聯合會通電如下各省議會各省教育會各省商會各報館學生聯合總會各省學生聯合會公鑒湘督張敬堯串通駐湘第六混成旅旅長張宗冒遣派軍隊携持護照販運鴉片烟種入湘勒民廣種禍國毒民罪不容誅前已輪運多次未經發覺日昨復由北運來五十袋道經武長鐵路武昌鮎魚套車站竟敢明目張膽索車裝載似此橫行實屬目無法紀幸經該站站員報知本會當卽請該站扣留除專電北京大總統請派員查辦外是特通電全國同胞共起而攻物證具在已成鐵案願同胞急圖之武漢學生聯合會叩儉 
[福州交涉之近訊]  
　　中央所派調查員王鴻年沈覲　徐鴻寳十二月七日抵閩調查後福州學生會代表七人於某日到泛船浦興豫洋行謁見三氏王鴻年云此次日人在貴省行兇不特貴省直接受損害卽各地亦受影響兄弟到閩調查委係日人無理回京後定必嚴重交涉諸君有何意見儘可說明以便報告學生代表云此次同人不幸慘遭日人殘殺蒙貴部派員到閩調查不勝感激同人等要求條件只有前日所提四項還望貴部員極力主張嚴重交涉次徐鴻寳云兄弟　番到閩曾到第一師範學校及第一中學校寂然不見一個學生在内如此景况甚屬悲觀諸君所要求條件業已詳悉當卽轉商督軍總使諸君得以早日上課諸君當以苦學救國學生代表云本日同人親謁貴部員者正欲以苦學救國現中　以上各學校均行停閉同人等旣痛外交之未得結果又傷曠學之不知何日可已貴部員幸善爲維持言已告辭而出是日十一句鐘日員西田畊一到閩王交涉員派交際科員陳器福建督軍派科員張季高到馬江迎接下午四時同到日領事署陳張二氏請西田氏住興裕洋行以盡東主之誼十三日西田氏謁見李厚基督軍及史廷颺警處長談論一切是日日本領事補送傷單内開日本人及台灣籍民受傷者五人（一）台灣總督府留學生福田原藏經北兵以槍柄亂打胸部肺部均受傷（二）閩報新聞社員興津小四郎經北兵以槍柄亂打肺部及兩腕各受傷數處頭部後面有長約三公釐深逹骨膜之刀傷一處（三）日商三木小四郎經北兵以槍身亂打胸部及肺部受傷數處呼吸困難（四）外山警察部長原隱於順記菜館三　樓曬衣台下嗣爲闖入該店之學生以木棍亂毆後面受傷一處（五）台灣籍民一名原爲江口署長之繙譯隨行時爲亂石所中頭部後面有長約三公釐深逹骨膜之傷痕一處此傷單顯然爲日人方面所揑造或藉以抵塞也是日下午旅京福建同鄉會代表葉樂民旅京福建學生會代表張忠稼到福州葉住於南台狀元　張住於總督程印刷所是日徐王沈三調查員由泛船浦與豫洋行移寓城内烏石山沈公祠内十五日葉樂民張忠稼二氏到各學校調查一切并到各醫院慰問各被害者十六日又進謁李厚基請爲嚴重交涉維持學務是日李厚基接教育部咸電略謂查閩省自日人傷害學生警民交涉案發生各學校因而罷課此案業經外交部迭電駐日莊代使一再抗議政府斷不損失主權教育關係重大豈可長此曠廢應請召集各校管教員和婉勸導學生上課云云李氏卽以此意通令各校十七日學生會發出宣言書歷言不得已廢學之苦衷並向李厚基提出五條件政府如能完滿答覆即行上課（一）前國民大會議决四條件即完全提出與日本交涉（二）撤封謝祠（三）恢復五七週刋（四）承認學生會存在（五）官廳當與教會學校各主理疏通使與官學生一致上課李厚基已口頭答允十八日上午九時日員松岡洋右到閩與之同來者 
兩人一爲日本政府新派福州領事館館員一爲新派厦門領事館館員中國方面李厚基派科員張遵旭王壽昌交涉員派交際科員陳器前往迎迓松岡氏先到日本領事館少頃卽進城謁見李厚基次謁見史廷颺又次謁見王壽昌謁見後復回領事館聞中日會同調查之事即將開始也 
[郭同渡海曹難之傳說]  
　據粤報消息近日來海航沉溺及遭火者不下六七艘最近又有開封船自香港開往海防離北海後尚差五點鐘將到海防忽遭沈没聞有國會議員郭同君適搭此船現在不知消息查郭同與王乃昌蕭晉榮彭介石稱小孫派中四大健將蕭君去年已死郭君前月於軍府改組案極爲盡力聞郭君此行係將赴雲南與改組案進行甚有關係另一消息則云國會議員郭同君於日前由香港乘太古洋行商輪開封號赴海防轉赴雲南茲聞開封輪於海防外觸礁沈没郭同君聞亦遭難雖未徵實大抵凶多吉少茲將前後經過情形述下郭同君赴滇之原因乃由唐蓂賡總裁之電召初唐有電來約其赴滇有所諮詢郭君以制憲正當吃緊擬暫緩行期故於憲法會議會屢有提案意欲憲法觀成而後再行起程後唐又有電來遂匆促就道此間各方面人亦多有要函託郭面致唐者郭君託友人林君在香港打聽船期最近航行海防者祇有開封商輪祇裝貨物不載客位者據林君云再遲二三日卽有郵船可以搭客勸郭君暫緩行期以商輪例須先赴海口且航程甚慢若郵船則直航海防比較來郵船雖起程遲二日然到海防祇差一日之期亦有友人勸郭君不必太急因此數日内美國天文家謂有大風暴不如遲數日起程較妥郭君以生死有命堅持即日起程於是搭開封船行矣據本月二十三日香港農報所載開封火輪於出海口開赴海防時在雷桃島（譯音）之北三十五里擱淺該船是否因　風或因遇霧所致現尚未查悉惟聞該輪已入水七八尺之間機房盡爲浸淹云云前日林君友人由港拍來電報云開封確已在距海防入口處約二點鐘航程地名木欄頭之處觸礁沈没被難者三百餘人據此則郭君確係乘坐開封輪開封輪確已沉没現在未能十分徵實者則郭君是否遇救一問題耳茲郭君之友一面託外交次長伍梯雲君電逹海防調查一面又託林君電詢太古公司該輪船主是否遇救因郭君所購之艙位乃該船主特别通融腾出一頭等艙位與郭君若該船主被難則郭君亦必無幸倘船主遇救則郭君是否被難之消息亦　確實但此事距今已有多日倘郭君遇救渠必另有電來今旣無電來恐無望矣 
[杭州快信]  
　　二次國民大會本定昨日在公共運動場舉行臨時不知何故忽改爲慶祝會夜間提燈會奉官廳勸阻學工界仍復進行日間學生分組出發演講頗形熱閙 
杭總商會昨因釐貼案召集各業特開大會首由二師張載陽演述調解經過情形衆皆感歎繼由錢業董事宓廷芳演述在會館中會議主張趕籌現欵壓平釐貼各業贊成未議規元問題决定自舊曆明正起一併以現洋買賣遂敝會 
錢塘道署甄試各縣選送自治研究所學員昨已揭曉計正取潘上瑩汪蓉第郁功章蔡民雄鍾守恒許之瑩六名備取俞磊等六名 
軍民兩長昨聯電致唁馮河間 
齊省長生母魏太夫人夏正十二月望日八旬誕辰在原籍稱觴上壽此間僚屬餽儀一槪謝絶惟收屏聯等物 
[南京快信]  
　　元旦日上午十時全城文武在軍署團拜聚餐後下午一時駐寗英美日各國領事均至運署道賀齊省長亦過軍署陪同李督招待外賓閱兵式未舉行 
一日各學校均組織講演團在各通衢講演愛國晚七時青年會演議和恨新劇痛快淋漓觀者莫不鼓掌稱快閩李厚基電告日已實行撤退在閩軍艦 
馮河間病卒各機關各學校各商店自二十九日起至三十一日止均下半旗三日以誌哀悼李齊會銜電東海請以國葬禮待馮河間徐復電即交閣議兩淮緝私統領何紹賢前兩淮運使張季煜均於前日乘車北上　助馮河間喪事 
張作霖派參謀長秦伯秋來寗謁李督協商時局隨帶參謀一員譯電員一員傳逹四名住軍署西花園連日與李督密商一切意見頗爲融洽聞李張將携手促進和平 
李督日前電湘張敬堯詢馮玉祥傷勢尚未接復 
陽曆年假李督恐兵士在外滋生事端特通令各軍隊長官禁止兵士外出各營每名給賞酒肉小洋三角以示鼓勵彩霞街新新舞台戲園於昨（一日）午前十時忽然起火全園被焚 
地方通信 
[松江]  
　　各界聯合會改組後之成立會各界聯合會於元旦午後假東吳聖經學校開改組後之宬立會團體代表到商界聯合會學生聯合會女界聯合會縣教育會市教育會青年會基督教救國團商業十人團 
新聞研究社拒賭會等十團體公推李二我爲主席討論會章草案大多數主張採用會長制於會長下設執行評議兩部部長次票選會長李二我得三十三票張蔚丹得二十六票各當選爲正副會長次全體攝影次票選職員選定左月娟徐偉生錢天聲等二十餘人爲評議唐志臯莊居正等爲幹事而散 
　　公欵仍未接收自縣公署委任耿葆　張汝礪二人爲公欵管理處總董後因一部分人之反對延未接收張董汝礪并曾具函縣署表示辭意經縣長復函勸駕始確定於元旦前往接收至舊董方面於前日接到公民顧遯庵等公函兩起謂總董非法委任澈查未逹目的囑勿交卸以重民意而另一部分之公民張公　張礽齡等則又致電省長請轉飭縣署督促新董趕辦接管云云三十一日新董耿張等人前赴欵産處准備接手時舊董六人全數不到駐處職員亦祇有徵租主任一人耽等見此情形當即折回縣署而請縣長轉令長任委員遵於元旦日辦理交代惟聞該委員亦已向縣辭職能否遵辦尚屬疑問云 
　　城鄉疉出命盜案近日來命盜重案層見疉出北鄉紐春廟一案　香伙一人南鄉盜刦柘林全鎭一案殷户商舖之被刦者多至九家損失萬餘金西鄉楓涇北栅外前晚復報連刦三家巨案昨晚北鄉賣花橋附近又有盗匪多人連搶四家臨行時嗚槍示威後殿一盗動身較遲盜黨誤爲追躡反身射撃立即中彈殞命同晚小崑山附近楊姓亦被盜刦損失二千餘金最奇者有現洋四百元藏於客堂中之堂名　内亦被盜匪搜刦而去 
[蘇州]  
　　農學專家行將來蘇美國農學專家拔克君畢業於康乃耳大學後即受教會之聘現來華參觀蘇皖二省農務日前抵寗參觀各農業機關行將事畢聞於即日來蘇所屬各農校聞悉後均已預備一切以便參觀矣 
　　徵集圖畫手工成績江蘇省教育會定於寒假期内開小學圖　手工成績展覽會業已詳訂徵集辦法通知各縣勸學所轉知各小學照辦茲將徵集辦法錄下（一）此次成績展覽會完全係研究性質專爲將來革新發授之預備（二）　徵之成績品以八年暑假後至開會期前所製作者爲限（三）各學生成績品之教材須依據發出之標準（四）各校成績品每級應以一生爲代表自暑假開學後顧次以每星期之成績陳列之（五）成績品須完全由兒童製作者（六）各校成績品須自行編號列表送會如有教授細目亦得連同陳列（七）成績品之裝潢務求　單運費歸各校自理（八）徵集時間及地點臨時通知 
　　召集市鄉董事會議吳縣温知事近以九年分地方上各項行政事宜其進行方法亟須討論妥善特訂於一月三日上午假城内慕家花園之遂園邀集二十八市鄉董事開會商榷並置備春酒以資暢叙 
[鎭江]  
　　慶祝元旦情形民國九年元旦日鎭郡行政軍學等各機關均各休息停止辦公駐鎭交涉員冒廣生君以及交武各官咸詣駐鎭各國領事署稅務司天主堂等處祝賀以聯感情而敦睦誼此外各商舖一律懸旗以伸慶祝軍政警各署門首编紮松拍牌樓裝設五色電燈輝煌奪目象山　山各炮臺各防營均懸燈結彩以誌慶賀江蘇中國交通各銀行及各大錢莊皆停止營業一天鎭江海關亦封關二日升旗慶祝 
　　江北運河冰凍日來朔風甚烈寒冷異常華氏寒署表降至二十九度乞人凍斃日有所聞江北運河自清江至邵伯一帶綿長二百餘里河道均已冰凍交通斷絶表班小輪暫行停駛北貨各船主在途冰凍後紛紛遣人來鎭報告須俟冰融方可開駛來鎭惟南貨現亦不能北運以致鎭埠各項商業咸受影響云 
　　米價增漲未已近日米價繼漲不已推原其故因有滬商在鎭探辦運出不少昨又聞天津帮來鎭放價搜羅爲數甚巨昨今兩日各米舖門售食米最高者每石七元三角最次者每石六元較前每石已增四角運河冰凍來源稀少尚須看漲云 
[揚州]  
　　河凍斷絶交通高郵一帶運河近因天氣嚴寒已結凍冰帆汽船均不克行駛運河上下游交通頓爲斷絶三十一日揚州郵局發往　應清淮之郵件已令郵差起旱運送矣 
[南通]  
　　袁寒雲登臺客串城南更俗劇塲自歐陽予倩諸名伶到通後異常發逹昨袁項城之第二子寒雲蒞通登臺客串三日以致座位一空袁君所演之劇以三字經最爲特色觀者咸稱道不置云 
[嘉興]  
　　設櫃開征抵補金嘉興八年份抵補金已於前日設櫃開征業經縣署佈告各業户知悉每斗核銀三角並帶征省地方稅每斗一角徵收費照米額每石銀元一角四分二釐五毛其在開征後十五内完納者每石照正稅三元計算給百分之二獎金洋六分隨征隨扣以示鼓勵過期即行處罰 
　　禾城元旦日情形禾邑元旦軍政各機關停止辦公一天學界則除休假外並舉行團拜禮或舉行講演會第二中學於晚間試演新劇以資慶祝至商界方面並無特别舉動僅二三巨商號升旗慶祝而已 
[杭州]  
　　蕙蘭風潮已平杭州蕙蘭學校快郵代電云敝校此次風潮已將少數激烈分子解散餘於一月二日照常上課杭州蕙蘭學校謹啓 
雜評一 
[動督軍（默）]  
　　自張樹元動後旅京湘皖人頗生一種希望謂此乃更調督軍之動機不滿民意之督軍將皆爲張樹元之續也近日忽又有大批督軍更調說於是人又謂政府之能力果能動督軍者殊不知此皆妄想耳動一張樹元已引起督軍界之反感其能大批動之耶政府果有能力以動督軍者何至全國反對之督軍今尚安然爲督軍耶 
吾謂今日之欲動督軍惟有督軍之自動然督軍旣皆把持其地盤而不肯去雖盡人力以勸其動而終亦不動則所謂自動者惟有待其天然之自動耳 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[慶祝元旦之盛况]  
　　前日爲中華民國九年元旦各界慶祝情形如下 
　　交涉公署是日該署門前滿紥冬青鮮花大廳陳設禮堂上午九時交涉員楊小川衣禮服西裝胸懸各等佩章督同全體各職員屬員就禮堂舉行團拜禮禮畢招待中外來賓是日除駐滬各國領事外如上海縣沈知事淞滬警廳徐廳長南北工巡捐局姚曹兩局長上海地方審檢兩廳長英法兩公廨各讞員南北兩商會長紳董陸伯鴻等均到由該署分别招待欵以洋酒茶點一時車水馬龍頗爲熱閙 
　　道尹公署是日上午十時由王道尹督同全體各職員相與行三鞠躬團拜禮所屬各縣知事及在滬官商均有到者晚間并稱觴誌慶 
　　南市南市多數大商家如錢業木業花業油豆米業參藥業等於元旦日均停止營業一天並高升五色國旗慶祝今届均遵重陽曆故皆一致舉行滬南工巡捐局姚石蓀局長因民國九年元旦本局辦公人員均於是日起休息三天至四日適逢星期日故自五日爲始照常辦公淞滬警察廳長徐國樑因現値冬防吃緊之際所有元旦參賀禮節令飭各屬槪免舉行南市第一區警察署趙署長因十六舖一帶爲商務繁盛之區故對於防務非常注意特飭巡官率帶長警加意巡邏查察崗位有無玩誤情事以分勤惰其新碼頭迤南一帶亦由一分駐所王琴軒署員飭巡官帶同長警四出巡邏以資保衛 
　　公共租界本埠商界總聯合會通告各路商界聯合會轉知各商號全體休業一天同伸慶賀雖未能一致而公共租界内各馬路之大行商號均門首懸掛國徽或遍紥松柏一律休息惟少數之小店舖及茶肆酒樓食物店照常營業其景象較往年爲盛公共公廨關正會審官於陽曆元旦日上午與俞李陸張四襄讞分往護軍使署交涉員署及駐滬各國領事衙門道賀年禧駐滬各國領事於陽曆元旦日分别乘坐汽車馬車先後至泥城外交涉員署道賀由楊交涉員延入客廳均茗談片刻與辭而出楊君亦分往各署答賀如儀 
　　法租界法租界除法公廨循例停訊瑣案外法捕房總巡施美德君及各捕房捕頭並各西捕均穿戎服佩刀詣法總領事署道賀又界内各商號均懸掛國徽誌慶法會審公廨代理讞員陳介卿與法副領事德賫沛以前日爲陽曆元旦之期各押犯循例應予赦罪爰於三十一號下午同蒞西牢當由捕頭將各押犯册子呈案經陳德兩君察閱將罪重者改輕其較輕者釋放共十餘名事畢返署法總巡施美德君以元旦各工廠均各停工商號亦多休業沿途往來游人勢必較多深恐宵小有滋擾攫奪情事故於是日傳論各捕房捕頭飭派越捕數隊均各擎槍分往新老兩租界嚴行巡緝以衛居民 
　　虹口各領事署曁中西各大行號商舖各工廠及日本旅滬商民一律懸旗結彩並停止營業一天同申慶祝 
[元旦公共體育場商界集會記]  
　　元旦日上海各馬路商界聯合會假西門外公共體育場舉行慶祝元旦并宣誓水遠抵制茲將會場情形分記如下 
　　場中之布置門前滿紥松柏鮮花上懸慶祝元旦四字橫額場中搭四方講演台一座國徽商旗交相映輝内懸綵綢上寫（萬衆一心）（擁護共和）之金字台之東搭一宣誓壇白布墨書宣誓全文於四沿講演台之前白粉畫成半周形之長線五十九條每線界内指定一團體之站立處故秩序頗爲整齊 
　　與會之團體南京路河南路四馬路愛而近路克能海路界路百老匯路武昌路西華德路天潼路福德路滬北五區福建路唐家弄中城民國路滬西（城外）山東路滬西（城内）五馬路大東門法租界北福建路漢口路北城海寗路山西路北京路漢璧禮路四川路崇明路浙江路北浙江路閘北七路新閘路大碼頭文監師路東北城江西路嘉興路梧州路邑廟豫園七浦路吳淞路廣西路愛多亞路等處商界聯合會（每一商店一人）此外尚有中國救國十人團聯合會西書永志會漆商聯合會粤僑雜貨行永義堂商業救國恒心團勵志宣講團共一萬八千人 
　　慶賀之禮節會場全部秩序悉由競育會童子軍擔任維持至十時各馬路商界到齊環繞台前各有該路之會旗竪立白粉線之極端各路董事齊集台上由總董陳惠農主席請衆向國旗行三鞠躬禮次高呼（中華民國萬歲）者再至北主席宣告團賀請各路會員互行三鞠躬禮畢比時歐美男女外賓多人至會參觀該會當請余日章博士代爲招待各贈五色國旗一面次主席請蔣夢　余日章包世傑三君演說各有懇切勗勉奮進之詞 
　　宣誓之情形每四路宣誓一次首由演說台報告路名應往宣誓者聞之則魚貫前往至宣誓壇卽四面分排站立每面各由其會長宣讀誓文文曰維中華民國九年一月一日上海各路商界聯合會全體會員敢以至城剴切之言昭告於全國父老昆季姊妹之前曰日人無理凌蔑我華先以二十一條之密約逼我要盟繼以數萬里之鐵道奪我要害軍事協定則謀攫海陸軍權參戰借欵則延長南北内閧魯之青島旣思久假不歸閩之南台更欲藉端肇釁種種暴行不特直接擾亂東亞之和平即間接擾亂世界之和平本會全體商人公認日人此種行動不啻以第十朝鮮待我萬難坐視亡國公决自即日起永遠抵制日貨有渝此言天神共殛謹誓 
　　禮畢之餘興宣誓畢各團體多各集其會員各在會場自攝一影以留紀念卽由主席搖鈴散會各董事會餐於一品香菜館以誌慶祝 
[省教育會元旦紀事]  
　　元旦上午十時江蘇省教育會開慶祝會男女賓到者一百十五人先由貧兒院樂隊奏樂入席次向國旗行禮次黃任之君演說八年度之最大紀念物爲五四學潮九年度不知又有何種變化惟世界新思潮之洶湧多主張改革種種不自然之思想與態度今年度國民之新趨勢其必傾向此點可知今日之會即本此旨男女同席凡所表演或以言論或以音樂或以其他藝術以及席次節序悉采自然主義不加拘束衆意以爲何如皆鼓掌次沈信卿袁叔畬賈季英夏奇峯郭秉文韓旡悶諸君相繼演說次有城東女學之楊雪瑤閔湘琴及金永清三女士奏琴唱歌十二時聚餐一時歡呼聲談笑聲大用餐畢有朱繼雲君之幻術凡表演三十餘節極變化之妙閉會已下午二時是晚七時半該會與上海縣教育會及全國學生聯合會上海學生聯合會合組之學術講演會開第一次會請蔣夢　博士講演教育思想的根本改革其要恉在教育之出産物爲養成活潑潑的能創造社會而有生産力之國民一語至養成之方法提出心理試騐·社會需要·科學作用·人生觀念·四大問題以時間過促僅講第一問題蔣君明日卽赴北京大學衆要請其二三月後回南續講是日到會聽講者三百人其講演詞甚長聞將於新教育雜誌登出全文云 
[寰球學生會新年會詳誌]  
　　元旦日下午六時半寰球中國學生會假座黃浦灘前德國總會舉行新年大宴會中西男女來賓到場者有義大利總領事佛弼執禮氏朱友漁羅泮輝李登輝張君謀周森友江逢治倪新初蔡增基朱榜生李善元湯松葉貢三王國鈞周輯庵吳惠榮趙師復尤懷臯王恭寬傳斯年金通尹李文紱戴季陶曁李登輝夫人周森友夫人郭樂夫人徐季龍夫人尤懷臯夫人郭梅生夫人韓玉　夫人朱少屏夫人裘可桴夫人倪新初夫人及湯靄琳楊錫珍張敏錫朱潤之張竹君張湘紋葉德馨錢嫻郭美麗張蕙生錢素君沈韞芳吳英娟沈鳳珍諸女士等三百餘人會場有童子軍照料秩序井然先入席共讌繼攝一影讌畢由主席李登輝博士致詞略謂本會成立於今已届十五週年會員日增會務亦見發逹今日到會來賓之多爲從來所未有此皆由於諸同志提倡之力有以致此實深感謝深冀此後本會會務益事擴充并祝諸君進步無量云云次請湯靄琳女士獨奏鋼琴掌聲雷動次請戴季陶演說略謂孫中山先生本定今晚到會躬逢斯盛無如倐染時症未能如願深以爲悵後日如有機會孫先生亦深願與諸君晤叙也今日爲民國九年之元旦余所歡忭者有二（一）今日係民國第九度之元旦（二）今日係八年前民國成立之日以元旦而逢國慶尤宜歡賀頃聆湯女士之音樂忽發生一種感想孟子云獨樂樂不如與人樂樂與少樂樂不如與衆樂樂舊時新年不過集個仍家庭中父母妻子以歡叙一堂進言之合一家之親戚友朋以度此新年之快樂推而官場之新年團拜等等均屬於一小部分如今日之會來賓旣無男女之别又無中外之分集多數人於一堂公賀此快樂之新年誠有合孟子所謂與衆樂樂者將來能不分國·種·階級·男女·尊卑·上下·等區别日日晤對一室以樂其共同之樂而趨世界於平等者今日之會其起點耳次楊錫珍女士唱歌周森友夫人奏琴歌聲嘹喨琴韻悠然聞者鼓掌繼請義國駐粤總領事佛弼執禮氏演說中古時代之歐洲及羅馬情形并述義國學者（丹德）之學說寰球中國學生會新年宴會攝影（九年元旦）由朱少屏君譯述略謂丹德係義國著名之哲學家一生爲國奔走熬費苦心爲歷史上最有名之人物且著作極富佛君擬將（丹德學說）譯作華文傳入中國云云并有圖畫數幅用影燈映演亦由朱君詳爲講解觀者瞭然次請周森友博士唱歌周夫人奏琴周君音樂之優早已名聞各界一曲甫終鼓掌之聲逹於户外殿以商務書館自製之活動影戲圖係養眞幼稚園之寫眞如進學·上課·唱歌·跳舞·手工·游戲·等等均足以引起一般教育家之注意每圖亦有朱少屏君說明未由李登輝博士引全座起立齊向國旗高呼民國萬歲者三次散會已鐘鳴十下矣 
[南洋公學同學叙餐紀]  
　　南洋公學同學會於元旦正午假座一品香舉行新年同學聚餐大會到者六十餘人母校校長唐蔚芝亦在座會長沈叔逵即席報告建設會所情形宣讀募捐啓及辦法諸同學表决均無異議一致通過并就到會同學中推定本埠募捐員何惠若等十餘人其餘募捐員决由董事會委派募捐團長舉定沈叔逹擔任俟捐啓捐册等印就後即請團長親往各大都會勸募欵項報告畢後即攝全體照計攝兩張一在席間一在屋頂花園攝影畢後仍各入席請唐校長演說講述近今校史至爲詳盡同學莫不鼓掌稱快演說畢各同學均起立表敬意並由同學會董事張叔良代表同學致謝辭先後同學聚首一堂杯酒話舊頗極一時之盛迨餐畢散會已鐘鳴三下矣 
[上海學生聯合會新年茶話會]  
　　陽曆元旦下午四時上海學生聯合會借南洋公學開全體職員新年茶話會到者百餘人先在操場全體攝影繼入大禮堂開會會長程學愉主席宣佈開會宗旨次卽請戴季陶氏演講大意分兩層（一）希望再過幾年全社會的人大家一致的享受過新年之幸福（二）欲逹到此目的非先定此一年中做事的秩序切實做去不可繼由何世楨彭昕岑德彰杜心熙吳匡端木愷韓守恒及某女士等相繼演說詞多勗勉茶點畢三呼中華民國萬歲而散 
[學校慶祝元旦紀]  
　　同義學校法租界格洛克路同義平民義務學校於前日（元旦）編圓形紅色彩底鑲嵌金紙以白棉絮推成八字（民國萬歲恭賀新禧）國旗校旗飄揚空中下午二時學生到者四十八人來賓七八十人慶祝秩序如下（一）振鈴開會舉行慶祝向國旗行三鞠躬（二）三呼中華民國萬歲（三）校長夏金炳致訓辭（四）教務長計文偉致勉詞（五）來賓費公俠演說謂當今義務教育提倡平民智識爲救國之根本故青年求學切不可荒廢時間惜陰爲第一要務希望學業與日俱進云（六）全體學生唱愛國歌校歌新年慶 
祝歌（七）體操游戲（八）茶點振鈴散會 
　　育英學校法租界巨籟逹路育英國民義務學校全體學生於前日（一日）上午十時戎裝齊集行慶賀並追祭諸先烈士首由校長陸鐵華女士致訓辭語多勗勉並宣講去年未日字林西報刋布參觀該校贊美之評詞與述其經過之事實旣畢教員易麓樵葛志亮相繼演述締造共和諸先烈之慘淡史績今後益當臥薪嘗膽共勉五四之精神次職業科學生演講團强家生羅長根朱少華張天保李仁香唐裕箎等逐一演說略謂欲爲眞正共和國民宜改革陰曆遵崇陽曆新年一洗腐舊腦筋思想隨歲事俱新凡社會種種之惡習慣均應湔除吾輩果能奮志努學自治整備即是愛國云云末教職員聚餐諸生分食茶點而散並於下午由學生演國技趣劇等餘興云 
　　培本小學元旦賓山路口培本小學校外高又國旗禮堂内布置一新上午八時恭行祝賀各科教員先後到校致訓如國文教員項起鳳英文教員滕國梁體育主任黎惠生手工教員黎霍氏琴歌教員包興榮等下午又開學生同樂會作種種遊技其中有黃兆焜陳洪元等十餘人扮演之新劇兩齣一爲瞽苦一爲愛子害用意甚美練習亦熟男女來賓座爲之滿迨散會已鐘鳴五下矣 
[東北城商業聯合會之團拜會]  
東北城商業聯合會於元旦日舉行團拜禮並參與公共體育場各路商業聯合會宣誓禮上午八時各會員蒞會所卽排隊出發首由軍樂隊發導至體育場由會長趙景忠登壇宣誓畢即返會所舉行團拜禮首由趙會長率領全體向國徽行三鞠躬禮並三呼民國萬歲次會員團拜互行二鞠躬禮畢即由會長趙景忠職員趙秋心姜昌年陳天生張炳源張志鵬徐春珊等相繼演說大致希望同人於九年奮發救國之精神保全已身之人格云云時已下午二時即開全體聚餐會而散 
[法租界商業聯合會開會記]  
　　法租界商業聯合會於去年十二月三十一號下午三時在八仙橋西首該會機關新康號内開緊急動議由葉　辰報告略謂本月二十六日上海總商會接北京財政部電内開租界推行印花稅事仍無准免表示惟檢查方法責成商民聯合各團體公共訂立咨行外部取消等情衆以政府輕視民意國權母任憤激租界商民對於貼用印花非但多所障碍而且完納租界捐欵正在無力支持何堪再加擔負當卽擬定電稿尅日拍發 
昨慶祝陽曆元旦該會會員上午八時齊集會所九時排隊出發有二百餘人由肇周路直逹會場禮成由葉貺辰江錦春周質鈞傳錦雲等領隊游行走民國路繞與聖街轉法大馬路過法工董局迤西回抵會所略飲茶點嗣葉貺辰指定各段重要份子特開會議討論會務進行以爲本界各商行號入會者雖較前踴躍無如地方遼闊恐難普及爰訂邀朱萊生擔任在各段廣行勸導再爲徵集以踐固結團體本旨散會已三時餘矣再第一段幹事時大鈞報告該段會員范本善徽章第六十三號遺失在體育場遍尋無着云 
[華僑聯合會年會紀]  
　　華僑聯合會於元日開年會在該會所聚餐慶祝到者有南洋公司馬玉山公司興華公司先施公司永安公司張裕釀酒公司交通洋行維逹公司華盛貿易公司及各會員並有南洋荷屬返國華僑代表熊理韓希琦等四十餘人西餐由馬玉山公司辦理所得餐費悉數捐助會中南洋公司則捐助紙烟以爲應酬品 
[學生總會歡送劉振羣紀事]  
　　陽曆元旦上午十時中華民國學生聯合會總會假南洋路礦學校開茶話會歡送留日理事劉振羣到者除全體職員外有上海學生聯合會重要職員約數十人由理事長狄侃主席潘公展紀錄首由主席陳述歡送劉君之理由四種（一）劉君爲組織本會之有力人物（二）劉君堅持正義與特殊勢力相抵抗（三）劉君對於組織上海各界聯合會及全國各界聯合會盡力頗多（四）我國學生干預國事不自（五四）始實始於留日學生劉君卽留日學生之一份子即不爲本會理事本會對之亦應表示敬意云云次程學愉演說略謂以私交言以公義言鄙人均不願劉君之離滬然劉君赴日仍可爲國事活動收效當益宏大鄙人謹代表上海學生聯合會向劉君祝前途努力次邵禹襄演說略謂希望劉君赴日繼續前功並希國内同志因是而加力猛進次留日學生團新選理事姚作賓演說詳述日人謀我之野心及國人以後救國之万略次伍世楨演說證明劉君爲國事奔走呼號之苦心及其成績希望同志追隨劉君以光明征服黑暗次孫鏡亞演說略謂同一團體中必亦有光明與黑暗兩種勢力吾人欲趨向光明當先認定眞是非做去劉君固能辦别眞是非希望同人亦復如是次岑德彰演說略謂愛國不忘求學求學不忘救國二語證以劉君此次赴日而益信未由劉君致答辭倍極謙抑並謂此次赴日一以繼續求學一以國内情形報告留日同人云云談話旣畢乃合攝一影以資紀念 
[藥業夥友要求加薪之風潮]  
　　藥材店暫停營業本埠南北兩市飲片同業各夥友近因米珠薪桂要求各該店加增薪俸等情迭紀前報茲悉飲片同業分新老兩同行老同行十七家屬於義和堂名下新同行約二百家屬於信義堂名下兩同行夥友共四五千人此次要求加俸各夥友結成團體分英法美三租界與閘北城中南市滬西浦東各區域所有同業夥友悉入該區域内公舉章芝麟爲總代表連日章代表會同各區代表與飲片公所董事韓孝先再三熟商難逹圓滿結果各夥友乃用信義堂名義分發知單邀齊同業夥友於舊曆本月十二日清晨在滬城藥局弄藥王廟會商解决辦法昨日届期各區代表均於黎明遣人各就該管區域内邀各店夥友悉赴藥王廟伺候至八九時大小各店夥紛紛　止約有三千餘人該廟内外無容足之地一區三分所警署劉警佐恐人衆滋事立飭全班長警馳往照料嗣經章代表等派人往邀各店主如胡慶餘蔡同德馮存仁奚良濟姜衍澤童涵春等各經理到場談判會商良久各夥友要求無論辛俸大小悉照原價每月加增洋三元且每三年每店祇能收一學徒而店主方面加俸一節祇允許照原俸全年加增二個月其餘請求碍難照允章代表等又與韓董等互商良久仍各執一是旋夥友方面有人發表略謂我等加俸問題爲行政衙門應理之事現在旣難解决我等惟有嚴守文明秩序列隊向縣長禀求大衆贊成各持長香排隊由各區代表率領由藥王廟出發經過梅家弄喬浜路凝河路蓬萊路等處至上海縣公署持香具禀環求縣長維持一切俾恤商艱等語時適沈知事因公赴杭未回即由實業科長出外向衆再三安慰諭令暫時散歸各安生業加俸一事候縣長返署後解决云云無如大衆齊稱不逹到加俸目的不止聚而不散至上燈後該業同行愈聚愈衆約有四五千人該署左右與蓬萊路一帶竟無插足地縣警察所與淞滬警察二區二分所深恐生事各派長警分投照料至八時許章代表等又持長香入署請示縣長何時可到嗣由署中答稱須至今晚十一時後方能返申爾等應先回去而大衆不允仍稱須俟縣長明白示諭云云以後情形如何容再續報 
另函云南北市各藥材店夥友要求店主每月每人加給辛資洋三元各店主雖均贊成加給尚未議定數目是以各夥友於昨日分發要求加薪全體休業等字様之傳單除店主經理及學徒等能上櫃樹撮藥者仍照常營業外大都停止營業門前貼有店夥要求加薪暫行休息字様公共租界北京路河南路漢口路南京路山東路福建路廣東路等處各大藥材店亦均暫行休業　嶺路神州醫藥總會以藥店停業一般病家無從購買對於病人生命殊屬危險爰定今日下午二時特開緊急會議妥籌善法調解云 
[商界兩團體之促和傳單]  
　　中華工商研究會會同旅滬商帮協會於元旦日印發傳單云我國民應該知道今日何日今日乃是中華民國九年之第一日我四萬多萬同胞度過這九死一生關頭對於今年元旦猶復强爲歡笑大家作這新年元旦的慶賀豈不是臥薪嘗膽的一種大紀念嗎民國開國過去八年國内紛紛　擾殺人流血之禍無歲無之無地無之我國民痛定思痛試問我們生命財産在這紛紛擾擾時期有一時一刻一絲一毫可以自由保障的能力没有南北戰爭數年以來閙得我四萬多萬同胞無論經商的作工的務農的以及一般自食其力的人人不能安居人人不能樂業甚至寡人之妻孤人之子焚掠淫盜之慘無所不用其極我國民回首八年以前所受痛苦那一様不是由藉口國家政治問題南北法律糾紛問題所釀出來的幸而天心悔禍和平統一四個大字居然從民國七年起直至民國八年之未日成了我四萬多萬同胞一德一心的天經地義我們商民人等人人停辛佇苦朝朝暮暮暮暮朝朝馨香禱祝以冀國内野心大家大發慈悲倦而罷戰使我們無權無勢的小小商民早早領略一點所謂和平幸福的滋味我們經過了這八年人爲刀爼我爲魚肉的慘酷光陰比較起來也算慰情勝無了嗚呼噫嘻我國民這種和平好夢誰知做了一年二年上海和平會議自民國七年開到民國八年始而雙方爭執繼而雙方破裂遲之又遲停頓復停頓什麽北總代表的對人問題南總代表的辭職問題一波未平一波又起竟閙得我國民人有百口口有百舌俱不知我們商民的苦痛從何處說起方可以引動我們南北野心大家的憐惜心腸我們商民眞眞可算碰到萬刼不復的厄運了今日爲中華民國九年之第一日我們商民若不喚醒大家痴夢依舊糊糊塗塗坐以待斃我們商民的人格可謂掃地以盡了我們今日旣曉得這中華民國九年的元旦是我們國民的禍福利害生死我們國家的治亂安危存亡大關頭我們商民即不能不起而奮鬭即不能不由奮鬭中求一死裏逃生之法我們商民死裹逃生旣在今日我們商民就應該人人自覺人人自救拚這誓死不願的决心來促成和議因爲我們商民爲這和議停頓所受金融困雖的痛苦也到了極點了所受資本損失的痛苦也到了極點了所受交通阻滯的痛苦也到了極點了所受買賣交易種種信用上損失衣服飲食身家妻子種種生活上損失的不堪言狀的痛苦也到了極點了過去的苦痛希望過去種種譬如昨日死未來的不痛苦希望未來種種譬如今日生敢伸義憤告我國民（一）我國民要知道上海和平會議是國家統一的全體的事非南北兩方爭持的部分的事（二）我國民要知道上海和平會議是關係我國全體利害的公共的事非關係南北兩方權利持個人的事（三）上海和平會議自今日起敢有人再以偏執的條件問題妨碍和議遠開者我國民應視爲公敵（四）上海和平會議自今日起敢有人再以偏私的黨派問題妨碍和議速開者我國民應視爲公敵（五）世界國際的和平會議不數月而告成功吾國國内和平會議自七年延至八年年終尚在爭持停頓我國民應引爲奇恥大辱敢請南北兩方代表限於若干日期内會議决定促成統一永奠和平敢有人再以地位地盤問題及一黨一派權利問題使和議不能限期議决者我國民應視爲公敵（六）青島問題西藏問題及福州事件問題我國民旣已大聲疾呼認爲國恥若不速謀統一萬難一致對外自今日起敢有人受少數奸人利用而故使國内和議不能速决者我國民應視爲公敵以上種種我們商民應認爲我全國四萬多萬同胞公同自救救國的主義認定自民國九年一日以後非實行貫澈此項磊磊落落正大堂皇的主義 
 
 

Page 11

 
 
抵死不休否則轉瞬到了舊曆年關那時候設或全國金融停滯人人破産恐是追侮不及的了嗚呼（今日何日）（奮鬭奮國）（自救救國）（要求開議） 
[省教育會今日講新銀團問題]  
　　滬江大學教授亨生氏講演江蘇省教育會致南北市兩商會函云敬啓者本月三日（即星期六）下午三時本會講演會請滬江大學校授亨生君演講新銀團問題此事關係國家經濟前途甚鉅除已廣告外特再函逹敬請貴會通告各會員届時惠臨聽講至以 
爲幸 
[卜魯斯關於烟酒借欵之宣言]  
　　否認專賣全國烟酒聯合會陳君良玉因美借欵與烟酒專賣事託湯君節之代表質問美資本團旋太平洋興業公司總董卜魯斯氏發表英文宣言否認專賣昨湯君已以英文函覆陳君本報夜間覓得原稿爰迻譯於下 
湯君二日致陳君函曰前承尊囑並爲免除中美兩國人民間誤會起見余偕蘇柯爾斯基氏往晤太平洋興業公司經理員邁爾氏談烟酒借欵事時芮斯氏亦在座余向邁爾氏告以本埠華人對於烟酒借欵反對頗力而全國煙酒聯合會反對尤甚蓋湯姆斯氏之被舉爲懋業銀行副總董恐卽美人或將專賣中國煙酒之表徵余並向邁爾氏聲明余之與聞此事係爲閣下而來如僅向余當面解釋則猶嫌未足宜在全國報紙披露關於此事之解釋文全國烟酒聯合會與全國人民皆應共見之余意苟有宣言宜送登報端佈告遠近希望在華美商不致有何舉動致礙及中美兩國間現有之和好交誼等情今日接奉芮斯氏轉來之宣言一紙此係太平洋興業公司卜魯斯氏應余向邁爾氏提出之請求而缮發者詞意若何觀原文可知自余觀之余代閣下所提出之主點即不得在中國有烟酒專賣營業一層宣言文中已答覆之卜魯斯氏之文對於專賣問題言之最爲注重以余遵閣下之囑對於此點言之最力也聞卜魯斯氏不久即將來滬想閣下當有機會與之續商凡宣言文中苟所未及之各點届時亦可提出也煙酒借欵雖與余個人無關然苟有所命願効馳驅蓋國家非合羣一致盡力不足以圖强也太平洋興業公司總董卜魯斯氏之宣言文曰太平洋興業公司關於組織懋業銀行及承借債欵之活動衆對之大爲注意太平洋興業公司總董有鑒於此乃發表宣言於下太平洋興業公司之植立美人商業於東方也垂二十載其首要目的在發展中國之商工業爲此起見吾人乃與海登施楝公司及查斯國民銀行合認懋業銀行美人方面之資本而華人之認定該銀行其他一半之資本者爲中國各界之代表此銀行爲中美人民間關係中新紀元之起點吾人希望如此且信其必能如此吾人深知今日已非外人不顧念華人志願期望而能希望在華成就偉大事業之時他日吾人關於懋業銀行而得之好結果必由共事之華人完全分享其成焉湯姆斯氏之被舉爲該銀行副總董係由中美股東一致票舉之結果銀行組織之初得湯姆斯氏以襄助之吾人尤引爲幸事湯姆斯氏爲在華美商中之領袖渠信此銀行必能有裨益中國增進中美關係之機會故以組織此銀行之重責屬之湯姆斯氏純以私仍資格入此銀行而英美烟公司則與此銀行絶對毫無關係也近日太平洋興業公司借與中國之債欵絶對無政治意味太平洋興業公司此舉係於無意中爲之且出於對華最友好之態度中政府願以烟酒局餘稅爲此項借欵之擔保品並擬委任一美人相助重組烟酒局此欵係太平洋興業公司獨自承借槪與他人無關吾人與烟酒局稅項之唯一關係唯在其爲此借欵之擔保品而希望吾人或能襄助華人重組斯局使之增進中國之信用與利源耳吾人以及與吾人有關係之任何公司皆無專賣烟酒營業之絲毫關係亦無欲專賣烟酒之意至於任何傳言謂吾人謀取或願得烟酒專賣權者實絶對無稽之談乃謀不利於吾人者想像所製成者也 
[反對烟酒借欵之電文]  
　　烟酒聯合會電（其一致北京電）北京大總統國務院財政部全國烟酒事務署參衆議院鈞鑒報載烟酒借欵用外人任稽查所斷送國家稅權絶我商民命脈此端一開將來國家内政何一不可授權外人禍患之來有不忍言者我國民誓不承認縱不爲全國烟酒二業數千萬生民計亦不爲國家主權計耶我大總統與執政諸公平時維持國本體恤商艱斷不任一二僉壬行其賣國殃民之舉如曰財政困乏無米難炊與其借外債而喪失主權不若借内債而改良稅法政府如昭大信於民儘可會集官商妥籌國内烟酒公債辦法何必假權外人爲自殺政策乞迅將烟酒借欵及用外人任稽核所之議取銷以定人心而安大局全國烟酒聯合會叩東（其二致廣東電）廣州軍政府總裁參衆兩院諸公鈞鑒烟酒借欵羣情憤激屢電北廷置之不理近聞竟用外人任稽核所斷送國家稅權絶我商人命脈此端一開將來國家内政何一不可授權外人禍患之來有不認言者在我國民誓不承認諸公愛國當必愛此國權諸公護法請先護此稅法乞一面電美政府迅將烟酒借欵及用外人任稽核所之議取銷一面再電美政府及美國會聲明我國民誓不承認以挽危亡而維大局全國烟酒聯合會叩 
　　國貨維持會電中華國貨維持會近上南京軍民兩長電略謂敝會迭接烟酒業紛紛函陳烟酒借欵已成事實兩業工商羣起恐慌務求轉請政府速卽取銷免增民困等語伏查國人所需烟酒向用國貨自洋烟洋酒盛行後大遭打撃加以公賣實行尤成弩末今更授權外人不啻將吾國烟酒兩業聚而殱之倒行逆施莫此爲甚茲事重大關係國權民脈至巨務求迅賜維持速即取銷借欵以維工商而安人心不勝急切待命之至云 
[飛行比賽隊委員抵滬後消息]  
　　英文滬報云　比飛行比賽隊之委員波芒氏等曾謁見駐滬英美總領事經允竭力贊助波芒氏等又至花旗商會擬請該會秘書邀集上海各商會開一聯合會議討論供給來滬飛機停駐地位及汽油等物並上海參與比賽事宜 
[戰爭紀念幹事會决議建碑]  
　　文匯報云上海戰爭紀念幹事會討論種種建議之後决議建一石碑紀念陣亡諸人其地點在黃浦灘愛多亞路轉角處將請上海建築家繪定圖様擇日興工以陣亡人名鐫於碑上其經費將以募捐得之上海工部局與法公董局大約各將助捐若干另議設一商業博覽會但尚未有切實行動 
[譯員由法返國]  
　　浙東人何事畊在比法華工基本營中爲譯員已三載於茲近甫自法歸來何君對於法國戰時之情形甚爲詳悉何君在法時凡關於公益事業頗爲熱心在法華工之受其教導者頗多此次偕華工千餘人同船返國已於日前由津搭車來申當由其同鄉周志禹楊凛知吳醉棠趙蔚卿等設筵歡迎何君抵滬之翌日卽有承天英華學校請其演說當由何君詳述在法華工之情形并華工之生活與將來世界之關係且亦說明在歐新戰術之奇妙更痛恨國内歷年内政以致外交失敗聽者莫不動容 
[杜勒拉號行將抵滬]  
　　英文滬報云大英輪船公司之杜勒拉號由孟買取道香港來滬本月四日午後可以抵埠該船載有運滬之大條銀六十八條棉紗六千五百七十四包棉花二千九百八十二包 
[商界救國總團成立會紀]  
　　上海商界救國總團於前日下午一時假八仙橋永樂里全國各界聯合會開成立會會場門首高懸五色國旗及商界救國總團團旗兩方演說臺前圍以大紅彩綢上綴商界救國總團成立大會十大金字中懸全國各界聯合會張齊兩君共祝書（是國民底表示）直幅一條臺前左爲女賓席右爲記者席前排爲特别席後排爲普通席是日到會者團體方面有全國各界聯合會上海各界聯合會全國學生總會上海學生聯合會女界聯合會救國十人團南京學生聯合會法租界商界聯合會河南分團安徽分團浙江分團其他商學各界約三百餘人鐘鳴二下振鈴開會首由主席劉樵仙宣佈宗旨王瀛洲張靜　記錄繼由何福春宣讀宣言書遂請上海學生聯合會代表狄侃演說略謂救國不尚空言非實力做去不可更非全國一致不可今貴團皆係商界青年希望大多數聯絡與學界合力猛進次全國各界聯合會代表施洋演說謂欲救國家宜正根本今國會南遷約法失效致官僚武人能實行賣國公然賣國吾人所當注意者卽先須使合法國會能自由行使職權並謂商界最應努力者速謀打破似官僚非官僚之商會因彼輩亦能間接賣國云云次上海各界聯合會代表馬少奎演說次全國學生總會代表陳漢清演說皆慷慨激昂後邱稼禾胡戒華等亦均有發表尙有女界代表李果女士及程孝福女士等因時間已遲未及演說未由主席致謝詞畢遂攝影散會 
[百老滙路商界聯合會將成立]  
　　百老滙路商界聯合會定於明日（四號）下午二時假座塘山路澄衷學校開成立會其開會秩序如下（一）奏樂開會（二）推舉臨時主席（三）本路全體會員向國旗行三鞠躬禮（四）主席報告開會宗旨（五）請來賓演說（六）選舉（七）攝影（八）茶點（九）奏樂散會 
[滬南商業聯合會之籌備]  
　　滬南商業聯合會經該地各商組織會開第一次籌備會嗣因該會章程未曾編訂遂遲遲不能成立昨日該地各商因此等團體急須成立特假第六區救火會開第二次籌備會各業到者甚夥推定傳祖衡爲臨時主席金叔仁爲臨時記錄首由主席宣布開會宗旨並將擬定草章十則付諸公决經全體通過章程復推徐鶴齡胡世貴莊成道羅嘉賓吳臣笏吳鏡秋陳仁瑞徐壽民吳旭初爲籌備員一俟壽備就緒再開成立大會議畢散會 
[馮河間飾終禮節之轉知]  
　　代理松滬護軍使何豐林昨致南北市兩商會曁各機關公函云逕啓者准國務院艶電開馮前代理大總統在京病逝 
業已通電奉逹所有飾終禮節茲議定辦法如左（一）京外各官署海關軍營自十二月二十九日起下半旗三日（一）大殮之日陸海軍部酌定通行（一）在京各機關分日前往致祭（一）由外部知照外交團前往弔唁（一）出殯日各機關派員帮陸海軍隊一律酌派送殯下半旗一日以上各條希查照並轉飭軍民各官署遵照等因除分别函知外相應函逹查照辦理 
[無錫米市之報告]  
　　昨日某米行接無錫二日上午所發之快信云早市糙粳糙元糙尖羊尖等上市甚稀惟囤户購辦與浙紹帮買進頗爲踴躍故早市售開高糙粳五元九角糙羊尖五元八角粳杜尖五元六角糙元五元五角糙客尖五元三角粳稻每百斤三元羊尖稻二元九角糯稻二元七角五分杜尖稻二元八角客尖稻二元六角高小麥五元一角觀此情形市面恐不易鬆動云云 
[淞滬路添設天通菴車站]  
　　元旦開幕淞滬鐵路經過之天通菴地方現已添建新車站一處票房月臺業已建築完竣陽曆元旦日晨刻六點十分由上海開駛之第一次車輛抵天通菴車站時燃放邊砲以祝該站落成開幕 
[公共捕房懸賞緝盗]  
　　公共總巡捕房刑事稽查處於陽曆年底發出通緝要犯之賞格文一道照錄如下照得陳小四子一名江北人年二十五歲業船夥身高約五尺四寸身重約一百三十磅面瘦而黃眼黑髮黑面目清秀身材瘦小前住北京路三號愛字爲因累犯搶刦越貨等案業經公共公廨出票緝拿在案因此合行通緝仰諸色人等一體知悉如有能將其拿獲者當給予賞洋二十五元知其下落報信者請報告總巡捕房總巡可也 
[冒探搜攫烟土案續誌]  
　　寓居公共租界天津路南潯富户邢錦安家於陽曆去年十二月二十八號被人搜刦去値價二萬元之鴉片烟土烟膏經邢報告總巡捕房以行刦之人係駕九百三十四號汽車而來入内時冒充捕房中西探捕等情業由華探婁寳生西探特亨特調查得此汽車乃南成都路一百十七號門牌張姓所有當往將張姓所僱司理此汽車之杜小金及王和尚拿獲並續獲與此案有關之匯司捕房一號西捕愛倫及該捕房西崽董四海秦寳初北四川路捕房西崽楊雪埤孫福生趙長生除將一號西捕轉解駐滬英國按察使署訊究外其餘七名解由公共公廨訊押查明澈究等情已誌前報茲聞經辦此案之中西包探查悉董四海曾借與一號西捕洋二百元邇來董屢向追索該西捕未能籌還董遂欺其係新從英國應募而來甫祇月餘乃邀同秦寳初等做成圈套與該西捕前往邢家冒稱搜查趁此行刧而九百三十四號汽車固係張家之物張因汽車損壞送往匯司捕房隔壁之修理汽車店修理車向該店借去故所獲之王和尚一名係該店機匠杜小金則係張姓之汽車夫烟膏已經變價六百元該西捕分得三百元當還董債二百元迨案發故在該西捕身畔祇抄出數十元當往搜土時該西捕鼻上粘有橡皮膏及至捕房將事主及邢家管門人傳去辯認所獲各人是否與刦土案有關時該西捕鼻上之橡皮膏猶在故被當場指出云 
[查獲冬笋簍中之烟土]  
華商某公司之宏利輪船此次由閩省興化泉州等處載貨開駛來滬前日（一號）午後抵埠停泊浦東楊家渡碼頭當即雇工卸運貨物内有十六舖某水菓行購辦之冬笋十二簍於是夜三時許雇划船夫姚竹根裝運由法租界江天碼頭上岸當爲碼頭小工察破内有兩簍純係烟土尾隨索詐未遂密報巡街華捕當場抄出兩簍約一千餘兩該華捕即將烟土連同划船夫姚竹根拘解小東門捕房捕頭諭令押候轉解公堂訊究 
[小西門外發現被害女屍]  
　　小西門外空地上昨晨發現無名女屍一口身穿破舊棉襖内襯藍布衫褲小足秃頭屍身上蓋有棉被一條且有傷痕經巡警報告警署立飭二十舖地甲邵梅生投報地檢廳請騐該廳卽委賀檢察官毛檢騐員等蒞場騐明該女尸年約三十餘歲手足頭部俱有傷痕委係被人謀害而死塡明尸格令由善堂棺殮候示召家屬認領並緝兇究懲 
[江寗六縣旅滬同鄉會選舉紀事]  
　　江寗六縣旅滬同鄉會昨日（陽曆元旦）下午兩句鐘開會選舉正副會長曁理事長及各項職員開票後最多數爲劉然青二百六十八票次多數爲史量才二百六十三票李悅生二百另八票再次多數爲陳伯恭一百五十九票孫月山一百四十三票夏　齋一百三十五票易潤芝七十九票翁叔和五十五票哈少夫三十三票陳彦清二十三票許元亮二十一票馬樹周十六票張輝庭十六票黃春泉十九票許相堯十四票王懋之十二票張竟成十票王仲衡十票其餘十票以下各人姓氏均已開列會塲該會擬即擇期函知被選各人到會組織各項職員云 
[閘北救火會選舉職員]  
　　陽曆元旦爲閘北第一段救火會選舉職員之期先時遍發通告於是日下午三時到會正式投票選舉由會長錢遂之錢逹三顧紫霞會董王彬彦當塲監視開票計選出主任（李沛雲）正隊長（顧錫祺）左隊長（張福圻）右隊長（王維善）幹事（王培清）調查（潘秉鈞）文牘（顧雲翔）會計（王繼庭）捐務（張智淵）等旋茶點散會 
[救國十人團委員會通告]  
　　日前救國十人團爲謀團務進駪起見議决修改章程並推定邱稼禾等七人爲起草委員邱君等以修改章程關係重大特於昨日發出通告徵求各同志意見（以一星期爲限）茲錄其通告如下謹啓者本會求發展會務之謀有修改章程之議並推同人等爲起草委員惟自顧菲薄不堪重寄而公意所託又難固辭雖願竭盡棉薄深恐有負委託特專函奉懇乞發宏論使知所依歸則同人之幸亦本會之幸也 
[武術會舉行懇親會預紀]  
　　城南中華武術會擬開懇親會已見報端茲聞該會擇定於新年一月四日舉行由幹事長吳志青佈置一切聞預定會中秩序有二大力士　技各會員表演拳術會員演劇部之新劇餘與有幻術催眠衛及種種藝術以娛來賓並舉行叙餐會藉聯歡誼云 
[青年會今晚之新年同樂會]  
　　青年會定三號（即今晚）八時開新年大同樂會特請美國新到亞西亞艦隊軍樂隊全體奏樂並演滑稽電光活動新影戲並有琵琶名家汪煜庭彈大套琵琶中西合璧洵爲難得之盛舉該會員一律須憑會證入座外賓祗取費二角云 
[師範南滙學生發起同鄉會]  
　　省立第二師範南滙學生昨致同鄉學生通啓標題爲（爲什麽要組織南滙旅滬學生同鄉會？一函云同鄉會同鄉會這個名字吾們耳鼓襄聽得很熟了爲什麽各地在外邊的人要組織同鄉會呢因爲要謀感情的聯絡智識的交換現在吾們南滙的學生在上海很多的但是從來没有同鄉會的組織所以對於感情上没有聯絡的機會於智識上也没有交換的時候於是可親愛的同鄉就變做不相識的陌路人了爲這個綠故那吾們的同鄉會是萬不可少萬不可再遲了同鄉會的宗旨除了聯絡感情交換智識以外還有一件很重要的事情就是改造南滙把這個黑暗的南滙變做了光明的南滙守舊的南滙變做了革新的南滙盡吾們的責任謀本鄉的幸福想諸君一定是很表同情歡歡喜喜去做這椿事情的我還要說明我們這個會衷的兩條意見如下面···現在講的團體生活應當從最小組織裏做起所以有這南滙旅滬學生同鄉會現在講的改造事業應當從一鄉一縣裏做去所以我們也有希望去改革南滙一縣諸君看了這篇之後深望去斟酌一下子將你們的意見來告訴吾們吾們可以着手進行了省立第二師範學校南滙同人公啓 
[東亞體育學校畢業式紀事]  
　　西門方斜路東亞體育學校開辦以來已辦過畢業兩次分派南萍羣島廣西字徽及本省各地任中小學校教師昨日（元旦日）舉行第三届畢業式（一）全體起立向國旗行三鞠躬禮（二）教職員學生相向行一鞠躬禮（三）校歌（四）校長朱少屏致訓詞略謂我人在社會辦事須抱定一救國之觀念例如提倡國貨等不過爲救國之一種此外之救國問題甚多諸君畢業之後提倡體育爲救國問題之最要者於是知諸君之責任較社會上一般人更爲重要故在一方面提倡體育一方面不可不增進新智識若無新智識决不能救國决不能改造現在之中國云云繼由龐醒躍劉明智顧子中諸教員相繼致訓詞畢業生代表陳孝榮致答辭未由校長給憑而散 
[商團預備員補充正備之隊令]  
　　工部局萬國義勇軍華隊司令正隊長於上月三十一號發出第四百四十號隊令云（補充正備）下列預備七員操練射撃體育品行職業住　等業經考騐合格會議通過并已於本月三十日簽定合同補入正備茲將隊號槍號開列於後三號陸光甫補五號用七號槍四號楊仲綽補二十九號用一百二十九號槍二十一號許子明補五十號用一百五十號槍二十八號沈彬彰補八十一號用二百六十一號槍三十九號顧正謨補一百十八號用一百十八號槍一百十六號葛溥霖補八十四號用八十四號槍一百五十一號李善元補一百二十三號用九十號槍内有補二十九號楊仲綽着暫用一百十二號槍剌又補一百十八號顧正謨着暫用一百三十三號槍剌此令 
[仁濟堂賑濟崴埠俄民]  
　　仁濟善堂致駐滬俄國總領事函云敬啓者敝堂前接駐津會董函稱據駐津俄領事接有海參崴報告該埠到有俄國避難災民數千人　寒載道引領待振刻不待緩等云敝堂有鑒於此不能不稍盡棉力先行籌裝棉衣一千五百件美國淡牛奶一百箱裝俄義勇艦品石船連崴並承貴總領事賜函免收水脚不勝感荷茲附上提單一紙即希察收並祈轉寄崴埠貴外交特派員代爲提存候舉定查振員到崴領放云云 
[施材木料免稅之廳令]  
　　上海貨物稅總公所昨接財廳訓令云准南京鹽業銀行函稱上海京江公所預備旅　施材在鎭江購辦短料木植約二千段價約三千元由滬寗火車運至土海請給照免稅以勵慈善等因到廳查此項木料爲施材所用事蘭善舉自應照准除塡給護照并令丹徒稅所外合亟令仰遵照云云 
[法總巡獎勵探捕]  
　　法捕房總巡施美德邇以十七號包探徐阿東辦公勤愼拔升二號探目三十三號包探李友生加給二等薪俸試用包探王榮生拔升十八號包探又二十五號一道頭金線華捕張三寳勤愼可嘉再加賞金線一道一百六十八號華捕張五寳一百七十一號華捕吳子琴各賞金線一道以資獎勵 
[小販猝斃]  
　　二十二舖地甲金啓仁投地方廳報稱有爲小木生意之陸阿順昨晚在穿心河橋東首粥店中吃粥不知如何忽然倒地氣絶爲此來案報請相騐當據屍兄陸子堂投案禀稱我弟素有疾病此次因舊病復發而死與人無尤請求免騐梅檢察長准如所請着具結呈查 
[巡警病斃]  
　　閘北四區巡警郭文華徐州人年二十餘歲近患寒疾並不請假醫治照常上差服務適逢天氣嚴冷該警　受風霜遂於去年陽曆夕日身故經顔署長查得郭警並無家屬在滬殊堪憫惻慨助洋數十元備　收殮寄厝宋園路義家候該家屬來滬具領 
[汽車傷人三則P ] 
　　前日下午四時有某號汽車駛經二馬路小菜塲附近撞翻一人力車乘客寗波人何友法自車中跌出受傷頗重不省人事當由老閘捕房八百十八號華捕到來抄錄汽車號數送受傷人投醫院醫治即據情呈報捕頭候示又有某西人於前晚七時駕乘汽車駛經墳山路撞傷蘇州人周阿欽腿足不能行走經該西人用汽車送入醫院醫治昨晚八時許有一百十五號汽車駛經四馬路河南路口撞跌寗波人鍾船更足腿受傷由老巡捕房五百十三號華捕瞥見當即前來抄錄該汽車號碼另雇車送鍾投醫院醫治一面歸禀捕頭請核辦 
[浦東魯鄂小工之衝突]  
　　浦東華通碼頭魯鄂兩帮小工因爭奪生意互相械圖撃傷山東人　文昌一名經該管三區警署飭將滋事之小工何文海侯其華田少山等拘解檢廳訊辦湖北帮小工同盟罷工茲悉受傷之殷文昌頭部共被撃傷五處當即送院醫治兇手何文海等押候原告傷愈再行訊辦至罷工各小工業經工頭常老四向衆開導已於昨日照常上工矣 
[迷路女子待領]  
　　上月三十一號閘北四區第二分駐所崗警查獲迷路女子一口帶所訊問據稱姓王名六妹年十八歲無錫角直人母故父行醫人呼王先生名字不知在家求乞度日於上月二十八號隨父來滬中途失散等情該女身材短小右足稍跛頭上梳辫身穿青布舊棉　花格子布舊棉背心格子布夾褲大脚穿洋襪元布鞋現由該所送閘北慈善團留養並招人認領 
[天燈弄火警]  
　　昨晚五時三十分鐘滬城小南門内水仙宮後面天燈弄中某姓家不戒於火昌穿屋頂經救火會鳴鐘告警各區會員咸驅皮帶車馳往汲水灌救始熄 
[誌謝]  
　　昨承銀行週報社贈第一百三十二號銀行週報兩册謝謝 
來函 
[葛伯誠郁堃元來函]  
　　逕啓者前閱報載周子良及周子長等與取引所交易一節事後澈底詳查並無其人且無其事確係訪事調查失實詎料碍及永成花廠執事周芝良君之名譽而受營業之損失雖所登之名姓不符音同字異外人不察竊恐以誤傳誤鄙人等旣爲棉業一份子又與周君總角交素知周君顧全大局决無此種不道德之行爲務希即爲更正以免悞會葛伯誠郁堃元同啓 
[陳良玉來函]  
　　逕啓者閱十二月三十一日貴報本埠新聞内載藥店夥要求加薪一則查此事前經良玉從中調停嗣因雙方各執無從勸解良玉即已聲明不與聞問乃該新聞復有昨日各店主謂良玉爲代表調停此事等語絶非事實想係傳聞之誤理合函請更正爲荷陳良玉謹啓一月一日 
[恒隆米號來函]  
　　啓者每届冬令慈善家發給米票原係加惠窮黎不料異想天開無恥之尤竟有僞造小號米票出現貧民受累何堪設想殊與公共道德大相逕庭小號開設數十餘年從無此項米票發出爲特函致貴報請登入來函　以儆作僞而維公德實紉公誼老垃圾橋恒隆米號謹啓 
雜評二 
[九年元旦日之上海（訥）]  
　　民國九年之大進步吾謂卽於九年之元旦徵之蓋自改建民國以來未有若今年元旦之盛者也國民惟不重視民國乃不重視此民國元旦而仍拘守舊曆元旦之習慣今年他處人民對於民國元旦之感想雖未知其何如然上海現象則已大異於　昔能改革形式者乃能改革精神今滬人士對於民國元旦表示一種歡迎親密之態度即表示愛護民國革新民國之誠意凡百事業皆本此改變元旦之决心而起詎非民國大進步之朕兆乎 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
應時談 
[新年閒話] [  瘦鵑]  
　　民國九年元旦有人問我今天該用甚麽法兒慶祝上窰子打撲克都覺得俗兜圈子逛遊戲場都覺得没意思喝幾杯酒喊幾聲民國萬歲又覺得平淡無奇想來想去苦的没有法兒我說最好能坐一架極快的飛行機環遊地球一週看看五大洋的水景南北極的雪景阿爾泊司和洛璣的山景順便在比利時法蘭西一帶看看五年中的大戰場預祝從今年起世界太平再也没有這種殺人流血的事回來到昆侖山頂上看看青島看看琉球看看台灣看看其餘被人佔去的軍港要隘望他們今年一起回來照這様慶祝新年豈不很好那人微歎道可惜是理想 
這一回的陽曆元旦比前幾年的元旦進步多了向來大家都注重陰曆的元旦把這陽曆元旦丢在一邊睬也不睬今年却愛他起來開會的開會休業的休業一般小孩子都歡天喜地　着年初一年初一瞧那情景竟活　是陰曆元旦這就再見人心的傾向了所缺少的不過是恭喜發財的聲音我說這種聲音本來太俗現在世局一新大家心中都懷着一個新字以後元旦相見不妨把恭喜發財之聲和拱手作揖的舊　式完全改去只做一個鞠躬如也說日日新又日新　新不已 
自從去年愛國運動起後各路商店都有了聯合會不論甚麽事先就商量定妥一致行動把同様的印刷品在大門上貼起來所以元旦日大小店户的門上又見了那（陽曆元旦休息一天）的紅字絶貼兒這眞是狠好狠利便的事這一天大的店舖一起休息吃食店仍然開門可是點綴新年原也少不了一個吃字内中有幾家勤懇的小店還開着一半門照常營　有一個朋友說這就呌做半開放主義 
今年的陽曆元旦情形比往年好了願明年的元旦更進一步　着世界的潮流索性把陰曆全個兒忘了罷 
實業談 
[工廠二年記] [  孤嶼]  
　　溯自五四運動抵制日貨之聲浪日高與辦實業之機會愈　夫祇言抵制不與辦實業是猶紙上談兵無濟於事苟我國人士欲抵制之舉能持久實行舍振興實業無他途矣余年未及半百之半而以饑寒故餬口四方浪游南北亦會作嫁於漢口揚子機器製造公司凡二　是夏因他就遂離二年來日夕游息之地今以冬日寒窓多暇獨居無俚特將其規模及辦理法之所記憶　略筆之於書一問以爲有心興辦實業者之模範二則以誌余浪游之鴻爪是有工廠二年記之作孤嶼謹識凡乘輪遊長江者未抵漢臯之先則見有水塔聳然其旁則烟突　立如筆以天爲紙時放黑烟縷縷如作字紙上翹首遐觀令人神往噫此地何地蓋則離漢口不遠之碪家磯也余所稱述之揚子工廠在焉 
是廠旣濱河便於韓運廠之東有人力所成之土壩以防水力毁廠前部之地四周　以短垣垣之前部約有十餘丈之鬆土以爲修理輪船之旱塢夏秋時河水漲滿鬆土皆爲水所浸至距短垣四五丈而止故登岸處設有平底浮船以爲小輪停泊之所旣登岸則見紅磚之建築物一所是爲廠之船務管理處及招待處也其兩側有大門一左側之門時付鐵將軍看管蓋此門專設以運廠内所造成之重量物料故非運物料不得啓也門側有鎊房一内有能鎊十數噸之衡在焉凡物製成後以輕便軌道運至此聞以過鎊鎊房之樓上爲醫生室凡廠内所僱之人有疾病者皆得就醫診治藥料亦不取資値右側之門則爲廠之總道有廠内所設之巡警站守入門後其旁有小屋一椽稽查員在焉凡由廠内所携出之物必須經辦事室授以憑條經該員查騐後始得放行蓋以杜私運之流弊也行數武於兩側見有以竹作籬之地二區東區以貯　鐵材料如鐵板角鐵是也西區以存日夕所需之煤高積如山用煤分三種曰烟煤曰白煤曰焦煤各有其用不可混也由總門直行數十武始抵用白鐵板所成之建築物一所是爲該廠重要之部份也前部則爲辦事室凡廠内一切事務皆由此室主任施行之毗連之室爲總辦辦公處二室之樓爲繪圖室有主任一及學生十數人專 
施圖様等事與辦事室對峙者有材料處凡所用物料皆存貯是間其樓上則爲放様定放様者則先以木料案圖作成一物與所成之器大小以便翻砂廠（見後）作模也辦事室與材料處之後是爲機器房各種機器如車床鐵床刨床鋸床名目凡多非余之門外漢能盡道者陳列整然有工程師數人主其事機　房之後爲打鐵房及打銅房過之則爲翻砂廠内有卑士馬化鐵爐（ＢＥＥＭＳＲＣＯＮＲＥＲＴＥＲ）以熔化生鐵變爲液質以製成各種器具一經機器房用機修飾則成一完全有用之器具矣由辦事室而至翻砂廠爲該建築盡頭處其後則殿以電氣室内有發電機三具全廠機器之運行燈火之燃料皆仰給此室所發出之電力者也在該大建築之　有同式之建築一所是爲橋樑廠蓋專以造橋樑及其他大工程其内有水力機起重機等等機器橋樑廠之東是辦事員住宅附近有游泳池一網球場四鞦韆一皆以備辦事員公餘之游戲又有小規模之圖書館一小禮拜堂　義學校一以增進辦事員及工人德育智育者也凡上各處皆在短垣之内然由辦事員住宅出垣外可逹工人住宅凡四十餘户屋櫛比連成一小村落中有小園名曰游樂蓋以備工人及其子女游樂之用也 
余至是廠之年適爲是廠成立後之第十週余聞前輩云十年前不過茅屋　椽工人數十而已今則屋宇巍峨工人可千餘且在漢口建築總辦　處尤爲壯　　諸昔日誠若　壤其進步之速未始非主其事者之善於經營也就此一端足爲與辦實業者之好模範蓋余嘗見　國人士之創辦一業莫不先求屋宇輝煌規模廣大基　未立而勢已搖故至中途則不能繼續於是人將以興　實業爲畏途不復敢投賣矣 
　余居廠二年有一事至令余歷久不忘者則爲是廠總辦之勤奮辦公每日晨間七句鐘則由漢口乘小輪蒞廠巡視一週至十一句鐘始行返漢雖雨雪亦未嘗或間創大業者又不可不學此勤奮辦公之美德也現是廠進步尚未可量正從事建化鋼爐一座聞不日將告成此爐　廠之西占地與原有之廠相埓此豈非蒸蒸日上之好現象乎方余草至此爲我國實業前途幸深盼我國將來實業皆如是也 
 
[世界運動之九（英國）　游水（二）] 上圖爲比利時二女子方入遊水時之情狀 
劇談 
[仙韶寸知錄] [  天亶]  
　　京津滬漢等各舞臺至於今日（跳加官）三字幾爲戲劇史上一種名目從未見實行跳加官者然江湖班上開鑺戲前照例必須跳一加官崑班則尤甚考諸家筆記加官爲五代時之馮道因其身列五朝爲相故優人爲此狀以醜之惟崑班開　時不跳加官先唱四齣吉祥戲大抵雙官誥誥圓兒 
孫福五代滿床笏卸甲琵琶記賞荷等戲然後大面戲上場而於四齣頭後大面戲前雜跳一加官詢之個中人此加官專爲大面而跳者若京戲則開台時即跳加官爲是日演戲而跳者此又京崑微有不同者 
新聞拾遺 
　　南洋圖書館改期開幕 
　　南洋公學圖書館業於去年國慶日行落成禮柬請名人到者甚衆此後由該校圖書館管理員竭力佈置煞費經營内部中西藏書室特請專家編號數月於茲已將就緒四周草木及街道皆已造成館後空地築成土山一座上植樹木且有假山石數堆點綴其間頗具美景該校本定一月一日開幕茲因一切佈置尚未完美　美國所定各書亦尚未到現將展期至本月十八號行正式開幕禮請各界光臨參觀晚間並有電光影戲各種游藝以娛來賓届時想有一番熱閙也[  松聲]  
　　洞庭湖之四目魚 
　　客有自洞庭湖來者述及該處湖中近來發現一種怪魚頭有四目口角生鬚滿身紅色漁人捕而售之市獲利不淺良因其味鮮而其肉鬆也故頗爲該處居民之良好食品云夫魚有四目亦所罕聞姑誌之以待研究[  筆花]  
　　妖婦攝財之異聞 
　　慈谿縣距丈亭五里竹橋頭地方居户不滿千餘家而皆矮屋當風柴門臨水蓋一極小村落也有李小娘者僑居該村髮妻張氏去年三月間染疫而死季亦無力再娶至去年十二月中忽有蓬頭赤足之丐婦至該村乞食自稱寗波楊氏女因家中父母俱亡㷀㷀無依落難出外李本無業游民因留之爲妻他人亦不過問也不料自從此婦人村後該村時有失竊情事卽什襲珍藏之物有時或不翼而飛忽有忽無莫明其故村民皆惶惑異常惟見楊氏終日焚香念咒不知何爲於是羣疑其有魔術能攝取人財紛紛傳說相驚以爲異今年五月間有丈亭某店夥到李某家討取節　身邊藏有錢袋一隻内儲銀元四元五角時李適他出某店夥稍坐片　以待詎坐甫定而身邊之錢袋忽錚錚作響囊中物似將脫穎而出者舉手摸索袋已不知去向已而砰然一聲則袋固依然在桌上而四元五角之銀元竟歸鳥有矣某店夥遂倉皇而出詢諸村人始悉其異有丈亭士人某聞之欲窮其異日前化裝爲農夫詣該村私探究竟至則李及楊氏均不在室　　無一人某乃取身邊銀元一安置桌上伺其動靜轉瞬間而銀蚨早已飛去某大　始信確有其事遂歸現某以此等左道惑人有害地方擬禀請縣知事查究以叩茲事之眞相云 
　　魚腹中之金珠 
　　新閘路新康里某姓家昨日在小菜場　得新鮮帶魚兩尾歸家洗烹　中有一尾腹中有金戒一枚約一錢餘重小珠一粒値洋二十餘元旋由同居者謂此魚必食死屍時將金戒小珠誤呑入肚某姓主人深恐有毒將魚抛棄不敢烹食云[  筆花]  
小說 
[黨爭（九）] [  無我]  
　　溪克曰觀其殺人之處可以略得其端倪蓋樓上稅居者固係亡谷黨人自必先於其室殺之而後使之墜於樓下也至被殺者何以往彼處而何故見殺則尚須勘查要不外二黨之鬭智以决勝利耳聶曰但君想彼倘瀾若何溪克曰是誠難言想彼紐約礦黨中人何由得其胸針又安知其所謂遺失一節爲非眞情耶聶曰今姑以其爲眞情則紐約之礦黨乃盡得其二胸針一則竊取於倘瀾之身一則誘刦呼茄脫而得之或恐其黨已混認二針爲一式誤以倘瀾之針爲呼茄脫物也溪克曰君安知二針之不同聶曰摩天屋之閽人頗敏捷彼曾以之告我且倘瀾俯察之疎亦自認之謂失之於跳舞會中溪克曰然則竊針之舉必有深意在焉聶曰君所論極當然我儕所臆料者惟必盡確蓋我儕之知有亡谷黨人獨據倘瀾之言但此言未可盡信溪克曰君抑滋疑其言乎聶曰余未能决言後當自明總之必有二黨人爭奪礦之權利其歸宿竟致白刃相向而呼茄脫失踪二人斃命矣因復問曰君後復見屋後之漆工乎溪克曰否我回覔時若輩已離去及我詢之司事員始知初未嘗僱漆工也聶曰但兇殺之前實有漆工二人其後乃有三人是可推見其眞情我願於夜靜時潛入其室或可得漆工之衣焉溪克曰君意彼兇手殺人之後逕趨入室即改服漆工之衣而投身二漆工之中待搜索旣畢而始逸遁耶聶曰余固深信之惟無從取證溪克曰是何難可再搜查其室而所謂江湖之流者亦可緝捕之聶笑曰但今尚非其時我儕須藉之以覔呼茄脫則可想紐約鑛黨之舉動若輩必多有所知也溪克曰我儕如能獲得一人承認其識被殺之二人者則踪跡黨人可易於措手矣言次微聞門作剝啄聲溪克遂轉入内室聶招客進知亦爲一夥伴也謂聶曰余方自陳棺之墓場歸此聶詢之曰二屍皆安然在乎曰然且嘗招人識認而已得承認之人焉聶聞言喜曰認屍之人中君覩其有面熟者乎曰僅有一人乃昔曾監禁於星星獄之竊賊　特門丁也 
[自由談之自由談] [  不冷]  
　　八九九十今茲民國由八年而至九年今茲西曆由一九一九年而至一九二○年是一則八九而一則九十也是則中國與泰西各國其進步相差僅一問矣 
 
 

Page 15

 
 
   
 
 

Page 16

 
 
   
 
