# 1904 - 339 - 4911368

 

Page 1

 
 
[彚解萬國紅十字會捐欵聲明] [  申報館協振所啓]  
　　啓者敝所前於十月初一日將九月初一日至二十九日所募萬國紅十字會第六次捐欵洋銀五百零九元票銀十兩銅質僞洋銀十八元九角彚交總會解赴災區兹又於十一月初一日續解十月初一日至三十日第七次善捐計洋銀四百零二元七角銅質僞洋銀七元八角均掣有收劵爲據惟是俄日戰事靡有已時糜爛人民苦無紀極加之北方寒早刻已風雪連天千萬哀鴻流離益甚所望海内外諸善士不厭發棠之請再施泛麥之仁則鏤骨銘心永感鴻施於無旣矣肅此布陳伏維垂鑒 
[論江蘇巡撫端午帥飭拿通匪劣役事]  
　　有客問於執筆人曰署江蘇巡撫端午帥自下車以來汲汲焉訪拿匪類而尤加意於公人之通匪者除飭提通盜之宜興汛弁嚴長友及通梟之瓜洲鎭高鎭軍所部哨弁李炳相吳寳泰從嚴訊懲外又訪聞靑浦縣練勇頭目許老三得賄縱匪上海縣捕役凌振之夥周鑑臣與盜聯絡分飭解省繼更查悉南市馬路工程局捕頭胡瑞龍與水巡捕頭陳向榮通同惡棍范高頭私和人命且有種種不法情事札飭蘇松太兵備道袁海觀觀察轉飭上海縣汪瑤庭大令拿獲管押適午帥升署兩江督篆遷延至今如何訊懲尙未核定似此風行雷厲不稍寛容得毋察察爲明有乖大憲寛仁之政乎執筆人曰惡是何言也夫近年蘇省匪類之多莫甚於盜之越貨殺人與梟之擄人勒贖雖迭經小民據情禀控地方官亦熟視無覩卒未聞破一案獲一人執法以繩稍伸民氣坐使匪膽愈大匪燄愈張商民飲恨吞聲莫可究詰是豈彼果有遠引高飛之術哉殆皆由在官人役大半與匪相通無人爲之緝捕耳夫官以地方不能無匪特雇差捕勇役爲之防範更於其中督以頭目優其工値重以事權固冀其能講求捕務也膺是役者縱不能實事求是使境内無一匪托足其間亦當嚴密巡邏有犯必獲俾若輩不敢恣情出没騷擾閭閻庶與國家設捕緝匪之心不至大相刺謬乃吾觀今之身任緝捕之責者無論爲差爲捕爲勇目以及捕頭水巡捕頭凡一切華官所寄以耳目者雖未便槪目爲通匪而與匪交接蹤跡甚密庇之縱之惟恐不及者頗不乏人其甚者雖亦采取泰西安良除暴章程而以他處犯事斥革之人謬令濫竽以致牙爪四張氣類相聚草菅人命無惡不爲小民相顧欷歔而南面堂皇者猶懵然無知甘爲欺蔽而不覺諸如此類所在良多世事如斯可勝浩歎如許老三周鑑臣者一爲勇目一爲捕夥鬼蜮伎倆久已習爲常然午帥秦鏡高懸且不能稍從寛典胡陳豈無聞見苟能引爲前車之鑒及時悔改今日之事或可倖逃而乃怙惡不悛橫行如故人命重案視之蔑如雖本境各官不難諱飾豈知不可諱飾者尙有午帥之神明然則彼如阿家翁之不痴不聾者將何以自解乎或謂胡係英界已革包探人所共悉馬路工程局總辦翁子文太守久居滬上詎無所聞其所以委充捕頭者蓋使詐使貪此中别有深意故法界已革包探嚴頌眉未斃時嘗使充副捕頭以便與胡同舟共濟嗣嚴去世乃令胡一人任之蹟其信用之專必非無故若陳則尙未劣跡昭彰何得以午帥之訪拿遽謂太守用人失當顧虎兕出柙是誰之過不待智者而後知太守失察之愆無可辭亦無庸諱所可慮者方今各處興辦警察雇用警勇多者百餘名少亦數十名皆以一頭目統之雖無捕頭之名實卽捕頭之類不獨靑浦之有練勇頭目許老三也今許旣敢售其奸胡陳復恣行其詐推之他處安能保其必無此等情形至於捕役與夥膽大妄爲更比比皆是所望爲之上者鑒於此事隨時查察則若許若周若胡陳固在所必去而彼類於許類於周類於胡陳者更無不去用以辦警察固可衛民卽不辦警察亦不至擾民無待午帥訪查始悔見事之晚則此日風聲之樹所以爲勸者多矣而烏得反以明察爲病哉客唯唯而退執筆人遂詮次其語如此質諸洞達治體者當不河漢斯言 
[本館接奉電音]  
　　昨晚十點鐘時京師飛電傳來上諭一道警謹譯登○十一月初一一日内閣抄奉上諭工巡局奏宗室祥山違禁私開小押請交刑部會同宗人府審辦一摺小押重利盤剥最爲窮民之累迭經諭令嚴辦禁止近來此風稍戢兹據奏稱宗室祥山於奉飭禁止之後仍敢私押物件實屬故違禁令若不卽行懲辦何以蘇民困而挽澆風祥山及伙犯李義清等均著交刑部會同宗人府嚴行審辦以儆效尤欽此 
[電傳宮門抄]  
　　昨晚十點鐘時京友專電告知本館云十一月初一日皇上召見軍機大臣及那桐 
[砲攻旅順專電]  
　　昨晚八點鐘時接日本東京專電云日本大本營接到攻圍旅順軍公報華歴十月二十七日我軍以海軍砲擊旅順港中之俄艦計婆比大號中六次列特非山號中八次其餘各艦中十六次華歴十月二十九日又有砲彈多次擊中俄艦婆比大號婆耳他哇號及列特非山號等是日午後三點鐘我軍有一彈擊中白玉山南方之火藥庫頓時烈燄飛騰延燒二點鐘而止同時俄艦普耳他哇號亦起火災其進攻松樹山以東之兵現方日夜陸續從事攻戰先是華歴十月二十八日我軍在二龍山外窖室内查獲俄人所置快砲二尊旣而又用砲彈擊中俄艦列特非山號及皮里斯微特號 
[日本添兵]  
　　華歴十月三十日日本東京來電云日皇於今日明降諭旨招募丁壯及義勇以任戰事其已滿兵期之將校兵士人等亦一律召入戎行 
[日轟俄艦]  
　　前日午後駐滬日本總領事小田切君以華歴十月二十九日東京所發官電見示内開頃田攻擊旅順之日軍發來公報略稱二十七及二十九兩日我軍以海軍砲轟擊旅順俄艦彈中巴比達及利維生遙見所傷甚多二十九日午後背椅山迤南敵人火藥庫亦中砲彈火勢炎炎約焚兩小時之久始滅是日我陸軍以大砲轟擊俄艦亦頗得利有名波爾塔滑者遙見黑烟上衝約一小時始熄刻下松樹山及迤東各砲臺我軍方竭力圍攻晝夜不息 
 
 

Page 2

 
 
先是二十八日我軍曾在二龍山奪獲快砲兩尊迨三十日我軍復以大砲猛擊俄艦頗見功效今尙陸續遙轟 
[旅順俄艦受傷]  
　　昨晚日本東京來電云東京大本營接海軍砲隊指揮官於華歴十月三十日所發電報兩通其一云本日余在二百零三萬當山觀測旅順港内情形見俄艦婆耳他哇號業已沈没列特非山號之左舷受傷甚大以上兩艦已不堪戰鬥此係本日所見之情形可深信昨日砲擊之大有功效也其二云自華歴十月二十六日以來在水師營附近之處觀測一切且每日陸續砲攻白玉山以南所泊之敵艦卽見婆比大號列特非山號或巴拉大號之檣均似有烟沖起知我軍所發砲彈實係命中無疑但爲藥烟山影所阻未得將敵艦之名與其著彈所在窺察明白耳約略言之自從事攻擊敵艦以迄本日合計命中者敵艦婆比大註存疑中三十四彈列特非山或巴拉大中三十二婆彈婆耳他哇中三十一彈其他之中彈而發烟燄者約計五十處昨日砲擊婆比大中七彈列特非山或巴拉大中十一彈婆耳他哇中十一彈此外又於午後三點半鐘在白玉山南面有中彈爆裂之聲或者係火藥庫炸發所致 
[俄又築臺]  
　　日本大阪某日報云我軍旣攻占旅順附近二百三諾脫高地無論太陽溝椅子山大小鞍子山等處俄人所築砲臺斷難發砲仰攻而我軍頗利於憑高俯擊俄人惎之遂迅速鳩工就老鐵山之陰建築砲臺安置大口徑之砲然我知其終無效騐徒飾觀瞻而已何則觀其砲聲甚爲遲緩也 
[俄帶船渠]  
　　日本東京來電云俄國啞迭殺埠利司薄枯日報云我俄太平洋第二艦隊總統洛習司拖烏因司基以所統諸艦途中如需修治不能借用他國船渠因令所統艦隊中携有裝配活動船渠之料其法用木植八十塊鬥合而成凡軍艦之入水至九諾脫深者皆可在渠中修葺惟拿拔林一艦入水深過九諾脫未免窒礙良多至船渠鬥合工程甚爲迅速並無周折情形云 
[俄艦圖逃]  
　　日本大阪某日報云邇者旅順口内俄國海軍人員大半登陸助戰或傷或斃所損良多至軍艦之飲彈而傷者轉折亦頗難如意自二百三諾脫高地旣入我軍掌握之中我遂得以憑高俯擊頗疑敗殘軍艦必將逸出口門祇以掃海諸船久經廢棄乃於近日重復試用以防悞觸水雷然我軍位置旣高不難俯瞰情形使彼無從逃逸尙未悉旅順軍艦命運究竟如何也 
[旅順近况]  
　　華歴十月三十日日本東京來電云刻下俄軍仍陸續襲擊二百零三米突山日軍抵死相拒毫不疎暇至旅順口内之俄軍艦被日軍砲火所擊自上禮拜至今砲尙未息 
[運煤被阻]  
　　華歴十月三十日英京倫敦路透電局來電云頃復有德國運煤船一艘被阻於卡狄夫海上其運煤之人蓋卽此間德領事也 
[海道難通]  
　　華歴十月二十九日德京柏林來電云近日英法俄三國報紙因俄國政府擬開通達達内爾司海腰以便黑海艦隊出入以致議論紛紛雖目今列國尙未提及但遲之又久必於此事更覺爲難也 
[練兵處奏定陸軍營制餉章]  
　　督練制略各省將軍督撫本有督練營伍之責惟地方事務繁雜勢難一意專注凡各省新軍業經練及一協以上者應於省會設督練公所一處愼選兵學諳練事理精詳各人員分任兵備參謀教練曁考校本省舊日勇營妥籌變革各事以資輔佐仍由各將軍督撫督率籌辦以期綱舉目張畫一不紊嘗考各國不論軍之大小苟能獨力出戰者必有軍政總匯之處提綱絜領章制整齊此亦略師其意也設官制略將領之責在乎運籌帷幄極遠大亦極精微宜專心考查敵情布置攻守最忌分心庶務妨誤機宜又宜各專責成層層節制平時無相侵越臨事免生諉誤查各國軍制將弁以外仍設庶務專員分任佐理其員司名目未免冗多我宜仿其制而擇其必不可少者分别設立以專責成至兵學日新本無止境在營官弁最忌自封故見各國又設立各種專門學校派官弁輪流入學研究新理新法每隊最少須排長一員應派定制每隊排長二三員平時留營教兵者祗餘一二員實屬無可再少况近日軍器猛烈最易傷亡必須多設官弁以備隨時替補誠以官弁非可倉猝造就各國皆不惜費用預爲寛儲於平日必不使或缺於臨時且今之戰事利用散隊由少及多逐叚增加而散隊陣綫佔地綿長一隊之綫闊逾數百步往往聲氣難於聯絡非多設官弁又不足以督率約束我國舊制官弁不能敷用卽爲戰力微弱之原宜鑑於各國或例酌添官弁以厚戰力卽以步隊而論每隊應設隊官一員排長三員司務長一員司務長專理本隊庶務排長三員每長領一排接戰之時由隊官審勢發令先散一排該排長督率探攻旣得敵情再依次分散一排迨全隊散後隊官領於前查看敵情地勢排長督於後防範退縮逃逸遇有隊官疾病傷亡卽以一排長代之該隊戰力不至大减以此類推則官弁之數均須加增始可言戰事補官制略各國兵學皆本專門軍中自排長以上大率由學堂出身中國兵學甫經創辦人才缺乏勢難盡仿各國然不可不立定限制以防濫竽除另擬武備學堂章程請旨飭下各省趕速推廣籌辦外此後創練新軍所有軍中委用人員應先儘曾習武備曁曾帶新軍者選擇委用其舊有官弁必須切實甄别以能粗識文字虛心向學者爲上格迨成軍以後遇有官弁出缺仍先儘學堂畢業之員選充餘按原委之官弁考其才具優異教練勤能或積功較多或勞資較深者分别擢補槪不得在學堂新軍以外隨意任用俟營員改定官缺後所有新軍人員均由該管官出具切實考語曁平時記註功過之多寡在營年限之久暫請咨練兵處兵部立檔以資考覈官缺分别准駁[  文甚冗長排日賡續]  
[彈劾風聞]  
　　廣州訪事人云日前此間官場接京師友人來函内開廣東京官戴侍郎鴻慈陳御史慶桂等員均有奏參兩廣總督岑雲帥之摺刻下聞已奉旨申斥矣 
[備迓星軺]  
　　安慶訪事人云日前皖撫誠果泉中丞接奉欽差大臣鐵寳臣星使電文限安慶各局所於五日内將收支數目開列一表呈候稽查遵卽分飭照辦惟皖北牙釐局相距較遠未能依限中丞因飭在省牙釐局員楊太守綜清逕赴星使行轅禀陳一切旣而中丞探知星使將次戾止特委楊大令兆瑤在浙江會館預備供張十月二十二日又委彭刺史名保在浙江會館附近文昌宮安設德律風電派學生二名在彼處伺候二十六日復委文巡捕王君志前往白門迎迓 
[皖撫蒐軍]  
　　安慶訪事人云十月二十一日撫憲誠果泉中丞在署旁箭道内挑選常備前右兩營各勇試演洋槍打靶等枝約逾兩點鐘時始畢旋示期二十九日至五里廟校塲校閱水陸各營是誠整軍經武之道也 
[甌郡官場紀事]  
　　温州訪事人云浙江提督學政陳蓀石文宗師於九月之杪按試温郡至十月初十日竣事十一日奬賞十二日辰刻起程赴台州先期台州府某太守已派文巡捕喻二尹漸鴻來迎矣○前任温州府王雪盧太守自奉上憲調署嚴州府篆本擬卽行交卸赴嚴嗣 
 
 

Page 3

 
 
以浙江提督學政陳蓀石宗師正當按試甌東太守應充提調因俟試事告竣始附招商局普濟輪船赴滬江以便換船抵省 
[西湖漁唱]  
　　杭州訪事人云城外拱宸橋自開商埠英日二國卽派領事駐紥其間邇十月某日又有美國新簡駐杭正領事安德生君副領事雲飛得君奉檄而來假錢塘門外洋房作公署旋命駕至撫轅投刺與撫憲聶仲芳中丞暢叙逾時隨復赴洋務局宴會○新任平湖縣徐紫若大令夙稱幹練自由衢奉調蒞平查得書役人等類皆恃勢妄爲三班總役沈某尤敢縱子誘奸民女當卽革卯拘案笞臀鞭背各二千餘下釘上脚鐐科以收禁十年如果悔改始准於期滿後交人保釋由是各書役無不心驚股慄不放胡行民間受惠甚深成同聲稱頌不置○浙省就官書局創設學務處大吏委汪導紱湯仰暉二太守爲正副提調彭笠樵大令爲文案嗣因官書局地勢偏僻改在三元坊兩湖會館開辦 
[上海官塲紀事]  
　　署理兩江總督江蘇巡撫端午帥將自由金陵回蘇道經滬上昨日上海縣主汪瑤庭大令飭差赴法界招商局金利源馬頭伺候並在洋務局預備行轅○稽查漁鹽委員江蘇試用主簿洪夢丹少尹於前日來申昨詣縣署謁見縣主汪瑤庭大令○昨日浦東保甲總巡謝岳松明府命駕至縣面議要公 
[會同勘地]  
　　前日上海縣主汪瑤庭大令奉蘇松太兵備道袁海觀觀察飭往上靑交界之七寳鎭會同靑浦縣田春庭婁縣黎子新兩大令覆勘洋人所築通至佘山之路由法華鎮勘至程家橋查得彼處問有舊橋近被工部局拆毁另造新橋因傳橋東三圖地保沈紹箕橋四頭圖地保徐書卿北半圖地保朱少章至案詰以洋人建造新橋何以不赴縣禀報隨喝令笞責各地保苦求而始免旋諭飭差役帶囘候訊旣復勘至迤西高家灣卽上靑交界之處然後迤邐至七寳鎮田黎兩大令已先在彼與大令將見之下互談良久查得此路經由靑邑計有十一圖婁邑計有一圖隨互傳各地保及耆民人等諭以是處不准貪得重價私售與人如違重辦倘有洋人揷立標記立卽投縣禀陳諭畢三大令各命駕而回時已薄暮矣 
[政重催科]  
　　昨日上海縣主汪瑤庭大令以本年漕糧將次開征諭令各册書赶緊印刷易知由單送署用印聽候頒發各圖地保轉發各花戶遵照完納 
[上控須知]  
　　前者廣恒隆號主等華洋各商投英美等國租界公堂控同發昌一案昨日上午十一點鐘時英副領事德爲門君德總領事署繙譯官麥令豪君瑞典國副領事馮谷君欠第詣公廨會商讞員黄耀宿司馬隨發出堂諭曰照得廣恒隆控同發昌一案本公堂前據廣恒隆律師賀立克請准上控當經斷令存銀公堂以作保據其數若干當時未經定實擬候各會審員會同核定嗣經各員議定須存銀五百兩詎該律師至今不肯照辦本公堂爲特當堂諭飭此案原告務於二十四點鐘内將所定銀數存貯公堂否則卽由本公堂以此案上控原告奉飭應辦規條未曾遵辦等由知悉道臺此諭 
[尙賢堂課案]  
　　李佳白先生美國名進士也遊華二十餘年殷殷以開智培才爲已任自創設尙賢堂普通學校一時豪傑多從之遊誠以先生之教法周洋章程美善也今將堂中肄業諸生十月分小試案照錄左方　品行　吳桂堂　陳梅奎　范秉樞　繙譯　嚴善坊　沙慶　胡文耀　英文歴史　胡文耀　蕭定安　地理　胡文耀　秦百里　算法頭等　胡文耀　二等　龎善慶　吳桂堂　范秉樞　吳立鰲　英文日史　吳桂堂　陳梅奎　文法特等　嚴善坊　沙　慶　頭等　吳桂堂　龎善慶　二等　周雲章　趙兆鐮　英文頭班　胡文耀　蕭定安　二班　吳桂堂　龎善慶　三班　徐志薌　顧文卿　英文策論　嚴善坊　胡文耀　沙　慶 
[滬南火警]  
　　前晚十點鐘越數分時本邑大南門外某姓家忽然失火頃刻冐穿屋頂當經附近各洋龍馳往施救得卽漸漸熄滅僅燬房屋一椽 
[英界火警]  
　　昨晚六點鐘逾一刻時英租界三馬路迤西福康里口某彈花衣店不戒於火霎時烈烈轟轟不可收拾幸救火會西人急驅水龍施救逾時而熄得免蔓延 
[英美等國租界公堂會訊案]  
　　新閘生陽新泰各染坊主控靛靑掮客陳繼堂在租界中征收靛捐等情昨日午後二點半鐘時英副領事官德爲門君命駕詣公廨偕讞員黄耀宿司馬升堂詰訊被告律師博易起而言曰前次張阿福所邀見証人十餘名已經訊過六人供詞均屬不實卽所稱時刻亦有不同隨將前次供詞逐條辯駁旣而陳繼堂供稱小的爲靛靑掮客已歴十五年住新北門内己三四年素與靛捐局中人相識然並不在局辦事九月二十四日午前九下鐘至順泰馬頭遇張阿福及地販周韻甫約往啜茗小的與張素有往來因同往看靛後同至大馬路午餐由小的給貲旋被張周邀至海天攬勝樓烟館見有盛某在座據云是工部局中人正在談論間隔鋪有賈春榮者亦在吸烟張周一見卽稱此處不妥令往别處隨至宏園開燈不移時卽有王姓前來與張周耳語迨六點鐘包探金立生來張卽以勸捐之事訴知金探問曾付洋銀否答稱未付金探謂如此無憑無據不能照辦後有王姓者與金探操西語問答金探始將小的帶入捕房捕頭以告示給閱小的答稱並不收捐當在身畔搜出靛樣三張並零星物件有許仁山跟入捕房爲見證捕頭另派包探張寳榮傳許新盤何水元二人到來作證博律師問八月二十五日爾去收捐否答稱五月某日曾送貨三件至張阿福處此後並未去過八月二十八日十一點鐘至四美軒茶會見許仁山勞雪軒在彼旋至船舫廳茶會伊遇縣差之事與小的並不相干博律師復呈上禀帖二件稱此禀係滬上靛靑行十三家公禀聲明陳繼堂委係掮客並非捐局司事請爲開釋德副領事察閱一過問陳曰爾前次曾勸伊赴局報捐並言如不報捐卽須送縣究有此語否陳稱此語斷不出自掮客口若有此語則生意蕩然矣尙祈明鑒捕頭稱照工部局章程陳在租界中水捐理應究辦如捐局不認陳伊爲司事則足拆梢矣相等博律師謂捕房控陳收捐並無實據請堂上將案註銷司馬商之德君俟妥定堂諭於禮拜五九點半鐘判斷 
[萬國紅十字會來函]  
　　啓者本會昨承塔爾巴哈台參贊大臣春都護捐助京平銀三百兩合規元三百零六兩電報總局交來河南懷慶電報局募助二十六戶湘平銀一百兩除劃扣外合來洋一百零九元蘇州無名氏規元五十兩陳蓮舫比部助洋五十元汪耕藍室主人助洋五十元烏程宋竹屛移助令曾孫湯餅筵資洋五十元黄春甫封翁移助咳嗆藥資洋一元通州徐正心堂助舊棉衣二百件日俄搆釁風鶴頻驚時値嚴冬益形困苦蒙諸大君子垂憫災區源源樂助巨欵幷棉衣等件曷勝感荷除分掣收照並函復外謹乞登報奉揚仁風再本會前登捐欵中有十月初七日徐州府張太守交來徐屬各學龍洋一千七百五十三元查此項卽係江蘇學臺唐大宗師代募之欵當時失筆未及聲明合乞更正[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂垣雜志]  
　　武昌訪事友人云湖北民立日新學堂課授普通學兼教方言惟以經費不充僅設學額五十名日前督憲張宮保諭學務處札飭該學堂經理人著遵照奏定中學堂章程辦理在堂學生畢業後准與官設中學堂畢業生同得保奬堂中經理人奉札後咸欣然色喜日來頗事整頓幷出小啓招添學生五十名以廣教育○湖北黄安縣僻處山中民閒風氣閉塞向不與外人交通近年耶穌教中福音教會派習教華人李某赴彼傳教無奈民情扞格積不相能總牧師施伯珩君聞之卽日親赴黄安攷查鄕民是否謗毁教堂教士李某有無干預外事等情然别時非秉公核辦○汴省各處産硝甚富惟苦行銷不易兹豫撫陳中丞行文來鄂請在漢口設一官硝局以資轉運大憲允之刻已派員擇地開辦矣 
[上海縣署瑣案]  
　　胡心泉控陶阿虎誘拐伊妻等情前晚縣主汪瑤庭大令升堂研訊胡供小的係本邑龍華鎭人在江南機器製造局當小工妻子許氏於今春與陶姘識逃至母家迨經小的尋回仍不悛改九月初四夜復逃至妻兄許丫頭處不肯回家今蒙提案叩求懲辦許供小的家住漕河涇耕田度日胞妹胡許氏因與丈夫不睦奔至小的處聲訴途中驚駭失足墮河幸陶援起送至小的家暫留數日正欲送歸已奉差提尙求與鑒胡許氏供小婦人年三十有二嫁胡爲妻已十有一年生有兩女長八歲次三歲丈夫聽人唆使時將小婦人毒毆不給飲食小婦人意欲出外傭工途中失足墮河是以到胞兄家暫住數日陶供小的業薙髮與胡許氏並無姦情大令盤詰至再始供認姘識兩載此次　被夫毒毆自行逃出並非小的誘拐大令喝令重責四百板交人保出胡許氏掌頰一百下交胡領回管束許叱退○英美等國租界公廨讞員黄耀宿司馬移送楊天才到縣前晚大令升堂斫訊楊供小的江西某邑人前日在虹口與同卿某某等七人挑自來水被葉淸官誣指小的少挑擔因與口角當經各人勸散並未互毆未幾葉行至北河南路突發急痧而斃已蒙大老爺騐明叩求鑒宥大令著押候訊核○前晚代辦冬防委員謝少尹巡至三牌樓見某薙裝店有多人爭閙因卽拘住店夥四人送縣請辦大令研訊之下張映明供小的購得肥皂張員祥斥爲不應玩弄彼此相爭並無别故大令判各掌頰五十下吳金福謝阿福兩人並無不合從寛免責 
[上海保甲巡防局紀事]  
　　昨日大南門外粥廠委員唐别駕給發貧苦婦女口糧深恐人衆滋事函請二十三七鋪保甲巡防局員姚二尹派勇彈壓二尹允之○昨日法租界公廨讞員陳楚生大令查知歹人于德水誘拐陸二保之妻楊氏匿跡南市因派包探投二十三七鋪保甲巡防局禀請飭提局員姚二尹准之立卽派捕提到一干人交探帶回歸案訊辦 
[馬路工程局瑣案]  
　　前日南市捕房所雇水巡捕查獲積竊劉慶祥解經馬路工程局總辦翁子文太守倩襄讞委員黄衡堂二尹訊明管押昨日飭捕吊到原贜帶案復訊移送改過所禁押三月贓存俟失主具領○萬源永火腿店執事人胡永清投馬路工程局控常慶榮積欠往來帳欵洋銀七十餘元昨由黄二尹升座研訊胡訴稱此欵前已收到票據洋銀四十元祇欠三十餘元求恩追繳常稱小的一時無力求寛限期二尹命交人保出赶緊清理 
[英美等國租界公廨晚堂瑣案]  
　　祝蘭舫被胡德生以假契騙去洋銀一萬元控請提追在逃未獲前晚讞員黄耀宿司馬提訊德生之父金榮著將宅基方單一紙與二十八保十二圖方單二紙曁另地三分餘方單一紙一倂呈出金榮供稱宅基方單係六房公産此次贖回後已經族中裁開小的名下祇得一角司馬謂如能湊齊更妙否則限於本月内速將一角檢呈金榮唯唯李秋亭供仍如前徐廷芳供稱小的爲德生作中不知是騙現被拖累夫婦覊押所中家中八歲小兒無人管領尙乞施恩司馬謂如能措繳洋銀八百元卽可開釋徐稱中金祗得二百元如何有此鉅欵司馬隨謂胡嚴氏曰祝姓知爾家有三畝餘人方單一紙可呈案否氏稱此田一半已賣與郭峻英司馬著將徐妻張氏交人保出候金榮將單呈案再行訊核○上元縣移提妓鴇花小寳私買蘇永長之女蒂牧一案前晚司馬升堂研訊小寳供稱小婦人在麥家圈對門開設野雞妓院蘇女蒂牧係母親王張氏出資購來小婦人不知此事且亦未見其人現聞母親云已於十月初由上元縣差帶同其母丁氏來滬領去且賣時其父蘇永長親立筆據司馬曰爾此供係實情否答稱如有虛誣願甘嚴辦司馬遂准交人保出○李張氏控王阿常馬車糾葛前晚司馬升堂研訊李張氏供稱小婦人有馬車一輛租給與王至今未曾歸還求賜訊究王供馬車早己送還有中保爲證司馬諭令邀同中保理明如不能了禀覆候核○前日女郎鄧阿生投案鳴寃司馬訊究之下鄧供稱年十八原籍天津八歲時由父親帶來賣與廣東人鄧桂姐迄今十年受苦萬狀近因所作女工得資微意欲轉賣爲娼十月十六日之夜曾被捆縛痛責藤鞭扃諸房中不准出外越兩日踰窗逃遁後聞桂姐願出洋銀五十元招人尋獲置之死地不得已奔投案下求恩超豁司馬著暫寄棲流女所聽候查明再核○徐王氏控陳長奎等串通地保私贖田單等情前晚司馬傳到陳長奎許朗生及永發洋行買辦馮振揚研訊徐王氏供稱陳長奎串同地保許愛卿向美總領事署私贖田單盜賣與人有故夫之友陳金華可以作證長奎供稱小的並無盜賣氏田之事許朗卿供稱父親愛卿身染瘋癱故命小的來案代質此田於光緒八年由鄕人賣與徐王氏之夫徐浩元卽阿桂浩元於十一年賣與西人四道而司共三十八畝契上寫價銀八百三十千二十年請換道契掛威金生號係父親經手又有三十八畝聞與前項同時賣與高易後同時請轉契惟細情均不知悉馮振揚供稱此事無可查明求鑒司馬著徐馮押候訊核陳許交人保出 
[英美等國租界公堂瑣案]  
　　英租界大馬路東首鴻昌外國首飾號主霍俊光控號夥嚴惟南給欠金銀貨價銀一千數百兩等情昨日午前讞員黄耀宿司馬會同英總領事署繙譯官德爲門君研訊霍投案訴稱號中雇嚴爲夥製造金銀首飾已閱五年所有用剩之零碎金銀嚴每匿不交出以致按年結帳均有所虧至去年除夕癯結欠銀一千數百兩開有細帳卽嚴處亦有小帳爲憑前者鄰右福利公司火災時暫將嚴辭出迨後重開仍邀伊辦事不料伊竟托故不至所有前欠應請追還嚴供所存零碎金銀已於上年福利被火後遷至華彰時交還店主並無存留霍稱旣有金銀何不陸續交還顯見誣妄司馬著嚴將小帳交出嚴支吾以對司馬商之德君著將嚴發回捕房如能存銀五百兩方准保出一面飭差查明實在情形並吊到小帳付明然後覆訊○美商某甲控華人曹阿祥之弟阿小欠銀不還等情司馬准詞簽差恊同包探陳雲忠將阿祥提到押候訂期會訊○吳氏訴稱小婦人家住靜安寺左近前日高米亭冐充包探索詐洋銀三十元小婦人苦無以應旣而高又向女壻朱新聞强借前日復至因卽交捕解案求卽究懲朱供高向小的勒借洋銀三十元不知究爲何事高供小的有舅嫂逃出曾至曹吳氏家借宿數夜今忽不知何往故往找尋並無索詐之事司馬判責三百板管押六月○水巡捕頭解張勝華至華禀稱前日船戶俞金華裝載茶葉張疑爲竊贜勒索洋銀十三元時俞身畔祗有七元因向小的借去六元湊足其數今特來案作證請卽訊懲張供詞一味含糊司馬判責三百板押半年○前晚石路火災時歹人陳萬年乘機奔入李金文所開店中攫取馬褂二件適爲包探趙銀河所見拘入捕房昨日解案請究司馬判責二百板枷示 
 
 

Page 10

 
 
一禮拜贜給李領去 
[法租界公堂瑣案]  
　　法人麥仰在法租界開設西菜館前日不知如何衣袋内忽失去鈔票洋銀四十元因將細崽陳阿榮陳德生送案請究二陳同供洋人另雇管事人此次如何失去洋銀小的等實不知情尙求明鑒讞員陳楚生大令著押候復訊候辦○顧順生購得鮮肉路經租界以未經宰牲公所蓋戳西人查悉送案請辦顧供稱此項猪肉不在法界購得故未蓋戳大令著罰洋銀十元○柴留生訴稱雇小車夫馮炳雲裝運衣物入城迨交卸時失去蚊帳衣包向索游移送案請究馮供稱實係途中被竊求恩寛宥大令判責一百板○狎客金幼樓向所歡之妓萬里雲萬里娟姊妹惜去金珠首飾回索不還二萬因邀同馬夫數十人前往金家吵閙金母向之理論被二萬咬破指頭因喚令巡捕拘入捕房捕頭令交人保出昨日大令著保人交案金母遣抱呈傅秀山投案禀訴大令謂爾主人向妓女商借物件亦有不合姑寛免究隨判令將二萬各掌頰二百下○張阿三訴稱小的家住城内妻子某氏被扛夫翁某勾引捲逃經小的尋獲周桂山逞强霸阻將携去各物掯匿不還是以扭求追給周供稱張前將伊妻價賣與翁得身價洋銀四十元小的並不與聞翁現往寍波求恩鑒核大令著押候核辦○陸二寳訴稱小的家住南市妻子楊氏被天津人余德水勾引捲逃尋獲扭案請卽究懲楊氏乞發善堂留養待所生二子成立然後接回余供稱小的開設織帶店楊氏自至小的店中並無誘拐情事大令判責三百板楊氏掌頰二百下發某善堂留養所有携出之物給陸領回○前者水作何林才楊小友控木作頭蔡元生圖賴包造屋價洋銀九百餘元昨日大令升堂研訊何楊同供小的等向蔡承接房屋五十餘間每間議定洋銀八十二元立有合同今工程已竣尙欠九百餘元蔡供此項工程異常草率屋主意欲另換水門汀已投英美等國公堂陳控大令准予交人保出邀同居間人徐桂生來案候核○女郎龔金梅與螟蛉子龔根生售田涉訟大令訊取口供著交人保出理處昨日談龔氏偕金梅投案求追龔根生供稱祖遺田畝除分給外尙存二畝金梅又欲售去業已收得洋銀二百元小的已在寳山縣涉訟大令著栘送寳山縣歸案訊理 
[美租界捕房紀事]  
　　前晚積竊戴新寳混入西華德路某姓家行竊衣服等物適爲包探錢榮堂所見連贓帶人捕房捕頭令押候解送公堂禀請讞員黄耀宿司馬懲辦○前日傍晚時六百四十二號華捕巡至沈家灣見路旁貨攤羅列向之驅逐致被兇毆因卽投訴捕房捕頭令包探倪順泉前往查察○昨晨甬人胡小桂携鉛皮若干行經百老匯路五百二十二號巡捕見其形跡可疑拘入捕房捕頭詰知並非行竊立予釋出 
[邗江官報]  
　　十七日某科翰林沈太史雲沛徐太史潞均到揚高郵州李刺史署泰壩夏分轉均禀到梁分轉世禮銷孔涵卡朱鹺尹景純銷蘇州餉丁觀察葆元公幹到揚　十人日吳鹺尹用中辭回李家橋卡十九日徐分轉煥禀辭赴省陳鹺尹廷楨委北鹽李鹺尉澍辭回淮北二十日高郵州李刺史辭回署朱鹺尹蘭辭回仙六巡護卡新任東台縣何大令元泰過揚履任廿一日楊分轉葆鈞辭赴高寳總巡差韓鹺尹壽起復回淮白分轉曾龍銷舊港總巡差廿二日陸鹺尹積源委北鹽差舒鹺尹士傑禀知過知縣班 
[金陵官報]  
　　十月廿一日同知常陞叩謝奉委學務處提調差農工學堂黎禀知次考試新班學生知縣馮詠芝謝委銀元局鋼模廠差廿二日候選縣丞吳介璋叩謝奉委管代武威新軍砲隊府經呂福倓禀謝奉委充欽憲行轅文巡捕差廿三日候補道趙貽書禀謝委吳淞工程兼會丈局差分省通判梅兆震叩謝奉委下關掣騐稽查差廿四日知府凌家森禀謝奉委南城稽查差知縣王鐸存禀知辭赴東台查提欠欵廿五日准補鎭江營叅將劉德輝專差來叩謝補行知 
 
 
