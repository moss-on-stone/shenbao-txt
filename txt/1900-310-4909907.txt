# 1900 - 310 - 4909907

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[湖廣總督張香濤制軍勸戒上海國會及出洋學生文續昨報]  
　　且卽使匪起亂成亦終是自取其害嘗記咸豐季年皖北捻匪分圩角六出巢千百里殺掠數月而回及歸其鄉則已爲他圩之捻殺掠乃無歸矣他圩之捻亦然因互相嗟歎曰反亂紛紛何日平乎近捕獲一湖南人入會者致其家人密書云某月日難將作惟居鄉可免觀此兩事自作自怨抑何其愚夫兵猶火也燎原既成誰能收之會匪猶决河也橫流四出誰能限之沿江沿海會匪本多今諸人乃設法鼓煽之游說之資助之果如所謀羣匪並起各省皆亂各肆其焚殺各縱其淫掠而且輾轉迸流此討彼竄或一省之内互相攻剽或數省之間迭相蹂躪此輩戰鬥所踞之地劫掠所得之財豈能拱手獻之國會乎此郡之人爲亂於外郡而其鄉已爲他郡之匪陷之此州之人爲亂於外州而其家已爲他州之匪戕之恐自立會僞札之墨未乾而若輩之鄉里親戚殘毁盡矣又况鷸蚌未决漁人乘之徒作滔天之惡終必無六足之地强國八九豈有與朝生暮死之流宼立約通商使命往來之理乎且其會以自立爲名以自主爲教此數十萬之會匪自必遵其宗旨人人皆有在者王小者侯之思唐藩鎭王武俊有云不臣九葉之天子而臣叛逆乎吾知諸人之僕隷夥黨亦皆將爲彭寵之奴翟讓之將而此起事之諸人率皆文弱書生自必先就剪屠不待主矣唐才常乃康有爲門徒死黨其逆亂固不足論何意耳食康說者亦復爲之語云卿本佳人何爲從賊吾爲國會諸人思之而不得其解也嘗考康黨作亂之旨皆依託公羊家謬說然公羊經師有精言焉其說曰天下愈亂春秋愈治今天下並未全亂而國會諸人反欲使之大亂又何其與公羊之說相反也至各省出洋遊學諸生費國家之鉅欵賴國家之翼護資之出洋俾其就傅凡所造就皆出生成若非藉國家邦交之誼彼國外部文部叅謀部各學校長誰肯如此優待如此盡心專設華生學額酌定速成課程苟無人經理培植倀倀無之則一流寓覔食之外國人而已今聞亦有惑於國會之邪說而附和之者不思朝廷之恩不念官師之教乃欣羡逆黨以爲志士才人之所爲稍有一藝片長轉作反噬倒戈之用謀以自覆其宗國古今有如此之悖且忍者利外國學校以倫理科爲第一科既迅且忍外國將鄙惡之不暇尙能重我助我乎古今有旣悖且忍之人而能成事者乎惟願自今以後國會諸人以及外洋各省遊學諸生有則攺之無則加勉自愛其身自重其名勿爲康黨所愚勿蓄異謀以枉其天才勿助凶人以殘其種類卽使眞係康黨亦多由草野寡陋不曉朝事受其欺籠以逆爲忠致兹絓誤於是往而不返入而不出海島飄蓬亦復何味夫鳥窮而啄獸窮而攫豈盡本心今日除康梁二人外其康黨曾與詭謀而逆跡尙未昭著者果能憬悟改行勿作非勿惑衆官司亦自不株連窮治　必日行荆棘中以流血爲身心性命之學而以殺召殺哉卽使曾經隨同滋事現在刊章逮捕之列者若早能詣官首悔尙可許其湔洗自新如共不然則本部堂粗明大義有扶植名教之志忝任疆圻有保守疆土之責儻必欲自扞法網又豈本部堂所能寛且各省封疆大吏文武紳民孰不知有忠教孰不愛其身家何處可以容此輩之窟穴任此輩之橫行甚至各國洋官教士亦皆惡其悖亂視爲下流身名俱喪進退皆非淸夜自思何苦爲此吾聞亞洲極西之地有猶太國焉爲土耳其所滅種人分散寓處於歐洲各國不能爲士爲官以攙和金銀成色爲生業各國語及猶太人皆鄙賤之何以鄙賤之也爲其宗國已亡無復君長也鳴呼國家多難至今日而極矣然而國雖弱可望其復强政雖弊可望其復理若會匪魚爛於先各國瓜分於後則中華從此亡矣不能望其復有矣神祗爲之怨恫祖考爲之號泣子孫爲之窘辱滅絶奴隷牛馬萬刼不復從康之禍一至於此吾爲國會中人說並爲康黨說是依聽之是違聽之在會者迷復不返未入會者愼之思之嗟爾康梁愼勿猶太我中華也 
[德人通電]  
　　西字報云德人擬由山東靑島安置海中電線直達揚子江口折而至上海以期消息靈通并將就滬設德國電報局與德書信館相輔而行 
[聨軍修路]  
　　昨日天津來電云今夏北方拳匪事起由津達京鐵路中有鐵橋七處均被匪人所毁現經聨軍修整工程甚爲迅速轉瞬次第竣事京津要路可以來往自如矣 
[英廷懋賞]  
　　昨日英京倫孰來電云英廷以此次中國拳匪事起各員弁身臨前敵所向有功特封水師提督西摩軍門水師副將蒲魯斯副戎六等爵並賞佩第一寳星巡艦管帶亞魯勒亞倫度恩狄門戰艦管帶聖都倫四協戎亦封六等爵兼拜寳星之賜自餘諸武弁賞賚有差 
[香港風災]  
　　華歴本月二十日香港來電云十九日之晚十二下鐘時此間忽起大風至翌晨九下鐘時始止其風由香港海面捲上山頂旋復迤邐達九龍所過之處房屋船舶摧毁無遺人民死傷以千百計有英國小兵船名山脫倍拔者被浪擊沈船中司棧人入水淹斃餘皆由他船援手得慶更生另一濬河機器船前經英官以銀四十萬兩購得時方入塢修理突遭是劫沈入波心 
[皖貢方物]  
　　安慶訪事人云安徽巡撫王芍棠大中丞接奉行在電音知兩宮西幸長安需餉基急特籌集銀若干派員解陝接濟兹復札委鄧别駕瑜胡大令登松勞大令文琦各領巨欵分赴京口申江等處采辦綢綾海味果品限本月十六日辦齊押解回省騐明封回隨於二十日附江寛輪船上駛由漢口遵陸往長安 
[贑撫行期]  
　　南昌訪事友人云近日江西官塲接新任江西撫憲景月汀中丞來電略謂本司交卸河南藩篆後定於九月二十二日赴金陵晉謁劉峴莊制軍面陳一切然後擇吉來贑履新大約秋末冬初卽可福星朗照矣 
[禁造軍械]  
　　揚州訪事人云刀矛槍砲爲軍中利器民間向不准私造私藏邇者揚郡保甲總辦王季棠觀察府尊沈碧香太守訪聞各鐵店每有私造刀械及鐘表鋪爲人修理洋槍情事殊屬大干例禁因特會銜出示嚴禁略云照得民間私製刀械修造洋槍例禁綦嚴至於事營器械或有損壞本有隨營工匠卽使偶然缺乏亦應傳喚至營修理不准携帶回店兹本道本府訪問市廛鐵店曁鐘表鋪多私造刀械爲人修改洋槍迨至查詢則皆詭稱某營囑修當此 
 
 

Page 2

 
 
和議未定各處防務戒嚴加以會匪梟匪羣焉思逞若不預爲查禁則爲患實深此後凡有修理槍械等事均應隨同入營工作不得存店以杜影射倘敢不遵一經查明卽行提案重懲除移行各營一體查禁外合亟會銜示禁云云一時見之者無不服觀察曁太守之慮周藻密弭患無形也 
[緝獲匪僧]  
　　宜昌訪事人云四川人萬姓在宜之河西蓋造房屋一所顏其門曰小聚會處有詰之者云係棧房實則勾結匪徒陰懷叵測所糾羽黨多至數千人某日事爲地方官查知將萬拿獲搜出册簿按名緝捕旋拿獲八人中有實未知情者當卽交人保釋未幾又在四鄉拿獲四匪解送宜昌府訊鞫供出爲首者係釋子某某等人乃發交縣署收押一面派差至雙店子拿獲一僧旣而續獲兩僧訊知一係安分焚修者卽由某檀越保釋其餘二僧收入獄中待訊 
[匪徒伏法]  
　　宜昌訪事人云前者勇役在長楊縣境拿獲匪首黃莘亭黃蘭亭兄弟二人供認殺害教民爲數頗多自甘抵罪地方官恐被羽黨截劫不敢押解省垣某晚接到省憲札文命卽就地正法遂將二人梟取首級懸示通衢 
[浙省官塲紀事]  
　　杭州訪事友人云本年七月某日浙江處州鎭總兵林鎭軍耀光因病出缺撫憲劉景韓中丞電商閩浙總督許筠菴制軍會銜奏請以台州協副將賀副戎雲淸升署旋又專摺奏請迅賜簡放以重職守本月十三日欽奉行在電傳初六日上諭浙江處州鎭總兵員缺著班廣盛補授欽此當卽敬謹抄錄移知提鎭各轅○杭州關所徴稅項向由各票號匯解京都目下聨軍入京鑾輿西幸杭嘉湖兵備道兼杭州關監督時蓬仙觀察爰將座解餉銀札委浙江候補知縣唐大令植仁大挑知縣王大令遹善管解赴西安行在户部交納已於本月十三日首途矣 
[潯郡官塲紀事]  
　　九江訪事人云本月十一日江西廣饒九南兵備道兼九江關監督明華亭觀察會同九江鎭總兵宋佩珍鎭軍命駕出城拜會英國駐潯領事官樂民樂君茗談良久始握手而别○本月初旬某日總理營務處孫詞臣觀察乘某輪船赴鄂恭賀湖廣總督張香濤制軍兼攝撫篆之喜至初十日卽回潯視事○卸署德化縣應莘臣明府之太夫人某氏年逾九秩精力聰强本月十三日爲設帨良辰潯郡官紳咸往祝嘏明府設筵欵之萊綵承歡誠天倫樂事也○郡城保甲分局委員升用知縣江西候補府經歴金少卿參軍因夏秋之交匪氛不靖隨同道府憲晝夜巡查以致積勞成疾延至本月十一日之夜亥時逝世浮沈宦海身後蕭條上憲及各寅僚助以賻儀始得以禮棺殮○前新勁營管帶周海臣總戎隨同正任江西臬司陳雨人廉訪統率所部北上旣而因病歿於營次其嗣君接到訃音卽於本月十五日在潯郡寓所開吊各寅僚均吊奠如儀 
[皖省官塲紀事]  
　　安慶訪事人云安徽定遠縣學訓導某廣文因事開缺藩憲湯小秋方伯札委試用訓導唐廣文汝環前往庖代○建德縣境前因民教不和幾釀巨禍縣主張大令廷權極力彈壓始獲弭患無形本月二十一日馳詣省垣向各憲面陳一切翌日卽辭回○日前省垣斬决盜犯兩名事後大憲特委候補巡檢某少尉將首級解往滁州懸竿示衆 
[古潤官塲紀事]  
　　鎭江訪事人云本月十五日鎭江府向子振太守發出示諭一道略謂鎭江水陸通衢華洋雜處地密人稠最易藏奸有等不法棍徒好勇鬥狠無所不爲更有設局聚賭誘拐婦女並結黨局誘無知糼童脅取錢物種種不法貽害地方實堪痛恨兹特嚴切曉示如有此等匪徒卽行嚴拿究辦不貸○常鎭通海道所屬各州縣每届隆冬例須舉辦保甲本年長鎭通海道憲長久山觀察因北氛不靖嚴飭各屬先期開辦并每縣委候補佐雜一員前往查勘催令鄉曲市鎭一律舉行團練俾與保甲相輔而行各員奉札後已於日内次第首途矣○丹徒縣主簿張少尹煥文奉上憲調省察看遺缺經鎭江府向子振太守札委章少尹仲英暫行代理 
[蜀岡采菊]  
　　揚州訪事人云揚郡爲南北孔道近日游兵潰勇之過境者實繁有徒地方官深恐滋擾閭閻移請揚州營袁叅戎轉飭各門守弁無論是否游兵散勇一槪攔阻不准進城倘遇行蹤詭秘者尤須詳細盤詰是以日來各城門除日間嚴查外每晚起更卽行扃閉卽有對牌概不照放本月望日有甲乙兩人飛步入南門守弁見其形跡可疑拘至官廳盤詰稱係武衛軍潰勇然並無號褂搜其身畔藏有刺刀手槍等物爰禀明管帶責令將槍械留下然後驅逐出城○自今夏拳匪肇禍各處戒嚴兩淮運庫撥解餉銀應接不暇所賴課釐鹽價源源呈繳以資挹注乃近日皖岸北鹽應繳甲秋鹽價多觀望不前淮南局員因之出示嚴催略謂皖岸甲秋原添兩運及增添新引北鹽應繳前後五成鹽價疉奉運憲札催飭繳當此北鹽紛紛到棧該商等自應將欠運引鹽赶卽訂單呈繳先後五成鹽價轉解以濟要需乃一月以來呈繳者仍屬寥寥合再出示嚴催該商等務將應繳鹽價迅速呈繳並尅日領運出口毋再觀望等語當此秋高日麗浪靜波平且菜市刻已届期銷數正應湧旺各商定可爭先起運以攬利權也 
[麋臺衰草]  
　　姑蘇訪事人云閶門外馬路告竣後上憲欲擴充商務擬添築支路三條刻已丈量妥洽不日卽可開工矣○城外靑陽地自闢作商埠卽有地販譚雲裳羅保林串通漕書地保揑造僞契將曠地輾轉售去事爲署臬司朱竹石廉訪訪知札飭吳縣主賴大令將譚羅訪拿到案覊諸獄中此去歲事也兹者閶門外開通馬路地價頓增吳縣田大令訪知又有地販朱某汪某等人肆其奸詐時有盜賣情弊受其害者已不可僂指終因卽飭差按名拘拿務獲懲治 
[解匪原委]  
　　前者冨有票匪李和生易敬臣同投本邑日睴港安字營繳票歸誠統領顏梓琴鎭軍准暫留營中意欲選充哨弁禀經護理江蘇巡撫聶仲芳中丞批准免死惟不許錄用日前忽奉兩江督憲劉峴莊制軍札文令卽解赴江寗鎭軍遂將兩匪送至上海縣署管押聽候備文起解兹者官塲傳述制軍得湖廣總督張香帥電文内開李易兩犯先入富有票匪黨今又改入三合會匪黨與廣東各匪聨絡一氣故須解省訊供也 
[騐收砲艇]  
　　日前淞滬釐捐局有一緝私砲艇小有損傷入塢修理工竣後蘇松太兵備道余晉珊觀察委江蘇候補縣陳大令曾培騐收昨日大令已遵諭前往矣 
[聽候揭叅]  
　　請示罪名已紀昨報兹聞蘇松太兵備道余晉珊觀察擬將候補佐貳陸韻樵卽陸琪嚴行叅辦當卽照覆法總領事白藻泰君請移解上海縣署 
[訂期會訊]  
　　蘇松太兵備道余晉珊觀察定於本月二十二日午前十點鐘時赴美界天后宫側出使行轅會審日商控案昨已照會日本總領事官矣 
[訂期拜會]  
　　美總領事古衲君因有要公欲與蘇松太兵備道余晉珊觀察晤商昨日照會道轅訂定本月二十二日午後二點鐘時拜會 
[營規宜整]  
　　日前駐紥本邑日暉港之安字營勇丁某甲私取號衣號簽出營濳匿大東門外高巷頭延不歸伍統領顏梓琴鎭軍查悉飭丁拘獲解回想須嚴行懲辦也 
[願充土職]  
　　上海縣陰陽學張汝鈺久不繕具保結故縣署未經詳報上憲前松江府張子虞太守以其不願承充札飭上海縣另行召 
 
 

Page 3

 
 
選縣主汪瑤庭大令遵卽出示兹有潘振玉者繕具保結投縣承充大令准之前晚傳　至案諭令謹愼辦公 
[控追失物]  
　　日前崇明人朱愛棠携洋銀來滬購貨假寓南市泉漳會館馬頭永大公客棧中被茶房王寶之串令同寓之朱元善將箱内洋銀十元小銀錢一百十六枚金約指一枚一併竊去愛棠查悉將一干人扭控馬路工程局總辦程雨村大令研訊之下將元善及茶房分别笞責枷號既而元善倩人投局遞禀籲求保出願償金約指洋銀八元前晚大令升堂覆訊愛棠供小的前次失去洋銀二十餘元業蒙恩訊在元善身畔搜出洋銀十元小銀錢一百零四枚沿少九元八角及金約指懇卽斷追棧主汪鳳祥供小的概不知情惟求恩斷元善供自知不合尙求寛宥大令命各退去候再核辦 
[讞員接篆]  
　　今日爲新任上海英美租界公廨讞員張柄樞司馬接篆之期司馬預期照會英美各捕房將應解公堂會審之案停解一期 
[頌揚德政]  
　　前讞員翁笠漁直刺兩操讞政卓著循聲兹將赴陽湖新任漢口寓滬商人余長洲等於昨日恭送匾對以頌德政而誌去思 
[東籬秋色]  
　　數日前寓滬西商在英租大馬路菜市層樓開品菊之會金迷紙醉秋色繽紛兹復於今日度地白大橋畔公園遍綴寒英任人玩賞世有具淵明之癖者尙其芒鞋竹枚一觀老圃秋容乎 
[未便越俎]  
　　本年八月某日有徐琴叔者投法界公廨控游敏章借欠洋銀一千一百元圖頼不還其時朱森庭明府方理讞務准詞飭提到案訊供諭令交保出外限日理處迄今案懸日久徐因於昨日投案求追讞員杜枝園大令查得原被均住英界未便越爼代庖飭赴英美租界公廨控追 
[美界火警]  
　　昨晨天將破曉忽報火起於虹口天潼路第六百七十三號門牌某姓蛋行内濃烟毒燄上徹層霄英美救火會西人驅皮帶車馳往急開自來水龍頭竭力噴射約歴半點鐘時始得撲滅是役也延燒第六百七十二號某姓牛肉莊六百七十四號某姓京貨店共房屋三幢被焚之家均未保火險未免受虧不淺矣 
[上海縣署瑣案]  
　　盧得金被胞第毛毛毆傷投縣喊控縣主汪瑤庭大令升堂研訊盧供胞北毛毛妄聽陸錫夫指使盜賣公田得銀一千餘兩盡數呑沒小的向論不服反被毆傷大令飭仵役騐得左肋稍有拳傷諭令退去候提毛毛訊明核辦○唐連興被章金桂毆傷訴請騐明訊辦汪大令研究之下唐供小的向業箍桶前在章處爲夥後以意見不合被章辭歇另在城外某桶作作工章得悉糾同流氓前來訛詐小的不允被毆受傷大令飭仵役騐得肩背等處果有傷痕諭令自行醫治候提章到案訊明究辦 
[法租界捕房瑣案]  
　　有陸范氏乾向在菜市街陳列菜蔬供人購取前曾呈控李錫三以寄存皮箱爲名乘間竊去金首飾約値洋銀三百餘元讞員杜枝園大令迭次訊供李終不認行竊乃諭令交人保出帮同查緝李奉諭之下挺押捕房昨日陸范氏投案請追大令提李至案著掌頰五十下還押捕房聽候過堂核辦○虔婆楊吳氏誘拐陸張氏家女孩售與城内老學前某姓家陸張氏夫婦查悉扭案請追大令迭次訊供予限將女孩交案迄今楊吳氏仍挺押捕房玩延不理昨日陸張氏夫婦投案請追大令提楊吳氏至案叱令從嚴責比楊吳氏求恩寛限大令著還押捕房展限三天速將女孩交案如違定予嚴懲○偷兒張阿三沈連生行竊某姓家臂釧衣服等物經包探拘獲解案大令著責張二百板沈一百板一并斥釋○歹人張桂生誘拐華阿根之女孩寄與南市某姓家經華尋獲控諸公堂大令訊取口供飭押候懲辦　　命提到案重責三百板送入改過所監禁四個月期滿再核 
[美租界捕房紀事]  
　　前晚有某國兵士五六人閒行至虹口密勒路南京里見有婦女小倚門前强欲入内調戯適爲巡街捕所見恐肇禍端立吹號呌召集他捕拘獲一人餘人紛紛逃去迨解入捕房捕頭令押候解送該管領事署禀請訊懲○昨日午前甬人陸世喜至捕房訴稱家居北河南路第三百七十八號門牌房屋昨晚與同居之王錢氏口角不料氏卽於夜半後濳購紫霞膏服之今方毒發呻吟求卽妥爲安直捕頭令送至同仁醫院醫治○昨晨北江西路第一千三百七十三號門牌夏雲樵家忽然失去婢女一口追尋無著因卽投報捕房請爲查緝捕頭允之 
[柳營行善]  
　　顏梓琴鎭軍湘中名將也今夏北省拳匪作亂康梁諸逆黨印成富有僞票乘機煽禍於長江上下游大憲乃檄令鎭軍招募晉安兩字勇丁爲滬上保障鎭軍講武之暇樂善爲懷近聞救濟會諸君往濟京城遇難之官紳商賈爰以洋蚨八十五翼送交本館協振所彚入捐欵解赴北方又本城人　君夢香捐助家傳秘製之辟瘟丹一千錠風高虎帳泉分一勺之廉術妙龍宫方洩千金之秘仁心仁術食報無涯矣略獻蕪詞以當藻頌 
[濟急第一次京函]  
　　督辦大人緝翁諸公均鑒北通州途次接奉閏八月初三日公函敬悉種切十八日入齊化門抵賢良寺連日公同籌議并查詢一切所有在京官商有未遷而遭搶掳一空者有因遷失其輜重者有未遷而安然無恙者其情不一大約苦者十居八九僅可自給者十之一二耳轉瞬天寒無衣無食告貸無從賖欠無地將何以卒歲値此米珠薪桂卽按每家白金亦恐難以存活現公擬先設法保送有家可歸及南中有親友可賴者先行回南以後再議接濟留京各人辦法否則勢必兩誤一經封河更無法可想矣保送辦法已將火車議定惟過州運船辦法尙難大定非派洋兵不可終日奔馳商酌尙未成議傅相事冗心煩祗可由弟等辦好隨時禀聞俟辦法一定卽具公函奉復一面電達派船道勝欵已收到據函開所匯行平化寳一萬五千七百七十六兩七錢每千兩扣匯水二十兩應折交京公砝平足銀一萬五千四百六十七兩三錢三分又洋五千元已立憑摺仍存該行匯豐之五千一百六十九兩零昨詢該行尙未得信惟昨奉徑電云道勝匯津二萬兩匯京一萬五千元其數不符已電詢台端矣第二次函查之區閣讀三君因移住懷柔已將馮厚光原信轉寄俟三君來再面交欵此三人莘伯熟識任逢翁堂弟鐵君已尋交信函云遲日來晤徐仁甫橤來談乃翁散居大約候送回南光景暫可支持施子翁託查奎星齋世兄已查明赴鄉接眷俟歸來再照付并託人轉致函亦寄往雲貴四川專濟之欵已電詢是否交到并先致各該省酌量勻濟辦法俟奉復電卽於匯欵内挪付吏部主事蘇人張采南仍在醋張胡同並未出京現已約燕謀京卿晦若禮部及蓮甫老史味春工部襄辦會事并託各省京官先分查回南人數大約在千人以外燕翁請其派礦局洋人白樂文專辦塘沽上輪事人到并可暫住礦局并以奉聞純伯兄已來津甚慰璞爾蓀由京設電線至津接水線而電費甚昻到滬每字收費七角五分較軍電爲速爲便此間銀價換京錢十三吊左右洋元換八吊先時洋貴每元同銀一兩以銀易洋須八錢五六今則七錢五六矣倉米每石二兩五錢上白米每斤京錢四百四十文合制錢四十四文并聞拉布敬請均安不具楊文駿頓首同人囑候閏八月二十九日上海絲業會館濟急善局施子英錄 
[救呑洋烟]  
　　歐君夢香素從浙西善士陳竹坪先生游能以靈藥救人誤呑生鴉片自竹坪先生物故此舉無人賡續歐君乃立願爲人施救不取分文雨夜風晨一邀卽到滬上有需救治者請往城内沈香閣前歐宅敬延可也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[船客暴斃]  
　　松江訪事友人云本月某日之晚王福元所駕航船由上海日暉港行抵郡城有口操甬音之某甲輸資附載駛近買花橋遽呼腹痛及抵馬頭已奄然物化王大驚立卽報明地保眼同檢點行李備棺收殮旋在甲所携箱篋中收得名柬始知其人爲傅嵩齡並見其燈上有鎭海傅公館字樣傳聞行李中有女披風女套褲曁白色生綢數丈特無屍親認領究不識爲何許人也 
[潯陽楓荻]  
　　九江訪事人云九江城垣年久失修不無剝落府尊孫景裴太守飭德化縣應莘臣明府湖口縣倪樸齋明府彭澤縣彭輯五明府瑞昌縣陳庚山明府德安縣賀月槎明府分叚修理并增高二尺每縣各費五六百金現已一律工竣矣○總理九江營務兼帶定字營湖北候補道孫詞臣觀察於本月初八日赴鄂恭送撫憲于次棠中丞赴河南巡撫新任并賀張香濤制軍兼署撫篆之喜○九江鎭宋佩珍鎭軍諭令沿城安設砲位并派營擇地駐紥旋經前後營遊擊胡寳霖李雲亭兩遊戎出示禁止閒人登城遊覽復設立木栅派人嚴司啓閉刻均一律告竣矣○本月初八日鹿洞書院掌教朱太史課試肄業各生童生員四書題足食足兵至去食詩題賦得菊留秋色蟹螯肥得螯字經古題笙詩說惟事事乃其有備論羽林通孝經賦以修其教弟忠信爲韻紅葉七言長排十二韻童題未詳 
[上海縣署紀事]  
　　前者直隸總督李傅相由粤入京道經上海所帶護隊中有蕭建中者在外滋生事端因發交上海縣訊辦縣主汪瑤庭大令訊得蕭係廣西全州人應遞解回籍爰於昨日發出公文派差押解就道○湖北龜子汪品山先娶兪氏爲妻兪氏既歿續娶徐氏均曾帶至滬上逼令賣娼後因染毒殞命本年又至江西娶黃瑞堂之女依舊挈至上海使作皮肉生涯黃氏不願致信其父黃某附舟來滬扭控上海縣署縣主汪瑤庭大令訊明一切准黃領女回去將汪收禁所中兹詳奉上憲札飭解省過堂審勘擬罪前晚飭提至案令就供單上蓋印指模仍飭還禁以便備文起解 
[上海巡局紀事]  
　　本邑西南鄉曹家橋人孫六汀於前年正月某日向南市某姓家馬夫韓老虎借得洋銀五元屢索無著日前忽自願將所畜騾一頭藉抵欠欵既而投保甲總巡局妄稱被竊控請究追總巡傅辛崖明府查得事甚細微叱之使退不予准理○前晚南市大東門外外郎家橋醫生顧甸安家被偷兒竊去報時鐘一架次日開單報知十六鋪巡防中局局員黃衡堂二尹飭地甲傳汛捕朱昌到案限日破獲如違定予嚴懲 
[英美租界公堂瑣安]  
　　前日有歹人王阿金者手持銅質僞洋銀至某小錢店内兌錢經店主看出和之調換王行兇肆毆適爲五百九十二號華捕所見拘解捕房昨日解送公堂禀請究辦讞員翁笠漁直刺商之梅繙譯官判責五十板僞洋銀變價充公○張阿如王阿三行竊洋人兒米的家花盆經某包探解案直刺判各責五十板枷號五天○陸道道竊取怡和碼頭棧内舊鐵五十磅經某包探解案直刺判責一百板○某洋廣貨店主朱和祥訴稱學徒鄭阿湛竊去洋刀兩打值洋銀十九元叩請訊追直刺判押三天○蘇州人　張福向爲玉器生理其妻計氏傭於正豐街某紙紥店前日潘欲領回忽有陳榮生者插身霸阻爭執間經包探陸阿九所見拘入捕房昨晨解送公堂倩包探沈阿岳禀請訊辦潘供今年七月某日小的之妻忽不知去向并携去衣服數件前日至正豐街相遇欲領回家被陳榮生霸阻求究潘計氏供陳榮生與丈夫素識小婦人由丈夫送至紙紥店爲傭並未捲逃今因陳向索欠欵洋銀八元是以挾嫌誣指求鑒陳榮生所供相同直刺著修過堂覆訊○太倉州武生周海泉竊騎同學友李惠亭之馬來滬經李尋至投報捕房由包探拘解請究直刺判將周遞解回籍○奚阿仁在馬产師路與岳父李玉山口角兇毆並將小指咬斷李忿極投報捕房由包探拘解請究直刺騐得李受傷甚重判責奚五百板○包探趙銀河禀積賊陳金福陸續行竊姚小妹徐奎金陳和尙各家銀表綢衣布褲等物經小的緝獲拘解請究直刺判責陳二百板遞回松江原籍○包探趙銀河禀榮阿金行竊董榮昌家棉被一條經小的拘獲送請究懲直刺判責五十板贓還失主○小竊郭張元行竊板木廠木料二株經某包探送案直刺判責一百板○駁船户左德富劉恒子藏匿匯德豐所運南腿甯席等物由包探徐榮珊緝獲拘解請究直刺判各責一百板○馬夫徐德元由天津回滬在輪船上失去銀表綢衣褲等物嗣查係劉忠星所竊報捕拘解請究劉供小的與徐同爲馬夫於七月某日同船回滬迄已多時並未行竊因取工錢挾嫌誣指求察直刺一併斥退 
[預助粥捐]  
　　昨日敝堂承袁聲大善士惠函云日前小女于歸宣城蒙諸戚好寵賜隆儀本擬掃徑延賓藉酬雅貺因念時交冬令貧衣生計尤艱特將冥客之資移助施粥經費洋銀五十元又王純立助洋銀二十元拜領之餘莫名悚感目下世道艱難籌貲不易而應辦施粥施民諸善舉尤在所不可緩乃蒙大善士未雨綢繆首先佽助此種風義令人眉舞色飛滬上不乏好善之人必有聞風興起共溥眼前之實惠者泚筆誌之不禁引領望之矣上海六馬路仁濟善堂嚴信厚楊廷杲黃宗憲朱佩珍施則敬劉芬等謹誌 
[種種陰功]  
　　林愼之善士爲五令郎授室將謝筵資移助施粥經費洋五十元槐蔭氏求尊人病愈并康健助濟急善會洋五十元熙求痊氏振洋五十元福田同種欽佩奚如敝堂煮粥需費正繁刼後餘生待援孔近具此如傷之隱必多餘慶之占理有可憑事無或爽乞登報牘藉達頌忱上海六馬路仁濟善堂董事嚴信厚楊廷杲黃宗憲朱佩珍施則敬劉芬謹誌 
[善與人同]  
　　世局紛紜旅人多苦敝所奉辦滬上留養失業貧民向恃各業月捐以資接濟乃自夏秋以來市面减色每恐經費不支所幸樂善者多得以源源不絶藉慰各善士同好之心兹又蒙本埠合豐衣莊梁瑞生大善士交來同善會中洋銀二百元充敝所經費拜登之下感幸彌深仰見工深刀尺久存經緯之功義洽絲綸克遂仁慈之願除掣奉收據外相應錄請登報以徴好善而昭實錄滬北棲流公所司董謹啓 
 
 
 

Page 10

 
 
   
 
