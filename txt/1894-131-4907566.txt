# 1894 - 131 - 4907566

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔浄洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[繪圖後施公案出售] [  圖書棠成局代啓]  
　　施公案一書始於江都縣令終於倉塲總督而以後許多情節離奇變幻可泣可歌迄未叙入閱者　焉本局不慘　　焉請海内知名之士採　施公軼事凡名臣傳方略實錄無不搜羅殆盡其事實既蟬聯而下而其敍次之周密用筆之精奇尤駕前刻而上之面施公之政　於是乎全也急用新鑄鉛字排比成帙并倩名手繪成圖像冠之　端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閱者色舞眉飛雖體例倣乎章回而筆意高超頗足别開生面兹用鉛字白紙排印復　名人摹繪成圖刻巳告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及逢源里熙記書莊購取可也 
[書本報記金玉均戮屍餘聞後]  
　　子産有言人心之不同如其面也不知子面如吾面又安知子心卽我心乎盖同一事也此人見之以爲是彼人見之或以爲非其用意不可以强同惟旁觀之人冷眼視之而有以知其爲公爲私箇中人反不自知也金玉均朴泳孝等爲朝鮮之叛臣朝鮮之君與臣以及通國百姓所欲食其肉而寢其皮者也亦孰從而是之然金朴之黨則固以彼爲是者也以金朴爲是斯仇金朴者反爲非矣顧此一見惟叛黨有之此外則無人也今者金玉均被刺在中國致其屍於朝鮮而戮之夫朝鮮本爲中國藩屬朝之叛臣卽亦中之叛臣其來中國也中國苟知之方且拘而獲之以解送回國正其典刑祗以叛人潜來中國無由而知忽有朝人尾而刺之大憝居然授首則是爲朝鮮除一害卽爲中國除一害不但天下之　一之意也洪鍾宇則送之回國逆屍則解回朝鮮憑朝廷發落於是戮其屍分示八道而韓人咸爲之稱快至於李逸植刺朴逆未成一事則日本報言李逸植經警察署解赴東京裁判所收禁現豫審判事飯田高顯審結判李以教唆謀殺應處重罪又日人川久常保吉帮助謀殺亦依刑法處以重罪如不服准其於三日内控告又判金太源權東　權在壽雖豫備謀殺事尚未成依法放免又判朴泳孝李圭完鄭菊教朴平吉徐亮純柳承萬擅將人制縛監禁强責　打負傷依刑法科以輕罪廿八號朴之友人恒屋向裁判所檢事局具保云夫金朴同一叛逆洪李二人同一謀刺而洪則手刃元凶李則陷身法網逆黨反得法外逍遥此豈有幸有不幸哉一則智深勇沈擇地而動乘隙而入其機密其　周故事克成一則計疎謀拙不擇地而動機不密慮不周故事以敗兩兩相較鮮不謂洪之智勇高出於李者數倍而李之取禍爲無能矣雖然此說也仍不免以成敗論英雄也洪之締交於金亦猶李之締交於朴黨朴不離日本而金遠來中國故洪之刺金爲得地李之刺朴爲不得地然其所以不得地者殆亦有迫不及待者在也惟洪之締交於金始終不露其機深沈李則洩其謀於朴黨以致取禍此則確有不及洪處此荆卿之生刼秦皇僅中銅柱所以貽笑於天下後世也顧李則亦絶不有所懼與悔也當其欲任此事時早已付生死於度外幸而克濟乃國之福也不幸而不濟則臣之罪也洪李二人皆懷是心而後行設易地而處李若爲洪未嘗不可以手刃元凶洪若爲李恐亦不免身罹刑網且李而爲洪回國亦足以報主知洪而爲李被擒亦祗以盡臣節雖其用謀有長短之不同而其志在誅凶忘身報國則一也說者或以爲李在日本舉事是李之疎處其取禍宜也然日人亦豈必欲庇韓之逆臣也哉彼裁判所之斷斯獄也但就教唆謀殺上定罪初不問其所謀殺者爲何如人蓋日人之意則以爲吾執吾法韓之事吾不必問也然正不知從前金朴諸逆逃出之後朝鮮曾行文於日本請其緝叛與否如其韓廷曾向日本請緝叛臣則此時日官理應將朴送往朝鮮以憑究辦盖我行我法我亦當盡我理也若朝鮮未曾請緝於日本則此時日本之斷李逸植之罪自宜但就謀殺之例而不問他事况朝鮮與日立約凡有朝鮮人民犯法者在日則歸日人裁判固不能與之相爭而李逸植乃身罹重罪矣然而李逸植又豈懼此重罪而有悔於厥心哉伊古以來忠臣義士或有志不得伸遇變而死者當時雖無從救護而身後定評流芳萬古雖以荆卿之術疎謀拙匕首無靈而名列刺客之傳後人之論之者但議其術疎亦未有言其非忠非義者然則李逸植雖身罹重罪而李逸植之名重千秋一成一敗一榮一辱一生一死與洪雖不能一一吻合而其立志行誼要亦相去不遠後之論者亦當與荆聶並稱而朴之得免於死則亦不過如漏網之魚而其名則終與金並列於朝鮮叛逆之中百世不能改焉朴雖不死猶死也然則李雖死猶不死乎 
[諭旨恭錄]  
　　四月初二日禮部題恩科會試鈐榜奉硃筆著長麟去欽此○初三日奉旨翰林院典　著朱允棠補授翰林院孔目著江山助補授四川潼川府知府著阿　補授安徽寗國府知府著桂鍈補授　東　平州知州著王屋補授湖北黄州府糧捕通判著柳大年補授四川遂寍縣知縣著魏雲鴻補授江蘇　陽縣知縣著　志立補授截取舉人劉嵃著以教職用俸滿教職梅鬱九著以知縣用鄧光繩著以教職用戸科筆貼式著奎麟補授理藩院筆貼式著德潤補授都察院筆帖式著桂紳補授廕生博啓　著以侍衛用黑龍江管檔主事著松祿補授伊犂　餉　京著英連去擬補吉林將軍衙門銀庫九品筆帖式永恰佈吏部筆帖式喜慶俱准其補授保　山東候補道多　山西候補知府現任忻州直隷州知州許涵度浙江候補知縣蔣量湖北候補知縣董治　俱照例用保送直隷用刑部主事紀夔著交部記名以直隷州知州用開復前山東候補知縣姚萬　著准其　復原官仍發　省照例用降調官　分發河南儘先卽用知縣陸廷楨著仍發原省以原官用其降調之案改爲補官日降二級留任欽此 
[龍池柳色]  
　　陝西巡撫委令截取知縣李大令晉升管解陝省報効萬補慶典等項銀四萬四千六百五十兩分盛木鞘裝釘起解入都已於三月廿八日午刻到部卸䭾由原解丁役赴當月司掛號訖逆卽雇夫將銀兩扛入後庫院内堆存鎖繫原解丁役在彼看守以俟開庫交納○本裕倉漢監督包應豐現已調補舊泰倉監督遺缺經祥許兩倉帥遴得豐益倉漢監督工部堂主事文炤堪以調補本裕倉漢監督除檄飭該員遵照外已分咨吏戸工三部查照矣 
 
 

Page 2

 
 
○吏部爲示傳事所有擬補吉林將軍衙門筆貼式永恰布一員相應示傳該員穿天青褂備帶補褂佩帶對子荷包手巾於四月初二日五鼓赴左翼門外本部下處書到聽候點名於膳前帶領引見如排班時不到卽將綠頭簽撤下並先於三月二十九日辰刻赴部演習口奏履歴萬勿遲悞○成都副都統雅靜山統制爾堅遵旨入都陛見已於上月二十四日進京循例僑宿㭝字繕具安摺膳牌專弁於二十六日子刻進内齎交奏事官遞入靜山統制卽於二十七日寅刻進内於九卿房内小憇聽旨旋由樞垣發出傳單雅爾堅第三起入見上御乾清宫西煖閣召詢川省時事要情數語雅副都統一一據情面奏宸聽畢退值回寓於午餐後卽赴諸要津處禀安○本年春季八旗王公文武官員應領五成本色俸米經戸部分别仍由通京開支所有王公侯伯世職並文職三品武職二品以上大員俸米廂黄正黄正白廂紅應輪劄西倉正紅廂白正藍廂藍應輪劄中倉其四五品文職三四品武職四品以上世職官員俸米應照倉塲奏章劄派中西二倉統以白米開放廂黄正白正藍廂白應劄西倉正黄正紅廂紅廂藍應劄中倉又文職六品以下武職及世職五品以下官員應領俸米按照以放代盤劄派挨次之南新　運二倉廂黄正白廂曰正藍應劄派南新倉正黄正紅廂紅廂藍應劄派海運倉等因已由戸部分咨倉塲都察院並八旗滿蒙漢查照矣 
[保全茶業]  
　　漢口訪事人云邇年華商之業茶者屢經虧本以致自尋短見時有所聞顧華商之贏虧其權實爲西人所操縱西人同心協力每届新茶抵漢口看樣後卽會議行情價若千則購之否則不購華商帮口不一並不聚議各懷私意不顧大局之若何在富而有餘者雖虧本亦售若資本不足大半從錢莊茶棧挪來一聞茶市開盤索債者紛紛如蝟集繼知虧本則追呼愈急卽不够本亦不得不貶價以沽湖南巡撫吳大中丞熟悉此情不忍華商受害欲使西人不能挾制特商諸湖北督撫籌集巨欵此後西人所償茶價如不够華商資本一概不准售出委員分投設局凡值千兩者由局暫給銀四百兩持去開消一切將茶屯積代售售畢如數償銀聞中丞已籌欵百萬委候補道莊觀察慶良來鄂辦理此事已於三月二十七日戾止隨禀見制撫二憲請張香帥出示曉諭華商矣 
[試期暫緩]  
　　廣東學憲徐花農文宗本擬三月二十八日起程往肇慶巡試嗣因闈姓商人以日期過速收票無多一再禀請暫緩行旌俾得廣爲招徠以免餉源有礙文宗見所禀係屬實情且爲餉項所關不能不格外體恤遂俯如所請改於四月初三日由省起程 
[巴馬近信]  
　　中俄兩國會議巴馬約章曾列前報兹接英京來電謂此事俄廷甚爲退讓以順中國如中國前言所有華屬各地俄廷均允不准兵丁入其界内候至兩國約定之日當再如約而行云 
[安置隨員]  
　　中國新簡出使英法義比大臣龔仰蘧京卿所帶隨員銜名本報早經登錄兹悉京卿以隨員太冗恐有人浮於事之虞因酌派五員留駐　叻俾在總領事署襄辦各事今將諸君銜名列左刑部主事王杉綠秋曹樹善四品銜候選直隷州劉葆森直刺玉麒候選教諭陳鋤團廣文國經揀選知縣筆帖式沈鼎之筆政銘候選縣丞金澗蘋二尹維懋 
[重懲痞棍]  
　　江西痞棍多而且悍南昌縣周金箴明府飭拿著名之凉帽纓子及陳耕子二犯到案各笞千板荷以雙聯枷飭役押令遊街示衆原欲使痞黨望而生畏戢羽潛鱗耳不謂一日二犯行至某處突遇某甲卽扭住訛錢適甲妙手空空無以應命乃褫其衣服質錢以供烟賭之貲事爲明府所聞立提至案飭各重責竹梢一千五百下適一犯因病身弱責至數百下卽令停刑仍枷號遊行以昭炯戒 
[時疫盛行]  
　　近日粤東染疫者甚衆死亡相繼首府兩縣於三月二十六七八等日在城隍廟設壇祈　爲民請命方冀神靈感格仁壽同登詎料禱祀以來傳染如故老城更甚西關次之西門外第一津爲出殯者必由之路每日携白打以送櫬者累百盈千聞梁疫斃命多係少年男子大都不出三十歲外小民何辜遭此荼毒豈蒼蒼者尚未悔禍耶○大憲見省中兵勇雲集恐爲時疫所侵遂調往虎門外各砲臺暫駐至督標撫標及廣協等營練兵不能調往他處者亦令暫停操演以示體恤 
[渡船失事]  
　　日前有一渡船自粤垣駛往西江將至半途爲狂風所撼頓遭沈溺船中搭客極多溺斃二十餘人内有士子數名欲往肇慶應試者亦遭是厄吁慘哉 
[維持風化]  
　　江西訪事人云邇年風俗人心益形敗壞姦淫宼盜案牘如山原其作俑之人實由各書坊販賣誨淫誨盜之書而起南昌府倪覃園太守有見於此因督飭南昌新建二邑宰出示嚴禁其文曰稗官小說荒唐不經其中誨淫誨盜等書或繪男女媟褻之情或述萑苻竊據之狀愚民誦習薰染易啓奸萌最爲風俗人心之害久經飭屬查明向例應禁各書名目禁止銷燬在案兹據職員歐陽熙貢生謝焜歐陽懋等以市井徧賈淫書禀乞示禁等情前來查近來隣境會匪充斥流娼繁多業已分别拿辦驅逐所有一切違禁奸淫等書亟應重申厲禁以正心術而清治源除批示外合行出示嚴禁爲此示仰省城各書坊人等知悉爾等鋪内如存有應禁淫詞邪說等書立卽盡行銷燬不准私售漁利倘敢故違定飭查拿到案治以應得之罪至紳民爲家長者亦應約束子弟勿得違禁買看自誤並不許棍徒因官府有此示諭捕風掟影藉端圖詐滋事併干嚴究不貸各宜懍遵毋違切切特示 
[流倡肇禍]  
　　林黛玉薛寳琴固紅樓夢中人物也乃有申江流妓冐其姓氏妄厠十二金册中近以穢跡昭彰恐干禁令乃相約携龜奴鴇婦　被至江西建艶幟於百花洲邊招引狂蜂浪蝶馬龍車水名噪一時上月某日鹽署已革家丁宋某結伴五人尋芳至此適二妓應狎客之召屢促未歸宋等興味索然坐久而返及夜二鼓復乘醉尋芳悞入比隣某都司公館都司告以此非桃花門巷爾何孟浪如斯宋等醉態瞢騰與之口角順手取烟槍作兵械猛擊都司之頭腦漿迸流倒仆於地控經南昌縣周明府臨騐拘宋等到案押候保辜聞都司傷勢非輕恐難全性命也 
[武林官話]  
　　紫陽書院肄業生童共有七百八十名本月朔課係藩憲趙展如方伯考試限酉刻繳卷已於題目牌上註明與考諸君均視爲老生常談不以爲意而院役人等又失於叮嚀是以如期繳卷者不過十之六其未能繳進者尚有二百餘卷次日黎明有數十考生在同善堂向楊監院懇說嘵嘵不已楊君見口衆我寡不能峻拒祗得將卷暫行收下另打一包封送入藩署不知方伯能曲爲原諒否耶○前學憲陳六舟大京兆於初四日午刻交卸後卽排導出武林門下馬頭登舟赴都供職各官恭送如儀○新學憲徐季和宗師到任後定於初八日詣至聖廟行香并下學傳集各學廪生在明倫堂講書擬於望後出棚考試温台兩府大約六月初旬方可回轅敏夏接辦錄　也○雩祭之典自古爲昭武林慶春門外常雩壇爲祭水旱之所每當立夏節後農事方殷例由撫憲親祭劉中丞於本月初四日黎明出　命駕前往轅下武弁及一府兩縣先在官廳伺候比中丞駕臨迎入小憩卽詣壇行三跪九叩首禮畢入城遂往行臺向徐宗師賀喜復詣武林門外親送陳大京兆之行然後回署 
[秀州小錄]  
　　秀水縣寗邑尊兼署嘉興縣事擇於初九日卯時接印擇日閱城查監考錄代書○今年蠶汛大爲减色育蠶之家虧折甚巨桑葉賤至每擔二角販葉之戸買賣空盤　折亦巨皆由天時冷熱不均所致也 
[四明聞見錄]  
　　邇來寗波地方又見拐孩之事日前城中某姓家一孩偶在門外嬉戲竟被匪徒拐去四處尋訪杳無下落其家僅此一子一旦入拐徒之手能不爲之痛心乎○提憲馮煜康軍門於初六日乘坐兵輪出關巡洋寗郡文武官員均往江北岸恭送如儀○大道頭同興　貨店之學徒於初一日下午手提銅壺在缸中挽水將以烹茗解渴缸深而水淺　竪於缸底迨店中人見之急爲抱起則氣已絶不可救藥 
 
 

Page 3

 
 
矣○寗郡賭風雖絶呼盧喝雉之聲所在皆有更以四君子爲阱專同鄕愚可欺之輩無不引誘入彀謂之殺士羊近有鄕人某姓子因事上郡被誘輸洋甚鉅刻聞某已控告未知楊邑尊如何發落也○寍城有一老嫗年近花甲既無夫又無子殆所謂天下之窮民而無告者曾從辛苦中積蓄番佛數十尊將以辦身後事前夜忽被梁上君子竊去嫗頓足呼號誓不欲生投水以圖自盡幸鄰人勸阻不至殞命賊之害人正不淺哉 
[北通州近聞]  
　　城北四十里孤山建造娘娘廟瓊樓玉宇上接層霄自三月初一日起至十五日止演戲酬神男女老幼絡繹而來有某叟帶子携甥登山游玩因足力不濟暫憇碑碣下忽聞砉然一聲穹碑遽倒裂爲三截將三人壓斃祈福未得禍已隨之佞神者果何益乎○寍河縣鍾大令補授順天東路廳至履新之期尚未定也○石壩州判缺藩憲以候補縣萬大令請補尚未奉到部覆署理之陳别駕毓英現已接事矣○江蘇浙江海運津局於三月二十一日開斛裝船兌米二十二日開行銜尾北上約三月杪卽可抵壩○上月二十二日英萬二坐糧廳傳集百家經紀當堂烙斛○祥許二倉帥於三月二十五日出巡由二閘乘坐官舫順道查騐五閘河工至通州八里橋起岸祥倉帥騎馬許倉帥乘轎排導進署闐城文武均在西門外天成庵預備茶座恭迓憲篤○京都平糶局糧米向由天津裝船運通由通雇車連京聞車行向車戸需索不准前進京都平糶　函請張觀察札州嚴禁業已高懸示諭並派差稽查以清弊竇○某甲居於城闉之側前日雇夫刨挖城土修墊街道被岳都戎查知將甲送州究辦甲當堂乞恩情願罰欵修城一叚以贖前愆吳直刺准之○去歲俄商雇駝䭾連羊毛行至北門外高安屯地方有人偷取羊毛刃斃牽駝者一人吳直刺聞　飭差拿獲多名訊問之下堅不供認津海關道憲行文東路廳開列三十一名請指名嚴拿解津究辦奈所獲者雖經陳司馬刑訊數堂仍不供認未識將來如何處置也○三月二十八日爲東嶽誕辰自二十五日起大開寺門羅列估衣玩物茶攤寳棚及賣食物者無一不備又雇梨園子弟演戲一臺游人結隊呼羣趨之若鶩洵熱閙塲也○二十七日倉憲會同坐糧廳在北關口袋廠騐布散　　家經紀限　縫竣○山東德正頭帮粟米於上月二十七日已抵小河口聽候倉憲提騐 
[江右近聞]  
　　江省友教書院定於三月二十五日啓館開課已紀前報兹聞是日藩憲方佑民方伯因有要公未及親臨請候補道涂觀察到院代行生藍題爲子貢問曰何如斯可謂之士矣子曰行已有恥童生題君子求諸已小人詩題賦得惟古於詞必已出得韓字補考生監題苟以是心至斯受之而已矣童生題不追來者詩題賦得共登青雲梯得梯字○同治初年沈文肅公撫江創設牛痘局劉峴帥繼之恢廓規樸迄今三十年保全赤子其數不可勝紀誠莫大功德也查定章局中醫生逐月薪水之外加以紙張等費原爲號票食物單等用號票内開如不願抱孩赴局延請至家施種車轎之資由請者量力致送食物單内開花童何者宜食何者宜忌何日食何物每童各給一紙故有紙張等費也近年醫生减去號票食物單不用而紙張等費如故大有惡其害已皆去其籍之意蓋延請至家施種者轎資百文之外索謝一二千文否則抱孩來局而食物宜息茫然不知此中貽悞勢必不少至傅熱苗者給該童錢百文醫生或與分肥或全吞蝕猶事之小者耳亟當規復舊章或食物宜忌單實貼四壁是所望於繼沈文肅劉峴帥而起者○江省三月二十四日接奉釘封文書次日由臬憲督同府縣由南昌監提出男犯一名押赴市曹斬决示衆聞係永新縣謀殺一家二命重案不俟秋後卽行正法所以顯彰國典先快人心也 
[丈量遠近]  
　　德國瑞記洋行在浦左二十三保十四圖地方建造火油池附近居民以有碍地方咸赴道轅及上海縣衙門控告關道憲聶仲芳觀察體恤民情札飭上海縣將該處四至與鎭市宅基相離若干丈明里數繪圖呈閱黄大令卽飭書役亭耆人等於前日赴該處丈量計離洋涇鎭三里離附近宅基半里餘離招商局華棧半里明晣繪圖呈上海縣黄大令轉送聶觀察查核 
[嚴緝兇手]  
　　客棧接客夥粤人朱阿萬被同行吕三卽厲三並煤炭阿三等連刺兩刀登時殞命緝拿兇手迄今未獲日前屍叔朱壽年赴縣禀稱姪子朱阿萬被吕三等行兇將刀戳死家有八旬老母青年孀婦黄口孤兒勢將待斃惟求憲恩超豁黄大令收閱禀詞深爲憫惻遂諭差役赶緊查緝兇犯解案如違嚴比一面著中和榮華大方各棧主速將兇犯吕三等交案究辦如或遲延卽當押交似此雷　風行想　惡之徒斷不能久逃法網也 
[求免相騐]  
　　昨報紀寍波人張章和在所病斃黄大令飭候傳到屍屬再行核奪云云昨日原差遵諭傳到屍妻胡氏屍子招生赴縣具禀求請免騐自行收殮并具領狀願將屍棺領回安葬大令准如所請飭候晚堂傳訊 
[局差斥釋]  
　　保甲總巡局差徐春前因與八鋪地甲張瑞往薛弄底私行捉賭得錢縱放由總巡局員葉臨恭司馬移送上海縣黄大令飭令枷號示衆迄今枷期已滿昨日下午葉司馬到縣升坐花廳原差將徐帶案徐一再苦求供稱嗣後决不再犯司馬著開枷申斥數語徐叩謝而退 
[點騐地甲]  
　　八鋪地甲張瑞卽云生同夥獨眼阿金前在薛弄底私自捉賭得賄縱放經總巡葉司馬查悉飭送縣署黄大令訊明喝令重責千板枷示斥革正擬出示召充旋有沈慶錢福蔡順莫根吳鈺王陞錢俊錢和沈裕沈祥等十名各具呈詞保結黄大令以地甲一役須熟悉鋪務爲人正直者方可承充現已飭差傳齊投充之沈慶等十名到案點騐再行選擇派充大令之鄭重公事此其一端也 
[兄控其弟]  
　　徽州人汪棠在閔行鎭開設茶葉店胞弟汪常不務正業揮金如土時至汪棠店中强借汪棠不堪其擾持合同分據赴黄浦司衙門控告黄浦司派地保奚永和將人証分據申送上海縣黄大令飭暫收所候訊昨日下午帮審委員葉司馬升坐花廳先提汪棠到案供稱胞弟汪常時至店中吵擾求請究辦又從押所提汪常至案供稱連年失業度日無資不得已向兄借洋數十元欲圖歸里不敢吵擾司馬諭曰本應遞解回籍既已改悔從寛著具改過結以後不得再至爾兄店中吵擾汪常遵具改過結存案又著汪棠具完案結汪棠供有合同分據呈案求請給還司馬准將分據給汪棠領回 
[禀請驅逐]  
　　二十五保十三圖地方設有火腿公所棧房一處前月失竊物件由汛捕魏德拘獲褚金松李長銓二名解至西門外巡防局轉送總巡局葉司馬訊係十三圖内之人供認行竊火腿棧房物件不諱司馬判枷號發交本圖示衆日前有該處董事張某及捆業各戸地保陳永發等赴縣聯名禀稱褚金松李長銓二犯枷期將滿其母因子犯竊不肯收領復有羽黨莊阿土同惡相濟揚言欲與身等爲難求將兩犯速行驅逐以安閭閻黄大令查核此案前由總巡局判斷卽批令仍赴總巡局遞禀請示不得兩歧 
[栅夫投水]  
　　滬城西姚家弄栅夫某甲前晚踽踽獨行至花草浜竟效屈大夫故事聳身躍入水晶宫其時夜漏未深幸有旁人見而呼救有頃聞聲而至者頗不乏人將甲救起見其神色慘淡如醉如痴取地上泥啖之津津有味且力大如牛狂奔亂躍地甲恐肇事端卽將甲綑　甲殆瘋人歟不然何神魂顚倒如此 
[誘逃事發]  
　　金陵人湯禮寳僦居美租界北河南路開設薙髮店奏刀之暇時喜問柳尋花去年十二月初五日誘得本邑大東門外劉宏興之女至句容藏匿邇　携回滬上仍操待詔生涯昨晨包探竇如海偵知立卽拘解美捕房捕頭呼劉對質一十相符傳劉女詰之亦直承不諱遂解赴英公堂請朱通刺懲辦有見者謂女華年二八楚楚娟娟碧玉小家别饒恣態叩其芳名則以玉修對 
[捕夥鹵莽]  
　　捕夥張某前日至城南門外見有某甲形跡可疑誘至某茶肆再三盤問毫無破綻祗得縱之使去及下午又在滬南萬　 
 
 

Page 4

 
 
酒棧碼頭遇見又邀至人和小酒肆問樽相對張大言曰　須將實情和盤托出免致送官究辦言畢將　　及手　等物檢出謂曰爾如再不認卽須上銬甲莫明其故兩相口角遂喚十二圖及二十七鋪地甲至甲謂地甲曰吾乃山西人姓楊此次由　東收取印子錢回滬此人何故　約我飲酒吾初欵彼欲借印子錢故不與計較乃寛誣我爲賊心何以甘欲將張扭赴官衙請究張自知錯認央兩地甲排解願雇清音一班盛延一席在陸家沂財神堂邀衆飲宴向楊叩頭賠禮始寢其事捕夥芬撞宜有是罰楊雖不遇借戸然藉此得聆　　啖佳看可謂因驚而得喜 
[死殉芙蓉]  
　　某氏婦卜居滬城小南門外鈎玉弄素不安於室其夫某甲於去歲物故婦不耐岑寂今春卽與守城棚頭蕭增壽帡識嗣以厭故喜新又與高昌廟製造局工人某乙有染握雨携雲已非一日上月某日晚乙適赴密約乙妻偵知消息追　而至將　鴛鴦雙雙拘獲　由人出爲排解始解其縛而蕭增壽不知也前晚蕭至婦處閒話婦顏冰語鐵謂之曰今而後當視蕭郎如陌　勿復履我　也蕭　然失色自念得遇情人綢繆備至一旦另有心上人遂反眼若不相識眞足令英雄氣短遂購紫叚膏一盞背人吞服延至昨日毒發殞命當由蕭之友人集資購櫬其家屬復抵滬車營統領蕭雲卿軍門處籲求撫卹軍門念桑梓情亦出洋蚨若干翼助殯險之費婦念伯仁由我而死愧恧不敢出蕭之家屬不欲多事遂領棺回里野草閒花豈堪依戀而竟以身殉之蕭之愚眞不可及 
[英界瑣聞]  
　　昨日清晨有某氏老嫗手持布包行至大馬路忽有轎車自西而東馬夫加鞭疾麻將嫗撞倒於途鮮血噴薄後　巡街捕所見舁送捕房○前晚點石齋南首有昆季二人不知其姓扭住某甲痛毆甲受傷横臥街心詢之知其事者謂其中有曖昧事且　　　　以故見卽揮掌云○前日有一不倫不類之人手持黄紙大書任悖語遍處黏貼事爲某號巡捕所見　呈捕頭轉送公廨意者宋通刺將拘其人而懲之乎 
[法界瑣聞]  
　　昨日禮拜二繙譯官祁君别有要公飭丁持名片咨照葛同轉於翌日禮拜三上午十點鐘時訊案至下午二點鐘時仍照章發落○昨日上午十二點鐘招商局行駛長江之江裕輪船抵埠搭客紛紛登岸有偷兒潛入　上乘間竊取某客鋪陳某包探見之守候艙門待倫兒到時拘入捕房押候堂期解訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[日用可稽]  
　　歐洲日報曾論及泰西各國之人每歲食用所需之物據言英國人民每年食用約略分計每人應用銀五十元法德俄比利時瑙威等國則每人每年　用約祗需銀二十一元據言麫包等物俄國最廣銷流英人則嗜肉食及糖等故其費用較各國爲巨云 
[轍環天下]  
　　有美國考察地理師名寳吕者素以考究天下地輿爲事自言去歲地球之内經其考察者有二萬六千丁方英里足跡所經則有二十八國云 
[用電開礦]  
　　近來電學日精其用日廣如電報電燈等類固其尤著者此外用電之處正復不可勝言兹接歐洲來信言近乂有人别出心裁能用電力開礦已在瑞典國杜路乞甸地方鐵礦中試辦若臻妥善則人力省而奏功速又爲礦務中增一利器矣 
[記智婦]  
　　廣東新會縣譚家村人朱梁氏孀婦也貧而無子膝下惟五齡幼女愛之如掌上珠居室割其半賃與人居冀得租資以餬口同居者爲周某周妻林氏家亦赤貧周習於無賴無所不爲前月十九日梁女戲於門外轉瞬失去遍尋不獲日夜哀啼曰未亡人所以守節者惟女是望冀他日可以相　耳今并失之復何所望乎痛恨至不欲生林氏憫其哀痛心爲之動代爲遍告遴近懸賞帖覓之至晚周歸林氏以其事告周微笑而不言林氏疑之就枕後以言探之周直認爲已所拐囑令勿洩林氏心不善其夫所爲而不便明言因許代爲隱瞞而謂周曰誘拐罪大機事不密則害成宜密藏之汝究匿女何處周不之告林氏曰妾與君夫婦之情豈比外人有何肝膈不可傾吐縱令知之亦豈忍禍君而自干株累哉言亦何妨周遂不諱告以匿女之處林氏暗識之翌晨告女母曰爾女設或有人報信爾如欲追究則其人畏罪而不敢報女必不能得矣女母曰今但得骨肉完聚不啻天賜尚何追究爲况我係女流無親屬可靠縱欲追究亦誰與爲力乎林氏卽留其夫於家潛與女母訂明不相追究乃告以藏女之處女母往視之果見其女在心知爲周所拐惟已與其妻訂明故置不問乃抱其女歸周恨事爲妻所敗而不敢言卽出門去數日不返女母防周再拐不敢復與同居遷而避之如周妻者全人之女復能脫已夫於罪不謂之智婦可乎 
[觀察仙逝]  
　　粤垣保甲總局會辦委員候補道陳厚齋觀察世彬籍隷皖江宦遊粤海正當强仕之年三月二十七日赴局辦公毫無疾病回寓時沾染時疫二十八日早起精神稍覺疲困卽飭人赴憲轅請假三天藉資調養不料陡然變症神志昏迷多方救治藥石無靈延至是晚四鼓時溘然長逝觀察於去年秋間禀到需次未及一年瀛眷尚未携來祗有僕從數人相隨左右身後事宜賴同官爲之襄理壯志未伸遽歸泉壞良可惜也 
[山長盛名]  
　　杭州敷文書院山長吳左泉部郎前主講紫陽七年今復主講敷文三年校閱課卷無不盡心批示諸生童深受其益本年湖州愛山書院山長周縵雲太史仙逝郅太守耳部郎之名延請掌教部郎以不暇兼顧爲辭旋因太守再三敦請祗得收受關聘其開課文題係兼所愛兼所受蓋隱寓兼掌教愛山之意也 
[都閫新猷]  
　　兩淮鹽捕營趙都戎携眷抵揚於本月初三日已時接印已見前報聞都戎接印後擬將營伍大加整頓初四日詣内箭道點騐馬匹騐收器械初五晨至城外查騐水師砲械點水師兵籍午後在三祝菴行營點本營陸隊官初六晨至軍械所點騐軍械午後至火藥局騐收火藥然後示期校閱水陸各操都戎帶兵有年素嫻韜略因在軍營打受傷蒙恩免試騎射然馭下極嚴訓練操防胥以實力行之宜乎所至之處壁壘依然而精采一變也 
[英界公堂瑣案]  
　　包探唐清山禀稱某西人失去金四磅疑細崽張全順王林所竊捕頭令小的往查並無實據今將張王送案請訊張王同供稱小的等素來安分豈肯作此無恥之事宋通刺著交人保出候飭探查緝原贓再行訊核○包探張阿五禀稱粤孩樓阿狗連竊程靄廷李清和等家衣服八件銅燈臺一具皮夾袋一枚兹經小的拘獲在身畔搜出當票一紙送請老爺訊究程李投案領贓樓供稱各贓由阿生竊得寄與小的家宋通刺問阿生現在何處答稱小的不知遂判令責手心一百下贓給失主領去○包探江阿三禀稱鄒星如慣以混用僞洋銀爲事受其愚者不知凡幾曾屢次送請蔡大老爺訊明枷責昨日又將僞洋銀二十七元向王翁徐張阮黄劉榮等八家混用事後伊友王阿虎周阿發二人間知向之索詐用去一元五角小的知之一併拘案請究僞洋銀二十二元及洋銀三元五角一併齎呈鄒供稱小的係本邑人家在南馬頭開設小酒肆邇來生意不佳不得已而出此家中尚有七旬老母叩求老爺恩典王等均投案請追阿虎阿發同供稱小的等並不索詐惟曾入肆沽飲由鄒給資宋通刺與美領事易君商定然後判令將鄒押候繳呈洋銀二十九元冉行核奪阿虎阿發每人罰洋銀二元起案之洋銀先給三元與翁餘存俟禮拜四核奪○一百六十八號華捕禀稱王阿三向小孩張松泉强奪小洋銀五角經小的拘請究辦王供稱張由小的撫爲螟蛉子日前出外不歸昨遇諸途向之詢問宋通刺著押候過堂覆訊○三百六十四號華捕禀稱積竊馬阿金竊取張益成家洋傘一柄張見而狂追由小的拘獲解案宋通刺判令將馬笞責二百板贓給張領去○一百四十三號華捕禀稱小的巡路時見張王氏與王阿三扭毆是以解案請訊張王氏供稱小婦人家在蘇州王爲兒子之友向小婦人借去衣服質錢使用昨日向索不還叩以質劵所在伊卽兇毆宋通刺判令將王笞責二百板○包探顧阿六禀稱劉阿金竊取吳仁記家衣褲是以送案請懲劉供稱小的係寗波人貧不聊生無奈學爲鼠竊宋通刺判令笞責一百板遞解回籍 
[助振摭要]  
　　李本淇助規銀二百兩汪恩錫求病不發助洋一百五十元安徽宿州陸太太助本洋一百元由沈君朗山換得鷹洋一百十九元章正堃助洋一百元白下隴西氏産後大小平安求保小兒善寳長命富貴一百元天津小站盛軍營務處吳緘齋募衛蔭波周介春二鎭軍席資各五十元又衛少三觀察二十元高郵丁玉軒募三戸合五十元洊吉堂求安五十元隱名氏求柆人病愈完愿由同康莊來五十元隱名氏求病速愈五十元葛幼溪求病速痊五十元吳東美五十元福集門楣克償夙願矣上海北市絲業會館籌賑公所施善昌謹誌 
[壽筵移助]  
　　朱安山昆仲四人奉母鮑太宜人慈命以八旬大慶節省筵資助洋一百元以八成歸敝堂醫藥經費二成歸高湻縣育嬰堂經費德門餘慶壽宇長綿瑞藹門楣方興未艾矣[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四月初二日京報全錄]  
　　宫門抄○諭旨九道錄前○陝撫鹿奏恭解報効慶典點景經費銀兩摺○督辦礦務大臣唐奏委解十四起頭批京銅起程日期摺○將軍長奏力疾銷假緣由摺○署總兵余奏恭報接篆日期摺○直督李奏仍請以原擬之員升補都司片○又奏遊擊呈　改歸原籍片○署陝臬松奏恭報兼署日期摺○雲督王奏彚案懇恩議卹摺○四月初二日刑部都察院大理寺鑲藍旗值日吏部引見一十九名刑部六名正紅蒙八名○松堮郭曾炘預備召見○那公請假五日○齡公續假十日○召見軍機麟中堂立山松堮郭曾炘皇上明日卯初二刻升太和殿看版已初進壇入齋宫○○頭品頂戴陝西巡撫臣鹿傳霖跪奏爲恭解報効慶典點景經費銀兩並委員銜名日期恭摺仰祈聖鑒事竊維本年恭逢慈禧端佑康頤昭豫莊誠壽恭欽獻皇太后萬　臣前准戸部咨行承辦慶典王大臣會奏欽奉諭旨此項工需查照乾隆年間成案於京外文武各官廉俸内按二成五厘核扣自上年秋季起先行核扣一半本年春季再行核扣一半並准咨送原奏清單内開陝西省共銀二萬九千三百兩等因當經行司遵照扣存又准戸部及直隸督臣李鴻章先後咨開内務府會奏現辦工叚添設景物經費或有不敷於王大臣前次奏定分交數目之外再籌焦銀三萬兩以備添設景物之需等因臣當與西安將軍臣榮祿會同固原提督兩翼副都統並率同各鎭司道等湊集銀三萬　稍盡微忱籲懇賞收奉到硃批准其報効聽候部撥該衙門知道欽此復准部咨現在分叚點設景物將次開辦待欵孔殷飭將扣存一半　廉銀兩迅速解京應用當卽行司遵辦兹據藩司張岳年詳稱上年冬季分應扣各官養廉銀一萬四千六百五十兩現已扣存其續請報効銀三萬　亦經彚齊當卽派委截取知縣李晉魁於二月二十八日起程解京赴部交納以資應用至本年春季應扣一半養廉銀兩應俟陸續扣齊再解等情前來除分咨外所有派員恭解報効點景銀兩日期緣由恭摺具陳伏乞皇上聖鑒謹奏奉硃批戸部知道欽此○○巡撫銜督辦雲南礦務臣唐炯跪奏爲委解十四起頭批京銅運員考語及起程日期恭摺仰祈聖鑒事竊據雲南布政使史念祖詳稱十四起頭批京銅現當起運自應遴員委解准糧儲道英奎轉據署雲南府知府興祿申稱查有候補知州晏端溶年强才敏熟習銅務堪以委運由道覆查該員年力富强趨公奮勉加考咨司該布政使查騐屬實詳請委解前來臣覆加查看尚與考語相符並據該運員禀於光緒二十年三月二十五日自滇起程臣已檄飭赶緊赴瀘兌銅雇船開運毋得耽延至委員鈐結　解樣銅俟該運員到瀘兌收禀報至日另行專咨報部合併聲明所有委解十四起頭批京銅運員考語及起程日期除咨部查照外謹會同雲貴總督臣王文韶雲南巡撫臣譚鈞培恭摺具陳伏乞皇上聖鑒謹奏奉硃批戸部知道欽此○○奴才長順跪三爲假期已滿病勢稍愈力疾銷假免致曠誤恭摺仰祈聖鑒事竊奴才於本年正月間因奏銷病假後舊疾復發病體難支復經奏懇天恩再賞假一個月俾資調攝在案奴才自拜摺後延醫服藥自正月二十左右起至今已及一月肺氣不復喘促而夜寐尚未安穩想由心血虧耗之故伏念吉林根本重地近來捕務變幻多端本非庸弱之軀所能勝任不應再事戀棧第以奴才受恩深重未報涓埃若因一時疾病侵尋遽萌退志揆諸古人致身之義竊有未安矧本年恭遇慶典尤不敢藉病引身而去現已仰叨聖主福庇幸獲稍痊再四籌維惟有仍請銷假力疾視事此後益加淬厲以期仰答高厚生成於萬一所有假期已滿病勢稍愈力疾銷假緣由理合恭摺具陳伏乞皇上聖鑒謹奏奉硃批知道了欽此○○記名總兵署廣東瓊州鎭總兵奴才余雄飛跪奏爲恭報奴才接署鎭篆日期叩謝天恩伏乞聖鑒事竊奴才接奉兩廣督臣李瀚章牌行以廣東瓊州鎭總兵滕嗣林因病禀請開缺奏委奴才署理等因遵卽束裝起程馳抵瓊州府城於光緒二十年二月初十日准總兵滕嗣林委鎭標中軍游擊鮑燦將欽頒嘉字廣東瓊州鎭總兵官關防一顆曁王命旗牌文卷等件齎送前來奴才當卽恭設香案望闕叩頭謝恩祗領任事伏念奴才一介武夫知識庸陋溯從戎於早歲未効涓埃習水戰於海軍時虞隕越兹復仰荷恩施署理鎭篆查瓊州爲海疆要地總兵宜整飭有方舉凡訓練巡防在在均屬緊要奴才自維檮昧深懼弗勝惟有隨時隨事禀承督撫臣認眞經理不敢以暫時攝篆稍步因循以期仰酬高厚鴻慈於萬一除將到任日期循例恭疏題報外所有奴才感激下忱謹繕摺叩謝天恩伏乞皇上聖鑒謹奏奉硃批知道了欽此○○李鴻章片再大沽恊中右營都司韓照琦准補大沽恊副將所遺都司員缺前以儘先副將大沽恊後左營守備龔金鰲奏請升補經部議駁仍令在世職人員内揀補如人地不宜俟准補後再行酌量揀員對調等因臣查大沽係北洋第一衝要海口中右營都司爲該協中軍布置二操駐守砲臺爲六營領袖關繫甚重前奏聲明世職初在人員於海口戰守機宜外洋槍砲秘奥概未講求斷難勝任爲地擇人未便稍涉遷就雖經兵部指稱直隸現有世職應補人員然或已保升過班或久未到標候補於此缺均不得謂合例如應補班無人照例准用應升班至部議世職應補之員如人地不宜俟准補後再行揀調惟查内地各實缺都司於海防洋務亦未諳練仍難收得人之效龔金鰲勤幹耐勞謀勇兼裕在大沽後左營守備任内將及二十年於月雷用砲理法考求精熟該處潮汐出入形勢要隘瞭如指掌現署斯缺操防整肅人地實在相宜合無仰懇天恩俯念海口要缺與腹地情形逈不相同准以龔金鰲升補大沽恊中右營都司員缺洵於海防大局有裨理合會同直隷提督臣葉志超附片具陳伏乞聖鑒訓示施行再所遺大沽後左營守備員缺直隷現有應補人員應請留歸外補謹奏奉硃批兵部議奏欽此○○李鴻章片再據通永鎭總兵吳育仁禀稱花翎副將銜儘先遊擊朱連科本係安徽合肥縣人因其故父朱志美向在直隷就幕咸豐三年髮逆竄擾廬州遂移家來直同治二年該員投入淮軍先後剿賊辦防歴保今職於光緒二年投歸通永鎭標候補據補黑沿子汛千總因寄居天津多年卽以天津籍貫造　履歴　因祖塋皆在安徽原籍承平已久懇請改歸原籍等情臣覆查無異自應准如所請改歸安徽合肥縣原籍以昭核實除飭取履歴咨部外理合附片具奏伏乞聖鑒飭部查照謹奏奉硃批兵部知道欽此○○兼署按察使陝西督糧道奴才松壽跪奏爲恭報奴才兼署臬篆日期叩謝天恩仰祈聖鑒事案奉撫臣鹿傳霖劄開准吏部咨光緒二十年正月二十六日内閣奉上諭鹿傳霖奏臬司呈請開缺據情代奏等語唐樹楠著准且開缺陝西按察使著曾鉌補授欽此查曾臬司抵省尚須時日唐臬司急欲交卸回籍所遺臬司印務委奴才兼署兹於二月二十四日准臬司唐樹楠將印信文卷派員齎送前來當卽恭設香案望闕叩頭祇領任事伏念奴才滿洲世僕知識庸愚由工部郎中蒙恩簡授陝西督糧道正以初任監司愧乏涓埃之報兹復兼權臬篆彌深悚惕之懷查陝西爲　輔要區臬司乃刑名總匯舉凡安民察吏剔蠧除奸在在均關緊要事事不敢因循惟有隨時隨事禀承督撫臣勤愼辦理以期仰答高厚鴻慈於萬一所有奴才兼署臬篆日期並感激下忱理合恭摺具陳伏乞皇上聖鑒謹奏奉硃批知道了欽此○○雲貴總督臣王文韶跪奏爲彚案籲懇天恩照例議卹恭摺仰祈聖鑒事竊查滇省辦理邊防及攻剿各處賊匪曁奉派提運機器陣亡傷亡瘴故文武員弁兵勇歴經臣等開單奏報並咨部議卹在案兹據雲南善後局營務處司道史念祖等詳據各營屬將出師猓黑曁勦各處賊匪並歴年分防緬越邊境及勘立滇越界碑辦理電報續報陣亡傷亡瘴故文武員弁兵勇人等請卹到局逐一檢查共計請卹文職三員武職五員弁戰兵土練四十八名分别陣亡傷亡瘴故緣由造册詳請奏咨前來臣等覆加查核該文武員弁兵練人等或打仗陣亡或因傷身故或染瘴病没均屬爲國捐軀深堪憫惻合無仰懇天恩俯准將該員弁兵練人等分别照例議卹以慰忠魂謹繕具簡明清單恭呈御覽除造具清册咨部外理合會同雲南巡撫臣譚鈞培恭摺具陳伏乞皇上聖鑒訓示謹奏奉硃批著照所請該部知道單併發欽此 
 
 

Page 14

 
 
[光緒二十年四月初三日京報全錄]  
　　宫門抄○諭旨三道錄前○晉撫張奏遴員調補知縣摺○又奏察看知府未能勝任請開缺另候錄用片○熱河正總管世奏恭報到任日　摺○晉撫張奏查報下忙錢糧完欠數目摺○川督劉奏籌解頭批恊滇月餉片○又奏委解各項餉銀起程日期摺○江督劉奏續解報効慶典經費銀兩片○四月初三日工部鴻臚寺八旂兩翼值日無引見○瀾公假滿請安○召見軍機皇上明日寅正壇内上祭禮成後還宫辦事召見大臣後至頤和園皇太后前請安畢還宫○○頭品頂戴山西巡撫臣張煦跪奏爲遴員調補要缺知縣以重地方恭摺仰祈聖鑒事竊照鳳台縣知縣恩端經臣奏請開缺留省另補旋准吏部咨覆准其開缺另補業經咨部截缺在案所遺係衝繁難兼三要缺例應在外揀選題補該縣澤州府附郭首邑界連豫省政務殷繁時有發審案件非精明幹練之員弗克勝任查定例應題缺出如候補應升准於現任内揀選調補等語晉省惟有曾任實缺候補並進士卽用知縣非初登仕版卽人地未宜佐貳中亦無堪升斯缺之員於現任知縣内逐加遴選查有天鎭縣知縣魯彦光現年五十二歲廣東肇慶府陽春縣人由優廪生考取同治十二年癸酉科拔貢十三年朝考一等引見奉旨以七品小京官用欽此籖分刑部江蘇司行走是年七月到部光緒十一年報滿奏留奉旨以主事候補欽此十二年八月遵海防例由主事改捐知縣歸部銓選十三年六月籖掣山西天鎭縣知縣七月初四日引見是月在福建茶捐報捐同知銜十一月十四日到省十四年三月初一日到任十八年九月調署太谷縣知縣歴俸已滿三年業經銷去試俸任内並無違礙處分且以簡調繁例免核計以之調補鳳台縣知縣實堪勝任雖題缺請調與例稍有未符但人地實在相需例得專摺奏請據藩司胡聘之臬司張汝梅具詳請奏前來臣查該員年富才穩爲守兼優合無仰懇天恩俯念員缺緊要准以天鎭縣知縣魯彦光調補鳳台縣知縣洵於治理有裨如蒙俞允該員係現任知縣請調知縣銜缺相當毋庸送部引見所遺天鎭縣知縣係屬選缺晉省現有應補人員例得扣留俟接准部覆再行按班請補所有遴員調補要缺知縣緣由理合恭摺具陳伏乞皇上聖鑒敕部核覆施行謹奏奉硃批吏部議奏欽此○○張煦片再臣於光緒二十年三月十一日承准軍機大臣字寄光緒二十年三月初六日夺上諭山西平陽府知府福志著張煦悉心察看如竟不能勝任卽行據實叅奏毋庸稍爲遷就將此諭令知之欽此遵旨寄信前來臣遵查平陽府知府福志於光緒十年九月間蒙恩簡放來晋十一年四月初九日到任該員初尚黽勉供職無如平陽府一缺地處衝途管轄十一州縣政務殷繁人情浮動如以近年傭趁客民漸多主客雜處良莠不齊遂稱難治十七年原任撫臣劉瑞祺因查該員人地不宜奏明調署朔平府知府臣抵任後隨時察看該員辦事仍形竭蹶上年北路辦理災賑該員於輕重緩急之間未能悉合機宜實難勝繁要之任相應請旨將山西平陽府知府福志開缺送部帶領引見聽候錄用如蒙俞允所遺平陽府知府員缺緊要請旨迅賜簡放以重職守謹附片具陳伏乞聖鑒訓示謹奏奉硃批另有旨欽此○○熱河正總管奴才世綱跪奏爲恭報到任日期叩謝天恩事竊奴才渥何恩命補授熱河正總管仰蒙召見跪聆訓誨指示周詳祇承遵守欽感難名奴才於陛辭後束裝自京起程出口時將經過兩問房至喀喇河屯等處行宫收存鋪墊木器等項按欵逐細清查均與印册數目相符仍飭令各該弁兵等敬謹收存加意看守毋稍疎懈於三月二十日行抵熱河經暫行護理印務苑丞毓純將總管印鑰齎交前來奴才當卽恭設香案望闕叩頭祇領任事伏念奴才内府世僕知識庸愚屢荷恩施涓埃未報今復蒙逾格鴻慈膺兹鉅任惟有欽遵聖訓矢愼矢勤竭盡駑駘以期仰酬高厚鴻施於萬一至應查園庭外廟等處陳設鋪墊以及庫欵銀兩倉儲米石並北路行宫收存鋪墊等項容俟奴才親詣各該處詳細檢查另行恭摺奏報所有奴才感激下忱並到任日期緣由理合恭摺奏聞伏乞皇上聖鑒謹奏奉硃批知道了欽此○○頭品頂戴山西巡撫臣張煦跪奏爲晉省應征光緒十九年分下忙錢糧完欠數目循例繕單具奏仰祈聖鑒事竊前准戸部咨令將各州縣上下兩忙錢糧除例准留支　實欠在民外所有徵存銀兩儘數批解司庫上忙限五月底下忙限十二月底截清數目造册詳報專摺具奏等因歴經遵辦在案兹據布政使明聘之詳稱查光緒十九年分山西額征應解司庫地丁並耗羡共銀二百九十二萬八千六百八十一兩零又名州縣實該存　官俸役食雜支奈祀並徑解等項銀三十七萬二千四百九兩零内除上忙完解司庫並徵起存留徑解等項銀一百五萬一千九百九十九兩零卜忙實應徵銀二百二十四萬九千九十一兩零今截至光緒二十年二月初三日止續據各屬已完司庫地丁耗羡等銀一百五十二萬六千七百八十一兩零又各州縣實應徑解等項銀一萬五千六百三十八兩零又存留等項銀一十六萬二千三百一十三兩零尚未完銀五十四萬四千三百五十七兩零通盤核計己完正耗錢糧八分四厘等情詳請奏報前來臣覆核無異除飭該司移行各該管道府直隷州查明未完銀兩如係實欠在民迅飭經徵官續行催徵務於奏銷前掃數全完儻有徵存未解情弊立卽從嚴叅辦並將原册咨送戸部查核外所有光緒十九年分下忙錢糧完欠數目理合開繕清單恭摺具陳伏乞皇上聖鑒再藩司胡聘之督催光緒十九年分下忙地丁錢糧徵解已在五分二厘以上核與咸豐元年十二月間戸部奏准議叙章和相符除隨册咨部核辦外合併陳明謹奏奉硃批戸部知道單併發欽此○○劉秉璋片再查川省每年奉撥協滇月餉銀三十六萬兩因川庫支絀仍援十二年成案籌撥銀十八萬兩並將無力解足情形曁十九年分應解銀兩業已報解先後奏咨在案兹據布政使王毓藻詳愼餉待撥孔殷不能不極力籌濟以維大局現於司庫湊得二十年捐輸銀三萬兩折放官票核减銀一萬兩共銀四萬兩作爲二十年頭批恊滇新餉仍援歴解成案於光緒二十年二月二十八日發交滇商天順祥票號承領限於本年三月二二八日匯至滇省藩庫兌收所需匯費銀兩仍由滇省支給以符定章等情詳請奏咨前來臣覆查無異除分咨查照外所有籌外二十年頭批協愼月餉緣由謹附片陳明伏乞聖鑒謹奏奉硃批戸部知道欽此○○太子少保頭品頂戴四川總督臣劉秉璋跪奏爲委解光緒二十年分頭批京餉東北邊防經費固本兵餉起程日期恭摺仰祈聖鑒事竊查前准戸部咨本年京餉指撥四川鹽釐銀十五萬兩津貼銀十二萬兩重慶關洋稅銀十二萬兩共銀三十九萬兩行令分欵批解等因又奉撥二十年東北邊防經費指撥四川夔關常稅銀三萬兩津貼銀八萬兩鹽厘銀十萬兩共銀二十六萬兩又固本兵餉前已陸續籌解銀一百六十九萬五千兩解至二十年二月二十一日止均經先後奏咨在案兹據署布政使文光鹽茶道延煜會詳京餉關繫緊要邊防待撥孔殷自當極力籌解現催據各厘局解到鹽銀六萬兩津貼銀六萬兩共銀十二萬兩内除奉文在於應解京餘鹽厘津貼項下劃撥恩賞滇黔及本省共銀六萬兩此次先行劃扣銀二萬兩外實解銀十萬兩作爲二十年頭批京餉又湊得鹽厘銀四萬兩津貼銀三萬兩共銀七萬兩作爲二十年頭批東北邊防經費又湊得减扣銀一萬兩添扣銀五千兩京平銀五千兩共銀二萬兩作爲光緒二十年二月二十一日起至六月二十一日止四個月固本兵餉按照部頒新法平兌除飭委候補知縣松壽領解於光緒二十年二月初三日自川起程解赴戸部交收仍按前案將銀發交日升昌等商號分别匯解俟該委員到京兌齊實銀解部以期迅速而免疎虞等情前來臣覆查無異除分咨查照外理合恭摺具陳伏乞皇上聖鑒謹奏奉硃批戸部知道欽此○○劉坤一片再本年恭逢慶典經臣會奏續請報効經費銀三萬兩以爲添設地叚點綴景物之需並聲明先期揀派道府大員入都隨同敬謹辦理欽奉硃批准其報効等因欽此遵經將報効銀兩先後解交戸部投納聽候撥用並派委二品頂戴江蘇候補道福盛先期入都隨内内務府敬謹辦理謹會同江寗將軍臣豐紳江蘇巡撫臣奎俊附片陳明伏乞聖鑒謹奏奉硃批知道了欽此 
 
