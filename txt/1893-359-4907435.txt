# 1893 - 359 - 4907435

 

Page 1

 
 
[增廣新聞] [  申報館主人啓]  
　　本館今歲以來各處添設訪事友人博彩旁搜必詳必盡以故新聞山積美不勝收今者精益求精更復擴充篇幅凡朝廷之渙汗臣下之鴻猷海外之郵音民間之委語以及奇聞艷蹟佚事閒情一得郵筒卽登報牘庶幾多而且速無負諸君子賜閲之盛情乎敢布區區伏維均鑒 
[本報附張添印章奏啓] [  申報館主人拜手]  
　　内外臣工封章言事爲薄海觀聽之所繫關心時事者無不爭先快覩而尋常京報所登章奏限於篇幅遺漏良多閲者每以爲憾本館特　妥友在内城抄錄緊要摺件迅速郵寄印入附張有時每本非一頁所能盡則擴充頁數舉凡樞臣之擘畫疆吏之敷陳壇坫之折衝屏藩之貢獻嘉謨碩畫無不悉寓於其中當亦諸君子所心許也謹布微忱尙希亮察 
[妙藥售資助賑] [  申報館恊賑所謹啓]  
　　喜定徐君聞韶僑寓金陵垂十餘年專以救治天服生烟爲事活人無算有口皆碑其藥必親自監爐虔誠製煉以故依方施救無不著手成春兹有諸善士慨解腰纒囑徐君煉藥出售所得之價悉數助人賑捐昨承寄到一百二十瓶計病痊子江君助四十瓶卯金氏代病痊子許願助六十瓶王樂山得子助二十瓶由本館恊賑所出售每瓶洋銀五角集有成數立卽彚解災區旣以拯飢又堪續命一舉而二善備詎非莫大陰功乎敬　寰海仁人尙其及早解囊惠臨購取庶無負諸君子施濟之願而亦以騐徐君之藥可回生焉肅此布陳伏祈德鑒 
[書本報所紀日本女子興風會後]  
　　本報昨紀女子多才一則謂日本女子本有興風會凡名列會中者將女子有益之事彚刊一册頒行國中今攺名興風月報月出一次所謂興風者盖移風易俗之謂由閨秀中傑出者主持其事纎纎女手下筆生風頗有切中時弊之語説者謂日本女子不知自立流爲卑污也久矣今得此興風月報使婦女之知書識字者得以有所考鏡卽不知字義之人亦可聽同儕之講解爲之濳移默化其裨益於巾幗者誠非淺鮮余閲之作而歎曰我中國婦學之不講也亦已久矣古之婦學如女史女祝女巫之類各以職業爲學略如男子之專藝而守官也至於通方之學要於德方容功四者並重而四者之中德隠難名功粗易舉至其學之近於文者言容二字爲最重蓋自家庭内則以至天子諸侯卿士大夫莫不習於禮容至於朝聘喪祭后妃夫人内子命婦皆有職事平日講求不預臨事何以成文是婦容之必習於禮後世大儒且有所不得聞矣至於婦言古者内言不出於閫所謂詞命亦必禮文之所需也乃知古之婦學必由禮以通詩漢劉向氏言古凡生子擇於諸母與可者必求其寛裕慈惠温良恭敬愼而寡言者使爲子師其次爲慈母其次爲保母夫阿保於女職最下必自其臣之妾以下始得爲之而寛裕慈惠温良恭敬則世所推仁人有道之容　諸學士文人未易多覯而古阿保之賢乃至於此豈古之女子生而卽賢哉或其所以致此固有道也吾聞書稱釐降以是爲登庸之大端而傳言夏之興也以塗山殷之興也以有莘其在成周有太姜太任開其始太姒邑姜嗣其徽母德之隆旣足以儀天下法後世而元公定周禮有内宰以陰禮教六宫以陰禮教九嬪以婦職教九御當其時上自王后及公侯之夫人莫不受學卽下至委巷之女亦莫不有師故傳曰賢而四十無子則爲人間女師教之之備如此舉凡驕奢靡侈之習曾不得一交於耳目慆心佚志之術曾不得一接於燕閒故在家則爲賢女旣嫁則爲賢妻嫁而生子則又爲賢母蓋爲女則以教而賢爲母又以賢而教其於禮法不待問而後知此成周當日所以大化翔洽賢哲篤生也自是厥後惟趙宋最名有家法以故當時大家名族亦頗修於内政敦孝讓重廉恥董陶涵育之久而大儒迭出婦學之綦重也明矣後世婦學失其傳其秀頴而知文者方自謂女兼士業卓爾不羣而一二弄筆墨工文詞者有時及爲女德之累於是有女子無才便是德之諺而世之育女者乃并不令讀書識字卽其父母甚愛之亦不過於起居服食之間加意體恤及其長也爲之教針黹備妝奩而已至於性情嗜好之偏正言動之合古誼與否則鮮有及焉是視女子爲不必教皆若有固然者夫天下無不可教之人亦無可以不教之人豈女子而獨遺之哉泰西風俗男女視同一律舉凡讀書識字工作藝術與夫燕游宴會與男子無異故西人嘗笑中國婦女深藏密護如拘縶一般然欲使中國婦女改而從西國之所爲則形格勢禁實亦萬萬所不能而西國女塾之制則最爲良法所當急仿而行之其中不必盡以文學爲主無論工作藝術擇其性之所近舉而教之使其自成一藝卽不幸而所適非人亦足以餬口其上焉者則古之所以教女者班班具在可舉而行也苟能行之固不必效法泰西而婦教之隆方興未艾又豈讓日本之興風會獨專其美哉 
[諭旨恭錄]  
　　十一月初九日奉上諭兵部奏遵議管理陵寢儀行樹株請飭分别專管以專責成一摺陵寢儀行樹株内務府職司主守責有專歸八旗弁兵旣經設立值房多處則巡邏緝捕皆屬分所應爲責任雖有重輕防衛均難諉卸嗣後東西陵樹株除海地仍歸緑營專管外所有儀行樹株卽著内務府專管八旗兼管内務府司員與八旗值班章京務當督率樹夫甲兵輪班駐守分叚巡查以專責成而昭敬愼此次明諭之後著爲定章永遠遵守毋得互相推諉致干咎戾欽此 
[電傳河督行程]  
　　昨接開封來電云河督許仙帥近拜温綸命治永定河所遺河督篆務由豫撫裕中丞兼署仙帥定於廿四日交替廿六日起節電音止此按近日河流北徙永定河時有潰决之虞朝廷以仙帥熟悉河務畀以重任想仙帥成竹在胸必能因勢利導爲一勞永逸之計也 
[電述亂耗]  
　　本月二十二日倫敦發來電報云巴西國亂黨復放開花砲攻擊京城勢甚凶猛攻燬地方多處人民死傷無算 
[請弛禁令]  
　　倫敦泰晤士日報云英國作鐵行生意人等函致英國商會略謂中國不准各項機器進口殊多窒碍請商會中設法疏通已具禀外部大臣請其照會英國駐華欽差與總理衙門商辦此事免禁機器進口云云未知中國能否允准俟有續聞再錄 
[上林冬旭]  
　　工部寳源局滿監督禮部員外郎曾銜三年期滿應行照例更換經工部咨取各部院人員於十月二十六日帶領引見本日奉硃筆圈出這工部寳源局監督着兵部員外郎世魁去欽此○吏部爲批示事據分發河南試用知縣杜樹勳呈稱竊職湖北拔貢由河南候補直隷州州判遵海防例報捐知縣指分河南試用呈請騐看分發到部查該員並未起有交代咨文到部所有十月分騐看應行扣除相應批示○户部爲片行事俸餉處案呈所有 
 
 

Page 2

 
 
八旗文武官員應領本年秋季俸米折色銀兩現准銀庫付稱於十月二十九日巳刻開放爲此片行各固山飭知承辦人員於是日已刻以前赴庫承領○工部爲知照事所有本部具奏萬壽慶典金輦告成摺件定於十月二十八日具奏相應知照各衙門凡遇有應行廻避事件勿與同日呈遞○工部節愼庫監督一差例由工部滿郎中内揀員帶領引見請旨派充兹值更換經工部揀員於十月二十六日帶領引見奉硃筆圈出這工部節愼庫監督著營繕司郎中端方去欽此○新授湖北提督吳軍門鳳柱遵旨入都陛見於上月二十六日進京暫假東安門外賢良寺小駐節鉞赶卽繕具安摺緑頭膳牌由内廷蘇拉齎交奏事官分行呈遞軍門卽於二十八日寅初趨進禁廷在景運門外刑部茶房小憇旋由軍機處首領太監齎點心一盤賜軍門食少頃軍機處發出傳單令吳鳳柱第一起入見軍門當卽步入乾清門皇上御乾清宫召詢軍門是何出身曾經出征何省及湘省地方要情軍門據實回奏宸聽畢退出謁見樞臣少叙契闊步出景運東華等門乘輿回寓午餐後復往各要津處禀安○明年甲午萬壽慶典皇太后所乘金輦經鑾儀衛擬期傳齊校尉舁演已登前報兹聞金輦分兩過重舊制以校尉三十二名肩荷自頤和園以迄咸安門道路孔長雖循例輪替更舁而式高體重恐不足以昭敬愼應卽遵旨酌議加添校尉八名共四十名請舁金輦俾昭愼重等情由鑾儀衛會同王大臣於上月二十五日會奏已得旨允行矣○福箴庭崇受之長石農三大金吾於十月廿八日已時在地安門外帽兒胡同步軍統領公署内揀選步軍營副尉委協尉步軍校委步軍校並拔補虚銜步軍校六七品領催隊長及挑補各旗技勇兵缺傳知應揀應補應挑弁兵等務於是晨携帶弓箭齊赴本衙門伺候莫悮○本届癸已恩科順天鄉試新中武舉例應覆試經兵部咨取王大臣銜名繕單請派於十月二十九日具奏本日奉硃筆圈出和碩怡親王溥靜協辦大學士吏部尙書麟書吏部左侍郎壽蔭欽此宣旨後怡邸等先後至東安門内南箭亭正白旗侍衛教塲入座先試以馬步射繼試弓刀石覈與原中號數相稽以憑分擬等次 
[密查奏案]  
　　十一月初四日上諭御史林紹年奏考政不肅請飭妥議變通閲卷章程一摺著禮部議奏欽此業已見諸邸抄聞此奏因山西主考得差一事而發也是日皇上卽降密旨派福中堂麟中堂徐中堂立刻查辦務期水落石出聞并牽涉内侍云 
[嚴拿盜黨]  
　　十月二十五日皇上還宫風聞有内侍十餘人押運上用之物在後跟隨行至中途天色已暗被盜刼去銀票四千餘兩并刼去内侍六人皇上天怒立傳提督福中堂入内勒限緝拿務獲嚴究福中堂卽懸重賞購覓眼線日内已有端倪知盜黨俱在妙峯山遂發兩翼營兵到該處搜捕矣談者紛紛不知確否 
[皖垣得雪]  
　　安慶月之二十日陰雲四合至定更時北風怒吼細雨綿綿届五鼓時滕六君惠然下降粉團玉琢一望無垠至次日下午尙未告止已積雪二寸有奇云 
[祝融賀喜]  
　　揚城西門外雙橋地方某姓家擇吉本月二十日爲子完姻結褵之前一夕沿俗例餪房親朋畢集燈綵輝屋不意庖廚屋小人多執爨者偶爾疏虞遺火積薪遽兆焚如之禍登時烈烈轟轟不可嚮邇幸人手衆多卽汲水澆灌僅燬廚房一間卽行救熄然倉皇搬取洞房内粧奩陳設零落已多賀喜親朋本欲藉戔戔儀物一飫饞涎旣遭火警亦均枵腹而回咸怨祝融氏惡作劇云 
[單貨相連]  
　　湖北官局所出紗布近日行消漸廣運至渝城絡繹不絶其整包執有官局憑單者各局卡照章查騐免抽税厘若拆包分售概無憑單可查卽與客貨無别難保無奸商影射現經厘局各員禀請加給騐票小費由川東道黎蒓齋觀察明定新章此等紗布入城須將原領憑單在城門騐明入城零星分賣又須持單赴局加給小票以便稽查免致留難倘或單貨相離仍照章抽取厘金以防流弊 
[履勘河工]  
　　鎭江運河淤淺有年前經撫憲奎中丞撥欵挑濬云云已紀前報兹悉自南門至越河工程告竣由河工總局袁太守據情禀明中丞後札委撫標中鎭叅府常叅戎福前往履勘叅戎奉委後卽於本月十八日午刻乘坐官舫用小火輪拖帶抵鎭就小閘口下椗鎭城文武各官員均至碼頭迎接叅戎鳴騶登岸在佛照樓客棧暫駐襜帷次晨躬往各衙門謝步二十日午後三點鐘時鎭江關道黄祖絡觀察在署肆筵設席并召黎園子弟演劇侑觴以伸東道之情陪席者爲都統保頤菴統制叅將鄭國祥叅戎府尊彦詠之太守以次各官一時水陸雜陳冠裳畢集琅璈曲奏響遏行雲直至魚更三躍始各盡歡而散聞叅戎定於二十二日履勘河工大約稽延數日卽可遄返姑蘇云 
[匪黨猖獗]  
　　滿洲人白某向在粤垣糾夥行兇初七日被營兵擒拿白之黨羽膽敢糾集多人欲向營兵奪回此已錄入前報嗣聞有滿人多名具禀軍憲謂被拿之人係屬無辜求請保釋軍憲洞悉其情置諸不理而白黨又復糾衆向軍憲面求並揚言於衆曰如軍憲不能爲力卽當毁拆衙門虚張聲勢以示挾制軍憲素性慈祥並不震怒幸左右兩統制聞信立調旗兵赴軍憲衙門彈壓並諭以被拿者固當嚴懲卽未拿者亦須追究於是白黨始知難而退各鳥獸散當時城内居民頗形震動因見其於將軍衙門猶敢聲言毁拆難保無乘機搶刦禍及閭閻故日未西沈各家卽緊閉門户嚴爲防守又聞日前拿獲之匪忽又翻供改換姓名謂非白頭保不過與白頭保認識而已然自寄禁番禺縣監獄以來滿人之到監探問者絡繹不絶大憲恐有疏虞已將該犯移解出城交南石頭砲臺看管矣 
[盜匪索銀　　粤東候補道閻象雯觀察自上月卸署糧道後卽在滿洲街賃屋而居日前初更時突有盜匪多人在屋上投信索銀三千兩如敢不給卽行刼掠云云觀察大驚失色幸紀綱衆多各執刀槍設備以待並遣人通報地方營汛該匪見衆寡不敵難以下手始各逃散翌日觀察將原信呈繳大憲禀明一切並遷徙他處以避其禍至此外官紳之寄居旗界者亦遷徙一空云 
[禾中火警]  
　　本月二十日二鼓後嘉興北門外塘匯鎭長縴塘口大茂竹行失火延燒粗細毛竹　剥之聲聞於遠近幸西無居鄰不致延燒又得水龍赴救祗燬平屋數間其起火之由聞係匪人所放確否尙待續聞 
[茸試續聞]  
　　江蘇學憲溥玉岑文宗於二十一日考試奉金上南四縣文童查塲期單南匯本定於二十三日考試故諸童遲遲吾行是日入塲者　有一百十餘名餘皆赶不及矣二十一日童正塲正值雨雪交加塲中黑暗如漆文宗格外從寛准其繼燭一刻諸童歡聲雷動文宗閲文並無成見格眼册亦不足爲憑故儘有歲試時高列前茅已由學師具報優行者如南匯謝君儀笙并蒙調入南靑書院肄業之類今届不獲綴名一等想考優塲中當寥寥無幾矣○松屬八學生員案評定甲乙於二十一日午後三點鐘飭發團案先將卷箱擡送松江府署適恩太守　有要公延至魚鼓初敲始將彌封拆開標列姓氏兹將招覆諸生錄左○府學錢同壽唐遇良潘炳辰陳金鑾蔣軾姜　漁柳舒祥張葆祥張祖熊夏景仁黄嘉祥唐元斌吳振宸宋經湛吳清藻黄應昌徐福璋項文瑞談廷杰陳廷諤王世昌顧德棻顧薰○華亭蔡勤恪楊文鳴顧烺奎姜邦彦許紹根嚴翰章金佐宸錢尙廉錢鍾麒黄祖蔭吳覲龍唐曾釗唐遇隆徐士瀛沈琨李光祖夏顯張朱念椿○奉賢莊仁鴻朱家驊何六修戴文熊屠允明羅輝祖吳士璋陳鴻翔唐之麟汪桂馨○婁縣岳有軿錢行懿朱慶咸胡常惪方瑩潔錢葆田尹良輔倪宇梁張聯珠陸元達湯頤蓀許綆修許毓麟胡葆元○金山葉秉常徐法祖俞若霖黄家驊俞秉鈞沈嘉樹王平格金鍾英吳履堅吳兆璜○上海李鴻膏梅豫棖凌貞鏞徐揆大楊良驥朱壽朋徐頌增楊逸趙履福朱洞濵張在新朱禮 
 
 
] 

Page 3

 
 
文錢椒顧文郁劉至清李宗鄴李祖祐劉增祥○南匯張維陸炳彲龔源本徐世傑朱貽翼陸望峰顧雍馬戴仁唐國晉陸志清王家彦于鬯○靑浦葉其章王家霖張家鎭黄澄清葉其斆張維翰朱宫泮唐大經唐秉經莊大紀錢學乾盛作霖張世臣金詠榴仲晉祺二十二日覆試一等生員通塲文題孟子曰舜發於畎畝之中三節詩題賦得龍公試手初行雪得初字五言八韵 
[西事雜俎]  
　　小吕宋報刊有初九日西班牙都城馬地列電信言西國將軍金保士於禮拜一日與麽洛高國王弟亞刺輔會晤金將軍請王弟盡將各部落軍火繳銷並須如前所言以人爲質及嚴懲亂黨分劃鴻溝卽麽人前築之溝壘亦須盡行毁平王弟答以現祗奉命遵約而行並須貴國照所議而爲至於懲責罪首敝國定必留意卽前建之砲壘亦必毁拆云○麽國王曾移咨西廷再三申論友愛之誼且謂彼此交涉之事定必妥辦以慰西人之心西京之人見麽王如此謙遜咸謂兩國兵戈可從此永戢矣○初十日電信言是日下午二點鐘金美羅士及新羅連蘇砲臺燃砲轟擊麽人事緣美利刺城附近遭風雨爲災有數船被風吹至西人所屬界内麽人赴船搶掠金保士將軍知之卽由得力風達知砲臺著其攻擊麽人乍聞砲聲驚懼四散不致别滋事端○西十一月廿四日英都倫敦消息言澳國前因軍力不足故有增添兵士之議兹據維也訥城來信澳國武員現召募砲兵四十二營一經訓練成軍卽可與歐洲各國之兵並駕齊驅矣○德國現用最新式大砲分置庇利士疆邊之德軍營中日後德國若募新兵卽以該營爲中衡○廿五日消息言西班牙營規日就隳弛不加整頓故遣往麽洛高之兵旣賦無衣又復不修軍實亦國勢之可憂者也○現聞俄國擬於西歴明年二月在法京巴士貸借巨欵以資國用倘未償所願俄皇子卽親自前赴法京以期鼓勵法人務使湊合巨欵貸與俄人云○十二月七號消息言意大利國富羅連士城有銀行倒閉居民被累者約有數千人以故人心惶惶甚爲鼓噪○西十二月二號倫敦電信言現接巴西國消息報稱巴國官軍昨與亂黨鏖戰於禮澳尼忌路河之畔彼此相持砲聲雷動大有摧山撼嶽之勢連戰二畫夜勝負始决官軍敗北狼狽而逃亂黨則盪决無前追亡逐北是役也官軍陣亡者二千餘人傷者不計其數被擄者亦有千人至於軍裝輜重喪失良多卽統兵將軍聞亦被俘云○小吕宋金孖蘇報刊有西班牙電音言西廷現下招人投票承辦建築鐵路一道由小吕宋達至租路處至於工本若干將由西廷認保給回週息八厘算各票定於西歴明年三月十六號開看 
[咨請給地]  
　　日本駐美路濵埠領事移咨澳斯利亞洲域多理省之農務官謂有日本人五十名携同眷屬欲在該省開墾未悉大憲允否給以地段請代爲致問以定行止等語據農務官覆稱謂日人在此開懇於本埠未嘗無益但恐日人此後源源而來省憲未能盡如所請耳 
[册税减省]  
　　西報言英國商人之在上海租界居住者自西明年正月一號起每人祗收註册經費銀二圓前者商人與工匠册費本有區别今則無分彼此是亦體卹寒微之意也 
[暹羅近信]  
　　月之初一日暹京消息言法國駐暹大員巴威已於禮拜二日起程前赴西貢蓋將與法總督蘭尼臣商議要公也聞巴威雖暫離本任大約西正月初澣卽可言旋其所遺之缺以庇連士基暫爲署理聞法廷現將美江上游各地特委巴威爲之整頓并設官治理以資聯絡巴君旣奉此命擬於西正月回暹後卽於月杪起程前赴良扶理濵辦理一切善後事宜而以法員鉢爹利士爲之勸助聞巴君雖奉此差而駐暹大臣一缺仍不肯棄蓋欲將來以此職充美江總辦來往於濵角及良扶理濵以兼辦兩處事務也 
[註册要聞]  
　　西十一月四號美京華盛頓消息言美員麥堅尼前議將杞利新例更改并准華人展限六閲月註册一事曾經上議院批妥隨遞呈美總統禀請施行聞已經總統簽押允行矣 
[道憲違和]  
　　關道憲聶觀察因公晋省謁見撫憲回申等情爲前報所已紀聞觀察因患喉疾故急欲回署悄下各員一聞政體違和均往道轅禀安禀見觀察傳諭一概擋駕想吉人天相不日卽當霍然也 
[滬北火警]  
　　前晚八點鐘時山家園北新閘之西長慶里内揚州婦人二阿姐與隣人王某作葉子戲偶一失手碰翻火油燈火星四射延燒板壁霎時間冒穿屋頂波及左右鄰家此處在租界之外捕房例不鳴鐘報警故英法美公家洋龍並不赴救巡防局近在咫尺委員樊二尹督同局差勇丁地保人等取水撲救炎炎之燄曾不爲之稍衰俄而新閘燧昌自來火行及藥水廠所備小洋龍飛駛而來得卽灌息計焚去樓房四幢尙有一幢雖已焚及並未坍倒當時地保夥小雲見一老人急欲搬取物件火已及身恐遭焚斃卽將老人拖出旁有高牆忽然坍下小雲猝不及避致傷厥足舍已從人小雲有焉尙有甲乙丙等三人亦被壓傷幸無大碍所焚樓房係沙遜洋行之産云 
[造屋佔地]  
　　張沈氏同子春泉投縣控族姪張金茂行兇一案前晚由帮審委員葉臨恭司馬研訊張沈氏訴稱係本邑西鄉人家住漕河涇地方兒子春泉藉耕田餬口族姪金茂同住一村邇來金茂家中翻造房屋至完工時小婦人母子往觀見金茂所造房屋侵佔我家基地向論不理知照地保蔣金堂同往理論仍置諸不理次日金茂糾合多人前來將小婦人毆傷因此情急來案喊控春泉供與略同蔣供稱小的充當廿八保頭圖地保張沈氏之地被金茂侵佔小的曾往理勸不能轉圜司馬飭仵作騐明該氏右肋手足等處受傷屬實飭令退去自爲醫治候提金茂到案再訊 
[受傷請騐]  
　　紹興人何阿康來滬已久家住南市大東門外近在十六鋪橋上擺攤售荳腐漿雇王阿意爲夥積銖累寸頗有盈餘有划船户甲乙等數人見而羡之迭次向何稱貸何慳吝異常效楊氏之一毛不拔甲等懷恨已久屢欲尋仇前晚何王二人又至該處設攤八點鐘時甲乙糾同流氓阿福小江北等突如其來欲借洋三十元何曰與君素不相識何出此言甲等不由分説令衆人動手頃刻閒拳足交施將何之雜物擊毁一空王見勢不佳上前爭奪被甲等倒拖向南肆意毆擊及何喚巡勇至甲等始一哄而散何以王受傷甚重恐有不測於昨日亭午時倩人將王舁送上海縣喊控求請騐傷究辦 
[押交烟鴇]  
　　前報列龜傭被獲一則前日晚堂由蔡太守提訊田小柯子供在隻喜花烟館内傭工曾由周姓薦王趙氏爲烟妓出洋十元被同居張孟氏之姨姪劉龍與王趙氏同在樓上閒談後有妓之丈夫王四强欲將妓領去帮同賴洋雙喜與劉爭鬥後劉忽吞烟自盡現不知雙喜搬匿何處張孟氏供因雙喜强使姨姪劉龍認保王趙氏之賠洋十元八角爭鬥被毆劉忽吞烟自盡現由地保等救治得生王趙氏供係揚州人向在瀏河開設烟館現同丈夫來滬由周上連薦至雙喜花烟館内爲傭每月工洋三元被雙喜勒令爲娼小婦人不允經雙喜劉龍唆使丈夫領回爭閙之間劉吞洋烟意圖自盡雙喜卽乘機避匿並據妓之丈夫王四扭薦人周上連到案供稱妻氏被周逼令爲娼從中得洋十元周供由弟上達轉薦並未得洋太守查問原差地保等以劉龍性命可保無碍判將田小柯子押交雙喜到案訊辦餘均交保聽候質訊 
[飭呈証據]  
　　爭奪遺産一案疉紀前報前日晚堂由蔡太守傳到傭婦朱陳氏周陳氏查訊朱供向在陳鐵口測字店内傭工與乾大衣莊吳老太卽吳錢氏貼鄰十月二十四日由店内學徒喚至吳老太處帮忙同往虹口裕大衣店孫阿毛處索取利洋尙未會面卽行回來小婦人於十一月初四日歇出所有吳老太之事不知底細周供係無錫人十一月初四至初十日止在吳老太處傭工七日未知有無財産太守得供後 
 
 

Page 4

 
 
謂吳壽觀曰查訊該傭婦等均不知爾承繼之實據但爾旣爲吳錢氏嗣子當有繼書呈出吳供有家譜爲憑卽可於兩日内信追到滬現求先將棺木給領太守謂家譜不足爲據須爾之原籍同族公禀地方官聲明實係嗣子本分府接到來文方可作准便將吳錢氏給爾具領孫阿毛具禀呈出吳錢氏在陳茂蘭米店内存洋四百元摺子一扣供稱吳錢氏前因無嗣立有靠書依靠小的爲終老計四年前與小的同至寍波相築壽塋今已安葬至乾大衣莊早已盤與李坤榮接開旋有李坤榮上堂訴稱十六年十二月間接盤共洋三百五十元立有盤據呈案陳茂蘭陳正祥同供所有吳錢氏存洋四百元如奉斷追情愿繳案惟孫阿毛不應吞匿吳姓財産否則小的之存摺何以在伊處此外豈無别項資財今請公斷蔡太守以兩造均無証據判將呈案洋摺一扣並起案衣箱三隻暫存飭孫阿毛交保呈出靠書並令吳壽觀繳呈家譜聽候核訊 
[舞弊斥逐]  
　　前報堂夫舞弊一則兹悉此事爲輔元堂董曹君所知特於前日出城帶同十六鋪地甲往高巷頭地方詳查旋查知堂夫某甲是日實至停棺之江北人家索取不洋數角回局後遂將甲停歇爲婪索者戒 
[尋仇判責]  
　　張禮孟持刀尋仇由英公堂送縣收押此已列報前晚經帮審委員葉司馬提案發落張供係山東人前次持刀實係醉後糊塗所致管押以來已知悔過司馬著笞一百板從寛交保 
[巡局瑣案]  
　　張羅氏投滬南廿三七鋪巡防局控親家母楊陳氏將養媳藏匿不放戴二尹著將楊陳氏交保限三日將女交出違則送縣請辦此已見諸前報昨日限期已届二尹飭地甲將兩造傳案張羅氏供養媳仍未回家可否送請上海縣辦理二尹准之卽備函命地甲局勇將原被告及原媒趙金甫等一併送縣請辦○代縣巡查委員何頌清二尹每夜督同差役勇丁等出外梭巡凡烟間茶肆容易藏奸者尤必認眞查察不稍寛假近聞差勇等有需索掠取情事特於前日飭令勇目向各處烟間茶肆一一諭知如有前項情事准被累者指名禀究該勇目奉諭後遵向各處查問至滬南南倉街之萬昌隆烟館則稱被查夜勇丁取去烟鎗兩支又滬南三層樓碼頭之王德順烟館則稱被取去烟燈三隻水烟袋一支又有大南門外之王炳榮烟館取去烟鎗一支勇目據情回禀二尹立將隨從查夜之差勇一一盤問明確飭將原物如數交出因該烟館皆在二十三七鋪地方仍飭勇目將烟槍等送往二十三七鋪巡防局存案由局員黄劉戴三二尹飭地甲將各烟館主傳案給領其犯事之縣差營勇均送請本官究辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[冒名行騙]  
　　西本月二號依士丹和路西報言前數日日本符嬌思馬處之第一拿順奴銀行被人混騙巨欵先是有日人身穿洋服面貌莊嚴似官長模樣到是行之枝著投刺拜謁刺内書耶馬加打贊名字行中人見之知係某衙署之刑官也肅之以入寒暄甫畢遂傳銀行書記著將行中五元銀鈔由杜機澳運至者盡數檢齊立令携至某衙門查騐蓋謂此項銀紙贋鼎甚多當細爲分析以免魚目混珠也書記以此係官命不敢稍違旋將五元銀紙檢出共值銀二萬七千元藏諸箱中親身送往衙門及抵署耶馬令將銀紙交其携入而著書記在廳中守候以便閲畢帶回書記唯唯遵命不料耶馬一去如黄鶴之不復返書記候之旣久心頗焦燥遂向衙中書吏查問並告以其人形貌裝束吏曰如君言其名則是其貌則非且刑官本日並未外出君得毋眼花撩亂耶書記聞言知是被騙卽回銀行報告隨出賞格銀三百元跴緝至今未獲此所謂大盜不操戈矛者歟 
[驚殘好夢]  
　　滬人某甲年逾而立椿庭見背萱陰早凋其妹年已及笄尙未字人同居南市新馬頭地方相安無事祗以其妹慣解風情與鄰人某乙眉來眼去以燕鶯之伴侣成鸞鳳之因緣近被甲偵知前於昨日黎明爲捉奸之舉糾集無賴多人破扉直入其時海棠花下春睡方濃遂將一對痴男女雙雙綑縳逼令乙立書服辨並出洋一百元爲解穢之資否則送縣嚴辦乙至此幾如楚重瞳之被困垓下祗得倩友人爲説客願書服辨出洋數十元甲亦不忍苛求含糊了事 
[領媳被阻]  
　　滬南小南門外寡婦張羅氏者嘉定人也其子阿狗曾由趙金甫爲媒出茶禮拜廿七元聘江北人楊陳氏之孫女爲妻過門童養迄今尙未完姻媳歸寗時動輒經年累月往領被阻兩家因此仇隙今年八月間張羅氏之夫在原籍病故該氏與子阿狗奔喪回里令媳暫歸母家至前日張羅氏母子因喪務已畢相率來滬卽向楊陳氏領媳被其掯阻令原媒理説則稱須找茶禮洋五十元張羅氏母子無力應命遂與爭毆互扭到廿三七鋪巡防局喊控局員黄二尹立卽備函將張羅氏母子及楊陳氏一併送縣值差禀明黄大令看管候訊 
[英界公堂瑣案]  
　　包探張阿五朱銀生禀嚴阿華行竊祝華亭之羊油九十斤又竊張生炳之衣服水烟袋拿獲人贓詢知洋油售與王阿二水烟袋售與陸阿金前去吊贓均稱業已銷售不能交還今特送案請訊祝華亭訴稱羊油值洋十四元張生炳訴稱失竊衣服業經吊案尚少水烟袋直洋二元嚴認竊求恩王阿二陸阿金同供不知竊贓誤行收下轉售他人現願賠償蔡太守判嚴笞一百板管押三月收贓之王阿二繳賠贓洋十四元再罰洋十元陸阿金繳賠贓洋二元再罰洋二元起案之贓先行給令○包探唐寳榮禀前次豐順里失火姚王氏報失皮箱一隻今據談阿奎言小茶街内有皮箱往問茶館主婦朱奚氏言其夥王蔴子經手問王蔴子則稱有人暫寄著交寄箱之人無從指交當傳姚王氏認明失贓今將人贓送案姚王氏稱失箱一隻雖已查到惟箱内衣服尙缺數件談阿奎朱奚氏各訴前情王蔴子供詞支吾蔡太守謂王不能交寄箱之人惟爾是問判押一月贓交該氏領去○包探顧阿六禀張順卿將金挖耳携往鴻源質鋪質洋被質鋪夥陳少安看明金挖耳半節銅包金半節是金將張扭交捕房轉送案下挖耳呈騐陳訴稱半金挖耳在磨看之處確是金質該包探又禀在張身畔搜出兑得零碎赤金之票顯見兑金自造半節金挖耳亦騙術中之花樣翻新者張供係寍波人在恒益錢莊爲夥金挖耳係張姓押下今因急用携往質銀至赤金票係代友人兑得並非自造半節金挖耳蔡太守判張枷號一月半節金挖耳存堂○包探黄四福禀昨夜新閘地方失火見陳吉生手持水烟袋一枝奔逃阻獲人贓送案尙無失主承認陳供拾取水烟袋不敢搶火蔡太守判陳枷號七日贓存捕房待失主認領○包探顧阿六禀謝寳清前因犯事遞回蘇州今又來滬爲此拘案謝俯首求恩蔡太守判笞一百板押候仍行遞籍○包探何瑞福禀馮金福等四人扭住周阿巧痛毆由七十四號華捕將各人拘至捕房詢悉阿巧專以偷鷄爲事馮金福等四人皆是小流氓專向偷鷄之周阿巧勒索分肥前以分肥不遂致相爭毆周供小的偷鷄餬口前三日馮金福李阿金二人各取鷄一頭今又來言時届年終欲多食數雞小的與之爭論致遭毆擊夏三福王三亭二人亦是吃白鷄者助同馮金福等行兇馮金福李阿金夏三福王三亭等均俯首求恩蔡太守廉得其情判馮李各笞二百板各枷一月夏王各笞一百板各楞一月周笞五十板分别示儆○包探唐寳榮禀何宋氏報失鷄一隻言被劉浩梁行竊往查不服致相爭閙今特送案何宋氏申訴前情劉供開設麵館逐日買鷄宰殺安有偷　之理該氏堅稱被竊蔡太守謂已宰之鷄豈能辨别是否竊贓飭將起案之鷄給棲流公所流民俾供一飽餘毋庸議○一百八十五號華捕九十七號印捕同禀龔坤全在賭塲望風昨引賭客二人前去爲此拿獲黎副捕頭稱龔坤全確係望風人龔供向爲小工路過該處並非在賭塲望風蔡太守判龔管押一月 
[法界公堂瑣案]  
　　鹽騙一則由原告在英公堂控稱被騙銀七千餘兩因牽涉旗人某大員未便准理復以經手之陳味三現住法界昇平里故又投法捕房控陳借端騙去洋三千元等情克捕頭立飭包探至昇平里將陳味三提到暫准交保候有堂期解訊均已照錄前報昨日堂期葛同轉會同祁繙譯升座訊問原告遣抱呈姚元吳福二人投案遞禀聲稱主人馮瑞榮籍隷寍波被陳味三經手騙去洋三千元求請究追同轉問所控騙銀七千兩陳之三千元是否在内抑係另欵二人同供卽在七千之内緣陳味三經手三千元求請理追同轉謂爾等旣先在英公堂控告因何又至此處所控之事究竟是否一項姚供事屬一起惟陳所經手者僅有三千元耳旋據陳味三遞禀供稱實被誣累兹將原議稿件呈閲同轉謂爾自已所作之事亦惟爾自已得知姚又禀陳前在捕房供認不諱同轉謂爾等旣經繳洋必有憑據遂將所呈禀詞議稿詳加察閲謂原告曰爾等所控一節如係另案本公堂可以訊判今已牽涉鹽騙一案未便准理可往上憲衙門控訴爾等旣將陳控交捕房仍交爾等帶去遂一并麾之使出○蕭濟川投案禀稱與王秀三來往二年被欠銀三千一百念兩現在將回福建求請究追質之王秀三卽金生供稱住治下永興里開廣德順雜貨鋪欠銀屬實數目亦符緣亦被人拖欠求待收回歸欵蕭又禀九月底已核對結算一味延約有意掯勒况小的亦有東家實難交待同轉問王何時可歸王供待福建收帳至十二月二十邊方能回滬同轉著赶緊覓保出外限日歸還不准再延原告斥退届期投案備質○又據王順成陸德寵二人投案禀稱在城河浜開設冷店被湖北人朱德昌來店買表屢易之下被搶去對時表二只追至吉祥街適遇包探將人贓一併交與送入捕房陸德寵禀稱被朱竊去翡翠帽珍等物約值洋十餘元又據陵妻某氏投案指認同轉問竊物者是否此人該氏供稱本月初六日小婦人在店看守竊物者實係此人其時身穿長衫及元色布馬褂王禀朱初時來店購表屢易不中迨小的另易一表卽被携之而遁包探禀稱城河浜各冷店屢次失表同轉質之朱德昌供在南京乘輪來滬向該店購表索價洋十三元小的不敢竊取同轉謂人贓並獲豈容抵賴著押候枷號一月期滿笞責一百板以儆朱又供小的先由九江里王公館投捕房具保同轉問是否來過通事禀確來保過朱又供小的向在王公館當差主人王子新現爲冬防委員當時手巾包内儲洋三元被該店中人任情毆打身有傷痕又將小的衣服剥去手巾包一個亦被搶去求請察閲同轉謂爾旣失手巾包因何指爾爲竊朱供該店人多不由分説將小的所穿之斗紋布棉袍洋縐領褂并帽子一頂盡被剥去同轉謂爾至捕房時何不説明朱稱被指扒手無可措辭原告禀稱只有布領衣票子一張當錢二百文並無别物同轉飭探將票子吊到飭令指認命將朱德昌押候查明再核復詰原告爾等見伊短褐不完未必肯將對時表給與觀看朱所供被毆剥衣各節未必無因且身上傷痕亦經查確遂飭探至九江里王公館查明有無其人並所穿衣服是否符合禀復核奪又詰某氏當時是否認明供稱實係此人並無錯悮遂一并斥退候下期投案備質○又據包探郁廷湘禀稱太古碼頭扛夫小山龍拾得聯票一紙計洋七十元托汪雲從水烟袋店内之許寳和向寗波祥豐莊領取來滬在某烟館分贓小的恐干未便將伊拘送捕房轉解案下質之許寳和供稱票由小山龍交來托小的代領小山龍領洋之後於十八日清晨回洞庭山去小的分得洋十四元八角富一齋供稱先在寗波得洋十元至上海又分得洋十四元八角小山龍得洋廿九元六角問餘洋何在供稱除去信局寄費並貼水洋八角問小山龍如何拾來供在碼頭上見人撩下咨照不應小山龍並不識字持往茶館詢問卽向小的商懇代領問爾與小山龍如何認識供稱在丹桂樓茶肆中認識同轉謂卽使拾來應交捕房領賞何得擅自分用著將所分之洋一并交出許供洋已寄回家用求請免追同轉不准命將二人押候交洋並交到小山龍再核旋據汪雲從店夥朱寳華繳洋廿四元八角求請釋出同轉准之命將洋存案待領○周小洪禀稱開設廣太源烟間昨有二人進内同開一燈旋被一人將烟鎗竊去因將同來之趙壽堂鳴捕送案趙壽堂供稱向在平湖初次來滬在南市萬裕碼頭同德泰軋花局爲小工偶同友人往該烟館吸烟其人假作通鎗將鎗竊去同轉問爾友爲誰供稱寍波人名福生係同局軋花者同轉謂爾旣來皮作工不應同人出外吸烟現着爾交到福生否則惟爾是問又問爾與福生如何認識供稱由平湖來申看病在茶肆中遇見福生薦我同爲小工每日得錢七八十文除飯食外並無餘存求請免追同轉著將袁壽堂押候七日内將福生交到又謂原告曰如交不到亦祗好釋放原告唯唯而退○又據包探禀稱縫工葉自山在彩視街開設成衣店樓面轉租與同業之施文德施出外購物被葉挖門而進竊取皮統子 
 
 

Page 10

 
 
衣料等物施投報捕房小的奉捕頭命傳到葉自山訊問供認不諱施夥張世德被葉婦在箱内竊取衣料亦已供出兹吊到各贓將原贓一并解案請訊原告禀訴前情同轉質之葉自山卽來山供稱實因房租被逼不得已而爲此破獲之後已交過洋三元代　各物施又禀張世德之失贓除吊到外尙少生絲袴及縐紗套袴二件同轉謂當本十餘千除三元之外尙少七元三角如何歸還棄供小的准於明日十二點鐘如數交到同轉准之命葉將洋如數措齊交案葉押五日以示薄懲原告斥退俟繳洋到案具領○又命提前在江孚輪船竊取搭客皮箱一隻之李登銀業經訊明笞責押候送縣遞籍兹遇堂飭探送上海縣備文遞回丹陽原籍○鍾二禀稱前晚八仙橋柴船失火出外照顧被竊賊徐酉三挖門而進竊取衣服銅吊等物當塲拘獲解送捕房轉解案下求請究追徐供初次犯竊求恩寛宥同轉著押候笞責八十板贓交失主具領○包探禀拿獲積竊王桂生捕頭以其屢次犯竊怙惡不悛請爲重辦同轉著押候笞責二百板遞回原籍 
[吉人天佑]  
　　謹啓者敝堂接奉厚記站來隠名氏祈福消災水路平安助振銀一百兩慈北濟北濳琭氏酬愿祈平安洋七十元顧王氏求産平安洋三十元同德泰勉災心愿洋三十元丹徒道其南求母平安康健洋二十元當此冬振孔殷乃蒙大君子仁孝慈祥解囊救命有求必應如願而償敬代災黎登報叩謝[  上海六馬路仁濟善堂籌振公所施善昌等謹誌]  
[飢鴻飽德]  
　　謹啓者敝堂接奉元吉泰寳號來遠客子酬愿施粥洋三十元壽萱書屋洋三十元裕祥寳號爲神佑酬愿洋十元義粟仁漿共飲太和之德鶉衣鵠面咸蒙實惠之沾敝堂今年食粥之儔更多於往歲每日需米五石有奇經費頗形支絀眼前之功德最眞天道之報施不爽登報叩謝並昭激勸[  上海六馬路仁濟善堂董事施善昌等謹誌]  
[行道有福]  
　　同仁一視畛畦悉化無形食德飲和功效胥歸有象敝堂施粥現已開廠蒙陳麗明翁交來泰和行寫字西人　司沙紗善士慨助洋十元又吳氏五元乾泰興寳號三元先後祗領具徵諸善友及時加惠隨處厪懷稽靈貺之畢臻夢松見兆挽殘生於就餒輪粟銘恩謹誌報章藉伸謝悃[  上海虹口元濟善堂同人等拜啓]  
 
 
 

Page 11

 
 
 
 
 

Page 12

 
 
[光緒十九年十一月初七日京報全錄]  
　　宫門抄○諭旨一道錄前○御史林奏請變通閲卷章程摺○陜撫鹿奏請仍以試用同知署理甯陜同知摺○又奏請仍以試用直州同署理商州直州同片○又奏籌借甘省銀兩以備陜省賑撫片新撫陶奏委署同知片○十一月初七日兵部太常寺太僕寺廂白旗值日兵部引見二十二名正白滿七名廂黄漢四名○孫毓汶等同鄉官謝恩○雲南昭通府知府林紹年謝恩○桂公克們泰祥普各續假十日○安興阿耆齡各請假十日○啓侯續假二十日○兵部奏派揀選官缺派出熙敬壽蔭李鴻藻李端棻薛允升張蔭桓崇光鳳鳴○又奏派點騐軍器派出莊王謨貝子麟中堂熙敬容貴崑岡大額駙果勒敏○又奏派查齋派出芬車色楞額玉書福森布德隆德魁善耆澧深○掌儀司奏十三日祭奉先殿澍貝勒行禮○召見軍機林紹年懷塔布敬信皇上明日用膳辦事後至皇太后前請安畢還宫○○京畿道監察御史臣林紹年跪奏爲大臣狥私考政不肅請飭妥議變通閲卷章程以清弊源事竊維近來考事風氣卑壞弊竇叢生外閒所傳令人駭怪風聞浙江一案周福清所供交通關節者已不止一科京　鄉會試舞弊倖中者更指不勝屈毫無顧忌一至於此良可慨矣推原其故其不謹實自大臣始何也大臣之不講風裁者日多故　殿廷考試相識者競以詩片紛投於其門而大臣坦然受之匪特不卽奏叅竟且樂爲搜討甚至所受之條逾於所取之數不惜詔顔代向他人通融者此非關節而何乃小臣以躁競喪品大臣以狗庇辜恩風俗人心尙可問哉無他私暱情親歲時禮厚遂致罔知國法不恤人言且曖昧之事覺發本難卽閒有知者人亦憚於指實故此風日甚一日幾於視爲故常而無從禁絶臣愚以爲欲清其源非變通閲卷章程不可查殿試讀卷諸臣向於前期聽宣宿文華殿等候次日卷到校閲似可酌量仿照辦理张請嗣後朝考散館考差鄉會覆試各塲均於考日宣閲卷諸臣入文華殿候卷校閲庶詩片之弊不禁自除若慮諸臣多此候閲時日有曠部務則閲卷員數原可量减責成更專時刻從容亦不慮草率至供應一切則閒年不過數塲每塲不過二日更可無慮煩費似愼重試事先清弊源無有過於此者應否飭部妥議變通閲卷章程謹候旨施行臣又聞近科殿試内閣刷印題紙之時亦竟有漏洩策題情事應如何添派官兵嚴密稽察認眞關防亦請一併飭部妥議以期無弊臣愚昧之見是否有當謹具摺上陳伏乞皇上聖鑒謹奉奉旨覽○○頭品頂戴陜西巡撫臣鹿傳霖跪奏爲部駿請署寗陜廳同知員缺人地實在相需仍以試用同知請署以資治理恭摺仰祈聖鑒事竊查寍陜廳同知李登第病故遺缺係繁難題調要缺前經臣揀選試用同知趙鑑奏請署理奉旨吏部議奏欽此嗣准吏部咨以試用同知趙鑑署理寍陜廳要缺同知與例不符應毋庸議寍陜廳同知要缺飭令另行揀選請補等因奏駁奉旨依議欽此於光緒十九年八月二十七日咨行到陜臣與藩臬兩司覆加察覈該廳地廓民悍風氣素稱刁健一切彈壓撫綏在在均關緊要非精明幹練之員不足以資治理隨於應升應調人員内逐加遴選非現居要缺卽人地未宜一時實乏堪調堪升之員其同知候補班内現亦無人惟試用同知趙鑑現年五十九歲甘肅皋蘭縣廪貢生祖籍浙江錢塘縣於咸豐九年遵例報捐復設教諭是年選授甘肅高臺縣教諭十年閏二月到任同治二年四月丁父憂回籍守制於本省捐輸案内議叙同知雙月選用四年七月服滿起復五年三月赴部投供抵陜西因道路不通留辦恊甘轉運局文案七年三月事竣保加知府銜赴京遵例補交同知三班銀兩指省陜西試用七月蒙欽派王大臣騐放奉旨著照例發往欽此領照起程八月到省九年九月試用期滿詳請甄别堪以留陜補用因在西寍駐陜轉運局當差出力奏保俟補缺後以知府用光緒四年四月二十九日奉旨依議欽此七月聞訃丁母憂回籍守制六年十月服滿起復七年三月由籍領咨到省歴署孝義佛坪等廳同知華州知州並淳化咸陽等縣知縣各印務交代均經後任結報清楚歴署各缺辦理裕如民情愛戴爲同知中不可多得之員該員老成穏練聽斷勤能以之請署寍陜廳同知實堪勝任雖寍陜廳係題調要缺以試用人員請署與例稍有未符惟缺分繁要應升應調旣乏堪以勝任之員候補班内仍屬無人覈與前次試用同知李登第請署斯缺事同一律自應仍以該員請署以資治理據藩臬兩司會詳前來合無仰懇天恩俯念員缺緊要敕部覈覆仍准以試用同知趙鑑署理寍陜廳同知實於地方大有裨益如蒙俞允仍俟試署期滿另請實授該員係同知請署同知銜缺相當毋庸送部引見所有部駁請署寍陜廳同知員缺仍請以試用同知准其署理緣由謹會同陜甘總督臣楊昌濬恭摺伏乞皇上聖鑒訓示謹奏奉硃批吏部議奏欽此○○鹿傳霖片再查靑州直隷州州同吳藕然經臣於大計案内叅劾遺缺揀選孝廉方正試用直隷州州同景星源奏祈署理奉旨吏部議奏欽此嗣准部咨試用佐雜不准請署要缺所請以孝廉方正試用直隷州州同景星源署理商州直隷州要缺州同之處應毋庸議其商州直隷州州同要缺飭令另行選補等因奏駁奉旨依議欽此於光緒十九年八月二十七日咨行到陜臣與藩臬兩司覆加察核查該州州同分駐龍駒寨地處地山界連楚豫爲陜省東南門户居民五方雜處一切稽查彈壓在在均關緊要非老成勤幹熟悉情形之員難期勝任陜省直隷州州同僅此一缺無員可調現在亦無候補本班人員隨復在於應升及大挑舉人試用知縣内逐加遴選一時實乏堪以升補借補之員惟查孝廉方正試用直隷州州同景星源現年五十九歲甘肅通渭縣人由優附生保舉同治元年孝廉方正十二年請咨赴京朝考一等經吏部帶領引見奉旨著以直隷州州同用欽此在部投供候選十三年六月在京聞訃丁父憂回籍守制光緒二年九月服滿起復赴部呈請分發七月簽掣安徽因親老告近攺掣陜西蒙欽派王大臣騐放覆奏奉旨著照例發往欽此領照起程十月十五日到省四年十月試用期滿甄别堪以留陜補用七年五月聞訃丁繼母憂回藉守制九年八月服滿起復由籍領咨前赴京簽掣安徽候補十一年八月行抵陜省遵海防例捐離安徽原省攺指陜西試用十二年奉准吏部咨文十四年十一月委署斯缺十七年十月卸事署任數載辦理一切事宜俱臻妥諧毫無貽誤實爲佐雜班中出色之員該員才識穏愼老練安詳且曾經署理斯缺以之請署商州直隷州州同要缺實堪勝任雖係佐雜要缺以試用人員請署與例稍有未符惟缺係繁要該員又係孝廉方正試用人員人地實在相需自應仍以該員請署以資治理據藩臬兩司會詳前來合無仰懇天恩俯念要缺需人敕部核覆仍准以試用直隷州州同景星源請署商州直隷州州同洵於地方有裨仍俟訌看期滿另請實授所有部駁請署商州直隷州州同員缺仍請以孝廉方正試用直隷州州同准其署理緣由謹附片具陳伏乞聖鑒訓示謹奏奉硃批吏部議奏欽此○○鹿傳霖片再查陜西省地瘠民貧素鮮蓋藏近年災歉頻仍民間元氣過傷滿望今歲豐收藉資補救詎春間雨澤愆期二麥旣已薄收入夏復形亢旱秋成又致失望兼之被雹被水報災復有二十餘處之多刻下雖得透雨麥田均已下種而成熟須俟來歲四五月間小民生計維艱嗷嗷待哺現據被災各屬紛紛請賑前來臣查陜省連年災祲議蠲議賑各屬義倉糧石又已節次散放殆盡今年春賑若非仰賴天恩俯准截留京餉銀兩幾至無從措手兹復罹此災歉各屬冬春賑撫爲日方長需欵甚鉅陜省無欵可籌又值畿輔水災過重待賑尤殷朝廷宵旰憂勞未敢以陜省賑需瀆陳請帑當與藩司再三商酌仰屋興嗟計惟有借濟隣疆藉資挹注查陜甘誼同唇齒督臣念切公忠甘省本年收成尙好諒能通融接濟當經咨請督臣在於甘肅藩庫内籌借銀十萬兩俾得預買糧石以備今冬來春振撫之需一俟陜省年榖順成庫儲稍裕卽行分年歸欵現准督臣咨復業已奏請恩施勅令甘肅藩司在於扣提新餉减平項下如數撥借以救粛黎等因前來應俟解銀至日卽飭藩司分撥各屬妥爲買糧備振以廣皇仁而抒民困除咨部查照外所有籌借甘省銀十萬兩以備陜省振撫緣由理合附片陳明伏乞聖鑒謹奏奉硃批户部知道欽此○○陶模片再署精河直隷廳同知周澐卸署遺缺查有現署阜康縣知縣候補直隷州知州賀培榮堪以調署據新疆布政使饒應祺署鎭迪道兼按察使銜黄光達會詳前來除由臣批飭給委外謹謹同伊犂將軍臣長庚陜甘總督臣楊昌濬附片具奏伏乞聖鑒謹奏奉硃批吏部知道欽此 
 
 

Page 13

 
 
[光緒十九年十一月初八日京報全錄]  
　　宫門抄○廣西撫張奏主試請假省親摺○又奏調署知縣片○又奏署理代理各員按届列單摺○滇撫譚奏委署州縣各　片○又奏緩徵猛地錢糧摺○廣西撫張奏檄調副將同考外塲片○陜督楊奏揀補遊擊摺○川督劉奏噶達汛地震壓斃房屋人口飭屬安撫片直督李奏長蘆鹽課應撥京餉銀兩如數劃解清楚片○十一月初八日刑部都察院大理寺廂紅旗值日無引見○孫家鼐裕德各假滿請安○慶王希朗阿文熙各請假十日○漪貝勒續假十日○恩公請假五日○召見軍機阿克丹裕德○○頭品頂戴廣西巡撫臣張聯桂跪奏爲據情代奏仰祈聖鑒事竊臣於本年九月二十日接准副考官翰林院檢討勞肇光咨稱奉旨典試粤西現已揭曉事竣應卽回京供職惟念親母年逾七十未克迎養久疏温清繫戀實深查廣西與廣東原籍相距匪遥一水可達擬請假一月回籍省親以遂烏私一俟假滿卽行回京趨叩宫門恭覆恩命等因咨請代奏前來相應代爲奏懇天恩俯准勞肇光請假一個月回籍省親出自逾格鴻慈謹恭摺具陳伏乞皇上聖鑒謹奏奉硃批勞肇光著賞假一個月欽此○○張聯桂片再署懷遠縣知縣秦振玉署事期滿照章調省所遺員缺查有思恩縣知縣陳廷楨安詳勤愼幹練有爲堪以調署據藩臬兩司會詳前來除檄飭遵照外理合循例附片陳明伏乞聖鑒謹奏奉硃批吏部知道欽此○○頭品頂戴廣西巡撫臣張聯桂跪奏爲調署委署代理府州縣各員按届列單恭摺上陳仰祈聖鑒事竊准部咨咸豐十一年十月二十三日奉上諭各省州縣無論奏調委署代理着每届三個月彚奏一次由吏部嚴加裁核如有違例更調等弊卽將該督撫藩司分别奏叅欽此光緒十九年六月以前調署委署代理府廳州縣各員經臣列單恭摺奏報在案兹據藩司黄槐森詳稱光緒十九年六月初一日起至八月底止調署委署代理府州縣各員列單詳請具奏等情前來臣覆核無異理合照繕清單敬呈御覽伏乞皇上聖鑒勅部查核謹奏奉硃批吏部知道單併發欽此○○譚鈞培片再元江直隷州知州鳴泰據報病故遺缺查有現署南關同知謝兆恒堪以署理所遺南關同知缺查有准補該關同知現署大關同知朱毓崧飭赴應任未到任以前委昆明縣知縣許台身暫行兼理遞遺大關同知缺查有補用知縣端木鴻鈞才識明幹堪以署理署晉寍州知州劉安科調省遺缺查有准補該州知州黄毓崧應飭赴任蒙自縣知縣姚鈺因病請假回省就醫遺缺查有現署文山縣知縣李忠鑑堪以署理所遺文山縣缺查有現署恩安縣知縣准調該縣知縣方宏綸應飭赴任所遺恩安縣缺查有現署呈貢縣知縣本任該縣知縣丁中立應飭赴任遞遺呈貢縣缺查有補用知州梁瑜佳辦事穏練堪以署理署彌勒縣知縣董毓鸞調省遺缺查有現署河陽縣知縣請補該縣知縣張坦堪以先行署理所遺河陽縣缺查有新選昆陽州知州彭培之堪以署理據藩臬兩司先後會詳前來除分檄飭遵並將沅江州知州鳴泰因病出缺日期另疏題報該州係烟瘴要缺照例由外揀選調補外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○頭品頂戴雲南巡撫臣譚鈞培跪奏爲猛地錢糧民鮮歸業擬再予限三年起徵恭摺仰祈聖鑒事竊查光緒十四年寍洱縣屬之猛烏村寨被土匪羅么大等及遊匪魏名高先後刼掠肆擾夷民逃散田地荒蕪錢糧無着前纯臣具摺奏請害免予限三年起徵欽奉硃批着照所請户部知道欽此欽遵轉行在案兹届三年限滿據署寍洱縣知縣唐樹譽禀稱五猛地方被擾過重逃散夷民經各土弁分投招徠歸業者仍屬寥寥迄今田地荒蕪錢糧實難起徵懇請照案再行予限三年嚴飭各土弁設法招徠開懇起徵等情出具印結由該管署普洱府知府舒之翹護理迤南道劉春霖查明層遞加結咨送布政使史念祖糧儲道英奎會詳請奏前來臣覆加確查委係實在情形所有年徵五猛條耗秋米折共銀三百七十八兩九錢五厘六毫實屬無從徵收擬自光緒十八年起再行予限三年責令各土弁實力招徠夷民墾闢田地再行照額起徵以恤邊夷而重正供出自逾格恩施除給咨送部科查核外謹會同雲貴督臣王文韶恭摺具陳伏乞皇上聖鑒訓示謹奏奉硃批着照所請户部知道欽此○○張聯桂片再武闈鄉試例應咨會提督總兵一員來省會考外塲若提鎭駐劄路遠或因公他出則令副將一員代之本年廣西舉行癸已恩科武闈鄉試提臣蘇元春現駐龍州督辦邊防其左江鎭署右江鎭柳慶鎭各總兵或駐劄之地距省窵遠或有應辦防捕事宜俱未能來省兹查有署義寍恊副將事補用總兵成蒼笙距省較近堪以檄調來省隨同考較除咨明兩廣總督臣李瀚章提臣蘇元春查照外所有檄調副將同考外塲緣由理合附片具聞伏乞聖鑒謹奏奉硃批知道了欽此○○太子少保頭品頂戴陜甘總督臣楊昌濬跪奏爲揀員借補遊擊要缺以裨營伍恭摺仰祈聖鑒事臣接准部咨陜甘督標前營遊擊崔偉病故遺缺係題補第四輪第一缺輪用儘先人員旣據扣留外補令卽揀員請補等因臣查督標前營遊擊員缺設處省會彈壓巡防最關緊要非精明幹練之員難期得力隨逐加遴選查有花翎總兵銜分發陜甘儘先前補用叅將孟根和年四十六歲江蘇崑山縣人由武童投効軍營積功保至今職該員勤幹耐勞人亦穏實在甘年久於地方營伍情形最爲熟悉以之借補斯缺洵堪勝任且與部章相符合無仰懇天恩俯念員缺緊要准以孟根和借補督標前營遊擊員缺俾期得力如蒙俞允該員係曾經引見之員應請飭部發給實授劄付以符定制除飭取該員履歴清册另咨送部外理合恭摺具陳伏乞皇上聖鑒訓示施行謹奏奉硃批兵部議奏欽此○○劉秉璋片再本年八月初五日據阜和恊副將徐聯魁打箭鑪同知趙項會禀噶達汛地方於七月十八日卯刻地震壓斃兵民傾倒房屋查看惠遠廟全行震倒壓斃喇嘛多名查噶達汛卽泰凝地方雍正七年西藏被準噶爾蹂躪欽奉諭旨建廟賜名惠遠迎達賴喇嘛噶爾藏嘉穆錯卓錫其中十二年仍回西藏留喇嘛七十一名住廟念經歲需口食衣單銀七百餘兩由鑪支發今罹此奇災當由趙　捐發廉銀會同徐聯魁委員前往撫恤等情臣卽批飭確查已斃喇嘛若干名妥爲安埋未斃之喇嘛若干名妥爲安置令其詳細另禀旋據該廳協續報查勘得實在壓斃喇嘛六十五名分别安埋受傷者三十八名穵出御賜赤金佛九尊銅鍍金佛數百尊黄縀繡龍轎圍一副挑耳佛帽一頂金絲縀袈裟一件金盤龍索倫馬鞍一副該廟堪布扎　所屬夷民房屋及噶達汛一帶並明正土司所屬中谷八麥上下地方曁澤居小喇嘛寺四座夾壩石小喇嘛一座蒙子石道塢等處通共震倒夷房四百七十九户小喇嘛寺共五座壓斃喇嘛三名漢夷兵民男女共九十八丁口又角浴汛同日胡時地震共震倒漢房屋三百二十五户喇嘛寺二座斃喇嘛六名男女三十九丁口蓋由西之夾壩石至折東之中谷地震約計三百餘里等情臣查此次地震通計震倒惠遠廟一座小喇嘛寺七座震漢夷民房八百零四户壓斃惠遠寺及各小寺喇嘛共七十七名壓斃漢夷兵民男女共一百三十七丁口其喇嘛及兵民之受傷者共七十名臣批令將未經壓斃之喇嘛送至别處喇嘛寺妥爲安置如有失所卽惟該廳恊是問其震倒漢夷民房卽在上年籌備鑪廳積榖項下每户給榖二石共撥榖一千六百零八石其壓斃喇嘛及兵民共二百一十一名口又在機器局節省土厘項下每民給銀五兩其喇嘛及兵民之受重傷者共一百十四名每名另給銀三兩俾資養傷通計共撥給銀一千三百九十七兩以示賑恤除再檄該廳恊隨時體察情形實力安撫毋使一夫失所外理合附片具陳伏乞聖鑒謹奏奉硃批該衙門知道欽此○○李鴻章片再據長蘆鹽運使季邦楨詳稱本年京餉奉撥長蘆鹽課銀二十五萬兩續撥豫岸柴工加價銀五萬兩共銀三十萬兩遵照部覆劃解直隷長墊鑄錢經費銀三萬九千二百十四兩八錢六分四釐四毫購買銅價銀十四萬六百九十兩九錢七分八厘八毫八絲先後訂購鉛價銀八萬八千四百十一兩七錢八厘二毫五絲三忽北洋鐵路經費銀三萬一千六百八十二兩四錢四分八釐四毫六絲七忽計本年原續撥京餉共銀三十萬兩均已如數　解清楚請奏前來理合附片陳明伏乞聖鑒勅部查照謹奏奉硃批户部知道欽此 
 
 

Page 14

 
 
[光緒十九年十一月初九日京報全錄]  
　　宫門抄○諭旨一道錄前○江督劉等奏揀補要缺同知摺○浙撫崧奏考核道府州縣片○又奏委署知府片○蘇撫奎奏察看知縣片○江撫德奏籌撥鐵路經費銀兩片○直督李奏請加河神封號列入祀典片○又奏請奬各員查明覆奏片○又奏緩徵香河村莊糧租片○十一月初九日工部鴻臚寺正藍旂值日兵部引見二十二名廂白滿四名○濓貝勒等點騐火藥覆命○李端遇假滿請安○景澧服滿請安○黑龍江總管富爾遜布到京請安○記名總兵楊發貴謝恩○溥侗由西陵回京請安○立山續假十日○内閣呈進朝審勾到本○召見軍機富爾遜布楊發貴汪鳴鑾○○兩江總督臣劉坤一江蘇巡撫臣奎俊跪奏爲揀員請補要缺同知恭摺仰祈聖鑒事竊照蘇州府總捕同知惠榮明保給咨送部於光緒十九年六月初二日引見奉旨開缺以知府候補應以奉旨後第五日行文按江蘇省照限五十日减半計算扣至七月初一日爲開缺日期歸七月分截缺所遺蘇州府總捕同知係繁要調缺列應在外揀員調補該同知駐紥省會捕務緊要專管寳薊局鼓鑄事宜彈壓城外踹坊時有商賈控拆事件政務繁劇必得精明强幹之員方足以資治理臣等於通省現任人員内逐加遴選非現居要缺卽人地未宜一時實無合例堪調之員復於截取記名分發同知例爲先儘補用人員内揀選惟查有截取補用同知劉錫庚年三十九歲山東歴城縣人由附生中式光緒二年丙子科本省鄉試第六十一名舉人呈請就教旋遵海防例報捐内閣中書選用並加捐新班先選用左籍委辦惠民縣隄工保加侍讀銜十三年八月選授中書十二月保送京察二等十四年遵鄭工例捐免試俸歴俸經内閣保送堪以同知截取外用由吏部帶領引見奉旨著照例用欽此是年遵例呈請分發復遵鄭工例報捐指省江蘇六月十一日引見奉旨著照例發往補用欽此是月二十一日領照九月三十日到省十四年海運出力保俟補缺後以知府用十六年九月丁父憂回籍服滿就近在京呈報起復該員係舉人出身曾經實缺京官照例毋庸甄别亦毋須新章考試以之請補蘇州府總捕同知洵堪勝任與例亦屬相符據蘇詶藩司會同臬司詳請具奏前來臣等復查該員爲守兼優勇於任事以之請補蘇州府總捕同知洵堪勝任與例亦符合無仰懇天恩俯念員缺緊要人地實在相宜准以截取候補同知劉錫庚補授蘇州府總捕同知實於要缺地方有裨該員係記名分發同知請補同知銜缺相當毋庸送部引見亦毋須查造叅罰謹合詞恭摺具陳伏乞皇上聖鑒訓示謹奏奉硃批吏部議奏欽此○○崧駿片再捐納分發試用道储一年期滿例應察看才具分别補用又准部咨嗣後道府州縣保歸候補班人員應於到省一年後察看考核分别補用其丞倅雜佐貳等官亦應仿照辦理等因歴經遵辦在案兹查有新海防例試用道李鶴皋候補班前補用知府李襄國候補知府何恩　候補班前補用同知李星科候補班前補用知縣蔣汝翼候補知縣黄澍桂王朝俊胡元溥等八員均試用試看一年期滿據藩臬兩司先後分案會詳前來奴才查新海防例試用道李鶴皐安詳穏愼候補班前補用知府李襄國才具開展候補知府何恩　勤愼有爲候補班前補用同知李星科明愼諳練候補班前補用知縣蔣汝翼勤奮謹飭候補知縣黄澍桂老成精細王朝俊心地明晣胡元溥穏妥勤愼均堪照例留省補用謹會同閩浙督臣譚鍾麟附片陳明伏乞聖鑒謹奏奉硃批吏部知道欽此○○崧駿片再寍波府知府胡元潔給咨赴部引見所遺員缺應卽委員接署查有候補班前知府錢溯時勤明練達堪以委署據藩臬兩司會詳前來除檄飭遵照外理合會同閩浙督臣譚鍾麟附片具奏伏乞聖鑒謹奏奉硃批吏部知道欽此○○奎俊片再前准部咨嗣後道府州縣無論何項勞績保歸候補班補用人員卽以到省之日起予限一年詳加考核奏明分别繁簡補用等因歴經循辦在案兹據蘇州布政使鄧華熙江蘇按察使陳湜會詳稱查有儘先補用知縣汪濤年四十二歲安徽旌德縣附生投効淮軍剿賊出力保以訓導選用嗣經部駁改以縣主簿分發省分補用西捻肅清案内保舉免補本班以縣丞分發省分補用並戴藍翎投効黔軍剿賊出力光緒元年正月十六日奉上諭着免補本班以知縣分發省分儘先補用欽此離營銷差赴部騐看簽分湖北十七年十月十六日經部帶領引見奉上諭著照例發往補用欽此二十一日領照填八年二月二十四日到湖北省旋遵新海防例捐離原省攺指江蘇歸原班補用奉給執照由鄂給咨是年七月二十日繳咨到省計自到省之日起扣至十九年七月二十日試看已滿一年例應甄别察看該員謹飭勤能留心吏治堪勝繁缺之任係附生出身毋庸新章考試詳請具　奏前來當經奴才飭調考試察看該員才具明敏事理通達堪以留省照例補用理合會同兩江總督臣劉坤一附片具陳伏乞聖鑒敕部查照謹奏奉硃批吏部知道欽此○○德馨片再查案准户部咨奏撥鐵路經費自光緒十六年起江西等十六省每省按年籌銀五萬兩嗣准部咨自十七年起卽分春秋兩委報解又准户部咨直隷督臣李鴻章奏關東鐵路次第開辦各省奉撥鐵路經費先行解津濟用一摺奉硃批著照所請該衙門知道欽此計單内開鐵路經費部議各省限五月前解到一半年内掃數解清均解交海軍衙門兑收再由臣派員赴京請領實恐緩不濟急擬請自光緒十七年起凡各省報解鐵路經費徑解天津以應急需而免周折各等因均經行司遵照業將光緒十六年銀五萬兩十七年春季銀二萬五千兩先後派委補用知縣凌宣鐸等領解前赴海軍衙門交收並將十七年秋季銀二萬五千兩十八年春秋二季共銀五萬兩十九年春季銀二萬五千兩發交蔚豐厚蔚長厚各商號匯赴直隷督臣李鴻章天津行署投兑隨時奏咨各在案據藩司方汝翼詳稱所有光緒十九年秋季分應解鐵路經費銀二萬五千兩自應赶解以供要需現於司庫厘金項下騰挪銀二萬五千兩於十九年十月初三日動放爲光緒十九年秋季分鐵路經費銀兩援照撥解北洋海軍經費成案發交蔚豐厚商號限四十日匯赴直隷督臣李鴻章天津行署投兑以招妥速並照向章放給該商匯費銀二百五十兩等情詳請具奏前來除咨户部曁總理海軍事務衙門及直隷督臣查照外所有籌撥十九年秋季分鐵路經費銀兩京商匯解緣由理合附片陳明伏乞聖鑒謹奏奉硃批該衙門知道欽此○○李鴻章片再運河紅廟口門興工堵築旣合復開者再工情百變莫測其所以然附近鄉民僉稱向有水神窟伏於此當工程吃緊時屢現化身爲辦工員弁兵夫所共見該提督道員等於河干設壇竭誠祈禱合龍之日風靜波平極爲順手靈應昭着大有功於運道民生應請旨勅賜北運河神封號並准建立廟宇列入祀典由務關同知春秋致祭以答神庥理合附片陳請伏乞聖鑒訓示謹奏奉硃批禮部議奏欽此○○李鴻章片再上年搶辦永定河南上　合龍出力請奬各員内有儘先班補用縣丞姚寳炘請俟補缺後以知縣用試用縣丞阮忠極請以知縣留省補用文童劉廷魁請以巡檢不論雙單月選用經部議覆以阮忠極未經聲叙報捐縣丞之案年月日期應令查明覆奏姚寳炘劉廷魁二員履歴尙未送到照章暫停核議等因查姚寳炘於光緒五年晉賑案内已由縣丞保俟補缺後以知縣用經部核准此次所保係屬重複擬請改奬以知縣仍留原省補用阮忠極係於光緒十七年六月遵新海防例報捐縣丞指分直隷試用劉廷魁係直隷定興縣文童據候補道張蓮芬永　河道萬培因具詳請奏前來仰懇天恩俯准敕部照擬給奬以示鼓勵除履歴送部外理合附片具陳伏乞聖鑒訓示謹奏奉硃批吏部議奏欽此○○李鴻章片再香河縣本年災歉村庄應完糧租已彚奏請豁蠲緩徵惟該縣尙有成熟之神機馬房等四十一村毗連災區地本瘠薄户鮮蓋藏又兼連年被水民困已深本年麥收僅止中稔元氣未復若將應徵本節年糧租照常徵收力實未逮定例毗連災區之成熟各村庄應納糧賦民力實有未逮本准緩徵據該縣禀由藩司核明詳奏前來仰懇天恩俯准將香河縣毗連災區之神機馬房等四十一村庄未完本節年糧租緩至光緒二十年麥後啓徵以紓民力理合會同兼管順天府府尹臣孫家鼐順天府府尹臣孫緝附片具陳伏乞聖鑒訓示施行謹奏奉硃批另有旨欽此 
 
