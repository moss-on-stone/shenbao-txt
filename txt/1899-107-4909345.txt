# 1899 - 107 - 4909345

 

Page 1

 
 
[彚解柘城振欵] [  申報館協振所謹啓]  
　　柘城爲汴省邊境與江北毗連當馬幹生大令蒞任之初猝遇奇災死亡相繼因之概捐宦槖以振飢黎旋以杯水車薪無濟于事乃復飛書滬上作將伯之呼本協振所旣任仔肩卽不忍袖旁觀之手爰湊集規銀四百兩會同仁濟善堂絲業會館電報局諸振所匯往災區散放惟觀馬大令來信謂水淹村莊四百餘處窮民多至五萬餘人待哺嗷嗷勢將垂斃區區之欵深慮掛一漏方依然無補分毫所冀諸善士大發仁心憐而拯救則不第柘邑民人之幸亦本協振所所　祀以求者爾書此布陳伏維德鑒 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[開廣蘇省商務宜先集欵條議]  
　　中國初無所謂商務也自與泰西各國通商以後碧眼黄髮之賈挾其心計之工貲本之厚製造之巧貨物之精以奪我利而弱我國當軸者於是始知商之不可忽而思收回外溢之利權顧西人挾全國之力注意於商我欲與之抗豈一二富商所能爲力哉必也亦以全國之力經之營之而後始足以奪其利而强我國雖然商亦大矣何以能使工省何以能使物美何以能使暢銷何以能使獲利非精究其務不知也故今者特設商務局以考索而討論之知其工省矣物美矣暢銷矣獲利矣而無興辦之欵則亦不能爲無米之炊然則欲開廣商務必先自籌集巨欵始蘇省商務總匯之區也因先籌及焉一曰釐運費旗兵食餉皆取給於江浙之漕米查江蘇每年約解八九十萬石浙江約解五六十萬石兩共一兆三四十萬石左右其中二十萬石由舊道河運其餘均由海運半裝沙船半裝招商局輪船所需脚價爲欵甚巨外國洋行輪船曾願照現在中國所付之價僅收四分之一承辦則其中飽之利可知今旣不行南漕改折之議則宜以四分之一辦之所餘當屬不少卽以江蘇所餘者歸江蘇辦商務浙江所餘者歸浙江辦商務夫洋商願以四分之一承辦此甲必尚有利可圖斷無不能辦之理此欵之可集者一也一曰征沙田江蘇瀕江一帶及内地之河蕩多有沙淤成洲之地如崇明南匯東臺靖江等處所在皆有不勝枚舉小民初僅植蘆爲業故曰蘆課其賦甚微後則治阡陌種麥稻居然與良由相將歴年旣久新漲益多民以獲利之厚就其接壤者據爲已有匿不以聞而官亦無從知悉富紳豪民互相爭奪連年興訟靡有已時宣飭地方官將新漲之地詳細查訪以方田之法度其尺寸周知其畝然後接畝升科收其田賦而卽以所收者撥作開匿商務之用此欵之可集二也一曰收鹽捐兩淮鹽課分占吳皖兩湖非止江蘇一省之利顧欲擴充蘇省商務則亦宜籌及於此查淮鹽止雜課釐歲入約二百十八萬行銷甚旺得利頗豐同治年間曾文正公總督兩江於兩淮行用鹽票修築淸水潭令各票商按一票捐銀四百兩光緖甲申甲午兩年間海疆有事復捐之於鹽兩共得銀約三百萬兩則禺筴一業似尚有欵可籌惟兩淮情形不同兹擬酌中定捐垂爲定額淮南每引捐銀四錢淮北每引捐銀二錢淮南歲銷約四十萬引淮北歲銷約三十萬引合兩淮以七十萬引計算每年可捐銀二十二三萬兩爲數無多商不受累此欵之可集者三也一曰收契稅民間由房各産互相買賣所立契據例宜投稅而蘇省積弊則匿不以投查之旣不能盡知而催之過涉於嚴峻又恐其有類於擾民因是歴年以來率皆將就了事查契稅之所以不旺者大都以收稅太重故可匿則匿耳今宜定一急脈緩受之法减其稅價限以年期凡民間不論何項買賣何項契據均須納稅蓋用印章方爲有用如逾限不納查出之下將房屋田産等業概予充公不稍寛貸小民旣念稅價之輕而又畏科罰之重必當踴躍從事而不敢再有隱匿矣是雖减其價而適以速其完納也此項所得每年當亦不資卽撥入商務局開辦各業此欵之可集者四也[  此稿未完]  
[本館接奉電音]  
　　昨日午前京師飛電傳來上諭一道敬謹譯登○三月十二日奉上諭榮祿奏毅軍辦理海防已屆期滿請將出力員弁擇尤保奬一摺四川提督宋慶總統毅軍駐紥海疆講求戰守認眞訓練現在已歴數年日求精進防務諸臻周妥該提督忠誠老練倍著勤勞深堪嘉尚著交部從優議叙所有該軍得力員弁著榮祿傳諭該提督准其擇尤酌保毋許冐濫欽此 
[意添兵艦]  
　　日本東京日日新聞云目下意大利國兵艦之泊在中國海面者計共六艘一爲麥路誇撲洛一爲賢路拔尚有四艘未悉其名其司令官餓立内氏任海軍中將之職近日政府又添派軍艦三艘由本國鼓浪而東一爲賢託那一爲皮木痕鐵一爲司託洛痕薄利亦歸餓立内氏調遣此外又有練習艦名矮那利岳烏賢司皮賢託者約在新加坡取齊俟新任使臣到來卽望中國進發 
[寵錫外臣]  
　　日本東京日日新聞云去年伊藤春畝侯於解組後漫遊中國蒙大皇帝召見優禮欵留兹者大皇帝特以二等雙龍寳星賜伊侯所帶隨員大岡育造以三等第一寳星賜楢原陳政頭本元貞森太二郎以三等第三寳星賜時岡茂宏此外武員中亦有數人蒙寳星之賜 
[日員赴會]  
　　日本東京日日新聞云前者俄皇創設弭兵會兹已移書各國擇定西歴五月十八日在和蘭國京邸開設會塲日廷特簡前出使中國全權公使林男爵董赴會而以陸軍工兵大佐上原勇作及海軍大佐坂本俊䔍副之大約日内卽須就道矣 
[朝鮮教案]  
　　日本訪事友人接到朝鮮來信云近日忠淸道所轄江景縣匪徒與法國教堂某教士爲難縛之以去並毁其教堂教民飛告朝鮮政府執政大臣諭令全州地方官率兵前往辦理務將教士送回旋又飭公州監察使某君親往開導不得將教士傷害致啓釁端未知蠢然思動者果能降心相從否也 
[輿圖繪竣]  
　　京師訪事人云皇太后命畫工繪成天下輿地全圖擬選目力精强長於蠅楷之人入大内注寫地名一俟揀選足額卽當開工繕寫矣 
[議撥振欵]  
　　京師訪事人云山東巡撫張中丞汝梅因東省春振需欵孔亟奏請飭部仍照原數撥給振 
 
 

Page 2

 
 
銀二十萬兩等情奉旨交部速議具奏欽此兹據户部覆奏查前因山東漫口經費不敷該撫請撥銀二十萬兩當經臣部由昭信股票及出洋華人報効工振欵内照數撥給在案兹據該撫奏稱振欵必須寛籌一經提撥不敷尚鉅請仍撥發振銀二十萬兩等語查東省春振現存及撥定各欵共銀七十二萬餘兩較上年冬振所用五十三萬餘兩之數多銀十九萬兩固已寛爲籌備至該撫原奏所稱加放粟米展限粥廠以及買米平糶津貼口糧各節自係振務要需應歸於籌振欵内開報若修培沿河民埝挑挖河道溝渠係屬河工用欵將來另歸河工經費案内核計振欵自無庸列入且該省振捐雖成弩末尚可隨時湊集兼以京外官紳勸募巨資赴東散放者尚不乏人義振得力亦可輔官振之不及是東省春振縱有不敷不至過鉅若酌量添撥銀十萬兩自可勉爲接濟第現辦春振需用孔殷若由外省籌撥仍恐報解遲延緩不濟急現查東海關稅尚有存欵臣等擬就近在於該關六成洋稅項下提銀十萬兩撥歸山東作爲籌辦春振之用恭候命下等情刻已奉旨依議矣 
[鄂藩蒞任]  
　　湖北訪事友人云新授湖北布政使善星源方伯已於本月初七日接篆任事瞿賡甫廉訪卽回臬司本任岑馥莊觀察亦回漢黄德道本任至俞君實觀察則仍回荆州以重職守 
[蘇試五誌]  
　　姑蘇采訪友人云提督江蘇學政瞿子玖大宗師於本月初十日覆試一等生員四書文題無恒産而有恒心者至放辟邪侈無不爲已詩題賦得貞觀規模誠遠大得宗字五言八韻 
[松試八誌]  
　　松江訪事友人云本月十一日爲上南靑三縣文童初覆之期鼉更初轉府尊濮紫泉太守飭鳴砲放牌隨發華奉婁金初覆案計華亭招覆一百十名奉賢招覆六十六名婁縣招覆一百名金山招覆六十名示期十五日進院覆試 
[遼水春鱗]  
　　營口訪事友人云中國商盤載運貨物應納稅金由民間設鋪經理名曰大店卽滬上之報關行也彼處共有六鋪惟海城田姓所開之宏盛最爲殷實各家向用連環互保一家欠課責令各鋪分賠立法甚善嗣因生意淸寥由六鋪合成公司禀官立案每年輪開兩鋪以節經費獲有餘利按照股本大小均匀分派去年田病故後其子恐有後累禀請道憲撤退互保一節以爲缷責地步嗣經當事者妥爲調處事不果行現在各店改稱華商稅行由道憲諭令趙水如爲總辦蓋市面爲之改觀矣○前者各商會議行規擬增收貼色及冰泮後各帮估客聨袂而來心滋不悅南省商會館與潮帮各號更嘖有煩言堅不允許各商知難勉强具禀關道憲請批示遵行未知憲意若何也○現在營市豆價每擔規元五兩二三錢豆餅八兩三錢豆油五兩九錢高粱五兩六錢五分苡米十六兩瓜子十兩胡桃四兩銀市八兩零二錢洋銀每圓東錢五千五百文 
[古潞近聞]  
　　北通州訪事人云自二月二十日後連日朔風凛冽天氣驟寒河水復凝成一片二十二二十三兩日北山大雪深至四尺許亦罕見之事也○城内北后街美國醫院每有貧病之人往彼就醫前日忽有一不知姓名之人蹀𨇾至院未及診治已經氣絶西醫禀請州尊許東藩刺史相騐仵役報稱下體潰爛幾無完膚刺史爰卽飭吏塡明屍格由地保備棺殮瘞插標待認○州役傅德壽拿獲明火要犯王海杜老張國鈞張國楨張大暈頭五人許刺史訊供不諱詳經順天府何大京兆將州役傅傅壽並全案人証親提審訊大約以案情尚未眞實也○前任通永道許仲韜觀察鈐身奉旨設立官車局原係官紳合辦後因有官無紳委員司事辦理不善以致物議沸騰沈佚儕觀察洞悉其弊會同前任東路廳張友鶴司馬通州許東藩刺史邀請城鄉紳董迭次會議撤去委員改爲官督紳辦並飭城鄉衆紳公舉紳董二十四人輪流駐局諸事遵照舊章辦理邇者各紳董均奉諭入局前之委員司事局役等概已裁撤不准干預局務○去臘倉憲由通濟庫發出布價銀兩委石壩州通判何别駕帶同經紀頭役往大干頭採買袋布刻已陸續運到一俟到齊卽請倉憲騐收發給經紀正副役撕縫以備新漕裝運○歴年南漕抵壩經倉憲騐收後由北關葫蘆頭上載沿裏河經過普濟閘平下閘平上閘慶豐閘至大通橋缷載裝車拉運京倉刻下南漕指日開行漕運廳夏徽卿司馬飭五閘閘官提板撤水督飭兵弁率同夫役一律挑挖以便轉輸 
[雲津春浪]  
　　天津訪事友人云前者立盛錢鋪荒閉後鋪主高某遽爾斃命財物被歹人刦掠一空甚至殮衣亦遭剥去保甲局總辦李小雲太守聞之立率勇丁前往彈壓拿獲在塲逞兇者十數名送縣訊究至鋪中共虧欠若干尚無確數惟悉官欵僅錢三萬餘吊或不難將房産變價以償也○機器局工匠前以錢價過昻請援開平礦務局之例酌加體恤旣而局中巡兵夫役亦具禀局憲求賜矜全不知局憲將何以處之 
[靈隱曉鐘]  
　　杭州訪事友人云黄茶爲浙省土産之大宗例應入貢以備御用現當茶市將興之際藩憲惲菘耘方伯特委理事同知溥曉泉司馬赴山採購以便進呈○春雨聨綿天氣寒沍蠶豆蕎麥大半損傷日後收成恐難豐稔雜糧亦復大缺以致米價每石陡增洋銀二角貧苦之民無不憂形於色○點銅錫爲製造錫箔所需現因來源不旺每擔加至規元十兩有奇造箔者無利可圖大半歇業是以日來箔價甚爲翔貴云 
[甌江桃浪]  
　　温州訪事友人云二月十九日觀音大士誕辰頭陀寺僧受謙乘機傳戒并乞瑞安孫主政作施主名之曰千僧齋侫佛者流趨之若鶩迨午後大氣驟寒急雨如注飛沙走石浪湧如山遊船苦不能回有在白象寺危坐終宵者有向舟子家借片席小憇者亦苦事也○由樂淸往館頭鄉途中向頗安靖上月二十七日之晚忽有六盜將某姓航船刼掠所失贓物約值三百餘金同舟四十餘人皆蝟縮不敢動有一人被盜刃傷額角船户則受傷墮水未悉存亡想須報官請緝矣○永嘉縣秦鹿坪大令拿獲會匪楊子聰研訊之下供出樂淸大荆理祥道人實爲會中魁首爰飭幹差至東雙門外遇有樂淸來船逐一查騐旋復懸賞購拿略謂有能將理祥獲送訊實者賞給洋銀二百元知風報信因而拿獲者賞給洋銀一百元 
[鴛湖春汛]  
　　嘉興訪事友人云杭州塘石門左近有石橋焉爲是處往來孔道疇昔之晚被某小輪船無端撞壞以致磷磷者盡入波心三老長年均稱不便安得設法修治使行人同占利涉也哉○嘉興秀水兩縣主出示本屆縣試定期本月十七日舉行童子軍磨厲以須皆有躍躍欲試之概○連日陰雨溟濛近始晴光大放育蠶之家無不欣然色喜然刻下桑葉之價昻貴異常每擔需洋銀一元至一元一角不等大約須俟立夏節方有定價也 
[上海官揚紀事]  
　　昨日午前本埠南北市錢業董事率同衆商公製匾額一方文曰惠敷商旅媵以萬民傘一柄萬民衣一襲鏡一面水一盂又德政牌四對文曰平持圜法薄歛寛征開濬利源挽移澆俗猷宣六察澤被三州寛嚴相濟恩信遠孚衣冠鼓吹送至道轅祭和甫觀察謙遜再三然後收受○昨日淸晨新任江海關道憲李健齋爵觀察排齊全副執事赴文武聖廟及文昌閣等處拈香上海縣王欣甫大令照例陪侍○江寍將軍豐軍憲紳在任薨逝後靈輀於前日來滬兹已定於十四日附永淸輪船北上回旗安葬上海縣王大令禀明江海關道憲李爵觀察定於今晨約同在滬各官齊赴碼頭祭奠 
[飭習騐屍]  
　　日前松江府濮紫泉太守通飭所屬各縣内開本年二月十五日奉布政使司聶署按察使司朱會札案奉巡撫部院德批長洲縣禀現充仵作學業未精寛籌工食召募仵作教習抵省分别收徒教導由奉批仵作一差例給工食無多無以贍其家室且皆視爲賤役多以目不識丁之人濫竽充數各牧令講注及此者絶無僅有據禀甘泉縣仵作李誥於相騐之法歴練較深該令召募來蘇充作教習令三首縣在 
 
 

Page 3

 
 
　仵作隨同習學足見愼重民命殊堪嘉尚省外各州縣應如何募人來省學習仰按察司核明詳覆飭遵仍候督部堂批示繳等因到司奉此本署司查刑獄莫重於人命人命莫重於相騐相騐之詳愼雖不全在仵作而仵作實操其柄初任州縣於相騐一事未曾歴練無非憑仵作唱報不惟輕重高下悉出其口而州縣之老成實係焉江南北自兵燹後仵作失傳缺額未備或僅一人或併一人而無之執斯役者或本未學習或學亦未成大率一知半解取充數而已尋常傷痕明顯部位尚多舛誤而疑難屍傷及蒸檢骨殖之案更無論矣本藩司早鑒及此與本　　商酌數四江蘇爲東南大都會講求吏治何於仵作一門轉闕焉不講須知相騐稍有不實後便糾葛縱明於判斷難免躊躇束手曾諭三首縣遍訪諳練仵作來省教習俾廣其業今汪令選得甘泉仵作李誥歴練較深充作教習庶學者有所造就省城旣創是舉應飭各州縣派人來省附學加意討論日異月新則流傳廣而收效自宏但各屬來學人衆必另設公所以資棲托已飭該縣暫假空廟作爲肄習之所定期開辦所有遵飭核明緣由並酌議章程四則除詳請兩院憲鑒核外合行抄奉通飭等因到府奉此合就抄黏轉飭札到該縣立卽一體遵照辦理迅速派人赴省學習毋得視爲具文延不選派切切特札計開一各屬現充仵作如有學業未精不堪應役者卽備文派令來省隨同習學其本無現充仵作及　有仵作尚未足額之處均令派一人來省附學學成之後發回充役倘仍未足額應再募人圥習務使足額而後已如已足額而仍願募人來省學者聽來省府學之人川資飯食均由各州縣自給一由司公募數名同時學習以備緩急倘各屬派來附學之人或姿質愚鈍或用心不專一時未成而司募之人有先已精熟者令其暫往充役俟派來之人學成後再調回省就差其應給飯資由本藩司寛籌核放一洗冤錄爲檢騐之圭臬仵作入手先讀此書教習逐日講解必通其義如有進境本藩司託人赴杭購置每人發給一部以資誦習實因近來各屬禀控相騐之案極多疎漏無異艸菅人命能使臨時相騐眞確便可消弭後日無數翻騰一在學各人應聽教習約束有不率教習者由教習禀縣提責其逐日功課不准間斷仍由縣隨時考察分别勤惰酌予賞罰並視課程之疏密以程教習之功過倘在學之人出外滋事惟教習是問上海縣王欣甫大令接奉札文刻已遵照辦理矣 
[弭患無形]  
　　日前本邑浦東蕭王廟左近有流氓王姓等聚集二千餘人各給紅布一方約俟演戲之際乘間起事與教民爲難不料事機不密有人至天主堂告知堂中教士卽訴知朱森庭明府明府禀明前任江海關道憲蔡和甫觀察轉飭上海縣王大令查得該處係上海川沙交界事之虚實雖禍起蕭牆不可不豫爲防範爰卽移知川沙廳陳桓士司馬先往是處詳加稽察一面飭派差頭全順薛貴多帶夥役前往彈壓並卽出示禁止演戲免肇事端 
[棍徒送縣]  
　　前日著名棍徒朱生林身懷利器至裏虹口欲與鄉民某甲爲難甲見勢不佳訴知地保徐樹年將朱拘送圓通寺巡防局局員劉穆庭二尹提訊之下知係巨棍小黄牛之羽黨迭犯搶刼重案未便從寛發落立卽備文解送上海縣署請縣主王欣甫大令從嚴懲辦 
[追給身價]  
　　張子山投上海縣署控高秀玉吳富春徐阿秀拐賣妻子余氏縣主王大令准詞飭差拘提一干人於前晚升坐花廳研訊張供崇明縣人在楊杏浦某紡紗廠當小工光緖二十一年娶再醮婦徐余氏爲妻生有一子今已三歲去年十一月十二日忽被徐阿秀糾同男女六人將余氏搶去轉售與人今蒙提案求恩給領余氏供年三十有七光緖二十一年前夫徐某病故夫弟阿秀向張借資棺殮約於歲杪歸還至期無可措交由姑作主將小婦人再醮與張刻下姑已去世去冬十一月阿秀帶領伊妻及吳富春高秀玉來家將小婦人强拽至船中開赴高橋售與徐炳炳小婦人實所不願今蒙提案仍願偕張回家度日徐阿秀供寡嫂余氏所供盡屬子虚兄死後伊與張私識嗣卽再醮與張並非出目母親之意小的因商諸嫂母余李氏及嫂母舅李經勳嫁徐炳炳爲妻所得身價現存二十餘元余李氏供女兒於夫死後與張姘識小婦人恥之故令嫁與徐炳炳李經勳供甥女再醮係小的與陳姓兩人爲媒高秀玉吳富春同供徐阿秀之嫂逃逸後經小的等指引尋回其餘一概不知徐炳炳供武生出洋銀一百元由李陳兩人作伐娶余氏爲妻大令將余氏斷給張領回徐炳炳旣係武生不應謀娶孀婦姑折追身價洋銀八十元著徐阿秀李經勳將前得身價繳出五十元吳富春高秀玉事不干已從中肇事實屬咎有應得罰高出洋銀十元吳二十元限十日内繳齊給徐炳炳具領著分别具結呈案 
[被斥停差]  
　　去冬前江海關道蔡和甫觀察以南市捕房所雇華捕應仿英法美租界章程演習洋操除添雇印捕四名外另雇印人福其愛五乃充當教習定期每禮拜二五午後三下鐘時勤加訓練無如各華捕不諳印語日久無功前日福其愛五乃將各華捕大聲呵斥各華捕不服相約停差事爲工程局會辦委員司徒貽芬司馬所聞命駕到捕房竭力開導各華捕始遵諭當差 
[原告求銷]  
　　前者潘阿三小張謝二胡二貴等向劉世恩所開鷄鴨棧購鷄鴨若干頭論價未成後由沈阿貴添價購去小張聞之不服糾同卞如意子將沈扭毆受傷經巡街捕拘卞入捕房轉送馬路工程局會辦委員司徒貽芬司馬提訊之下以小張在逃未獲著將卞笞責一百板押候提到小張再訊昨日沈不願多事投局求銷司馬准之令卞具改過結交人保釋 
[售票被拘]  
　　前者本邑租界領袖大西洋總領事華德師君曾照會江海關道憲蔡和甫觀察請示禁售賣各項彩票兹者英界捕頭查有葉錦山才僑居棋盤街中英藥房專以私賣彩票爲生因於前晚飭包探秦少卿往拘起出各項彩票昨日解送公堂請辦讞員翁笠漁直刺以德繙譯因事未到令帶回管押俟再解案訊究 
[美界火警]  
　　前晚十一點半鐘時忽聞捕房警鐘亂鳴旋每下一停訪知美界外虹口西華德路東首鄉民唐阿鑑家突兆焚如之禍唐所住本係草屋不知何時被人潛澆火油舉火燃之立卽上炎霎時間紅光燭天不可嚮邇旋經救火會各西人驅英美兩界皮帶軍馳至意圖灌救無奈地屬鄉僻長林豐草曲徑難通遂各折回嗣由各鄉民提甕挈榼汲水以澆約歴一點鐘時始撲滅共燬草屋五間有一牛二豕葬身火窟至黎明四點鐘後又聞捕房警鐘怒擊訪知四川路第三百三十四號門牌榮生昌外國成衣鋪中人潑翻火油燈遽致燎原幸救火會各西人驅皮帶車至汲水狂噴約歴一點許祝融氏卽掩旗息鼓而廻延燒仁智里一百七十一七十二七十三號等門牌共燬樓房六幢聞各家俱保火險不致受虧然保險行中人未免徒呼負負矣 
[英界火警]  
　　昨日午後五點二刻時英界恩慶里後善鐘馬車房堆積馬料忽處肇火災救火會各西人一聞警鐘紛紛驅皮帶車馳至無如四面皆係住屋無路可通後經擊破重垣竭力澆噴始漸熄滅計共燬去平屋四間 
[上海巡局紀事]  
　　前日孫慶祥至南市荷花池左近　記小烟館開燈吸烟乘間圖竊被烟館主某甲指交十六鋪巡防南局勇丁解送局中請鍾偉臣二尹訊究二尹略詰情由判責一百板驅逐出境不准逗留○粤人某甲在祥記碼頭開設益利水果行日前被賊竊去羽綢棉馬褂報捕查緝至今未獲前日甲夥某乙瞥見十六鋪汛捕俞德之夥阿月所穿馬褂似係失物向之盤詰言語支吾遂扭控十六鋪巡防北局局員楊聘侯二尹訊悉情由勃然震怒飭地甲傳俞至案嚴究○前日浦東爛泥渡陸稿薦醬肉店主張春生因事赴老白渡途遇歹人王杏三黄阿于藉端口角以致爭毆張佃不能敵大遭窘辱旋由同業陸某帮同扭控十六鋪巡防中局局員高小雲少尹訊悉情由判將王責一百五十板黄責一百板交人保釋 
 
 

Page 4

 
 
[美界捕房紀事]  
　　昨晨小竊王阿毛混入百老匯路某姓家行竊衣服適爲巡街捕所見拘解捕房捕頭令押候解送公堂禀請讞員翁笠漁直刺訊辦○昨午偷兒胡小二至公和祥碼頭竊取舊鐵適爲巡街捕所見拘入捕房捕頭問知所竊甚微管押乞丐牢中半日從寛釋去 
[申報館恊振所經收山東淮徐海鳳潁賑捐三月初一日至三月初十日止第六次淸單]  
　　三月初一日慈邑日新堂尹洋一百元南潯永泰豐來一飽人洋二元安徽森昌局來潛山縣署同人十二户洋五元花洋十一元德成泰洋一元唐基錩洋十元張寳記交來寗波戴豫康洋十元寗波沈茂頴洋十元童子沈樹倫肇倫洋八元頂禮慈航還愿人洋三元江西全昌仁來蔣鶴琴花洋一元常熟全盛局來自警生洋一元○初二日東海逹記洋二元求安子洋十元浙紹全盛局來二槐日新主士洋一百十一元求安子另費項省洋一元容子芬洋十元○初三日鳳辛楣葉幹臣筵資移助洋四十元太原安壽氏洋一元曹硯田洋四元元茂洋二元顯記半耕居靜濤不書名隱名氏無名氏寗振記崇翁不書名計九户各助洋一元○初四日楓涇全盛來誦芬室主人洋六元張堰姚貞甫洋八元瓣香室主人祈求嗽疾早愈洋廿元銅洋六十元王漢槎恭祝王春翁六十壽儀移助洋四元黎笏臣交來燕貽堂呂劍華余仲魯徐淮山東洋五百五十元貴全氏周還心愿洋十元臨浦全盛局來父七十陰壽豫祝母六十生誕洋廿元保父母康健洋五元又保母康健人洋五元南匯日生盛來南沙盛稼莊洋四十元蘇州全盛來力不足勉力子有心人洋三元銅洋二角五台山營次經募九户洋二元三角蕪湖正和恊來棉力子洋四元○初五日蘇州恊源局來久和莊洋十元崔子泉左濯波馬笛庵喬振揚葛薌圃蕭松甫計六户各助錢五百文龔怡仲錢一百左恩波錢三百左筠樵錢三百左士澧左鏛左炳章合助錢六百文以上共計錢四千三百文合洋四元九角左慶安喬心齋合洋四角左士沐求子作林病速愈洋六十元左瑟卿王石渠成康壽左竹樵喬仲蕃楊麗卿李石型不書名節省藥資共計八户各助洋一元王文雨保安氏各助洋二元孫選靑洋二角崔先生洋三角左濟材洋二角九江姑唐劉楠垣洋一百元劉少楠洋五十元皖南王秀珊今逢花甲敬備筵資移助洋廿元安慶全昌仁來安慶城内縣下坡林洋三角九江胡萬昌來蘇合記等九户洋十元徐士愷恭祝王春洲壽儀移助洋四元郭懷澄嚴兆澄敬賀王春洲壽儀移助洋四元○初六日苕溪善記洋十元銅洋八元嘉定勤樸堂洋三十二元七角平心予計十二户洋四元四角袁氏洋五十元杭州永利局來亦陶軒還長男榮歸心願并求合家平安洋十元汕頭長茂源洋五元枱記行洋二元無名氏洋一元榮福源洋二元彭城隱名氏洋十元以上共計洋廿元合元十四兩四錢逹記洋三元琴川念德居洋二元樂平乾記銅洋六元○初七日陋巷居洋四元隱名氏洋九元錢選靑保子潤昌病危復安洋十元渤海氏銅洋三元甬東無名氏求痼疾速愈洋一百元許瀛爲次子出花敬許洋十元九江政大源來福成寄收到羅姓子南昌已故萬二先生洋四十九元錦記爲腰痛洋廿元蕪湖無名氏洋一元○初八日杭州戴生昌來陳門張氏求無病痛洋五角問門陳氏求無病痛洋一元陳記求平安洋二角虞毛兒求平安洋五角胡友薌荇薌恭祝王春洲壽儀移助洋二元無名氏洋廿元○初九日蕪湖全泰盛來鳩邑道署庫房經募十二户花洋二元同仁堂銅洋六元姚江守梅書屋洋三元蟹浦正大局來有心無力人李合泗洋一元無錫寳順來姚安雅洋二元○初十日拔維晏銅洋一元湖州林仁記來紅星橋無名氏洋五圓力不足求免災悔洋一元不留名求生産平安洋一元周春祥銅洋十圓周伯記求保壽命延長洋廿圓平湖晉泰莊銅洋一圓無錫通裕來徐周氏洋六圓徐韞蓮妙蓮洋六圓蔣友益洋六圓不書名張澄烈洋四圓無名氏洋五圓五角不書名蔣等六户洋六圓蘇州全盛局來養和主人交來王務本六齡童求關煞開通洋廿圓靑浦全盛來源仁記保平安洋十二圓王煥記求母康健洋一圓沈錫記保自已平安洋五角憾缺子洋二圓揚州老福興來安定主人洋一圓慈普佑人移刷大悲呪資助振洋四圓漢臯隱名氏洋三圓花洋三圓杭州申昌來董炳垣董謝氏洋四圓董基淸洋一圓力不從心洋二圓以上總共收洋一千七百四十九圓九角票元十四兩四錢花洋十七圓銅洋九十五圓二角 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[學生肇釁]  
　　日本訪事友人云近得俄國友人來信知西歴四月初某號俄都聖彼得保某學校衆生徒游覽諾坡揚是處有俄皇避寒宮平人不能擅入諸生乘興叩其門巡視官向之喝阻諸生不服巡視官怒揮鞭逐之諸生受此大辱忿不能平次日約集各學校生徒多至六萬餘人同時輟業事爲俄政府所聞立卽據情入奏俄皇大怒命褫巡視總管官職復降諭撫慰諸生諸生始安謐如故 
[英界晚堂瑣案]  
　　英商會德豐洋行買辦徐文述前控木作頭孫少卿欠銀前任讞員鄭瀚生大令與英繙譯官梅爾思君迭次會訊判令孫先還銀三千七百零三兩然後邀公正人理算淸楚禀復核奪詎料孫將銀繳案後忽於本月初八晚串同王毛毛卽仁太糾集小工木匠等一百餘人手持大石擁至徐文述所開之榮順木作塲毁門而入將木料及銅鐵器物搶刼一空管作之汪裕生等上前攔阻突被王等蜂擁攢毆以致頭面受傷旋由汪訴知徐文述當夜卽投報捕房翌日又具禀公廨讞員翁笠漁直刺立飭差役徐升協同包探將孫少卿王毛毛兩人先後提到管押餘人早已聞風逃逸前日午前英領事函致直刺訂期會訊午後由梅繙譯至廨升堂研詰徐文述供孫少卿所欠職員銀兩經鄭前憲判令先還三千七百零三兩至上月底孫將銀繳淸後由董事嚴茂堂再三理勸議定所有包造日本郵船會社房屋如職員承造須貼還孫銀五千兩孫承造亦如數貼還職員職員言願任其自行决擇孫一味恃蠻忽於初八日晚串同王毛毛糾約木匠小工等一百數十人蜂擁至職員所開之榮順木作持大石毁門而入將屋内所有木料及銅鐵器物共計值銀三千二百兩擊毁一空又將汪裕生毆傷頭面故特投報捕房來案呈控今蒙提案求恩訊究孫少卿供榮順木作係小的與徐二人合開小的並不强取器物王毛毛卽仁太供小的與孫向來熟識故帮同搬運實無毆人情事求鑒翁直刺訊得汪受傷屬實孫少卿王毛毛膽敢糾衆横行實屬目無法紀諭令先將王管押復傳董事嚴茂堂訊問嚴供監生前奉鄭公祖諭令向徐文述孫少卿兩人善爲調處無奈孫被王毛毛從中刁唆以致堅執不從且敢糾衆搶物毆人殊出情理之外求公祖公斷翁直刺商之梅繙譯著將徐文述孫少卿兩人仍交董事嚴茂堂秉公理勸限七日内禀復王毛毛押候此案理明後再行酌辦○沈金壽控濮吳氏誘拐女兒阿八經翁刺史提訊氏供蘇州人龜子沈金壽在四馬路開設妓院去年其女阿八與狎客黄振卿串同奔投案下控被鴇母霸阻從良帮審委員劉老爺判令黄當堂具領後經沈龜來案翻控劉老爺復令沈龜將阿八領回反誣婦小人誘拐并騙取金飾致被管押四月有餘此事實係冤誣求恩釋出直刺細查案卷知其中顯有不實不盡之處著先將濮吳氏開釋候再訊明判斷○瞽才周丹陽前控李枝潤騙取銀兩經前讞員鄭瀚生大令管押在案前日翁刺史提案研訊李供向爲洋貨業去年由陳姓許薦周爲某洋行買辦誑取銀九百餘兩此事與小的無干求鑒刺史以李供詞狡賴令仍還押追銀 
[英界公堂瑣案]  
　　昨日禮拜六輪應德總領事署繙譯官至公廨會訊各案適譯員福蘭格君另有要公無暇到廨故由讞員翁笠漁直刺獨判○水巡捕唐寳榮解船户張玉山沈鴻興董阿五李阿林蘇阿林王東生等至案禀稱之數人者不守章程將　抛棄蘇州河内偶經小的查見一併拘送請究張等同供初至滬上無知誤犯求恩寛宥直刺以事　微細著各罰洋銀一元○包探劉阿炳拘解乘火攫物之匪人楊大毛戴阿三邢阿玉吉阿四至案禀稱前者虹口張鴻年家火起楊戴二人糾同黨羽攫取珠花翡翠各物逃回江北日久未獲今忽潛來經小的查獲送案請究張鴻年投案供稱所失各物價值不資實係楊戴二人爲首强搶求爲重辦楊戴同供小的等一時糊塗犯此不法之事今已將物變賣用罄叩求格外施恩邢吉同供小的等悞聽楊戴指使事後略得微資求恩鑒宥直刺判將楊戴各責三百板管押一月邢吉各責二百板管押一月○包探金阿三禀稱崇明人沈小化向在怡和编紗廠爲小工昨日散工時私將棉紗四絞竊出事爲廠中司事人查知扭送捕房今特解案請判怡和執事人遣人投案請辦沈供認行竊惟求恩宥直刺判責一百板遞解回籍○包探林福生禀稱昨日小孩王全福攫取同伴小孩周阿卜所帶金耳環一枚報捕後經小的緝獲起到原贓送案請究周投案領贓王全福供與周孩游戲本欲送還叩求恩鑒直刺姑念年幼無知判押兩天○御者范金蘭以病馬駕車爲五號西捕所見送案請判范供馬無疾病惟皮膚略有擦傷求恩鑒察直刺判罰洋銀五元 
[法界公堂瑣案]  
　　公館馬路洪彰洋貨店主情人在外洋購貨旣抵埠卽向海關完納稅金前日起岸時流氓蔡阿喜竟糾約羽黨冐充關上巡丁擁店夥林立東至南誠信烟館指爲漏稅索詐洋銀三十元林密遺人報知捕房捕頭倩包探將蔡拘獲昨日傳同原告解請讞員朱森庭明府何繙譯官會訊林訴稱此貨於本月初七日報關初九日騐明納稅乃蔡竟敢冐充巡丁肆意訛詐叩求重辦蔡供稱小的在南市善後局左近江南義振彩票行當茶房林在浦灘運貨與車夫爭論小的向前解勸遽被誣指明府訊知蔡藉端勒索法不容寛判令押候枷號一月發浦灘示衆期滿重責二百板○胡承祥之妻趙氏在某繅絲廠工作顧裕堂串同姘婦某氏誘坐火車至江灣迤北白巷左近賣與鄉人徐金大得身價洋銀二十八元胡偵悉情由尋到彼處地保出塲霸阻不得已回滬扭顧至公堂控訴朱明府飭探協同會捕局線勇帶原告前往指提趙氏地保沈梅溪見包探僅持朱明府名片故意留難稱並無寳山縣信票不能指引包探無奈就近訴知江灣汛弁某君立派汛丁偕往得將趙氏帶回捕房昨日解案請訊趙氏供稱是日在家煮膳顧與姘婦邀坐火車誘至江灣賣與徐金大爲室所携首飾衣物被顧及姘婦悉數吞没今特開單呈案求准究追明府飭將顧帶出指提姘婦某氏到案覆訊核奪○紹興餘姚縣人胡金福被賭棍陳榮卿卽織布阿寳糾同黨羽朱杏生周星園等誘令局賭輸去洋銀八百三十元除付現洋銀三百元外餘欵出立憑票此前年事也前日偶至某烟館與陳相遇論及前事彼此紛爭事爲包探所聞因卽拘入捕房昨日解案請訊胡申訴前情陳供此事前已了結各執憑據何得忽起波瀾明府著押候呈到憑據再核○王純甫禀稱小的家住紫來街十六號門牌屋内在虹口某米店爲夥作頭朱福記結欠米帳銀四百三十餘兩圖賴不還爲此扭案請追朱供雖欠米欵有合同作抵何必情急明府著將朱交保出外限十日内從速理楚○包探禀稱前晚小東門外烟龜包廣根積欠屋租相率逃逸被某號巡街捕知悉拘獲龜奴高廣林周四子傭婦高王氏查其屋内尚有雜物今特解案請訊明府著押候交保出外找尋包龜將屋租赶緊淸理○奚長根楊福林同禀稱小的等皆在招商局當小工前日惡棍陳子明之羽黨顧秋生糾集流氓數十人持械而至勒索洋銀十元衆工人咸抱不平帮同將顧拘獲交捕送案叩求究辦明府判責五百板送改過所監禁顧身上受傷飭送仁濟醫館療治奚楊交保再核○前者周仁來控粤人鄺德芬僞賣榨油公司股票致被騙去銀二百五十兩明府諭令將鄺押候繳銀昨日周投案求追鄺呈遞禀詞並漕督所給招攬股票之札文明府細閱札上所標年月不符不無疑竇著交的實人保出限五日内　　繳案鄺求寛限十日明府准之○包探禀稱蔡金標在太古馬頭竊取駱駝毛一包被巡捕緝獲人贓解案請辦明府判責　　　　　　　　 
 
 

Page 10

 
 
[官報]  
　　三月初九日同知周文　由滬來知縣張寳瑔杜仁幹均禀辭赴海運津通局差前通州學正殷元善禀謝委署上海縣敎諭事卽辭赴任○初十日同知王秉　　　　　　津通局差又　　綱知縣陳曾培均禀知奉撫憲飭知派蘇差委南河候補同知雷　淸補用守備華右營北汛千總邢天祚淮揚道差弁馬厚元外委方金標均禀辭　　　　　　師賢禀辭赴　　津通局差撫憲牌示三月分考試在省候補同通州縣直隸州州同州判無差各員月課定於本月十七日考試 
[馬路仁濟堂籌賑公所施子英經收淮徐海山東皖北賑捐二月初一至十九日第四十九次淸單]  
　　初一日愛英居士力善士洋三十元○初二日董貽經堂洋　　　　　　十一元羅店隱名氏求店内免災平安十元滬南泰生潤號爲隣居失愼　　平安完愿洋五元銅洋二十元堃記雷記合洋五元如邑頴川氏銅洋八元○初三日隱名氏爲　河失愼幸賴平安酧愿洋五元吳姓病愈還愿洋四元○初四日馬仲郊來董何氏求病愈李愼遠堂爲小兒咳嗽求愈各洋十元隱名氏求順遂小洋十角○初五日錫堂求慈親舊病速愈洋十二元殷仲容兆先求長子病愈浙紹於間田各洋十元○初七日朱有恆劉淡如徐秉亮勉力子四户各洋五十元王紹勳洋四十元吳莪生無名氏各洋廿元郭龍川洋四元陳雲亭郭逹夫各洋二元陳寳善洋四角劉隱名萬順正記各銅洋一元○初八日和盛號來潘永煦洋三十元蘇代羅洋十元無名氏洋五元○初十日愛蓮堂周求妻病愈洋三十元銅洋七元黄王氏龍洋五元蔡仲舉洋二元○十一日隱名氏無名氏各洋十元永茂號諸友小洋廿四角無力人洋二元京江氏洋一元濟陽江五角不留名洋三角綿力子無力子太原項弘楊劣芳六户各洋一角○十二日寓滬鎭莊　業洋五十元隱名氏二十元九齡女子濟陽氏求身熱速退十二元對開洋四元王大王號諸友六元信昌來胡鄭氏龍洋四元平陽氏銅洋一元○十三日陳善增爲慈親壽辰壽筵洋二十元蓉悟道人求家室平安十元八十老人瑞盛春號誠心氏翁志祥四户各四元無名氏邢子昇劉泰和遲配厚四户各二元黄源源姜卓甫中恆盛三户各一元梁東昇行銅洋二十元○十四日林寳善洋三十元申江雷誦芬堂二十元泰州北門外女求平安身健一元○十五日隱名氏楊慶林堂各洋五十元鼎昌三元十元合記公記祥記興記珍記義記川源通七户各二十元爲善最樂人源記陳玉堂王薦記戚明記天元昌無名氏無名氏王愼之九户各十元渭堂居士爲妻産後求病愈同德和號恆裕公號寳森公號無名氏五户各五元環翠樓主人四元丁龔張三元金春林二元小洋三十二角白下懷德堂夏二元卜友松無名氏各一元○十六日沈步洲洋一百元隱名氏三十元榮陽靜子䖍求慈親壽長壽健并求免尅妻家門平安十元鄭陸順堂一元天成昌南號四角半許瑞卿銅洋三元無名氏望責洋行陶各銅洋一元○十七日延齡求安子洋三十元嶺南方殿材爲妻小産保平安二十元浦江雨田氏十元澹寗書屋洋五元銅洋一元怡齋書屋洋一元半元房一元無名氏四角○十八日倪富慶求保速産洋五元慈谿堂陰書屋四元喜記小洋十一角餘記梁溪悔過遷善子各一元凌宅夏宅各六角葉宅江宅韓吳氏吳氏四户各五角樹記四角凌宅三角均大當銅洋十二元○十九日忠恕洋五百元慈谿繼志堂一百元沈燕貽令親廿九圓朱汶濱經募無名氏十六圓永蔭堂孫姓十三圓玉峰陳姓祈順遂武林悔力人保平安繆滋德堂三户各五圓永利茶號一圓 
 
 
 

Page 11

 
 
   
 
 

Page 12

 
 
   
 
