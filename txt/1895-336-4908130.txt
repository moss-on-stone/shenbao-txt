# 1895 - 336 - 4908130

 

Page 1

 
 
[四史復出] [  圖書集成局啓]  
　　四史者何史記前後漢書三國志是也從前本叚印過數次人皆爭先快覩甫更寒暑銷售已完兹以問價者多重爲印釘照向例每部六十册實價洋四元售處仍從其朔諸君子有欲爲柔日之讀者請及早惠臨選購遲則又恐篋笥易空矣此佈 
[景岳全書出售] [  圖書集成局啓]  
　　是書爲有明張介賓先生所撰首傳忠錄次脉神章次診家要語次傷寒典次雜症謨由是而婦人規小兒則痘疹詮外科鉁本草正新方古方又别輯婦人小兒痘疹外科方都計六十四卷國朝曾收入四庫全書蓋以先生爲勝國一代名臣遠紹長沙並驂東璧旣窮源而竟委復由委以溯源用能至精至微不偏不倚豈他人所能望其項背步其後塵哉所惜木板漫漶模糊讀者不能了澈本局因代書肆友人覔得原刻善本印成新鑄鉛字潔白帋張裝釘無訛校讎盡善刻巳告成分裝二十四本裹以錦函每部碼洋三圓分存湖南廣東上海愼記書莊及三馬路申昌書室出售世有欲樹醫林之幟者尚其購置一編乎此佈 
[與客論中國軍務當大有轉機]  
　　客有留心時事者一日訪余樓上履槖槖如危虚白余方據几擘箋思藉驛使問故園梅花開未未　顧也旣入門則意態雄傑大有不可一世氣概延之上坐脾貺間亦備雅人深致因詢以近來韻事與夫有關於軍國重大者何者當因何者當革何者當綏何者當行而且崇論宏議爲當今必不可少者若而人因時制宜日往來於胸中而不能去者若而事試爲抵掌及之亦足洗塵俗之塊壘客曰如子言老生之常談非目前之急務也子不見東方一役中國之創鉅痛深乎元氣如是其餒也國體如是其傷也民生如是其蹙也軍實如是其隳也今者和議已成宜何如培元氣崇國體息民生蒐軍實示天下以變法爲復仇示天下以同仇爲敵愾昔闔閭欲强其國也出見怒蛙而式之以其有怒氣故致敬禮所以教國人戰也而吳國以强夫差欲報父仇也使人呼之曰爾忘越王之殺爾父乎則應之曰不敢忘而越仇以報此皆往事之確有明証者今日本之小弱不過於越而我中國則大非吳比也間嘗綜日本而計之其疆域不及我閩越之袤延也其户口不及我數百兆也卽彼物力之多寡賦税之盈絀要皆不過我中國什伯中之一二耳而卒恃其兵力傾覆我藩服虔劉我邊陲挾制我畿輔要索我海嶼肆無顧忌極意誅求槃敦之間曹沬毛遂互相恫嚇而卒無一人焉敢與之抗衡者何哉則甚矣國不可以不强而兵不可以不勝也客言未竟怒髮衝冠若甚有鬱於中而發於外者余顧而笑曰子何激之甚也天下事不極之無可奈何之地不知其積習之難返也不極之萬不得已之時不知其當幾之立斷也齊人有言曰雖有智慧不如乘勢雖有鎡基不如待時易囝知幾其神乎又曰幾者動之微而美惡之先見者也子盍就今日之大局而爲之沈觀靜察當知困極則亨窮極必復之理有大可爲中國操左劵者子何激之甚而不一審其端倪乎卽如本報所載日政府旣得十一月十六號倫敦受取中國償銀之電知中國償還東三省兵費銀三千萬兩已於十八號换取英金卽經大本營傳本占踞東三省之日兵刻日撤回並命散處營口海城鳳皇城安東縣九連城等處之野戰隊第四師團第六師團俟日歴十一月杪中國委員交代畢二十二號自九師團始皆起程約於十二月十三四號集金州司令部定於二十七號去海城十二月十號達金州以營口水結船不能進命齊泊大連灣載之回國各船大約來春正月方能運竣又旅順駐紥之日兵以中國允償頭批兵餉業經交訖議定十月初一日撤回現日兵於未還地之前將砲臺毁壞船塢未動當道已派員往收並陸續雇募工匠前往理殘補闕俾異日得興製造之工各等語可見兵燹初敉沿海數千里非復昔年氣象矣生民塗炭廬井刼灰天險依然而孑遺之餘善後一　事宜幾無所措其手足誰實爲之而顧令國家無缺金甌摧殘廢壞一至此哉雖然亡羊補牢未爲晚也見兔顧大未爲遲也老子曰弱之勝强柔之勝剛天下莫不知莫能行故曰受國之垢是謂社稷主受國不祥是爲天下王今中國當此還地之際如知喪師失地輸幣求成之爲辱則必須受其正自省不祥訓卒練兵守在四裔不必爲句踐之臥薪嘗膽第如衛文公大布之衣大帛之冠教材訓農通商惠工撫瘡痍减徭役不急之工省之又省無益之費蠲之又蠲吾知宇内必有延頸仰望以俟天下之清者然而尤不可緩者則在整飭戎行爲自强計蓋兵者所以示撻代而固疆圉者也治整以文復亂以武詩曰共武之服以定王國又曰整我六師以修我戎王者不得已而用兵要先有必勝之方而後能立於不敗之地未有不明夫所以制敵之策與可勝不可勝之道而可漫焉言戰司三軍之命蹈以卒子敵之譏者也兵法曰知彼知己百戰不殆不知彼而知己一勝一負不知彼不知己每戰必敗爲今之計莫如速練勁旅參用西法俾豪傑及時自効將必有勇而謀不拘資格兵必年少而悍不問出身槍砲以西式爲凖則而槍尤宜用一律如此營用英之馬梯尼彼營用美之哈克齊斯則可不得以一營而用兩樣三樣之槍庶免怱忙悮事現在京師已設督辦軍務處派王大臣總司其事行當整飭天下之行伍簡核天下之戎備然各省亦宜仿照兩江訓練之法聘請精於槍砲之教習選各營可造子弟從之學習槍砲心法以成百發百中技藝前者部議裁汰緑營去七留三未爲非計但此項經制額糧相沿已久身家性命係之汰之裁之立成餓殍計不如仍用以守城垣巡邊徼各省汛地廣闊散之各汛原不爲多且腹地巡緝盜賊宫軍萬不可少故於練兵之外留此額兵以爲攻守兩全地步目下日人易干戈爲下帛其願已足要之眈眈虎視者正不知凡幾譬如藴火其燄未燃非謂此中無復有星星之火在也况城下之盟春秋恥之氣節之士敢怒而不敢言此時如號於天下我將以兵事與天下相更始也吾知天下必有同聲響應爲國効力者所謂因其勢而利導之耳衆志成城易如反掌一二年間安知危如纍卵者不且安於磐石乎然則創鉅痛深之日正中國一大轉機之日也所慮者上下相蒙僥倖無事習爲粉飾姑息養奸悮於因循者不知矯之正之狃於苟簡者不知奮之興之則是大局終無望耳識時務者爲俊傑吾與子且拭目以俟之矣客旣去爰筆之以爲他日劵 
[諭旨恭錄]  
　　十月初十日奉旨員勒載潤著加恩在御前行走欽此 
[本館接奉電音]  
　　昨日午刻京師飛電傳來上諭一道敬謹譯登○十月十八日奉上諭邊寳泉奏道員因病呈請開缺一摺福建汀漳龍道况世雲著准其開缺所遺員缺著榮堃補授欽此 
[逆𤞑近耗]  
　　京師采訪友人云甘肅凉州副都統恭祝皇太后萬書摺奏刻已詢之差弁云𤞑逆現在西寗凉州肅州各處往來無定雖未占踞城池而已嘯聚至二十餘萬之衆幸火器不足尚易剿除刻下董軍門福祥已到甘省尚未交鋒程軍門文炳陛辭請訓後督率駐紥南苑之兵於十月十六日西行想天戈所指羣醜不難盡 
 
 

Page 2

 
 
殲也 
[漢口火災]  
　　漢皋采訪友人云熊家巷後老君殿左側余姓挑夫家有童養媳年方十歳頑劣異常本月十四日手持火爐與人調笑悮撒火炭於積薪内吳回氏遂乘間竊發四處揚威各鋪水龍聞警到來立倩元冥使者與之對壘相持約一點鐘之久火始漸漸衰疲然板屋四十三間已化爲焦炭矣越時河街羅順發彈棉花店夥又因吸烟僨事幸店中人饒有智術急請東坡居士調水符至爲禳解始得安堵如常 
[南潯火警]  
　　南潯爲湖州烏程縣屬首鎭蠶桑之利冠於浙西商賈往來舟車輻湊鎭人劉姓以多財善賈著名家中厦屋連雲翬飛鳥革本月十七日適有喜慶事賓朋雲集幾若孟嘗君之珠履三千而婦女之乘魚軒而來者尤覺花團錦簇不隄防是夜鐘鳴二下僕役悮碎火油燈以致回祿神跋扈飛揚大殺風景火龍火馬蹴踏半空一霎時房屋數十椽悉數楚人一炬直至鐘鳴五下火始稍息僅存門樓一座平廳數楹所可慘者焚斃戚串家女客六人月貌花容祇剩枯胔零肉何酷虐竟如斯耶 
[尚衣履任]  
　　姑蘇采訪友人云新任蘇州織造莊尚衣於本月十六日由京南下下午舟抵胥門外官碼頭趙展如中丞率同藩臬兩司以及府縣文武各官齊集接官廳排設香案行三跪九叩禮恭請聖安禮畢尚衣一一接見茗話片時各官卽呵殿回轅尚衣重復登舟繞道至葑門碼頭赴靈官廟拈香然後排導入城至滄浪亭行轅暫駐隨示期本月十九日接篆 
[漢市油盤]  
　　漢口菜麻油二宗銷塲最旺卽就本埠而論逐日民間零銷爲數不少益以下游各號商販運之盛洵屬當行出色該油均出自裏河諸地前者水旱頻仍顆粒無收因之來源稀少七八月間油價驟高不啻洛陽紙貴諸油行所有積貨爲之一空至今同付闕如現計每擔價銀竟漲至七兩有奇目前集公所聚議是否加漲尚未可料閭閻窮黎手持青錢二三十文僅博凈油一二兩不幾與米珠薪桂同號居大不易乎然亦事之無如何者姑誌之以見市面之交易 
[竟至焚身]  
　　常熟小東門内後東街某錫器鋪爲某甲所開有二女長年十七次亦十五齡矣本月某夜姊妹花在燈下同操女紅其姊睡眼朦朧不意間將洋油燈煤撥在妹之身上登時烈烈轟轟不可遏抑因所穿皆係重棉不及脱卸二女極聲呼救奈時已深夜家人俱已熟睡驚醒起視次女已渾身焦爛氣息如絲延至天明一縷幽魂遽投枉死城中慘哉長女亦焚傷一臂雖不致有性命之虞然未免爲殘廢矣 
[惡鴇移巢]  
　　金陵訪事人云有趙夢鸞者艷妓也來自蘇臺卜巢淮水香名四溢艷幟高張少年子弟入其彀者往往纒頭一擲累萬盈千前月某公子尋芳至此一見生憐香盒定情眷注尤甚從此鴛鴦作對蝴蝶成雙如影隨形如魚得水花前月下誓海盟山從前游客皆作蕭郎不復能見其蹤跡矣公子思以千金置爲簉室示意於鴇兒鴇允之而公子忽有事他往怱促間將箱籠寄頓妓家鼓輪逕去鴇乃與龜公計議悉行乾没連夜徙家俾人面桃花無從再訪公子勾留十餘日買棹而回甫卸行裝卽來妝閣而枇杷花下門巷依然繡箔開時杳無人影旣訝緑珠之物化又疑紅拂之私奔展轉徘徊末由自主悵悵回寓囑童僕晨夕奔走偵訪行蹤一日行至城西角見夢鸞之弟彳亍而前尾之旋進一竹籬門其地頗幽僻乃歸告公子立呼輿馬臨其家鴇一見駭然旣而笑謂曰老身新營此屋敬候貴人何珊珊來遲我家姑姑久已望穿秋水矣公子不語但問夢鸞何在鴇曰今早盻郎君不至乘輿至觀音庵燒香就神座前問歸期此刻猶未返也俄而夢鸞歸兩頰微紅酒香四溢公子心已了了入夕覓箱籠啓鑰而遍尋無有詢之頗涉支吾次日問諸鴇鴇曰此間僻靜多穿窬盜故暫寄他處稍緩當奉原璧公子亦姑頷之自是鶯哥罵客燕子嗔人情意逈非昔比而囊中物又被賺去無可以整歸裝遂謁邑宰將顚末歴陳朱大令立出硃籖飭幹役帶官媒往逮旣到案略詰數語卽將老元緒笞責五百板荷校示衆鴇及夢鸞押候再訊旣而夢鸞倩人緩頰願處小星之列卽以所存箱籠抵身價銀特不知公子一縷情絲尚能牢牢繫住否 
[閩垣雜記]  
　　福州采訪友人云閩省賭風極盛歴經官憲嚴禁若輩遂稍稍戢羽潛鱗某日邱東屏守戎奉委巡查凱凝鋪見有骰攤二處卽喝令巡勇拘拿褫其衣衫加以鞭韃意者賭徒當從此聞風歛蹟乎○閩侯兩縣主示期本月十二日考試文童風簷寸晷中當有下筆千言如春蠶之食葉者矣 
[靈隱梵鐘]  
　　杭州采訪友人云省垣近多咳嗽之症其輕者纒綿不已一時未克告痊重者閱三四日卽不治初起發寒熱狀類傷風繼則痰涎壅塞氣逆音啞臥睡難安投藥卽吐飮食不進易於傳染據醫家云因天時過暖所致惟體氣堅實者尚無妨礙若素有怯症則頗形棘手近日業岐黄者無不占利市三倍云○霜降節後天忽下雪氣候嚴寒棉花每斤貴至五六十文自交立冬忽又轉而和煖各鄉吉貝源源而至近日市價每斤已减去三十文矣○清波門有地名滿覺隴者係來往江干要道時屇冬令匪徒每潛伏其處斷路行兇撫標中軍趙參戎特委候補守備吳守戎鏞帶同弁勇在彼駐紥嚴防○仁錢兩縣主因京餉需用甚急特飭各糧書嚴催地丁銀以便彚解○藩轅牌示鎭海縣叚樹藩呈請回籍修墓遺缺以候補縣畢貽策署理乍浦同知缺委候補通判李傳組署理石門縣主簿缺以候補廳司獄方鳴陽署理 
[四明霜信]  
　　寗郡五方雜處匪徒最易潛蹤現屆冬令防範不得不嚴兹聞提道二憲已飭府縣會同營汛將本屆冬防事宜無分水陸一體遵照舊章嚴密防緝並飭各柱保甲委員一體會營嚴密巡查各城門嚴司啓閉實心稽察城廂内外水陸各要隘均派哨勇駐防以資查緝外道府二憲仍隨時親往抽察其勤惰冬防如此嚴密則匪徒無隙可乘閭閻宜臻安謐也○寍波今年年歳早稻尚稱豐足晚禾苦樂不均江夏米糧現已每石售至三元四五角米店零售最低之米每升亦須三十二文貧民無不愁眉雙蹙也○寍波所售豆油皆來自牛莊刻因來貨稀少以致油價飛漲現市上每百斤已售至九元零聞此後尚有增無减至棉花一項皆來自餘姚今年八月間猝被狂風收成已减况被通商各馬頭添設紡紗織布等局是以銷塲更旺故今年花價亦日漸增漲八月杪每洋一元可買得花皮七斤四兩今每洋止六斤十兩此等價值實所罕聞加以刻下銀價日跌錢價日昻每洋一元僅换制錢一千文經紀小民咸不免暗中虧折矣 
[鴛湖烟棹]  
　　嘉興北門内大落北板橋弄口某姓小茶館於昨日失去七歳女孩遂卽在城追尋無著該母號哭如痴悲痛不已後猜爲某乙騙去當卽買棹追赶未識能珠還合浦否○前報杭塘陡門大通橋工竣特於本月朔爲始設建圓橋寳懴至十二三兩日招集梨園子弟演唱京腔神戲兩臺赶集小肩販各於月初咸爭先往該處設攤麕聚利市三倍不問可知城鄉男女多約伴買舟進香購買橋單遊客旣衆熱閙已極明日當圓滿也○前報王店鎭糧廳移解買妻糾葛一案本係招雇蠶娘旋買爲妻後又脱逃匿跡寺内經人訪明尋獲送交買妻之人收管寺僧唆使本夫及婦弟控告現經嘉興縣劉邑尊將案提訊聞尚須補提該婦及中証到案以憑質對明確按律懲辦○近悉外五縣以及四鄉各鎭已一律設立冬防巡局派撥兵差雇用壯丁更夫各按地叚四出梭巡尚稱嚴緊想從此宵小無從試其伎倆已○黄葉滿地烟雨樓一帶湖光暗淡每當朔風一起居人盡著重棉日來仍晴煖如故云○刻下錢市每洋祗易錢九百四五十文仍無兌處各業買貨三五百亦不肯找錢神有知當何如爲之設法流轉耶 
[上海官塲紀事]  
　　滬南二十三七鋪巡防局委員候補巡檢戴憶珊少尹慶昇現因病故遺缺奉道憲黄幼農觀察委候補巡檢陶少尹殿文接辦業已下札陶少尹已於日前赴局視事矣○本城新北門巡查委員試用巡檢莊譜香少尹日前奉道憲飭令押解京餉赴津所　差務 
 
 

Page 3

 
 
暫委候補從九馬少尹煐接辦已於前日下札矣 
[手足行兇]  
　　南匯縣二十圖民人馬俊川砍傷胞兄馬鶴亭身死將屍抛在上邑廿二保五圖陳廣浜内黄大令騐屍後飭差傳查屍屬並緝訪兇手旋經馬俊川投案聲請伸寃又經該差訪悉死者嫖賭揮霍時與俊川强借銀錢並要棉花售賣稍有不允持刀揚言要結果俊川夫婦性命七月間大爲爭閙俊川力大奪取尖刀兩把交明宅長一把放在地保處此次命案未免可疑禀復請訊大令據差所禀卽將馬俊川扃門密鞫刑訊數堂關防嚴密外人無從探錄前晚大令與帮審委員曹明府會同密訊傳聞馬俊川所供九歳時父故由母親作主與胞兄鶴亭分家田畝各分八畝小的於十七歳娶親今十九歳胞兄年廿二歳亦已聘定某姓女延未完娶今年六月廿四日因與陸小狗之女有姦被買燒餅之顧小坤捉姦經人勸解費錢了事所分八畝田早花消用罄七月間持刀行兇被小的連奪兩把交明宅長地保至八月内將田杜與陸小園不允强牽其牛陸出洋六元贖牛旋將六元帶之出門看花鼓戲賭輸回來與小的借錢小的回以無有伊時常持刀尋釁揚言欲將我夫婦置於死地小的提防於本月初某夜時已深晚睡臥伊持刀打開房門小的驚起奪刀手指受傷接刀還戳連砍數下倒地身死卽同妻顧氏用繩縛其兩足頸項移至陳廣浜抛棄遠開三里路小的以爲無妨血跡用柴灰掩乾兇刀用火煨鎔尚有鎔剩一條亦抛於棄屍之東首橋下實因被擾難堪萬不得已尚求格外施恩馬顧氏供是俊川之妻聲稱夫兄馬鶴亭調戲小婦人圖姦不膀挾恨行兇至鶴亭身死情由與夫供詞相同顧小坤供認捉姦是實大令判將顧小坤笞責二百板具安分結地主宋正邦事屬無干釋放地保童裕堂潘某不應縱容地方演唱花鼓戲各笞四百板馬俊川釘鐐收禁馬顧氏交官媒看管飭差到伊家查看血跡情形並雇人到陳廣浜橋下撈尋鎔剩兇刀以爲案中緊要憑証馬顧氏尚有新生女孩亦帶來交該氏撫養俟差禀復後再行核奪申詳辦理 
[失愼潛逃]  
　　昨報紀英界火災一則兹悉起火者係英界廣東路第十二號門牌粤人鄭姓所開彈棉花店是晚鄭獨坐樓上晚膳不知如何將樹上之火油手照撞翻延及棉花一時火勢炎火竟爾上熾幸捕房近在咫尺立卽鳴鐘告警救火會西人赶卽驅策水龍皮帶車而至竭力灌澆得以熄滅僅焚樓屋一椽現聞鄭姓於失火之後不知避匿何處云 
[虹口瑣聞]  
　　有一輪船自日本運貨至滬前日下午駛抵虹口通運碼頭當下椗時輪忽亂轉以致波浪沸騰適有某氏婦掉小划船載木板至此不及避讓被浪激翻幸經杉板船救援得免及溺然亦險矣○楊樹浦自來水廠吸水總管通入浦江前日被行船撞損廠中人卽雇工匠興修一面告知水巡捕船查明核辦 
[英晚堂案]  
　　龜傭朱夏氏劉朱氏徐蔣氏等因向倡婦金湘娥金翠娥追索帶擋洋銀無著互爭爲三百七十六號巡街華捕將兩造一併拘至捕房由捕頭略詰情由以案關帶擋糾葛飭送公堂訊究值日差入禀屠别駕飭將被告交官媒原告隨堂候訊在案前晚别駕升堂訊問夏氏供小婦人家在蘇州因家貧在治下珊記馬頭許公館帮傭本年五月間有素識之金元隆髹漆店主金某之妻託氏代向許太太兩次立據借去洋銀一百五十元議定按月二分起息約期歸還當時金挽有舊鄰黄和尚立名作保迄今半載有餘本利分文無著向索遭毆以致爭鬧後有巡捕前來拘解案下供畢將五十元之借票呈電尚有一百元之借票稱在許太太處不肯交出别駕察閱借據問曰據爾所供洋係金婦托爾代借因何借劵上立名爲金湘娥金翠娥字樣夏氏一味支吾詰之朱氏蔣氏同供稱小婦人均隷姑蘇向在尚仁里金湘娥家傭工此欵實係代掮帶擋洋銀緣金妓日久無還向索逞蠻以致爭角求究追湘娥供小婦人年二十有五係本邑人父親金元隆向開髹漆鋪小婦人前由母親作主將我置諸平康氏本擬早日從良緣該欠各傭僕帶擋過鉅不得已忍垢耐汸約稍遲定當本息如數歸趙奈該傭婦狠毒萬分稍不遂意動輙行兇毆擊以致苦楚難堪且小婦人所欠有一千餘元之多今夏由妹子翠娥代還過洋五百元尚少五百元容小婦人陸續料理决不有負供畢涙涔涔如雨下翠娥供年十六歳自幼由母親押入娼寮久已矢志從良緣顧問無人曾將稍積餘資代胞姐湘娥還過洋銀五百元乃該傭僕等貪得無厭常向湘娥勒索遂致爭執乞求原情别駕得供著金湘娥等具限一年内料理延干咎戾朱夏氏等飭具遵結存查案遂結○上年冬問有綢業復昌等經事王義卿陳相生趙蓉舟等控成衣匠顧杏生誑騙貨物潛逃一案經已故宋通刺訊明屬實判將顧杏生交差押追嗣經顧在押求准交保出外清理詎顧經人保出後將此事置之不問兹據原告王義卿等一再禀求著保將顧交案嚴追等情屠别駕准詞著保將顧交案於前晚升堂復訊王供監生向在某綢莊爲經事曾於上年冬間遭縫工顧杏生誑去綢縐等貨洋九百三十餘元之多旋卽逃逸及監生等將顧尋獲僅搜出質劵數帋不得已將其扭案奉已故宋大老爺訊明押繳並派台差押同顧杏生向各户收帳繼而收得洋銀一百六十餘元照派未及一折難以攤分故將洋如數交案今顧保出後並不料理屢與催討一味恃蠻今奉復訊伏乞嚴追陳供小的亦被顧誑去綢縐貨洋二百八十餘元趙供被欠一百八十餘元環乞究追别駕以顧杏生刁狡異常著笞責三百板具限一年内自向各原告料理延干比追不貸各具遵結存查王等唯唯遵諭而去 
[法公堂瑣案]  
　　福建郭錦華孝廉湖南唐喜文大令同寓法界萬安樓客棧托雇縫工胡錦昌裁衣爲胡捲竊而遁各遣家丁投法公堂控訴鄭大令准詞提到該棧茶房周中秀王雲生由周王將二房東顧小仰及同居之翁三多陸阿新等經大令訊供禁押候訊昨禮拜四堂期大令會同祁繙譯升座包探將保租人邱開泰並在押之翁三多等一并解訊萬安樓茶房周王二人亦投案據邱開泰供胡錦昌先向顧小仰租屋本年八月間因與顧口舌小的代爲解勸大令謂爾旣爲保人不能置身事外胡錦昌究在何處藏匿邱供但知胡係鎭海縣人與翁等同住一處請向伊等詢問大令謂與陸阿新何干王雲生供因搬取洋棉紗大令謂陸妻托胡裁衣不得率意牽累王又供翁等搬取洋棉紗陸妻亦在其内質之陸阿新供妻子往索工資並未搬取洋棉紗翁三多等亦云陸妻並不在内王又供顧小仰屋内常存私鹽數十包大令謂顧曰爾爲二房東胡不到案惟爾是問著將顧翁二人還押邱陸交保出外限三日内尋交胡錦昌並諭茶房帮同尋緝延干追比○會德豐駁船公司顧洪卿偕受傷之船夫劉阿火投案禀稱劉係行内船夫唤杉板渡浦爲任生利陳永松抛入浦内適小火輪船上前援救得慶更生劉阿火供唤杉板渡至當港索錢六十文小的告以渡至浦東只須四十文詎任陳二人卽將小的痛毆並撳入水内身畔藏有工資十元五角皮鞋一雙俱被攫去幸小火輪船援救否則定遭淹死現在受傷甚重求重辦大令怒謂任陳曰爾等目無法紀瞻敢如此兇毆欲置之死地尚有帮兇從實供明一并究辦任陳二人依然强項謂劉呼我爲强盜是以攢毆並無帮兇大令著將任陳押候各枷號三個月重笞三百板拘案之杉板一艘拍賣償還失洋顧劉叩謝而退○賈梅卿遞禀並呈遞僞摺四扣聲稱倩王步雲經收鼎新德順順泰等各里房租膽敢將租摺抵押銀五百八十餘兩洋二百四十餘元另造僞摺呈電求究追質錢之王步雲供經收房租已十有餘年向無差錯此次因被友人徐子山連累由徐友陳俊卿托徐向小弟商懇借銀五百八十兩自知不合求恩交保出外理楚大令不准交保著押候五天内理楚延干追比○顧玉山偕保人侯根生投案遞禀並呈摺二扣聲稱本年五月間烏松林托侯經中向小的處借銀四百兩至閏五月又借二百兩言定九月爲期屆期錢文不付拘案請追質之烏松林供托侯借銀屬實按月二分起息顧向爲道士債主係汪姓寡婦小的欲辦新關舍缺借時以九月爲期現在尚未上卯因據署内說尚須費銀一千兩方能給諭承充大令謂此事不問爾所借銀兩何時歸還供求交保出外三個月内陸續拔還侯又禀向索銀兩反將小的辱駡並欲送至縣署請辦大令 
 
 

Page 4

 
 
著押候人銀並保限十日内一并歸楚○沈培緒控王錦山陳子賓串同將棧單作僞抵押銀兩一案迭經大令訊供昨日堂期沈投案求追大令問王爾至廣豐押銀一千三百兩此銀何在王供一千兩由沈托上海晉和錢莊匯至寗波延泰可訪可查恒生茶棧簿上載明可証大令謂爾旣代押銀兩何以又欲匯至寗波顯有不合又問陳子賓爾托錢秋坪介紹此事究竟如何陳供與錢向來認識小的經手借銀已還廣豐大令謂爾等串吞銀兩尚欲飾詞推諉著一并還押候從嚴比追○楊祥記玻璃店主楊子祥偕同業永泰祥店主楊永康投案禀稱有玻璃三百箱賣與楊祥記每箱價銀二兩六錢另有破碎七十箱賣與永記價銀二兩三錢永記店主韓子卿串同魯麟洋行管棧馮子仁將完全之玻璃出去破碎仍在棧房爲此扭案請究質之韓子卿供向魯麟買來言明破碎與完全均有大令謂貨在棧内豈能他人出去楊稱韓與馮子仁素識是以被伊出去韓供有棧單照單出貨並無不合大令著將韓子卿楊永康一并押候交保飭深至魯麟查明復核○張阿二禀在鴻興建行爲出店被許阿士許杏生二人至棧内竊去紫銅八十斤計贓值洋二十餘元當塲拿獲解案請訊質之二許供認不諱並稱同在某輪船爲水手大令著押候各責一百板贓交失主領回○天福茶房邵中才章硯香控園主武春山欠洋一千餘元求追一案迭經大令訊供追繳十四日堂期經中之沈顯林等呈繳洋五百元昨日堂期原告投案求追沈顯林偕顧從生莊如春等各投案禀稱期票可以更現尚求寛限原告求給現洋大令謂此案懸宕已久當具限時言明逾限惟中人是問著顧等三人再限一禮拜内赶緊歸楚○姚阿寳偕保人馮正揚呈繳洋一百八十元求恩相勸洋人减利大令與祁君會商著將呈案之方單給予領回洋交新康西人領去○包探禀稱頑童朱阿毛在八仙橋擊破柴船上人頭顱奉飭拘提解案請訊大令飭送八仙橋巡防局辦理○包探禀稱扒竊王阿全在三角地行竊當塲拿獲尚失對時表一枚求請究追質之王供向爲車夫不敢犯竊大令著枷號半个月笞責一百板○包探禀稱張興發在金利源碼頭竊取杜布四十疋已交失主領回計贓洋廿餘元大令著押候笞責一百板○包探禀稱積竊王老三在十六鋪竊取方盤四只失主未到解案請訊質之王老三認竊不諱大令著押候笞責一百板贓存捕房待領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案二則]  
　　錢忠鑑昨日投縣署喊控聲稱因薦親戚桂福生到通運洋棧爲司事數月以來不安本分生意停歇抱怨小的時來尋釁經巡街捕拉至捕房管押小的因被伊毆傷求騐並求提桂福生到案值日差入禀内署奉諭候騐傷訊明核辦○道署書吏龔振瀏前扭妻舅袁敦甫至縣控稱被伊盤踞强索等情當奉黄大令飭差看管候訊兹因袁敦甫之父袁月山在家病故由原差據情禀明請示奉諭候帶案訊斷 
[英廨早堂]  
　　包探趙銀河禀稱潘增貴向在金陵徐仲虎觀察處爲長隨此次竊取箱中洋銀四十六元逃來上海當由觀察電致南誠信托爲代查現由小的將潘拘獲向詢原贓只剩九元半餘洋用去特送訊究南誠信遣人投案並呈徐名片請領贓洋質之潘增貴供本地人向隨徐大人甚爲優待實因小的年輕一時悮聽人言以致割破皮箱竊取洋銀而逸行經蘇州與人賭博致輸去洋三十餘元又盤費等用只剩洋九元五角求恩别駕得供曰爾能將洋繳齊乎答稱小的無洋惟有布號一所出租與人每年可得洋六十餘元均是胞兄收去求鑒别駕遂判將潘增貴押候繳洋後再行核辦○包探顧阿六禀稱洋婦買頂家豢有天津購來之白鴨兩只被這種花園之麥阿二竊去報捕後經小的拘獲送究洋婦買頂投案麥阿二供詞支吾别駕以事屬細微判將麥阿二管押一天○包探孔阿才禀稱錢泰全竊取張阿寳家白布一疋經小的緝獲人贓送究張阿寳投案請領失贓質之錢泰全供蘇州人實因失業無聊不得己而行竊實是初次求宥别駕得供判將錢泰全管押五天○包探顧阿六禀稱楊金寳在毛進友所開烟館内帮夥乘毛不防時竊取洋銀二十五元今由小的拘獲送究毛進友投案供稱用楊爲夥不料伊竟竊洋而逸但小的店小本微求究追質之楊金寳供所有洋二十五元均持往虹口賭博輸去如今無力繳還只求恩典别駕判將楊金寳重笞二百板○八十一號巡捕拘解管福生卽桂福生到案禀稱此人昨在虹口通運馬頭與管棧之錢寳生口角爭毆二次故送究錢寳生投案遞禀聲稱小的與管福生係屬親戚小的見其落魄無聊遂薦在通運馬頭帮夥不料其不安本分經買辦辭歇管反懷恨小的屢來尋釁第一次經捕房拘押由小的說情釋出豈知又來將小的毆打受傷幸有華捕到來將伊拘押小的一面投縣請騐曾經黄大老爺騐過可否求將管福生送縣等語質之管福生供詞含糊别駕以縣中旣已有案卽著將管押候送縣辦理○包探倪順泉禀稱張阿二竊取李阿二沈阿榮陳阿金等家衣服什物價賣與孫海江經小的查明一併拘解李等投案領贓質之張阿二認竊不諱孫海江供因不知是竊贓故敢收買别駕判將張阿二管押三天孫海江管押二天○包探孔阿才禀稱顧和尚竊取朱阿福家釘一只經小的拘獲查顧屢犯竊案别駕略詰數語判將顧和尚管押五天○三百八十九號華捕拘解野鷄妓女黄巧雲王瑞寳到案禀稱伊等均在途中拉客拘送請究黄巧雲供蘇州人王瑞寳供揚州人均有父母在滬不敢拉客求恩别駕得供判令各押二天 
[美界捕房紀事]  
　　粤東人沈耕之曩者在定遠兵輪船充司機頭目及定遠失事沈帶山東人孫阿田附舟來滬賃居百老匯路發昌鐵廠前日孫串合張所雇車夫彭路川將沈皮棉衣服悉行竊去沈查知其事奔告捕房捕頭派包探石金榮將孫彭拘獲一併押候解送英公堂訊究○前晚崇明人施月記持衣服一包行至北河南路四百十八號華捕疑其竊得因卽拘解捕房昨晨捕頭倩包探石金榮查知其人並非偷兒因卽開釋○前晚浦東人顧桂生投宿天后宫後唐家弄元興客寓昨晨將被絮褪去竊取布被而逃棧主徐同生見之扭入捕房押候解送英公堂訊辦○前晚湖北人王爾元手持包内寍綢女衣數件行至吳淞路經某號巡街華捕拘入捕房捕頭嚴詰之餘王不認行竊昨晨倩包探出外訪查旋有篷路第二百四十六號門牌陳公館家人報竊失單所列與王之衣服合符因押候解送英公堂究辦○前日下午浦東人王濟成携皮袍一領至北蘇州路白大橋附近某質鋪質錢四百五十二號華捕見其情節可疑拘送捕房捕頭向之詰問王言實被巡捕悮拘胞弟紀成在棋盤街豐大衣莊爲夥捕頭派包探張阿五傳語紀成爲之保釋 
[鉅欵助賑]  
　　劉振聲先生交來寍波湯遠嶸善士湯餅筵資英洋五百元囑爲移賑災區等因臨風拜領祝露銘心握珠算以乘除數符名世欣玉枝之秀茁慶溢德門敝所闌珊捐事勢等晨星籌勸勞形病於夏喝告急之書迭至籌塡之欵何來逖聽哀鴻中心撞鹿乃承量移湯餅惠濟調饑爲大衆散財東南盡美爲小民恤隱蒼赤蒙庥固應天降石麟螽斯衍慶行看門開金馬蟬冕聨輝有愿頌棻不勝罄竹請銘日報藉誌雲情[  上海北市絲業會館籌賑公所施善昌謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年十月初九日京報全錄]  
　　宫門抄○諭旨一道錄前○陜督楊等奏官軍進援西寗河州疉次接仗曁駐守城内各營堵剿情形摺○又奏分别各營裁併　撤緣由片○又奏分别懲儆各員片○護陜撫張奏飭道員赴任片○十月初九日推班○召見軍機皇上明日卯正還宫少　辰初二刻　慈寍宫行禮畢還海辰正二刻入座聽戲○○太子太保頭品頂戴革職留任陜甘總督臣楊昌濬副都統銜西寍　事大臣臣奎順跪奏爲官軍進援西寍河州疉次接　曁駐守城内各營堵剿情形恭摺仰祈聖鑒事竊回匪圍攻河湟臣昌濬　順於八月二十八日會同固原提臣雷正綰具摺奏報在案續據甘肅提臣李培榮咨稱自八月初十日進駐平戎驛站小峽口三十里該匪重壕堅卡節節阻我援師八月十六日派隊砍伐樹薪將塡塞壕溝爲進攻之計行轉大寨地方猝遇回匪數百彼此相持逆首韓文秀忽糾大股來援我軍亦出全隊　擊斬首三十餘級轟斃者無數賊猶死鬥時大雨愈擊愈多副將蕭孝田游擊潘英南童足年守備翟文貴把總李長驥力戰陳亡並陣亡勇丁一百餘名旋西寍鎭總兵鄧增探悉北川回匪徐徐調動知會李培榮豫備戰事果於二十六日該匪大股由河溝口沿小峽蜂擁而來李培榮分派全勝軍三營伏右肅西安字兩營伏吉和克蒙由東山梁包抄左右翼馬隊沿河邊横截部署旣定麾凉標馬隊迎擊賊稍郤伏兵四起陣斬一百餘名餘匪潰退九月初四日西寗東關回匪糾集大股由小峽口猛撲前來李培榮傳令各營以三成隊伍攔頭迎擊以四成隊伍潛伏深溝賊勢張甚迨誘過深溝伏兵齊起鏖戰三時之久兇鋒始挫復有一股由河溝口出一股由檢柴溝出計圖牽制官兵當派營務處羅長春督率左右翼及凉標馬隊分道接應鄧全忠率全勝軍以槍砲環轟斃賊無算餘奔潰李正魯王文安吳子城各率隊伍截擊鋒刃所交羣賊遽呼回阿渾之與阿渾者回中頭目也全勝軍乘勢斬執旗頭目一名賊遂紛紛鳬水溺斃者尤多而山上接應之賊亦遂鼠竄而退值日晚卽分隊駐距營五里許之西小堡以護百姓是夜賊復來攻立派各營分三路馳援内外夾擊黎明賊聚愈多小峽河溝之賊又直撲坐營我軍奮勇回援約斃數百名賊猶麕集時近黄昏以五成隊接仗以五成隊守營更番出戰至初六日早李培榮急懸重賞軍氣益壯日晡始將該匪擊退計三日二夜殪賊甚多而我軍之陣亡受傷者亦數十名西寍駐守各營則於八月初二日賊攻南川由中派從九周光耀帶隊赴援初三日黎明賊分三路　犯周光耀中槍陣亡並陣亡團勇十八名十四日賊復糾馬步二千餘匪從南山九華寺出逼近古城臣奎順派所部及衡字平字各營會合鄧增隊伍出擊該匪知勢不敵復添悍匪千餘分左右衝來哨長米萬榮邢太平等督率隊伍人自爲戰殺賊八十餘名餘逆始紅竄入山此勦辦西寍回匪疉次接仗之情形也其援河州白塔寺一路自賊踞哈腦渡口勢益猖獗管帶凉標左營王正坤深慮兵力單薄爲賊所乘於八月二十五日夜派哨長石慶棠陳明山伏紅柳溝魏家坡兩處魯存諫歐傷益率帶團勇横貫賊陣賊勢不支遂紛紛向金家堡一帶狂奔計斃賊一百餘名都司楊得友陷陣殞命並陣亡勇丁十餘名而哈腦渡口仍爲我軍佔踞矣時該匪盤踞金家堡依山結寨二十九日各營會合攻勦王在耘率鎭西左營從金家堡右路進張正元率正字營從左路進王正坤率凉標左營康達率河鎭平營及團勇爲兩路策應鏖戰良久斃賊數十名忽伏賊四起以一股牽制王在耘左路之兵以一股直撲右路張正元陣脚旣動十正坤卽飭前營兩哨及團勇接應該匪抵死抗拒我軍及團勇之陣亡者十餘名受傷者十餘名迨賊遁還金家堡始各收隊歸營又據固原提督雷正綰咨稱八月二十日偵探該匪由大河家結筏渡河計圖繞赴哈腦渡口圍攻官軍營壘當一面函知該營管帶魁龍一面派隊出東門以分賊勢隊甫出城而東鄉及八坊回匪由北源來撲隨飭逹春馬步迎擊斃賊八名生擒二名二十一日賊復糾集大股分數路樸城當派韓廷芝砲隊擊西門外之匪沈勳照擊八坊出巢之匪鳳林營擊周家城之匪徐錫祺親兵力扼北源來路達春以隊居中策應而以陳方英所部精選後營迎擊雷正綰親兵及團勇繼進四面兠擊斃賊頗多此剿辦河州回匪疉次接仗之情形也臣昌濬查河州一路提臣董福祥現已抵狄尅日督師進勦惟李培榮進援西寗一軍深入尚嫌單薄而大通一縣孤懸賊中尤爲可慮前調牛師韓一軍現奉旨攺駐安定擬俟商董福祥籌撥數營迅速赴援甘凉兩郡毗連西寍時有賊騎出没現調副將劉璞添募馬步兩旗回赴凉州永昌一帶相機堵剿所遺河橋驛要隘調武毅前營周文翔駐紥惟兵力合則數多分則數少有進剿之師無策應之師誠不免顧此失彼之慮疉接新疆提臣董福祥來函定計應遵旨先解河圍俟河州得手再援西寍於行軍次第深得要領應遵照辦理其疉次接仗陣亡之副將蕭孝田遊擊潘英南童足年守備翟文貴把總李長驥從　周光耀等六員均屬臨陣捐軀應懇天恩飭部議卹以慰忠魂所有西寍河州疉次接仗情形謹會同固原提臣雷正綰恭摺馳陳伏乞皇上聖鑒訓示謹奏奉硃批蕭李田等均著交部議卹欽此○○楊昌濬片再己革河州鎭總兵湯彦和前率馬步八營旗於本年六月十五日夜在雙城集地方打仗潰退經臣委令陳宗蕃前往經理將各營旗裁併整頓附片具奏在案嗣據陳宗蕃禀覆點騐步隊實存勇數歸併四營遵照湘軍營制分爲前左右後以潘長清長字營攺爲老湘左營瞿湜龍武毅右營攺爲老湘右營劉忠亮練軍中營攺爲老湘後營仍歸各原將官管帶金恒林所帶練軍馬隊勇額尚足攺爲老湘恒字營均先後開拔進省臣查雙城一役雖由湯彦和失律眙誤而諸將之不得力咎亦難辭除金恒林馬隊無甚損失並保護步隊過河李良發已經病故易慶安受傷甚重應請毋庸置議外其餘如潘長清朱昇達瞿　龍劉忠亮均請一併革職用示懲儆其現經歸併之老湘右後兩營瞿湜龍劉忠亮二員仍應撤换已攺委總兵李大秋遊擊盧錫昌接帶至潘長清朱昇達金恒林三員暫令照常管帶以觀後效易慶安暫令帶所部二百人駐紥金城關此外河狄各將領中儻有恇怯營私及不得力之員臣慮耳目未能周察已咨商提臣董福祥於躬臨前敵隨時密查具實會銜叅奏湯彦和奉旨革職留營自効臣飭將鎭南中營仍歸該革員管帶切實整頓留於狄道隨同董福祥軍前効力藉以稍贖前愆至管帶鎭南右旗總兵李良發病故所部營勇應卽遣撤餉項截至八月底爲止所有分别裁併懲撤各緣由是否有當理合附片陳明伏乞聖鑒訓示謹奏奉硃批該部知道欽此○○楊昌濬片再臣准據署甘肅提督臣張永清西寍鎭總兵鄧增護理凉州鎭總兵章鳳先先後咨呈西寗鎭屬巴援營於本年閏五月十五日被米拉溝大股逆回竄擾該處該營守備韓世傑率同弁兵民團極力堵擊陣亡兵民頗多因衆寡不敵營堡失陷堡存倉糧被賊焚搶該守備同署把總閔麟生均受重傷又凉州鎭屬岔口營於六月十四日被米拉溝馬營各逆回竄至該處該署都司傅陽芝督同弁兵堵擊因賊衆兵單兼之堡城頽壞抵敵不住堡遂失守又西寗鎭屬大通營因本地匪回變亂勾引西寍白塔逆回共約數千圍攻營堡該營遊擊王有德督率弁兵登埤堵擊奮力迎戰署把總趙俊經制年啓盛李生正置額外張得榮均經巷戰陣亡遊擊王有德署千總王鎭把總劉儉署額外雷進元俱身受重傷兵民傷亡亦多堡亦失陷查以上遊擊王有德署都司傅陽芝守備韓世傑三員均以大股賊至率兵堵擊雖因衆寡不敵情稍可原惟旣已失城汛究難辭咎又署鎭羌營遊擊李鳴鸞年紀衰邁營務廢弛七月十五六等日賊擾至該營附近該遊擊不卽率隊出擊殊屬畏葸無能未便姑容相應請旨俯准將大通營遊擊王有德署岔口營都司督標右營遊擊補用總兵李鳴鸞一併革職王有德傅陽芝韓世傑仍飭令隨營効力以觀後効李鳴鸞卽勒令回籍俾　軍紀　警效尤所遺大通營遊擊巴援營守備督標右營守備各員缺陜甘現有應補人員容臣另揀請補謹附片具陳伏乞聖鑒訓示謹奏奉硃批著照所請兵部知道欽此○○張汝梅片再新授陜西督糧道姚協贊現已抵省應卽飭赴新任其護理督糧道西安府知府文啓交卸道篆亦卽飭回本任各專責成除分别飭遵外謹附片陳明伏乞聖鑒謹奏奉硃批知道了欽此 
 
 

Page 13

 
 
[光緒二十一年十月初十日京報全錄]  
　　宫門抄○諭旨一道錄前○雲督崧奏揀員調補知府摺○又奏甄别知縣片○署江督張奏徐州土藥歉收情形片○又　收解厘捐數目摺○又奏徵收土税銀數片○十月初十日推班○懷塔布等謝賞朝馬恩○召見軍機皇上明日辰正二刻入座聽戲○○頭品頂戴雲貴總督兼署雲南巡撫奴才崧蕃跪奏爲揀員調補省會要缺知府以資治理恭摺具陳仰祈聖鑒事竊准吏部咨内閣抄出光緒二十一年閏五月十八日奉上諭雲南府知府員缺緊要著該撫於省知府内揀員調補所遺員缺養奎華補授欽此欽遵咨行到滇應照例以奉旨後五日作爲部行文日期照限减半計算扣至七月十八日五十五日限滿歸於七月底截缺係屬要缺毋庸掣籖業將截缺日期咨部在案查定例首府縣缺出應令該督撫於通省正途人員内揀選調補又省會知府缺出奉旨於通省知府内揀員調補應擇其人地相宜者毋論缺項是否相同及歴俸已未滿年限俱准調補等語今雲南府知府係省會首郡衝繁疲難員缺最爲緊要時有發審案件政務尤屬殷繁必須精明幹練之員始克勝任奴才督飭藩臬兩司於通省現任知府内愼加遴選查有廣南府知府興祿年六十歳湘藍旗滿洲人由繙譯生員考取内閣清字中書咸豐九年考充國史館恊修官同治三年補修宣宗成皇帝實錄黄綾本告成奉旨遇有滿漢本堂實缺中書缺出卽行補用欽此是年九月補授實缺中書六年二月恭辦皇清奏議文武大臣表全書告成奉旨賞加侍讀銜欽此是年六月歸併皇史宬八朝實錄金匱奉旨賞加四品銜欽此十一月恭修文宗顯皇帝本紀告成奉旨以同知直隷州知州不論雙單月歸升選一人後在任儘先選用欽此七年四月保送倉差十三月補委用監督九年閏十月漕糧完峻奉旨俟補同知直隷州後以知府補用欽此十一年三月補本裕倉監督光緒元年八月調補富新倉監督四年二月補授大通橋監督是年十二月漕糧完竣奉旨以侍讀遇缺卽補欽此五年京察一等是年十一月漕糧完竣奉旨著俟補知府後以道員用欽此恭修穆宗毅皇帝本紀告成奉旨雲南武定直隷州知州興祿著補知府後以道員歸候補班前補用欽此七年七月到滇八月初十日到任因剿平夷緬各匪出力奉旨賞戴花翎欽此十二年二月調署箇舊廠同知八月升補廣南府知府請咨赴部十三年十月二十二日引見奉旨著准其補授照例用欽此十四年三月回滇五月初八日到任嗣因三年邊俸報滿照例題請優叙十九年十一月調署雲南府知府二十一年四月二十日交卸六月後委署雲南府知府是月二十八日到任據雲南布政使岑毓寳查明該員樸誠穩練守潔才優任内亦無叅罰案件會同按察使湯夀銘祥詳請調補雲南府知府實屬人地相宜與例亦符等情詳請具奏前來奴才復查該員興祿老成諳練爲守兼優合無仰懇天恩俯念員缺緊要准以廣南府知府興祿調補雲南府知府實於省會要缺有裨如蒙兪允該員係現任知府調補首郡知府銜缺相當毋庸送部引見所遣廣南府知府係夷疆題調要缺遵旨卽以奎華補授所有揀員調補省會要缺知府緣由謹恭摺具陳伏乞皇上聖鑒勅部議覆施行再雲南巡撫係奴才兼署毋庸會銜合併聲明謹奏奉硃批吏部議奏欽此○○崧蕃片再道府同通州縣等官到省試用一年期滿例應督撫察看才具出具切實考語奏明甄别以肅官方兹查有雲南截取分發試用知縣楊珮到省試用一年期滿例應甄别據藩臬兩司詳請甄别具奏前來奴才查該員楊珮才識穩練堪以本班留省補用除將履歴清册咨部查照外謹附片具陳伏乞聖鑒再雲貴總督係奴才本任毋庸會銜合併陳明謹奏奉硃批吏部知道欽此○○張之洞片再據辦理徐州土藥統捐局江寍布政使瑞璋徐州道沈守謙詳稱本州各屬所種鶯粟據各州縣及各局員先後禀報因去冬嚴寒雨雪稀少有缺滋培春間又復寒冷異常亢晴日久以致早種者旣凍且旱未能出土旣種者不獨枝榦稀疏葉多黄萎且皆零落披離不成片叚其中有漸就枯槁者有苗而不秀秀而不實者得雨過遲已難補救及至結實之際連日南風漿汁銷鑠五月初八日雨雹大如胡桃歴兩時之久傷損極多割包晾漿屢遭大雨冲刷故成熟收漿甚微其未能萌蘖坼甲及未熟而摧折者大半被災情形爲十年中所僅見逈非往時收成歉薄所可比該道因巡閱會哨周歴銅蕭碭豐沛各縣履畝復勘並據各州縣及各局員等禀報相同查土藥統捐徵自買客收數之盈絀首視出産之多寡次係銷路之暢滯歴年徐州所收厘金全賴銅蕭碭豐沛五縣今則無不被災而豐沛尤甚其邳宿睢等處地土不宜土漿稀薄種植本少富商向不駐足雖收成稍好往年收捐統計不過銀萬餘兩及數千兩不等不足以資挹注察此情形將來收捐勢必不堪設想且徐土大都運至上海鎭江始行轉運分銷該兩處土藥價值視各省運貨多寡而定近來徐土銷路甚滯客商本無利可沾兼之銀根倍緊周轉甚難以故來徐購土客商甚屬寥寥雖經嚴飭各局員設法招徠能否接踵而來尚難預必竊思徐州界連三省地屬平陽平時巡緝本較難於他處買户旣不廣收賣户難免他適客商繞越偷漏亦恐在所不免雖於新土入市之先酌添巡丁而周圍千有餘里經費支絀異常未能多添分卡其勢難期周密惟有嚴飭各局員愼選巡丁殫竭心力不辭勞瘁督飭認眞巡緝遇有怠玩立時撤换庶幾少一分之偷漏卽可多一分之厘金等情詳請具奏前來臣詳加體察委屬實情除飭嚴督各局員認眞巡緝實力稽徵以保捐務而裕餉源外謹會同江蘇巡撫臣趙舒翹附片陳明伏乞聖鑒謹奏奉硃批户部知道欽此○○署理兩江總督湖廣總督臣張之洞跪奏爲光緒二十年下半年金陵厘捐局收解數目循案開具清單恭摺仰祈聖鑒事竊查金陵厘捐局抽收厘金歴係遵章按半年奏報一次已開報至光緒二十年上半年止其局用經部核准從光緒十三年下半年起卽照九分開支各在案兹據金陵厘捐局江寍布政使瑞璋等詳稱金陵厘捐收數本極細微所收之捐向以米榖爲大宗全賴年成豐稔商販流通捐數方有把握自上年六月以後因内地米糧禁止出口各卡釐金爲之銳减奉撥京恊各餉幾無所出迨後奉飭開禁准在鎭江上海揚州一帶購運於出口時加給護照以重稽核蕪湖一處暫緩弛禁以顧兩省餉源於是蕪湖上游之米攺裝民船紛紛下駛寍屬厘金因而轉有起色核計收數較之往歳幾近十萬之多實蕪湖禁止輪船運米之效此後如果年歳豐登緩弛蕪湖之禁則兩省厘金可期暢旺大有裨於餉源兹將光緒二十年下半年厘金收解各數及茶土兩項捐厘數目開單詳請具奏前來臣覆覈無異謹循照舊章開具簡明清單恭呈御覽其局用遵照九分開支仍照案邀免造報細數以歸簡易除飭各局嚴飭各卡員認眞整頓實力稽察務當涓滴歸公以裕餉項並將所造清册咨送户部查核外謹會同江蘇巡撫臣趙舒翹恭摺具陳伏乞皇上聖鑒敕部查照謹奏奉硃批户部知道單併發欽此○○張之洞片再徐州府屬設局抽收土藥釐捐業將光緒二十年四月初一日起至九月底止所收捐欵按批分解照章奏報在案兹據辦理徐州土藥統捐局江寗布政使瑞璋徐州道沈守謙詳稱徐州各釐地屬平陽無要可扼且界連三省舉步卽入隣境各省土藥捐數均較徐州爲輕故徐局稽徵倍難於他處上年鶯粟因旱歉收出産本少秋後銀根日緊又值上海鎭江徐土滯銷客商相率收莊購買較稀節經督飭局員設法招徠力杜繞越以保正捐計自光緒二十年十月初一日起自二十一年三月底止各局共收銀九萬六百七十二兩七錢九分連同前半年所收銀兩自二十年四月初一日起至二十一年三月底一年截數之日統共收銀二十一萬二千七百九十八兩一錢三分四厘内除解赴海軍衙門兌收銀五萬兩並飯銀五百兩又徑解户部兌收銀五萬兩並飯銀五百兩及開支各項經費外餘存未解銀兩卽行照數批解清欵至出省加捐一項本係聽商自便商情避重就輕錙銖必較是以仍無報捐之户等情詳請具奏前來臣復核無異除飭令實力稽徵並將以後續收捐數照章造報外理合會同江蘇巡撫臣趙舒翹附片陳明伏祈聖鑒謹奏奉硃批户部知道欽此 
 
 

Page 14

 
 
[光緒二十一年十月十一日京報全錄]  
　　宫門抄○東撫李奏彚報夏季分盜犯正法名數摺○皖撫福奏水師提督巡閱過境日期片○副都統桂奏巡閱秋操起程日期摺○桂撫張奏調署知縣片○皖撫福奏知府丁憂開缺請旨簡放摺○監督良奏揀派税務委員摺○皖撫福奏甄别知州片○又奏委署道缺片○又奏請奬催科勤奮之知縣摺○護陜撫張奏加給行軍餉銀片○又奏换員接統永興馬步各軍片○十月十一日推班○潤貝勒謝在御前行走恩○召見軍機○○降二級留任又降二級留任山東巡撫臣李秉衡跪奏爲彚報光緒二十一年夏季分各屬正法盜犯名數案由敬繕清單恭摺仰祈聖鑒事竊山東省拿獲情重盜犯俱係隨時就地正法按季彚奏光緒二十一年夏季分各屬審辦罪應斬梟盜犯共三十名經臣隨時確核照章批飭就地正法兹據署按察使沈廷杞詳請彚奏前來除飭取供招咨部外理合敬繕清單恭摺具陳伏乞皇上聖鑒謹奏奉硃批刑部知道單併發欽此○○福潤片再長江水師定章提督以半年駐上江半年駐下江周歴巡查察看營伍以資控馭兹署提臣彭楚漢由太平府巡閱上駛於八月二十二日到省當將安慶恊水師各營校閱事竣與臣晤商一切卽於二十七日起程前赴上游江西等省依次查閱謹會同署長江水師提臣彭楚漢附片具陳伏乞聖鑒謹奏奉硃批知道了欽此○○頭品頂戴山海關副都統奴才桂祥跪奏爲巡閱所屬秋操帶印起程日期恭摺仰祈聖鑒事竊察山海關駐防八旗官兵除平時按期操演外每年秋季由副都統校閱一次並巡閱所屬永平府冷口喜峯口羅文峪等四處官兵秋操歴經遵辦在案奴才謹將山海關駐防八旗官兵馬步騎射認眞考驗畢擬於九月十一日帶印起程前往永平府等四處巡閱所有關城地方稽察操防一切事宜照例責成兩翼恊領祥瑞雙英細心嚴察認眞督飭不准少懈其五處官兵秋操情形曁槍箭成數容俟奴才校閱竣事再行恭摺奏報外所有奴才巡閱秋操帶印起程日期謹恭摺具陳伏乞皇上聖鑒謹奏奉硃批知道了欽此○○張聨桂片再署恭城縣事另補知縣劉詒曾調省察看所遺員缺查有現任博白縣知縣吳國梁守潔才練熟習情形堪以調署遞遺博白縣知縣員缺查有拔貢試用知縣周易爲守兼優盡心民事堪以署理據藩臬兩司會詳前來除檄飭遵照外理合循例附片陳明伏乞聖鑒謹奏奉硃批吏部知道欽此○○尚書銜安徽巡撫臣福潤跪奏爲知府聞訃丁憂開缺請旨簡放恭摺仰祈聖鑒事竊據懷寗縣申報調署安慶府事本任鳳陽府知府曾樹椿於光緒二十一年九月初九日在任聞訃知本生母凌氏於本年八月初二日在四川慶符縣本籍因病身故該府自幼出繼與胞伯有裕爲嗣昭穆相當例應丁降服憂遣丁赴縣呈報請開本缺回籍守制等情除俟潘司具詳照例題報並飭司委員接署安慶府事俟該府遺缺知府方連軫到省揀員調補外所遺鳳陽府知府員缺緊要應請旨迅賜簡放以重職守謹會同署兩江總督臣張之洞恭摺具陳伏乞皇上聖鑒訓示謹奏奉硃批另有旨欽此○○奴才良弼跪奏爲遵章揀派税務委員恭摺仰祈聖鑒事竊查前於光緒十年四月初九日准盛京將軍咨稱查奉天牛馬税局由該監督查照左右翼監督委員成案在於省城各署官員内擇其妥實可靠者酌委一員責成常赴總局綜理一切税務其在總分各局當差之家丁書吏巡役人等統歸稽查經欽差查辦事件大臣徐桐等奏准照辦等因歴經各前任監督查辦在案兹奴才現蒙恩管理税務自應援案揀派妥員以昭愼重查有盛京兵部主事延海當差循謹辦事細心堪以派委認眞稽查倘總分各局當差之家丁書役人等有勒索賣放等弊一經查出由該委員禀知從重懲辦各該委員有扶同徇庇情事由奴才隨時叅撤以防流弊而重税課所有奴才揀充税務委員緣由理合恭摺具陳伏乞皇上聖鑒謹奏奉硃批知道了欽此○○福潤片再調署建德縣本任盱眙縣知縣丁嘉言前於南河安瀾案内經漕運總督臣松椿兩江總督臣劉坤一奏保以直隷州知州在任候補欽奉諭旨允准照例應以奉旨後第五日文移安省照限減半計算自光緒二十年正月十七作爲該員直隷州知州到省之日起扣至二十一年正月十七日止試看一年期滿例應甄别據藩臬兩司會詳前來臣覆查該員丁嘉言盡心民事樸實無華堪以繁缺留省補用除咨部查照外謹會同署兩江總督臣張之洞附片具陳伏乞聖鑒謹奏奉硃批吏部知道欽此○○福潤片再署安廬滁和道安慶府知府聨元現奉上諭補授廣東惠潮嘉道所有安廬滁和道篆務應卽委員署理以重職守兹查有候補道潘汝杰才識開展治事愼勤堪以署理除檄飭遵照外謹會同署兩江督臣張之洞附片具奏伏乞聖鑒謹奏奉硃批吏部知道欽此○○尚書銜安徽巡撫臣福潤跪奏爲一官經徵分數熟田錢糧三年全完照例請給優叙以昭激勸恭摺仰祈聖鑒事竊據布政使王廉詳准鳳潁道移據潁州府詳稱查兼襲騎都尉在任候補直隷州知州阜陽縣知縣蕭先鎬在阜陽縣任内經徵光緒十七年分丁地存俸驛站等欵分數錢糧除勘不成災緩徵外實徵熟田銀六萬六千一百三十五兩四錢三分八厘又經徵光緒十八年分丁地存俸驛站等欵分數錢糧除勘不成災緩徵外實徵熟田銀六萬六千二百一十三兩四錢四分一厘又經徵光緒十九年分丁地存俸驛站等欵分數錢糧除勘不成災緩徵外實徵熟田銀六萬六千二百一十三兩四錢四分一釐以上三年錢糧俱係該令一手經徵每年均如數全完批解並無蒂欠按照河南省四品銜在任候補直隷州知州鄧州知州蒯辰蓀經徵光緒十四十五十六十七等年錢糧每年數在三萬兩以上一官全完經前河南撫臣裕寛奏請照例加四級俟補直隷州後以知府用欽奉諭旨允准之案造具徵解細册照例詳請奏奬前來臣伏查例載直省各州縣經徵有分數錢糧於奏銷前全完在五萬兩以上加二級又一官經徵於每年奏銷前全完者照常議叙之外量加優叙如五萬兩以上兩年全完者不論俸滿卽升等語今該員蕭先鎬經徵阜陽縣任内光緒十七十八十九等三年起運丁地存俸驛站錢糧除各年勘不成災緩徵外共徵熟田銀一十九萬八千五百六十二兩四錢二分核計每年徵數均在五萬兩以上該縣一手經徵全完分别解支洵屬催科科法始終勤奮旣由司查明所解銀兩已按年彚入奏銷及隨奏各册造報該縣三年内亦無差委離任事故核與一官經徵分數錢糧數在五萬兩以上兩年全完照常議叙外准其保升之例相符合無仰懇天恩俯將兼襲騎都尉在任候補直隸州知州阜陽縣知縣蕭先鎬准照河南省蒯辰蓀成案飭部照例議給該員加四級俟補直隷州後以知府用藉昭激勸之處出自逾格鴻慈除册分送吏户兩部查照外謹會同署兩江總督臣張之洞恭摺具陳伏乞皇上聖鑒敕部核復施行謹奏奉硃批著照所請該部知道欽此○○張汝梅片再甘肅回匪滋事陜省陸續派兵援勦所有副將何建威統帶之撫標前旗副中兩旗步隊弁勇旣令遠道從征自應仿照行餉酌發薪糧以示鼓勵擬將該兩旗弁勇月餉攺照旗章行餉發給計每旗大建月共應支銀二千一百四十九兩零各較原支月餉一千四百二十三兩零計每月各加發銀七百二十六銀零小建照扣已於本年閏五月初一日起支此係暫時變通辦理將來該旗凱旋回陜仍應各照舊章支發以資撙節據善後局司道開摺詳請奏咨前來臣復查無異除清摺咨部外謹附片陳明伏乞聖鑒謹奏奉硃批該部知道欽此○○張汝梅片再據統帶陜西撫標永興馬步軍記名提督高心勝禀稱竊心勝由直隷防次奉旨遺撤回陜派赴甘肅援勦自當振刷精神卽時整隊西發前心勝去歳北上正值隆冬沿途感受風寒此次回陜又值蒸隂雨復受暑濕步履維艱據醫者云寒濕交深非多服方藥靜心調理難以速痊當此兩路軍情喫緊未便以病軀戀棧貽誤干咎不敢不據實禀明求開差使給假調理另派妥員接統等情前來臣隨親自察看該提督患病屬實自應准如所請開去統帶差使給假調理以免貽誤所遺統帶永興馬步陸營差使查有臣標右營遊擊兼辦營務處吳雲伍堪以勝任當飭該遊擊接統聽令新疆提督臣董福祥節制調遣隨同馳往甘省援剿已於八月初二日次第開拔前進所有换員接統永興馬步各軍緣由謹附片陳明伏乞聖鑒謹奏奉硃批知道了欽此 
 
