# 1892 - 274 - 4906991

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彚編一書爲金君秋灣所輯其中分門别類比事屬詞不特身膺民社者所當時加披覽卽襄讞之員掌刑之幕孰不當奉爲圭梟哉今由本局以新鉛字排印紙色潔淨校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[出洋貿易之人宜存中國體制說]  
　　中國素稱聲明文物之邦衣冠禮樂井然秩然數千年來行之不敝故凡越裳貢雉烏弋獻琛來享來庭共球畢集蓋皆將於此觀制度焉自與泰西通道而地毬九萬里一韋可椀西人固多航海來華者卽華人亦往往遠涉重洋以博蠅頭之利初惟傭工者輕去故國旣而富商大賈亦不惜携巨資面往以有易無近則如火奴魯魯暹羅西貢北暮娘日裏三寳壠葛巴羅新加坡庇能新金山小吕宋柔佛古巴以迄日本之長崎神户大坂横濵江户箱館新潟夷港　利堅之鳥約克三藩戈司諸處凡華人之爲傭爲商者不下數百萬中國知若輩雖托身海外心仍繫乎宗邦故特　簡星使以維持之復酌派理事官爲之保護亦以凡屬蒼生赤子不欲使其受蹂躪於外人耳顧若輩之中爲傭者葛屨草衣固所習慣必責以衣冠濟楚勢必有所不能獨此碩腹豪商貲本盈千累萬持籌握算氣旺金銀儘有捐納崇銜聲名顯赫者宜若可尊其瞻視正其衣冠矣乃昔年聞我友之至自新加坡者謂坡中除瑆事官之外罕有穿長衣者凡在商家一出門必怒馬高車揚鞭得意而細視車中端坐者衣僅及膝大類執御之僕夫偶或團扇輕衫游行街市人必耳而目之曰此殆中華之來此告貸者抑或文人墨客窮極無聊藉筆墨以餬其口者耳一日有一粤東進士不遠數千里來此分送硃卷冀欲稍壯行旌其人瀟灑不拘乘東洋車而出人亦耳而目之曰此殆贋鼎否則何以堂堂進士竟不一坐馬車也甚至新歳賀年亦皆短衣來往向人作揖有類沐猴嘻何其脱略形骸竟至若此耶驟聆之下似乎將信將疑後又有友之游日本而返者急詢以日本風景何如友縷述所見以告及叩旅日華人之情狀則蹙額曰是惡足道哉僕初至卽游長崎市長崎距我國最近風氣不甚相殊顧租界中貿易之人大半皆衣不蔽骭其設水果攤點心鋪者無論已卽數家大行號其主人固坐擁厚資者也而平日禮貌之間毫不講究惟知以應酬闊綽炫耀於人鮮見有衣履翩翩見人知道寒暄語者及歴游至都下而所過各處情形大略相同不覺撫然曰新加坡遠在南洋或者爲中國禮教所不及民人之失體統無怪其然若日本則誼屬同洲且係同文之國今托居其地若是之體統全無不將令彼中人齒冷乎我中國旣有星使以駐節彼都各埠又皆設立理事允宜教以禮義淑以詩書使向之狉狉榛榛者漸變而知型仁講讓庶幾我民不致爲外人所輕鄙而星使理事亦免隕越以貽羞乎友曰此事談何容易子豈連前年申報而亦遺忘乎前年報載長崎理事某君因欲興辦公事召旅崎商賈三十餘輩會議於署中及至而此三十餘人皆身無長衣坦然入座理事心滋不悦然以事關緊要含怒不言噫嘻官署何地也公事宜如何誠敬也而猶且短衣而至則欲其平日之講求禮貌豈不難之又難乎曰何難之有方今黄公度觀察爲星加坡等處總理事官文采風流自能化及民庶而日本星使汪芝房太史又以木天清望秉節東行我知禮義絃歌化行俗美凡在葛屨草衣之輩且將漸識儀文何况富賈豪商有不漸漸型仁講讓者乎因作出洋貿易之人宜存中國體制說以當左劵之操 
[諭旨恭錄]  
　　八月初六日奉旨内閣典籍員缺著陳景墀補授河南懷慶府知府員缺著岑春煦補授安徽寍國府知府員缺著林載亨補授江西南安府知府員缺著趙增榮補授福建龍巖直隷州知州員缺著德治補授山西平陽府通判員缺著徐士豪補授安徽廬江縣知縣員缺著侯原洲補授安徽懷遠縣知縣員缺著黄㴻棻補授安徽太平縣知縣員缺著黄家傑補授山西沁水縣知縣員缺著晁鴻年補授浙江嵊縣知縣員缺著丁良翰補授湖北京山縣知縣員缺著王公輔補授廣東海豐縣知縣員缺著王全綱補授山西臨縣知縣員缺著孔繁昌補授截取舉人鄭煓著以知縣用俸滿貴州貴定縣訓導張杰著以知縣用太常寺筆帖式員缺著鍾佑補授理藩院筆帖式員缺著耀豫補授江南道監察御史員缺著烏爾慶額補授保舉直隷候補知州裴敏中山東候補知州王淦直隷候補知縣馬毓桂俱照例用俸滿現任順天懷柔縣知縣劉俊升著回任題補廣東德慶州知州王清傑擬補青州副都統衙門筆帖式恭俊綏遠城將軍衙門筆帖式吉元俱准其補授廕生候選通判丁道津著以主事用明保前四川三臺縣知縣王宫午著以知縣儘先卽補欽此同日奉旨都察院滿洲筆帖式員缺著格圖肯補授欽此 
[上苑秋光]  
　　吏部爲示傳事所有正二品漢廕生丁道津一員本部於八月初五日帶領引見相應示傳該員於初四日晚在内城左近歇宿於初五日丑刻穿天青褂備帶補褂青褂並佩帶對子荷包手巾赴西苑門外六項公所吏部公所内書到候排班帶領引見並於初三日午刻衣冠赴部演習口奏履歴勿得自悮特示○兵部爲咨行事武選司案呈現出有多羅貝勒載㴻門上司儀長一缺例應咨取廂黄正黄正白三旗各項四五品人員揀選相應咨行各衙門卽於四五品人員内擇其老成持重表率有方者保送一二員卽日咨覆本部以憑辦理○吏部爲示傳事所有擬補内閣中書查恩綬擬補廣西廣盈庫大使王嘉樾二員限三日内親身赴部騐到有執照者呈騐執照勿得違誤特示○詹事府爲知照事所有學習期滿奏請留府候補主簿余瑞霖一員本府於光緒十八年七月廿四日帶領引見奉旨期滿詹事府學習主簿余瑞霖著准其留府卽補欽此廿五日述旨奉旨是欽此欽遵到府相應知照吏部查照○吏部爲咨行事查記名滿御史人員補用將次完竣應卽咨取各部院滿郎中員外郎侍讀奏請考試由本部帶領引見候旨記名以御史用遇有缺出照章挨次帶領引見恭候簡補相應咨行貴衙門卽於滿郎中員外郎侍讀内揀擇歴俸已滿三年合例人員開造出身履歴註明切實考語卽日保送過部以憑奏請考試○正紅旗滿洲 
 
 

Page 2

 
 
都統額相國等議定於八月初五初六日卯刻在西直門外景王墳正紅旗教塲舉行本旗六營馬步合操已由正紅滿知照本旗蒙古漢軍固山前鋒護軍營内火器營籐牌營礮營照例派出官兵屆期前赴教場以便合操○侍衛處爲知照事初三日奉旨朕於明日辦事用膳召見大臣後出德昌門福華門三座門西安門阜成門至紫竹院少坐至廣源閘升船由長河至頤和園至樂夀堂皇太后前請安侍膳畢至玉瀾堂少坐用晚膳畢乘船至廣源閘乘轎至紫竹院少坐進阜成門西安門三座門福華門福昌門還瀛臺卯正預備欽此○管理宗人府銀庫恩文愼公病故出缺經宗人府咨取内閣各部院滿堂銜繕單於八月初三日具奏請派奉硃筆圈出恊辦大學士户部尚書福錕欽此○吏部爲知照事所有揀補江南道監察御史一缺本部於八月初五日帶領引見相應知照記名以御史用之工部郎中烏爾慶額吏部郎中齊蘭吏部員外郎聨錦等三員於是日五鼓穿補褂備帶天青褂並佩帶對子荷包手巾赴西苑門外六項公所吏部公所内書到聽候排班帶領引見萬勿遲誤○都察院爲咨報事本院現有奏補滿洲筆帖式格圖肯一事一人於本月初五日帶領引見相應造具排單二分咨報軍機處查照○禮部示頭傳景山官學候補教習危克濟知悉限三日内親身赴部騐到並備帶筆墨以備當堂塡寫親供覈對筆跡毋違特示○吏部爲咨行事現出有盛京户部銀庫掌關防郎中一缺例應由京各部院滿洲郎中内咨取人員帶領引見候旨調補相應咨行各部院卽於一二等滿洲郎中内保送一二員出具切實考語卽日咨覆本部以憑辦理○新轉欽天監左監副郭司天臺左令照奎新升欽天監右監副徐司天臺右令森均涓吉於八月初七日已時履新經主簿廳分行示仰闔署官生書吏以及皂匠人等知悉至期一體謁見毋違特示○吏部爲示傳事所有在部投供之坐補國史館漢謄錄劉燦藜一員限五日内取具六品以上同鄉京官印結塡寫履歴親供親身赴部騐到有執照者呈騐執照以便咨送國史館毋得自悮特示○本月初三日午刻廂紅蒙六甲捕盜官兵在宣武門内小市地方緝獲刺面逃軍人犯一名帶至官廳錄取口供據供姓汪名長海係宛平縣人曾於上年爲盜刺面發往江西充軍由兵部起解至良鄉縣逃回京師當經廳官將汪長海解送提署照例究懲○管理太常寺事務禮部尚書臣宗室崑岡等謹奏爲題請遣派事恭照光緒十八年八月二十三日世宗憲皇帝忌辰應行遣員恭詣曰泰陵讀文致祭謹案臣寺祀則内載應由陵上守護公等中題遣一人就近恭往致祭准宗人府將守護公載卓等銜名開送過寺臣等照繕題本進呈恭候欽遣一人俟命下之日再由臣寺知照宗人府轉行遵照謹此題奏請旨八月初四日奉旨遣奉恩輔國公載卓行禮欽此○侍衛處爲知照事初五日奉旨朕於明日辦事用膳召見大臣後由勤政殿檐下乘轎出德昌門走椒園門進承光左門至春雨霖塘升黄察察里看侍衛步箭畢出承光左門進椒園門德昌門還瀛臺卯正二刻預備欽此○刑部提牢廳漢提牢左主政盛均現屇一年期滿自應照例揀員更换經大司宼揀擬正陪於八月初五日帶領引見奉硃筆圈出刑部提牢廳漢提牢一缺著擬正之刑部候補主事鄭淑璋補授欽此 
[江西匪耗續聞]  
　　江西匪徒滋擾本報已疉據所聞先後紀載兹又聞袁州府萍鄉縣武功山有哥老會匪嘯聚徒黨揭竿而起此處與醴陵縣毗連江撫德中丞聞報卽飭省城城守兵拔隊進剿並飭九江府兵移駐省城以壯聲援一面電請江督劉峴帥迅撥勁旅馳抵九江扼守險要峴帥已諭飭李統領占椿速調二營俟接江撫覆音卽行率隊起程江撫又委李光表大令行抵江寗請發軍裝峴帥已飭防營軍械所委員照數給發矣 
[廣州試事三志]  
　　槍替之弊愈出愈奇兹有香山士子公呈縣尊禀准文宗本屆招覆各文童先童先由廪保帶赴印金局察騐口音籍貫五童互結並用試卷格紙親筆塡寫姓名年貌鄉貫圖甲三代縣府考名次招覆名次認派保姓名共二分一存局備查一送學師用印連册粘送學院以憑查對試卷筆跡如不符合立予擯斥究辦兹印金局已懸長紅所有此次招覆各文童屆期照章由廪保赴局中互結并塡寫履歴領取准文印金票據方得赴學師寓所塡册覆試如不照章定行禀究○初四日學轅門首又枷號一犯聞姓楊因開賭被府尊查出立飭差役獲到委員訊實責以小板發往犯事地方枷示○文宗回巡廣屬先牌示曉諭查拿槍冐三令五申務期拔取眞才以挽士林苟且之風以副朝廷旁求之意無如劣廪舞弊遂至頑童鑽營倩槍罔惜花紅一領青衿寛符素願矣本月初三日東莞順德香山文童考試經古時有槍手三人在塲炫技求售陡爲巡塲者察覺拘而禀諸文宗旋經文宗訊實發交提調究辦○自何埭瑞閣學視學粤中於未出團榜前先懸牌招數童入院嚴行覆試厥後踵而行者增至百十名之多各童當招覆時必先往教官處塡册諸多需索始允送考此次經南海紳衆與學師商准凡邑内招覆文童暫免塡册費俟其榜上有名始每名送册費洋銀二圓交明倫暫紳彚繳新會闔邑文童亦以招覆册費一節向由本童辦理惟招覆人數日多其中不無寒畯若先行備送幸而獲售籌欵尚易不幸見擯旅費維艱勢必稱貸情何以堪聨名求本邑紳士仿照南海章程向學官婉商諒事無不妥矣 
[西報譯要]  
　　美國紐約日報云中國駐華盛頓星使照會美國政府言七月初三日接到中國總署來文請將限禁華人之例再爲參訂嗣後應准華人到美與别國人一體優待庶免畸輕畸重有礙兩國交情想美政府聞之當必斟酌咸宜不爲外人所竊議也○俄京電報言俄國外部衙門擬在中國通商要地添派領事駐紥已與中國會商就緒而中國亦可在俄京設立使署辦理交涉事務其所訂條欵業由兩國大臣畫押矣○俄國西卑里亞地方現創建茶園一所其中陳列者皆爲講求茶務起見龍團　舌並畜兼收至於各國製茶包茶器皿亦無不具備蓋欲土人留心於此以闢利源也按俄國所用茶向多購之中國倘其創興茶務則中國向有之利又不免因而减色矣 
[二分月色]  
　　日前報紀兩江總督劉峴帥親赴京江勘視砲臺揚州印委各　聞信之餘均趨詣瓜洲口恭迓旋悉憲駕本擬初七日起節並調澄波官輪船至下關伺候適另有公務遂檄飭陳舫仙廉訪于回蘇時順道先往察看○今春兩淮石港塲東臺塲大使先後出缺輪應部選江都轉因禀詳督鹽憲咨請吏部照章選授旋經部臣以新班馮大使克寛選補石港塲劉大使承宗選補東臺塲兩鹺尹赴部領憑出都南下已於本月某日抵淮禀到後都轉卽具文申送督轅然後飭赴新任 
[滬北火警]  
　　昨日下午四點餘鐘忽聞捕房浦牢怒吼繼而分明二下知係美租界失火訪事人急往查視係自來水橋北首廣東街美豐里口粤人某甲所開木匠作遺火積薪遂致烈烈轟轟冐穿屋頂延及隣家捕房中西巡捕及包探等均來彈壓英法美洋龍如飛而至取自來水及蘇州河水竭力灌救火始漸息計焚去樓房二幢至上燈時餘燼未滅各洋龍尚在澆灌云 
[滬城火警續述]  
　　昨報紀滬城火警一則兹悉其詳爰再述之緣某棺木鋪樓上方煮毛荳遺火於木花中一時未及覺察致成燎原之勢火鴉飛舞向東延燒鴻泰帳簿作至傅永生明瓦店爲止該店雖未盡遭刦火然樓面已焚去大半俄而東風大作火復向西延燒王姓成衣店至黄永興饅首店爲止面北焚去某轎行房屋一幢是役也共燬樓房八間披屋二間火神廟近在咫尺幸墻垣高峻並有各洋龍竭力保護得保無虞左右店鋪當火熾時搬移雜物遺失甚多有某姓家被匪人攫去衣箱一口值價甚鉅至今查無蹤迹王姓成衣店所失最多當失火前數日向保太衣莊取到綢縐衣料藏在家中以待縫級及火發店中諸移伴均以節屆中秋出外遊玩僅留婦女數人聞警倉皇爭先逃命並未携取一物迨店主飛步奔回已成灰燼矣是日鴻泰店餘火未盡關道憲聶觀察率同上海縣黄大令復詣火塲勘視觀察覩此情形飭差雇覓小工十餘人汲水澆灌每名賞給大錢二百文直至火滅烟消各小工始各散去 
 
 

Page 3

 
 
[盜犯發回]  
　　行刼胡姓船隻之梅小土子王長林由前任上海縣袁大令訊供收禁並由新任黄大令提案順供解府轉勘前報已紀之矣兹悉該犯等由松江府恩太守過堂後卽於前日批差發回本縣昨日抵滬黄大令仍飭分别收禁 
[嚴緝凶犯]  
　　六月二十七日虹口廿三保二圖朱家木橋相近爲小工頭之寍波人王阿多被仇人刃斃將屍抛入河中該圖地保錢沈揚于次晨投縣報請相騐當經代理縣篆之竇奠高明府前往騐視緝兇未獲轉瞬交卸縣篆嗣經黄愛棠大令查接管卷將形跡可疑之賈阿標賈伍氏馮寳林等迭次刑訊此已見諸前報此案歴時已久凶犯尚未拿獲前日經大令加派捕頭柴樛恊同原差李明帶同通班夥役廣購眼綫四處緝訪並移請隣封一體查拿未知卽能破案否也 
[協緝竊案]  
　　常州府桐太守因公赴蘇泊舟滸墅關晚間被賊竊去洋銀衣服當經長元吳三縣會勘飭捕緝拿已列前報兹悉太守所失者除紋銀一百三十餘兩洋銀一百元外尚有綢縐單夾衣服並花衣等共值銀一千餘兩已由太守請長洲縣王邑尊赶緊緝拿務在必獲邑尊恐竊賊携贓來滬因卽備函至上海請黄愛棠大令派差一體查拿大令接　後卽於前日飭捕頭柴樛會同包探留心查緝矣 
[密拿匪黨]  
　　巨竊楊錦芝前在滬上時犯案重重經法公堂一再懲辦遞回揚州原籍詎料楊膽大妄爲竟與會匪串通一氣經皖撫沈中丞訪拿到案訊問之下據供有寓居滬上之維揚人許麗山經買洋砲中丞卽委朱觀察東成帶弁兵數名乘招商局之江孚輪船於十四晚抵滬暫住長發客棧觀察抵滬後不動聲色明查暗訪前日在法租界將許麗山拘住送入大自鳴鐘捕房昨晨解送公堂朱觀察飭弁將皖撫札委公文呈閱同轉問許麗山曰楊錦芝在皖就擒供明情節爾知之否許供稱楊錦芝在上海時與小的本爲隣嗣因楊犯竊拘繫囹圄欲令小的爲伊作保小的以楊旣入下流不願作保楊因此懷恨在法公堂誣小的借洋一百六十元有案可稽此次楊身犯彌天罪惡竟敢挾怨誣攀務求大老爺超豁同轉謂今有皖撫公文在此本委未便作主著帶下同轉退堂後與朱觀察面商允將許麗山解往安徽歸案辦理 
[滬濵瑣紀]  
　　滬　小東門外城根迤北有江北車寓係車夫所居前夜有甲乙兩人因索欠爭毆扭作一團甲黨頗多助桀爲虐乙寡不敵衆伏地狂呼旁人見之代抱不平厲聲喝曰爾等以數人而毆一人亦算不得英雄甲黨以衆怒難犯四散逃逸乙稍受損傷垂頭喪氣而返○前晚十二點鐘有烟妓某氏偕傭婦出外索取嫖資回時行至新北門外忽來一人初則向妓調戲繼竟攫取簪珥妓駭絶大呼行人聞聲畢集方欲爲之追赶匪人已去如黄鶴矣○前日滬南荷花池浙寍會館西轅門有男屍一具年約四十左右旋經十六鋪地甲查明死者姓魏名二係掘港人其友人朱六今在滬上當由該地甲向朱知照由朱央人向同仁輔元堂領得棺木一具將魏收殮下塲草草亦可憐矣○前有堂董汪濤曹基善等投縣呈請禁止笨車卽地扒車並小車入城旋經黄愛棠大令會同提右營傅叅戎出示禁止已紀前報前日忽有新閘永記竹行仍用笨車運送貨物至南市外鹹瓜街某提盤店交卸行至中途被十六鋪巡防中局巡勇所見當將車貨帶至局中經蔡蓉卿二尹諭將車貨扣留候示 
[會訊抵欠]  
　　西洋人戤立司投該管領事署訴稱有王樹記號主王松鶴將絲頭抵銀三百五十兩立有抵據載明按月一分起息如滿月不付利銀聽由戤立司出售倘有虧耗應向追償央朱錫臣爲保王朱二人均曾簽字現因不付利銀將絲頭售去祗得銀一百零四兩核算本利及棧租等項共銀三百七十一兩一錢六分除去一百零四兩須找銀二百六十九兩一錢六分請爲追究由西洋總領事華德師照會代理讞員宋二尹飭差傳王會同畢繙譯訊供兩造各執一詞此已紀諸前報昨日下午三點鐘時覆訊戤立司訴稱王將絲頭抵銀時絲頭放在招商局北棧憑該棧西人估價每擔值銀五兩二錢半及滿月不付利銀卽至王家知照將貨出售不料絲頭好者寥寥餘皆次貨祗售銀一百零四兩如再延遲恐更不值價矣抵據呈閱王松鶴供稱將絲頭抵與戤立司約值銀千兩抵銀三百五十兩言明三個月爲期由朱錫臣作保詎祗四十餘日卽被擅售查知伊售與隆茂行每擔價銀十四兩五錢刻下此種絲頭值銀十七兩伊總不應擅售欲向伊贖貨朱錫臣供稱爲王作保當時由祥泰行西人估價每擔值銀五兩二錢半戤立司又稱絲頭有二十四包略好尚有四十餘包皆係最次之貨畢繙譯官謂王旣稱絲頭值價如許何不備銀向贖王供稱我曾備銀三百六十兩向贖戤立司言業已售去戤立司亦未前來知照欲將貨售去戤立司又稱早已知照二尹請汪繙譯閱視抵據確載明滿月不付利聽憑出售虧耗應找字樣王堅稱不能如此受虧二尹謂然則當時如何簽字王稱不識西文戤立司稱伊確識西文兩造辯論至再二尹問王曰爾旣稱西人不應擅售何不控告答稱曾至西洋領事署控告將禀詞呈與麥先生畢繙譯官謂王到領事署控告令其將憑據檢呈候核王竟一去不來安得謂之已控二尹商之畢繙譯官謂若照抵據而論固已載明一月不付利聽憑出售大凡抵貨總不好以多抵少雖滿月未付利銀若欲出售總須關照前途戤立司雖言業經知照而王尚不承認若照戤立司所控尚欲向王追償銀二百六十九兩一錢六分照王所稱定欲贖貨彼此大相逕庭本委衡情酌斷戤立司所開棧柤利銀十七兩零當著王繳案餘免置議王聞之嘵嘵置辯二尹謂爾旣不服本委亦不勉强若照抵據而論曲實在爾畢繙譯官又謂王旣不服憲斷請著王將銀二百六十九兩一錢六分繳存公堂聽其投西洋領事署控告如曲在戤立司銀仍歸王領去再行追貨如曲在王銀應歸戤立司王又稱請大老爺公斷二尹仍照前斷戤立司不依聲稱若立抵據依然翻悔將來中西商人不能交易矣此案須禀請總領事照會道憲核辦二尹曰可二尹又商之畢繙譯官著將王交保限十四日内自行央人調停逾限不了准其上控訊至此時已將晚中西官遂退堂 
[英界公堂瑣案]  
　　祥生船廠被竊鐵錨鐵練旋拘獲行竊之王春生及代運原贓之謝富寳鄔炳元陸少卿解由宋二尹訊供管押并移請上海縣飭差傳收贓之張永興鐵店主張耕春以便覆訊此已列入報章矣昨日傳張研訊張供稱小的祗收買鐵錨鐵練計洋銀五元後有鐵錨三具由别人收買計洋銀八元尚求恩恕王認竊求恩謝鄔陸同供如前二尹判令將王笞責一百板管押三月謝等各管押六禮拜張罰洋銀三十元○包探秦少卿禀稱一百零三號印度巡捕見程裕卿梁阿二等兇毆某車夫以致受傷因拘獲程梁並送車夫至某醫院騐明傷不甚重程梁同供稱小的等與車夫論價横被挫辱以致口角不敢逞蠻宋二尹飭具結交保開釋○包飯作主沈雲眞訴稱朱錦春宋炳元向由小的承包飯食昨日索取飯錢不付遽爾逞兇沈周氏出爲解紛亦被毆失銀耳墜銀壓髮簪旋由巡捕拘朱宋管押沈周氏申訴前情並稱所失之物值洋銀一元五角朱宋同供稱小的等均在某處石印書局執業飯錢原思照付實被再三迫促故與忿爭宋二尹著償氏所失銀飾洋一元違則各押一禮拜飯錢由沈自向索取○賣菜傭王長桃訴稱張扣寳向小的買菜口角被將下體毆傷張供稱小的不敢行兇只求恩赦宋二尹飭押俟王傷痊再核○包探張九意禀稱前者虹口捕房所押各犯穴壁脱逃後經小的等四處緝拿得將沈洪寳等三人拘獲送案并開列案由呈電沈及曹阿林金了頭均俯首求恩宋二尹判令照前斷押期加押三月期滿各笞責二百板○包探孔阿才訴稱賣花帶人吳培泰悮碰周阿毛口角之餘繼以毆鬥致吳受傷現在某醫院敷治兹先將周及吳阿福送案周供稱小的雖與吳口角爭閙不敢行兇阿福供稱小的惟袖手旁觀事不干涉宋二尹飭將周押候吳傷痊覆訊發落阿福無干省釋○包探黄四福禀稱小的緝獲積竊蔣阿八搜出質票許多吊得自鳴鐘水烟袋烟槍衣服詰知另有水烟袋一枝已售與汪耀忠贓亦吊到失主計朱雲卿等八户朱及韓鴻藻戴長發吳桂芳張桂子馬六川錢桂芬左彩玉各報失竊之件請准領回蔣供稱小的係上海人身犯不韙罪實難辭惟冀從寛感恩不盡汪供稱小的在治下設舊貨攤悮收竊贓早經交出宋二尹判 
 
 

Page 4

 
 
令將蔣笞責一百板發捕房管押一年汪管押五月贓給各失主分别認領○某號西捕禀稱昨日傅仁彩乘醉調戲女子拘請訊懲王阿根徐小珠同訴稱小婦人姊妹行行至某處突被調戲傅供稱小的被麴生所悮雖悔已遲惟乞施恩以後誓當戒除麴蘖宋二尹判令枷號一禮拜○某號華捕禀稱王秀卿等向某番菜館主仇金水索取裝修工值互相口角將物擊毁小的見之拘送案下仇訴稱被毁之物約值洋銀五元王及邱元和王開龍邱林榮同供稱小的等被欠工資向索無著因與爭閙宋二尹諭候過堂覆訊核辦○包探何瑞福稟稱流氓孫小寳至所識陳袁氏處尋釁擊碎火油燈幾致肇禍適爲小的所見拘案請懲陳袁氏申訴前情孫所供一味支吾宋二尹飭押候過堂覆訊核辦 
[法界公堂瑣案]  
　　五十一號五十三號兩華捕禀稱前晚小的等當差在外見姚阿貴家焚化冥鏹違犯定章遂查視門牌號數以便報知捕房詎姚出言不遜謂但費青蚨二百翼卽可將巡捕買到小的問伊是何意見姚不問情由將小的扭住亂毆姚家尚有工役十餘人帮同毆擊幸有五十三號巡補前來將姚阿貴鄔成福李惟卿等三人拘入捕房暫准交保出外今特傳案請訊姚等供稱隣舍人家焚化冥鏹該捕前來查問鄰家均係婦女驚惶異常小的告以罰錢二百文可保無虞不料該捕遽爾行兇同轉謂爾居租界中豈尚不知定章姚稱小的在租界中已住廿四年後未違章謂爾何不先至公董局報明領取照會供稱因焚錠四毬無關緊要欲免周折耳同轉以其違章判罰洋二元諭該捕以後當差務須謹愼一併斥退○四十五號華捕禀稱高阿德闖入大自鳴鐘花園攔阻不依反敢行兇送案請究高供稱初來滬上不知規矩悮入花園同轉謂爾縱不知規矩不應與巡捕爲難判押一日以示懲儆張三毛頭訴稱前日在洋貨鋪買物失去皮夾一個内有洋銀五枚經包探查知係孩子李阿二所竊當將人贓拘獲送案請究旋據包探王榮培禀稱李阿二屢次犯竊曾經公堂懲辦李供稱年雖幼穉因有烟霞癖被母逐出問爾行竊已有幾次供稱約有五次每次竊物只值一二百文同轉判押候戒責三百下傳其母到案再核○車主朱方來控車夫陳阿生欠錢三百文又將車上號衣掯阻不交送案請究陳供稱因車已被收回無力歸還欠錢被伊將髮辮扭斷同轉著朱帶陳出外另覓妥保仍將車輛租　以便陸續還錢○招商局巡丁徐坤林控小工陳阿狗竊去黄豆一擔送案請究陳阿狗供稱此豆係掃艙所積並非行竊同轉謂爾爲小工　　工資此係客人之物爾不應擅取徐稱陳尚有老母求恩寛宥同轉謂姑念原告代求著帶去兔其究辦○許福根訴稱小的於七月十八日　四馬路行走被素不認識之陳玉山等搶去帳洋七元六角昨日又至小的處强借洋銀情同訛索是以送案請辦陳供稱許欠小的錢一千　百文故向索取並未訛索同轉謂爾一再勒索豈容强辯判笞責二百板枷號一個月○施瑞生控李阿三竊取麻袋十隻同轉訊明李阿三行竊屬實判責一百板○杜永康控方春發竊取棉被一條當卽追獲人贓送案請究方供稱向在蘇州當差目下來滬就醫流落在此同轉飭令送往航船載回蘇州○孩子顧金生談大泉訴稱行過鄭家木橋被紅黑籌賭徒張和尚誘往賭博騙去錢一百文後又輸錢三百五十文因囊底空空被剥去綿襖一件押錢三百五十文同轉謂是處賭博禁絶已久張和尚尚蹈前轍藐玩已極判責三百下枷號兩個月棉襖准其吊案歸　○嚴生陳東昇陸林氏卽樂鄭氏等訴稱方阿春欠銀逃逸現已拘獲經人料理明白由方分立筆據限本月底先付若干其餘皆立期票同轉謂方曰爾牽累晚父吳大四管押多日至今始央人理處尚有一隙天良著方於期票上當堂簽押卽飭管押候期票付清再行核奪○朱犬訴稱親生女年甫十七於七月二十六日走失當晚由友人聶長安前來通信謂女在十六鋪内小的跟蹤前去毫無蹤影轉瞬又向聶追問聶竟　爲不知小的知女兒實被聶之友人騙去惟其人兇横異常恐聶不敢供明聶供稱不知伊女如何失去同轉著將聶押候查明核辦○瑞興園小茶館夥徐阿林控朱阿二沈益三口角打架被毁碎碗物件值錢六百四十文朱沈兩人供稱因索木匠工資起釁不敢行兇同轉謂兩下均　不是判各賠錢一半准其釋放○劉玉鑑控鄔九臯及其子安善虧欠借洋揑開白鶴港被盜虚帳一案已列前報昨晨劉投案訴稱鄔等挺押至今並不料理求請嚴比同轉謂鄔等旣不料理可送縣署請移解青浦縣歸案辦理○王其初訴稱往寳興園浴堂洗澡當將壯兠一隻交與堂倌嚴春山收藏待洗畢肚兠忽失去中有小洋六角銀表一枚送案請追嚴供稱肚兠不知被誰人取去其中不知有何物件同轉謂客人旣已交付與爾失去自應賠償著管押俟繳洋釋放○寍通洋行蔡福生失去鈔票六張控稱被車夫錢富節所拾同轉以蔡所報數目不符著將洋十元暫存公案昨日蔡又偕錢富郎到案兩人均稱情形相同同轉遂將存堂之洋銀十元給兩人均分兩人稱謝而退 
[善果分栽]  
　　本館恊振所昨接順全隆洋行吳琨圃善長惠函云兹代粤東黄中立堂等十二户善士交上募捐山東河南水災九八元七十二兩二錢八分請收入振册以便彚解災區並懇分别户口擲付收條又接仙鎭孫象芳善長惠函云接奉貴　振捐册一扣展閱之下不勝慨嘆大君子多方籌畫足徵好善之心不遺餘力爰集同人醵資共募吳蚨六十元統祈檢收賜以收條此批内計孫象芳善士助洋廿元隱名氏善士助洋三十元無名氏善士助洋十元敝所雒誦之餘曷勝欽佩順直齊豫疉告偏災時屆秋深霜寒露冷嗟彼孑遺黎庶飢寒交迫岌岌乎朝不保暮乃承諸大善士苦口婆心廣爲勸助仁漿義粟絡繹而來功德洵無限量除逐細登册分掣收條外謹列報章以資觀感 
[筵資助振]  
　　余於七月廿三日新得一孫承衆親友惠賜多儀彌深感激本擬薄具湯餅聊表微　乃衆親友皆樂善爲懷以爲順直旣告偏災山左河南又遭水厄與其肆筵設席何弗移此欵項彚解災區縱爲數無多亦未始非土壞細流之助余因謹遵台教將英洋十二元交敝館恊振所寄去爲諸君代結善緣惟捫心究屬歉然不恭之愆尚祈曲爲原鑒耳[  錢徵昕伯氏拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[如保赤子]  
　　欽加知府銜補用直隷州署番禺縣正堂加十級紀錄十次李爲剴切曉諭事案奉廣東巡撫部院剛札開照得恤孤保赤王政所先設堂育嬰有司之責乾隆嘉慶年間陳文恭公百文敏公飭屬倡捐嬰堂頒發章程收養遺嬰并嚴禁溺女以革惡習成規具在按藉可知同治五年欽奉諭旨以廣東仍有溺女之風飭令出示嚴禁由各州縣廣設育嬰處所妥爲收養煌煌　天語爲海隅除惡俗實爲天地廣生成則是設立育嬰堂自應一律舉行方足以滋生息而保民命乃檢查各屬禀報案卷或開辦嬰堂而限於經費額數不多或竟以經費難籌而置之不議忍令遺棄之嬰生機頓促溺女之習挽救無從良可慨也札縣立卽查明現辦嬰堂事宜究應如何籌欵究應如何擴充究應如何辦有實效並試種洋痘一節趕緊會商公正紳董妥籌善法各就情形尅日據實禀覆等因奉此查縣屬大東門外原有育嬰堂一所係奉鹽運司委員經管附城各村莊貧户凡有育女無力自撫者向准送堂收養惟四鄉地方遼闊户口殷繁尚恐貧苦之家或碍於顔面或憚於跋涉仍不免有棄溺嬰孩情弊上年曾經本縣示諭各紳耆勸辦保嬰善舉疉據各巡司以屬内尚無溺女陋習禀覆然以一縣之大生齒之繁究不能保其必無兹經本縣遵奉撫憲札諭籌一簡便易行之策擬六文保嬰善會章程六條自收養寄乳種痘以至招領大致粗具除先禀覆並分諭各鄉各墟紳富衿耆實力勸辦外合亟開列章程剴切出示曉諭爲此示諭縣屬諸色人等知悉爾等須知棄溺嬰孩戕賊生命上犯　天和全在地方好善紳富衿耆隨時勸誡力除惡習本縣現擬後開六文保嬰善會章程每會一百分每分僅月捐錢六文各善信認捐多寡久暫各聽其便事不擾而功倍費無多而易行自示之後好善紳富衿耆務各互相勸勉實力集捐多多益善遇有遺棄嬰孩照章收養按年彚報從此洗絶澆風保全嬰命其造福豈淺鮮哉切切特示計開一一勸辦保嬰擬設善會縣屬四鄉地方遼闊户口浩繁品類不一溺嬰棄嬰之事雖無聞見誠恐不能盡免自應預爲籌辦以全生命前擬勸諭各鄉紳商多設保嬰善會每會共爲一百分每分月捐錢六文好善者或一人認捐十分八分或二人合捐一分不拘男婦不拘多寡久暫各聽其便總以湊足百分爲一會能一鄉一村集捐二三會至八九十會者更妙按月所收會錢由各鄉自舉殷實紳耆二三人作爲總理登數收存以備支用不拘地方何事均不得挪用分文一保嬰善會集有成數衛嬰之法卽應由各鄉總理之人徧托附近村落好善者隨處留心訪察倘有窮詹貧户育女不能自存准其報知總理或按月酌給錢米仍令本人自撫或將嬰孩轉給有乳之婦領去寄養隨時因事制宜倘或所收嬰孩過多經費不支准其將嬰孩轉送省城育嬰堂收養惟嬰孩以乳爲命送城時亦須倩一乳媪同行是爲至要一月給育嬰經費宜有分别如係費户自巳領撫每孩擬月給米粉等錢六百文倘係另託有乳者寄養情事不無稍異擬月給錢九百文以示區别卽自查報之日起由各鄉總理紳耆卽先發經費一個月並備給執照一張以後按月憑照支錢此項錢文卽在捐存保嬰善會項下實用實支按季榜示通衢俾明心跡　一嬰孩寄乳應有限制各鄉收育嬰孩如係仍交原母自乳者月欵給至十個月爲止以後仍由原母自養爾時嬰孩啼笑宛然自不致再下辣手倘係倩人代乳應發至十四個月再行招人抱養爲女爲媳各從其便惟粤省往往有假托領女作媳實則收養轉賣爲娼爲婢因之取利是以招領之時必須結實保人以杜流弊一所收嬰孩宜及時種痘查嬰孩出痘經理不善死生繫之粤東近來種牛痘之法大行所在皆有較之吹鼻苗事半而功倍各鄉收育之嬰正可趁其吮乳期内倩醫先種牛痘以保嬰命一寄乳嬰孩稽察宜勤各鄉設立保嬰善會所收嬰孩寄乳在外領養能否得法應由各鄉總理紳耆按月查看一遍如其乳汁不足嬰孩瘦弱卽宜换人帶乳倘小孩有病准領乳之人隨時報知總理紳耆爲之醫治死生雖屬有命此心不可不盡每年某鄉收養若干卽由總理紳耆於次年正月開單送交巡檢轉報或就近開交鄉局代報均聽其便○以上章程六則均係淺近易爲之事各鄉紳耆果能實力勸辦擬俟試辦一年後擇其保全嬰命較多者由本縣送給匾額以示奬勵其各勉旃是所厚望并示 
[上海北市絲業會舘籌賑公所施少欽經收順直山東臥牛山賑捐七月初十至十二日第三千二百八十八至九十次清單]  
　　初十日無名氏由西合泰來規銀五十兩心自知十元務本堂五元袁花天和本洋八元銅洋十一元寗波濠河厘局修心氏英洋一元○江永船來武穴寗愼亭爲母七旬夀誕奉命折席移助洋十元又酬病愈三元又内人酬許三元中孚店四元○十一日鎭江人寄寓蘇城眞薇臣病求速愈由恊康來洋五十元無名氏規元十四兩六錢正記洋十元常熟仁泰布號月映軒年例餘利抽助先繳祈病後速健四季平安六元武林朱宅三元揚州吳嵩齡求保妻生養平順二元湖州興號代募一元泰興吳寳讓許普陀山捐移助一元○靳州署帳房務時敏齋古樵漁人同募保厘堂銀四兩穆榮齋勤補拙齋何務本堂三户各二兩管俊人黄和軒周蓉方李小松四户各錢二千文樹德堂張江凌堂務本堂琴馨舘馴游子滋本堂姜美羹錦春堂夏古三夏甸臣王寳山税契房公助京兆堂壯班快班十五户各一千文無名氏六百文劉春甫玉成氏無名氏董地山胡春亭胡漢卿舒馥亨七户各五百文無名氏二户各五百文又二百文又一百文李心如張朗山葉厚之胡記朱有松五户各四百文余楚臣清咏堂朱平記三户各三百文李柱臣王蘭記孫厚記管雙桂堂四户各二百文共四十八户合九八五平它銀三十三兩○恊源莊來宿邊縣署錢四千文葆卿蕭本張蕭本盧蕭待子敬心氏無名氏張漢雲七户各一千文彭堯邨韓子陽張慶餘三户各八百文蕭式廷無名氏各五百文周晴拔　枚卿孫筱齋蕭漢江四户各四百文蕭鄂廷張夢芳康瓊苑王幼薌四户各二百文共二十一户合二六曹寳銀十兩零二錢合規元十兩零九錢五分○蘇州採辦局募武林梅翁畫塵主幼蘭齋主人三户各洋一元漱芳舘主錢六百文蘇臺逆旅五百文東海後人恊記汪氏來遠堂屠三三讓堂吳五户各三百文沈蘭亭祥裕隆蓮生氏泰記式古堂汪四户各二百義生陶榮生槐蔭堂錢恩浦李筱鄉五户各一百文王清和鄭漢一百文吳廷記福記一百文張振聲陸夀芝一百文共二十二户合洋七元○盤記棧來蟻負粒錢一千文仲云氏八百文木齋玉庭各一百文共四户合規元一兩四錢一分○十二日如臯孫堯欽募貽燕堂完願洋二十元丁曉芳爲子其嶔腹瀉不止移糕餅錢求速愈由泰康祥來十元松江廣大友求病速痊十元無名氏五元長沙隱氏名氏保佑合家清吉平安永無病痛由南京寄來四元樂善山房由厦門寄來足重番四元京口王渭泉四元徐錫榮三元寗波譬末有二元無名氏達迷子與有緣河南陸氏四户各一元鄂垣臬古居士二元黄錦枝求疾速愈二元許勤官一元程君佐程介堂知妄軒戴瑞卿陳蔚庭羅通育畢松泰六户各五角共八户合洋六元○武昌裕興布莊梓記募藻記九八錢一千二百文王崑山八百文汪億順汪農卿王正大三户各五百文余義隆朱怡興倪芷卿蔡慶堂四户各三百文吳旭庭王祝南周與軒三户各二百文共十二户合洋五元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年八月初六日京報全錄]  
　　宫門抄○諭旨二道錄前○發抄硃批五道○都統奎奏騐收挑挖旱河工程完竣日期摺○又奏續查朝陽等處失事情形請將文武各員寛免處分片○豫撫裕奏委員查勘衛輝府屬被水情形摺○直督李奏粤海關監督捐助鉅欵請賞給二品頂戴花翎片○八月初六日户部通政司詹事府正藍旗值日無引見○長江水師提督黄翼升到京請安○松森請假五日○火器營奏派演放砲位派出容貴○召見軍機廖夀恒張蔭桓黄翼升○發抄張聨桂奏更鑄桂平梧鹽法道關防奉硃批該部知道欽此○又太平歸順道蔡希邠仍照原奬奉硃批著照所請吏部知道欽此○又截缺知州張愷補上思直隷廳同知奉硃批著照所請吏部知道欽此○又臨桂令顧國誥補百色同知奉硃批吏部議奏欽此○又儘先令王錫恩期滿甄别奉硃批吏部知道欽此○○奴才奎斌跪奏爲騐收挑挖旱河工程完竣日期恭摺仰祈聖鑒事竊查熱河旱河向有歳修光緒十二年因山水暴發冲開河身並將兩岸虎皮石壩一併冲塌當經前任都統宗室謙禧奏明籌欵派員興修十三年六月奏報工竣摺内聲明嗣後旱河歳修應照本年定章由熱河道會同河屯協修辦俾得兩有監察庶幾工能核實其應需欵項每年仍以三千兩爲度必須涓滴歸公事竣榜示通衢如有浮冐准商民禀控查辦等因奏奉諭旨允准在案兹據熱河道廷雍署河屯協副將張大鵬詳稱所有光緒十八年旱河工程遵照新章於本年四月初四日興工至六月十八日止普律如式挑挖完竣詳請騐收當經奴才督率熱河道廷雍承德府知府崇祥署河屯協副將張大鵬及在工各員等親往履勘騐得本街旱河由廣仁嶺以下自二道溝西山嘴起至東大河口止共六叚湊長一千五百十五丈寛四丈及九尺並三丈又二丈五尺不等挖深一尺五寸及二尺不等又石洞子溝旱河一道自上河口起至東大河口止共二叚湊長三百六十丈寛三丈挖深一尺裴家溝旱河一道自普寍寺西山嘴起至東大河口止計長三百丈寛二丈七尺挖深一尺又獅子溝旱河一道自珠像寺起越布達拉扎什倫布等廟及官兵營房至東大河口止共四叚湊長六百六十丈寛六丈挖深一尺五寸以上共需夫工運脚銀二千九百八十四兩六錢一分核與原估所報均屬相符乞照奏定章程卽由道庫旱河生息項下如數動撥兹據具詳請奏前來除飭照章榜示通衢並將册結送部核銷曁咨送直隷督臣查照外理合恭摺具奏伏乞皇上聖鑒謹奏奉硃批該部知道欽此○○奎斌片再奴才等前經會奏查明朝陽等處被賊情形先將該州縣據實叅處一摺聲明此外失事文武各員詳細查明再行分别奏叅等因在案嗣飭據該管文武各員先後查明詳覆前來奴才等覆加查核朝陽縣失事八溝叅將雖不同城究有管轄之責巡檢職司監獄兼督捕務捕盜營弁緝匪是其專責均有應得之咎惟查八溝營叅將楊兆雲一聞賊入縣街之信星夜帶兵馳援迨收復後布置防守晝夜弗遑又隨同各軍屢次接仗均能身先士卒擒斬甚多朝陽三座塔巡檢李耕心與捕盜營把總武廣韜等當賊匪猝然撲犯縣街竭力堵禦與賊巷戰實因寡不敵衆李耕心身受砲子重傷兵勇亦多傷亡遂致不支事後招募練勇於大兵未到之前極力攻逐於限内收復城池又隨同奉軍在八角山桃花吐等處與賊迭次接仗陣斬賊首多名叅核該員等雖屬失事於前頗知奮勉於後功過尚足相抵仰懇天恩寛免該員等應議處分藉資觀感至三座塔税員恆成雖無地方之責據報税課被搶究屬疏於防範應請旨交部議處以肅功令所有續查擬議緣由是否有當謹會同大學士直隷總督臣李鴻章附片具陳伏乞聖鑒訓示謹奏奉硃批著照所請吏部知道欽此○○河南巡撫奴才裕寛跪奏爲衛輝府屬汲新二縣被淹較重現巳分别撫恤並據輝獲濬淇等縣曁懷慶府屬之孟縣續報山水暴發衛澳諸河漲溢出槽田廬被淹業已委員分投查勘恭摺具陳仰祈聖鑒事竊奴才前因衛河漫溢淹及衛輝府關廂曁附近村莊並上游新鄉縣同被漫淹飭司籌欵委員分投查勘撫恤業將大概情形繕摺具奏奉到硃批知道了卽著飭屬妥爲撫恤毋任失所欽此當經恭錄轉行欽遵辦理奴才於前次拜摺後續據衛輝府知府曾培祺汲縣知縣劉體恒禀報查明水之來源實因六月中旬以後連次大雨太行山一帶山水暴發一由輝之薄壁鎭建瓴而下一由獲嘉縣之小丹河奔騰下注經過新鄉縣境匯入衛河以致漫溢出槽泛濫旁及衛郡關廂及沿河西南各鄉田廬皆被淹浸其間輕重不一草房間有坍塌東西北三關民房亦有倒塌人口均無損傷護城隄衝塌决口之處西面城墻外磚間有淋塌壓斃男婦四口當卽捐資棺殮被水窮民均已陸續救濟妥爲安置散放饃餅竭力疏消積水六月二十八九日以後漸有涸復之處詎至閏六月初八九日復又大雨如注積水加深幸河水尚未大漲現在會委確勘被災輕重集數分晰另禀一面清查户口酌動倉榖以示撫恤並據新鄉縣知縣魏正儒禀報前被漫溢之處水未全消復於閏六月初八九日大雨傾盆衛河復漲查明善河村等八十九村莊房屋間有坍塌早晚秋禾恐被淹没輕重不等現已會同委員督飭紳董清查户口酌動倉榖以資撫恤又據輝縣知縣蔡如筠稟報該縣近接太行前因山水暴發由薄壁峪河石關分流下注附近之東流西流兩村衝塌草房十九間人口無傷當經捐廉撫恤其餘秀才莊等十餘村莊積水二三尺不等閏六月初八九日大雨之後山水復發積水加深秋禾被淹受傷又據獲嘉縣知縣李錫朋禀稱輝縣山水連番下注兼之大雨時行該縣境内小丹河宣洩不及漲漫出槽兩岸秋禾悉遭淹没被淹村莊房屋間有坍塌已由該縣捐廉撫恤又據濬縣知縣楊溶禀稱本年六月中旬以後連朝大雨上游山水匯入衛河滔滔下注漲漫出槽該縣之李莊瓦炭新鎭冲决民埝之處平地水深四五尺不等被淹四十餘村房屋間有冲塌田禾淹浸人口幸無損傷已由該縣捐資撫恤一面堵築堤埝以塞來源又據淇縣知縣葛秉彝禀稱六月間大雨時行淇河漫溢窪地悉被淹浸又據懷慶府孟縣知縣王蘭森禀報該縣境内有溴河一道六月中旬以後連得大雨四鄉皆有積水深流本已盈滿近因上游濟源縣山水暴注溴河宣洩不及漫過堤頂致將留宿後挑後津等村堤岸冲决三處口寛七八丈及十有餘丈水往東南西南分流沿河村莊均被漫淹内惟後挑等十七村莊地勢極低又爲河水頂冲受傷最重等情各禀請勘辦前來奴才查衛輝府屬輝新汲獲淇濬等縣近接太行又爲衛河必經之處今夏雨澤過多太行一帶山水暴發奔騰下注汲新等縣適當其衝泛濫爲患孟縣亦因濟源山水下注溴河不能容納河漫堤决淹及田廬較之尋常積潦輕重不同現在高阜之處水勢雖漸消涸田禾已經受傷低窪積水尚多更恐收成難必體察情形以汲新兩縣被淹爲重前已飭司籌發銀三千兩飭交衛輝府督同核實散放並據各該縣酌動倉榖妥爲撫輯目前不致流離失所其輝獲淇濬孟縣等縣現已飭司一體委員分投確勘是否不致成災秋成在邇統俟察看情形酌核辦理如應量予撫恤再行奏乞恩施並飭將積水赶緊設法疏消堵築堤埝加意安撫毋任一夫失所以仰副皇上子惠元元至意所有汲新二縣被淹較重現已分别妥籌撫輯及輝獲淇濬孟縣等縣續報被淹一體委員查勘緣由理合恭摺具奏伏乞皇上聖鑒訓示謹奏奉硃批知道了欽此○○李鴻章片再准兩廣督臣李瀚章咨稱准粤海關監督聨捷咨開本年順直各屬雨水過多各河漫溢被災甚廣欽奉諭旨截漕備賑恭讀之下寢饋難安籌措實銀一萬兩解直濟用稍伸報効微忱萬不敢仰邀奬叙等情並查該監督自到任以來實力稽徵力除積習辦理税務井井有條遇有中外交涉事件亦皆悉心商榷諸臻妥協兹因順直水災首先捐賑咨請從優奏奬前來臣維順直自前歳大災之後甫隔一年又遭水患工賑浩繁需欵甚亟捐務復成弩末正在籌畫維艱之際該監督遠隔重洋一聞畿疆重地猝被水災慷慨恤隣捐助鉅欵洵屬公忠體國有裨時艱雖據聲稱不敢仰邀奬敘究未便没其好義之忱查該監督係由護軍叅領銜上駟院員外郎蒙恩簡事關榷比照賑捐請奬章程若加給二品頂戴花翎核之銀數有盈無絀部定推廣順直賑捐章程捐銀一萬兩以上准其專摺請旨給奬歴經循辦有案該監督捐助賑銀一萬兩正與奏請優奬之例相符可否仰懇特恩賞給該監督聨捷二品頂戴花翎以昭觀感之處出自慈施逾格理合會同兩廣總督臣李瀚章附片陳請伏乞聖鑒訓示謹奏奉硃批聨捷著賞給二品頂戴花翎欽此 
 
 

Page 13

 
 
[光緒十八年八月初七日京報全錄]  
　　宫門抄○諭旨二道錄前○發抄硃批四道○尚書麟等奏遵旨嚴議摺○護將軍雅奏特叅雲騎尉請交部嚴加議處摺○陜撫鹿奏請仍酌量添設長夫片○八月初七日禮部宗人府欽天監廂藍旗值日無引見○懷塔布椿夀各假滿請安○知府岑春煦趙增榮林載亨各謝恩○桂公請假十日○召見軍機崑岡岑春煦趙增榮林載亨○發抄李瀚章奏高陽羅鎭右營都司蕭元慶補清遠營遊擊奉硃批兵部議奏欽此○又澄海營守備武永泰補碣石鎭右營都司奉○硃批兵部議奏欽此○又儘先副將李慶雲暫緩引見奉硃批著照所請兵部知道欽此○又儘先副將龔就春等請免騎射奉硃批著照所請兵部知道欽此○○吏部尚書臣宗室麟書等謹奏爲遵旨嚴議具奏事内閣鈔出光緒十八年七月二十日奉上諭前據御史余聨沅奏升任山西巡撫阿克達春在安徽布政使任内劣蹟昭著列欵糾叅當諭令劉坤一確查具奏兹據劉坤一查明覆奏阿克達春雖無賄買差缺收受屬員餽送及巧立公費名目實據惟任用幕友翟汝藩門丁鄒植遇事招摇毫無覺察且濫收門生致啓夤緣奔競之風實屬大負委任開缺山西巡撫阿克達春著交部嚴加議處彭祿等以道府大員與阿克達春結爲師生均屬不知自愛有玷官箴安徽候補道彭祿松峻袁秉楨寍國府知府李成鰲均著卽行革職准補太平縣知縣吳本仁另補知縣王焕熙善於逢迎居心卑鄙在任候補知府布政司經歴汪湘候選知縣翟汝藩分省試用府經歴鄒植營私植黨貪鄙妄爲均著一併革職鄒植以職官充作閽人九屬寡廉鮮恥並著永不敘用以儆官邪道員蕭允文知府孫廷林旣據查無拜認師生之事卽著毋庸置議該部知道欽此欽遵到部除候補道彭祿等均卽行革職並府經歴鄒植革職永不叙用之處臣部欽遵諭旨辦理知照外查定例官員溺職者革職私罪等語此案經御史余聨沅奏叅據兩江總督劉坤一查明覆奏欽奉諭旨陞任山西巡撫阿克達春在安徽布政使任内任用幕友翟汝藩関丁鄒植遇事招摇且濫收門生致啓夤緣奔競之風實屬大負委任著交部嚴加議處等因欽此應請將開缺山西巡撫阿克達春照官員溺職革職私罪例議以革職係嚴議應行加等惟臣部處分例止革職無可再加合併聲明所有臣等遵旨嚴議緣由理合恭摺具奏伏乞皇上聖鑒訓示遵行謹奏奉旨已錄○○護理成都將軍副都統奴才雅爾堅跪奏爲特叅任性妄爲不知自愛咀駡稽查官員之雲騎尉請旨交部嚴加議處以正官常而警効尤恭摺仰祈聖鑒事竊奴才叨蒙鴻慈護理成都將軍印務隨將旗營一切公事實力整頓認眞經理但成都駐防習氣相沿因循日久節經奴才督飭恊領等破除情面極力整頓總期除去積習挽回頽風數月以來諸事尚見起色均有成效伏查川省地方遼闊毗連番夷且山多人稠貧民甚衆而性復兇悍常有率衆搶奪傷斃人命甚有聚衆爲匪擾亂地方拒捕傷官至本駐防兵丁皆因生齒日繁而不肖者亦有滋生事端不法之案層見疉出况奴才前曾聞有外間匪犯混跡滿營城内稽察防守添練洋槍整頓武備均關緊要是以奴才前經擬請添練洋槍整頓武備以備緩急並擬添派步軍營保甲局官兵晝則練習洋砲技藝並稽查地面賭博夜則輪流巡梭分路稽查城垣地面在西門會哨二次然本駐防西門路通松茂夷洋往來值班防守更宜嚴密其稽查官兵人等尚能實力奉行嗣經連獲賊匪數案當將各犯送交成都縣審訊照例懲辦所有緝捕出力官兵隨經奴才量爲奬勵以昭激勸邇來頗覺整齊不惟盜賊歛跡地方亦甚安靜惟本駐防各城門向設有官兵輪流值班盤查以詰奸宄而資防守近因日久生懈該官兵等常有曠誤前因查有南東門值班官恩騎尉添榮連日曠誤屢經記過冀其自新該員不知悛攺業經奴才據實奏叅在案至曠班兵丁等已經奴才隨時降革懲辦兹據保甲局巡查章京防禦忠孝驍騎校本聰步軍營稽查章京驍騎校興瑔阿源等禀稱章京等於六月十九日夜間率同委護軍校虚銜委步軍校及班長巡查兵丁等分路稽查赴西門會哨奈該處值班章京雲騎尉邁拉蘇並未見面不服查點卽行吵嚷且出言不遜信口詈罵章京等見其狂妄難與理論惟有據實呈禀等情前來奴才當派該管恊領等查辦比經該恊領等赴西門查訊申飭詎意該雲騎尉不知悛攺復據該巡查章京忠孝等禀稱二十日夜章京等稽察時邁拉蘇仍未見面復行吵嚷並出言不遜不服查點等情奴才聞禀之下不勝駭異當交左司恊領瑞徵會同步軍營恊領綽克綽歡隆輝傳集該雲騎尉等前赴左司秉公質訊據實禀覆核奪去後旋據禀稱恊領等遵卽傳集該員等當堂質訊據雲騎尉邁拉蘇供稱六月十九日在西門值班夜間有保甲局步軍營稽察官兵前來會哨邁拉蘇未能出見語言冐昧並未辱駡至二十日夜間伊等復來會哨邁拉蘇仍未出見一時冐昧言語頂撞是實等語復傳保甲局步軍營章京等到堂質訊據保甲局巡查章京防禦忠孝驍騎校本聰步軍營稽察章京驍騎校興瑔阿源聲稱緣章京等於六月十九日夜間分赴西門會哨稽察不見值班章京因令請出會同點名不意雲騎尉邁拉蘇卽行吵嚷出言不遜信口詈駡迨次夜查點時仍屬不服查點復行吵嚷口出不遜似此情形將來硃難稽察等語質之雲騎尉邁拉蘇自認一時冐昧不能置辯俯首無詞職等窺其情形詈駡似覺有因據實禀請查辦前來奴才查雲騎尉邁拉蘇身任職官自應勤謹供職廼該員胆敢不服查點輒向稽查官員等連次吵嚷口出不遜實屬任性妄爲不知自愛現當整頓之際若不據實叅處誠恐紛紛效尤相應請旨將雲騎尉邁拉蘇交部嚴加議處以正官常而示懲警奴才爲整飭營伍激勵官方起見是否有當理合恭摺具奏伏乞皇上聖鑒訓示謹奏奉硃批邁拉蘇著交部嚴加議處欽此○○鹿傳霖片再查陜省馬步練勇防營從前軍興之時各營均設有長夫每勇丁百名多者四十名少亦二三十人以供營中雜役自軍務平定營制屢更人數漸减光緒十年以後遵照部章迭經裁减迨光緒十三年因籌解鄭工經費將各營長夫全數裁撤之時意在節省餉糈而年來體察情形實多不便蓋凡軍營所至築墻挖壕割草喂馬看守營房照料傷病等事固無一不須長夫卽尋常軍中樵汲炊爨徼運槍械亦非有長夫不可誠以員弁勇丁旣責其操練巡防躬親戰陣勢難供兼雜役此各省各營所以屢次裁减均酌留長夫若干以供驅使未有全行裁撤如陜西者也臣履任之初見各營皆駐防日久必須换防調操以資整頓乃各營紛紛以苦無長夫不能搬運軍裝爲詞以致每月更調動輙預支月餉或借欵招募遷延時日此尋常無事之時尚如此諸形窒碍及此次川匪周蠻刀等紏黨竄陜各處紛紛請兵臣於聞報之初飛調勇隊前往紫陽一帶恊力防剿而各營均因軍裝輜重搬運乏人臨時請欵添募長夫輾轉稽延始克就道幸而匪首周蠻刀股匪人數不多該地方文武防營均能奮勇防援兵未到該匪業已就擒餘黨亦卽撲滅設使匪多事急必待派撥勇隊赶往剿辦勢將蔓延爲害貽悮事機是實非毖後懲前仍添長夫不可蓋不惟有事可以迅赴戎機卽隨時换防調操亦可免久駐積疲之弊至添設長夫若按向章每丁百名需長夫二三十人方足敷用計惟有極力從减酌量添設以期所費不多而於事有濟擬請於馬步練勇各營旗每管帶官一員給長夫二名帮辦官哨官每員各給長夫一名每勇丁百名給長夫十名一律照此計算添設共計步隊十二旗馬隊六營旗共應設長夫六百五十七名每名按月籌給口糧銀三兩計每月共須口糧銀一千九百七十一兩需欵尚不甚多而於營伍地方大有裨益明知現當裁兵節餉之時惟此項實爲營中萬不可少之需亦不敢徒事撙節致有貽誤臣與善後局司道再三籌度由局酌議章程開摺詳請奏咨前來臣復加查核委係實在情形合無仰懇天恩俯念陜省緑營防勇本形單薄此項長夫在所必需准仍酌量添設免滋貽誤出自逾格鴻施除詳細章程咨部外所有陜省馬步各營旗請仍酌量添設長夫緣由謹附片具陳伏乞聖鑒訓示遵行謹奏奉硃批著照所請該部知道欽此 
 
 

Page 14

 
 
[光緒十八年八月初八日京報全錄]  
　　宫門抄○諭旨一道錄前○户部張等奏爲請旨摺○總管内務府奏爲照例奏聞摺○湘臬王奏恭報接印日期摺○東撫福奏剿簡濰縣匪犯情形片○又奏撥助順直賑欵片○台撫邵奏飭知縣仍回江蘇省補用片○皖撫沈奏調署知府片○豫撫裕奏委員拿獲盜犯多名核與送部引見之例相符摺○八月初八日兵部太常寺太僕寺八旗兩翼值日值年旗引見二名廂紅蒙九名兩翼十三名○全楙績謝授貴州知府恩○成公續假十日○祁世長遞遺摺○召見軍機徐樹銘崇禮全楙績○○經筵講官大學士管理户部事務臣張之萬等謹奏爲請旨事光緒十八年七月十八日准崇文門正監督奕劻咨報於光緒十七年八月初三日接任徵收商税起照例扣至光緒十八年八月初二日一年期滿豫爲報明等因前來臣等查得崇文門税差期滿向由臣部將各衙門保送人員並八旗内務府俸深人員職名開列具題恭候欽點更替近年俱係專摺奏明請旨均蒙特簡大員管理在案今崇文門正監督奕劻自光緒十七年八月初三日接管起扣至本年八月初二日一年期滿例應更换理合專摺具奏請旨簡放並將上三屆崇文門正監督各員繕寫名單恭呈御覽伏候命下行令到任管事仍俟一年期滿豫報臣部奏請更换爲此謹奏請旨奉旨已錄○○總管内務府謹奏爲照例奏聞事准户部咨稱崇文門税務監督於本年八月初二日一年期滿所有正監督本部自行辦理外其副監督員缺應行文内務府辦理等因前來伏查光緒十七年七月二十五日由閣鈔出奉旨崇文門副監督著崑岡去欽此欽遵各在案今崇文門税務監督於本年八月初二日一年期滿除正監督由部照例具題外其副監督員缺臣衙門或於司員内揀選二員帶領引見抑或恭候特簡差委之處伏候訓示遵行謹將前三屆崇文門副監督各員另繕清單恭呈御覽爲此謹奏奉旨已錄○○二品頂戴湖南按察使臣王廉跪奏爲恭報微臣接印日期叩謝天恩仰祈聖鑒事竊臣於光緒十七年十月初七日在安徽鳳頴大泗道任内欽承恩命補授湖南按察使十八年四月初二日入都展覲仰蒙召見二次訓誨周詳莫名欽感陛辭後束裝起程六月二十八日行抵湖南省城當奉撫臣張煦飭知赴任旋於閏六月初八日准署按察使糧儲道吕世田委員將印信文卷齎送前來臣當卽恭設香案望闕叩頭祗領任事伏念臣猥以陋質叨踐清班愧史職之未嫻蒙聖恩之曲被監司外擢稽關務而未報涓埃臬事初陳讀律令而難期明允查臬司乃刑名總匯湘省爲滇粤衝途民俗譸張訟獄之清厘匪易盜風未靖貧窮之撫補宜周戢暴所以安良振玩惟當執法至稽查保甲貴綜核有經整頓郵傳在供支不濫責成所繫深懼弗勝惟有隨時禀商督撫臣加意講求實心經理以期仰答高厚鴻慈於萬一所有微臣接印日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○福潤片再省東萊州府屬之濰縣地近海濵境内淮河兩岸又地多不毛貧民獷悍盜賊鹽梟素歇竊發上年春間經該前署縣楊耀林緝獲首匪孟昭禮卽孟小人訊明正法匪徒頗知歛迹本年夏間又有孟昭禮黨與李明書卽李登高劉紀松卽劉結巴梁安邦卽梁喜峰梁大功辛小狼等各糾匪類三五成羣在於濰縣昌邑交界之處肆行竊刦擄人勒贖經奴才訪聞密飭各該縣不動聲色勒限緝拿濰縣知縣凌紱曾商約鄰封會哨並親赴該匪等居住各莊掩捕均先聞風避匿當將其破屋數間拆毁責令保長人等隨時捆送而該匪出没無常每在樹林叢密及高梁地内潜伏乘間仍肆出搶刦居民畏其報復多不赴縣呈報奴才因各該縣逾限一犯無獲誠恐日久愈聚愈衆致誤後患卽調派管帶嵩武軍驤武前營總兵李福雲帶領步隊一營管帶練軍右營都司馬駿嶺帶領馬隊一哨先後馳往濰縣扼要駐紥彈壓一面札委候補同知秦寅會同萊州府知府彭念宸督率各該縣購覓眼綫恊同防營四面兠捕不准一名漏網並因濰縣凌紱曾緝捕不甚得力行司撤任仍委卽用知縣楊耀林前往接署現據在事文武陸續報獲匪犯李小根等二十一名地方一律安堵如常所獲各犯或已訊認行刦擄人不諱或供詞尚多游移均批飭彭念宸悉心研訊據實錄供禀辦毋得稍涉枉縱要犯李明玉等已飭派眼線跟蹤跴緝轉瞬高梁刈穫登塲該匪無處藏身當不難於就獲至濰縣知縣凌紱曾於地方盜賊竊發雖立時約會鄰封合力捕拿惟日久要犯無獲人地實未相宜相應請旨將濰縣知縣凌紱曾開缺仍留本省遇有相當缺出酌量另補以重捕務如蒙兪允所遺員缺係屬繁缺容奴才另揀合例人員調補合併陳明除仍飭嚴緝逸犯李明書等務獲究報外理合附片具奏伏乞聖鑒訓示謹奏奉硃批吏部知道欽此○○福潤片再奴才接准恊辦大學士吏部尚書臣徐桐户部尚書臣翁同龢工部尚書臣祁世長咸稱上年畿輔被災籌辦賑務其時倉卒購糧殊難濟急事後公議建設義倉多積榖石以備救荒之用業經奏准立案惟需用經費較多一時籌措未能足用囑卽設法接濟等因奴才竊維京師根本重地比年偏災屢告民生疾苦上厪宸衷恊辦大學士臣徐桐等建倉積榖以期有備無患實爲地方善舉當經奴才商同司道在於局存賑捐項下提撥銀二萬兩委員解交應用除咨部查照外謹附片陳明伏乞聖鑒謹奏奉硃批户部知道欽此○○邵友濂片再江蘇候補知縣汪瑞曾經臣奏調差遣委用於本年三月初一日到台當卽委赴台南北辦理地方事宜數月以來正資臂助兹據禀稱不服水土脾經困頓懇准仍回原省補用等語覆加查察委係實情臣查該員汪瑞曾謹飭安詳通達治體才識志趣不同流俗實爲牧令中不可多得之員無如台地水土與内地相殊該員旣不服習若復强留亦非愛惜人才之道除給咨仍回江蘇原省補用並咨部外理合附片具陳伏乞聖鑒謹奏奉硃批吏部知道欽此○○沈秉成片再頴州府知府鳳林到任有年凡遇地方一切事件俱能竭力整頓實心經理惟政務紛煩民情强悍該府心存渾厚辦事稍涉慈祥兹查有太平府知府王汝礪有膽有識穩練老成堪以調署頴州府知府所遺太平府員缺卽以頴州府知府鳳林調署如此一轉移間人地各得其宜據署藩臬兩司會詳請奏前來除分檄飭遵外謹會同兩江督臣劉坤一附片具陳伏乞聖鑒謹奏奉硃批吏部知道欽此○○河南巡撫奴才裕寛跪奏爲委員拿獲盜犯多名核與送部引見之例相符恭摺具陳仰祈聖鑒事竊緝盜安民爲地方至要豫省盜風未靖年來軍營散勇到處游弋易爲閭閻之害節經奴才嚴飭各屬清理保甲認眞緝捕而省會之區五方雜處人烟稠密更慮匪徒溷跡潜藏故督同司道於省城保甲局尤力加整頓時時　飭局員講求捕務以期有犯必獲光緒十八年三月初一日保甲局提調委員升用直隷州知州何桐青首先督同兵弁盤獲匪犯王三孚成膳耿成興衡法堂賈萬成等五名適尉氏扶溝洧川等縣兵役踵至隨同悉數擒獲搜出洋槍烟土並原贓銀錢首飾等物交祥符縣知縣傅雲訊據各犯供認王三李成膳耿成興衡法堂等四名均係游勇光緒十八年二月十八二十一二十八等日王三爲首邀同現獲孚成膳耿成興衡法堂賈萬成及在逃之唐金名等分執洋槍器械先後行刦尉氏縣楊成楝扶溝縣王兆坤洧川縣朱雲漢各鋪得贓拒捕等情不諱由司飭委署開封府知府濮文暹會督局員覆訊明確贓經各事主認領委係正盜無疑禀經奴才批飭將王三李成膳耿成興衡法堂等四名照章就地正法加擬梟示賈萬成並非游勇發回尉氏縣照例審解錄叙全案供招由司核詳照章咨部並聲明首先獲盜之員應請照例送部引見兹據藩臬兩司會詳請奏前來奴才查升用直隷州知州何桐青長於緝捕前以候補通判署理正陽縣知縣任内拿獲鄰境盜犯二十三名經奴才奏蒙恩旨准以直隷州知州升用今該員充當省城保甲局提調委員復能隨時隨地留心盤獲迭刼外縣得贓拒捕罪應斬梟首夥　盜五名實與拿獲鄰境盜犯無異查例載官員拿獲鄰境盜犯罪應斬梟三名以上者俱准送部引見等語該員何桐青拿獲罪應斬梟盜犯已在三名以上核與引見之例相符合無仰懇天恩俯准將升用直隷州知州何桐青送部引見如何錄用之處恭候欽定除履歴咨部外所有委員拿獲盜犯多名遵例懇請送部引見緣由謹恭摺具陳伏乞皇上聖鑒謹奏奉硃批何桐青著交吏部帶領引見欽此 
 
