# 1899 - 330 - 4909568

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學淳興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風教而杜窕言天下大同此其左劵合括宏旨藉貽通才○新學彚編四卷裒西瀛旅客各篇開東士導師先路理明法備言簡意賅八角○中國度支考二卷祥稽奏報　舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中加支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購[  圖書集成局啓]  
[論議興蠶利]  
　　環地球五大洲蠶桑之利向推中國中國蠶桑之利向推浙省而浙省惟嘉湖兩府爲最是中國蠶桑之利雖厚其精華所聚不過百里之間昔時未與泰西各國通商互巿所銷雖廣不過各直省而已故卽兩府所出而積絲旣多絲價亦賤每歲有盈無絀種桑養蠶之地誠不嫌其少也自西人航海來華開闢商埠而中國之絲遂多出洋銷路非但業是者無不視爲利藪而以出抵入亦爲國家稅項之大宗無如數年以來銷數旣未能遂漸加增而絲商亦時有虧折之患大抵當時西人競用華絲者因華絲較西絲爲美且泰西出絲不多故價則聽之華人員則未嘗挑剔今西人於種桑育蠶之法非但各處推廣而且講求入細反較華人爲精於是雖購用華絲而貨則須挑剔矣價則須抑勒矣苟非外洋適逢蠶荒用廣之時華絲幾於無歲不折資本今歲絲價陡昻銷路較旺絲商無不獲利人皆羡之慕之殊不知今歲所獲誠豐然亦不過補往歲之不足尚不知來歲如何卽使外洋銷塲照舊而内地存絲一少僅顧外洋銷數而不敷内地絲貨之用以致綢縀之價日增一日雖絲商之利可以内外兼收而華人日用之需其費亦殊不省推原其故總由蠶利未興出數太少且不知講求俾臻精　所致夫中國以出口之絲爲商務大宗旣冀其日新月盛則出數是宜逐歲加增矧復内地奢華日盛無不易布帛爲綾羅則出數更宜加廣若銷數日多而所出祗有此數卽使逐日加價終非振興商務之道也然欲出數之多必須推廣蠶桑之利前報紀姑蘇訪事人來函云蘇州當兵燹時房屋半遭蹂躪迄今荒廢之地仍屬不少長元吳三邑尊於本月二十日傳諭各圖地保飭將各處地基有主無主詳細查明造册具報聞諸官塲中云此事係出撫憲鹿中丞之意一俟查明擬將無主地基栽種桑樹并度地建養蠶所中丞果有此意則一舉而有三善存其間矣華人積習都誤於守舊因循一經宫爲提倡鼓舞而振興之俾知省中稠密之地尚且種桑則鄉間宜桑之地更多當更不難推廣一善也承平已久熟田已多勢不能因栽桑而奪禾棉粟麥之利惟於城鎭之荒地爲之旣不妨農又收蠶利二善也兵燹之後各處半皆瓦礫無論有主無主都未經清晰每有因此而滋訟事者并有强佔假冐致無力者有寃莫訴藉此清釐亦地方應辦之事三善也中丞旣有此意尚望承中丞之意者從速辦理毋因循毋推委迨出絲以後尤務極其精俾得行銷外國則國家之富不將於此卜之乎 
[本館接奉電音]  
　　昨日午後一點鐘時京師飛電傳來上諭一道敬謹譯登○十月二十八日奉上諭裕長奏已故總兵戰功卓著請旨優卹一摺記名提督河南南陽鎭總兵武朝騁同治年間以武童投効豫軍剿辦捻匪復隨左宗棠西征迭克名城戰功卓著上年防剿過匪出境迎戰得以迅速盪半嗣以南陽鎭在任深資保障兹因積勞病故軫恤殊深武朝騁著照提督軍營立功後積勞病故例從優議卹生平戰蹟宣副國史館立傳並准於本籍及立功省分建立專祠以彰勞勩供父年逾百齡贍養乏資加恩賞銀六百兩由河南藩庫給發該總兵有無子嗣著裕長查明具奏欽此 
[擬讓碯州]  
　　廣東訪事友函云法人要索廣州灣總署不知此地爲南洋門户貿然許之法人復肆其狡横佔據碯州朝命廣西提督蘇子熙宫保往廣州灣勘劃界址宫保抵粤後雖勘知碯州爲形勝之地祗以法人不肯就我範圍遂擬將碯州割讓詎土人大爲不服聚衆爲難業已與法人戰鬥數次互有死傷宫保知衆怒難犯因又與法總兵婉商特恐宫保旣有相讓之意法總兵堅持定議難冀挽回耳 
[防海紀聞]  
　　松江訪事人云金山衛瀕臨大海係蘇省海防要區前經自强軍統領江南提督李壽亭軍門往勘形勢度地結營擬調勁軍往彼駐守兹聞柳營傳述現已調到合字軍三旗從此壁壘精嚴聲威遠布海氛雖惡亦烏能越我雷池哉 
[整頓釐金]  
　　武昌訪事友來函云鄂省歲入之欵以釐金爲大宗近因日久弊生收數每多短絀迭經設法整頓　弊總未能盡除邇經撫憲十次棠中丞詳加體察查武昌府船關向於宗關沌口等處設立分卡專收船稅因遴委王芸閣洪義符易希梁三太守分詣各卡常川駐紥遇有貨船經過逐一查騐如貨票不符立卽禀報牙釐總局澈底根究似此實力整頓想釐收暢旺可操劵卜之矣 
[中丞守舊]  
　　天津訪事友人云自泰西各國以槍砲爭雄海上中國師之除由各國名廠購置外復在沿海各省設局製造講求軍實亦已餘力不遺矣近者山東巡撫毓大中丞忽將常年製辦槍砲之欵一律裁汰惟於其中歲撥銀七千兩備購各種刀牌以爲漢家自有制度雅不欲標新領異拾人唾餘如中丞者眞可謂能守其舊矣 
[貢木過漢]  
　　漢口訪事人函云杞梓楩楠産自三湘七澤故天家每興營造棟梁之器必採自湘中兹者湖南省採貢木植多株駛抵漢陽暫泊江口一俟地方官騐畢卽當由押解官運赴京都 
[輪船釀事]  
　　漢口訪事人云有往來湘鄂之某輪船行經寶塔洲江面突將某巴杆船撞成兩截所載各貨盡付東流聞所失不資且有淹斃人口之事刻由巴杆船主在江漢關署呈控想須照例賠償也 
[津沽命案]  
　　天津訪事友人云河東錦衣衛宫某與吳桂林友善宫固貧困曾欠吳錢連利約有一千千之譜 
 
 

Page 2

 
 
除歸還八百餘千外尚欠一百餘千吳屢索無著遂控於天津縣署縣主原大令訊供之下念係積年舊帳子已逾母斷令每年拔還錢二十千如數爲止飭各具結完案吳不悅退有後言欲令宫歲還錢五十千宫未允吳怒突於本月十五日之夜持刀至宫處宫驟聞剝啄聲不知伊誰拔　而出吳出不意剌其咽喉旣而復剌其脇宫遂倒地而斃嗣經親鄰將吳執獲投縣報知十六日午後縣主原大令委邱明府前往相騐仵作唱報果有致命傷兩處訊之兇手則稱小的與宫子鬥毆見宫相助偶一失手以致悞傷斃命然屍屬與鄰人所言皆謂由吳喚宫出門飲之以刃並無與子互搏之事邱明府卽飭將屍棺殮一面將兇手帶回縣署釘鐐收禁聽候訊辦 
[浙省官塲紀事]  
　　杭州訪事友人魚箋云候補副將湯協戎明盛奉撫憲劉景韓大中丞札委管帶甌江水帥遂於本月二十二日詣轅謝委二十四日起程赴甌○衢州鎭標中軍守備員缺前經督憲許筠菴制軍奏委候補都司吕都戎裕和署理都司奉檄後於日前至杭詣撫轅禀見劉大中丞旋於本月二十四日赴任視事○本月二十一日浙江提督學政文叔平大宗師执導出轅至新馬頭登舟按臨湖州舉行科試○處州府松陽釐局差現經上憲委候補縣丞劉二尹接辦 
[金陵官塲紀事]  
　　金陵采訪使者貽書云福建陸路提督程從周軍門文炳奉旨開缺赴京陛見請假回安徽原籍修墓蒙恩兪允旋卽陛辭出都遄返珂里道經曰下暫駐襜帷於安徽會館中十九日軍門命駕詣督轅拜會旣而督憲劉峴帥詣軍聞行轅修報謁禮迨二十一日軍門遣弁赴督轅辭行次日卽由寗啓節附乘招商局江寛輪船回皖江梓里○時屆冬令宵小繁興兩江督憲劉峴帥通飭所屬編查保甲開辦冬防誠恐各縣宰各總巡委員辦理未能得力特委候補道何詩蓀那鐵珊兩觀察分赴江寗府屬七縣抽查保甲冬防兩觀察奉委後何觀察赴上元江寍句容三縣周查那觀察赴高湻溧水江浦六合四縣周查嗣經何觀察查得江寗句容兩縣辦理甚爲認眞惟上元縣境仝未興辦日前已查畢親詣督轅禀知至那觀察則因四縣道途較遠尚未回省銷差○江南鹽巡道缺前奉上諭以徐觀察樹鈞補授欽承寵命陛辭出都請假回湖南原籍修墓兹已三月假期屆滿携眷登程月之十七日憲節抵鄂發諭來寍署巡道黄芝生觀察當卽遣吏赴鄂迎候旌麾元寍兩縣尊特飭家丁預備供張倍加豐腆十九日憲節安蒞白下卽率瀛眷入署惟憲丁等皆眼高於頂以所辦差事爲不力求全責備吹毛索　甚至有攢毆縣署家丁之事向例新官上任下屬供應三日以後火食卽由官廚自辦而憲丁則責令兩縣供應七日且餚饌務須極豐二十日觀察奉督憲檄飭履新當卽頒發紅諭示於月之二十一日卯時接印屆日署巡道黄觀察遣員齋送關防文卷到署觀察望闕謝恩旋卽升堂受賀禮畢命駕詣督轅禀知任事並遍謁司道以下各官 
[松郡官塲紀事]  
　　松江訪事人貽書云日前府尊濮紫泉太守乘舟赴婁青金三縣踏勘災荒甫勘婁境以署中有事卽於二十五日遄回二十七日清晨又命駕出署至蘆蓆匯登舟再往青金兩邑勘視華婁土屈兩大令均往河于恭送○青浦縣汪南陔大令瑞曾因接府憲濮太守至青邑所轄各鄉勘災命駕來郡二十六日詣府署禀謁太守欵以午膳旋卽辭别回舟○柘林通判劉鰲青别駕盛驤作古後家屬筮期本月二十六日開吊府憲濮太守華亭王大令婁縣屈大令曁府屬文武各員均親往祭奠别駕身後蕭條故府憲及華婁兩縣各餽蕯賻交其同鄉左營守備蘇慶隆守戎代爲經理○本任松江城守營遊擊曾鏡庭遊戎恒德近自京師引見回松隨奉兩江督憲劉峴帥牌示飭將金山營遊擊楊克明游戎俊德留署城守篆務而以曾游戎調署金山營遊擊曾游戎乃筮吉本月二十六日啓行前赴金山衛履任瀕行麾下各員弁均在西關把酒祖餞其管帶副營各健兒感懷舊澤整隊送至蘆蓆匯舟次而回 
[海山樓觀日記]  
　　廣東訪事友人手畢云前廣東藩憲岑雲階方伯在任時查辦省河補抽釐金事尚未告竣奉調甘肅臨去將委員張鹺尹鋆藩詳請上游登諸白簡近日欽命查辦事件大臣剛子良中堂接奉廷寄飭查此事始末張不甘隱忍具禀訴諸德靜山中丞略謂前被岑藩司無端揭叅實係諉過屬員自圖卸責未悉中丞如何批示也○職商凌朝康承辦全省釐務以未能劃一自行檢舉赴各憲轅禀知撫憲德中丞批示云商承正餉一案已據各行具呈因未例姓名飭另補換事情重大應俟會商督部堂妥協辦理該商現呈忽持異議擬請各餉各承免悞大局究竟商情是否齊一承辦有無把握仰釐務總局併案妥議禀候會商督部堂核奪○粤省盜風素熾近更有匪徒攔劫行人良民以其手持洋槍不能徒手與敵因亦各藏火器以爲之防而世家子弟遂藉口於此亦皆携帶洋槍肇禍之端皆因此起宗室壽午清軍憲深悉其弊爰特會同兩廣督憲譚文卿制軍出示嚴禁倘有於巿上携帶洋槍者無論何等人卽作匪徒辦理是亦防患未然之道也○巿景蕭條百物騰貴南海番禺兩屬各茶食店集議自十月初一日起每點心一件向賣銀三釐者今需銀四釐向賣四釐者今需六釐由此類推謀食之艱不概可想見乎 
[冷泉亭判事記]  
　　杭州訪事友人來函云月朔以來天氣晴煖二十三日忽陰雲四合冥晦異常迨譙鼓三撾北風怒吼衾寒若鐵蕉夢不温次日清晨晴曦微透而河唇水面已結氷花雖御重棉尚覺鳶肩高聳頃之浮雲四散捧出玉皇蔀屋小民爭向南檐納日說者謂若非黄棉襖子安能衣被萬家乎○今夏越郡水災淹斃人民無算其幸而存者亦多離居蕩析生計蕭條雖經本省官紳撥欵籌資共謀振濟無如被災較重博施爲難署江蘇藩司陸春江方伯以誼關桑梓慨分鶴俸并籌集捐資委員解至災區振濟旋又續籌銀五千兩採購榖米擇地開設粥廠俾災黎得以就近取食免致流爲餓殍○浙省各屬半業蠶桑產米無多全賴他省運往接濟本屇秋收以後商人之販米至浙者絡繹於途米價本可漸平斷無繼長增高之慮乃自月朔以來逐日加價每石竟需洋銀五元有零現當新米登塲　價已如此昻貴若來歲青黄不接當更有不堪設想者撫憲劉景韓中丞深體民艱以必有奸商牟利轉連出洋特飭各海關嚴加查禁并札行藩司通飭各釐卡一體認眞稽查以保民食是亦思患預防之意也 
[越王臺採風記]  
　　紹興訪事友人云本月十四日府山後宗紳之姪携一僕至水澄巷慶和樓酒館沽飲興酣思得一飽在呼炒冷飯蓋越中有以猪油蝦仁蟹肉和飯煎煮者俗名爲炒冷飯是日酒保忽肆滑稽答稱館中祗有熱飯並無冷飯宗惡其唐突拍案大怒酒保反唇相稽其僕自恃閥閱中人攘臂而起遽飛酒盞適中酒保頭顱血流被面時館中黠者已邀團勇兩名前來彈壓至是聞聲入内不問情由將宗及僕一併扭住聲稱須送保甲局懲治嗣有識宗者謂此係搢紳子弟宜稍留體面勇乃釋宗曳僕至局禀明劉雲章大令大令略詰數語喝令笞責五百板荷校發肇事處示衆宗引爲大辱然亦無可如何乃求其叔函請謝紳向大令緩頰僕台得釋○常禧門外跨湖橋兩岸巿廛鱗櫛爲菁華薈萃之區宵小易生窺伺山陰縣寗琯香大令以時屆冬令緝捕尤貴認眞爰傳諭彼處鋪户集資招募團勇十名設局巡邏夜以繼日藉資守望而壯聲威亦有備無患之計也 
[郎官湖泛舟記]  
　　漢口訪事人云黄陂街采章綢縀莊執事人番惠亭與車夫某丙釀成命案兹悉肇禍之由緣藩有姪渾名小潘者惓物潛遁曾雇某丙之車嗣爲潘所查悉因勒令車夫將小　交出否則必被干連車夫實不知小潘蹤跡畏罪投環刻經屍屬投縣禀控不識將若何了結也○日來鄂省撫轅及某公館先後被竊緝捕雖嚴尚未破案近日漢鎭忽來一衣服麗都之人與曲院某校書往來秘密亦且揮霍甚豪鴇兒愛鈔姐兒愛俏固不虞其有他嗣經某捕覷破謂此人蹤跡詭秘必係歹人邀集徒黨多人密往掩捕不虞風聲所露早被偵知比捕率衆而 
 
 

Page 3

 
 
至則黄鵠高飛已不知所之矣○著名拐匪黄炳臣犯案纍纍久已牘如山積邇忽濳行來漢誘得相妓名玉青署賃居於青林慺巷零丁高揭居然以老元緒自居日前又遣其羽黨在湖南拐到良家女三口授以聲歌倚爲錢樹子現在被拐之家聞信來漢業經具控琴堂想須從嚴懲辦也○前在漢鎭胡香琴曲院行兇之正犯馬其驩經邑尊懸賞嚴緝尚未獲案邇來馬以事隔多時未必有人認識因復潛行到漢寓於沙家巷某湘妓家日前被陳慶門都閫所知立卽飭役拘獲馬狡不承認故刻下尚未定讞也○邇經省垣大憲開辦籌防總局並委幹員二十餘名分赴沙巿宜昌安陸襄陽隨州等處創設分局是誠防患未然之要務也○漢鎭觀音閣經佘紳福田具禀漢陽府請改爲購地局開辦以來專購沿城上下一帶隙地聞係備將來湘鄂鐵路之用所給地價尚稱平允○漢口茶商向推東帮爲最巨該帮共二十號分駐太原宏昌兩棧今歲虧本者多獲利者少兹者帳務已清相率賦不如歸去之句須俟明春再蒞漢皋重整旗鼓也 
[焦仙廬訪碑記]  
　　鎭江訪事友來函云常鎭通海道長久山觀察嫉惡如仇近日訪聞著名地棍混號大王爺趙老虎閙街虎滾地龍等七名無惡不作實爲地方之害因面諭丹徒縣及保甲局並札飭各防營一體查拿務獲嚴辦○本月二十四日天未黎明丹徒縣内監逸去哥老會匪要犯王某一名現經縣主王覆安明府嚴飭捕役赶緊緝拿然鴻已高飛恐未易再入網羅也○本月某日丹徒口有私販三十餘人由江北販運私鹽若干擔意圖出售事爲緝私勇丁所知正欲一鼓成擒不料若輩竟敢各出槍械公然拒捕格鬥移時若輩力不能敵紛紛敗北將鹽沿途抛棄勇丁追之不及遂取鹽回營藉以銷差○新任江甯將軍崇留守善定於本月二十八日起程來鎭校閱八旗營伍京口都統吉晉軒統制聞信卽飭差弁在六吉園碼頭搭蓋綵棚預備迎迓轉瞬節麾戾止想荼火軍容必有一番壯觀也○南　書院例於十月間禀請道憲示期甄别以定去取本屆甄别之期道憲長觀察定於二十七日蒞院點名給卷扃試業已出示曉諭矣○有某甲者行伍中人也寄寓潤州有年生有一子已爲之完娶無奈頑梗性成不遵約束甲恨之剌骨本月某日之夜又因其子在外滋事一時怒不可遏竟以繩縛其四肢拽至南門外推墮水池旋卽返舍迨母與妻尋至池邊則已溺斃多時乃相與號泣而回說者謂子雖不肖然爲之父者訓戒之鞭笞之均無不可若必欲致之死地於心亦未免太忍甲雖出於一時之忿過後亦豈能無悔哉 
[白燕庵尋詩記]  
　　松江訪事人云本年夏間奉賢縣獄逸去馬阿雲馬瑞徐小苟等三犯嗣經邑尊金高調青大令緝獲解至郡城由府憲濮紫泉太守研訊馬阿雲供認起意逃逸遂寄禁華亭縣獄中兹於本月二十八日府署備文將三犯解至蘇垣候臬憲委訊定讞○城北隅馬橋堍某姓老嫗年近大衍素有烟霞癖邇田天氣驟寒擁衾不起本月二十二夜將烟具置諸棉被中短笛横吹一燈如豆詎料神思疲倦夢入黑甜移時燈火燃及衾褥驚覺狂呼同居某姓聞之急卽奔入救息然嫗已焦頭爛額痛甚剝膚一息奄奄延至翌晨斃命嫗無子由其兩女歛資棺殮惟左右居隣則以未致釀成巨禍猶額手稱慶云 
[上海官塲紀事]  
　　日前淮揚海道桂薌亭觀察因公赴蘇兹已事畢將次來滬昨日上海縣藍雲峯大令特飭辦差人等在碼頭預備恭迓○昨晨前任蘇松太道蔡和甫觀察命駕入城拜會道憲余晉珊觀察晤談良久然後辭出旋赴各署投剌至敬業書院上海縣藍雲峯大令公館時大令飭家丁擋駕 
[擇日鶯遷]  
　　前任上海縣主王欣甫大令自交卸篆務後仍居縣署中兹由大令假南巿萬裕醬園内宅爲公館已擇期十一月初遷往暫駐矣 
[批勘歉收]  
　　上海縣紳士顧言夏其釗李祖錫鈕永建等赴江蘇藩署遞禀訴稱今屆秋霖爲患農田歉收求减漕賦署藩憲陸春江方伯批示云本年六七月間陰雨過多木棉稍損然較之光緒十五年秋雨四旬情形迥殊惟賦出於田如果收成歉薄民瘼攸關亦應量子體恤仰上海縣速卽親詣各鄉詳勘禀報毋得遲延切切此繳 
[重復開工]  
　　前年法工部局董擇也於本邑南巿蕭家廠建造自來水公司經始以來幾經時日今夏以須會議暫撤斧斤至昨日重復興工各匠氏運斤成風殊爲異常忙碌云 
[押遷出屋]  
　　法人伊蘭爾在江浙交界之楓涇鎭置買民房一所係松江府婁縣豁境廪生沈文治以洋人無置買產業之例霸佔不讓伊蘭爾據情投訴該管領事咨照讞員朱森庭明府備文移咨婁縣請屈吉士大令派差押遷大令接閱來文立派差役押令遷出昨已由包探回滬據情禀覆矣 
[不能越爼]  
　　前報紀鄉民陸火金因購買棉花行經浦左四竈港李家橋左近突被流氓陳玉松等藉端訛詐褫去衣裳當卽告知地保禀控上海縣當經署縣主藍大令飭差往提兹因查得李家橋在南匯縣境故已批斥不理陸無奈復赴南匯縣其控矣 
[叅署被竊]  
　　前晚本邑提右營署被偷兒挖洞入内竊去金銀衣飾所值甚鉅翌晨廖叅戎飭各親兵嚴密查緝務獲懲辦並傳城汛張千戎會同縣主藍大令勘明飭緝 
[誤公宜責]  
　　日前上海縣藍雲峯大令隨同府尊濮紫泉太守下鄉勘荒時命船埠頭備舟伺候乃埠頭蘇林僅備破舟一艘大令甚爲震怒爰於前晚飭差傳蘇到案研詰蘇俯首求恩大令喝令笞責三百板以爲悞公者戒 
[莊夥上控]  
　　南巿裕成錢莊去年被久大木行及陸鼎泰水菓行陸梅亭兄弟串吞往來銀一萬餘兩錢莊因之倒閑當經執事蕭子裕赴上海縣呈控請追今春經前任縣主王欣甫大令訊明押追旋令保釋案懸迄今尚未了結日前蕭投道轅上控奉余晉珊觀察批示飭縣提案押追 
[配犯刺字]  
　　竊賊王桂生行竊本城紳士李蘭墅明府家巨贓由縣捕拘獲訊實收禁通詳上憲兹奉憲札擬定流三千里罪名發往河南省刺配縣主藍大令因飭典史周少尉於前日下午在本署提犯到案略訊數語著於面上剌竊盜二字仍飭還禁聽候押解 
[上海縣署瑣案]  
　　前者馬路工程局委員司徒貽芬司馬在廣聚興彩票店拘獲賭徒多名除開釋外將黄模等八人解縣前日經縣主藍雲峯大令研究黄模供廣東南海縣人年二十九歲向在輪船執炊近因失業同鄉莊某遂日給洋銀三角令在賭塲供奔走之役已一月有餘每日十一點鐘開塲六點鐘停歇係阿韋爲首本月初六日午後被拿到局求鑒大令曰查得爾卽賭首何得狡賴黄稱賭首實係阿韋又訊楊阿焦供年四十九歲香山人往買彩票被巡捕悞拘大令怒其抵賴飭責一百五十板楊仍不認又訊陳阿發朱芝生李阿生俱供南海人黄佐廷香山人林阿四福建同安人李阿章番禺人或稱在街購物或稱開炒麫店往該店收碗均被悞拘大令謂如果悞拘何以工程局不將爾等開釋此時供認尚可施恩各犯狡賴如故大令判將八人槪行還押候再嚴訊○英界公堂移送葉阿生擅拔洋商界石一案至縣前晚藍大令提訊二十五保二圖地保潘志欽供葉阿生將自已之地賣與嚴姓後見該地與毗連升科局充公之地由洋商金斯美管業竪立界石葉將界石拔去圍以竹籬欲將廢單隱戤是實葉供寗波人該地係岳母傳下有單可憑被升科局悞充公產賣與洋商是以拔去界石大令以葉胡爲已極判收押所限卽拆籬立還界石如違究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[韓患牛疫]  
　　日本長崎埠訪事友人接駐韓鎭南浦日本領事來信云本年四五月間黄海道附近一帶牛疫盛行海州信州安岳載寍鳳山等處凡大武公之罹厄者多至一千餘頭而安岳受害尤甚一郡中竟有斃至三百頭以上者乃愚民不知遠傳猶以病牛宰割烹食以致因而喪生者所在多有吁何視性命如鴻毛耶 
[嫌疑宜避]  
　　厦門訪事友人云在藉紳宦陳耀秋綱前蒙大憲簡任小吕宋國領事藉保出洋華民卽於去秋排眷赴任彼處華民大都隷籍閩廣各立門户積不相能粤人以陳君籍隷閩省且其父向任小吕宋甲必丹領事深恐將來遇事未免偏袒閩人因此聨名電禀總署備述父子同官有干功今請另　賢員瓜代總署不忍過拂輿情卽電調粤人黎榮卿司馬承其乏陳君無奈已於九月間束裝遄回珂里矣 
[控欠會欵]  
　　雉髮匠唐祥慶前日扭同業人陸思榮至二十三七鋪巡防局控稱彼欠會欵洋銀三十五元屢索不還求請追給局員盛雨村二尹准詞飭提陸思榮到案研訊諭令分期繳還具結斥退 
[英美租界晚堂瑣案]  
　　唐宦遺丁陸升呈控黄多郎將方單押銀逾期不贖請提究追等情前晚讞員翁笠漁直剌倩竊　委員張柄樞司馬提訊陸升供主人唐樹勳某省候補鹽大使去年四月間黄以老閘浜北二十五保頭圖内房屋三間半並地基三方倩伊親戚趙步雲抵押於一人處計銀一千兩立有押據以一年爲期其利按月一分起息迄今逾限日久共計本利銀一千一百十四兩一再催贖終被延約是以遺小的投案呈控務求嚴追質之黄多郎供去年因有急需將方單託趙步雲作保至唐宦處押銀一千兩並有中證顧大榮陳子峯吳鴻逵葛茂堂錢晉來等五人除去中費銀五十兩又被趙錢二人各借去銀五十兩小的祗收到八百五十兩目下無力贖取求恩寛限一二月設法措繳趙供因黄堅欲小的作保故允借銀五十兩此銀俟黄付還時小的立卽繳案司馬得供以錢晉來並未到案著原差速卽補提黄限一月繳銀趙認欠屬實亦限一月繳案各覔妥保方准開釋如逾限不繳憲卽提案嚴比○八月間有索在怡和紡紗廠管理女工之甬婦王美利起意欲聞牛奶棚向鄉人張雲泉處購得乳牛三頭出洋銀一百六十五元嗣因工部局不允給照事未果行而張雲泉之　係向陳四金王生生兩人處租來現在探悉被張賣去王陳兩人卽往將牛牽回王美利扭張至捕房控稱與陳王等串竊求爲追究亦經張司馬提訊王美利投案請追還洋銀八十元詰之張雲泉供　小的向陳王二人處租來乳牛三頭轉租與王美利前日陳王二人忽將牛牽去王美利當時追獲二頭尚有一頭被王生生陳四金牽赴川沙當時估定此牛值洋銀八十元王美利將洋銀付交小的小的卽轉付陳王兩人租牛洋銀三十元其餘五十元係須間支修理牛棚之用求鑒王生生陳四金同供小的之牛租與張雲泉祗收到洋銀六元不料被伊售去反敢誣稱行竊求察司馬得供判王生生陳四金合還洋銀十四元張雲泉還洋銀二十元一併押繳如違嚴比○英租界二馬路畫錦里乾振源襪店主倪金生因欠大塲鎭瑞豐布號主舒吉甫往來貨欵洋銀一百三十七元經舒投公廨呈控張司馬提訊之下舒供訴前情求請押追質之倪供所欠洋銀均係尾找所積求恩折减措繳司馬判倪交保折　洋銀八十元限十五天繳楚違干未便 
[英美租界公堂瑣案]  
　　祥茂洋行控夥友陳子峯用虧銀二千五百兩昨晨由包探陸阿九將陳解案請爲覆訊祥　洋人投案供稱前因託陳購辦絲頭共付過銀二千五百兩詎陳僅交絲頭十包計值洋三百元餘皆被用去求爲究追陳子峯供洋人付小的銀兩託代購絲頭小的當卽託掮客田四坤收買已陸續交足而洋人將此貨收入田姓之帳以致悞控求鑒翁笠漁直剌商之梅繙譯官著押候傳田到案再核○竊賊孫福生偕　朱氏往陸品梅家竊取金臂釧一副質洋三十元爲包探李培之金立生查獲解案請究陸品梅投案申訴前情並請領贓質之孫福生毛朱氏同供行竊不諱直剌著押候吊贓再訊○包探徐榮珊解送竊贓陳阿生到案禀稱此人在江裕輪船竊取搭客王張氏張阿三朱連生等各人綢布衣服六件正在遍處求質經小的拘獲人贓送案帥究王張氏等投案請領失贓直剌判將陳責二百板管押三個月贓分别給還失主○包探顧福其解送賭徒王金生到案禀稱此人在老閘一帶設攤聚賭經小的拘獲送究直剌判令枷號七天示衆○英商祥利洋行控已革地保張潤松並地販陸子堂張榮等串騙地契盜賣吞價專情當由梅繙譯照會英公廨讞員翁直剌准卽傳同被告陸子堂到案於昨晨會訊祥利洋人金四美偕同買辦應文森投案供稱陸前來行聲稱有人欲購買本行地基一方因伊等素爲地販言明價目之後卽將單契交付豈知得價後竟圖吞没請爲究追陸子堂供小的等爲中將此地售與戚同豐號共計價洋三千元先付定洋一百元本月十九日又付銀一千三百六十兩餘因應曾欠戚銀兩故不肯再付此係實在情形求鑒直剌據情商之梅繙譯以此案旣因售地糾葛著將買契交案再行訊核○英商老公茂紗廠洋人控棉花掮客倪綸甫不交所定子花五百包亦於昨晨會訊老公茂洋人供稱前曾向倪定購子花五百包　定每包價銀十五兩三錢今忽不肯交貨查倪由來廠式老夫王義生領來特請一併訊追倪綸甫供定花雖有其事惟當時洋人並未付過定銀以致鄉人不肯交花王義生供亦相同直剌商之梅君著倪於三日内交花不得遲延 
[法租界捕房紀事]  
　　小東門外利康小錢莊夥吳金榮販賣銅質小洋銀爲包探拘獲解請明府責懲押候嚴究昨日朱森庭明府蒞捕房命提至案吳供此項銅質小洋銀由海琛輪船在廣東運來現在此船關赴外洋須待來申方能指交明府著還押候海琛輪船抵滬飭包探帶往指提歸案訊辦○宏園烟館執事顧子生前控司帳胡祥生侵吞洋銀一千五百餘元明府准予人銀兩保限日理楚昨日有胡之親戚某甲持李泰昌報關行保單投案具保明府飭包探持單往對該行執事不肯扦字據情禀覆明府命還押再核○四十九號華捕湯九寶之妻顧氏不安於室與流氓洪成雁有染爲本夫提獲控奉明府訊供責懲昨日顧叔烟祥投案具保明府准其領回管束○袁徐氏控車夫周阿六竊取東洋車一輛明府飭押候追比昨日提案覆訊周不認竊著還押過堂復核○流氓薛家鴻在吉祥街搶劫行人皮帽當塲追獲人贓解案押候責懲昨日提案著照原斷笞責二百板釋出 
[美租界捕房紀事]  
　　寗波積竊陳渭源前因犯案解經公堂訊明懲辦判令遞解回籍近復潛至滬上匿跡北河南路一帶仍操胠篋生涯昨爲包探劉阿炳瞥見因卽拘入捕房捕頭令押候解送公堂禀請讞員翁笠漁直剌訊辦○昨晨有梁上君子　大禮者混入外虹口某碼頭竊取某西人身畔對時表一枚適爲包探劉阿炳所見拘解捕房捕頭令押候解送公堂禀請究辦○寗波小流氓阿星向在蘇州河某駁船工當招招之役前日騙取某姓女郎金約指等物旋爲包探劉阿炳查獲拘入捕房捕頭令押侯解送公堂禀請訊究○昨晨竊賊陳阿大掩入裏虹口漢璧　路某姓家竊取布衣旋由包探邵潤初查獲员出原贓解入捕房捕頭令押候解送公堂禀請究辦○流氓阿喜在外虹口新造菜巿左近訛詐爲生昨爲藍副捕頭訪聞卽派包探洪阿寶拘入捕房押候解送公堂請究 
 
 

Page 10

 
 
[金陵官報]  
　　十月十九日新授江南鹽巡道徐樹鈞到見同知崔鼎高郵州湯準袞到瓜泗釐捐知縣實鎭山辭候州同朱正元均見首府縣三大蠶五都守均請令卽繳威靖兵船徐九成到上元縣龍禀知奉到釘封監斬秋審兇犯季鴻貽處决漕委預運委爵把總范春榮至投漕臺公文候領軍裝軍　處存記江蘇候補道王澧到由京引見閱○二十日福建陸路提臺程文炳軍門到差拜藩臺恩籌防局候補道沈軍械所候補道楊傳見新授江南鹽巡道徐樹鈞叩謝飭知通判丁相郁禀知採辦賑榖一萬五千石　數交清丁憂前署玉山縣慶錫康到知縣孫籛齡奉示察看又朱桐禀知赴蘇湖北試用布經歴沈康騐看縣丞徐全慶寫履歴均奉示又陳衍修到由京騐看到省督　牌示新搜江南鹽巡道徐樹鈞來省應卽飭赴新任日本駐英欽差加滕高明會新任鹽巡道徐准於二十一日接篆○二十一日藩臺恩商務局兼南洋保商事宜湖北候補道劉世珩均禀知今日明保商局新授江南鹽巡道徐禀知任事署巡道黄禀知交卸署任調署金陵營叅將陳麟書見禀知任事○二十二日福建陸路提臺程文炳軍門會辭行藩臺恩鹽巡道徐徐州道營嵩慶辭總理兩江營務處安徽候補道席匯湘到交卸五河卡回候補道王澧高郵州湯華袞辭九江鎭宋朝儒到督捕營領哨袁福勝叩謝保甲總巡丁愛知縣張崇光前帮代湘軍南字中旗守備張如鵬均辭江西候補府經歴沈紹濓到由江西解銀及時憲書來○二十三日調署金陵營叅將陳麟書赴鎭江威靖兵船徐九成道上海通判何希仁赴蘇知縣楊昌祥奉釐捐局委赴六合騐工均辭又查有銑由上海回○二十四日清嘉恩商務局兼南洋保商事宜湖北候補道劉世珩候補道王澧曾丙熙九江鎭宋朝儒均見從九品彭源岱由京騐看到省英國駐滬領事官班德瑞又鎭江領事官吳理斯裴力兵船管帶叅將雷保哲又大副施但理均會典史沈紹周奉示寫履歴 
[上海北巿絲業會館籌振公所施子英經收山東淮徐皖北江西紹屬賑捐九月初一至廿八日第六十四次清單]  
　初一日松江楊　池求令媛　恙速愈洋三十元○初二日隱名氏洋廿五元○初三日松江堂環居士求女病速愈由久大莊來洋二百元松江社驥雲續助求病速愈洋一百元金陵吳象曾求平安身健龍洋十元○初四日　元堂金求腹痛速愈洋三十元○初五日無力子爲室喉恙求速愈洋五元青蒲祥發銅洋五十元○初七日海鹽吳柳亭六十壽辰筵資移助求舊疾早愈洋廿元艾善麟爲吳抑亭岳父六十壽辰折禮十元蕪湖郭翟氏求三子病速愈十元○初八日奉新縣羅坊司署黄雨生　三千文又募抬成羅學恕堂各二千文徐遂億堂羅暇耕堂何波臣羅禮耕堂范鴻與　　安堂無名氏羅翰臣廣順號九户各錢一千文共十二户合洋十五元順興隆爛印洋一元○初九日松江陳九思求合家平安洋廿元山陽湯菊山一元○十一日　心氏　元一百兩無名氏洋十元淮郡學署平陽伯氏因女患痢疾求速痊二元○十二日龔清輅求　　　家平安洋二元吳淞力不足小洋四十角○十三日孫筠村洋五十元　照堂根求病連愈一元○十四日淮城無名氏洋六元嘉定倡滴四元梅里務本堂陸祈家宅平安英洋　元龍洋二元○十五日湘南袁氏農家子將數十年積資移助祈平安由日昇昌來湘平恩銀一百兩合規元一百零五兩六錢蔡念修規銀一百兩○十六日松江陳桂秋爲室人　氏求病速愈洋十元嘉定陳蘭鈞求病速愈十元○十七日嘉興許幼江求病速愈洋十元○十八日無名氏洋二元○十九日松江朱連方爲兒祖官求病速愈洋十元又爲寄女陳華官超薦資移助祈增冥福一元姚伯欣九月份捐一元武林不具名銅八元無名氏銅一元二角○廿一日張堰姚子貞爲慈顧太宜人六十冥奮預移緇懺資求冥福洋廿元嘉定陳定甫爲女蘭官求病速愈廿元蕭邑任伯琴五元泰州洪再綬因子患驚求消災難四元不留名馬二元○廿二日章洪源洋三十元鄭史量求平安十元○廿三日無錫趙門何氏求恙全愈洋三元○廿四日高郵丁玉軒募適周門孫氏本年八月初八產故祈冥福一百五十元又映雪堂祈平安三元嘉定錢良記爲祖先求冥福三元又病愈還願一元○廿五日上元縣署江源爲内人吳氏病愈還願由延源莊來九八五寶銀十兩合規元十兩零五錢七分惲沈兩善士送施靜菴封翁裔儀移助洋六元七角文始堂求病痊一元○廿六日泰州洪吳氏爲母方氏姊吳氏資冥福並消已災洋五元楓涇張稚春爲兒善生求病速　四元○廿七日梁朱氏求病速愈洋四元○廿八日泰順縣朱厚齋善士爛印洋七十元兌見規元四十七兩八錢九分九厘○九月份共收規元三百六十四兩零六分九釐洋八百五十九元扯七五二五合規元六百四十六兩四錢龍洋十二元爛印洋一元小洋四十七角扯七二合規元十二兩七錢四分四厘以上共收規元一千零廿三兩二錢一分三厘銅洋五十九元二角連前共收規元十一萬三千六百十三兩七錢一分八厘土板洋一元銀皮十四片銅洋七百零六元三角 
[補錄上海四馬路泰康里泰康祥絲棧内新嵊會義賑公所經收七月初五日起至初十日第一次清單]  
　　葉澄衷善士助元二千兩顧敬齋善士元五百兩延昌　絲廠元一千兩金祿　善士元一千兩施子英善士交來申報館協賑所元一千兩又絲業會館籌賑所元一千兩賡笙善士洋二十元○以上共收規元六千五百兩洋二十元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年十月二十日京報全錄]  
　　宫門抄○諭旨二道錄前○閩督許奏爲提督因病出缺請旨簡　摺○給事中馮奏爲請旨通飭各省督撫清理積案片○又奏知縣草菅人命請旨飭下直隷督臣嚴查澈究片○齊撫毓奏爲委員署理各缺片○十月二十日刑部都察院大理寺侍衛處值日無引見○朱侯假滿請安○李秉衡謝　閱長江恩○準良謝授泰寗鎭總兵恩○湖南巡撫兪亷三請　　訓○趙亮熙預備召見○召見軍機兪廉三趙亮熙○○閩浙總督兼福州將軍臣許應騤跪奏爲浙江提督因病出缺請旨迅賜簡放以重職守恭摺馳陳仰祈聖鑒事竊本年八月二十六日據署浙江提標中軍叅將韓進文電稱提督　濟清於八月二十五日戌刻因病出缺除將提督印信封儲並另行詳報等因前來臣查提督陳濟清久歴戎行功績卓著自蒙擢授浙江提督到任以來講求營務訓練精勤近因籌辦海防不辭勞瘁乃竟因病不起殊堪悼惜其生平戰績　誠　省奏報者皆在聖明洞鑒之中惟其實在事跡及子嗣有無官織容俟查明另行具奏所遺提督篆務查有海門鎭總兵余宏亮治軍嚴肅勇果勤能堪以署理余宏亮未到任以前查有候補副將吳杰辦事穩練堪以暫護遞遺海門鎭總兵缺查有杭州協副將趙永銘營務整飭人亦明幹堪以署理其杭州協副將缺查有嘉乍協副將李鳳來紀律嚴明堪以調署其嘉乍協副將缺查有候補副將蔡福謙操防勤愼堪以署理各專責成所有浙江提督員缺現值海心緊要未便久懸若候詳報有需時日相　先行馳奏請旨迅賜簡放以重職守除咨行查照外合將浙江提督因病出缺並遴員遞署緣由謹會同浙江巡撫臣劉樹堂恭摺由驛馳陳伏乞皇太后皇上聖鑒訓示謹奏奉硃批另有旨欽此○○給事中馮錫仁片再訟獄爲民命所關現當災情吃緊之時朝廷尚德緩刑清理庶獄地方官當如何愼重乃以臣所聞直隷案件有大可怪者如上年春間獻縣廖儍兒一案謬儍兒有叔廖鳳揚素行無賴經村衆驅逐常到廖儍兒家居住廖儍兒之妻某氏加以白眼廖鳳揚懷憾是日乘廖儍兒歸家不知如何簸弄移時他出以今夜儍兒家中有事不必理會之言告人夜間鄰佑聞井中有聲同往趨視見廖儍兒頭有刀傷血跡身穿棉襖站立井中當經救起旋見伊妻死在炕上兩肩上均被砍傷越日報官知縣胡良駒蓄一盜魁向玉和在署辦案卽遣向玉和緝兇當拿獲村民崔墩等二人向玉和各向索錢二百千未允次日又獲二人其時廖鳳揚與向玉和見面第三日胡良駒始行詣騐死屍傷重廖儍兒係皮破劃傷廖儍兒正躺臥屋中衆人未聞一言胡良駒進屋附廖儍兒耳邊竊聽隨出外囑刑書錄供謂廖儍兒聲稱係崔墩等四人輪姦殺斃伊妻並將伊砍倒棄井等語帶縣審供將崔墩等非刑拷打一訊定案出詳越十餘日胡良駒下鄉看視廖儍兒帶署養傷又月餘傷痊又忽報在署病故此中疑竇不可勝言無非以廖鳳揚向玉和爲關鍵乃提省以後胡良駒妄稱鐵案問官亦瞻徇玩宕堂訊百數十次禁押三十餘人案近兩年至今未結又二十二年東安縣單姓一案有富户監生單九思及同宗單瑞均與鄰居陶四之妻陶傅氏姦好單九思起意霸姦賄通陶四夫婦謀殺單瑞某日單瑞在陶四家酒醉陶四信知單九思帶雇工數人馳到將單瑞打倒在地當用　刀斬爲兩叚匿屍淹埋各散經十數日屍妻訪明報案該縣推求數月辦有頭緒乃單九思以一千數百金賄允屍妻忽然翻控謂伊夫係陶四夫婦致死與單九思無干案早經到省監押四年株連纍纍聞屍妻狡供如常陶四仍自行承認傅氏則只供單九思有姦未招謀殺單九思並不認姦情行賄一層刑書當堂吐實乃延緩竟如此之久日不虚心定案無辜拖累其謂之何又上年宣化縣鎭標一案宣化鎭向轄練軍現充營官之都司董占魁與土豪樂春台交好該縣民墾地畝謂之黑地有史化南亦不安分平日恃刁棍王庚辰扛帮一切樂春台與史化南因爭種黑地起嫌糾衆捆捉史化南夫婦勒贖銀入百兩并抄擄其家隨將王庚辰夫婦登時殺斃所糾多人皆董占魁營勇從此樂春台益横又大盜張明良經該縣訪拿禀准就地正法董占魁乃商串樂春台一同帶領弁勇將鄉間乞丐捕殺十餘人割取首級逕禀該鎭陳飛熊揑稱張明良係伊等拿獲伏誅並剿匪黨若干名有首級爲據懇令詳院請奬該鎭移行道府會詳道府不允該鎭以道府諱盜禀揭經督臣派員往查屬虚札提董占魁到省該鎭抗庇不交再提始行解到及發審到局董占魁當堂咆哮兩司親提亦無如何現在全案尚懸卽董占魁猶未叅革不獨乞丐多命海底寃沈而以邊鎭大員武營惡習奇奇怪怪竟如此不在情理之中不可解也以上三件皆係非常重案絶大奇寃敷衍含糊一至於此此外省局案件未結者至四五十起有二三年者有五六年七八年者且有十數年者回護同官縱容吏役搓磨案犯株累平民尚有何國法之可言遑論吏治擬請明降諭旨飭令裕祿將廖儍兒單九思董占魁各案提至天津另委賢員秉公研訊定讞應議大小各員指名嚴叅如仍不能結卽應奏交刑部分别審擬叅辦以肅刑章抑臣更有請者近來各省命盗案件州縣以諱爲能劣幕不問天良夢囈　言專爲本官規避處分上司祗此耳目不用心思若未釀成大事亦聽其延擱隱匿一惟付之於不知臣以爲　等弊端外屬固多省城或少今直隷以畿輔重地省會煌煌公然如此情形在他省更不知凡幾應一併請旨通飭各省督撫凡讞局及州縣未結之案應嚴飭承審各員赶緊清理完結毋得再行積壓致干嚴叅謹附片具陳太乞聖鑒謹奏奉旨欽此○○給事中馮錫仁片再本年欽奉諭旨嚴催積榖督撫自應責成州縣認眞赶辦但朝廷深知地方積習子以限期所以警其因循斷非使之操切也乃臣風聞直隷正定府屬調署元氏縣知縣孫得成奉札以後茫無條理只勒令各鄉紳富某鄉粟榖若干尅期送縣又傳集糾董五六人到縣面商公事該紳董央求稍緩不允又稱向來積榖存縣不久卽廢請存鄉倉由官查驗該縣亦不允反復商辯彼此齟齬該縣嗔怒異常當將紳董全行收押鄉民聞信紛紛鼓　卽有多人來縣嚷求釋放該縣率同丁役當坐堂皇由大堂施放洋槍轟斃二人受傷七八人其勢洶洶幾成大變該縣馳赴正定府面禀該府迅委觀縣前往查騐經某縣串同邑紳重賄鄉愚兼以恫喝遂寢其事有人緘知臬司轉告藩司因孫得成爲章異人員付之不信只飭回新樂縣本任而此案遂成抺煞至今矣以知縣草菅人命如此孟浪如此兇横不予嚴懲成何事體且積榖固關緊要而直隷今年被旱民力未逮自應據實上聞若非復蒙聖慈諭令緩至明年以若辈任性妄爲地方必不堪設想應請旨飭下督臣裕祿卽責令正定府確切查明不准徇隱提案嚴叅究辦以儆效尤謹附片具陳伏乞聖鑒謹奏奉旨一道○○毓賢片再新選萊州府同知龎瑞霖領憑到省應飭赴任供職州府同知朱敬之病故遺缺查有截取補用同知鮑忠瀚堪以署理新新選鄆城縣知縣許葉珍領憑到省應飭赴任供職潮城縣知縣　蘊時郯城縣知縣倉爾爽均應飭回本任德平縣知縣凌錫祺病故遺缺查有坐補鄒縣知縣吳若灝堪以代理堂邑縣知縣景啓夔調省所遺篆務查有候補知縣張星源堪以代理據藩臬兩司先後會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此 
 
