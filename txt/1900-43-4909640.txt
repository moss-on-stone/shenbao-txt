# 1900 - 43 - 4909640

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華録實洋十元○潘頤福咸豐朝東華録實洋一元三角○王益吾咸豐朝東華續録實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤録碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳録碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度技考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[論中國新機實被康逆所阻]  
　　今天下士相聚而談輙謂中國新政甫有萌芽卽被守舊黨中人所阻余獨以爲不然夫守舊黨中人烏足以阻新政哉阻之者實大逆不道之康有爲耳聞者艴然曰康係新政之鼻祖時以新法新理貢諸朝廷子乃謂其阻之不將使有志維新者口含石闕乎則正告之曰子毋然子特未見我朝政教耳溯自同治初元削平巨憝中興諸將相卽思鼎新革故力挽從前頽敝之風奏請行輪船開製局遣子弟出洋肄業簡重臣航海觀風凡此設施新機已肇迨我 
皇上踐阼益復銳意圖新惟日孜孜宵衣旰食衆長兼采細大不捐恭讀前年八月初二日綸言略謂朕深念時艱思得通逹時務之人與商治法康有爲素日講求是以召見一次令其督辦官報等因欽此夫召見而祗曰一次則前此所行新政非由康逆陳奏可知越數日卽事敗而逃則後此康逆之不復蒙恩召見更可知而謂新政果有關康逆乎顧康逆於召見之先亦嘗糾合公車北上之諸孝廉連次上書政府矣余嘗覈其所陳諸大政大半皆蹈襲前人窠臼絶鮮有自出心裁者其曰遷都餘姚黄太沖宗羲所箸明夷待訪録已發其端而中日交戰之時浙西某觀察救急篇中更推而言之其說甚爲淹博其曰興郵政則當聶仲芳方伯備兵上海卽條陳一切逹諸總理衙門未幾而海關試行規制早經粗定其曰開報館則香山鄭陶齋觀察盛世危言早抒其崇論宏議并博采泰西報紙之有益旁通曲證洋洋千餘言舉凡康逆所一得自矜者實則無一非拾人牙後慧至於裁并與總督同城之巡撫外間皆謂康逆入對時所陳實則昔年湘中郭筠仙侍郎爲廣東巡撫時曾上封章無錫薛叔耘京卿海外文編更暢發其議迨至禮闈獲雋釋褐登朝卽呈請總理各國事務衙門代遞興農殖民以富國用一摺所陳崖略不外公車上書時所已言者由是以觀康逆亦惟知陳陳相因何嘗有一語闡發新法新理歟然則曷爲而謂其阻撓新政曰皇上英辟也目擊國家疲弱非改絃易轍不足以洗　習而挽頽波于是念切維新數月之間舊觀頓改自康逆謀圍頤和園事發遁而之海外深恐外人洞知逆蹟屏逐不容爰逞其如流如簧妄稱皇太后不喜新政之行諸執政亦皆堅守舊法以致枘鑿不入迫而至於無可容身外人不察中國內情信其所言一倡百和而各省封疆大吏亦習聞此說將信將疑以致雖有嘉謨不敢入告而皇上數年中所勵精圖治夙夜不遑者至此皆不復舉行甚且次第收回成命是則康逆者豈得謂爲新政之鼻祖凡百新政雖謂被康逆阻不得行可也今者康逆旣已竄身異域雖百出其技以煽惑士庶而士庶之明于順逆者斷不被其所惑悞入彀中余亦何必筆伐口誅不稍寛假特以若輩猶騰其口說儼然以新黨自居訕謗朝廷誣及聖母故不得不發明新政之非康逆所肇與夫康逆之有阻新機爲海內尊君親 
上者告若謂爲深文羅織則大非本館立論之初心也 
[俄將偕來]  
　　營口訪事人云去年嘉平月二十四日有俄國副將二員乘小輪船來營暫泊牛家屯左近旋卽潔治西筵遍邀各國官商讌會次日又有一武員戾止傳聞欲代中國修理營西砲臺未知確否旣而俄國野戰隊四百餘人乘兵艦而至在青堆子牛家屯等處往來游弋云係保護鐵路然其心則甚叵測也 
[日本移民]  
　　營口訪事友人云邇來日本民人扶老携幼紛紛遷居內地如海城縣境四面城八义溝等處蹤跡殆遍每向居民租屋不惜重價辭色和平且能服中國衣冠效華人禮節以故土人皆樂就之聞哈爾濵一帶俄人亦擬遷居于此近已建造西式房屋數萬間以資棲息然駐兵塲尚不在內也 
[俄人被劫]  
　　營口訪事友人云俄人某由南城雇大車五輛挈婦赴海參崴行至距墨爾根城三十里之某堡突遇馬賊十四騎殺斃二車夫肆行刼掠俄人略與爭持卽被毆傷甚重婦則被賊縶縛以去勒索黄金及快槍子藥各若干方允釋出迨城中某都統聞信派馬隊百名馳往搜捕業已無及按此事由同時被刼之朱楊二人傳述謂皆目擊情形故甚確鑿也 
[解散拳匪]  
　　署理山東巡撫袁爲出示嚴切諭禁事照得左道惑人向干例禁聚衆滋事顯悖王章我國家厚澤深仁二百餘載海內士庶食毛踐土宜莫不各安本分共識尊親况東省素稱禮義之邦先聖先師教澤涵濡至深且久凡屬干名犯義之事豈我良民善類所爲乃近聞有義和拳者本八卦教之流派卽白蓮教之分支以練習拳棒爲由而招集黨類以附會神靈之說而蠱惑人心謬爲血肉之軀可避槍砲詭稱符咒之術可衛身家荒誕不經誣罔實甚初則尚知斂戢近則公然横行黨羽日多瞻敢抗拒官長蔓延滋廣兼且刦掠平民實王法所不容亦聖教所必斥但愚民無識或一時悞爲邪說所惑愚人信其可作護符而不知倡首各匪實乃包藏禍心不過借此行其聳動羣愚嘯聚儔類之計苟附和而信從之一旦身罹法網駢首受誅後悔何及是則無知而被誘者情殊可憫爲首而煽惑者罪無可逃溯查嘉慶年間奉仁宗睿皇帝聖諭飭拿義和拳匪嚴行懲辦以靖閭閻不可養癰貽患等因欽此原任直隸總督那文毅公歴辦青縣故城等處傳習義和教門各案將匪首葉福明葛立業等均分别擬以凌遲斬遣等罪又按律載妄布邪言煽惑人心者爲首斬决又異姓歃血訂盟聚衆至二十人以上者絞又不法匪徒糾刼興會搶掠拒捕者首犯斬决煌煌聖諭森森律令載在簡策具有明徵豈可甘心從邪以身試法本署撫院欽承恩命建節東來統率重兵彈壓鎭撫原不難立加撲滅究　忍不教而誅除已嚴飭查拿首要各犯曁匪首朱紅燈楊和尚于清水三名均經正任巡撫部院毓訊明正法外合行出示曉諭爲此示仰軍民人等一體知悉務宜互相勸誡守分安常仰體國家 
 
 

Page 2

 
 
休養生息之仁毋貽憂於君父恪遵聖人大中至正之道毋誤墮於迷途其已入拳教者痛改前非立時解散其未入拳教者勿復附從有能激發天良縛獻首犯者定與以自新之路並奬其除惡之功如其執迷不悟怙惡罔悛甘乃是蹈刑章當嚴緝懲治或敢包庇匪首隱匿不報一經發覺定將窩主按律科罪並將里保一併究懲倘再目無法紀恃衆抗官大軍一臨玉石俱碎本署撫部院諄諄苦口勿謂言之不預也示到其各凛遵勿違切切特示光緒二十六年正月日 
[稅契改章]  
　　武昌采訪友人云去年湖北大吏清查民間稅契積弊凡遠年已稅者亦須呈換司契另繳稅銀閭巷小民頗嫌煩擾旋由鄂省京官陳桂生侍郎鳩約同人電致湖廣總督張香濤制軍歴述種種苛擾情形請飭屬暫行停辦制軍實心任事體念民艱現已札行署藩司瞿賡甫方伯改定章程凡光緒元年以前民間買賣房屋無論曾否稅契概免查究至元年以後曾經報稅領有司印契尾者亦無庸另行換領以示體卹其未領契尾及未經稅印者仍諭令照章赴局補稅惟價在五十千以下者免之業已由方伯會同善後局憲出示曉諭并檄行各屬一體遵行矣 
[局員撤差]  
　　紹興訪事人云國家設卡抽釐爲籌餉起見實萬不得已之舉監收局員隨時體恤民艱方爲不負委任山陰縣西鄉距城四十里之安昌鎭一大市廛也近鎭五六十里均係沿海之區近年沙民樹桑種棉日增富有每日進城購物者實繁有徒是處設有釐卡抽收釐捐以土產棉花爲大宗其由城買回零物例不抽收前有不肖司巡魚肉鄉民暗地勒索事爲局員張大令所聞初亦出示禁止旋以爲與其徒飽私囊不如責令報捐之爲愈而司巡乃從此有恃無恐鄉民集衆赴局籲求大令置之不理於是渡江控諸省憲省憲怒將大令撤委另委前曾辦安昌釐局之錢大令增勳接辦 
[標客被戕]  
　　營口訪事友人云去臘某日營西志誠信等匯票莊自省城發寳銀至營口共裝大車九輛雇著名之元成標局標客數人護送行至遼陽州略沙河子屯左近突遇馬賊成羣結隊而來標客開槍迎敵祗以衆寡懸殊致一客中槍倒斃一客被曤一目身上亦受傷甚重尚有一客見勢不妙策騎而逃於是所載寳銀數千錠均被刼去至歲暮裕盛源夥友由省回營道經彼處見被害之標客屍骸尚未由殮鮮血成冰旁有空箱一口想須報官勘騐也 
[黜華崇實]  
　　揚州訪事友人云近來奢侈之風日甚一日卽如服色一項矜奇炫異競效時裝一襲女衣可值中人之產奢靡僭越安得不財匱民窮日前江都縣湯大令接到府憲來文諭令挽回風俗以正人心因卽出示勸諭大略謂案奉府憲沈札奉淮揚海道丁札准署臬司朱移案奉蘇撫憲鹿札開照得三吳風俗本尚奢靡近來風氣日薄財物愈見其艱難無論富户衣飾競尚僭侈卽次貧之家亦復效其華麗外觀似頗富有而內已實鮮蓋藏似此浮華實與風俗人心關係匪淺孔聖云禮與其奢也寗儉喪與其易也寗戚蓋儉則富者愈見其有餘而貧者亦無虞不足事事易辦此誠歸眞返樸崇實黜華之要道也今姑以婚喪二端言之父母之喪原應盡力然亦必稱家之有無爲人子弟者自富愼治棺衾早爲安葬爲切要之圖諷經追薦出殯盛儀何爲哉旦更有選擇吉地圖發子孫其至屍棺暴露久延不葬不孝之罪孰有過於此者至婚嫁古人尚用儷皮荆布儘堪遣嫁卽考諸大清便典庶民納采衣飾數以四爲限輿不飾采今聞各屬無論貧富皆須金飾甚至較量禮金多寡直以女爲奇貨故往往男子因措辦無力老大不娶女子因妝奩未備迨吉愆期此後無論貧富喪則宜愼終早葬婚嫁無須金飾除隨時密訪提懲外特此挽回末俗革厥弊端且當此中土財匱凡我士民均宜各安職業袪華而務篤實卽所以保富自强本部院爲整頓風俗起見切勿視爲迂闊之談實有厚望焉見者咸謂中丞此舉蓋有深意存乎其間非僅挽回末俗整頓澆風已也 
[輦轂春聲]  
　　京師訪事友人云邇來市上有所謂藥水針者其中注射嗎啡卽俗名白藥粉者相傳可用以戒烟及四肢徧剌瘡痏纍纍癮發卽不可救藥以致戕人生命時有所聞前經江蘇上海縣知縣禀知江海關道轉詳南洋大臣兩江總督咨行總署請飭海關總稅務司嚴禁嗎啡進口以免貽害閭閻嗣海關覆稱嗎啡爲西醫療病所需之藥碍難禁止如爲保衛民生起見應飭地方官自行示禁不准市廛出售於是總署復飭順天府五城御史一體出示嚴禁日後如敢故違一經發覺照隱謀殺人希圖牟利者懲治吁好生惡死人之常情彼吸咽者卽曰愚暗亦何樂乎自促其生特惑於若輩簧鼓之詞遂不惜以身爲矢的耳今在上者旣似此苦口婆心宜如何深自猛省而尤願操是業者及早回頭勿再賺此造孽之錢也○本月初四日爲都中銀市初次開平之期自四更起至已初始散凡京城內外各錢莊執事者皆須遣人赴市否則卽係倒閉本年倒閉者祗東四牌樓萬利興一家先期赴地方官署請予標封並不逃逸此外則尚安謐如常刻下銀價每兩值當十錢十千有奇與臘杪不相上下 
[鷺島祥雲]  
　　厦門訪事友人云有楊某者在日本領事署襄辦筆墨平日狐假虎威無惡不作人皆銜之去歲除夕忽有甲乙等數人排闥入室將楊按倒戳傷頭顱及兩手痛極聲斯其母某氏代子哀求亦被刃傷事後奔赴日領事署求代伸冤日領事謂楊素不務正致犯衆怒咎由自取於人何尤遂斥不准理聞楊受傷甚重雖無性命之憂恐已不免殘廢吁怨毒之于人甚矣哉○邇有李某馬某等歹人開設花會招人猜壓任情誆騙貽害閭閻地方官若不及早查拿恐牧猪奴相率效尤將何以戢賭風而安生業也○春風送煖柏酒分香宦途中人向有團拜之舉言情略分藉以聨寅誼而慶昇平亦一年之勝事也本屆提道二憲定於上元佳節率同闔厦文武印委各員就提署共相慶賀冠裳薈萃壇坫雍容一時熱中者皆艶羡不置 
[沙堤晴旭]  
　　沙市訪事友來函云江西新盛得闌干號在沙市開設有年近來生意蕭索難以支持遂於去臘某日倒閉所欠本市及各埠貨欵多至白金八九萬兩號中所儲貨物僅值銀四五千兩現已由某票號點明請封以便抵償各欠欵然所虧甚巨不知如何了結也○去歲十二月十一日船户吳緒福及劉洪萬承運陳萬順之木棉十四袋錢二百千由毛家口開行十三日行至五總湖被匪搶劫一空并將吳殺斃其妻某氏得信卽偕地保杜黄據情稟報江陵縣縣主張芸生大令會同城守營干總藩千戎金裳詣勘屬實飭屍屬領屍安理旋頒出賞格云有拿獲此案眞正贓賊者賞銀一百兩如有知信來報飭同差役緝獲到案審實著賞銀三十兩併移請鄰封一體嚴拿想若輩决不能倖逃法網矣○去臘天氣和暖宛似三春近日雖寒風凛烈滴水成冰而滕六君並未惠顧現在鄉民望雪甚切所望天公玉戱六出花飛則將來二麥收成始能卜豐穰之慶也 
[潯江絃韻]  
　　九江訪事友人來函云近日官塲接到南昌電音悉藩轅牌示分宜縣馮子堅明府全琮飭速赴義寗州任調任餘干縣洪叔林明府錦標病未銷假代理斯缺之梁蔭南明府樹棠期滿卽以交卸德安縣徐叔翁明府嘉霖前往代理所有德安縣印務以准補斯缺之賀月槎明府輝玉飭赴新任委署饒州通判范别駕啓恒到任尚需時日以候補知州邱雲舫剌史承榮暫行代理○元宵佳節居民向有迎燈之舉今屇九江府孫景裴太守德化縣應莘臣明府以學憲按臨在卽士子雲集若仍循例舉賽未免滋生事端爰先期出示禁止而都人士以一年一度亦及時行樂者所宜然因之迎賽如常火樹銀花六街照耀紅男緑女肩摩轂擊絡繹於途保甲總巡鄭幼戟明府連宵率領各叚分巡委員悉心彈壓蓋以防意外之禍也○城外增盛錢店資本充足生意亦極暢旺去臘二十八日不知因何忽爾倒閉凡與此店有往來者難免略受虧損 
 
 

Page 3

 
 
也 
[開篆盛儀]  
　　昨爲各衙門開篆吉期清晨十下鐘時蘇松太兵備道兼江海關監督余晉珊觀察朝服出堂望闕行三跪九叩首禮次行拜印禮然後更衣升座書吏口唱吉語時砲聲大作鼓樂齊鳴屬下文武印委各員並駐滬各防營勇丁以次叩賀此外各署禮儀大略相似蓋官塲之體例宜然也 
[掣局開工]  
　　昨日爲江南機器製造局開工之期屇時各廠工匠千餘人絡繹而往照常工作提調王太守查閱人數諭令各員約束從嚴不准在外滋事 
[觀察謝步]  
　　前任上海縣江蘇候補道黄愛棠觀察欽奉恩綸賞加二品頂戴本邑文武印委各官咸至英租界大馬路長裕里觀察公館中道賀昨日午刻觀察乘緑呢大轎入城詣蘇松太兵備道轅及各衙門謝步至敬業書院時由代理上海縣篆之戴子邁明府飭家丁擋駕 
[示清街道]  
　　昨日代理上海縣篆之戴子邁明府發出六言簡明韻示實貼通衢其文曰照得城廂內外街道最宜凈潔沿街晾曬褻衣尤爲地方惡習屢經出示曉諭未能一概禁絶兹特重申禁令爾等務宜知悉倘再陽奉陰違定當從嚴懲責爾等各宜凛遵毋得仍前玩忽 
[協拘逸犯]  
　　前年浙江候補知府韓太守紱與素識之卽補游擊趙游戎鎭國醵集資本在蘇州府屬元和縣境陳墓鎭開設晉裕米行及晉大油車有趙完甫者薦其親戚王綏之經理事務詎料趙完甫心存叵測串通王綏之吞没鉅欵逃避無蹤迨韓太守偵悉繕禀投蘇州府具控府尊彥詠之太守准詞飭提未獲旋訪悉趙完甫逃往上海避匿租界中因札委丁君持文來滬親提前日英美租界公廨讞員翁笠漁直剌接閱來文卽派令差役周順協同某包探至虹口武昌路某號門牌屋內將趙完甫拘獲據實稟明至晚直剌倩襄讞委員張柄樞司馬略詰供詞面交丁君押解赴蘇歸案訊辦 
[移提竊案]  
　　去年十二月十七日陶宦克寛經某省督憲奏派出洋遊歴旣抵滬上卽就北河南路泰和小輪船局雇船兩艘載送眷屬泰和執事者以局中祗有一船另向南市十六鋪宏源船局轉賃一烏山船運行李同泊蘇州河內次晨行李忽皆失去及向泰和局詢問局中人任情諉卸隨由家丁劉芳開單呈報各衙門及各巡局越日美界某包控查獲竊犯黄芝山起獲原贓一百十七件 
漁直剌訊辦未幾南市馬路工程局將宏源局主蔣葆堂拘獲管押至臘月二十三日直剌行知局中移提訊究近經代理上海縣篆之戴子邁明府訪悉情由派役至馬路工程局守提蔣葆堂到案訊追刻下局員程大令已辦文移覆矣 
[著償失物]  
　　甬人莊子卿由原籍乘輪船至滬僑寓小東門外泰和客棧前日因事出外及回忽見房門洞開檢視皮箱已失衣物約值洋銀八十元及向棧主查問置之不理遂開列失單投報捕房一面禀請讞員朱森庭明府提訊明府准之飭包探帶莊至棧責令如數賠償如敢不遵提案訊究 
[訛傳被逐]  
　　前報紀川沙人陳黼堂在南市小普陀授讀被叚董及局員所逐云云兹悉事由與陳不洽者散布流言然並無被逐情事今者落燈風裏生徒滿座依在絃誦琅琅也 
[不允讓地]  
　　本邑法界八仙橋西首潮州會館爲寓滬潮人寄櫬之所邇者大吏准在彼處新開公共租界擬將河道一律濬深董其事者商請會館中人讓地數尺潮人不允且誤疑洋商强謀佔地立卽發出傳單邀集同人會議事爲工部局董事所聞恐滋事端刻已諭令作爲罷論矣 
[賭客受驚]  
　　前日四馬路西尚仁里某妓院有狎客多人方作麻雀之戱正在笑語喧闐之際突有流氓某甲奔至樓上强索陋規旋以不滿所欲恨恨而去至更魚三躍時甲足穿外國皮鞋暗伏妓院門外狂吹號呌諸狎客疑係捕房中人捉賭心慌意亂紛紛從後樓跳窗而逸倉卒間跌傷四人迨人聲岑寂啓户探之則人影杳然始知爲若輩所算然亦無可如何惟有徒呼負負而已 
[拐孩被控]  
　　粤婦程孫氏投英美租界會訊公廨控唐阿權誘拐女孩前晚讞員翁笠漁直剌倩襄讞委員張柄樞司馬提訊程孫氏供稱小婦人係廣東香山縣人年四十五歲故夫程亨新在日開設亨記木作光緒二十三年七月某日同鄉唐阿權至小婦人家中借住數日旋於九月初六日晚上將六齡女孩名潤梅者誘拐出外訪尋無蹤至今正十一日途遇唐阿權向之盤詰據云潤梅刻在香港西營盤文威街保良局隔壁三層樓上何宅爲此扭送案下叩請究追唐阿權供小的現在禪臣洋行某輪船上當小手程孫氏家失去女孩之事小的毫不知情乞恩俯鑒張司馬訊得兩造供詞各執著將唐阿權還押捕房候查明再訊 
[上海縣署會訊案]  
　　顧甸生毆斃湯世和一案前日由臬憲委員吳秀芝司馬會同代理縣篆之戴子邁明府提訊地保李咸海供前年六月十九日清晨小的突見圖內倒臥一人向之查問其人聲稱姓湯名世和晚間行經是處無以解渴摘食甜瓜一二枚被人所見揮拳毒毆旋聞一人大呼曰顧甸生爾休再肆毒手免釀命案小的聞言始行行兇者爲顧甸生因卽告知其妻唐氏及其姪紀昌舁回醫治無效至二十日身死叩求究懲以伸國法湯紀昌供小的承李保通知卽往看視時叔父已口不能言及向顧甸生詰問顧稱是晚曾見沈毛毛形狀慌張恐卽被沈毆擊但沈現已逃逸無蹤究竟虛實情形求恩澈究湯唐氏供小婦人向傭於某姓家前者丈夫被毆後夫姪紀昌告知小婦人急往查閱時丈夫已因傷重殞命惟聞顧甸生言及丈夫實被沈毛毛毆斃叩乞伸冤王仿臣供是日醫生適往徐家匯診疾行經彼處由李保邀至湯世和家醫傷後湯因傷重斃命如何被毆不知其細顧甸生供小的向業兒科是夜回家見一人年約二十餘歲在田內竊瓜問其姓名稱係沈毛毛經小的呵斥而去旣而　有湯世和一案至究被何人所毆事非目覩不敢妄供顧子阿祥供小的時因患病臥牀一切細情均不知悉求鑒司馬謂屍姪湯紀昌曰前者爾等屢控顧甸生毆傷釀命近忽改稱沈毛毛率爾禀請銷案上憲以人命關天不能任爾等起滅自由今須將實情一一供明以慰冤魂勿爲和慾所惑湯紀昌等仍執定前供司馬乃飭將顧甸生父子分别收押餘人斥退候覆訊核辦○去秋車寓主鄧阿炳被英界包探顧阿新之夥霍少山等私刑斃命前日吳司馬與戴明府會訊屍妻鄧姚氏供丈夫實被霍少山喚至玉樓春顧探茶會誣竊衣包勒索賄賂私刑吊打傷重殞命叩乞伸冤霍少山張和尚堅稱是日小的等雖同至玉樓春茶館啜茗並未行兇求恩寛宥司馬以屍父鄧梅章未到碍難訊核飭將霍張還押候傳鄧梅章到案再訊 
[英美租界公廨紀事]  
　　有姜維寳者未知何許人亦不詳其所業前日投公廨控瞽者俞方楊柴萼棠因索捐起釁横被兇毆致失去洋銀若干求恩究辦讞員翁笠漁直剌准詞飭差協探提俞柴到案諭令押候訊核○朱徐氏向患瘋狂昨日忽飛奔出外意欲投河自盡經一百六十九號巡街華捕所見得以援登彼岸送入捕房轉解公廨請爲安揷值日差禀明直剌直剌飭暫交官媒看管候傳其姑某氏到案具領回家嚴加防範 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
