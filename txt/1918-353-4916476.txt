# 1918 - 353 - 4916476

 

Page 1

 
 
   
 
 

Page 2

 
 
時評 
[自知（冷）]  
　　凡人不可不有自知之明况於國家耶　　今日之中國誠爲有機可以自進之中國然其自進也必有其道非可漫然奢望而盡如我意者也故必先自盡實力以求力之所能得者快意之消息勿容自矜失意之情形不必自諱盡人事以待天命天命豈終不屬哉 
　　不然徒快一時之意無益也 
[專電]  
　　北京電朱代表言南下所以促西南速派代表二十九日下午二時出發在津略停頓元旦在途中約二號到寧（二十六日下午四鐘） 
　　北京電代表招待新聞記者會先由朱啟鈐致詞次邵振靑演說次朱淇演說贊成裁兵之議望整頓警察又烏澤聲陳煥章演說最後路透記者某君報告歐和會將開願中國所派特使爲全國統一代表此次中國和平事業當竭力策應相助是日中東西記者到百餘人四時散（二十六日下午四鐘） 
　　北京電今日代表在公園招待新聞記者邵振靑演說言希望諸公此次南下在代表國家國民之公益非代表一人一派之私利故雙方應以犧牲讓步互相容納之精神確定國家根本計畫最要者爲議定地方制度大綱明定中央地方關係將封建時代地盤主義打破其方法宜先裁去無用軍隊廢除督軍制度劃定軍區不與行政區域相混庶可望民治發逹以應歐戰後之世界新潮流（二十六日下午四鐘） 
　　北京電今日下午二點半鐘代表假公園開中外新聞記者茶話會到五十三人朱啓鈐演旨政府派遣代表已及兼旬而西南派人消息無聞於會議前發生種種先决問題致和平稍生障礙鈐等初不因是波折决定二十九南下在寗靜候所以昭示中央誠意以促西南反省惟茲重任深懼勿勝連日徵求各政團意見爲列席談判資料本日特招待諸君要求主張正義發揮健全輿論爲代表同人後盾如蒙訓示而寵其行尤禱祀以示试 
各報記者邵朱烏陳以次表示在希望代表重全國人民之公意勿爲一派一人之代表路透華君起稱歐戰和議將開極盼中國統一如諸君此去能代表統一國家輿論當然協助最後朱答謝茶點後攝影散（二十六日下午五鐘） 
　　北京電日某要人言該國朝野對於世界現有一種極大覺悟即欲抛棄在中國之特殊地位與英美法同出公明態度如福建地位之退讓靑島之如約歸還不問條件皆在秘密籌議之中最近該國萬朝國民等報所載確非無因云云（二十六日下午三鐘） 
　　北京電陜事先停戰俟開會議再定善後法兩方已一致段左右亦多不以陳樹藩在陜爲宜惟以陜閩爲北方地盤說甚堅持（二十六日下午三鐘） 
　　北京電安福之直奉派反對龔心湛爲財政又一部反對錢兼内務奉天派以京奉路收現理由反對曹長交通故投票尙須延期（二十六日下午三鐘） 
　　北京電龔在皖與倪已齟齬光雲錦自皖來電龔即來請同人帮忙（二十六日下午三鐘） 
　　北京電川軍賴心輝電稱劉督鍾師困於南鄭血戰旬日迄未解圍顔德基進攻西鄉王安瀾復由川境竄入紫陽吳旅駐防東路職部駐寗陜保護運道實無餘力援漢（二十五日下午一鐘） 
　　北京電奉軍王旅報稱第一縱隊已向福州進發其餘亦陸續前進候李督指揮（二十五日下午一鐘） 
　　北京電丁效蘭患瘋濕行 
 
 

Page 3

 
 
動不自由昨又電請陳督轉電政府堅辭（二十五日下午一鐘） 
　　南京電梁任公今午卽轉車赴滬（二十六日下午七鐘） 
　　香港電唐繼堯電催軍政府速派議和代表（二十六日上午十鐘） 
　　香港電國會議員組織閩陜湘鄂聯合會電致前敵司令與唐紹儀表示其對於閩陜事之憤懣請限定日期令北軍解决各事否則唐紹儀應取消代表名義重行開戰（二十六日上午十鐘） 
[路透電]  
　　倫敦電據某要津聲稱威爾遜總統與其夫人二十七日可到倫敦將於白金漢宮爲英皇與英后上賓擬小住四日英于定二十七日在白金漢宮開宴欵待威爾遜總統（二十日） 
　　丹京電柏林消息勞兵會大會以大多數通過决議案定期一月十九日舉行國會選舉（二十日） 
　　華盛頓電國務卿藍辛氏雖切實警戒德國凡有公文應致與共同作戰之各國政府不得僅致美國茲復接德國來文懇請接濟糧食修改休戰條約國務部因此舉違背前之决議且來文所云與以前所請求者無甚異同故不加宣布視爲柏林當道鼓吹行動希圖借此避去戰敗之結果參議員洛巨氏共和黨之領袖也今日在參院演說主張俟和局成後再謀組織國際同盟謂國際同盟與媾和應分爲兩事（二十日） 
　　倫敦電自開戰後覊留亭堡之英船十五艘已由德人駕駛行抵英倫台恩口（二十日） 
　　丹京電柏林消息前駐丹大使藍超伯爵巳任爲德國外交總長（二十日） 
　　亞姆斯特丹電維也納消息奥地利亞日耳曼新邦國會已提出懲辦戰事罪魁議案社會幸福事務總長聲稱維也納現有失業者四萬人其數日有加增德屬波希米亞工人之失業者居百分之二十五 
　　羅馬電前俄國外交總長米留柯夫氏對客云俄國將遭歷史上未有之慘禍協約國之出兵助俄爲絶對要舉一年前協約國苟稍出力即可保全俄國但在今日則非重兵不可協約國之工黨與社會黨之反對出兵乃由於觀念之錯誤以爲過激黨即社會黨也其實過激黨不能謀經濟之進步但徒令其退化耳俄國人民連穩健社會黨在内其不贊成協約國出兵者百人中僅一人耳（二十日） 
　　巴黎電今日勒滿地方舉行紀念飛行家賴愛特盛禮並安置法國第一次飛行之紀念碑基礎 
　　倫敦電紅十字會昨在克里斯蒂斯售賣珠寳共得英金八萬四千四百九十二鎊最大之珠鐲售價二萬二千鎊連捐欵在内共得十萬鎊（二十日） 
　　巴黎電西班牙首相羅瑪洛恩斯伯爵昨至外交部赴宴此行目的乃在表示西班牙現希望協約國予以政治幸福並願參與媾和大會蓋地中海政治前途殊與西班牙有關也又願與法國締結眞誠持久之條約以解决摩洛哥問題（二十二日） 
　　倫敦電航空部大臣韋爾貴族今日在孟哲斯特演說謂英國所有之飛機能載駕機員七人乘客三十人以每小時百哩之速率飛行一千二百哩而無停頓者爲數頗有可觀並建議大航務公司與其他運輸機關應努力從事發展商業天空航務一俟和局告成國家將以所餘多之飛機可供商業之用者廉價售與私人公司韋爾貴族又稱航空部必須重行組織新部之第一舉爲應組織國際天空航務果爾則須商訂國際航空條約該約之條件業巳草定現方送交協約國核議各國如加贊成則將舉行國際航空大會彼料主要各國對於此項重大問題四五月内可以商得同意（二十日） 
　　倫敦電墨加拉爵士宣稱目下之情勢棉業絶不能有任何之發展因戰時中損壞之紗锭錠均修整此舉巳足令製造棉機者爲之疲罷不遑目前價值較之戰前增高二三倍縱能有新廠創立亦絶不能與巳有之廠相爭競爵士並重復申明謂尙須長久之時間始可使原料製成棉系（二十日） 
　　墨爾邦電華特氏在下院宣稱海軍大戕吉里柯貴族將於明年二月間赴澳視察海軍（二十日） 
　　丹京電德國各報載稱前后患心疾甚劇（二十日） 
[法國無線電]  
　　野昻電比京消息國務會議於星期二日開會由比王主席通過選舉改革草案下次選舉採用普及選舉（二十六日） 
　　里昻電星期二日晨柏林王宮及馬廐之周圍發生劇烈之衝突以上等處由水兵一師佔據之第三師馬隊砲轟建築物至十一時被圍者與圍攻者訂立和解之約後水兵始退委棄死傷者六十八人 
　　里昻電董盛頓消息上院通過法律草案允許動用六千兆金元爲戰事預算此項草案須移交兩院聯合會通過（二十五日） 
　　里昻電法總統於星期二日晚離去巴黎前往亞爾登尼省遊歷脫離覊絆之區域偕行者爲該省之各代表（二十五日） 
　　里昻電法國農部總長據管理燃料及煤油監督之提議請總統及有關係之各部總長簽定命令規定自正月一日起許自由出售及使用煤油及油類此項質料之流通内地區域可以自由以摩德車之用於農工商業者適用之至供應遊歷之摩德車以所有者住所之周圍一百五十啓羅邁當爲度逾此距離凡關於公共利益之搬運須領通行證（二十五日） 
　　里昻電威爾遜總統偕其夫人於星期二日午夜離去巴黎將偕勞蘭之美軍慶祝聖誕節（二十六日） 
　　里昻電小巴黎人報接君士坦丁電據稱土耳其内務大臣於星期一日下午在國會宣讀命令宣告解散國會（二十五日） 
　　里昻電薩洛尼加消息阿爾拔尼亞天主敎徒愛薩特氏之友鐡爾薩氏係著名之親協約國派巳被任爲阿爾拔尼亞外交總長（二十五日） 
　　柏林電德意志社會主義民國中央議會其憲章已經宣布現已執行德國及普魯士政事大柏林勞兵會幹事部仍執行大柏林政事威爾遜總統已答覆瑞典國會歡迎電其文曰承瑞典國會兩院馳電歡迎無任歡忭余視此爲兩院信任心一種最歡迎之表示敬謹拜嘉以吾人共同之力當可獲得和平而不負歐洲列國之辛懃此則余所期望且深信者也余當欣幸不遑努力以成此舉前遇刺奥儲飛蝶南大公家屬所有之宫邸及田産皆由捷克斯拉夫政府全權代表没收（二十一日） 
[美國無線電]  
　　華盛頓電上議院之共和黨員贊成戰爭國家財政一議案主張一九二○年增加稅率民主黨民反對故未通過（二十五日） 
　　華盛頓電政府巳與摩托工業人商定將陸軍部所餘摩托客車及貨車儘先由該業中人收買不然即行任衆購買云（二十五日） 
　　華盛頓電燃料總管加非爾特氏通告云關於取締煤之最高價及輸運例明正一日之前不即取銷（二十五日） 
　　華盛頓電美國緊急輪船公會會長云美國本年算至十一月二十三日共造新船二百八十艘載重一百二十萬六千三百六十七噸（二十四日） 
　　華盛頓電（遲到）陸軍總長通告云美國軍隊巳遣羆者共三十萬人如是每星期約有十五萬人出行伍而爲平民云（二十四日） 
　　紐約電美國報紙協會旬報云美國鋼業之恢復原狀極如預料市面穩定鐡之地位甚堅固一九一九年上二季不致有變且外國百廢待興無不需鐡也（二十五日） 
　　司丹福電敵人財産總管白爾姆氏昨日拍賣德商司特白奇兄弟合辦之可可與支可力糖廠爲拍士敦城土倫公司購去出價一百五十萬三千三百九十元（二十五日） 
　　雪得耳電茲接中國領事館消息云中國派赴歐洲和議大會之代表將路過此間惟爲時僅數點鐘故歡迎之典禮亦極簡單（二十五日） 
　　斐列但爾斐電僑美之希臘人四十萬人共舉代表一千五百人致電在歐之威爾遜總統及各協約代表請和平會决議贊成希臘人在各地得自由云（二十五日） 
[各通信社電]  
　　北京電聞錢能訓於前晚電致李純囑催西南速派代表並謂中央之代表於明年一月二日前後可抵寗又聲稱希望孫洪伊章炳麟勿令列席於會議（二十六日） 
　　北京電傳說中央擬以國務院諮議之名義招致舊國會議員之有力者前往北方目下正在秘密運動中（二十六日） 
　　北京電徐樹錚自稱回里掃墓於昨日出京回皖實則爲某項重要事件特與倪嗣冲商酌也（二十六日） 
　　北京電汪榮寳之駐瑞士公使同意案以二百五十票通過魏宸組之駐比國公使同意案以二百四十五票通過又各部總長同意案政府雖巳提出於議會但錢能訓之内務曹汝霖之交通尙有一部分反對目下正在疏通兩三日之内恐不能投票表决也（二十六日） 
　　廣東電伍朝樞由滬來電謂唐紹儀意見現在北方旣巳將議和代表任命發表南方總以發表代表爲得策否則恐外國將疑南方無議和之誠意云云關於此事因國會已經議决在北方未取消陜閩出兵以前所有議和代表問題一槪不必提議故南方不能輕易取消國會之决議案亦屬一爲難情形（二十五日） 
　　廣東電李根源曰余自韶州歸來以後靜候北方對於要求取消閩陜出兵之舉之回答以至今日陜西爲余曾舊任之地故頗覺有滄桑之感如北方再不停止軍事行動余决計首先開始戰鬭又即使北方已停止攻擊閩陜而北軍之位置依然維持現狀則吾人頗爲不安蓋一旦和議决裂北軍得立於有利之位置富於權變之北方之眞意或竟在此亦難料也故余主張要求閩陜兩省境内之北軍盡撤退現在防地復於徐世昌發表停戰命令當時之狀態（二十五日） 
　　廣東電閩陜湘鄂四省聯合會駁斥北方之出兵特向軍政府發表聲明曰望勿祇希望平和而置前敵將士及國民於度外並没却護法之責任望勿祗顧慮外國而陷入北方之奸策又向各省南軍聲明曰如北方再不停止閩陜等四省之戰鬭必當以武力與之對抗今宜預爲準備又向上海唐紹儀聲明曰請以南方總代表名義要求北方限定期日停止出兵且將發表停戰令以後所派遣之北軍如數撤退前駐地點如不得滿足之回答請辭總代表職對於内外聲明北方之罪（二十五日） 
　　奉天電湯玉麟被任爲巡閱使署高等軍事顧問官（二十六日） 
　　奉天電代孫烈臣爲第二十八師長之張作相有不日將任第二十七師長消息（二十六日） 
　　東京電駐日公使章宗祥將於二十六日晚由京都回東京（二十六日） 
　　東京電據國民新聞云日本政府擬命派往西伯利亞之陸軍之半數回國不日即將宣告中外（二十六日） 
　　東京電日本政府今日發表擴張高等敎育機關之計劃其内容巳見昨電豫算總數爲四千四百萬元以皇室之賜金公債及借欵等供給之（二十六日）以上東方通訊社電 
　　北京電陳樹藩電參陸處于右任全利用匪軍圖陜與匪是二是一萬難劃分祇有一律剿辦該處聯議陜事無結果（二十五日） 
　　北京電十代表接洽各政團徵意見各團頗不一致平和聯合會某君主張由各政團在京協定一種和議標準交代表帶會討論安福派謂政團祗能發表政見不能期代表以必行和議標準仍宜由政府酌定（二十五日） 
　　北京電東海冀一月中開會電李純促西南速派代表一切問題均付會討論勿再爲無謂之爭執（二十五日） 
　　北京電西南各派意見岑陸無法統一有局部　和說（二十五日） 
　　北京電鈕永建爲陸榮廷代表日前忽被狙擊一般人之揣測均疑爲破壞黨之作用（二十五日） 
　　北京電軍政府通告委定唐紹儀爲上海會議總代表其意仍爭在滬開會惟岑陸私電則已允在甯（二十五日） 
　　北京電龍濟光迭索小站隊伍解散費百萬財部昨籌足一半交給（二十六日） 
　　北京電郭則澐補實院秘書長命令候銓叙局替員遴定同時發表（二十六日） 
　　北京電王永泉陳炯明各不進兵閩事可了（二十六日） 
　　北京電各省督署上尉參謀及各師旅參謀官此後准由該管長官自行遴補按月呈報（二十六日） 
　　北京電上海倉聖明智大學校長姬佛陀呈以英僑哈同熱心辦學請奬匾額院交敎部核辦 
　　北京電熊克武贊成議和惟要求川督位置政府决駁拒（二十六日） 
　　安慶電此間一部份紳商對省議會通過鹽斤加價案抗爭甚烈周緝之來函調解現已無事（二十五日） 
　　西安電賴沁輝電報大敗匪軍紫陽佛坪完全規復（二十五日）以上中孚通訊社電 
要聞一 
[北代表南下前之行動]  
　　朱啓鈐到京後連日偕同各代表在中央公園來今雨軒與各黨派實行接洽其預定接洽日期二十三日晚間宴請安福俱樂部二十四日午間宴請豐盛胡同七號俱樂部二十四日晚間宴請研究系二十五日午間宴請討論會二十五日晚間宴請和平聯合會平和期成會和平統一會二十六日赴公府商洽一切二十七日與國務員會見並在春藕齋會看文件（即關於南北往來之要電）二十八日各代表自行集議一次决定南下日期（各代表本定二十九日南下因朱桂梓有事欲回津一行大約在津稍有逗遛至遲下月二三日當與各代表同車南下又各黨派推定接洽人員安福爲王揖唐田應璜王印川梁鴻志等四人七號俱樂部爲周自齊等四人研究會爲梁善濟等四人討論會爲孫潤宇等四人平和期成會爲熊希齡蔡元培二人和平聯合會爲安迪生等和平統一會爲張元奇等均逐一發柬知會請柬上由總代表及全體代表列名）昨日（二十三）爲第一日接洽之期下午八時特在公園董事會邀請安福派幹部人員徵求意見安福出席者爲王揖唐田應璜王印川會毓雋梁鴻志等五人首由王揖唐發表意見謂西南昌言護法然其所定非常國會總裁及代行總統職權種種外目約法上何曾有所根據至北方國會之成立係皆根據於約法故以言護法則西南何曾護法北方何曾不護法此吾人所應聲明者也此次政府以和平統一爲職志派遣代表諸公南下會議同人等旣皆希望和平統一當然樂贊其成祇須得其公平吾人决不有所反對朱氏答云某等絶政府派委爲籌護和平統一之代表義無可辭於各方意見未完全表示以前某等自身惟虚心坦懷不拘成見今日斯會之目的純爲徵求諸公意見而來承諸公之指示至爲欣感云云雙方酬酢至十時而散又聞各代表對各團體徵求意見而外將對於北京及上海等處之駐京紀者開一宴會徵求言論界之意見其日期尙未確定 
　　國務院以各代表出發在即定於二十七日宴請各代表預商一切問題而各代表亦即綜合日内所得各派之意見與政府交換意見昨國務院巳發出通知由金體國務員署訂 
　　南北會議代表北方除派定十人外尙有增派一名之議各派對此競爭頗爲劇烈如研究會極力爲籍忠寅運動新交通系及討論會則力爲孫潤字圖謀惟前此發表之十人中研究會巳占兩三人之多新交通系與討論會並未得占一席故當局之意亦擬由討論會中選派孫氏大約日内即可决定 
　　朱桂莘連日與當道接洽關於將來議和席上應付事件大致巳有端倪如軍事收束地方善後財政整頓諸事政府均付該代表以全權但關於約法國會以及於用人各端則須隨時請示又聞當局昨覆唐少川一電亦謂尊論合法和平與永久和平二義甚佩藎籌此次開會事實與法律併同討論總期兩無窒礙方免將來衝突惟時勢迫切離題較遠之件擬日後付諸國會討論俾可通盤計劃不致苟且敷衍雙方皆留缺憾云云例以所定代表權限則北方之意於根本問題尙不願由會議解决也 
[陜閩問題之新趨勢]  
　　國内平和進行因閩陜問題致生阻礙茲聞北京當局前日特將盧占魁樊鍾秀（即樊老二）曹世英郭堅高峻等出身來歷曁迭年在陜及在晉邊綏屬騷擾經過情形以及陜人控告文電外國宣敎師游歴報告等件詳細電逹唐少川並囑李秀山分告西南各領袖電中詞氣極爲婉切有中央於各事均已讓步何獨靳此區區祇因陜民苦匪有如水火如莫予承認各省土匪愈將蔓延無法再治云云昨日李蘇督轉來一電謂廣東方面對於盧樊等之爲土匪亦巳承認惟于右任自當别論而剿匪亦當劃分界限云云是較前已有進步同時唐繼堯方面亦有電來京謂參陸處誤聽外間報告擬以施鶴等縣劃爲匪區該處無匪望勿誤會當局亦巳復電允即查明再辦 
　　又一消息據某機關所述謂閩陜問題現在各方面皆進言不如將土即與南軍分别辦理如著名土匪兩方皆當任剿滅之責而旗幟鮮明之南軍則亦不能一律以土匪視之故分别辦理爲最公平之辦法惟當局對於此種建議恐妨礙預定計畫尙未應允又蔡子民熊秉三兩君前日函致錢内閣爲于右任說法嗣錢閣覆函謂于旣非匪應令先行離陜等語聞最近李蘇督又電呈政府以陜閩南北軍經雙方承認爲正式軍隊者令其各守界限無得侵越其未曾取得正式軍隊資格者則認爲土匪可由雙方軍隊會剿至兩省軍隊將來如何結束一聽平和會議之解决當局對於此議採用與否刻尙未知惟近日政府於該兩省軍報巳一槪留中秘不宣布 
　　昨日公府開善後討論會錢總理爲委員長周少樸張乾若汪伯棠徐又錚等均列席先籌商關於善後之大體手續次將目下緊急之陜閩問題提出討論對於西南之主張似不贊同惟辦法則仍未决定 
[閣員提出後之形勢]  
　　閣員同意案提出之後安福部對於所提各員雖不表示反對惟該派之意决欲以方樞掌財次以爲交換此事接洽之後其他無甚困難又衆議院投同意票本定本星期四昨據某方面消息本星期因議會休假兩日不能接洽意見又因各政團方面亦有變動故星期四投票之議巳經延期 
　　錢幹巨未任正式内閣時當局會致電西南各首領間接得有同意近來錢氏正式就職着手組閣聞當局昨與錢氏協議以各閣員旣不完全更易擬將財政龔心湛陸軍靳雲鵬兩員對南用密電告知徵求同意 
　　内閣總理業巳産出全體閣員亦經提院當局連日巳預定施政方針俟新閣成立後即與閣員商定發表内容以和平統一爲經安内和外爲緯全文頗長 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（心危）]  
　　西伯利亞鐡路管理權問題大隈侯之英美同盟觀東報贊成撤廢督軍制 
　　西伯利亞鐡路管理問題日美間新起交涉美政府曾向日本提出要求管理西伯利亞全線其理由有二（一）現在西伯利亞鐡路之運輸均由美國鐡路技師斯蒂文斯等一百三十名處理之若該路全線歸美國掌管則聯絡上有統一之便宜（二）此後美國對於西伯利亞及俄國供給物資將有大規模之計畫故輸送上須有統一之管理方能逹其目的現在西伯利亞幹線巳由美國技師處理一切而烏蘇里中東兩線則尙未着手今美國之要求乃欲完全管理之也美國於俄亂初萌時曾派遣鐡路技師至俄後退至西伯利亞運輸一切均賴維持當時日本報界對於美國技師在西伯利亞之活動巳頗注意近自美國要求管理全線後日本駐美大使石井氏巳與華盛頓政府交涉數次因美大總統及國務卿赴歐故一時未能解决而日本輿論對此亦頗有所主張據東京日日新聞云西伯利亞鐡路管理問題日美兩國間交涉最初在海參崴繼在東京現在華盛頓雙方協議如何迄今尙未解决夫該鐡路俄國之鐡路也所以須由聯合國或聯合國所委託之一國管理者無他維持西伯利亞之秩序而已今該處羣雄割據紛亂莫名鐡路管理問題若爲逹救援之目的則殊屬緊要而此重大之責任由何國負之則於該事件之性質上觀之宜由利害關係最深者任之若美國欲謀便利於供給物資須待秩序恢復後始得實行若美國以先派遣鐡路工程隊則恐不足爲要求管理之理由與西伯利亞利害關係最深者厥惟日本烏蘇里中東兩路地域上之關係固無論矣即以軍隊言當維持重任者爲日本美國國民亦應深知故甚希望美國從速撤回其主張而以管理之權歸之日本况美國之供給俄國及西伯利亞物資亦須與日本提携也倘美國疑日本技術不能管理則日本旅客運送成績次於比德爲世界第三位貨物亦爲第六位猶善於他國故美國於此可以無憂而西伯利亞鐡路爲完全俄國鐡路於維持秩序完成後仍須歸俄國經管也云云 
　　日前此間傳有英法同盟說今又傳英美同盟說茲據大隈侯之言曰國際聯盟海洋自由爲此次講和之二大題目足聳世界之視聽而英美同盟說突如其來眞僞雖未可知而足使日英同盟有所障碍則與國際聯盟正同蓋今後世界各國之同盟於和平上至爲危險此次英美同盟說或者此後如有一國家不服仲裁裁判英美兩國聯合而干涉之或以武力或以制裁若果如此英美同盟其實質上與戰前之同盟無甚差别一方旣有英美同盟則他方亦必有同盟以應之日本加入國際聯盟與否現尙未定若英美同盟果成則日英同盟效力全失而日本將來地位不免困難矣云云自五國勸告後南北和議似漸接近事實上問題如何尙難預斷而吾國人所希望者厥惟永久之和平而巳撤廢督軍爲最困難之問題然亦爲吾國人多數主張者蓋數年來武人跋扈巳不亞於唐末之藩鎭前次五國通告雖未言及此事而洞察中國内情如日本者對於軍政統一於中央問題亦未始無人主張如報知新聞云督軍廢止之主張最爲適當若能實行則殊可爲中國賀蓋觀於中外古今之歷史擁兵據地者衆則國政難於統一大戰後所謂世界改造極爲切要故希望中國此問題從速解决其間雖有難關而其情形與日本維新時無異先覺之士宜一致提携非絶對無希望者也云云其他新聞紙亦言督軍宜廢以圖永遠和平否則目前雖能得形式上之妥協而不出年餘仍將擾亂北京政府一面雖言和議而一面以討伐土匪名義各路進軍廣東軍政府巳提出抗議是顯然有妨和議之進行其結果足使前此五國勸告歸於無效故或再用他種手叚以除去此種和平之障碍者也云云 
[京華短簡]  
　　直隷井陘煤鑛前由農商部派員接收德人一部分財産詎爲直隷省長所拒絶農商當局頗難爲情嗣經某人要從中疏通曹直長日前特派知事王某到部代述道歉之意大約可望轉圓現部員邢張兩氏巳於昨日赴津矣 
　　西南派使問題初僅伍朝樞與陸徵祥私人間通電旣而伍氏與錢總理電商最近又由軍政府出名致電當局大意謂派員列席世界和平會議關係全國安危若南北單獨派遣則内部旣生齟齬對外恐難承認此間派伍朝樞赴滬請北方亦派員來商專就此事商一一致辦法 
　　駐海參崴邵總領事日前電告外部内稱各國人民來俄所持護照現須經俄領簽證方准登岸我國人民來崴者近有持未經作俄領簽證之護照雖經交涉勉强放過究費手續除由職署將以上情形通告外仍請團行各處查照 
　　我國禁止銀銅出口條例自經閣議决定後即擬施行當以此事關係外交遂曾由部通知駐京外交團承允以便實行數月以來外交方面已迭經商酌惟以此事關係至鉅故商酌之間亦頗費手續及至日前始將大致决定對該條例認爲有應修正者七八處而於修正辦法亦有所護及一二日内即可答覆政府 
　　國務院昨日電致各省區軍事長官略謂大總統明令凡駐紥各敎育機關軍隊一律設法遷移各該省區最近辦理情形如何望迅速填表呈報以憑查核 
　　漢冶萍總公司定於二十九日在上海開股東大會請農商部派代表蒞會與議該部於昨日（二十三）上午已去電派汪蘇實業廳長張軼歐爲代表赴滬蒞會 
　　近時各處電報局所收官電極多電機周轉不及重要電報遞送轉形遲滯新聞界尤感痛苦大抵每日下午四時以後發電當日多不能遞到國務院有鑒於此昨曾通電各省此後凡關於不甚緊要之事無須電呈中央改用公文以免電局收報擁擠轉致遺誤 
　　據政界消息李督軍於二十三日來電略云刻在督署西花廳設會議籌備處正式議場擬借用省議會大廳招待所則預備三所各代表抵甯後隨意自擇責令齊燮元王廷楨專任警衛事宜何恩溥兪紀琦專任招待事宜 
[新日使小幡之談話]  
　　東方新聞社北京二十四日通信云日本新任駐華公使小幡氏二十二日路過天津向華北明星報記者述中國政府任阪谷爲財政顧問事略云中國政府已下聘書但其條件尙在磋議大約二三日内可以就緖此次任命與各國政府之在華有經濟事務者皆有關係故各國駐京公使已先向各該政府請示皆表示允可之意云云該記者即叩之曰駐京各使館并無此項表示小幡氏不加批評惟云中國政府不必一定依從阪谷之言以行之云云該記者又詢以日本在華販嗎啡事小幡以販者必爲日人中之不良分子理應禁絶今日人皆知此業之不名譽輓近滿洲各日領事曾奉命著嚴厲禁絶私販嗎啡中國方面亦當取相同態度如有日人販嗎啡者本公使願人告知期與他官府竭力懲辦以絶此害再阪谷氏亦最主張禁絶嗎啡屢在日本上議院提議此事云云按小幡氏生於一八七四年年十有三畢業於東京法律大學十五歲中日本外交官考試先派往新嘉坡充學習領事繼至維亞納爲日使館參贊又調至倫敦充三等秘書四年始調回北京閱六月任爲烟臺領事任事二年又任天津領事六年最近在東京外交部長政治科小幡已成室一女年五歲一子纔六月今次晋京未携眷屬大約明春來也 
[中美商務彙紀（東方新聞社）]  
　　摩托車工業今試比較中美二國之實况莫善於統計二國所製所用之摩托車美國人民每二十人約佔用一摩托車全國共有五百萬輛中國苟與之同一比例當得有摩托車二千萬輛但今日中國祗有五千輛且一半爲西人所購置應用者美國用車五百萬輛皆出諸自造且輸出若干至外國而中國則一輛亦不能自造美國農夫皆富康種植之區整齊之路千萬條縱横其間故摩托車主人大半多農夫且農夫佔全部人民百分之三十三中國之農夫倍於美國大約百分之六十五之人民業農美國農夫利用摩托車能增多出産容易運至市上較用馬爲便且速馬須食草豆臂如農夫所用之摩托車易而爲馬將種六十萬畝田之食料以豢養之摩托車之速率當然非馬所能及摩托車之一物在美國巳非一種奢侈品猶之中國南方水牛之同一需要將來摩托車在中國亦必成一需要品但必先修造整齊之道路千萬條再開設農業學校數百所而後農之爲利始大 
　　美國空中郵遞美國數大城間巳試行空中郵遞將來一經推廣可以徧行全國美國之郵政素來在全世界各國中首屈一指今創設空中郵政需費數億金元返視中國道路旣不能修治平坦何以飛機事業亦不發逹恐將俟諸數十年後飛機始可有用於中國也 
　　美國之德人工廠德人在美建設之絨呢廠染料廠與他項工廠共值美金二億元均由美政府没收變賣於美國人民從此德人隂謀可以滅跡於美原夫美之宣戰純因德人隂謀太甚其利用武力機械統治全球之野心最爲美人所恨故不惜奮力推倒之也 
　　美國染料自歐戰開始以還美國染料業大興盛出品優於德貨美國從此成爲染料出口之國獨惜一班華人不知此輒塗改美國染料而仍用（德國貨）字樣美國染料旣優於德全世界且將樂用之中國染料商人首當提倡此說也 
　　美國船業據最近消息美國船廠每日可造成二新船如此迅速實爲任何他國所不能及大半新船多航行於太平洋岸今日美商之目的曰（美船載美貨）　　中國市場大戰旣終美國製造家與資本家漸注意中國市場願與華人聯絡感情此時最好有中國商人觀光團游美藉此得在世界最富市場中佔一地位再者向來中國傳致國外之消息十九不佳華人自當留意此事應將有進步之消息告諸國外今祗見盜匪内亂瘟疫諸惡消息而不聞工商敎育之發逹是乃中國報紙之職亟宜竭力表揚中國之好消息也 
　　美國之萬國毛皮大賣買本年十一月初旬美國聖羅伊城舉行萬國毛皮大賣買六日内計賣出之皮值美金六百萬四千元每日進出約一百萬元皮之種類共六十有四皮張共三百五十一萬張分十一萬門類編成多至三百五十頁之目錄美國政府極注意此賣買計於二小時内政府賣出所存海狗皮與狐皮價洋十六萬一千一百零九元政府又買入廉價之皮若干爲駐西比利亞美兵作冬衣星期一日政府舉行大拍賣出件二千件皆海狗皮作政府亦乘機賣出海狗皮六百五十件價美金一萬四千餘元賣買者甚多均由各地而來最賤之獺皮漲至二元二角半鼬鼠皮最貴計十一元野猫皮八十五元貂皮亦貴八十一元今年皮價可謂最貴明年擇定正月二十七日四月二十八日與九月十五日再行大賣買云 
[天津盜刦銀號案]  
　　東方新聞社天津消息云月之二十二日晚八時許法租界大佔路振記銀號被盜搶去票洋二千八百元入門之盜祇三少年約二十歲衣西式大服御摩托車式絨　并不戴面具號中同事皆見之然不能說明其容貌三人步入銀號（在一小院落之後進）後一人守門二人各出手銃令號中同事十人進總理室號中人不得不應命紛紛擁入室甚小二盜移鐡匱抵門啓封擄去天津銀行鈔票二千五百元現洋三百元三盜携之同乘摩托車而遁自始至終僅六分鐘其後有人將總理室之門竭力推開鐡匱始得出外報告法捕房然盜已杳如黄鶴矣號中總理何氏自云彼素無讐人近又未辭退用人亦素不識此三盜該號做匯兌與存欵外國行家亦有存放該號今日仍照常營業中國警察丁巡長告人曰渠信三盜必爲奉天之盜近日城中亦發生一盜案某小錢莊被搶二十元昨夜存戶聞信各向該銀號提欵實則所失無多不致搖動也昨夜租界他家中國銀號皆嚴閉門戶不准人出入亦不營業另據津報消息云二十二日晚本埠法租界老北洋醫院對過振記銀號被搶該銀號因左右鄰拆房所有現欵槪送在權仙封過某五金行收存是晚因交易主顧胡建泉來取洋二千五百元即派同人由該五金行取來鈔票二千五百元經司賬胡雲樓點數之際突有匪三人入屋見其均穿單呢風衣顔色因夜間看不甚淸大約係深灰或靑色頭帶毛絨螺絲煖帽只露二目右手皆持手槍左手持短刀一人守門二人進櫃房首將二千五百元鈔票搶去胡某稍有拒意當被該匪踢倒並以手槍威嚇該舖同人二餘名目瞪口呆皆不敢聲張該匪復聲言找舖掌同人有答以舖掌公出未歸適一匪見樓上有人當有一匪隨持槍登樓將同人等全體逼入一室復由銀櫃内搶去舊存包皮僞洋二百元小洋一百元現洋十元並用鐡櫃將屋門倒頂旋即乘坐汽車而去在被搶前一二小時有存欵五金行同人見有穿單呢風衣者二人在本行門前盤桓見五金行之同人該二人即行溜去未經二小時即發生此搶案該舖掌何振淸開單即赴法國工部局報案聞曹省長張警務處長對於此案頗爲注意派幹探多名分途密訪以資破獲 
[吉黑錢法之現狀]  
　　吉林省垣金融狀况在永衡小洋票未發行之前以官帖易銅元可易十二枚有奇以中交小洋票易銅元可易十四枚有奇以中交小洋票一元二角餘可易大洋一元即殖邊票亦如之自永衡小洋票開發以後錢法暗中忽一大變買賣交易在表面上行使永衡小票與中交殖邊小票相同然暗中貼水巳實現永衡號爲保護自己票洋行使起見曾經請求官府出示禁止無奈錢法一事非人力所能勉强價值之貴賤純係天然馴至今日一般明暗市行更加不可思議例如吉長路之折收各種票洋價值無定郵局購票只用中交小洋票作折或給現大洋不用永衡小票商民如遇有寄物寄信時向錢桌加價購買中交小票亦必不購蓋錢桌雖存有中交小票亦不敢明賣也若有急需輾轉託人始能購得現以永衡小票購現小洋每百元須以二百元票兌換之以永衡小票易中交小票每百元須加三十七八元以大洋票換現大洋明行須加市錢四吊現今市面所行使者均係永衡小票而中交殖之小票則悉巳不見焉每日之市行即永衡票之市行若以市行購中交小票則須加七吊有餘至目下以官帖易銅元則只兌五枚間有兌四枚半者以永衡小票易銅子只易六枚就近日之市况觀之在表面上似每日均有各種大行而抑知小民一遇正當需用時若照行購買則遍市中無一處有出賣者矣更以官銀號大洋兌現而論日以五千元爲標準而所兌之時間則由上午十一時至下午一時即行截止至所兌出之現貨每日商家所沾得者不過三五百元而已其餘所兌出者則爲某某標有正當用欵之戳條耳 
　　省城官胡同錢舖永昌德近期存小洋二十餘萬元遠期空小洋二十餘萬元存空尙無出入惟現官帖缺乏以小洋兌官帖必須加利中曰卯利目下卯利由二百市錢漲至九百五十文本月十五號爲買賣交現之期永昌德存近期小洋至兌交時須出卯利二十餘萬吊虧賠甚鉅於十四號報荒波及各錢商影響甚大執事馮某巳逃王某稱病十七上午因之停止期行於是錢業三十三家同在商會開全體大會商議維持永昌德現狀情願代墊卯利一半信託公司因信用關係亦爲代墊故該日下午仍得照常開行也 
　　黑龍江廣信公司官銀號增發紙幣日見其多以致小洋紙幣益形毛荒每小洋一元僅值大洋四角有餘而財政廳核發各欵每大洋一元仍按舊章照十二角折算因此政軍各界人員同聲呌苦屢起抗議茲由財廳董廳長又岑開財政討論會議擬於明年一月一日起實行大洋加價收欵以小洋十六角作大洋一元發欵以小洋十五角作大洋一元刻巳與鮑兼省長議定實行聞各界仍不滿意謂小洋十五角照市價僅合大洋六角有奇何得作爲一元仍向財政廳要求改發大洋聞董廳長以中央允准在中交兩銀行允借大洋票三百萬元交官銀號廣信公司作爲資本由省發行大洋票六百萬元預備核發各欵藉以維持金融已呈請省長核奪 
[閩省最近之局勢]  
　　李厚基與陳炯明函電往來信使奔增似有和平之趨勢矣然此僅就表面言之耳實際則軍事之進行猶未已也本月十號有福豐運艦由福州抵厦載有軍士七百餘名並帶新式大砲二尊及快槍子彈甚多抵厦後少頃即開往通津停駐防十二號南軍方面亦有兩營滇軍到漳並聞瓊州現巳盡歸南軍掌握戰事告終其前日討龍所用之飛機隊不日亦將運來漳州李厚基現擬設閩省上下游剿匪總司令上游以姚建屏任之駐於延平下遊以臧致平任之莆田戰事近日愈形劇烈前此北軍耿錫齡團長被南軍楊萬順林立吳俊杰等圍於莆田城内耿急遣人潛往福州告急李厚基即派王獻臣團長率兵往援隨帶大砲機關槍各數尊由陸路經福淸而往於十一月二十六二十七兩號陸續到莆三十號王獻臣之兵與南軍戰於前黃邦尾等村楊萬順吳俊杰馳往援應鏖戰二小時無甚勝負莆田縣城之團漸鬆耿錫齡乃得突圍而出十二月二號耿錫齡直衝至東埔與南軍猛戰而王團所部之一營則由九峯松坂間道而至南軍則有許崇智之兵馳至混戰一晝夜南軍以砲火缺乏不能支持乃由梅嶺退至梧塘村是役計各鄉之被焚燬者東埔村燬祠堂一座宮廟一座民屋三所頂山頭村燬樓屋二所黄巷村燬宮廟一座佛堂一座猴厝村燬樓屋二所馬頭村燬宮廟一座下霄村燬樓屋一座埔頭村燬宮廟一座樓屋二所其所過村鄉財物被搶一空哭聲載道誠可痛也三日耿王二團會攻梧塘鏖戰一小時南軍退至黄石被獲三名四日耿王二團又進攻黃石村分兩路而進耿團由涵江進王團則由莆田縣城前進兩路夾擊南軍與之交戰約二時頃不能抵抗直退至仙游縣城北軍所過之橋兜村龍華村林墩村東華村等各焚燬房屋二三座五日莆田縣城之四城門始開放至泉州方面近亦仍在戰爭中但未見若何勝負龍濟光前在奉天山東所招新軍運來厦地者有一萬三千四百名抵厦已七十餘日因未經訓練又無槍械故未開往前敵賦閑在厦其軍餉由北京龍濟光運到者前後共收一萬二千八百三十元除團長營長連長分别加給外其兵士所得每名祇五六角以七十餘日僅得此數饑餓難堪日昨第三營各兵向張宗梗團長要求發餉張置不理該兵等堅請將賬核算張章捕兵士善有明一名於十一號押赴靑墓槍斃以儆其餘其行刑時初開一槍中該兵之肩部鮮血淋漓呌苦聲令人慘不忍聞越三小時後以棺盛殮猶能坐起然後再以槍擊斃觀者咸慨歎不止 
[湘省劉誠信之大弊案]  
　　湘岸榷運局局長劉誠信本爲張督信任之人張督蒞任未久即委其代理局長職務劉到差以後專事舞弊營私賄賣差缺需索陋規無所不至他且勿論即如鹽商到局買鹽除繳納正價外尙須繳納小費若干詢其詳情則扯票有費開倉有費起鹽亦有費至秤碼諸人更無論矣又如鹽價一項原定每包僅九元有奇而自劉氏接事迄今漸漲漸高竟至十三元以外其所填發票則每包仍祇九元零據鹽商言每包並一切雜費計之須洋十五元之譜販價旣漲批價自不能不加高數分以顧成本是受其實害者仍爲此可憐無告之貧民且劉氏每逢年節必按家需索節敬每家自數十元至數百元不等本年秋節幾因此釀成絶大風潮不意此事爲鹽務稽核所察覺擬即派員來湘調查實况劉氏得此消息大吃一驚亟囑局員爲之改造帳目冀以掩飾乃此事尙未消滅而又有侵蝕賑欵之行爲發覺先是中央曾撥欵賑湘飭令該局照數墊撥該局長得電後並不肯撥發光洋僅以每票洋三元或五元折成光洋一元撥交發放其對中央報銷則仍係以光洋計數照湘省市價須票洋十元上下始能兌得光洋一元該局長中飽竟及大半因之湘人更爲不服正擬控訴而劉氏已逃蓋此數日間稽核洋員巳經抵省劉氏恐被查出必至難堪不得不以一逃了之惟張督對此頗爲焦急張本擬爲之設法維持及見其業巳逃走遂一面委任賈得勝暫代局長一面電逹中央請示辦法聞中央之意仍擬飭令張孝準回湘以張原係該局局長並未開除底缺也至於劉氏勢必不免緝辦矣 
[王占元對和局之談話]  
　　昨十八日王督接見鄂省議員及商會長數人便談和局近狀據王督云連日迭據駐甯楊課長（文愷）電告西南要人如陸唐岑伍意見巳歸一致總代表巳公决派唐少川中央亦極贊成唐氏於辛亥之役曾任南北議和代表且深悉歐美政治必能顧全大局其餘九代表六總裁各派一人（徐唐少川外）黔川湘各派一人亦已内定惟應以何種名義派出尙在愼重考慮中故未正式宣布然代表名單巳由私人方面電逹到寗可見和局并無阻礙即地點名稱之末節爭執各要人並不堅持外間所傳軍政府議决十三條之嚴酷情形并未咨到或係港探電傳之誤會或係少數激烈派之舉動可必其非各要人之大體主張至陜閩問題刻正由在野和平派折衷調解此亦事實問題之一當聽會議之公决諒不致因此而破壞和平吾人職司守土惟有服從命令以盡維持地方之責决不輕發意見以符中央禁止軍人干預和議之旨某君謂鄂省係戰區之一會議席上似應由督軍派一代表以便陳述善後意見王督謂議和代表由南北正式委派萬不可要求加派致涉雜濫如因戰區有諮詢事件屆時或得中央許可及會議之同意則派一額外代表赴會旁聽以備詢問亦無不可云云 
[鄂省會開成立大會]  
　　鄂省議會議員山前後俱樂部兩派雖尙在爭執副長問題而其大會則固已開始矣此其所以賢於贛省會也茲紀其情形如下二十日第二屆省議員舉行成立大會王兼省長何政務廳長崔警務長劉周兩廳長何水警廳長張道尹委實業廳長金礦務督辦吳交涉員王金兩秘書長武漢三知事各行政官及各校長武漢兩商會各團聯合會業主會各代表各界人士參觀者不下五千人一點鐘振鈴開會議員就席行政官與來賓均就席屈議長命秘書讀開會詞畢全場鼓掌議長宣告行開會禮行政官及來賓側立議長議員向國旗行三鞠躬禮畢請行政官致祝詞王兼省長出席鞠躬言曰今日爲本省第二屆省議會成立大會占元躬逢盛會欣喜非常謹備蕪詞藉伸祝忱命何政廳長出席代讀祝詞曰維民國七年十二月二十日湖北第二屆省議會開會占元忝綰兼符再與斯盛江漢式化車軌大同慶幸之忱靡可言喻竊爲比年以來國步日艱民生益困匹夫有責罔不疚心迺者統一之局已成邦家之基宜鞏大總統苦心求治地方人民亦喁喁瘡痍之復墊隘之蘇占元不才更願掬此肫誠與諸君子和衷同德羣謀共濟冥行擿埴庶幾免焉以諸君及夙負時望各抱偉略必能共體斯意相見以誠袪私競而尙公忠興國利而祈公福羣策羣力翼宣盛美鄂省幸甚中華民國幸甚是爲祝讀畢議長命秘書讀答謝詞畢行政官均鼓掌議長復命秘書答謝來賓略云今日爲本會第二届舉行開會式之期承各界諸公親臨玉趾寵錫祝詞雍容一堂無任歡忭同人等强半來自田間稔知疾苦茲復敬聆偉論敢不拜嘉同人等誓自受職以後凡吾鄂之利如何因弊如何革敎育如何普及實業如何振興財政如何整理必須悉心研究原本事實遵守法律以爲當道貢獻而臻致太平期無負我父老昆弟之付託藉答諸公愛國愛桑梓之盛意惟同人才力棉薄尙望時錫嘉謀藉匡不逮則不僅同人之幸而吾鄂之千百萬望治之人民胥受其賜矣讀畢遂宣告散會撮影旋開餐會直至三點鐘始散 
[陳光遠與贛財政]  
　　江西省議會總商會日前因陳督赴京養疴已將三月屢電中央催促回贛昨日省議會及總商會均接陳督復電其文如下南昌總商會鑒昨承公府抄送貴會文電以遠北上日久籲請元首敦促南歸審顧輿情良可感念溯自去秋蒞贛瞬閱期年軍事倥偬未遑撫治乃以地方綏靖歸美藐躬對我商民益深愧赧現因吾贛財政艱難金融緊迫又值年關伊邇救濟未可稍疏迭請中央趕籌協助一俟措有成數即當尅日言旋先此請中央趕籌協助一俟措有成數即當尅日言旋先抄送貴會上元首寒電以遠留京日久籲懇敦促南旋屬望殷拳良深感愧現在贛省財政困難軍事結朿待欵尤殷方與中央接洽請其協濟一俟稍有端緖即行遄歸貴會開議有日正可暢聆偉論也先電致謝陳光遠皓 
　　此間又接京函陳督現巳到京准日内晋謁錢内閣請求籌撥現欵五十萬元先行匯贛以作年終開支至陳督則擬於元旦覲賀後始克出京回任又聞陳督在津時迭接江西報告財政困難巳逹極點現届陽曆年終 
 
 

Page 7

 
 
十二月分發餉時期又届因是除要求當局迅速籌欵接濟外并諭令楊財政廳長在北京某銀行商借現欵一百萬元業巳簽字准日内滙解來贛發放十一月分欠餉及十二月分正餉是說未知確否也 
[皖省近事]  
　　龔心湛省長長財政部之說將成事實頃據公署某要人云錢總理巳有密電致龔一俟提交兩院通過即行北上 
　　皖省長一席倪督已保薦淮泗道尹李維源警務處長劉道章王郅隆等五人請擇一繼任 
　　赴贛援粤安武軍倪督巳電令馬少甫司令撤回填防並電政府請撥軍費二十萬元 
　　皖省鹽斤加價案通過後一般無識商人乘間私自高抬市價昨經商會查獲數家分别處罰並通知各商此後不得私自加價致干嚴究 
　　懷寗縣緝私卡扦勇日昨將太古晋代售之官鹽揑報爲私藉圖敲詐經該卡員司查明誣報實屬刻正由商會調處 
[蘇軍剿匪之捷電]  
　　魯匪竄入蘇境出没無常迭經魯蘇奮力剿除仍未能全體肅淸馬日李蘇督又致電政府報告陳旅長調元張鎭使文生剿匪情形原電如下北京國務院參陸部鈞鑒徐屬魯匪竄擾及迭次剿辦情形節經電陳在案茲據陳旅長調元報稱文日探報蕭屬黃口附近大徐莊一帶有匪三百餘名當經馮團岳營率隊追擊匪竄小楊樓我軍奮力圍攻斃匪四十餘名擒匪首杜哥一名次早復向楊菜園一帶搜索有股匪六百餘人分踞各莊我軍奮勇痛擊斃匪五六十名傷數十名匪衆潰竄我軍傷士兵十名等情前來查魯匪竄入蘇境紛擾徐海各屬蹤跡飄忽出没無常幸各部隊備禦周嚴迭加剿擊匪黨未獲大逞現張使巳率部進剿深入魯境該旅專力蕭邳認眞兜剿當不難廓淸剿穴早靖餘氛除仍督飭妥籌防剿外謹此電陳李純馬印 
[杭州快信]  
　　齊省長接省議會質問關於五年度决算不應由中央解决後查是年度省地方歲出入决算書經該會議决咨送後因内有否認内務費經常門第三第四兩欵提出彈劾之件及敎育費經常臨時各門有曾准敎育部通行令辦之件是以候中央解决昨巳據情咨復 
　　省議會今日（二十六）上午九時行閉會禮議員答到者不及二十人省長派實業雲廳長代表蒞席致詞 
　　省議會業於今日閉會本屆議决之案都凡十九件計省長交議案十四人民請願案一議員提議案二建議案一查辦案一其中關内務行政者二關於財務行政者十四關於實業者一關於交通者一關於糾正官吏者一 
　　楊督昨通令各機關八年元旦慶賀典禮各就本機關駐所懸掛國旗曁大總統肖像向上行三鞠躬禮軍隊則官長撇刀士兵舉槍並奏樂三番給假前後六天惟現值戒嚴各士兵應令在營休息每名給犒賞洋一角浙東茶商向由江干局起捐經過浙西又抽收塘工捐經茶商董事虞尙德請願省議會公决取消巳咨行省署查照辦理 
　　紹縣肥料公司由西郭門頭謝某禀官設立一般鄉農以其重價罔利羣起反對昨竟聚衆暴動將公司搗毁一空警隊荷槍實彈沿途捕人激動商民公憤已由商會發出傳單主張將該公司取消以弭禍患 
　　嵊縣曾根灿（即張瑞蘭業經槍斃）之餘黨李得標鄭士金張瑞金三名經高審廳判處死刑今日（二十六）午前十一時奉省令綁赴錢塘門外執行槍斃 
　　敎育部電催八年分留美學費巳令財政廳趕速籌解地方通信 
[蘇州]  
　　警所長被看管前吳縣唯亭警察分所長尋得星於交卸時欠解屠宰稅欵約有四五百元之數久未繳淸温知事近因省署催欵甚亟且以陽曆年終急於結束特派警將尋得星傳至縣署面詢情形發交警察所看管追繳以重公欵 
　　飭報縣欵産現行辦法吳縣公署近奉省長通電略謂本省各級自治機關自停辦後關於經管財産等項均奉明令由各縣知事接收保管愼選正紳委任助理所有各縣現設欵産經理處除教育另有規定外究竟各縣辦法如何務於二日内錄送章程並將現行辦法委任員名具復核奪 
　　和平會移設總商會舊學前江蘇吳縣和平期成會於本月二十四日下午開會依照全國和平聯合會章程第二條規定總商會内得附設和平分會故改名蘇州和平期成會去江蘇吳縣四字并將會址遷入蘇州總商會以期適合定章其代表赴京一層後因會議時間巳晚决定先由各會員推定旅京蘇人再行開會公决 
　　市民集議城内通車吳縣公署近因商民王度等續請於城内通行人力車事特函致蘇州市公益事務所議復茲據該所董事汪炯之發出通告召集各區市民公社於本月二十七日下午開會公决以便復縣施行 
　　水警二廳啓用銅印江蘇水警第二廳向用省頒木質關防茲經趙雲生廳長呈省咨請内務部另頒銅質印信業奉印鑄局鑄發文曰江蘇水警第二廳印現已派員赴寗領回即日啓用並將舊木關防截角繳銷矣 
　　公賣稅不准减認蘇州總商會以皮絲建烟閩省産地遭兵請援貨稅成案電請省局酌减公賣稅率等情已記前報茲悉蘇省烟酒公賣局咨復商會以此案前據該區分局轉呈到局當以事關削减定欵大部已有通電在前本局未便率准令行知照在案現在七年分行將終了該業商認額甚微按照定章抽收已不免有通融之餘地何得再行藉口請减前據寗商日興隆等具呈業經批飭未准所議相應函復查照轉知遵辦 
[常州]  
　　省議員加費之返響常州各界電省議會略云報載議員議决增加歲費驟閱之下憤恨交并吾蘇民窮財匱幾瀕絶地諸君皆地方優秀爲全省代表不知謀輕負擔蠲疾苦乃競爭自肥不恤民窘可憤可恨莫此爲甚公民等爲敬恭桑梓計爲保全議會莊嚴並尊重諸君人格計敬進直言務乞自行撤銷前案以示補過云云武進公民傳遴宋焯等七十八人同叩霰又電云滬報載議員增加歲費不勝憤駭諸君爲吾民代表人格何等尊重際此上下交困不特不謀補救抑且加重負擔小民何辜罹此厄運國光爲保持諸君聲譽愛惜蘇民汗血計敢進忠告萬乞迅即撤銷原案以息民窘武進縣農會長李國光　 
[鎭江]  
　　火警兩誌本月二十三夜三時鎭郡江口洋浮橋左近新泰隆廣貨店不戒於火致肇火災城内外各坊救火會亦驅龍往救歴一時許始熄滅計延燒長興飯店怡昌廣貨店大元茶食店王姓蔴繩店太記香烟店李姓鴨子店德元水貨店等八家聞有兩家曾向某公司保有火險銀各二千兩該公司昨巳派人到鎭調查起火情形以明眞相又同時東馬頭周姓家亦因洋油燈翻發致火計燒去茅屋數家云 
　　通緝閩省逃官厦門鎭守使署二等軍需官唐邦賢盜取軍餉潛逃無踪由閩省李督軍咨請江蘇李督軍勇飭所屬一體協緝等因昨經軍署電飭駐鎭各軍警嚴密偵緝矣 
　　商會電控省議員鎭江商會電齊省長云省議員黄江於大會期内缺席回籍自稱商號代表强迫官廳逮捕無辜商民曹壽康實屬違法巳極羣情憤激牽動市面除巳由警佐將當時暴横情形呈報縣署外爲此迫求澈底根究不勝感禱鎭江商會會長吳兆恩曁各業議畫同叩又電省議會（電文同上）請求主持公論云 
[揚州]  
　　揚子棧長易人鹽務署現呈請總統委任張鵬爲兩淮揚子棧長前棧長宋子鶴擬畀以淮北運副業由財政次長張岱山函告宋子鶴云 
　　盜犯監堅不供認江都縣知事佟雨亭以偵探戴洪根拿獲事主楊永年家刦案内之盜匪田三一名二十四日特委徐承審研訊該犯堅不供認判押再鞠 
　　請究擄人勒贖宜陵市民王升以伊子王萬貴被地保林正及羅鳳翼挾嫌藏匿索詐二百八十元取贖特報告該管警區核辦蕭區長因擄人勒贖觸犯刑律呈請縣署提究 
　　警官遷調彙誌江都縣知事兼警察所長佟雨亭現委張淸泉充任本所三等警佐城内警察二區長王振鵬去職調四區長朱康侯繼任遺缺委鍾信夫承充城外五區長張慶頣去職以羅惠坤承乏虹橋警區員王家善撤差委鍾君充任並委婁某充任警所總教練兼禁烟稽查其一三兩區長羅時觀黄昌森仍充舊職 
[嘉興]  
　　抵補金定期開徵嘉興七年份抵補金前因災歉尙未核定故未造册開徵現經財政廳將舊嘉秀兩邑歉緩分别核定飭令張知事遵照減收糧賦在案張知事奉令後即諭飭各經造人將抵補金串據尅日造就送署用印現該項串據已陸續造竣縣官定於本月二十七日（陰曆十一月二十五日）在署設櫃開徵每石總折銀四元一角四分二釐五毫以兩個月爲限並遵章於開徵日起十五日内完納者每石照正稅三元給百分之二奬金洋六分隨徵隨扣以示鼓勵昨巳佈告各業戶週知矣 
[南通]  
　　市場與載客汽車城南模範市場自去年春間擇定地點庀材興工瞬近二載實緣塲地之廣袤面積過大籌備匪易茲悉該市塲年内可以工竣西自北公園起東至翰墨林止明春天暖之際由城至蘆涇港尙須開行摩托車以利交通其資本已定一萬元將來開行時祗需時十一分每人車價二角云 
　　花市影響金融一月前花價驟形低落通城花商之最鉅者如高顧二氏均虧耗十萬元以内市面銀根爲之一緊目下花價雖由三十四元倐躍高至三十八元但年關伊邇金融界仍難活動云 
[天津]  
　　路局留難運煤之呈訴天津總商會呈交通部略云據灰煤商董事高聚五稱董與京奉路局磋商撥車運煤接濟燃产業經議定將該路開往長辛店鹽車三十五六輛將鹽卸落就近在索里裝煤由京漢路運津當即與京漢路局磋商據該路局聲稱京奉車每日開往該路並無如此之多等語查京奉京漢兩路局因開車屢起爭議彼此留難幾若仇敵該兩路留難若此商人運貨何堪受此響影伏思國家設立鐡路原爲交通便利起見何能任該兩路局如此紛擾至阻交通津埠商民炊釁多用灰煤現燃料缺乏亟待接濟理合呈請大部察核飭行雜評一 
[湘省之大弊案（默）]  
　　東海之兩大主張淸匪與淸官然而匪則如蘇魯皖豫交界處屢勦而屢起官則如湘省劉誠信之大弊案屢有所發覺是則所謂肅淸盜匪與澄淸吏治皆空言而巳 
　　吾謂今日之匪與官微論當淸之之任者敷衍而不盡力即能盡全力以淸之亦斷不能收淸之之效蓋政本不淸則在在皆足製成盜匪在在皆足養成不肖之官吏將淸之不勝其淸矣抑我更有感者匪不能淸之以勦則以撫淸之若官不能淸之以法如劉誠信之懼而潛逃者除一紙通緝外又將有何法以淸之耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[民國七年上海大事紀（一）]  
　　民國七年又將告終矣此一年中國内外之戰事正劇本埠受其影響人民生計艱難幾逹極點社會事業殊少樂觀迨至近兩月來歐戰終結國内戰爭亦巳現和平氣象各事祈有發展之希望則此一年或爲否極泰來之樞機乎爰撮一年中之大事紀下 
[一月]  
　　一日（舊曆丁已十一月十九日）上海工巡捐局劃分爲滬南閘北兩局華僑學生會成立 
　　三日護軍使署槍斃盜犯張玉盛鄒春泉李秀峯岳德勝 
　　五日修改稅則委員會在總商會樓上開成立會招商局開往温州之普濟輪船在吳淞口外被福州回滬之新豐輪船撞沉溺斃百餘人損失貨物甚多　　七日巴西公使抵滬 
　　十日全國禁烟聯合會因悉有土商由粤運土來蘇特邀集各團體代表在漁陽里會議發電請查晚地方檢察廳失竊烟土五十六斤 
　　十一日浦東三榮街大火 
　　十三日西門至滬杭車站之電車開始載客 
　　十五日山西薩拉齊發現肺火疫漸次蔓延本埠官廳籌備防疫下午一時方浜橋李姓家被搶拘獲匪徒舒大片王蘭亭王玉和三名 
　　十六日夜大新街新旅社寓客召妓女雲蘭閣侑酒用毒藥將該妓及大姐老三迷倒强搶金鐲金鋼鑽戒金表新光珠表練而逸 
　　十七日夜北四川路義泰祥廣貨店被刦刃傷店主鄭旭祥殞命 
　　十八日晚法租界大馬路萬泰祥鑤花店失愼焚斃店主婦及男女孩各一口 
　　十九日蘇浙分設緝私統領蘇屬在滬北組織緝私統領部 
　　二十日護軍使署槍决江北盜匪丁明淸 
　　二十二日西砲台槍斃壽祥里白畫搶刦之盜匪王玉和王蘭亭舒大片三名臨邢前游行示衆 
　　二十三日工部局史醫士赴寗會議防疫 
　　二十四日夜虹口福德里信和小錢莊被搶刃傷店夥張月海周永康張當場殞命 
　　二十七日軍界聞馮總統出京南巡發電探詢行踪漢冶萍公司在總商會開股東會華商電車電燈兩公司合併後是日開第一次股東會 
　　二十八日招商局謝局長寫字間内被人抛擲炸彈　　二十九日夜太平碼頭蓬萊閣酒店失愼焚燬春在茶樓等房屋三十餘幢及長泰新北棧等貨物損失甚巨 
[二月]  
　　一日（舊曆丁已十二月二十日）交涉員陳貽範履新 
　　三日漢口一帶商民因南軍於上月杪攻克岳州下窺武漢來滬避難者頗多 
　　四日地方廳遷移新署辦公夜楊樹浦路同新烟紙店被搶刃傷店主吳光輝 
　　九日法捕房發封德商美最時洋行 
　　十三日海軍司令部由寗遷回上海 
　　十五日海軍司令部由寗遷回上海 
　　十六日福佑路破獲冒名招工出洋之機關 
　　二十日英人李德立組織公民調和會 
　　二十二日閘北江淮村大火夜西門内紅欄干橋婦人凌洪氏被人戳斃 
　　二十八日槍斃搶刦瀛豐錢莊之盜犯譚濟斌羅藎臣劉春福讀俊行刑前遊街示衆 
[三月]  
　　一日（舊曆戊午正月十九日）商會接實業廳訓令國務院議决加入巴黎糧食同盟飭查牛羊米麥茶糖産額及輸出數淞滬警察派醫員在滬甯火車站檢疫各要人聞程璧光在粤於上月二十六日被剌斃命消息派員前往吊唁閘北南市防疫所均成立 
　　四日浦東發現趙施氏謀殺親夫趙才元案 
　　五日護軍使署接北京電參戰督辦處於本月一號成立 
　　六日縣商會因米價飛漲開會討論槍斃盜犯吳長生 
　　八日廣肇公所等各團體分電南北當道请息干戈　　十一日南車站派定防疫檢查員 
　　十四日西醫莊振家被哈在田以延醫爲由騙至法新租界禁閉屋内强借數萬元愛多亞路木匠作主夏阿富與妻龔氏被人將砒礵暗置粥鍋内毒發斃命 
　　十五日夜邑廟東轅門街大火焚斃男婦小孩八命 
　　十六日西砲台槍斃盜犯倪成朱大甫曹春生林阿正辛良臣 
　　十九日王道尹出巡　 
　　二十日聞南京發現疫症鐡路輪船各重要人物在英工部局集議 
　　二十二日滬甯車因南京發現疫症客票售至鎭江爲止淞滬警廳署設檢疫所議定檢疫辦法 
　　二十三日公共租界工部局開萬國防疫會太古公司接電岳州輪船在地中海被敵潛艇擊沉 
　　二十六日駐京美公使芮恩斯自菲律賓等處游歷返華過申省敎育會等七團體開會歡迎 
　　二十七日公共租界納稅人開常年會 
　　三十一日護軍使接湘督張敬堯電二十六日攻克長沙寗垣疫症巳靜滬甯火車照常通行 
[梁任公今日抵滬]  
　　昨得確實消息謂梁任公準於二十七號（今日）下午到滬擬寓徐家滙路松社刻該社中已佈置一切預備接待惟到滬後何日啟行赴歐尙未確定云 
　　上海縣公署接寗電知梁任公於今晨抵滬故沈知事於昨特派警察所偵探兩名馳往滬寧車站照料一切 
[歡迎伍朝樞之預備]  
　　伍朝樞已於前日由粤來滬曾紀前報現經本埠實業各團體擬於日内開歡迎會已由發起者分投集合其他團體云 
[贊成稅法平等之近電]  
　　主張國際稅法平等會所得各省區總商會分商會省護會贊成函電迭記前報昨日該會又得常德天津九江南寗張家口烟台保定雲南各總商會及嘉興新塍上虞百官袁花海門海鹽沈蕩浦江四安吉林雙城餘姚周巷吳江黎里紹興東關新昌各分商會及雲南省議會等電函摘錄於下 
　　常德總商會電歐戰告終和平幕啓我國關稅協定國權受損商民茹痛亟應提議修改諸公請交陸使籌辦欣表同情希速進行務逹目的常德總商會 
　　天津總商會電函悉查國稅各國皆自定或對等協定我國主權剝喪聽諸外人今謀恢復所有進行極表同情天津總商會 
　　九江總商會電奉函並緣起簡章捧誦之餘仰見諸公具世界之眼光增高民之幸福無任欽佩敝會願附驥尾一切遵照章程進行九江總商會 
　　南寗總商會電電悉國際稅法平等商民素所企望美博士願助力極贊同列名組織進行南甯總商會　　張家口總商會電諸公發起稅法平等前接京商會電當復贊同茲事關係全國商民命脈尤應迅速進行早觀成效張家口總商會 
　　烟台總商會電昨接台函及簡章緣起均悉敝會極爲贊同願附驥進行烟台總商會 
　　保定總商會電我國稅法久失主權諸公主張平等乘機挽回深識遠謀曷勝欽仰請列名進行爲禱保定總商會 
　　雲南總商會電來電悉極端贊成懇聯名電美改除舊章期逹平等目的滇總總商會各商會 
　　雲南省議會電頃接北京總商會眞電敬悉貴會痛我國條約稅法之失敗擬乘歐戰終局公電美總統主持公道敝會極表同情請即列名爲盼滇省議會 
[國際稅法研究會開會]  
　　保守國際稅法和平研究會昨在錢江會館事務所開會討論進行事宜二時許會員王介安徐枝春戈朋雲等數十人陸續蒞會開會討論進行辦法並將陳良玉主稿擬就備呈萬國和平會議意見書交衆傳觀後决定繕正預備送由梁任公先生於赴歐時轉遞該會備核議畢散會 
[絲業調查歐戰之損失]  
　　上海絲業會館昨發通告略謂迭奉部令調查歐戰期内損失在我絲業自歐戰起事後銷貨僅及内地不能運輸外洋營業有限損失當然不資爲再通函希即將損失數目開示以便據實轉報云 
[函送戰勝圖畫之答覆]  
　　交涉公署近接領袖比總領事函送大戰事報印成之歐戰勝利圖畫數種請爲轉呈外部及省長等因陳交涉員除將該畫轉呈外昨特撰成祝聯函復領袖領事轉致云 
[蒙梯格爾號明日抵滬]  
　　興昌輪船公司蒙梯格爾號於二十四日午時駛離香港二十八日午後八時到吳淞是晚即起程經門司橫濱維多利亞而至温哥武（坎拿大口岸）該船之渡船於是日午後六時從海關碼頭裝載旅客與郵袋開往吳淞所有行客之手携包裹須於午後五時三刻送至碼頭至於箱籠等件則須與二十七日午後四時以前送至圓明園路興昌公司 
[調查外人之産業]  
　　陳交涉員昨接外交疗電云查各國設立敎堂學校及購置地産建築場所等事迭經電令各省詳細調查報疗以憑稽考現查所報多不明瞭遇有交涉案件本部無案可稽合亟電令該員迅速詳細調查明晰列表報部以憑稽考 
[發封波彌文洋行]  
　　本埠德華銀行淸理處代表律師穆安素在公共公廨控南京路德商波彌文洋行不理欠銀三十萬零七千五百三十兩零五錢八分等情由廨訊明判候給諭將該洋行發封備抵各情巳三誌本報前日由公廨關正會審官飭承繕就諭單並封條十餘份派令駐廨刑事科西捕頭囂送請領袖比總領事薛君簽字後會同總巡捕房四號捕頭戤畢生與二十七號西探目彭山前往執行將該洋行一切生財等物分别封錮備抵 
[焚土問題之昨訊]  
　　自焚燬存土令下後外間謠傳有以僞土調換眞土說致本埠拒土會及各團體莫不疑寳業生紛紛開會集議預謀監視抵制方法一面電逹政府從速實行以免流弊海關馮監督爲防止流言起見連日與部派員張一　磋商實行焚燬方法决定仍在浦東陸家嘴春江碼頭老汽窰旁規定地址另建新窰一座較前更大業巳雇匠開工建築日内即可完工據云焚土之期約在陽曆一月十號左右云 
　　又一訪函云禁烟特派員馮孔懷因政府所委監視焚土員張一鵬業已來滬故於昨午二時邀同威稅務司張一鵬君内務部邵君財政部汪君等在監督公所開會磋議焚土辦法當經馮監督述明舊有汽窰不堪應用新築又需時日云云繼而互相商議謂新製汽窰非但需時且又耗損建築費况大批存土恐非一時所能燬盡不若將全數存土彙集一處邀由各機關曁各界人士會同檢騐後預備洋油藥水監察澆灌俟侵透用輪裝往外海抛棄一日之間即可畢事云云會議良久决定抛棄與焚燒兩辦法電請政府核復辦理云 
　　又聞江寧交涉員曹豫謙近由齊省長委派監視焚土茲因得悉部派員張一鵬業巳到滬故曹交涉員於昨來滬即經謁會總監督及陳交涉員會商焚土手續云 
[廣濟徐案之昨聞]  
　　温州同鄉會接温州來信云前電計逹此次廣濟肇禍首由該局對於普濟被難家屬絶無辦法繼由廣濟不善應付以致愈演愈烈初徐君因普濟被難不覺周年協同各被難人親屬赴局質問該局純以勢利凌人謂我的公司擁有數千萬之資本用文用武聽憑汝便翰靑激於一時氣憤即欲將廣濟焚燬是實該局嗾使水手用槍擊斃業由審廳將兇手拘押在案旋該局通電浙省長官誣指各被難人爲搶匪此間人心頗爲激昻但誣良爲匪罪有專條該局旣溺斃諸同鄉於前又復誣匪於後凡有血氣孰甘忍受懇祈主持公道俾死者瞑目九原無任感荷（下略） 
　　又本埠招商總局接温州寄來官廳文電照錄如下浙省長官致温州地方官電云黃道尹梅統帶徐監督吳營長盧區長曹局長鑒效電悉徐象藩率衆縱火廣濟被格身斃旣經檢廳勘騐自應依法訊辦唯甌滬祇有廣濟一船未便因此久礙交通應查明該船與此案有關係各人留備法庭訊質仍飭早日開駛以利行旅並即剴切布告妥商善後弗使人民驚疑是爲至要甌海道尹公署第二十九號布告云照得本月十八夜有人聚衆各執火把並帶洋油等物往燒廣濟輪船該船無法阻止當場用獵槍格斃爲首一人遂退至招商局復往縱火將該局内一切物件任意搗毁並帶去該局長之眷屬三人當經本城軍警各機關聞信立派軍警馳往彈壓立時解散秩序如常該局長之眷屬嗣亦送回自應靜候查明詳情按照法律解决恐無知愚民或有被人煽惑任意妄爲特剴切布告仰本邑人等一體知悉爾等須知現在戒嚴時内如果再有聚衆滋擾妨害公衆秩序情事定以匪徒擾亂治罪斷不稍寛毋得自投法網追悔不及其各懍遵切切特此佈告中華民國七年十二月十九日道尹黃慶瀾 
[李鼎新已抵厦門]  
　　海軍中將李鼎新氏前奉海軍部派委南來先至上海繼至福建等處向各該艦隊次第慰問等情迭誌前報茲悉本埠海軍司令公署昨得無線電信悉李氏已乘江亨軍艦駛抵厦門一俟粤省慰問呈畢即須返申晋京覆命云 
[北貨被騙運閩之近聞]  
　　旅滬閩客陳福記主人陳昌孝採購北貨於舊曆十一月初九日經報關行東興成等報裝海晏輪船計木耳五件紅棗十四件蛤干八十七件瓜子五十件旣而輪開客逃曾經北貨業代表姚紫若報告上海縣商會電請福州招商局扣貨旋接該局回電有閩客淮興恃入日籍朦請日領干涉等情該會又電福州王交涉員請爲照例拒絶並由該業選派代表五人到閩正式交涉在案茲悉昨日該會又接福州招商局曁王交涉員來函略謂前項貨物業巳函請閩關稅務司放行駁回局倉俟滬商債權各代表來閩以待晤商辦理云 
[昨日銀拆增漲之原因]  
　　前兩日爲耶穌誕日各銀行均停辦公事二天所以各錢莊應解各銀行之欵均於今日（二十七號）照解昨日各莊籌備現銀頗爲忙碌故銀拆漲至七錢 
[現貨赤條之市况]  
　　廣東香港等埠需用金條向以各國金洋鎔化自各國禁止輸出後廣帮均向本埠採辦現貨赤條運往爲數甚巨近旬日間廣帮非惟不購反售出大宗美國金洋期以一禮拜或二禮拜交貨以致市上赤條之價頗受影響上星期六已跌至二百四十一兩前昨兩日爲外國冬至金業公會休息故無交易惟同行稍有賣買赤條價略爲起色計售開二百五十五兩據有經騐者云歐戰停止迄今國外需銀甚殷金洋一層之禁令已鬆漸漸輸出此次之金洋均從香港載來尙有續到云云故赤條之價恐難希望大起色並閔將有日本金洋來滬之說 
[運大召盤尙無受主]  
　　北河南路同康福建路運大兩錢莊倒閉後日來正在淸理賬目積極料理等情迭誌本報茲悉運大莊已貼召盤尙無受主昨報所云已改萃和義記實非運大所改係北面向有之萃和莊現加義記之訛云 
[組設布廠之消息]  
　　歐戰以來國貨綿織品如本廠布等逐漸進步花色亦臻美善是以國外銷路漸推漸廣惟前次因原料花紗顔料等價格昻貴獲利尙輕今花紗價巳跌落十之三四顔料由美運來不少價亦不貴故自此以後本布各廠大可獲利茲聞巳有粤商蕭某籌資在曹家渡創設一廠牌名震華又滬南南碼頭有陳某亦擬設一廠又浦東張家浜亦有一廠開設現正建造房屋組織基本亟圖進行擇於明年正月開織並聞繼其後者尙有一二家云 
[蘇浙路債權團之近電]  
　　致北京衆議院電北京衆議院公鑒蘇浙路欵交部愆期不償所發京鈔受損尤鉅敝團疊電要求改發現金並補償歴届損失交部悍然不顧藐法棄信蔑視民權應請貴院依法提案質問並要求交長出席明白答覆務逹發現償損目的以恤民艱是爲至幸所有兩路受損實數續函奉詳蘇浙路債權團公叩敬 
　　致蘇省議會電江蘇省議會公鑒蘇浙兩路自收歸路有初時交部尙照原約按期發還股本股息豈意蘇路股欵自第八期起延不履行嗣經再四催告又以停止兌現市價日落之京鈔塞責債權人所受損失共有百萬之鉅殊不知蘇浙兩路之股欵非盡出於有力之富室當時激於拒欵之大義感於募股之辇誠節衣縮食勉力以應邇來又復民生憔悴商業凋零久巳居積俱盡十室九空剩此血汗之資大抵恃以爲生因此兩路債權人不期而集組織債權團一再向交部呼籲始則置若罔聞繼則仍以京鈔撥付最後去電責問又以財政困難爲詞然此說祗可告一般消耗國庫之輩而不可語於執有債權之人夫交部爲一國行政長官以財政困難搪塞債權不特昧於法理貽笑中外且恐此後全國人民負有債務者相率援引斯語抵抗債權則法官其何以處之交部之藐法棄信蔑視人民實屬百喙難辭除電請衆議院提出質問及要求交通總長出席明白答覆并函請浙江省議會電京力爭外爲再請願貴會轉電交部迅將兩路蒂欠籌現淸償及歷届折現欠息各損失如何補償辦法一併明白答覆務逹發現償失目的以恤民艱而昭國信是爲至幸蘇浙路債權團公叩（致浙江省議會函同） 
[省議員加費之反響（十）]  
　　松江旅滬同人懇親會致蘇省議會議員函云逕啓者近見報載貴會提出增加議員公費一案業由審查會通過致令各處函電交馳紛紛反對夫當此民力凋敝之時爲人民之代表者宜如何力謀幸福减輕負擔斯爲盡職乃不意開會以來罔恤民艱先謀自足若有志在必行之槪嗚呼失議會之尊嚴喪議員之人格莫此爲甚矣敝會同人旣屬人民之份子敢爲逆耳之談務希諸公顧全輿論力表淸廉迅將增費一案完全撤銷恢復名譽則君子之過如日月之食竊爲諸公頌之臨頴神馳不勝待命之至 
[巡警截獲烟土之奬勵]  
　　前者土販楊選靑由秦皇島販運大批烟土來滬於起岸時爲第一區警察署趙署長訪悉特派巡官羅金棠盧學義帶領巡長于世傑王玉淸宋玉貴等在途截獲水巡隊潘隊長亦會同巡官在彼協助將楊獲住起出烟土四十大包值洋二萬餘元一案當時解由警廳轉送地檢廳訊明在案茲聞此案經徐廳長將出力各官員詳請上台核奬去後奉齊省長指令内開署長趙維祺巡官羅金棠得一等奬章巡官盧學義巡長于世傑王玉淸宋玉貴均得二等奬章水巡隊潘隊長等亦得一等奬章巡警均得二等奬章以示鼓勵等因徐警廳長昨巳分别傳令該署長等一體遵照矣 
[隨車憲兵嚴查帶土]  
　　松滬護軍使署昨接南京李督軍電略謂禁烟嚴厲私購奸商較前愈多邇來各火車因有軍隊隨車檢查致販私者不敢夾帶惟獲利優厚故仍不惜百計營謀刻聞火車内之茶房及機師等爲之夾帶駐站警察亦被勾串成熟因此並不注意搜查若不嚴密搜查何以禦私運而除毒害除飭隨車各憲兵迅於行車之後密爲搜查外特電希即通飭所部憲兵一體辦理云云盧護軍使接電後巳飭憲兵營張營長轉飭　照矣 
[日司令電請派探赴濟]  
　　英文滬報云二十四日濟南日本憲兵司令發急電到滬囑即派偵探赴濟此電到後偵探立即出發究因何事現尙未悉惟據日文報云大約與本埠日商御木本珍珠行竊案有關 
[水利局派員測量浦江]  
　　松滬盧護軍使接江南水利局函略謂敝局奉令測量澱山湖泖河及黄浦江一帶水道業經派員分别測量在案現據三角班報稱澱泖各湖刻巳次第測量將次測至上海縣境之黄浦江應請轉致護軍使署飭屬查照以免臨時誤會等情據情函祈飭遵並希保護等因護軍使署巳於前日分令所屬水警各區隊查照一俟江南水利局派員測量黃浦江應即妥爲協助進行云 
[河工會辦任事之咨照]  
　　江海關馮監督昨接籌浚江北運河工程局總會辦馬士杰王寳槐咨文云奉省長指令敝總辦呈治運河籌備粗有規模工程進行懇派專員籌辦由奉令呈悉該總辦經理河工於茲三載籌欵實測煞費苦心惟據稱全部計畫諸待進行工程事宜需員專辦巳添委王寳槐爲會辦以資襄助該總辦仍當悉心規畫勉任其難 
 
 

Page 11

 
 
以期早觀厥成是所厚望等因敝會辦奉省長委任令查運河工程範圍日廣關於堤岸之修治閘壩之改良胥關緊要非得專員分任不足以策進行茲查有該員諸練工程富有經騐堪以委任爲該局會辦即日到差關於工程事宜會商馬總辦妥爲辦理等因敝會辦遵於本月二十一日到局任事除呈報並分别咨行外相應咨會貴監督請煩查照 
[湖鷹艦入塢修理]  
　　湖鷹軍艦日前經海軍藍司令派赴長江上游巡察因駕駛失愼船頭碰傷前日開駛回滬報經海軍司令公署藍總司令派員勘騐該艦頭部稍受損傷當飭駛入江南造船所船塢趕爲估修大約兩星期即可修竣云 
[通緝離職濳逃之軍員]  
　　陸軍第六混成旅旅長張宗昌查得所部第一團團附王恩潭副官李興明營長周雄營附王銘珍連長任義祥等均離職潛逃查緝無獲爰特呈由陸軍部分咨各省一律通緝前日松滬護軍使署接文後立即轉令所轄各軍警按照單開在逃各員責令一律查緝 
　　又陸軍第十一師步兵第四十四團第二營軍需候差員劉芳桂離營脫逃該師長除行文該逃員原籍地方查緝外深恐改名投効他處軍隊故又咨部通緝昨巳由陸軍部令駐滬各軍事機關一體偵緝矣 
　　又第二旅旅長王餘慶所部第四團軍需候差員高度並未呈請銷差離職私逃故由王旅長報部於昨日轉令駐滬各軍警嚴密訪緝 
[崇明分治問題近訊]  
　　滬海道屬崇明縣境内外沙分治問題爭議多年未經解决現外沙士紳施滋培等又請願省議會咨請省長轉咨内務部陳說理由實行分治故内部昨特派委高增秩來滬前往察勘情形以資解决高君抵滬後先赴護軍道尹交涉各署謁會互商辦法 
[糾衆攫父衣箱案近訊]  
　　陳和卿因與繼母不睦於十月二十五日上午糾衆至大東門内孫家弄繼母家内攫去衣箱六只並零星物件當經其父陳階蓀查悉即以盜刧等詞報告警廳飭警察明當將陳和卿並帮同攫物之張榮生高子榮謝阿鈞金桂發王阿五等拘獲又吊到半數原贓移送地檢廳訊辦在案茲悉此案迭經檢察官研訊之下以當時陳和卿糾衆往攫物件之時共有十餘人除張榮生等到案外未獲者尙多故於昨午加派法警將在押之張榮生提出交給該警押帶出外分投指拿在逃逸犯到案究懲 
[浦東公所籌備處開會]  
　　浦東公所籌備處前晚七時在浦東同人會開談話會由傳佐衡報告籌備情形略謂公所房屋建造修理工程漸次告竣須開成立大會協謀進行惟茲事體大頭緖紛繁非得羣策羣力不爲功等語嗣經衆討論辦法公决推舉董事及各業代表調查員等各項手續以便將來大會時發表並定於隂曆十二月十一日午後一時開成立預備會共商方法規畫妥協再行定期開成立大會比及散會巳鐘鳴九下矣 
[歡送安立德君三誌]  
　　美國美京公使館商務參贊安立德君行將返京本埠駐華美國商會留美學生會美國大學俱樂部加利福尼大學俱樂部上海總商會上海靑年會江蘇省教育會建設會中華職業敎育社襄球中國學生會等十大團體訂於本星期六（即二十八日）正午十二時一刻在寗波路四號卡爾登西飯店設宴餞行巳載前昨兩報茲悉昨日紗廠聯合會亦加入發起之列此項請帖發出後函託留座者甚爲踴躍云 
[學生會徵求會之報告]  
　　寰球中國學生會自舉行第八次徵求會以來成績頗優爲該會歴屆所未有茲錄該會分數報告及序言如下本會徵求會員創始於民國紀元前一年迄今巳屆八次本屆徵求蒙徵求團正副團長蔡廷幹錢新之聶管臣三君曁各徵求隊長隊員竭力從事故成績之優較去年增至一倍有奇諸君熱心良可感佩綜計各隊分數以聶管臣君隊占地多數得一八九一分次則錢新之君隊得一二七三分李登輝君隊得七九四分其餘沈叔玉劉大鈞吳和士許兆豐章元善朱慶瀾朱友漁宋銘黃孫粹存歐彬周靜涵沈輔倫曹錫賡各隊所徵分數亦均可觀個人所得分數亦以聶管臣君爲最優次爲沈叔玉君及錢新之君等得百分以上者都二十五人懿與休哉可謂盛矣茲將各隊分數列下聶管臣五九一沈叔玉五六○錢新之五三三李登輝三八二劉大鈞二六四吳和士二六二章元善二六二宋漢章二五○許兆豐二四五朱慶瀾二四一張鶴　二三四湯兆鈞二三三蔡廷幹二○八沈韞石二○○薩桐蓀二○○張季直二○○岑心叔二○○陸徵祥二○○唐露園一六八朱友漁一三三歐彬一三二孫粹存一一六周靜涵一一二顧天放一○六梁傑廷一○一宋銘黄九二楊先芬八五沈輔倫八一畢靜謙六一徐寄廎六○任筱珊五○周越然四四吳藴齋四一陳蔚靑三三謝芝亭三二金永淸二八趙叔雍二五張孝若二五韓玉麐二五金硯耕二五丁純壽二五羅泮輝二四張匯元二四郝伯陽二○張竹君二○林翥靑二○沈素存一六王恭寛一六鄧裁臣一六唐伯翥一六周正輝一六顧士龍一六諸水春一六戈公振一二陳良玉一二王瀛洲一二（以下從略） 
[少年宣講團元旦演講預誌]  
　　少年宣講團諸團員以陽曆元旦爲通俗宣講最佳之機會曾與南翔義務小學校董許蘇民周鼎華接洽代借該鎭城隍廟爲會所開會宣講今日處世諸要題並演教育部通俗教育研究會所編劇本（三義士）該團新劇部主任羅玉亭又特編勸導新劇（亡國鏡）以助興趣冀獲戲劇勸導之效該團現正預備一切 
[勸學員奬勵學生]  
　　寳山縣勸學員徐祝平昨日（星期二）至閘北一帶察觀各校狀况迨抵寳山路頣福里培本小學校時將近暮該校已經散學校長朱企民即引導該員參觀各教室事畢卽出學生書案内平日成績一一與該員觀看又招還就近學生演習各種成績該員觀畢即取行篋中銀幣若干向該校販賣部購取紙筆等物給與演習諸生以資奬勵並勸之立案茲將得奬各生姓名年歲列後洪昆麟七歲陳本培十一歲王德發十一歲黄義正十二歲洪虎麟十二歲 
[龍鬚草製紙專利五年]  
　　滬商王百雷發明龍鬚草製造紙料呈請農商部考騐合格昨奉批令准予專利五年云 
[遷移國貨陳列所之訂期磋商]  
　　工商研究會之國貨陳列所擬遷入新世界業已籌備一切惟對於各商號徵求陳列品問題及通常經費自應籌商决定故該會現擬訂期召集全體商號開會磋商云 
[財廳長催繳稅欵]  
　　稅務總公所陳卓甫所長接江蘇胡財廳長令飭以陽曆年終在即所有各項稅欵應從速集數彙解來省以撥公用勿稍延緩等因當即知照各業認稅商人將來繳稅欵務於日内趕緊籌措呈繳來所以憑彙案併解云 
[烟酒公賣省局長來滬]  
　　江蘇烟酒公賣局長彭淵恂近日來滬寓居北市某旅社聞彭省局長此次行動甚爲秘密專事查察各區公賣局徵收事宜刻經第二區分局長李碧澄將各分棧認定八年份徵收比較情形面陳明確以便指令各該分棧主任遵照具呈志願書并加具切結轉呈備案 
[冬季檢查印花稅三誌]  
　　昨日南市第一區警察署巡官羅錦堂會同警廳縣公署各委員在該管境内各店舖舉行印花稅大檢查所有查出漏貼及貼不足數各商號簿據帶回署中存候飭傳核罰旋有裕泰米店請領簿據由趙署長飭着繳呈罰金五元又公源和號協成輿西菸店先後請領被扣簿據趙署長飭公源和繳呈罰金十五元協成興繳呈罰金五元將簿子分别發還具領 
[公廨新年之休假]  
　　下星期三（即夏曆本月三十日）係中華民國八年陽歴元旦公共會審公廨關讞員以内地各公署官廳接奉部令停止辦公三天本廨亦應一律停止讞政三日惟因華洋訴訟之案甚多故特商由輪應蒞廨陪審之英美兩國副領事飭知檢察處轉知各捕房及本署各辦公人員於一月一二號（即星期三四）停止辦公兩天 
[諭查被告家産併紀]  
　　陳繼茂前至法公堂控稱前托江西人彭立生在九江地方代購柏油當時先付洋五百四十元詎彭一去不返嗣由商人乘輪前往找尋無着致用去川資洋一百元今始在申尋見扭案求追並請迅償川資等情判彭交人銀並保限繳嗣因彭無保管押在案昨又届限提訊原告仍求嚴追詰之彭供民人在申人地生疏故難覓保洋亦難措求宥中西官判彭還押限原告於十四天内查明被告有無家産禀覆候核 
　　萬茂米店跑街夥郁棣華前因將收得之賬洋六百餘元吞没後並至捕房謊報被匪搶去後被捕頭察悉解經法公堂懲辦外限將所呑之洋如數繳案嗣因郁挺押不繳昨又提訊郁供民人實情無必措繳原告蘇子培禀稱被告原籍太倉縣頗有家産實係有意挺押不理仍求嚴追中西官判郁還押着蘇查明被告家産坐落之處禀覆候核 
　　泰豐米店經理余邦吉在公共公廨控跑街夥兩人徐士豐不理濫放賬洋一千五百餘元等情由廨訊明判徐還洋無洋押追在案前日又經公堂復訊即據原告代表律師上堂陳明前情並稱原告業巳查明被告原籍鎭海地方頗有房産實係故意挺押不理要求備文移請鄞縣知事將被告産業發封拍賣抵償云云被告則供家産早巳蕩盡關讞員得供商之義羅副領事判候備文移請鄞縣知事查明被告産業復到再核 
[選擇華捕升充包探續誌]  
　　法總巡施君以界内地方遼闊原有包探不敷差遣特於前日在各華捕中揀選年力强壯熟悉探務者升充包探略誌昨報茲經施總巡考察四十一號華捕高阿大四十五號華捕邢阿生二百六十三號華捕尙元章二百六十五號華捕塗岐山等四人堪充包探故發給執照分發各捕房試用以資辦公 
[崗警查獲土販]  
　　昨日第一區警署第三守望崗警鄭慶裕在南市大碼頭查獲土販楊士孝一名當場起獲烟土八兩五錢值洋二百餘元當即解署由趙署長詰問據供此項烟土係代友送往某轉運公司等語趙署長飭將楊連同證物一併申送警廳司法科訊究 
[控告掯地案註銷]  
　　顧德林茂林兄弟前延賚美律師爲代表至法公堂控稱原告等於光緖年間將祖遺方單一紙抵押與叔父顧安卿計錢四十九千文嗣後叔父亡故迄今備本向堂弟顧鳴林取贖詎掯不放贖請求訊究詰據顧鳴林供此項方單係民人祖遺之産有歴年糧串爲憑請察中西官判退去候下堂諭飭遵在案昨又傳訊先據法副領事德君將西文堂諭朗誦畢聶讞員諭曰此案據原告所控證據不足將案註消被告方單糧串一應俱全此地應歸被告執業此判 
[洋犬咬斃人命之撫卹]  
　　奥國人立巴爾（譯音）所蓄之犬在途咬傷徐炳根由警查見送往醫院醫治無效而死報請地方廳派員騐明飭令收殮立巴爾經檢察官訊供一過移送同級審判廳民庭審理判交二百元人銀並保候訊在案茲悉屍母徐許氏聞耗來滬投廳具詞請求撫卹昨日午後由陳由壽推事官開庭辯論該氏投案訴稱常州人我子徐炳根年十八歲爲棕　生理與蔣旭初同在一店此次無端被該洋商所蓄之犬咬傷毒攻於心死於非命請求從優撫卹云云證人蔣旭初供詞略同立巴爾上堂操華語請堂上保護判决問官得供以該氏家貧可憫判令立巴爾交出撫卹費洋一百二十元又醫藥費洋二十元並訟費洋十四元總共一百五十四元所有存案之二百元除去外還多四十六元當堂給立巴爾領回撫卹與藥費二項亦命該氏當堂具領了案 
[堂弟領屍棺殮]  
　　地方檢察廳前據十六舖地甲具報大逹碼頭外灘倒斃無名男屍一具身穿羽紗長衫下身無褲請求相騐當時委派熊檢察官沈檢騐員等蒞塲騐明該尸並無别故委係病斃正欲由堂棺殮忽有在場觀看之人聲稱此尸係海門人有家屬可以知照前來收殮等語熊檢察官遂飭將該屍交地甲看守候屬認領昨午有陳斗炳至地檢　禀稱海門人耕田度日死者名陳斗才係民之堂兄前次失業流落滬上今聞兄巳在途病斃爲此來案請求將屍給領林廳長准如所請命迅往棺殮 
[匪徒徘徊觀望]  
　　匪徒孫福六前晚在北西藏路徘徊觀望被探王桂生查見向之詰問言語支吾因即拘入捕房押候查明解究 
[被控行竊]  
　　甬人王阿二前日竊取香港路五十二號門牌居人康關福之現洋鈔票九十二元被控捕房昨由包探奚德安金福壽查見將王拘入捕房押候解送公堂訊究 
[尋獲欠租私遷之衣匠]  
　　成衣匠吳三寳住居閘北永興里八弄一百零八號門牌因拖欠房租三個月私自遷逃前日被經租人包雨亭尋獲將吳扭控四區警署押候訊明核辦 
[虐媳反誣鄰婦誘拐]  
　　住居閘北公益里之王邢氏日前報告偵緝隊稱鄰婦章許氏誘拐伊養媳大妹等情當由該隊解經司法科段科員質訊據章許氏供因原告時常虐待養媳畫夜打駡婦人以其擾害安寗屢次勸解致成嫌隙日前大妹畏責潛逃旋即尋回詎原告欲乘機報復誣衊婦人誘逃是實段科員又傳到鄰居數家證明王邢氏平日虐媳行爲及被告受誣情形判章許氏省釋王邢氏收押候辦 
[售賣淫畫之押儆]  
　　無賴吳六生日前晚上持春畫數册至法租界黃浦灘某輪船上抖售當爲包探姚金福查見以吳有違定章將吳拘獲當在身畔抄出十餘册一併帶入捕房昨解法公堂請究先據該探上堂禀明前情詰之吳供認售賣春畫以後不敢再犯求宥中西官判吳押一禮拜以儆春畫銷燬 
[縣署批示五則]  
　　商民朱正等呈爲阻礙交通迫求罷徵航捐諭令照常開行由呈悉來呈渾稱吾鄉航船並未指明何鄉無從核辦應再明白聲叙並將吳前縣所給船照粘呈核奪此批 
　　黄耀祺呈爲建廠購機自製粉料檢同商標請註册備案由呈悉據稱該廠係集資開設則非個人獨資可知應照公司註册辦理惟究係何種性質來呈並未明晰聲叙仰另呈聲明再行核奪可也此批商標呈式曁註册費三元姑存 
　　錢寳記呈爲照章領契不給請示遵由二十九保五圖冬字圩六百十八號沈持盈戶單地十五畝八分九釐由地方審判廳拍賣經該民繳價承領證書並原單執管自應領填官契完納契稅過戶承糧據蒲淞市經董因無賣戶之名不允給契查民間繳價領地之案與立契人出賣不同均於官契空白處先填領地人名接填承領某地等字樣填齊之後粘連證書赴縣署稅契處投稅並非無賣戶之名即不能填立官契也除行知蒲淞市經董外着即領契投稅勿延此批證書一紙發還 
　　袁渭賢爲事理巳妥呈請銷案免究申呈悉該萬興坊主魯長有等破壞業規等情旣據同業理勸了結　准如呈銷案免予深究仰仍各安生業可也此批 
　　康逹爲遺失田單呈請存案出示曉諭補給印諭由候令行册書查復核辦此批報紙量串證明狀保狀均存 
[誌謝]  
　　昨承商務印書館惠贈第八卷第十二號少年雜誌一册書此誌謝 
[中華職業敎育社通訊]  
[美國商務參贊參觀職業學校]  
　　美國商務參贊安立德君於二十六日參觀本社附設中華職業學校由校長顧樹森君導觀木工鐡工鈕扣工諸工場安立德君對於該校甚爲贊美謂中國所急需者實爲此種學校並謂伊所見中國初級學校以此爲最佳亦最切實用云 
[來函]  
[中華國民策進永久和平會來函]  
　　昨日報載鄒君靜齋辭本會副會長之職一則本會並未接有鄒君辭職之函應請更正中華國民策進永久和平會公啟十二月二十六日 
雜評二 
[伍朝樞抵滬（庸）]  
　　南北之派使問題交涉巳久今伍朝樞君扇然來滬則兩方意見之接近當巳漸趨於一致以時局而論南北會議尙未開幕兩方猶呈對峙之形勢南方以地位關係自不能以中央政府名義奉諸北方然國際資格祗有其一以一國而對外有南北兩個政府無論外人將有異言而我且自形其分裂故派使之舉必以兩方合意行之而出以中華民國統一政府之名義斷不能僅代表或南或北之一部伍君此來其殆南北合意行動之樞紐乎然而舊國會中猶有反對者則何也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒談 
[算賬之期] [  不名]  
　　中國向例年終則算賬今日算賬不限於中國且亦集於年終如歐洲今茲議和名曰議和實亦算賬也惟所算者四年來戰時之賬耳南北今茲議和名曰議和實亦一算賬也惟所算者一年來戰時之賬耳區區歲終商界之賬未免九牛一毛矣 
老申報 
[男新婦（見光緖元年三月初十日）]  
　　僵李代桃名譌物類移花接木巧奪天工若夫奇偶區形隂陽殊體縱使有冠如髻終難飾弁爲釵况畫屏成中雀之媒早諧鳳卜豈珠網爲捕魚而設忽賦鴻離乃有奸人頓生詭計聽求凰之曲作么鳳之聲戚施籧篨雖非可憎面目迷離撲朔居然莫辨雌雄親迎羊牽佳兒婦從今作耦新婚燕爾如兄弟直欲眞呼斯誠作僞之巧思書空之怪事也宜興周某世業躬耕英年方壯積蠅頭於　蔉賦狐綏於淇梁乃翁願矢向平生當有室此處苦無德耀孰與持家無何片葉浮來一枝獨秀傍花圩而小住作萍梗之生涯對鏡慵梳時見靑蛾掩映拈針學繡宛然碧玉年華於是借重冰言山可名夫撮合驚爲天賜簿先註夫因緣江北江南本來眷屬泰山泰水將作通家玳瑁筵開座上方持樽勸客芙蓉帳暖床前則倚枕待郎乃靑廬之燭影未殘而紅線之劍光已杏忽焉兎脫遽爾　奔屬有鄰人爲追新婦審音容而己異察舉止之皆雄督亢圖窮七首因而終現縮隂術淺裸身避以何從於是荆楚橫施佩環紛卸詰其所自默不能言聽華堂之鼎沸方喧幸小艇之艣搖未發追取蚨銀卅餅聘錢認作贓錢塗渠螺印一痕伏帖悉同婚帖嗚呼巧姻緣之錯嫁佳話難逢鰥丈夫之苦情春宵誰遣世之取妻不得者盍即　某而鑒諸 
常識 
[菌類鑑别法] [  胡先驌]  
　　毒輦與良菌之分别從無定例亦無簡單鑑定之法非菌學專家無由辨之中外對於辨認蕈類均有種種謬說茲舉之如下（一）銀器試騐中外皆傳銀與菌煮現黑色者有毒否則無毒實則黑色之現僅爲硫化之現象有毒之菌或有不現此色者無毒之菌或有現此色者豆腐燈芯之轉黑與否皆同此理不可據以辨菌有毒與否也 
　　（二）有謂有惡臭惡味之菌有毒美臭美味者無毒實則劇毒之菌每有具美臭美味無毒之菌反有惡臭惡味者 
　　（三）有謂菌類有乳狀液汁爲有毒無者爲無毒實則無毒者常有乳狀液有毒者常無乳狀液故此說亦不足爲據 
　　（四）有謂菌折斷後變色者爲有毒不變色者無毒夫變色者固宜謹愼然不變色者不得謂爲無毒也 
　　另有多條辨别之法無一可恃者茲亦不贅述若欲確知其有毒與否須本植物學菌類鑑别之法以鑑察之然猶祗能知其略其詳必每種試食之方能辨别之也 
　　試食之法至爲危險於初學者尤甚有數種入口即足斃命故須先辨明其非此類然後試食試食時取最小一塊生菌置口中嚼之與液俱吐出如二十四小時身中覺無不適之狀則取一同樣大塊嚼之而呑少許之液若二十四小時仍無恙乃可取一較大之塊呑之二十四或三十六小時仍無恙乃可取一掬烹而食之若仍無恙斯無毒矣舍此無更簡易之法以鑑定之也 
　　植物発學之鑑别法通常菌類有一圓平之蓋是日菌蓋蓋下有一長形之菌幹幹之中部有時有一菌圍菌幹之下部有時有一菌托菌圍菌托之有無爲菌類鑑别之一要點然最要之區别有菌蓋裹面之組織菌蓋裏面之一層曰孢層以孢層之不同菌類可分爲四大區 
（一）孢層平滑者此類粗惡不足食然無毒種 
（二）孢層作剌狀者此類若細嫩則皆可食無毒種 
（三）孢層爲多數小孔習見朽木上生長之靈芝即屬此類此類亦有可食食者然大多數有毒如無植物學之知識槪以遠之爲要 
（四）孢層作片狀如香蕈者此類種類極多其孢層上有孢子可以顯微鏡（顔色深者肉眼亦能辨之）觀察之以孢子顔色之不同又可分爲五大類 
（甲）孢子白色者此類如菌圍菌托兩物俱具者萬不可食蓋世界最毒之菌有時以手觸之皆能中毒再此類菌其菌蓋光滑之部較孢層爲薄或孢層各片長短齊一者俱宜避之尤以菌蓋具華美之色者爲甚惟液汁爲淡赤色者無害此外多可食然亦宣小心蓋最鮮美與最毒之菌俱在此類之中也 
（乙）孢子黑色者皆無毒惟須於未轉黑色之前食之耳 
（兩）孢子黄褐色者皆無毒 
（丁）孢子嫣紅或赤色者多無毒惟有數紅淡紅色者在可疑之列 
　　除上舉之分别外最幼之菌不易鑑定腐朽之菌無毒者或能變爲極毒故俱不宜食之最好以普通人人習食者食之可疑 
者俱不食必無意外之虞也 
　　附來書頃閱貴報十二月二十三日之第四張載有泣紅君所述菌之簡便試騐法一則類皆據拾之談不可爲據若不切實聲明恐讀者信以爲眞貽害匪淺驌在美國加利福尼亞大學專研究植物有年於研究攻類尤爲詳盡曾在中國科學社（科學）雜誌第一卷第八期登載（菌類鑑别法）一文即本加利福尼亞大學攝傑爾論菌類鑑别之文而作者其可恃當無疑義今節述之於上請即將函稿從速聲明並乞於編家庭常識時勿將惜紅君所述登入爲禱事關公益不忍默視非必欲非議他人也美國加州大學植物學學士南京高等師範園藝學教員胡先鏽謹啓 
益智新畫[  穉蘋]  
飛鳥像竹 
雜錄 
[文虎識略] [  會心]  
　　製謎能運用成語以掛而者尤覺天造地設味總其中以此類見長者皆不事雕琢而銖兩悉稱如河内凶則移其民於河東移其粟於河内河東凶亦然射說盡心中無限事桃有英灼灼其靈今茲不折詎無來春射復我諸兄桃有英灼灼其華當春不折飄而爲苴吁嗟兮復旴嗟射說以動所歸妹也乃審厥象俾以形旁求於天下說築傳巖惟肖射式負版者武子疾命顆曰必嫁是疾篤則曰必以爲殉射一治一亂今陽子在位不爲不久矣而未嘗一言及於政射國焉用城斬木爲兵揭竿爲旗天下雲從而響應射効勝於疆塲荀全性命於亂世不求聞逹於諸侯射以有南陽之田折梅逢驛使寄與嶺頭人射遠樹帶行客人道君如雲裏鶴自稱臣是酒中仙射白羽之白也櫻桃紅破玉梗白露半晌恰方言射呀的一聲我將舌尖上說詞傳你簡帖裏心事管教那人來探你一遭兒射言必信行必果（解鈴）與近人之民以爲將拯己於水火之中也簞食壺槳以迎王師射湯若望（古人名捲簾）昔者　攻齊令有敢去柳下季壟五十步樵采者死不赦射張士責（古人名）絳侯懼誅常被甲以自衛射勃如戰色藩慕其賢特設一榻以禮之射惟乃孺子夜未央庭燎之先射日暮漢宮然蠟燭且攻其右右無良焉射左難當（古人名）公與文姜至自齊齊侯通焉射然則有伺與夫陽子本以布衣處於蓬蒿之下射城非不高也乃設靑綾帳自蔽申獻之前議客不能屈射謝小姐賢逹馬上相逢無紙筆憑君傳語報平安射吾斯之未能信子說（解鈴）遂令天下父母心不重生男得生女射自此賤丈夫始矣天生麗質難自棄一朝選在君王側射色斯舉矣與父言慈與子言孝與兄言友與弟言恭射叙天倫之樂事無不工力悉敵並賀齊甌是以京師沈太侔刊行國學粹編其徵謎語所以有云書家意者方能照登江湖意者恕不登錄也甚矣讀書之可貴雖至雕蟲小技猶懼以面牆見誚由此而推不學無術凡百皆然豈獨於此而巳哉（未完） 
小說 
[社會小說秘密車客] [  ＴＨＯＲＭＡＢＯＹ原著（雄倡）]  
　　時開赴度佛爾ＤＯＶＥＲ（英國一海埠）之夜班驛馬郵車名挑戰者方停於雪山沙拉遜頭逆旅之廣場中鐘止指七點五十五分車行定期則在八點車之御者曰哈利車守則曰湯姆事客巳有三人入座其餘一座則尙空無人踞然五日前巳有人預賃此座矣時云車行之定期僅一分鐘（此車平日以時刻有準著稱）忽有一人短小精悍提手篋忽遽至且登車且顧車守曰哈幾不及矣此正及時湯姆曰客且住此座巳爲一婦人預賃客急辯曰否否此爲我於五日前所預賃試觀此一紙賃劵非耶車守視劵良無誤見其上署名曰密司忒雅谷因搔首踟蹰言曰噫斯亦異矣主婦親爲我言是爲一夫人所賃即運送單中亦云爾時鐘鳴八下哈利自車箱上大聲曰湯姆且聽客登我輩安能待莫須有之客於是此客遂登車據其空座車即轆轆出塲外車人舉鞭與逆旅主婦致敬主婦則方亭立階次望去車輪聲隆隆摩石徑而過路燈巳上車馬騰驤而前繞越倫敦中交織之衢巷直出孔道之上後至之車客即近上車處隅坐道行寂然有頃巳而此客忽謂對座一客曰先生亦不以易座爲忤否鄙人生平有奇癖居車恒喜背馬而坐對座客笑應曰噫此癖果至奇我性則適與君反乃喜面馬坐然實亦無擇方我賃座時他座已盡爲人預賃足下果欲與我易座者匪不如命曰謝君惠愛方我遣書記爲我賃座時竟忘告以我夙好書記者遂妄度此後座當適我意今旣無忤於足下請即如約於是此二客遂互易其座時當冬夜郵車内洞黑而不燈車客旣不能互矚其人面談鋒亦少歛略談少頃遂各寂然假寢明日破曉車抵度佛爾車客中已有三人醒而欠伸惺忪拭眼漫步下車入於哈琴逆旅之廣塲中車中尙有一客則仍安眠未遽醒同車之客告以車至此睡客旣不答他客遂下聽車人爲醒其睡顧車人方倥偬於郵件行李等事未遑及此睡客迨郵件旣卸湯姆微窺車内見尙有一客酣臥車中乃大駭高呼曰先生車至矣幸客趣醒吾車已抵度佛爾矣顧此睡客仍莫動車守頗焦煩不可耐復拊此睡客之肩推而呼之曰醒醒睡客仍寂然莫　湯姆仍力引其肘而起之睡客遂直撲入懷湯姆乃益駭曰噫是胡爲汝殆醉矣且試起立言次遂又力起此睡客客立仆地 
[自由談之自由談] [  不冷]  
　　近來中國人之心各因地位不同而各有所想念南北要人各想和後不失其地位新舊國會各想和後不致解散實業界希望平等稅法小百姓惟求息戰平匪 
 
 

Page 15

 
 
   
 
 

Page 16

 
 
   
 
