# 1914 - 277 - 4914760

 

Page 1

 
 
   
 
 

Page 2

 
 
時評 
[開放與收歸（默）]  
　　近今政府實業上之計畫對外取開放主義對内取收歸主義某路歸某國建設某礦歸某國開採某公司某實業歸某國承辦所謂取開放主義也某路收歸國有某礦收歸國有某公司某實業收歸國有所謂取收歸主義也開放主義與收歸主義並行爲今日事實上彰彰者也 
　　此兩主義相衝突乎非也相反對乎亦非也對外應趨勢不能不開放對内謀統一不能不收歸無所謂衝突與反對也然則我之斷斷然以爲言者何爲蓋誠恐今日一開放而權悉操於外人將來永無收歸國有之日今日一歸國有而政府無力舉辦將來悉以供開放之資吾故不懼衝突不懼反對而獨懼一開放而不復收歸一收歸而卽供開放此兩主義合而爲一也兩主義果合而爲一中國之實業將不堪言矣政府其知之否耶 
命令 
[三月十三日在總統命令]  
　　潘矩楹給予二等嘉禾章此令 
[又令]  
　　米占元給予三等文虎章此令 
[又令]  
　　劉耀龍給予三等文虎章此令 
[又令]  
　　袁思煌吴榮本均給予四等嘉禾章此令 
[又令]  
　　豫省南陽一帶山麓叢雜素稱次藪改革以來游勇散兵嘯聚尤衆迭經軍隊勦捕面地當豫鄂秦三省毗連此擊彼竄迄未盡除近據豫鄂各都督等報稱查有海外逋匪遺黨徒凌鉞劉天猛劉承烈熊灌香等勾結煽動授白狼等以司令都督各名目并由孫文作書與該匪所派代珍竇憲民等介紹私購軍械分投接濟以致匪燄驟張殘毒愈甚在皖豫鄂邊界襲掠城邑殺人如芥婦孺不免所過爲墟惨無人理該亂黨等侈言共和口談幸福而暗結悍匪偒殘人道處心破壤竟至於此迭次經軍隊追剿潰散而隨處糾合聚散無常避實襲虚蹂躪生靈前在六安戕傷敎士極堪痛惜昨據署湖北都督段芝貴電稱匪竄河口防營單弱突入焚掠戕害那威國人費醫士並傷及沙敎士兇悍情形殊堪髮指該敎士等導人從善遭此慘毒憫悼尤深其在河口防範不力之文武各員着叚芝貴查明從嚴參辦以儆疏玩所有受傷之沙敎士善爲救治其被害人民一律妥爲撫䘏至匪蹝飄忽旋撲旋逃應由河南湖此陜西各都督責成勦匪各軍隊協力搜捕務期盡絶根株以安地方並飭該管軍官暨地方民凡屬各國敎士一律妥爲保護毋任稍在驚擾此令 
[又令]  
　　前據署湖北都督段芝貴電呈轉據鄂西觀察使宜昌縣知事電稱本月六日夜半突有匪徒多人闖入警備隊司令部殺傷衛兵搶奪鎗械經該司令調隊奮撃匪始敗竄地方遂安等情當飭嚴拿懲辦茲復據該署督電稱訊據獲匪蘇龍光供稱係逸犯熊權香派張伯衡約同來宜熊張二犯係孫文黃興李烈鈞遣派來宜勾結白狼遲動起事其規約係服從命令謹守密約實力還行犧牲性命四大端滬漢各設籌備總處各要埠及宜昌設籌備分處或數日一遷或一日數遷等供呈請通令进緝前來亂黨遣派黨羽潛赴内地各埠分布機關勾結悍匪蹂躙地方實屬窮兇極惡着各省都督民政長護軍使鎭守使通飭所屬一體嚴密查拿認眞防範以遏亂萌此令 
[又令]  
　　喻洪啓加陸軍中將銜此令 
[又令]  
　　代理國務總理孫寳琦内務總長朱啓鈐呈請任命鄧瑶光爲廣東省城警察廳長應照准此令 
[又令]  
　　司法總長章宗祥呈請任命李文蔚署吉林高等審判廳推事舒柱石署吉林長春地方審判廳推事張全福署吉林廷吉地方審判廳推事鄭文秀署吉林吉林初級審判廳推事傳榮齡署吉林和龍第一初級審判廳推事孫維翰署吉林和龍第二初級審判廳推事應照准此令 
[又令]  
　　司法總長章宗祥呈請任命張彦倫署吉林吉林地方檢察廳檢察官賴文煊署吉林廷吉地方檢察廳檢察官曹繪生署吉林長春初級檢察廳檢察官孫鍾岱署吉林和龍第一初級檢察廳檢察官羅拱辰署吉林和龍第二初級檢察廳檢察官應照准此令 
[又令]  
　　代理國務總理孫琦仙務總長朱啓鈐呈據湖南民政長湯　銘轉據辰沅永靖觀察使黃本樸呈請任命梁豐爲秘書應照准此令 
[又令]  
　　兼代陸軍總長周自齊呈請授王玉林爲陸軍步兵上校應照准此令 
[又令]  
　　代理國務總理孫寳琦内務總長朱啓鈐呈據湖北民政長呂調元事稱行政公署科長成憲財政司科長熊道琛或已辭職或因裁缺另候任用均請免去本官成憲熊道琛准免本官此令 
專電 
[北京電]  
　　蔡儒楷昨復予（訪員自稱）書謂學務停辦確係謡傳但目下財政奇絀有暫時不謀擴充之議各省長間有誤會以停辦小學爲請者業經本部嚴駁云云昨直轄各校已接部文令切實節費勿舉不急之務 
[北京電]  
　　此間日本機兹報近力與英文北京日報及英文京報辯論謂彼等不應詆毁日本爲野心家及取得權利等等且疑及近日報載日本勾通亂黨之報出於政府發表者 
[北京電]  
　　約法會議將定十八日開會審进會已審畢惟昨電未列入之雲南朱家寶廣東張蔭棠浙江蔣尊簋三人應由各該省補缺 
[北京電]  
　　各省驗契稅已達五百餘萬 
[南京電]  
　　敎育司經費按照原議統計仍不敷三十萬元韓省長飭令删减 
[南京電]  
省長前派員清查各銀行虧欠前清鎭關稅欵昨來省呈報查出漏欵十八萬餘兩特約路透電 
[武昌電]  
　　日來軍隊來往者甚多今日又有大軍一批携帶軍火北發 
[宜昌電]  
昨日此間鎗斃違禁栽種罌粟之犯兩名 
[貴陽電]  
據天主敎會聲稱興義當道曾殺死癩病者四十名 
[東京電]  
衆議院議長長谷君病卒 
[東京電]  
海軍中將松尾鶴太郎因海軍受賄案株連被拘 
[東京電]  
今日（十五）上午五時秋田地震甚烈接連六次坍屋數椽火車電報電話交通均停止數小時現均復原並未死人惟人民受驚匪淺此間中央天文台地震計紀明震動約一小時餘 
譯電 
[柏林電]  
聖彼德堡巴斯報載一社論謂俄國現預備攻勢之戰爭馬砲隊兵力均已大增據該報自稱此論乃請准陸軍大臣而登載者俄國海陸軍雜誌亦載有經海軍大臣許可之論說内謂俄國之欲握波爾的海管理權實期於東方以壓力加諸德國半官報露西亞載有致德國報章之宣言書聲明任無攻德之志德國半官報社德意志亦謂俄德政府無一欲損壞兩國之邦交者德俄兩國報章所載駭人聽聞之言論實違兩國政府之志願斷不致引起兵禍云 
[倫敦電]  
英國白皮書所載禁止鴉片會之來住文牘所未簽約者僅奥大利亞土耳其布爾茄利亞筇烏拉圭塞維亞希臘數國而已塞希兩國已允不日簽約英國代表曾致書外交大臣葛雷君陳述第二次大會之成績僅少數無關緊要之代表决議展緩承認所訂之約以期與尙未加名之各國提携行事 
[倫敦電]  
英國利物浦要求女子參政權之黨人組織一女子敎堂取名新思想敎堂 
[羅馬電]  
馬柯里今日立西雷萊外海意國二兵艦問以無線電機試騐電話成績頗佳　 
[華盛頓電]  
威爾遜總統最幼之女公子已與財政總長曼茄杜君訂婚 
公電 
[財政部飭各省自訂稅率電]  
民政長國稅廳長同鑒本部前以光復以來元氣未復飭將契稅减輕賣契改收百分之二典契改收百分之一以一年爲限於陽日電知在案查契稅稅率自前清末年改訂劃一辦法始增爲百分之九百分之六然除直隷奉天山東諸省外各省仍未一律實 
行誠以地方情形不同故稅率亦難劃一各省稅率本輕者此次再加輕减當能踴躍輸將稅率本重者此次銳加輕减又恐妨碍收入再四思維應令各省體察情形總在賣契八分之六典契八分之四以下及百分二百分一以上由各省自訂稅率電部核准施行總之意在减輕負擔獎勵輸將以期稅源日裕藉救危急電到即遵照辦理財政部元印 
[内務部飭報自治財産電]  
民政長鑒自治奉令停辦後本部於上月眞日電令飭各縣知事儘二月内一律接收財産文件分别造册呈省報部核奪在案現計各該縣知事册報度已到省希就册報欵目分别原有新籌及由官治劃與不正當之收入四項彙造清册儘三月底報部備核毋稍廷誤内務部印 
L>要聞一 
[楊士琦。。電影中之交通總長]  
三月十二日發（本報駐京記者遠生） 
近日政界出現一種之奇蹟卽楊士琦之交通總長外間已擬議爲確定之事實且謂特任命令實已發下而忽中止之一事也紗帽飛到頭上忽又被大風吹去謂非奇蹟而何 
一禮拜内之北京報紙或曰朱啓鈐將專任内務總長。。或曰楊士琦將爲交通總長。。或曰楊已失敗因歷數其第一失敗第二失敗。。或曰楊將長農商或曰農商非楊乃孫毓筠。。或曰朱將專長交通而以許世英長内務種種戲單未知究竟何齣是眞何齣是假其實自内幕言之假即是眞眞卽是假蓋此云云者蓋曾在電影中一瞥現也（惟孫毓筠長農商說余無所聞）茲爲略記於右其總原因發於朱啟鈐之辭兼任熊内閣解組後朱新被兼任命令卽力辭未許比者朱乃力言之於孫代理總理謂彼實不能兼任二部卽如内務部近考知事費去二十餘天兩部公事堆積無法料理非請解去一部不可百詞意之間㣲露請辭交通之意又有一有力者言之於總統謂自熊内閣成立以來以至於今惟朱啟鈐内務部到是始終不懈近者各部散漫已極總由責任不專之故朱在内務部辦得甚好且近日各部習氣每易一總長卽全盤更動若如朱者實不宜令去内務部而交通之兼任則萬不可不解者也大總統深韙其言一日問孫代理總理謂交通部敎誰去做才好孫率爾而對曰楊士琦狠可以去得 
 
 
 

Page 3

 
 
大總統意亦欣然謂我與杏城係老朋友不便相强請君往問彼意見若彼尙願就可卽發表孫氏領命而退至翌日乃往商之於楊氏楊氏莞然謂我老實說罷我現在是頤養的時候自已尙有飯吃不犯着與人奪食交通部的事天然是燕孫（梁士詒氏）的事我如何可幹伹若一定要我去做我亦没有什麽不肯不過我决不與人爭搶就是了孫氏旣得楊氏確實之同意乃獨自告之於總統總統意亦欣然遂决定發表是日卽由國院擬定特任命令至翌日孫氏乃持赴總統府請總統蓋印余書至此不能不要求讀者喚起記憶卽余前曾通信報告諸君凡京中關係此類任命之事最爲秘密非當事人不能知之即在各部之任命僉事參事亦無不爾何况總長。。故此齣電影至此幕爲止知楊之任交通總長者惟大總統總理及擬命令者三人而已卽楊氏亦决不知也 
　　孫氏袖此命令不即回國務院不識心機作何一轉乃以告之於秘書廳長梁士詒孫梁之間作何語余不之知但孫到國院後卽將命令副署而將此交與某秘書鎖藏準備發表！此一刹那！此一刹那！而電話來矣 
　　接電話者誰。。據聞係國院秘書長陳漢第氏。打電話者誰。。據聞係財政總長兼任陸軍總長周自齊氏。。電話中作可語雖不能詳大抵打電話者告知接電話者謂楊士琦交通總長的任命梁廳長說（卽梁士詒）總統叫暫緩發表而已 
　　此項府令旣傳達後則前項命令當然從緩發表聞至翌日孫代總理卽已將命令繳還云此事所以中變之直接原因有人言因朱氏實願任交通而不願任内務故對於楊氏之新命大有意見者此語或亦有人言之於總統但以余所聞此語確爲揑造余不知朱然有知朱者謂朱氏爲一精明能幹之官僚尙不致有此等無意識之舉動且朱氏以在内務部尙得發揮自主的能力尙無楊晳子非交通部不做之决心而孫總理實曾事前與之協商朱亦並無異議故謂此事爲朱作祟者實係一種託詞也以後之事記者雖尙有所聞但察及淵魚者不祥請諸君恕我我知之而不欲言也 
[楊士琦之人物]  
　　稍知北京情事者當知總統府中有兩大手腕家比屋而居卽梁士詒居於東偏（梁私宅在甘石橋而公府中有别居）而楊五大人杏城（即士琦）居於西偏是也楊之爲人余不深悉惟間接聞其議論頗多警闢之談其在前清曾以提倡運動親貴掌握政權爲一般老輩所深惡然其背後批評親貴則亦多語妙謂滿洲親貴離不了一童字因私號某貝勒爲童昏某親王爲童頑某某爲童某儷詞造意適如其人余嘗評爲有哲學思想之官僚自謂頗確切也凡稍有思想者其人必喜逸惡勞而多消息其手叚常不及其理想之十分之二三故楊之與梁士詒氏雖相水火而以一思想的手腕家與著著進步之權謀家相抗衡𡕱乎其非匹敵也明矣� 
[梁士詒氏之最近]  
　　熊内閣當時熊總理以早間謁總統談政事輙至午十二時後歸國務院梁氏固好早睡者也然自熊内閣成立後以至其解任凡熊氏入見梁氏者嘗不在側及孫代總理其每日（除禮拜外）入見等於熊而梁氏乃有在有不在故揣測者謂熊氏可防故梁防之孫氏長厚不必防故亦不防也此等姑且不道總之自熊解任後梁氏之勢力實漸彌滿而鞏固交通不必論財政部逐漸加梁系入主要路敎育蔡儒楷之得掌敎育其大半恐係向見悅於梁之關係周自齊氏人亦無他但人亦多以梁系目之而朱啟鈐則或不爾徐世昌瞬將入京將來或將爲總務卿之類今之内閣中之人物固一方面可認爲徐系一方面又多少帶幾分梁系之色彩而以徐與梁較徐定能與梁爲實力上之競爭者故近日某報載一可駭之新聞謂外人心目中之梁秘書以其掌握中國財權而能統一之庶幾其足爲中國將來之第一人此蓋一種極可注意之論調也 
[約法會議開幕之預備]  
　　准備提出之條項約法會議行將開會關於約法中應修改及增加之條項業由總統召集華洋各顧問及各重要人員等迭次開會討論並徵何各省都督民政長之意見大體已决定並飭員分别擬具理由書以便約法會議開會後提出聞其内容計（甲）修改之部分爲第三十三條第三十四條第三十五條第三十六條第四十條第四十一條第四十三條第四十四條第四十五條第四十六條第四十七條第五十四條（乙）增添之部分（一）大總統於國會閉會後可爲臨時財政之處分伹須於次期國會開會十日内提出（二）大總統於國會閉會後應於必要有宣戰權但須於次期國會開會十日以内提了 
　　將有聨席之會議約法會議開會政府擬先以增修約法閣制省制三案提出一節已誌昨報茲聞大總统復以上列三案關係特大擬在府召集聨席會議先行討論以便將來委員出席說明一切召集日期聞已預定下星期大總統尙擬親自蒞會表示意見云 
　　審定資格之近聞約法會議議員資格審定會業已開始審查於各議員除核對其姓名籍貫年齡是否符合外如曾任或現任高等官吏五年以上者卽須述其最近事實如法政專門三年以上畢業或舉人出身者應將憑照繳呈若無須聲明理由如碩學通儒應將著作繳呈惟對於蒙藏青海議員如係世襲王爵即爲合格但查青海議員以安徽之許世英浙江之錢能訓二人當選不知又以何者爲其資格也 
　　增修約法之内面民國約法脫胎於臨時約法查臨時約法訂於北京之參議院卽憲法之雏形也在上年曾修改一次今約法會議開會在邇政府擬首先即將增修約法交議内中偏重民權故意約束政府者删改之計原約法共五十六條今當酌增其條文稍張其範圍作爲將來憲法之根據也可卽作爲民國新憲法亦無不可如此辦法至爲適以免當將來國會重新定時又生紛擾云 
[關於財政之政局人物談]  
　　財政會議不設議長總統府財政會議前日舉行兩次並無議長之設届開會之期由大總統臨時派一主席第一次係由秘書長梁士詒充任第二次則指定財政總長周自齊任之並聞大總統對於此次會議異常注意所有開議情形責成主席於翊晨早報並親加披閱云 
　　兩所擬改議事機關財政部添設整頓舊稅所籌辦新稅所其章程早經周總長呈請大總統批准頒布所有兩所人員前聞亦已擬定並誌本報茲聞所以遲遲尙未發表者因該兩所又擬改爲議事機關名曰籌議處兩處坐辦則改爲議長辦事員則改爲評議員云 
　　周梁商議幣制借欵幣制借欵磋議數月迄未成立現幣制局已正式成立整頓幣制事宜亟待舉行應用經費爲數頗鉅局欵旣屬有限部中又難接濟惟有仰給於幣制借欵之一途昨梁總裁與周總長商議請迅爲辦理否則移歸幣制局與銀行團直接商辦周未認可 
雜評一（無名） 
[美日德俄]  
　　　日本報紙謂中國外交之新政策引美以拒日引德以拒俄此殆迎合時勢之臆論不足信也雖然日之與美俄之與德今日之感情本不融洽非特中國事也卽以其本國言僑美日人之齟齬屢起不已而俄德備戰之論調見之於兩國之報紙者又日益加厲雖經半官報之否認而兩國與情昭然若揭矣又安待中國之或迎或拒而始成水火哉 
[豫鄂秦皖]  
　　白狼此次之蹂躪廣及於豫鄂秦皖而影響所及更及於赣蘇魯且據黨人所傳則粤桂吉奉等省無一不在計劃是其發始雖微而傳染甚鉅也計劃之事原不可信而影響之徒亦多敗散然則身被白狼之患者豫鄂秦皖之民而已今者白狼東出之謀已敗西南北之禍或益加甚矣是可慮也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[李議長與章總長論司法書]  
　　政治會議李議長致司法部章總長函云昨日同人到會傳述尊示持論公平佩悉一切鄙人從社會中來知吾國父老子弟對於最稱完密之新法律種種受累忍痛幾於有口皆碑間有稱善之處殆千百中之二三吾國今日無眞輿論獨此乃有眞輿論非謂舊官行舊法流弊不滋實謂新人行新法害政益甚國變以後人心愈壤網紀蕩然數千年之習慣又不能遽改欲以化行欲美之法律施於衰時亂世惟見其以自苦者更苦吾民而已鄙人於前清末季在雲南試行廳政變通辦理非驢非馬之稱謂怡然受之雖無成效可紀尙不致如他省之出醜閭閻固未稱便亦尙不疾首痛恨何以國變以來求治愈切受訐愈甚民非無良曷爲至是再三患之殆時與人之所致加以法未適宜遂成三害合一吾國習二三年法政經驗未深出而以求食之方大言謀國者恐不下數萬人求者急而用者亦急舍此膠而不通學而無識之見解又將何所依據則亦無怪所得愈淺而所持愈激矣平心論之法非不良不行以漸不相其官則良者亦變爲不良司法不盡非人而養成不多處分不嚴手續過繁刑法過輕在下獨立　敢於舞文在旁呼應之不能合手皆足以增司　　困而使得人者亦變爲非人不從根本補救徒恃法理堅持將見反動之極潰决藩籬恐益無司法改良之後望此宜舉普通大勢以觀不能就數處數人爲例經費支絀驟難推行以此爲慮猶其次也梁任公非新法家亦非老刑官條陳各節無非採集羣言而官僚士夫讀之并解與老百姓聽之大都深入人心擊節稱善則以其言多中病痛不違事實雖間有未盡當處法理家可取而駁論不足爲梁君病也特惜其無負謗之能力懼爲浮議刧持不克施於在位耳先生爲法界泰斗意主除弊救時一策之行全國蒙福一策之失全國貽殃近且總司部職海内責望計必能超以象外不囿環中對於梁君所言擇善而從益求精當責任所在意見胥融誠無待於局外妄瀆惟經羲自奉清塵即多景仰旁覘譽望引企尤深故敢以平日骨鯁在喉者因梁君之言一引伸於左右至於梁君析原呈本聲明舊令尹之政必告諸新令尹意在公成其志略無乞助他山之心公府以討論之事屬於諮詢機關無非一徵同意與否再以取决於法曹卽本議會亦知所陳十條節目繁多非一時言論所能窮研而執行權限在於司法炳然昭示孰能侵越竊以爲本議會對於此項條陳極當以意見爲大體之贊同設有管蠡之愚亦可藉討論爲引伸末助全體議定之後備文呈請政府仍交貴部酌核似屬周妥辦法同人想無異議惟望先生平衡大政不罪狂言一切以毅力維持苦心補救使我全國人民受司法之福而不受司法之害則明倫飭紀功在一時豈　野叟得安其家臨箋主臣伏惟亮察不宣 
[編改聲中之司法思潮]  
　　維持司法之計畫司法章總長自繼任司法以來其對於司法部中設立之法典編纂會甚爲贊成因我國司法機關與人訾議之處甚多其根本之原因蓋卽起於司法之缺點現旣組織法興編纂其將來改良之一切要點必能收完滿之效果昨將擬出司法之最要問題四端日内卽交會效會討論（一）司法之統系如何始能貫一之問題（一）司法爲永久性質不能因司法官之轉移便生變動宜如何設法維持問題（一）完全之監督權如何行使問題（一）各高等廳以下之呈請解釋法律問題 
　　法典編纂會之要題法典編纂會自國務院移於司法部以來曾有諸種之調查其中重要問題即改正新刑律及審判廳構成法之改正是也此關於民法之必須改正者亦復不少然此項之改正尙無何等之議論惟對於前三問題不無異議仍須愼重調查蓋因新刑律係倣外國之刑法所編纂較大清律所定之刑罰頗輕且以理使犯人改過遷善爲主實不足以警動社會故一般舊人物對此甚不滿意今者犯人日見增加是有法等於無法故各處知縣依然據舊法處罰今法典編纂會對於此點猶有所研究其中主持由新刑律加重刑罰者頗占多數又短期限之自由刑因節减經費起見主張改爲笞杖刑者次關於審判廳之構成法從來之四級三審制度係照德日等國之例而設今有少數人反對此制而主張英國制彼最有勢力之說卽持採用三級三審法者蓋謂將初級審判廳全行廢止各縣置一地方審判廳省城設高等審判廳中央設大理院此說將來或見諸實行然若經費不足亦可使事兼理司法事務凖此以談行政官旣兼司法亦當受司法總長之監督故關於處分其不法時必須另爲規定救濟法云 
[關於宗敎之新外交]  
　　敎堂財産之調查中國内地近來外人僑居者日多而以敎堂敎士爲最甚各地伏莽未靖一有竊盜而外人所受之損害例須要求賠償其數目之巨動以數十萬元計卽派員會同調查亦因證據毫無每釀成重大之糾葛外交部爲圖補救昨日特會同内務部分電各省民政長將旅居該省所有之敎堂敎士並僑商逐一調查其所有財産列表分呈处交内務兩部備查並規定此後每年調查兩次以備詳知其内容云 
　　信敎自由之問答信敎自由本萬國之通例我國近議祀孔於宗敎亦無關係外人多有因以相疑者茲錄丁義華與袁總統問答書以見其凡大總統鈞鑒敬肅者人心不古陰險日深是非講求道德不足弭嚣戾之氣閣下有鑒於斯頒發祀孔命令欲使人民毋忘先聖實行孔孟之道此眞救時鍼砭敬佩莫名惟祀孔案成立以來在海外隣邦但憑電報數言不知底藴致啓謡言迭接函訽欲得眞情即滬上大陸報漢口英文報中國公論西報西文京報評論此事見解各殊大約分爲兩派漢口英文報云命令祀孔每年二次如有地方縣知事不遵卽行革職是此强迫祀孔剝奪人民自由將來回敎天主耶穌及其他各敎均不能入政界緣一敎有一敎之崇拜不能有第二之祭祀也等語公論西報云頒令祀孔旣非國敎亦非强迫祀孔無非令國民毋忘孔子之道實於維持道德之中仍寓崇敎自由之意如果知事有不能祀孔之妨礙亦可遣人代表等語查此兩說孰是孰非莫衷一是用特不揣冐昩卽乞閣下明晰示知以便轉告而釋羣疑肅此敬請崇安萬國改良會代表丁義華謹上逕覆者來函已呈大總統鑒閱祀孔係因襲歷代舊典與宗敎初無關係天主耶穌天方及其他各敎並無不能入政界之規定至縣知事如有不能祀孔之妨礙儘可遣人代表茲將三年二月七日命令抄送一紙卽希察入各西報繙譯恐有訛悞並煩更正爲荷耑復順頌時綏大總統府秘書廳啓三月八號 
[借欵商議中之商埠與軍港]  
　　自開商埠政府前定開放張家口等七埠現已逐漸進行惟近以龍口與葫蘆島二處之開埠問題一則有煙台商界出爲反對一則借欵將次成立茲特紀其所聞如左（一）龍口去歲七八月間有烟台商務會總理劉子琇代表烟商界呈請政府請修煙黃鐵路以保全烟台商務該鐵路不過二百餘里如政府准與商辦則烟台商界可以擔任此欵否則政府自辦或借欵興築烟商界亦極力贊成旋經政府批示該路應歸官辦並擬借欵興修然自去秋迄今了無成議嗣以七埠開放之議成龍口亦在其内近日己籌議及此計即於龍口籌辦開埠烟商人聞之頗爲反對仍由劉氏代表遞呈政府謂龍口地區甚狹本非奥區且以形勝論東有烟台東北有營口西北有天津龍口處一隅旣非交通繁盛之區商務决無發達之望又該地水淺不便停泊巨輪尤於商埠不宜仍請照去歲所呈請速修烟黃鐵路於烟台商務大有裨益云云（一）葫蘆島連山灣葫蘆島開闢商埠定議已久政府擬卽行興工惟以財政支絀非出於借欵不爲功聞已向美國華商訂借五百萬元其草約聞已簽字 
　　造修軍港前清洵貝勒出洋考察海軍時曾與美人夐司敦提議借欵修造軍港現與財政部訂立草約茲就各方面消息摘要錄之福建軍港最多欲固國防以馬尾爲要該港在南台下游離省四十里爲福建第一門户羅星塔兀立中流東西兩面尤便巨艦下椗船政局設置於此炮臺險固金門長門儼如鎖鑰海軍部成立劉總長首倡此議因無欵中止現夐氏來京故政府令財海兩部會同訂約聞此項草約雖已成立尙未議决者有兩問題（一）總額之爲美金爲華銀問題（一）抵押品問題餘如其限利息均已規定（一）（一）用途修造福建馬尾港（一）九四交欵（一）五釐起息（一）三十五年還清第十年起還本至債額在政府欲定美金以福建之雜稅及未抵押之正稅爲抵夐氏則欲船政局爲抵正在磋商中 
[梁任公女公子結婚紀事]  
　　昨日（十一）下午一鐘周希哲與梁令嫺在前細瓦廠梁任公宅内舉行婚禮車馬如雲觀者甚衆略誌如左　　禮堂之人物周子怡總長爲男家主婚梁任公爲女家主婚馬湘伯爲主禮孫慕韓總理與前總理熊秉三爲大實禮堂桌上有大副總統赠品主禮居中大賓左右立女賓分立於左右男賓立於對面熊秉三夫人代表女賓致詞馬主禮首先演說孫大賓次之熊大賓因其夫人出台演說不得不退避三舍朱總長及其夫人均到孫總理夫人與周總長夫人亦到贊禮者爲前衆議院副議長陳國祥延賓者爲蔡都督松坡 
　　洞房之景况洞房分東西二屋西屋中書籍最多中有藝蘅館令嫻日記兩部約有二三千頁之多有康南海之題詞曾記其末句云大家風範更能文禮畢令嫻偕新婿循例踏紅毯入房入房後吃交杯酒吃麫吃糖多係我國舊習慣惟所行禮於禮堂則鞠躬入房後新夫婦向寢牀行拜跪禮想係粤俗其鏡臺左右則有紅染花生及紅棗等與平常家無異無足記者新人房男女雜沓謔戲新郎甚郎遂逃梁任公夫人老氣横秋毅然下逐客令奈吴宮敎戰大有不受其指揮之勢云 
　　行禮之秩序贊目主贊良時已至鳴璈三鳴執事者各執其事協贊肅賓者肅賓候客者候客主贊奏樂有間止樂關門協贊候客者導客入門以次就席主贊奏樂有間止樂主贊蓋聞三百三千曲禮戒其不敬天秩天序舊典訓以協恭是以男婚女嫁人綱於此權輿天神地祇靈照於茲憑式冠裳旣集壇𡊜有光嘉禮聿修無儀有禁爲此肅壇敢告執事協贊執事者屏息正色悚立主贊蓋聞歌桃宜室灼灼者及時嫁杏當春郁郁者應節是以溯觀型之典關貳室以館甥賦束楚之章望三星而在户式維旣夕禮曰孔嘉祇敬有加嚴恭將事協贊執事者各敬其事主贊奏樂有間止樂協贊執事者肅主禮入席主贊奏樂有間止樂執事者肅大賓　壇北面立致敬有間執事者肅大賓就位協贊奏樂有間止樂主贊執事者肅主婚入席蓋聞天地始闢而乾坤以定水火交感而陰陽以役是以二物之經爲道所自起一齊之義由禮而後成大德主盟有家相愛遘此良辰舉茲令典奏樂有間止樂協贊執事相婚者面　東西立致敬主贊嘉樂初合請主禮致辭協贊婚者俯伏敬聽受命畢致敬主贊請大賓致辭協贊婚者俯伏敬聽受命畢致敬主贊嘉樂亞合婚者東序西面立西序東面立執事相婚者交拜主贊大賓傳換約指嘉樂三合蓋聞秦晋有匹無舛於涇渭潘楊之睦重申以婚姻是以夫妻匹　鐘鼓樂其好逑男女居室山河頌其偕老二合已兆百兩斯成黽勉同心人天齊慶主贊執事者相婚者向主禮致敬鞠躬執事者相婚者向大賓鞠躬執事者相婚者向男家主婚致敬一鞠躬再鞠躬三鞠躬執事者相婚者向女家主婚致敬一鞠躬再鞠躬三鞠躬執事者相婚者向男賓致敬鞠躬執事者相婚者向女賓致敬鞠躬執事者相婚者向主贊協贊致敬鞠躬男賓致頌詞女賓致頌詞嘉禮旣成衆賓稱慶嘉樂終合協贊執事相婚者退執事肅主婚退主贊執事肅主禮大賓離席於壇北而立致敬畢肅大賓退 
[解决尹案之兩要點]  
　　尹昌衡自到京後經成都公民六十四人及川督胡景伊等先後告發其種種罪狀旋卽由中央交部看管各節已誌前報茲聞其案内牽及事件過多故交部看管惟袁總統之意不欲就此數電爲根據且自成都之來電後又有成都公民多人來電請總統赦其已往以察將來總統當亦去電打箭爐調查當時由中央解到之軍餉共計若干並中途有無遺失現又擬定再由中央派定專員赴川調查前清趙爾豐督川時果有可死之罪與否聞此二件若與尹無涉其餘槪不深究矣 
[樂安戕官案之近訊]  
　　政府電查之内容昨聞總統府拍發魯督民政長一電探其内容係爲樂安知事王文域被鄉民毆死飭查當日實在情形有無黨人暗中鼓惑主謀近日該鄉人民對於此事有何等舉動與白狼有無聨絡勾結從速電覆並飭此案只將兇手主謀盡法懲辦不宜株連驚擾此後所有縣知事若遇必要下鄉勸徵時事前宜將國家徵收租稅之用意詳悉宣示以免黨人藉詞煽惑驚疑鄉民致釀犯上作亂之虞云 
　　戕官原因之又一說樂安戕殺縣知事由岱北觀察使會同王參謀長帶隊前往察勘茲聞岱北觀察使於前晚回濟談及該縣知事被戕之事頗爲詳盡據云戕殺之原因並非由驗契而起蓋該知事辦理土匪極爲盡力親至各鄉查察緝捕被戕時在此鄉村已居三日并在此村中辦賊三五人被捕之賊其親族卽𡇡刧殺數日之前已有傳單該知事不以爲意及至亂聲四起呼號洶湧時該知事猶思自出勸諭以蘄解散旣出之後突被亂民用土鎗擊傷旋卽身死軍隊至時起閧者大半逃散惟馬巡前往探察猶有持兇器者前往剌擊擒拿營内猶口出不遜云 
[湖北狼禍近訊]  
湖北老河口此次突遭匪禍確係駐防甯軍與匪聨合匪尙未抵該鎭寗軍卽行縱火該軍圑長趙某當率未叛之兵百餘與亂兵戰商圑亦竭力相助繼因匪人大隊已到趙不得已濳逃或云擊斃未確惟警務局長李來揄被匪槍斃商圑中死者亦數十人河口存儲軍火甚富一槪落於匪手大掠一日夜闔鎭精華皆被搜盡焚燬之房屋貨棧亦不少匪衆當將銀錢細軟滿載車輛運往汴中巢穴以千餘人押運而去餘衆及在河口新集之亂兵土匪則復向下游而竄臨去時并出安民告示所有郵電各局俱未被燬惟存欵一空司亦未遭害惟稅捐征收局因有巡勇十餘人恃有鎗械與匪抵抗被禍獨慘局員司巡殺傷至十餘人之多有七人傷重旋斃局中存欵一萬六七千串均爲刧支該局長殷君本已撤差新委局長沈榮馥君方行抵樊城而殷忽遇此變深悔交缷之不早云河口各敎堂及西人住宅均被搶惟房屋幸未燒人口亦平安但漢口有傳言謂法國醫生甫蘭德遇害不知確否又河口敎堂以匪雖向下竄去然逆料襄陽樊城各要隘有大軍攔截匪衆必難對抗恐其又復折回河口故仍惴惴不安 
　　河口商民前歲曾爲張國荃變兵所掠然無如此次之甚所幸此次久有風鶴屢傳白匪將至各商多未敢儲現銀於商店故搶去之銀錢不多惟貨物衣飾損失殆盡所值亦百餘萬之譜按河口市面因汴中匪亂日久鄂境　襄苦旱生意非常冷淡早已蹶而不振今遭此刧何時始能回復元氣耶又聞匪亂前斗米已漲至二千錢以外雞蛋每個價二十餘文今又不知如何飛漲也隨縣之匪攻城已經擊退竄入深山之中茲有自隨來者云四號土匪數百人至該縣安居鎭勒索紳富助餉已給予錢票一千串交付去後忽有奉軍二連由汴屬桐柏來隨換防與匪相遇當在該鎭開戰匪人敗去因疑兵係鎭人所請并日復來放火將全鎭燒燬并殺斃鄉人數十迨官兵見火光復至與匪又戰一次匪死二十餘官兵傷三人死一人 
　　羅田麻城與皖之英霍交界現在猶有大股匪徒不過白狼主力軍已退往鐵路以西聞本月三號至五號鄂軍蔡司令漢卿會合皖汴赣諸軍與匪迭戰於多雲鎭龜脊山松子關等處赣軍因被匪抄後路擊敗松子關遂失蔡司令現已退回羅田縣城商議進取 
地方通信 
[鎭江]  
　　取消自治手續將竣丹徒城廂市自治機關自奉令停辦後董會錢楊兩董事及議會李議長即令本所職員趕辦一切交代手續聞李議長於日前已將圖記文卷及一切動用傢具移交到署業於日昨奉到指令分别存銷所有房屋傢具仍令該議長暫行管保聽候派員點收至董會財産圖記帳目文件器具現已陸續移交大約日内卽可竣事矣 
　　女學校徵求赴賽出品巴拿馬賽會男女有製造精巧出品者皆可赴賽吾國女子往往有懷極佳之品物而不肯赴賽爭勝亦出品之缺點故鎭郡各女校於昨日下午一句鐘在城内坤維女學堂特開出品赴賽徵集會到會者頗形踴躍議派女子徵集員若干赴各家勸導出品赴賽云 
[武昌]  
　　鄂警官大閙鴻盤樓武昌警察五署署長彭華章於前晚在才級營鴻盤樓筵請警察廳各科人員及第一署署長蘇秉鈞大開宴會致釀出種種怪狀駭人聽聞茲爲縷述於下該署彭署長現雖充當此差究係暫行代理茲欲爲接洽地步故大請酒席各員齊集鴻盤樓後（惟總務科長與張督察長未到當由彭署長恭迎入座酒甫數巡卽有某科長提議謂今日之宴誠爲盛會若無觴政不足以表彭君之盛意遂把杯自飲曰有一令請共行之於是猜拳飲酒暢行各種新樣酒令繼而歌聲交作有唱京調者有唱崑腔者有唱梆子者有唱小曲者有持箸擊節者有大聲呌好者衆聲喧嚷達於樓外可謂極一時之樂矣乃不及一時遂有蘇署長酗酒滋閙之怪狀出現蘇署長平日對於各科長小心承順毫無忤逆情事惟所辦事件屢被各科長摘斥不無憤恨於心因於席上借酒使潑與科長劉文斌互相辱駡大起衝突彼此毆扭由該樓扭至第一署門首旋又扭至警廳間蘇署長到廳後大肆兇威拍桌打椅怒駡不息當由多數人再三排解始忿忿出門坐車而去當蘇署長與劉科長互扭至街上時口中猶門駡不絶商民圍觀者甚衆詢知係警察官吏商民等不腃詫異於是紛紛談笑謂我等小民有在街上爲買賣往來爭吵者便說是違背警章卽抓往署中拘留懲罰不知他們官長大閙街前亦有懲罰之條否云云崔廳長聞此情形大爲震怒將來不知若何懲處也 
[天津]  
　　津地亦有謡言警廳佈告云照得本埠地面前經本廳長督率區警躬親彈壓一切秩序已日就安甯所有商民人等正可從此樂業安居以資蘇息乃近訪聞爾商民等又困偶有謡傳遂不無驚惶情事查造謡煽惑本爲法律所不容除業經本廳長會同 
 
 
 

Page 7

 
 
北洋行營發審處出示嚴禁外爲此布告一體知悉爾等須知天津爲本廳長桑梓之地所有地方安寗秩序旣有本廳長爲之擔負完全責任爾商民人等即可安居無恐各務營生自布告後務各家諭户曉切勿輕信謡諑自滋疑懼是爲至要 
　　陸軍飛艇到保紀陸軍飛艇二艘昨晨（十一號）已到保定由軍官學校曲校長同豐聨合軍學各界出場歡迎頗形熱閙共邀航空學校校長秦國鎔曁其他飛行家在軍官學校内設宴欵待特以飛艇在軍事上之作用爲題賓主演說頗極歡洽當日原去三艘其一艘因機關忽生窒碍故暫停於安肅縣車站俟修理完竣亦當到保擬於明後日試演畢仍返南苑 
要件 
[褒揚條例]  
　　第一條有左列行誼之一者得受本條例之褒揚一孝行卓絶著聞鄉里者二婦女節烈貞操可以風世者三特著義行可稱揚者四耆年碩德爲鄉里矜式者五賑䘏鄉族救濟貧困事狀昭著者六創興公益事業或捐助財産千元以上爲公益事業者七著述書籍製造器用於學術技藝有發明或改良之功者八提倡勤儉及其他善良風俗化行鄉邑有事狀可稱舉者九年逾百歲者 
　　第二條合於前條所定各欵之一者不諭已故現存其子孫親族隣里均得具呈事狀於縣知事請其確考行實呈請褒揚 
　　第三條縣知事訪查有合於第一條所定各欵之一者徵考行實詳錄事狀呈報上級地方長官復核無異據其事狀呈報於内務總長 
　　第四條縣知事於前條所規定之呈報有事狀不實者得依文官懲戒令懲戒之 
　　第五條内務總長審定其事狀合於第一條所定各欵之一者據其事狀分别等差經由國務總理呈請大總統給予匾額題字並金質或銀質褒章受本條之題字褒章者其本人及家族願建坊立碑者得自爲之給與金銀褒章時由内務部附給褒章証書褒章圖式如左　　第六條褒章所用之綬其顔色依左列之規定合於第一條第一欵第二欵者綬用黃色合於第一條第三欵者綬用紅色合於第一條第四欵第五欵第六欵第八欵者綬用藍色合於第一條第七欵者綬用紫色合於第一條第九欵者綬用青色有兼二欵以上之行誼而綬色不同者得合二色以上爲一綬 
　　第七條兼有第一條所定二欵以上之行誼者除由内務總長依第五條呈請外並得呈請大總統加給褒觪 
　　第八條已受有第五條第七條之褒揚其後有同一之行誼應受褒揚者每次給與飾版一枚附著於褒章之綬佩之 
　　第九條第五條所定匾額題字由内務部擬定格式字樣事呈請大總統親書押印前項之匾額題字其行誼同一者用同一字樣 
　　第十條應受褒章之人巳故時不發給褒章 
　　第十一條送致褒揚物品於受褒揚之人或其家族者由該管縣知事行之 
　　第十二條褒章只許本人佩用但受刑之處分者追繳其褒章受前項之追繳處分者其已給匾額題字應繳納於該管縣知事 
　　第十三條本條例自公布日施行 
雜評二（默） 
[人與法]  
　　李議長曰吾非謂舊官行舊法流弊不滋實謂新人行新法害政益甚李議長此言明謂舊人舊法勝於新人新法也夫今日之新人新法誠多可議之處然以之與舊人舊法一一比較而衡量之則孰善孰惡孰利孰獘須待當世之眞輿論解决之也然而李議長之言固自謂眞輿論且謂獨此一事有眞輿論也則吾不敢言矣 
[兵與匪] 　　 
　　兵之爲國　非一端也從前之兵與賭徒合與鹽梟合今日之兵且與土販合與匪徒合黔以禁烟之兵而轉保護土商鄂以剿匪之兵而轉和附白匪是故中國之兵即不變已隨地爲民害矣况兵變之消息日有所聞耶嗚呼白狼不足憂征狼之兵眞大可憂也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國商會聨合會開會記]  
　　昨日爲全國商會聨合會開第一次大會之第一日假愛而近路紗業公所爲會場各省及各僑埠代表到會者共有一百四十餘人會場秩序頗爲整肅茲將種種情形錄下 
　　會場之設置會場外搭玻璃棚一架上書全國商會聨合會第一次大會廊内設有閘北惠兒院軍樂隊奏樂處會場内設會長檯檯上更設書記席左右各一檯前更設提議人說明理由檯（其式係半圖形而中空者）檯前更設速記席左右兩旁設新聞記者席席前爲上海南北商會總協理席（均係斜列）再前爲會員席作一字式排每排左右各八計共十排席上黏有號數及會員姓字單號在右雙號在左以便發言時易於辨認兩旁空處以欄圍之設有旁聽席左右對列會場各席抽屜內均有洋鐵小痰盂亦特色也 
　　開會前之招待鐘鳴九下各會員陸績到會由招待員知會先至東隔壁總事務所仙簽名招待室稍憇（膳堂亦設在總事務所樓上）至十時一刻始振鈴開會 
　　開會時之情形鈴聲鳴後軍樂同時普作各會員到場均依所編號數就坐先由總事務所總幹事周金箴君登說明理由檯報告開會宗旨略謂全國商會聨合會自前年冬發起以來經前工商次長兼署總長之各淑予君贊助又經各省各僑埠一致贊同本擬去年卽開第一次大會後值赣寗亂起遷延至今日始得邀請諸位來滬開第一次大會敝所擔任佈置一切頗屬草草惟本會以後如保進行乃能雄視於地球之上端頼諸君子羣策羣力共相扶助云云報告畢卽宣讀開會詞如下天下惟切已之事其行之也速亦惟合羣之事其成之也易聨合會非我商界切已之事合準之事乎溯自壬子之冬工商大會由滬漢兩會發起組織擬訂草章各省代表一致贊同不逾年而各省各僑埠事務所次第設立迄於今日第一次大會舉行諸君子聨翩蒞止圑聚一堂誠盛事也第前乎此者爲組織時代後乎此者爲執行時代執行者何會章所載編查商務發展商業振興商學維持商務補助商政裁判商事競賽商品議訂商律商稅及議結商約是也諭大網祇此數種然紙上談兵賁育失其勇躬行實踐管樂竭其才岱華之高細壞所積河海之大百川所歸言之匪艱行之維艱近今理想之學雲興　舉伹暢論議不徵事實究其獘極徒託空言今日此會欲圖實力之進行宜舉大綱之首要曰人力曰資財二者可以賅之矣聨合全國之商會人力不可謂不厚資財不可謂不豐惟行遠自邇登高自卑躐等而進必遭顚　宜寛籌經費延聘人才先從調查入手使全國之風尚習慣脉絡貫通則百廢俱與方徵實效商會法與商律已奉擬訂木知足而爲履不無衲鑿之疑應先逐條研究於事實上不便利者呈請修正法律旣定基礎自固或離事實而言法律或以外國之法律繩中華之事實均無當也總之勿觀望勿躁進勿越分專致力於商務範圍之内旣種聨合之因自收聨合之果是在各省各僑埠此次在議之諸君子 
　　開會名義之討論繼由幹事員分發總事務所提議案兩條臨時主席（卽總幹事周金箴君）請會員討論二十八號起言先請主席說明十號起言今日之會其性質似係聨合會之成立大會並非議事會故提議事件之討論尙可從緩現在應請主席表决是否成立會抑係議事會繼由二十一號等會員將名義討論卒由主席付表决衆贊成上午成立大會下午開選舉會　　農商部特派員之演說開會名義表决後十號起言選舉辦法似尙須討論擬推員起草交會場通過後舉行現似宜先請來賓演說主席付表决衆贊成遂請農商部特派員陳蓆青君登台演說略謂此次聨合會第一次開會張總長本擬親自來滬嗣因政務上種種事件不克來南故派某爲代表某以爲商會爲社會之中堅又爲經濟之樞紐關係於一國之强弱存亡者甚大旣得全國聨合會則進行自易惟我國商界各處習慣不同故部定之商人通例及公司條例有以爲不適用者惟部意以爲旣爲法治國不可無法以爲根據商法旣未定只能有一部分發布一部分之法律故即將商人條例及公司條例頒布亦第爲暫行條例試辦章程　已　我國欲求完善之法律固一時未易成也（以下演說詞甚長姑從略）云云嗣由一號起言推舉選舉法起草員衆贊成每省推定二人時已十二時遂振鈴休息各會員均至總事務所樓上午膳 
　　選舉辦法之研究下午三時一刻繼續開開振鈴奏樂後周君登台報告謂今日選舉辦法不能即定故選舉正副會長擬於明日舉行五十六號起言本會章程誠開大會時每省公舉代表五人至十五人到會人數不齊選舉時頗不公允且今日有全省無一人到會者有每省多至二十餘人到會者應如何規定選舉權以昭公允一號言規定每省投票之權數或由各省推人投票或推定被舉何人令一人投票某號（發言時未報號數）言每省發十五票由各省到會人數中自爲支配某號言人多可以退去幾人人少如何十號起言不如用打折扣之法如某省來一人一票作十五權某省來二人二票作十五權以此遞推無論幾人均可推算惟票上須寫明某省選舉人字樣主席以十號言付表决衆贊成旋由二十一號起言請定被選舉資格主席言在場者均有資格五十七號言全國商會聨合會對内對外關係甚重須定有資望者方可爲會長某號起言卽以到會者有被選舉權請主席付表决某號言被選舉資格以會員爲限二十一號言會員俱有被舉權範圍似太廣十三號言本會章程第二章第七條載明凡各地商會註册後將姓名籍貫等報告到本會者即爲會員故被選舉資格應以會員爲限主席付表决衆贊成主席復宣布明日選舉開票時以最多數者當選爲會長次多數者當選爲副會長衆贊成旋即振鈴散會 
　　散會後之餘興當討論畢後卽由主席宣告合各會員共攝一影以留紀念并由總事務所總幹事周貝二君請各會員至英大馬路匯中旅館西餐以盡地主之誼 
　　會場之赠品上午散會時由中華書局分赠實業界一册中華小說界領書劵一紙下午開會之前由商務印書館分赠徽墨二錠狼毫二枝信封百枚信箋兩盒及圖書　報一册成績槪略一册信片十張會中卽刊布短簡致謝 
[再誌新大橋之新交涉]  
　　閘北新大橋被租界工部局於本年二月間在橋之兩岸圍築竹笆釘立木椿詳情已紀前報茲經楊觀察使照會外交圑力爭去後聞外人之意以閘北推廣租界將次實行一經定妥該處亦屬新闢租界範圍之内今該橋旣年久失修自應暫時阻絶交通以免危險俟將來推廣租界問題解决後再行捐欵改建云 
[省公署發還橋工估價表]  
　　新閘橋工程曾於前清時由洋工程師穆拉擔任繪圖監工建造嗣因光復後所需工料等費未奉指定的欵以致遲延迄今尙未開工近又由閘北商民請速建造以便行旅故由前閘北市睡廳董事呈奉上海縣知事轉呈省長迅予籌欵旋經省長核定於上海寳山兩縣正稅項下各籌借洋一萬元俟該橋工欵呈請財政部指定後再行籌還上寳兩縣知事業已　照借給奈承包該橋之久大號主因該橋工料共計洋五萬四千元左右祇少須有一半價銀方可開工是以尚難興建又經上海縣將該橋建造材料人工各數估價列表呈送省公署查核茲由韓省趄發交審計處查復以表内未列工料細數即保固年限亦未註明一時無從查核特於前日將該表發還上海縣再行查塡洪知事以閘北市政廳亦已移交工巡捐局則此橋估價細數及如何籌建之處應由工巡捐局辦理昨已將省長令發審計處查塡橋工價值表移送楊局長照辦矣 
[北四川路炸彈案近聞]  
　　住居北四川路華洋交界處源順烟紙店樓上之皖人張良明前因私造炸彈不愼炸傷兩手頭額等處由捕將張車送同仁醫院療治並搜獲鐵血圑參謀長諸葛盧雷証據嗣將張之同黨陳菊初獲解公共公廨訊押並由警區將二房主董明耀拘解鎭守使署候究在案茲悉張之傷勢日漸見輕可無大礙惟面目糢糊雙目失明兩手亦已截下終成殘廢矣 
　　又聞英美總巡麥高雲君以張良明在邊界私造炸彈妨碍公堂安甯曾飭刑事科員侃克與五十號西探總目安姆斯脫郎等恊往勘察並攝小影帶回研究在案茲復於前日將陳菊初帶至大寫字間秘密詢得尙有同黨數人分匿租界業已諭着中西包探　密查拿務獲解究上海觀察使楊小川君亦以張良明於招撫黨人命令頒佈之後不思悔悟仍組織機關希圖破壤自應澈究業已函致公共公廨轉商外交圑俟張傷愈與陳一併解廨預審後卽行照章引渡以便按律懲辦 
[外交圑對於暗殺案之口實]  
　　暗殺李榮生（卽李韻笙）之兇犯河南人柴啟藩由廨訊實解送觀察使轉解上海地方檢察廳訊供不諱候解同級審判廳開庭判决在案茲聞外交圑以柴犯解送内地法庭後迄已多日尙未將如何懲治之法擬定宣布未免延緩業已由陪審西官法領師君函請公廨轉催内地法庭從速判决矣 
[探報白狼定製號衣之形式]  
　　上海鄭鎭守使昨據偵探報告訪悉白狼現遣羽黨來滬定製藍洋布馬甲號衣六萬餘件其馬甲係做對襟中有鈕扣三擋領頭上切有記號預備運回汴省分給同黨應請密查定製號衣之人拘拿嚴辦等語現鄭鎭守使已密函楊觀察使轉請英法兩捕房派探查察矣 
[六誌大沽路刧案]  
前在大沽路福壽坊弄口攔刦女子唐毛囡金鐲之匪徒周福林業已由廨訊實押候錄供解送觀察使轉解内地法庭按律懲治在案茲悉關讞員以周匪係白畫糾黨持械攔刦普拒傷人命之要犯尤宜格外愼重故擬卽日飭知捕房派探帶同荷槍印捕將周押送泥城外觀察使署轉解内地法庭盡法懲治 
[郵政局改名郵務局]  
　　上海郵務管理局局長魯士君以本局早奉北京交通部郵傳司令飭改郵政局爲郵務局業經遵照在案惟查本埠城廂内外各郵務支分局門前所懸之牌仍係郵政字樣昨特傳令所轄各支分局速將政字改爲務字均已遵照辦理矣 
[南商會選舉議員揭曉]  
　　南商會舉行第八届選舉議員業已開筒揭曉當選姓名票數照錄於下顧馨一八十八票蘇筠尙八十二票姚紫若七十票張樂君六十九票汪寛也五十九票朱吟江五十八票陸崧侯五十六票鍾新甫五十二票陸伯鴻五十票范麟書四十七票葉鴻英四十六票聞蘭亭四十六票干湘春四十五票干蘭坪四十三票穆杼齋四十一票李詠裳三十九票葛吉卿三十四票黃友林三十四票徐炳輝三十二票（次多數沈潤挹三十票孔鯉庭二十九票朱子謙二十六票胡芸軒二十五票五寳耑二十三票葉丹庭二十三票 
[華商電車公司股車大會記]  
　　滬南華商電車公司於三月十五號下午一時在滬杭車站路事務所開第一届股東大會到會股東共有一萬三千五百餘股先由股東推舉孫藹人君爲臨時議長略述開辦困難情形繼由陸伯鴻君詳細報告公司辦事營業情形畢孫藹人君提議現在股本已招足二十萬股因須擴充營業擬仍照原額再招二十萬元贊成者請起立全體起立又議此項股本先儘老股東承買以開會後一箇月爲繳股限期逾期招入新股全體贊成繼報告帳略聲明上年陽曆八月十一號開車以前優先股官利在開辦經費内開支發給開車以後僅四閱月股東官利紅利歸入民國三年結帳後併發云云繼將公司章程逐節宣讀略有修改全體通過畢各股東投票選舉董事七人查帳員二人當場開筒董事郁屏翰君一萬三千二百零三權朱志堯君一萬二千七百零五權孫藹人君一萬二千五百六十一權朱季琳君一萬二千五百五十七權沈志賢君一萬一千二百權胡稑薌君一萬零零三十七權穆杼齋君七千九百十九權查帳員二人朱魯愚君一萬二千八百權艾靜蓀君一萬二千二百十九權閉會時已鐘鳴五下矣 
[結束路工之期限]  
　　上海工巡捐局曾經通告北半城城濠包工各工頭着將未完工程之合同等件逐一呈騐茲由各工頭於前昨兩日投局報告馬路工程均已竣工惟側石上之路現因所購石塊較前定之價每噸漲價洋一元每噸計須兩元之譜須請加增石價並稱一丈寛闊之側石路八百五十丈如果石塊備齊准在陽曆四月終可以一併完工楊局長曰石價准予略加惟每噸不得至兩元所有側石路工程務須准定四月終告竣不得逾限昨已呈報鄭鎭守使查照矣 
[引渡一羣强盜]  
　　夥刦引翔港褚家浜鄉民楊煥林家之盜匪唐小弟毛根寳張小成沈章章車喬文等十三名業經公廨訊實並訊得自去年陽曆十二月三號起共犯搶案十起判令一併解送觀察使署轉解内地法庶訊明按律懲治在案茲悉該匪等十三各已於昨日備文派探押送觀察使署轉解内地法庭訊辦矣 
[查究僞造鈔票之機關]  
　　僞造鈔票中外均懸爲厲禁乃人心日僞發現僞票之事竟時有所聞今交通銀行之假鈔票案尙未破獲而浙江銀行之僞紙幣又接踵發現業經將僞票與眞票之異點登諸報端並禀請官廳查緝在案茲經浙江偵探在紹興蕭山地方緝獲行使浙江銀行僞票之王根寳蔡逸麟二人訊得前項僞票由住居滬北虹口某路七十五號門牌之湘人劉姓私造由徐子英介紹向購携往各處混用業已禀請朱都督屈省長函請鄭鎭守使轉請楊交涉員會商外交圑查緝並令行公廨出票提究矣 
[盜匪又認一案]  
　　法新租界敏體尼蔭路新有慶里十三號門牌史瑞雲家被盜匪虞阿安長龍等搶去值洋二千餘元之衣飾洋銀詳情屢紀前報茲悉當時與史同居之某姓亦被搶去金手鐲金戒等物昨由捕房傳同兩失主將失贓分别認明藍總巡又以在虞處抄出當票甚多故又飭違虞阿安　詰除史姓搶案外其餘質去之贓究在何處刧來虞供馬立師路三德里某姓家一案亦係彼所搶刧藍總巡仍飭嚴行管押候解法公堂訊究 
[韓省長注意警察經費]  
　　蘇省韓省長查得各縣警察向有補助費一項現在省庫空虚擬卽核减三成以資撙節並以各縣警察事務所收入罰欵多不逐月呈報殊非核實之道嗣後應責成警務所逐月據實開送縣知事呈報省行政公署以資稽核昨已令飭上海縣洪知事轉行地方警務長遵辦矣 
[積骨塔遷移不易]  
　　新普育堂董事以大南門外放生局附近之積骨塔穢氣　蒸有礙衛生致函滬南警察分廳崔廳長請爲遷移已誌前報茲悉崔廳長現已議定因該塔積骨已多遷移不易此後擬派人隔日一往將新放屍骸取出掩埋並洒以辟瘟藥水免致穢氣外洩以重衛生云 
[警察累及署長]  
　　滬南崔分廳長訪悉本月十二日有賣水笋之傳貴山在西門外菜市收攤回來令伊妻某氏赴近處萬和醬園講買醬油行經萬和門首突遇甲乙二匪攔住持刀恐嚇將金線圈一對攫去傳得悉後急投第二區警察署呈報不料與門崗警察稍有衝突卽被揮出不理當於前日面詢該區署長錢芝亭有無其事錢稱不知崔分廳長另派勤務督察員及偵探等詳細調查旋據回報果有其事崔君勃然震怒餘訓令該署長申斥外着卽上緊赶緝逸匪務獲究懲並分令各區警署一體協緝 
[補領修橋費之周折]  
　　本邑西鄉虹橋年外失修近由蒲淞市議員顧都清雇工鄉建業已告竣所需工料價銀已逾原議價格顧向蒲淞市支取該市總董因自治已經停辦置之不理顧不得已投上海縣公署禀請發給昨奉知事洪君批示云來呈閱悉查各級自治業經奉令停辦所有市鄉各機關應辦事宜均須俟本公署接收以後再行分别察核該公民改建虹橋欠欵應將建築工程及收支實數詳細列册送由蒲淞市總董彙案移交聽候查核所請發給限外加增欵項之處未便照准 
[稽查車照之責任]  
　　滬南崔分廳長訓令各區警察署及各分署云案准上海工巡捐總局函開本局徵收捐項内有車捐一條查前市政廳辦法每月車捐執照紙以青黃赤白黑五色輪流印刷以資稽查各例每月十號以後查漏捐車輛由警廳酌罰後送發市政廳補交捐費本局接辦仍照舊章惟地方遼闊人車繁多時有偷漏本局稽查人少耳目難周惟有函請貴廳長分飭各區署轉飭地段崗警隨時稽查各車認眞察看母任偷漏以維捐欵並附上本月各車執照一紙以備核對有無假冒等事請煩查照辦理實級公誼等因並各車樣照十五份准此除分令外合行令仰該署卽便遵照轉飭所屬長警一體恊助稽查以維捐務隋發各車樣照八紙備核此令計發各車樣照八紙 
[放振員定期出發]  
　　安徽六安霍山等處被匪蹂躙姦淫焚掠慘無人道茲由安徽旅滬同鄉徐積餘夏輔宜夏玉峯余卿魯諸君公舉張瑞臣朱星五 
爲放振專員紅十字會復請周穀生君副之携欵二萬元益以藥物衣料等件定於十九號出發 
[包探拿獲劇盜]  
　　劇盜某甲等四人携同盜婦兩口匿居新閘路二千零五號門牌老虎灶樓上昨經匯司捕房探目楊掌生偵知協同西探前往將男女六人分别拘押聞尙有同黨多人匿居泥城外業已由中西探分往查緝矣 
[警署查獲販烟犯]  
　　二區警署前日在滬寗車站緝獲販土犯張金鵬張阿狗王史氏三人抄出土二十八包烟灰一包一併移送第二初級檢察廳分别收押聽候訊辦 
[徐廳長訓令兩則]  
　　分發鈐章閘北警察分廳徐廳長昨日通令各署云案奉督辦令開頃准蘇民政長以本廳更改名稱刻已實行應發鈐章十四顆下廳奉此合就通令令到該署長署員隊長等即便遵照仍將啓用日期呈報連同舊有印章繳廳以　彙辦無違此令 
　　注意外勤又調令督察長女云照得各區署名稱現已改定自應先從外勤着手以期進行茲仿北洋辦法刊印巡視一覺表裝訂成本業已分發各區署分署各分駐所派駐所按照内開鐘點實行蓋戳每逢星期日呈送本廳長核閱一次惟恐該長員等奉行不力或託人代替以致弊端叢生茲特按照督察員數分字刊戳併發仰該督察長分發各督察員等輪流前往各區署分署各駐在所認眞蓋戳切實考查惟轄區遥遠雖不能限定督察員按日前往務於一星期内各處總須蓋戳一次爲要切切此令 
 
 
 

Page 11

 
 
[兄弟扒諉舊債]  
　　已閉源利錢莊經理盧大　控席立功兄弟五人不理伊故父欠銀七千兩一案前日由廨傳訊兩造各延律師到堂代辯並據席氏兄弟認欠屬實惟仍互相推諉聶裹讞判被告各交原保候下禮拜二再訊 
[强搶金絲眼鏡]  
　　瑪禮遜路二十五號居户施王氏前晚七時行經南潯路被匪攫去值洋八元之金絲眼鏡當時鳴捕追拿未獲卽報捕房飭探查緝 
[誰敎你不遵定章]  
法公堂前以控欠黃包車租洋案件日見其多往往因數目不符互相爭執故另立新章發給各車主一律遵守租車時如不照章塡明則所欠車租不准控訴詎昨有蔡桂良投案控稱王阿三租去黃包車被欠租洋向索不付求請訊追中西讞員問其曾不照章塡明供未塡晨遂判將案註消 
[深夜聚賭]  
　　陳福生深夜在家聚賭被捕房查知前往將陳福生及賭客金阿金王阿二張阿二李阿炳等傳解法公堂請訊陳供實係朋友到來聚义麻雀消遣並不抽頭求宥判陳罰洋十元金等各罰洋一元充公 
[串放白鴒]  
　　夏廣甫至法公堂控稱曾憑媒證出洋一百五十元娶嚴陳氏之女林弟爲妻於本月初十日成婚詎至十二日卽行逃去實係串放白鴿求請訊究陳氏供林弟實係養媳因其愚笨故轉配與夏廣甫財禮雖婦人所收婚帖實由林弟之親父所出可否請提林弟之父訊追聶讞員判交保限七天交人如逾限不交着交洋一百五十元 
[包探追獲搶匪]  
　　昨有某甲手携衣服數件在途行走突被某乙上前搶取兩件而逃幸由美捕房華探周瑤庭瞥見帮同追獲拘入捕房押候解送公廨訊辦 
[購物論價之衝突]  
　　陳阿四昨至天　路某號廣東雜貨店内購物論價口角陳竟用武摀毁器皿等件當經該店主鳴捕將陳拘送捕房候核 
[請緝贓賊]  
　　北河南路一百六十四號門牌江半欽家前晚被竊值洋五百元之衣飾當卽開單報請捕房飭探查緝 
[索債爭鬥]  
　　胡阿友徐松林等昨在西華得路因索債口角爭毆被捕查見併送捕房由捕頭詢明着赴公堂起訴 
[誌謝]  
　　昨承廣益書局惠赠新出版之奇情小說弱女飄零記一册是書係胡寄塵君所著結搆離奇頗有趣味特爲介紹于愛閱小說者又承上海振勝烟公司惠贈新出品總統牌香烟一大盒書此併謝 
雜評三（訥） 
[吾所望於商會聨合會者]  
　　此次開會問題極多而又極重要如改稅則也訂商法也結商約也謀商學也振興種種商業也以商人所身受之痛苦親經之閱歷發爲言論自必確切著明深中利獘然而自爲謀者往往所願必奢期許必高過奢過高而能辦到者誠爲商界幸事第恐目的不達而將來反成空言吾故望與會諸君以今日之商界情形合諸國勢揆諸人情衡諸財力而事事從切近處着手則庶乎有濟蓋今日之商界斷不能一躍而即與各國之商界齊驅也 
專件 
[内務部令河南民政長文]  
　　駁自治貿協解中央事准國務院函開奉大總統發下河南都督民政長會呈酌量變通裁併自治司法各穢關及取締高等小學辦法節存之欵協解中央一案奉批據呈已悉交内務財政司法敎育各部會核辦理此批等因除行河南都督知照并分别函交外相應鈔錄原呈函知貴部查照會核辦理等因并印送原呈到部查原呈擬將該省廳州縣議参各會城鎭鄉議董各會一律取消等語現在各級自治會業經奉令停辦在案惟擬將前項經費專案存儲俟有成數協解中央一節就性質言之各地方自治欵項在自治未行以前强半由地方自行捐集如學田賓興積榖善堂及其他公欵所以資各該地方公益事宜者不必有自治之名早具有自治之實各該地方相安相習由來已久今自治雖經停辦然紬繹大總統通令此等自治欵項專歸各該管縣知事接收明示地方自治之性質不涉國家行政之範圍是以前此湖南民政長請將自治欵項提歸省有業經本部詳叙理由駁復在案提歸省有尙虞窒碍協解中央更將紛擾此性質上之無各照准者也又就事實言之現在各級自治會雖經停辦係屬暫行并非永处廢止俟本部釐訂新章卽將重組果如原呈辦理他日各級自治會重新組織之時舊欵一空新籌無著默計前途必有無米爲炊之勢抑列有進者此等自治欵項地方用之則有餘中央用之則不足如查零星湊集在國家收效無多而地方欵項掃地無餘必至罷情眩惑各省仿行流獘所至更難逆傹此事實上之無可照准者也當此中央財政奇絀之際該省仰體時艱力維大司苟能有益於國無病於民者中央自樂贊同惟通籌前後不厭求詳與其周章於事後毋寧審愼於事前應仍飭遵照大總統通令分行各該地方行政長官妥爲接收分别存儲毋許挪蝕并將各該地方自治會所有欵目分别何者爲地方所原有何者爲地方所新捐何者由官治劃歸何者爲不正當之收入詳細造册報部以便酌核辦理二月二十四日奉大總統通令各省民政長於有匪地方督飭各縣参照四川了政長籌擬警隊辦法以停辦地方自治之欵及圑練經費酌量禔撥等因紬繹令栺以地方之欵供地方之用猶且鄭重用途明示酌提自非協解中央可比又查警察成續之優良基於敎練故三年槪算於各省均列有此項經費認爲由國家支出該省現有警額無力擴充候補巡警日形擁擠體察情形暫停敎練原無不可惟原由地方所籌之此項經費自不能移作協濟中央之用至城防局名稱雖異於警察而衡其性質則近於鄉圑果能辦有成效自可輔助警察保衛閭閻矧該省匪氛方熾伏莽滋多此項防局正應加以整頓補助清鄉需要之時詎可裁廢迭奉大總統明令通飭各省注意警務籌辦警隊本部現在通盤計畫籌議進行俟將來警隊編練有成緩急足恃自可裁撤城防以專責任是地方原有自治欵項仍應遵照通令審愼酌撥以地方之欵供地方之用俾重公欵而免紛列除函復國務院並咨復河南都外合行令知該民政長遵照可也此令 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[茶壺致痰盂書] [  鶴超]  
　　痰盂同窰兄閣下歲月不居流光如水自與閣下同離故土奔投新主以來不知幾何時矣回憶當年一窑陶冶空山風雨如切如磋彩筆雲霞宜書宜畫章身有耀成器無慚氣誼之投抑有甚於膠漆者矣出山以後几席相隨孰意閣下驟變本性甘居下流仰而求人曲盡逢迎之態百般順受自誇度量之宏卽有人唾閣下之面者閣下亦置諸不較聽其自然似此卑汚齷齪弟實不忍見之亦不欲見之也是以上下閡隔不相聞問近在咫尺邈若天涯始合終離本同末異感懷舊誼涙下潸然曩者弟因欵待嘉客偶至廳前見閣下便便大腹倚柱而立有旁若無人之槪在閣下自 
以爲躬逢盛會得托庇於大人先生宇下挺胸凸肚張目放懷王府門丁不是過也然客以弟之排洩物置諸閣下之口閣下竟受之不辭是則閣下之臟腑其與便壼便桶坑厠輩相去幾何金玉其外垢穢其中且旣無共工氏之勇往何須觸柱興悲又非漆窒女之憂時不必倚柱長嘯徒使蓬蓬　氣令人難聞陣陣酸風使我掩鼻噫閣下休矣倘在擊碎唾壼之客來閣下將何以自全乎忝在同種用敢不揣冐昧直告數言想閣下敏於感悟必能傾西江之水蕩滌胸襟革面洗心一掃從前習氣庶不致爲人厭棄也草此衹請平安諸希朗照不宣同窰弟茶壼鞠躬上書 
[賀考知事落第者書仿柳子厚賀王參元失火書] [  吴澤民]  
　　某君足下得官場書知足下應知事試落第而歸僕始聞而駭繼而疑終乃大喜蓋將弔而更以賀也道遠報略猶未究知怪狀果若甲焉乙焉丙焉而悉無有不准再試乃吾所尤賀者也足下熱功名艷膴仕惟力　地皮是望也今乃有知事康了之驚以困厄左右而民脂民膏之奉或以不遂吾是以始而駭也老氏之言曰禍福倚伏得失之不可常或將大有爲也乃始困頓震悸於是有被參之嫌革職之慘勞苦變動而後能亭通舊官僚派皆然斯則宦海風波大員不能以是自恃是以中而欵也以足下工拍馬屁稱滑頭精運動其爲手段若是而出不能得社會之歡迎以免抨撃者蓋無他焉民國人多嫉舊官僚世之有革新思想者皆鄙夷而惡足下之齷齪豈惟惡之心恨之或憤怒而思加以暗殺以官場之腐敗而世人之多嫉也僕自革命成功時見足下之養晦匿跡者蓋一二年未嘗出是僕仰高尙而致傾倒久矣所以重足下也乃聞赴知事試騐又嘗托管城子時違其議思以啓發足下之暓惑然時冷諷於報界多有掩耳而走者僕良恨應世之不滑宦情之不熱而爲公等之所訾嘗在自由談言而痛之乃今幸爲試官之所淘汰凡衆之憤恨化爲灰燼七十分六十分以示其無有而足下之怪狀乃可韜斂而不露其幸多矣是試驗委員之相吾子也則僕與足下歷來之相知不若茲考一黜之爲足下福也屏而去之使夫編現形記者無以資笑譚作諧文報者無以諱虐謔卽如向之世人憤嫉其亦免乎於茲吾有慰於子是以終乃大喜也曩者官場罷黜同位者皆相慰幸災樂禍君子惡之今吾之所陳若是有以異乎昔故將弔而更以賀也厭世主義其爲計也得矣又何憾焉某謹白 
尊聞閣詞選 
[春草四首] [  汪伊蔚遺草]  
薦蕪水暖漾金鵝原上離離長漸多燕語代迷新霽後馬蹄踏亂夕陽過　　塞北蘇青塜苦憶江南夢綠波有客天涯歸未得斷 
腸爭奈鷓鴣何 
不見王孫悵夕暉風光到處惜芳菲萋萋驛路春如許渺渺關河人未歸湛露方深寒食近慈雲欲答寸心違燒痕一望渾無迹弄影翻風蛺蝶飛 
林岸高低一色匀雜花開處可憐春愁生陌上青袍舊恨惹窗前白祫新斷岸拖烟連野渡離亭帶雨送征輪湘蘭沅芷思千里始得吟魂楚水濱 
恰恰幽禽夢醒初池塘佳句幾回書一簾春色劉郎室滿徑蓬蒿仲蔚居飲社家家爭約伴懷人處處渺愁余爲留生趣供游賞繞砌環階罷掃除 
[春晴] [  瓊華女士]  
水滿池塘花滿枝夕陽樓閣晚晴時踏青士女爭豪逸寳馬輕車夾道馳 
平原雨過綠初齊流水潺潺入𣼶溪谷鳥也憐春色好杏花深處盡情啼 
　　購置水仙數盆新春齊放明窗玩賞令人有 
[出塵想喜咏之] [  佐彤]  
水護靈根石築宮玲瓏香氣自飄空一生不着泥滋味羞與凡花鬥晚紅 
[代贈顔最]  
表鳥啣箋降繡裀隔函貪嗅蕩蘭芬支離魔障三千界䪷倒春魂十二分孽海廣容恩與怨情絲竊笑理愈棼識荊默默思何處日暮滬江有斷雲 
处疑花裹眼糢糊浪結同心德易孤言到非時緣盡了行鮮是處負終呼却看西子傾城色且聽東風徹夜烏書太無端情獨重佳名深感付狂徒 
[悼錦雲] [  涂雲修女士]  
深閨握手話依依惜别離筵曾幾時早識此行成永訣不如風雨誤佳期（去冬錦雲以于歸期近辭雲而去臨行之日風雨載途方謂天公何不做美孰知此去遂遭不測也 
夢裹香魂若可呼殘燈半點認糢糊忍敎良友苦相憶夫壻泉台會得無 
芳蘭自古易摧殘幾度臨風涙暗彈貞烈如卿天不負要留大節與人看 
[春雨]  
春雨如絲濕翠苔沈陰天氣鬰難開消闌寫得雙燕曾逐鳥衣巷裹來 
筆記 
[仇媾] [  韋士]  
某　性怪僻多金善賈又多姬妾一日途遇一女携一小婢睍之艷絶挑以游詞女怒婢肆駡鄰右羣集悉不齒傖傖大憤思雪此恥適妻死乃百計　緣女先悅一少年書生女父緈嫌書生貧方遲疑至是竟許傖書生經萬苦得與女爲最後會女但勸書生另娶謂事出父母命情緣只可待來世書生椎胸徒呼負負女旣嫁觀面方知即前日受駡之傖夫也傖待女如寇仇陪嫁小婢横受撻楚女私　書令婢致書生婢又哭訴書生大悲無法可施欲競力則兩手雞肋欲競財則家徒四壁欲競才學則斯世久輕儒士終日啼泣百念俱灰無聊中思拾青紫致貴顯乃文章憎命每落孫山憤極投筆從寺僧學武技夜以繼日顧太勤懇技略進而病生年餘始起則女已以憂鬰死小婢他嫁婢告書生謂女死時猶連呼書生名書生悲痛熱血噴湧即夜踰垣入傖家拳其胸傖死書生疲不復逃爲人縛鳴之官死獄中 
自由談話會 
人云女兒喜對鏡晨妝容顔美吾謂女兒喜坐了馬車去看戲人云女兒悲青春易老守空閨吾謂女兒悲自由結婚不能兼人云女兒樂鞦韆架上春衫薄吾謂女兒樂夾道爭看好顔色人云女兒愁侮敎夫婿覓封候吾謂女兒愁不見青樓有白頭[  野草]  
嗚呼今日之中國非習俗澆漓之中國乎青年子弟偎紅倚綠喝雉呼盧飲食非珍腆不樂衣服非華美不歡至遇寒素之士則鄙棄之若不屑與道一飯十金一衣百金一室千金富貴者固爾中人之家亦然無怪富者貧而貧者益困矣長此以往中國之爲中國其現象又當如何予俗無言 
鈍根目擊斯弊乃發起儉德會挽狂瀾於旣倒撑砥柱於中流不勝欽佩而衹課於心不拘於迹尤深服體格之得宜焉果推而行之則日耳曼之儉風將見於吾國民富國强胥於此基之鄙人願附驥尾而樂觀其成惟有一言爲入會諸君子告拿定宗旨表裹如一終始如一愼勿視爲尋常之黨會而以列名爲兒戲也則本會幸甚國家幸甚有道之士盍歸乎來[  揚州張嘯虎]  
國何以弱弱於民窮民何以窮窮於俗侈故風俗奢侈關係於個人者輕影響於全國者重蓋欲謀國富民强之策則必由戒俗侈始欲戒俗侈則儉德會尙矣[  揚州盧省吾]  
凡人一生未必盡是逆境至貧賤人亦有幾日好運只爲看得容易錢財到手恣情輕用以爲去必復來誰知事機錯過不可再得 
何能蓄積成家若肯得寸守寸得尺守尺小成局百何至末路艱難困苦 
人當得意時須尋退路然後不死於安樂當失意時須尋出路然後可生於憂患 
朋友是後來之兄弟兄弟是天然的朋友少同遊長同學若得一德一心之兄弟何樂如之此古人所以　貴乎兄弟之互相師友也[  逸漁]  
人生在世壯年固不可不辛勤創業興家若至老年則又不可貧得無厭諦云人生七十古來稀如已年逾半百後來韶光至多不過二三十年矣乃營營朝暮不思一刻休息殊可歎也[  一二畏]  
儉德會規則一不狎邪二不賭博三不必以酒食結交四不必華服五不輕寒素 
入會者武進尤康如尤敬如上海嚴翼上元吳啓森潤州蔡臥籐珠溪朱璋阜寗周行揚州張嘯虎盧省吾王典林子長陳奎戴鼎劉孚祥王正常雲松子南沙桂香民休寗陳心贊南匯鮑南春汪慰均葉家清　賢錢源生陳佐成華亭王鉻琛孫子强吳江蔡士錄吳縣程袓棠毘陵朱暉通縣孫錫綸餘姚王廣涵蘇州汪壽壽 
小說 
[短篇小說雙奇士] [  求是]  
棋楊之亂蹂躙半天下吾蘇幾無乾淨土惟某縣之某鎭未遭焚　避難者多歸之一日來一丐投市土地廟廟久不修　瓦破缺　臨街一室尙堪蔽風雨丐佈薪其間而宿焉視之貌魁愇面黑關多麻鬚髯如戟目爛爛如嚴下電綠衣葛　尚未至懸鶉百結　之不答閉雙目仰而臥終日不言不笑亦未嘗出廟門一步　　大呼曰那個兒子拿飯來我吃渴則又在呼曰那個兒子拿水來我飲噫嗟來之言不敬也微而𪑇敖猶且不受况乎食人以飯飲人以水而甘受兒子之呼耶詎丐以是呼而竟有應之者應之者誰則廟之鄰賣酒者某翁也翁夫婦皆年逾不惑面善心慈自奉儉約日獲蠅頭微利足以飽暖有餘則以與道路之廢疾　　者故一鎭皆稱善人焉茲聞丐呼以飯一盂湯一瓢命子持往與丐丐起而食食畢復臥如是月餘丐無一言謝翁亦無德色鄰人異而問之曰翁甯與丐有葭莩之親乎翁曰非也予特憫之耳此殘羹冷飯予本以喂飼鷄犬者予不忍鷄犬之不得食而餓而反忍彼丐者呼饑渴乎翁言雖如是而心固弗善丐薄暮親往　丐婉言以勸之曰爾勿爲此逆耳之言令人難堪也爾幸而遇予自予外不惟不憐爾窮且皆怒爾無禮爾其速改爾言則濟爾者寗獨予耶丐不應而臥翁遂去丐呼如故翁亦施與如故葭飛梧落署往寒來風雲不知其幾何變陵谷不知其幾何遷矣而翁則未嘗有一飯缺一水斷雖孝子之奉養其父母不是過也彼丐者豈鐵石心腸而竟漠然無動於中耶丐固常私歎曰施濟之事能暫易而能久難余以花甲之年歷遍十餘宥良善如翁蓋未嘗見也一日翁來則理其衣整其容拱手而問曰翁之店非東鄰酒店乎翁曰然翁之居非亦在店中乎翁曰否予之家在市東某橋下茅屋三間門前植楊柳二株者是也丐頷其首作沈思狀有頃閉其目又臥夜漏二滴翁方與子談丐忽撞門入翁曰若何爲丐曰久受翁惠今有一言奉告予非丐人實太平天國某王也事敗嘗道購八急故來避於此翁大驚曰予固疑若非常人果然若速離此勿禍予并禍全鎭也丐曰翁毋恐予必不爲翁禍方予之逃也恐有人識予予故用滾油濺面使麻今容顔改易巳如吞炭之豫讓人人復能識矣感翁大德願以終身托若能留予鎭之南某山麓某祠脚下藏有多金予平日之私積也翁可取之不特終身可無凍餒憂雖傳之子孫數世爲富家翁可也翁沈吟良久曰君言雖是然君久爲丐者一旦來予家得無起衆疑而滋物議乎今君仍往廟中臥予明日當衆僞詢爾家世而認爾爲親則庶足以釋羣疑耳丐曰諾翌晨丐又呼翁飼畢而問曰若來此巳久若姓若名予均未知今亂事已平若尙有家可歸乎有父兄可投托乎丐潸然曰予姓某名某家住某縣罹賊難偕叔及兄外避田園淪落骨肉流離今糖豆不贍短褐不完更安有餘資爲歸里計乎翁因　驚曰爾叔非某耶丐曰然兄非某耶曰然翁大哭曰若　爾乃我表舅也予不能迎養使舅朝夕呼飢渴將何所逃罪乎丐亦大哭於是鄰人走集勸慰咸以爲丐與翁眞有親誼矣翁乃迎丐　供養以終身焉藏金初不敢宣露迨翁没始發之家遂　富至今猶以　富稱一鄉云 
求是曰二人之性僻而奇皆人情之　　能爲天旣生丐又復生翁陌路之人而卒使相聚一堂造物之好奇如此哉然翁爲善士丐乃兇人平日焚刧之財不能自有而歸於翁天其特假手於丐以償翁　冥冥之中又寗得謂爲無主耶 
[謝贈]  
昨承中華書局惠贈中華實業界第二號一册中華敎育界第十四號一册内容翔實而取值甚廉誠有　　會之作也又承平　社惠贈男女交際自由尺牘一部饒有趣味頗足解頭均此誌謝 
 
 
 

Page 15

 
 
   
 
 

Page 16

 
 
[阿司匹靈藥餅]  
商標註册　德因拜耳大藥廠 
德國拜耳大藥廠阿司匹靈藥餅世界寰球上著名醫士所公認爲提化最淨靈驗最著之上品其功用有二一爲退熱一爲止痛凡傷風傷寒風濕骨痛寒熱等症用之無不藥到病除惟行銷旣廣假冒遂多僞藥欺世貽害非淺購者須認明拜耳大藥廠十字縱横商標眞正阿司匹靈藥餅幸勿爲其所欺也 
欲取本廠之五彩精印說明書函索即寄不取分文如欲購眞正阿司匹靈藥餅向各藥房購之而不得者亦請函知上六號本廠可也 
[光耀阿拉廷汽燈]  
諸君如欲店中光明者幸勿失此時機如蒙惠顧請與本行直接本行可保諸君事妥適也在中國貨存極多價尤克己如蒙採辦者請駕臨本行樣子間參觀或函索新圖樣部當即照寄本行承攬所有各種汽燈機器全副材料愛來廷汽燈無論何種火油均可燃點而用亞細亞火油公司之十字牌亦無不可上海三馬路十三號光耀洋行披露 
[華大寳利魚肝油]  
絕無腥氣其味甘美 
魚油一物名目甚多然或不免偏燥偏膩未能盡美盡善華大寳利醫生研究新法煉製麥精附以滋養之藥絕無腥膩之弊清香適口温潤補肺能治一切房勞過度咳嗽吐血風塵勞苦感冒寒熱憂鬱成癆以及痰咳乾嗽等症莫不奏效如神婦女小孩更屬相宜誠爲魚油中無上之極品也　 
本埠外埠各大藥房均有出售 
上海　總經理英大馬路東科發大藥房 
發行所英大馬路中市興華公司 
各埠如欲經售者請函達發行所 
[天下馳名獨一無二德軒氏章製消痰半夏餅]  
此藥耑治○男女老病○新咳久嗽乾咳痰急○老年氣短○行路氣嗽文痴武癲○猪羊癎幼○痰中痰厥久咳失音○久咳成勞○痰飲氣喘破金見紅○因咳遺精○肺痿腥痰痰壅聲嘶○五勞七傷　　諸虚百損○痰火氣鬱○痰迷心竅○治服此藥當日見效○輕症六錢○重症一料包可斷根○永不再發服後無驗○原洋奉還僞藥欺人○雷殛火焚當面可試○痰化爲水假冒甚多○貴客留心外埠批發○格外克己倘無銷路○包可退還大盒六錢一元　每打十二盒　洋十一元二角　每料四元　小盒一錢洋二角不靈包退還洋總發行所上海英界老閘橋永盛水菓行對門　聯昌德洋廣雜貨號啓 
[極其完美之燈火]  
用煤氣燈火　最有益於目光　最能流通空氣 
最爲可靠　最爲省儉 
欲知詳情請詢西藏路五號上海自來火公司或南京路二十九號樣子間可也 
["ＣＨＩＬＡＩ"ＢＬＯＯＤＴＯＮＩＣ得病之要訣保身險之捷徑]  
保險之風開●若動一般心理之注意於財産貨物者●日趨日衆●獨重於財産貨物千萬倍之身命●反忽略者何故●謂有病可服藥也●殊不知有病不患無藥●患無對症之藥以治病●患無完全純粹之藥能致吾人之不病●諺曰無病是神仙●優勝哉●自來血之功用也●自來血原名"chilai"bloodtonic補益人身全體各部●爲男女老幼普通可服●其最著確實經驗之要點●直揭之曰補血●血足則神清氣爽●面色紅潤呼吸舒暢●步履輕健●此就外表而言●若就内服而言●一服自來血●血液淡薄者能增新濃●若血毒未淨者能排除污濁●自來血更能補腎生津●舒暢經絡●增加胃量●週身康樂●百病不侵●諸君苟能預爲嘗服●較之臨病服藥●因渴掘并●豈不先佔優勝●永無疾發之虞●况且財産屬虚●生命屬實●保財産險者●不若先保生命之險●保生命險之捷徑●舍服自來血無他求●人生如朝露●具體之形殼●無多之呼吸●知覺之擊觸●操勞之侵陵●物慾導其先●疾病逐其後●故最寳貴者生命●最危險者亦惟生命●脫若生命不保●財産何爲●每見呻吟床榻●形式可憐●長樂水康●精神活潑●仙鬼殊途●一霄一壤●研究生理學●欲採完全强健之要訣者●先將不病二字細味之●再購本藥房之自來血試服之●費省而效宏●身壯而力健●勝如保險多多矣●自來血總發行所●上海四馬路五洲大藥房●大每瓶兩元●每打廿元●小每瓶一元二角●每打十二元 
[瑞生洋行出售各種機器]  
英國第一著名米白主倍老廠所造織紗機器早巳風行寰宇中國各紗廠購用之數有十八萬錠子之多他如華特廠之鍋爐引擎修理機器利物賽廠之織布機器格利内而之灑水滅火機器復雅克斯之溥潤機器無不推陳出新靈巧適用又名廠所造引擎發電機器電汽燈以及可資運動各項機器用之電汽箱尤爲心裁獨出精巧絶倫現該廠派一洋匠駐滬專司裝電燈機器以上各廠家歸小行一家經理售價克己倘蒙　貴客紳商賜顧請移玉至小行看圖樣面議價值可也此白 
[維昌洋行紙料處告白]  
本行專辦瑞典國名廠精製優等紙料風行各國歷年己久價值之公道貨物之精美早蒙各國所稱許近爲便利華商起見特設分行於江西路六號諸君賜顧請臨本寫字樓接洽可也紙名列下瑞典紙●新聞紙●書面紙●銅版紙●顔色有光紙●道林紙●棉料紙●木造紙●雪光紙●以上九種爲本行專售常備現貨隨時可購各種有光紙●大小臘光紙●夫士格紙●攷背紙●包皮紙●招貼紙●票棉紙●包紗紙●信封紙●攷貝簿子●印字墨水●軟硬鉛筆●各種文具●以上各種貨精價廉如蒙各界惠顧格外歡迎也 
[花鼓桶牌水門汀]  
啓者本行主人吳錦堂君向在日本出資自設東亞公司製造花鼓桶牌水門汀早經英德日各國化驗師考驗稱爲東方最上之品運銷中國及南洋各埠久已中外馳名近爲斤量格外比衆加重以圖擴充並售各種火柴價廉物美倘　貴客賜顧幸祈　駕臨三茅閣橋北首金隆街長餘里小行面談零躉批發多寡不拘以廣招徠謹告 
電話二千四百三十一　上海義生洋行謹啓 
[永年人壽保險有限公司]  
本公司爲英商壽險公司特仿香港新訂律法承保各種定期終身壽險以及孩童儲蓄等險保衛普及費額最廉凡年在三十者保銀千兩平均每日祇出銀七分擔認保款總數在西歷一千九百十三年三月三十一號共有銀三千二百八十七萬七千零十兩年内進欵逾銀二百九十萬兩總公司設在上海廣東路十號分公司徧設亞洲各大埠　上海總經理烈士啓 
[上海之騙術垚界]  
雲間顚公前輯騙術奇談一書頗爲社會歡迎因其事迹奇幻於人世間機械變詐諸術描寫無遺閱之可以知趨避之法不特爲消遣閒情計也惟上海一隅地其欺詐　騙之事尤較他處爲多顚公在報界數十年就所見聞隨時紀錄凡妓院賭場茶樓戲館種種騙詐之伎倆變幻百出雖老於世故者猶且防不勝防兹爲之逐一描寫幾如禹鼎鑄奸他埠人士之初至上海者苟一覽是書可藉知世途險　而不致受人詐騙於旅行不無稗益也（精裝四册一函定價八角）總發行所上海棋盤街掃葉山房分售處各埠書肆 
[介紹毛玉書兒科精種牛痘]  
亢旱旣久天花易發佈種牛痘急不可緩而擇醫尤不可不愼同人等調查近年滬上凡經毛玉書君所種痘孩體氣最爲發達此因毒氣出清永無後患且其種時手法敏捷小孩旣無痛苦又無潰爛復發等病毛君本係幼科聖手宜其獨冠一時本埠人烟稠密或有新到庽公未盡周知者爰爲介紹以便延請毛君仍庽英大馬路貴州路三號衞嬰醫室聶榕卿虞洽卿徐乾麟蔣焕庭同啓 
[上海肇新東西綢縀號廣告]  
本號開設英大馬路集益里内第九十四號專運泰東泰西上等絲織綢緞紗絨批發備貨之精良凡花色異樣及閃光悉心研究可謂五光十色有美必臻倘蒙各客寳號惠顧請注意天女散花圖商標庶不致誤 
[白禮氏蠟濁]  
倫敦船牌　白禮氏蠟燭在各國大賽會得金牌九十三面 
上海水牛牌　白禮氏蠟燭因其佳美著名中國年久　謹防假冒　 
[中國精益眼鏡公司]  
中國第一家自製吒力克鏡片 
貴客如有患目疾者本公司另有眼科專家醫治北京分公司開設在前門外觀音寺西頭第四十八號 
本公司自製各種光學鏡片頗承各界交口稱美即西洋各國光學專家亦稱為我中華民國獨一無二之新製品蓋非特騐目配光運機磨片量靣裝架種種專門技術為惠顧諸君所目覩即自製金銀各式鏡架亦無弗精益求精力求新異固不敢以不對光之鏡片損人目光亦安肯以不真實之僞貨自損名譽兹將本公司諸特色再佈於下（一）電光騐目室及磨片各機坊可領客叅觀以表新藝（一）本公司係光學專家所組織故不論遠近斜正散聚各光片凡東西洋專家所能造者本公司無不能照造照配（一）光片既係定製自與購辦現成貨不同然既配光定貨後極遲至一星期亦必出貨（一）本公司所製中國真金架包用包换（一）本公司為便利購客起見特於自製金銀各架外添備西洋鋼𢇁及夾金兩種亦能按照各人面部裝配上海南京路泥城橋東首電話三千八百九十五號 
[上海圓明園路五號總經理慎昌洋行]  
奇異商標　光線明亮質地堅固價值最廉 
奇異商標分銷處山東路東方電燈公司　四川路亨生電燈公司　英大馬路德馨里匯通電燈公司 
[萬國儲蓄會]  
開辦兩年異常發達　有極妥之保證　有極確之信用　有極厚之利益　有極大之希望 
向上海法大馬路本　有願享此利益者請函章閱會索或詳取　向上海法大馬路本 
[京都天寳齋花柳毒門聖葯經驗良方除病妥速無憂]  
京都天寳齋藥房○天下馳名○靈驗第一○異人傳授珠黄八寳化毒丹○包愈男女一切楊梅結毒限日全愈永無後患此丸乃本齋獨得異人傳授良方重用眞正犀黄珠粉血珀極品上藥泡製煉成專治男女楊梅結毒横痃下疳小便皮破腫爛一切毒門無論初起久染包可限日痊愈如請醫不精服藥不愈或庸醫牟利不顧人之性命攸關獨用輕粉升藥倒提丸等當時立愈乃毒氣内攻逢春復發四肢酸痛甚則鼻蹋髮秃紅班起點皆緑毒蘊經絡且必染妻絶子其害非淺餘毒不凈其害不休此買藥者未得其法患者豈望安全今本齋不惜重資修合濟世染者即將此丸服下立刻止痛消腫祛毒盡絕凡極重極危之症服藥一料立可全愈價雖略貴而效足値手可掃盡骨内一切毒氣且能生育無害屢試屢騐必發必中輕者五天重者旬日除根如用倒提丸輕粉升藥雷殛火焚凡有染此毒者雖諸醫束當危險萬分請嘗試之方知本藥房方眞藥靈之功每料價洋十元○每瓶洋二元每打洋念元○另有珠黄下疳散每瓶洋七角如男女下疳腫痛或陽物臭爛或筋爛去半節即搽此散立可拔毒去膿生肌止痛保復原形仍可生育種子此乃第一奇方也　立愈珠珀五淋白濁丸價洋每瓶一元如不效驗包退還洋以昭信實鋪設上海二馬路中市西鼎新里石庫門内便是遠埠函購郵局妥速信力自給京都天寳齋啓 
[中華菜舘新張廣告]  
本館原設四馬路浙江路口己歴幾春久荷遐邇歡迎良深　感祇以房屋狹隘難謀擴充時有座滿之虞致後來者無計招待爰假轉灣浙江竣新清和斜對面石庫門内裕商菜舘舊址增設中華菜舘新號庶幾二舘相去咫尺無異一家仍由本主人雙方兼顧　尊客惠臨彼此聽便添路南北名廚監製京蘇全席精緻小酌並包辦家庭喜慶酒肴花樣翻新價目克己至坐室之清潔堂倌之周到夙承獎許無待瀆陳現將脩理完聘准於舊曆月之十八日開張届時務祈　光顧不勝榮幸之至先此佈聞　電話三千一百十六號本舘主人謹啓 
[代售押欵綢縀特别减價]  
前有俞順記押與敝號綢縀數千號過期未贖業准原中通融辦法定于本月十八日起將該掉欵綢緞由敝號代爲銷售特别減價杭花緞每尺七角摹本每尺七角杭實紗每尺七角寗綢每尺六角寗綢袍褂料每尺四角五分其餘湖縐漳緞紡綢紗羅等花色繁多無不特别便宜當此綢價飛漲之際誠爲難得之機會幸弗錯過上海棋盤街商務書館對面安吉衣莊北號啓 
 
