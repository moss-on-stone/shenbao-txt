# 1899 - 116 - 4909354

 

Page 1

 
 
[新印萬國新史大事表出售] [  圖書集成局代啓]  
是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而　見聞方今時事多　有心　道　於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刊印裝訂十六本每部洋二元由上海望平街紹光書局蘇州彚文軒發售 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[醫書問世] [  圖書集成局代啓]  
六科準繩一書爲前明金壇王肯堂先生所箸遠宗古聖名著醫林前由書肆友人倩本局排印以廣流傳幾　星霜巳空篋笥茲又　付手民較前益爲精美每部四十八本分裝六套實價洋銀六圓又景岳全書爲明張介賓先生所箸立論精卓醫者宗之每部二十四本分裝兩套　洋三圓世有欲於杏林橘井中獨樹一幟者請臨三馬路申報館申昌書室及各書坊購取以廣揣摩可也 
[儲使才議]  
嗚呼使才之重固不自今始矣周禮有四夷之使春秋列國最重行人漢之興也求使絶域之才與將相並重是以張　蘇武班超傅介子輩接踵繼起宣漢威德於萬里之外自此以降若婁師德之使吐番富弼張方平之使契丹梁曾之　 
安南亦莫不樽俎折衝保全國體古之爲國者固未有不重使才者今之天下非兩漢唐宁比矣所謂敵國者又非匈奴吐番契丹之類也間嘗攷之奥國之制有自幼入官學院專課出使學者每年考校限以年歲取則派往各使署試用按班遷轉英國無官學院專課此種學業但按時報名限以三月之久歴校所試諸端得雋者卽歸試用班内用一年由使臣出具考語升爲本部散秩三等叅贊遞升二等散秩叅贊法國未變新章以前選才頗多可議法人對加斯灼知其弊釐定新章粲然大備觀馬君眉叔所譯章程九條以及考試條目六種可見其立法之善是以泰西之銜使命而來者　不通曉法律研精政俗枕葄希臘羅馬之微言繼以虎哥佛勞朗斯西果魯亞士之閎議操此術以進退機宜故事無不成功無不就若中國之於使才旣無專課之院又無考試之方大國之使則以三品以上之員充之若小國則翰苑之才稍有通習交涉事宜者亦可膺是選而於外國之法律政治商務輿圖一切不問也甚乃闒冗不肖因錄爲　叅　　　白端營巧一巡典而三年州縣矣一通同而三年府道矣嗚呼中國之使才如此而泰西各國又如　奈之何不　　　耶故今日中國交涉之務莫要於儲使才儲之奈何日講中學以植其根底習西文以通其　閡屢游歴以長其見　　出洋之人往往心醉夫西俗輙謂中不如西飲食起居與之俱化其實中學未深故也故欲儲使才必先使之　　　　我中國先聖先師立教之旨攷史以識我中國歴代之治亂與夫君主一統之尊而又涉獵子集以題我中國之學術文章而究其得失然後中有所主而不爲異說所移所謂植其根底也根底旣立斯可以讀西國之文西洋辦理交涉　　以法文爲通行莫德兩國語言文字次之中國昔年以辦理交涉者不通西文全恃舌人爲之闡譯　轉訛謬致　　　今宜使之通習洋文以免斯弊而西洋諸大國之律例以及前朝之史記近時之條約皆可取而　之以得其挭　　　閡之病可以免矣然非使之游歴則見識猶未廣也泰西各國最重游歴尊如世子王孫貴如世爵將相莫不以游歴　要圖雖道路崎嶇風波險惡經年累月亦所不辭斯事也雖非盡習練使才而欲儲使才者正可取以爲住皆　　　　遣學生出洋矣而未收其效今宜擇兼通中西學者給以咨文俾得出洋游歴其所經過之處觀其朝章得失　　　　美惡察其物產多寡究其貿易盛衰訪其制作精粗探其武備强弱而於地利一事凡山川之險夷出入之難易　　　口之淺深尤須留心考索探究靡遺以備國家有事時之用如是而猶不足以任使未之聞也故中國而不欲　　　則已欲儲使才必自設使學館始 
[諭旨恭錄]  
　　三月十五日奉旨廕生華堪著以文職用全斌著以武職用分發直隷道楊善　江蘇　　長裿汪振湖北知府趙子璨南河同知陳炳華安徽同知劉學浩江西同知張僧延福建同知方榮秉貴州同知　　　江蘇同知左念慈福建同知趙時棡安徽直隷州知州顧厚焜安徽知州黃建移譚祖綸山東通判陳仲璋貴州　　　文寳直隷知縣張文灝王兆霖山東知縣程仁均浙江知縣錢寳鎔江西知縣孫澄清湖北知縣孫揚祖貴州知縣姚　麟江蘇知縣陳寛蔭山東知縣彤書周堃河南知縣費樹藩楊紹止陳德懿曾綬麟湖北知縣陳慶恩湖南知縣劉式　四川知縣丁雲鵬廣西知縣伍家佶雲南知縣蕭端楙陳先沅丁楙樾邱兆壎山東鹽大使陳礽　福建鹽大使聨　俱照例發往擬補内閣中書齊增國子監學錄李廷瑛俱准其補授截取太常寺博士王樹櫆著照例用奏留吏部學習　帖式文和著准其留部明保户部卽補主事王旭東著以本部主事卽補户部卽補郎中徐宗蔭著以本部郎中卽補河南候補知府沈傅義著以知府仍發河南儘先卽補並交軍機處存記保舉直隷候補知縣凌維戊著照例用開復前山東長清縣知縣蘇杰前雲南候補知縣黎肇元俱准其開復原官照例用孝東陵禮部員外　著繼林補授 
東陵承辦事務衙門主事著桂斌補授光祿寺署丞著多裕補授欽此 
[簡使赴會]  
　　京師來電云俄人就瑞士國都城倡設萬國弭兵會各國均樂從之中國朝廷已明降諭旨著楊子通星使儒就近赴會與議矣 
[俄計宜防]  
　　西字報云俄人現在帕米爾勘定路徑擬築鐵道以通火車又云俄人已派兵由帕米爾至新　其兵弁宣言勘路實則非也中國地方官吏業已禀報政府略謂俄兵似有佔踞地方之意我國當嚴爲之備云 
[英爵宣言]  
　　倫敦來電云英國公爵地桓些氏在倫敦商務局宣言曰我國政府本不欲在中國我生枝節惟各國紛紛索取其地故亦不得不盡力布置以均利權且我國政府必須整頓水師務斯可保中華各埠以保守我國利源也 
[德艦來華]  
　　香港循環日報云前數年德國依路地土砲艦在山東洋面失事德政府復製一艦以補其缺仍名依路地士已於西歴四月四號行抵鍚蘭以便取道東來添入艦隊中駐泊中國海面 
 
 

Page 2

 
 
[觀履新]  
　　沙巿訪事友人云調署湖北江漢關道正任荆宜施道兪君實觀察自本月初旬交卸江漢關篆務後由湖廣督憲張香帥飭回本任十五日觀察乘昌和輪船抵沙巿荆州府舒暢亭太守江陵縣李清溪大令及文武印委各官均至江干恭迓觀察隨卽排導入城筮吉接篆 
[開辦川煤]  
　　重慶訪事友來函云川省多五金之礦煤質尤佳現在川江將次通行輪舶鐵路亦開辦之期將來需煤必鉅官中特設川煤公司准英美富商附股若干萬兩通力合作事期必成刻已在京訂立合同禀奉總理衙門批准立案現有英礦師木爾鐸葡是來渝擬先赴各處查勘一周然後禀明當道再行開辦 
[委鞫盜犯]  
　　揚州訪事友來函云去冬郡城新盛街泰豐錢莊被匪搶刼失資甚巨文武印委各官高懸重賞購線緝拿旋於城外凹子街拘獲高小三子等五名訊供不諱並稱尙有張姓弟兄二人在逃未獲邑宰遂簽差前往偵緝一面將高等分　釘鐐收禁錄供通詳嗣以高等旣已供認確鑿未便因二張在逃致稽　戮因禀詳各憲請先按律擬罪俾伸國法而快人心省憲以案情重大必須審愼周詳無枉無縱爰於本月中旬遴委某明府來揚會同研鞫倘供詞始終無異卽隨時詳候核奪 
[杭試初誌]  
　　杭州訪事友人云浙江巡撫兼理提督學政劉景韓大中丞札飭杭州府各屬於本月十七日舉行縣試杭紹嘉松兩分司亦同日舉行計文童之報名應試者仁和一百八十四名錢塘二百十六名杭紹一百四十六名嘉松二十一名仁和已冠首題意誠未冠首題所謂　其意者通塲次題守先王之道詩題賦得溪柳自搖沙水清得清字錢塘已冠首題能竭其力事君未冠首題孝弟也者通塲次題春服旣成詩題賦得蠶月條桑得蠶字杭紹已冠首題吾日三省吾身至節用而愛人未冠首題使民以時至謹而信通塲次題事君能致其身與朋友交會而有信詩題賦得石泉槐火一時新得新字嘉松首題隘與不恭君子不由也次詩題未詳 
[松試十三誌]  
　　松江采訪友人云本月十七日松江府濮紫泉太守三覆七邑文童旋發出招覆案計華亭招覆五十名奉賢招覆二十六名婁縣招覆五十名金山招覆三十二名上海招覆四十二名南匯招覆二十六名青浦招覆五十名示期二十二日覆終兹將上海全案照錄左方汪慶燾黃虯胡祥翰劉欽勵胡宗瑗張汝鑫毛恒遇張鳳岐吳寳地郁周李維清金潤章王臨訓沈日章王臨棨范熙祥蔡景濵何鈺毛經鑄諸翔黃申錫錢端履曾澤民金璧輝曹永達楊兆鵬王承旦陳宏勳張之剛曹繼曾張履和凌希曾胡光驊劉濤王式森胡光奎趙澄瀾金保樂李顯翀嚴恭鍾浩鈞王詮運 
[邗上官塲紀事]  
　　揚州訪事友來函云前兩淮鹽知事毛平甫司馬捐升監掣同知開缺過班例須赴部帶領引見時適准南總局委員任希臣分轉由江蓉舫都轉調委要差所遺總局會辦一席檄委司馬接辦兹者可馬擬趁春暖花香時束裝北上屢於都轉前籲求交卸都轉俯如所請本月某日司馬已買棹登程大約榴火紅時卽可遄返邗上矣○兩淮運司江蓉舫都轉前奉李傅相公函以山東黃水爲災淪胥全省飭卽勸諭兩淮塲運各商量力捐輸以拯民命塲商遵卽報捐三千兩嗣鄂湘西皖四岸運商亦慨認一萬兩由福和祥同豐豫聚盛三錢莊墊欵匯解災區施放刻經三錢莊催欵歸墊運商金永隆恒吉等聨名禀請淮南總局按引攤扣定限缴清局員允照向章核計岸銷引數每引攤扣東省義振銀一分八釐限三月底一律繳清飭福和祥等三錢莊具領歸墊尙餘銀一百餘兩作爲利息倘遲至四月初一日後仍延宕不繳卽由莊代繳每月照九釐起息將來由欠繳之商將本利認還 
[牛莊近事]  
　　營口訪事友來函云上年宋祝三宫保將移節榆關先送瀛眷歸珂里本月某日仍由珂里乘鎭海兵輪船至營口暫住　軍糧臺○客冬營口各商議訂條規凡以現銀交易者須加收貼色各帮不願以致屢議未妥今春粤東客號二十八家三江船商十四家運帮入家公禀關道憲嗣奉批示云稅捐完納現銀准其加收貼色其餘各費或應删除貼色或應量爲酌减仰大會衆商邀集各帮公同集議不得巧立名目任意勒加以惠遠商等因又批大會公禀云該會商等　知買賣交易貴在和衷商辦况通商口岸尤當廣爲招徠商務方能日興利源方能日擴若逞私反持遠人無利可圖聞風畏避巿面必致漸衰想該會商等斷不致希　前之小利忘日後之遠害云云想各商顧全大局必能設法以持其平也 
[西湖櫂歌]  
　　杭州訪事友人云本月十六日撫憲劉景韓大中丞牌示云現在天氣漸熱本部院定於三月十八日換戴凉帽爲此仰　屬文武員弁教官以及軍民人等一體遵照毋違特示將軍濟留守亦已同日示遵矣○今春絲價甚昻長袖善舞者莫不以壟斷居奇爲事每有屯積如山欲求善價而沽者惟自榖雨節後天氣晴和桑枝怒發紅蠶上箔可望豐收是以近日鄕民之入巿貿絲者絡繹於途價値亦較前稍眨矣 
[漢水珠光]  
　　漢口采訪友人云目下各路茶商多携銀圓入山購茶是以巿中錢價漸减每洋銀一圓可易錢九百四十文○漢口爲華洋互巿之區莠民每混跡其間借端滋擾陳慶門都閫有鑒於此札委吳劉伍三弁分任稽查巿井小民裨益誠不淺也○私造台票匪徒迭經漢陽縣李廣侯大令研訊確係劉作世爲首指日當明正典刑至林學友則係從犯擬監禁二十年○駐漢升字營業經　　調往麻城另飭方翰卿軍門統領武功營駐紥居仁門城上 
[皖公山色]  
　　安慶訪事人云皖省自前任臬憲趙廉訪創立自新所習藝堂凡小竊遊民及不遵約束之子弟一經犯案均收入所中令其戒去洋烟入堂習藝三年藝成始得開釋臨去將所積工資一倂給付俾作小貿易以餬其口行之日久莠民均化養良至于保甲詞訟所中　日洞門大開如有民間因雀鼠之爭投詞呈控者立時判釋差役無從需索分文遠近居民頌聲載道自廉訪升任秦中保甲　照舊章而自新習藝事宜日漸弛廢自來良法美意往往有始無終良可歎也○署臬司李廉訪廷簫以保甲之設原爲弭盜安良起見且屢奉綸音凡地方保甲圑練務須認眞辦理皖屬各州縣雖經札飭遵照恐難免虚應故事困特委佐雜多員分赴各州縣會同印官詳細確查已辦者加意整頓未辦者極力舉行委員薪資由印官捐廉酌送無許苛派民間日來奉委諸員已料理行裝先後辭赴差次矣○全椒縣典史陳少尉蒞任已七載今春忽爲二竪所侵醫藥罔效延至上月某日病故遺缺經藩憲湯方伯札委候補巡檢王少尹琢玉前往署理 
[秦淮桃汛]  
　　金陵訪事友人云郵政局送信脚夫某甲竊取匯票洋銀二百餘元逃匿無蹝經郵政局西總辦穆林君親往郭家巷某烟館拿獲旋被脫逃旋訪知避往城北因復親帶多人密往拘回詰之直認不諱惟稱此欵今已揮霍殆盡穆林君大怒飭人將甲看管俟申請總稅務司總辦大清郵政赫德君查照郵政律從重懲辦以儆效尤○省垣吏治自去年停止後今復舉行二月課期由署藩司憲胡雲臺方伯考試本月輪應糧道主政吳仲懌儲憲重憙示期十六日考試後以是日須陪侍德藩亨利遊覽明陵遂攺遲至十七日候補各員之到者中班八十餘人小班二百數十人○洪武街有蘭姓成衣鋪與柏姓京貨店對字望衡一日蘭姓令學徒至柏姓店中購藍白棉線學徒年幼無知持線在手自言自語曰藍與白交白與藍交柏店店中婦女聞之以爲刺已申申怒詈徒反唇相稽柏大怒執徒毆之蘭姓見之引爲大辱遂衆向之理讑栢 
 
 

Page 3

 
 
亦糾衆至蘭鋪中盡情毁物嗣經人出而排解謂釁田蘭姓學徒而起令蘭向栢服禮旣而蘭檢點各物先去綢縀衣料皆由主顧囑製者無力賠償遂萌短見竟於夜間自縊於梁眷屬旋具禀控之官署未識此案如何了結也 
[獵塲芳草]  
　　松江訪事人云華亭縣劉謙三大令之太夫人年逾八秩板輿迎養樂叙天倫本月二十一日係設帨良辰大令先期在署陳設一新寅僚之以屛幛餽遺者不下數十百起届時璠觴上壽萊綵承歡太夫人當亦願而樂之也○歴届考試時各處考生雲集每有偷兒乘間肆其胠篋手叚某夜巡防勇丁拘獲一賊迫令沿路嗚鑼自　姓　及行竊破獲狀兩勇持鞭在後手口稍停鞭笞交下是眞辦賊之别開生面者也○前由奉賢縣金苕青大令解到盛甲及胡氏男女犯二名口詣府過堂適濮紫泉太守舉行府試由發審委員沈大令提訊聞囡勒斃姪女事發到官初時訊供屬實後忽　供大令飭跪大練並上挺棍歴訊數次仍不承認大約須禀明府尊再行定奪也○西門外秀野橋北　有地名黃墻頭者近有客籍遊民支棚聚賭劉盤龍一流人趨之若鶩事　婁縣主屈吉士大令所聞於本月十九日柬請中營　帶蘇守戎慶隆選派兵丁二十名馳往圍捕及至則各賭徒已聞風逃逸守戎無奈將　棚付之一炬整隊而回 
[局員病故]  
　　本城巡防南局委員鮑二尹承詔患病多時醫藥罔效延至本月二十一日中刻遽爾仙逝由家丁分投道縣各署禀報不知札委何員接辦也 
[緝盜賞格]  
　　　昨華亭縣劉謙三明府移文上海縣署請緝盜犯附以賞格一通縣主土大令卽飭差發貼照牆其文曰爲懸賞緝拿事案於光緖二十四年十二月二十日據縣　北鄕莘莊鎭職員金悅高報稱本月十九日早　遣夥孫泰海携洋銀一百五十元赴泗經鎭　米孫泰海行至趙莊長浜曠野地方突有不識姓名之異鄕口音人二名攔住去路將孫泰海身穿庚馬褂並搭連洋　盡行搶去幷被用刀　　項頸逃逸開單報候騐緝等情並據地保柏秋泉同報到縣據經會勘騐訊通禀飭緝估贓値銀九十一兩二錢繪圖造册錄供通詳在案迄今贓匪無獲誠恐遠颺合行懸賞緝拿爲此格仰軍民諸色人等知悉爾等如能拿獲此案贓匪者賞洋五十元知風報信因而拿獲者賞洋二十元本縣捐廉封儲以待一經訊實卽行給賞决不食言須　賞　者 
[貲遣難民]  
　　昨有江北男婦難民十餘名口投上海縣署禀　故鄕連遭水患蕩析流離叩乞哀矜以全蟻命王欣甫大令見若輩鳩形鵠面憔悴堪憐按口酌給川資若干派差帶令附船回籍 
[盍往觀乎]  
　　華倫馬戲班抵滬後每夜獻技觀者如雲前禮拜内復以金銀表彩票分贈同人皆爲華人所得兹定於本禮拜演過之後轉往他埠是以每晚仍製彩票奉贈以表别忱其日戲則攺爲禮拜四六登塲云 
[上海縣署瑣案]  
　　前者虹口　防局員函送著名棍徒小黃牛之羽黨朱生林並銅蝙蝠等兇器　縣前晚縣主王欣甫大令升堂提訊朱供小的年二十九歲嘉定縣境南翔鎭人向在虹口當小工與彼處各賭徒相識曾借任大洋銀若干逃逸　家今復來滬行至新閘與任大相遇任大卽囑地保局勇拘至巡防局指爲夥刼吳渭聘家案内之犯今到案卜求恩寛宥大令怒謂爾本係兇惡棍徒至此尙敢刁狡乎喝鞭竹梢一百五十下收入自新所嚴訊究辦○孀婦韓蔡　控　阿二修築籬笆被佔餘地大令提訊之下氏供祖墳在八仙橋丈夫於前年病故因風水不佳另行買地安葬今祖墳餘地被陸佔去求恩公斷陸供小的係金陸人光緖十八年買得此地與韓蔡氏之祖墳毗連今將此地出租並未佔韓姓之地田單呈電大　核得兩姓均有田單諭候文明判斷○本月十八夜城中益慶橋畔火災縣差平安至火塲彈壓見左近仁泰衣莊夥某甲肩一衣箱飛奔而出貿貿然指爲搶火拘回私押匿不以報前日被大令訪悉傳案詰訊著重責一千三百板飭甲將衣箱領回昨日發出革條將平安革去卯名永遠不准化名復充 
[南巿捕房紀事]  
　　划船婦沈氏向在南巿大關碼頭駕一葉扁舟藉以渡客前日午後不知因何忽與同業楊阿寳口角互毆旋由二號巡街印度捕拘解捕房捕頭將楊禁押兩點鐘時卽麾之使去○前日午後無賴李桂華在南巿董家渡三泰小酒肆沽酒獨酌適有周阿菊者在門外探望友人李强邀入座向借洋傘周以素昧平生對李老羞變怒詬詈不休酒保見之恐肇事端急喚二十三號巡街捕到來一倂拘入捕房捕頭將李押候解工程局禀請會辦委員司徒貽芬司馬訊究○昨日亭午時鄕人王桂由鄕間挑蠶荳來滬餽送親朋行至南巿徽寍碼頭有顧坤榮者强欲購取王不允致被掀翻在地且將衣服扯破事爲二十八號巡街捕所見拘送捕房捕頭禀知工程局會辦委員司徒貽芬司馬令顧榮坤賠小洋銀三角 
[南巿瑣譚]  
　　昨日相傳係龍　誕辰清晨上海縣主王欣甫大令偕在滬各員鳴騶至龍王廟拈香致祭至晌午時始分道回署○今日爲天后聖母誕辰南巿商船會館浙密會館均由董其事者徴召梨園子弟登臺演劇以答神庥巡防局局員深恐流氓乘機滋事特派勇甲分叚彈壓○南巿大東門外紫霞殿東南隅問有井亭年久失修以致頽廢邇由附近居民邀十六鋪紳董募捐重建錢業董事楊某等願出資佽助以期速成 
[英界公堂瑣案]  
　　英總領事署繙譯官梅爾思君將于日内請假出游商請正領事班德瑞君委嘉福祿權理譯政昨晨梅君偕嘉君至公廨與襄理讞政之張司馬會判各案司馬旣　座飭提包探費阿銀所獲遞籍復來之流氓陳如山研訊陳供如皋縣人來滬謀事不敢爲非司馬判責五百板仍予遞籍○包探顧阿六禀稱前日吳阿牛費阿堂扭住陳玉林索詐洋銀三元由小的拘獲送案請究陳投案申訴前情吳費同供不敢訛詐司馬判各責二百板管押二禮拜○包探費阿銀禀稱前日粤人梁阿二購得婢女一口事爲流氓王阿二錢福生等所知指爲販賣人口索詐洋銀六元梁不允致相爭閙經小的查知拘送請究梁投案申訴情形王錢同供向之借貸並非拆稍司馬判令各責三百板○包探秦少卿禀稱積竊陳炳前曾犯案今又行竊兪渭元家象牙玩具在外求售經小拘拘獲連贓送案請究兪投案請領失贓陳認竊求恩司馬判責二百板管押一月○王松舟不知何許人闖入西婦某氏家肆行滋閙嗣復奔入臥室西婦無奈交捕送案請究王指天畫地語無倫次司馬知患風癲著送棲流公所妥爲醫治○包探石金榮拘解王阿海到案禀稱此人竊取下海廟中大紅縀幔一幅由小的緝獲人贓送案請究下海廟廟祝某甲投案領贓司馬判責王二百板 
[英界公廨紀事]  
　　王德勝投上海縣署控著名龜棍林鶴年藏匿甥女並掯勒田產契據縣主王欣甫大令查知林居英界因移文公　請讞員翁笠漁直刺派差協提直刺允之將林拘獲押送縣署歸案訊辦○前日午後四點鐘時有一男孩躑躅無歸在途啼哭經三百十四號巡街捕送請安插直刺見此孩年約四五歲頭梳三辮無帽身穿藍布短衫花布褲藍襪醬色單梁鞋子詰其姓名住址吚啞不能成語乃諭令暫交官媒留養候家屬前來認領 
[必邀神佑]  
　　滬上謙祥益嚴祥號瑞林祥瑞蚨祥瑞生祥主人皆籍隷山左每年三月二十三日例於天后聖母前演劇酬神幷設宴邀客藉叙鄕誼邇因故鄕連遭水患眷念梓桑不覺心懹　隱爰特將戲筵洋銀一百元送交本館協振所助入振捐節遽觀之費宏胞與之懹天后有靈當有於冥冥中濳行呵護者將來獲利之豐何待楚燉卜之哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[培植將才]  
　　安慶采訪友人云安徽巡撫鄧小赤大中丞夙以培植人材爲先務曾就省垣創設求是學堂招集聰頴子弟肄業其中又將撫署東偏演武廳攺造武備學堂羅致英俊少年備他日干城之選當經始之時出有告示略謂欲作軍心宜培將領矧逢時勢多艱兵防尤要近來詔書屢降飭各省設立武備學堂以教將士自宜欽遵諭旨實力經營本部院現就撫署東偏演武廳操塲空曠餘地增建新宇修造舊廬卽作爲安徽武備學堂諸生講舍住房及操練打靶處所均已佈置妥帖此堂之設以儲備將才爲宗蓋必有將兵之人而後可收治軍之效現在學生定額四十人應考選舉貢生監曁文武候補候選員弁官紳世家子弟年在二十左右文理通暢形體壯足者送堂肄業其學堂教習已咨請北洋大臣在陸師武備學堂揀派歴練成才頭等學生二人來皖分充教習另選深通史事兵書及曉測繪地圖者爲漢文教習參酌南北洋教法訂立章程分别内堂功課外塲操演内堂讀中外之軍書究奇正之兵法考槍砲之遠近速率審度方輿形勢而兼測算繪圖之工研求戰守機宜而明臺壘濠塹之制外塲在步法止齊槍砲命中通知變法陣法濠壘工程兼嫻擊剌縱跳技藝分班依類循序致功非文義明通　　得其精要非身體堅實不能耐此勤勞更非志行專壹樸誠仍難望其深造可以展轉傳授有備於經武要圖爲此示仰文武舉貢生監及文武員弁官紳世家子弟一體知悉如有年在二十歲左右文義明通身體堅實立志向學素行謹飭者各卽備具甘結取殷實内保結本省人由地方官加印結外省人由同鄕官加印結赴武備學堂投呈報名聽候造册示期考試錄取入堂不讑有無功名均作爲學生須遵教習所定課程認眞學習並須遵提調及稽查委員約束其有言行謬妄違犯學規者立卽屛除入堂三月之後考試甄别以定去留其留堂肄業者月給贍銀四大圓仍由堂供備火食其月課季課年終大課並按名次高下酌量獎賞倘三年之後學業有成本部院必援各省學堂奏准獎叙定章擇尤請奬並酌量差委以資鼓勵此舉爲遵旨造就人才而設非以津貼貧員寒畯所期來學之士努力向前磨練成才共備干城之選倘或意存浮慕但爲口腹之謀則不必冀幸濫竽以免干甄别至於巿井麤材文理未通或身家不清均不收考云云現經各屬先後送到學生多至五六十名中丞業已懸牌示期考試矣 
[法界捕房瑣案]  
　　崇明縣舉人蔡霽峯售賣沙田以致涉訟讞員朱森庭明府准交保出外限半月内邀同中証來案候核嗣因洋人禀請諭令人銀並保以致迄今尙未保出昨日提案覆訊蔡供此事已由原中顧耀卿當堂供認只買一千畝價亦相符因未塡四址是以另立一契然並未將前契交還明府謂此事尙有不盡不實如果牽涉洋商必轉換道契由領事簽字遂著將蔡還押俟傳原中代筆及在塲之人到案澈底根究○蘇婦顧王氏有六齡之子被蟻媒陳錫金陸介壽等輾轉賣與吳淞管帶緝私砲艇之潘隆生帶回廣東控經明府飭將案中牽涉之曹　根交寳山縣差役保出赶緊將顧王氏之子交案迄今日久未交昨日明府著保人將曹交案研究曹供小的保出之後卽央隆棧木器店主致信粤東速將顧子帶來今尙未到求恩寛限明府著交原保人保出展限半月赶緊交案延干比追○創成小烟館主彭晶記控同鄕人姚阿桂鄭廷元乘火災危迫之際串吞烟膏七十兩棉被兩條經明府追出棉被姚鄭不認吞没烟膏明府著押候嚴比昨日提案覆訊姚鄭依然矢口不承隨命還押候傳原告質訊核奪○前者侯法順控童長慶積欠會欵洋銀一千二百元明府令交保出外邀人理處迄今已逾一月昨日侯投案求追明府著保人交案展限五日諭以如再玩延當移送縣署請辦○前者張元荃控陳張氏結欠會欵洋銀一百十八元明府令交保出外邀人理處昨日張投案求追陳張氏以婿藩元成不肯交出投案申訴明府著交原保再人保出展限五日如再不理一倂送縣辦理○馬阿巧吳阿二因擔保兪蘭生欠欵經明府提案嚴訊昨日准交保出外赶緊帮同清理 
[美界捕房紀事]  
　　江北某邑流氓陳國昌前因犯案管押捕房釋出之後依然怙惡不悛昨又糾集羽黨多人身懹利器向同鄕人胡阿四訛詐洋銀胡不允陳遂拔刀恐嚇胡忿甚奔赴捕房聲訴捕頭派某包探將陳拘獲押候解送公堂禀請讞員翁笠漁直剌訊究○昨晨小竊顧阿生闖入蘇州河内某姓船上行竊衣服被包探劉阿炳拘入捕房捕頭令押候解送公堂禀請訊辦○前晚偷兒曹福全在滬北穿虹浜某姓家行竊布衣被事主扭入捕房捕頭令押候解送公堂禀請訊究○昨午賭徒王春發在北河南路天后宫前擺設賭攤被巡街捕拘入捕房捕頭令押候解送公堂禀請訊辦 
[福田同種]  
　　寓滬鎭莊糖業交到樂助振欵洋五十元朱有恒洋五十元勉力子求合家平安諸事順吉洋五十元潘永煦洋三十元王紹勳求洪太夫人病愈洋四十元周愛蓮堂求室人病愈洋三十元又銅洋七元劉西銘老伯來徐秉亮等七户洋一百二十八元四角後先祗領感篆殊深敝所連接各處乞振公函皆言欵絀人衆不敷散放日來正在湊解大批以應急需承諸君子念切民依共圖補救仁施稠疉裨益良多傳云人之欲善誰不如我我知接踵而起者必不乏人也[  上海六馬路仁濟善堂籌振公所施則敬等謹誌]  
[金陵官報]  
　　三月十四日新授安徽鳳頴六泗道惪齡禀到金陵營叅將彭源洽禀知巡江知縣劉重堪李如松均禀知在藩署閱卷又萬國華奉　憲飭知分寗差委○十五日淮北督銷兼正陽關鹽厘候補道曾紀壽吳淞清丈局候補道沈敦和均見皖岸緝私分銷通判張燡蕪湖來知縣陳壽康由蘇來南琛兵船徐傳隆保民兵船楊永年飛霆輪船屠宗全龍驤礮船沈有恆均到知縣吳錫官由江浦公幹回祥雲輪船耿朝泰由滬裝銀回候補道高元錫辭赴蘇見撫憲同知衡珊　厘捐局委查淮灌各卡木黨差又黃家珍奉委解餉赴蘇卽辭知縣沈啓宇叩謝飭知兼襲雲騎尉縣丞張學緒奉委河運差巡檢崔國棟奉司委解安東賑濟芋乾差叩謝並銷帮巡及資散難民差典史沈邦壕謝委江寗府　雜稅差督轅牌示奇兵營遊擊員缺本堂查有奏留兩江儘先叅將李義信堪以借補○十六日候選郎中張通典辭回上海江寗縣戴禀知赴江寗鎭黃村地方勘案知縣曾鳳祺謝委北二叚保甲差試用縣劉芝蘭到由蘇來飛霆輪船屠宗全辭赴滬○十七日糧道吳禀知考吏治委署龍山營遊擊余宗德謝委正任常州營遊擊李永陞辭赴常措資知縣李如松分蘇張鎔萬分寗均奉撫憲飭知差委借補蕭營都司郭廷忠叩謝飭知准補候選縣楊自超謝委練將學堂敎習兼稽查差又鹽大使黃長治到由京來縣丞翟英銷資遣難民差德國總領事克納具又繙譯柯達士均到知縣吕承瀚劉兆喧游毅之陳仕揚均禀知在藩署閱卷○十八日新授江西九江道明徴禀到由京來壽春鎭郭寳昌到三大營首府縣均請令卽繳上元縣蕭禀知赴清化鄕　帶點騐園丁知縣劉重堪李如松銷高等學堂差均禀知在藩署閱卷畢又汪如瀚禀知下關資遣餟民畢又葉爲楨安徽知縣萬祖恕由五河解餉來均到威靖兵船徐九成到滬裝軍裝來署督左營千總金作鼎叩謝河運保案過班平鏡輪馬儉餘由丹徒接貢回 
[蘇省官報]  
　　三月十六日前湖南臬憲蔡希邠辭行總辦揚州保甲江蘇候補道王澧湖南人由揚州來通判任汝霖禀謝奉委赴銅山公幹辦理上海城内外保甲總巡知縣戴運寅禀辭回滬大挑二等敎職劉啓徴吳縣人禀知投効到省從九楊光藻禀謝奉委署理陽湖縣典史缺並銷閶胥門外中叚水巡差○十七日通判任汝霖禀知在山東賑捐案内報捐花翎卽辭赴銅山公幹○十八日新任蘇松太道李昨晚開行候補道劉錫庚由寗回總捕王昨日禀知山東賑捐獎戴花翎四品頂戴分省補用同知黃受達湖南人禀到知縣徐景寅禀知挨查逐站驛遞回又胡保聨禀知宿遷公幹回又郁保章禀知由青浦就醫回帮帶撫標中營水師卽補都司夏大明由南潯曾哨回蘇訪右營左哨哨官劉起雲由震澤來學憲瞿於十九日起節赴太倉 
人生天地間莫不欲久遠計而爲久遠計則以保人險爲最善也本公司專保中西人壽險如保者定期已滿卽可付回本銀並另有額外利益倘定期未滿而或有不測立卽照保單如數賠償其賠償等情可在本埠由各董事商辦毋容函達外洋總公司以昭便捷計本埠英董事怡和洋行未士柯佛老公茂洋行未士達臣華董葉澄衷先生席正甫先生黃佐卿先生朱子文先生唐傑臣先生如蒙仕商惠顧祈移玉英界黃浦灘怡和洋行江西路老公茂洋行或天津路十號怡和保險分行或法界二洋涇橋南四十二號怡和保險分行面詢可也此佈　總經理人怡和洋行啓 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十五年三月十二日京報全錄]  
宫門抄○諭旨一道錄前○齊撫張奏爲現辦春振时迫欵絀懇恩飭部仍照原數撥發摺○又奏爲提前籌辦春振摺○湘撫兪奏爲請旨飭禁私販銻砂片○三月十二日兵部太常寺太僕寺厢黃旗値日無引見○禮王等春操完竣覆命○恭王假滿請 
安○福建臬司周蓮請訓○裕長黃承暄預備召見○掌儀司奏十五日祭奉先殿端王行禮○召見軍機周蓮裕長 
黃承暄○○山東巡撫張汝梅跪奏爲現辦春振時迫欵絀不敷尙鉅懇恩飭部仍照原數撥發以救災黎恭摺仰祈聖鑒事竊臣前以東省災重欵絀籌備春振奉撥餘存昭信股票銀二十六萬九千八百餘兩先奉諭旨允准嗣經户部覆奏東省漫工經費不敷請撥的欵議將原請撥振昭信股票及出洋華人李戴清約計報効工振兩欵共銀四十六萬九千八百餘兩應由股票内提銀二十萬兩撥歸河工之用餘銀仍備春振亦諭旨允准均准部咨欽遵飭辦在案伏查東省工振兼籌庫空如洗萬不得已奏請撥欵接濟其時冬賑甫經放竣約計籌備銀四五十萬兩可敷春賑之用其餘續增各項如煮粥平糶加放粟米津貼籽糧資遣流民等欵皆未倂計在内在部議以爲華人李戴清等報効之欵在後如此一轉移間仍合原請賑銀之數可期兩無遺誤惟賑欵必須寛備一經提撥卽不免有顧此失彼之虞現辦春賑通盤核計不敷尙鉅爲我皇太后皇上據實陳之查振撫局存欵截至本年正月二十日止振捐南捐義振三項除支共存銀四十六萬餘兩上年欠解截漕本省官紳集捐並道員何昭然由天津解來各銀均在其内加以李戴清等報効陸續撥解銀二十萬兩昭信股票餘銀六萬八千餘兩卽使一倂解齊不過賑欵銀七十二萬餘兩統計應用欵項則非九十萬餘兩不可卽如三十三州縣一塲應放春賑户口較冬賑有增無减緣上冬放賑時災民有外出謀食者有粥廠收養者時届春融撤廠在卽並有聞賑歸來各户春日方長專候賑恤不得不稍事從寛上年普放冬賑用銀三萬五千餘兩春賑擬籌借銀八十萬兩齊東民　困苦加放粟米銀四萬兩省城東西兩關及雒口等處粥廠因窮民生計維艱一律展限放粥二十天約需銀四萬兩東海關道代購平糶榖米價脚以及各處購糧續辦平糶約需銀五六萬兩籌發災區籽種津貼約需銀三四萬兩河南遞來流民六萬餘口按站發給口糧資遣回籍約需銀七八萬兩修培沿河民埝挑挖河道溝渠以工代賑等項約需銀五六萬兩以上用項俱係迫不及待卽將局存及撥定各欵儘數動支尙多不敷且賑捐久成弩末如或再行展辦各省零星湊解亦屬緩不濟急無裨賑需臣與賑撫局司道再四籌商焦灼萬分現値春賑吃緊災民待哺孔殷各屬紛紛請欵時虞應付不繼設不貽誤關係匪經輾轉思維惟有籲懇天恩俯准 
勅部仍照原撥賑銀二十萬兩以救災黎出自鴻慈逾格除咨户部查照外所有請照原數撥給春賑不敷銀兩緣由理合恭摺具陳伏乞 
皇太后皇上聖鑒訓示謹奏奉硃批户部速議具奏欽此○○頭品頂戴山東巡撫臣張汝梅跪奏爲提前籌辦春賑遵 
旨派員核實查放以裨荒政恭摺仰祈聖鑒事竊臣承准軍機大臣字寄光緖二十五年正月十二日奉上諭溥良奏續查山東各州縣災振並妥籌春撫事宜一摺冬振雖已次第舉辦而今春振撫爲日方長必須遴派妥員切實經理濟南府遺缺知府潘民表在籍紳士孫葆田鄭杲皆勇於任事物望素妥卽著張汝梅飭令該員等專辦春撫事宜周歴災區核實經理其地方印委各員如有玩視振務散放不實者卽著從嚴參辦至報災費等項名目著一倂嚴行禁革以袪積弊而重荒政等因欽此欽遵寄信前來仰見聖主軫念災黎愼重荒政跪聆之下欽感莫名伏查各莊首事地保攤歛報災等費名目不經最爲惡習業已通飭嚴行禁革以袪積弊上年被水成災歴城等三十三州縣一塲雖普放冬振而春日方長民情仍形困苦亟應提前籌辦振撫以資接濟歴届春振辦法村莊以曾否種麥爲斷户口以專放極貧爲度本年從寛查辦無分極貧次貧一體給振經臣飭局遴委妥員會同各地方官按莊親歴挨户清查户分極次口分大小極貧中如有次貧情形少給振錢不爲刻次貧中如有極貧情形多給振錢不爲寛但期實惠及民原可不拘文法一面遵旨派委濟南府遺缺知府潘民表在籍紳士孫葆田鄭杲並留東辦振道員何昭然分督印委各員周歴災區核實查放惟潘民表調取引見尙未回東放振關繫緊要未便久候另行添派道府大員分路稽查督放辦理可期迅速齊東高苑博興三縣賑務仍歸南紳劉棻高長頤查放經理以資熟手放賑章程悉照上年冬賑極貧每大口放京錢一千二百文次貧每大口放京錢八百文小口均各减半聞賑歸來各户較多欵須從寛籌備通盤核計不敷尙鉅現已另摺奏請仍照原數撥發以救災黎如有印委各員玩視振務散放不實者卽行從嚴叅辦斷不敢稍涉狥隱大河以南災重民困各處以齊東一縣爲最南紳查放冬賑亦以齊東一縣爲厚而其民猶有朝不保夕之勢前准户部右侍郎臣溥良咨商設法接濟隨卽飭局撥銀四萬兩添員採買粟米四五千石運往該縣按每大口加放粟米十斤小口减半放米之後接放春賑民困藉可稍蘇省城東西兩關及雒口等處粥廠原議正月底停撤第因天氣尙冷就食災民衆多遽爾撤廠恐其謀食維艱仍有凍餒之虞一律展限放粥二十天以示體恤各處辦理平糶所以補賑濟之不逮時正青黃不接糧價奇昻民情艱窘有續請撥欵者不得不兼顧並籌以濟民食上中兩游各漫口均已次第堵合災區水退之後村落空虚補種春麥時不可失曾於上年籌辦冬賑摺内聲明籌欵酌給籽種錢文迭經賑撫局司道通飭各屬確切查明水已消涸有地無力各户一律禀請撥發籽種津貼或種春麥或種早秋冀於春耕無悞如此分别籌辦庶災黎可免流離麥收再能豐稔民氣亦可復元總期於荒政有裨以仰副朝廷救災恤民之至意除飭將放過春振户口用欵各數目分晰彚案報銷外所有提前籌辦春振緣由理合恭摺具陳伏乞皇太后皇上聖鑒謹奏奉 
硃批知道了卽著督飭在事各員切實辦理並移交毓賢一倂遵照欽此○○兪廉三片再查銻砂一種外洋稱爲安的摩尼其質在金石之間汀省各屬所在多有苗路錯碎不成片叚小僅顆粒鉅則萬斤或一線相連衰旺各異採煉可作炸藥帽藥字模並入鐵鑄造機器其用甚廣其價較鉛爲昻爲外洋所必需爲中國所創獲論礦務者咸以此爲可興之利前於益陽等處覓獲銻砂試籌銷路有漢口亨達利洋行訂銷出銻五成以上之砂三萬墩每墩告交價銀三十兩俟其售出仍照行規各分紅成因於漢口設立轉運局過磅交易計所定墩價若全數交收不弟前虧可補惜現產無幾未可期以歲時復于各處廣爲搜求續有所獲而砂質較低招粤商卡成公司來湘就近提煉　銻分别運銷查接境產銻之所則有貴州之銅仁四川之秀山銅仁近稱封閉秀山所產去年曾販運過界經辰州分局查獲照本省商採章程給價入官未令越境蓋以此物爲火器所用無異硝磺未可聽其所之漫無限制且私販爭售價値必减有妨利權倘本省商採之區從而影射稽考尤難更恐鄰近所產尚不止此應請敕下礦務鐵路總局定立嚴禁私販銻砂條規分行各省一體查禁其黔蜀各省嗣有運銻過湘者卽由湘照商採章程予官收價値不得違越以村弊端理合附片陳請伏乞聖鑒訓示謹奏奉硃批著總理衙門會同督辦礦務大臣查核辦理欽此 
 
 

Page 14

 
 
[光緖二十五年三月十三日京報全錄]  
　　宫門抄○吉林將軍延奏爲剿撫積匪保護路工摺○豫撫裕奏甄别各員照例補用片○粤撫鹿奏舉人縱子入會勾引外匪請旨斥革並嚴拿究辦片○三月十三日刑部都察院大理寺正黃旗値日刑部引見六名値年旗三名侍衛處十三名内務府十二名○恭王謝賞還端罩恩○瀾公由東陵回京請安○署福州副都統松秀請訓○恩慶續假二十日○裕長預備召見○順天府奏京師得雨三寸有餘○召見軍機裕長松秀○○奴才延茂跪奏爲積匪糾衆阻擾路工分别剿撫以弭禍端而消隱患謹將辦理情形恭摺具奏仰祈聖鑒事竊查吉林地曠山深盜風素熾奴才於到任後嚴飭邊練兩軍分駐搜拿二年於兹頗稱歛戢乃自鐵路興工以來有巨匪孫鳳亭趙長林等於賓州五常一帶深山之中招聚匪衆託名豪俠煽惑鄕愚而悍鷙無知之輩聞風附和揭杆爲旗推立頭目狡焉思逞幾有誓不兩立之勢奴才訪聞當欲調派重兵前往剿辦繼思兇燄方張遽爾大事剿捕於槍砲環攻之際不第玉石難分易於波及附近居民倘該匪等勢窮分竄鋌而走險其禍轉恐烈且速再四躊躇惟有塹爲籠絡徐圖剪除免致别生枝節尙屬萬全之策因於光緖二十三年冬間派留陜補用同知李芹勘辦五六道荒務於五常所屬之冲河設局採勘礦苗復于賓州之螞蜒河一面坡等處復設分局以採苗爲名藉以招撫賊匪有願充礦丁者槪予收用動之以利俾欣羡之有資寛之以恩示旣往之不咎去後二十四年春夏間迭據李芹禀稱遵諭前往各處設局招丁搜採礦質先後收降首夥各匪多名由該員招集股本資給衣食衆心頗知攺過自新安然無擾而反側不安之輩仍復不少據練軍翼長呈據驍勇營統領趙德慶呈據駐紥螞蜒河帶隊差官孫彥卿禀報金坑地方有賊修木城一座甚是嚴整内竪望旗四角設有砲臺排列快槍等械内藏悍匪多名各等語先後呈報前來奴才查此股悍匪自經投入礦局其勢雖已稍殺而仍有大帮在外嘯聚陰蓄詭謀未便仍事優柔致　巨患正在派兵前往剿辦間適奉懿旨近來各省奏到就地正法之案以盜犯爲最多此等兇徒其情可惡其愚可憫况若輩類非懦弱無能倘使安分務農本有營生之路投營効力亦有進身之階用是特頒訓諭凡我赤子勉爲盛世良民毋得徒逞强梁自罹法網等因欽此仰見 
[慈懹愛養黎元之至意奴才於跪聆之下益有遵循當卽恭錄]  
　　懿旨出示曉諭一面遵飭靖邊親軍統領軍機處存記世襲三等子爵文福帶領幹練員弁親軍新軍各營前往勦辦並派交涉總局會辦知府用候補同知田葆綬恊同調度一面飛札附近駐紥各練隊及驍勇營統領趙德慶一體聽候調撥實力助攻毋任渠魁漏網滋蔓難圖復面諭文福田葆綬等此次前往務須宣布朝廷好生之德剴切開示仍宜　撫兼施不可專事殺戮該統領等於十一月初四日帶兵前往先抵五常屬之蘭　橋遣李芹率礦丁盧恩合帶領幹弁曉諭各處頭目率黨速降免死並示諭附近居民遷避以便圍攻旋據回稱頭目孫鳳亭趙長林等堅不肯降負恃險固爲拒敵之計該統領等聞知匪衆抗拒非剿難撫惟以大兵驟進恐有株連須籌必勝之策制彼死命宜於沖河螞蜒河等處沿山要隘分兵卡截防堵逃竄然後進兵來攻方可必勝當查沖河以石頭河小城子滿天星大沙河沿四合川六道眉六處爲出入要路派撥練軍各隧前往分卡並飭新軍中營後哨設防密江口惟陸家油房三塊石兩隘最爲緊要特派驍勇營統領趙德慶親往陸家油房督隊以便調度各處卡兵三塊石之隘亦由該統領撥隊設伏聽候進剿其螞蜒河一帶以石頭河劉環窩棚四方頂子元寳頂子及大凉河五處最要當派新軍右營管帶么培珍撥兵分卡金坑地方匪巢堅固賊復最悍特派么培珍督隊防堵並派新軍前營哨官陸崑山一隊歸么培珍節制以厚兵力派撥旣定於十二日督隊進攻螞蜒河一股匪首孫鳳亭糾衆抗拒槍砲齊施鏖戰移時並不少卻統領文福於藥雲彈雨之中躬親督戰統領趙德慶見之奮不顧身直入賊隊將孫鳳亭首先拿獲餘匪各入山内官兵卽 
在山口駐紥藉以少息次日有匪首潘日新綽號臭五帶頂十九人進營投誠並稱頭目趙長林等總司抗敵餘匪有願來投營以招致等語文福以該匪首先倡降羣匪聽伊爲進退遂曉以大義復感以至誠用爲親兵使居帪中左右該匪感激再生遂引隊入山復使同夥招降餘匪趙長林聞兵進山復率衆迎戰兩時之久賊匪漸有傷創又有爲潘日新招之來降者該匪目見勢不支遂率死黨逃竄均先後被設卡伏兵截獲冲河附近各局匪亦均或散或降漸次清定該統領等一面禀報來轅一面督隊赴一面坡進勦奴才恐兵因分布易致單弱適左營管帶佐領富德由京旋省遂飭該佐領帶隊前往聽候調遣十九日文福進住山河屯有金坑匪首馬鳳雲自知進不能敵退不能逃窮蹙無計背其同夥率六人先詣么培珍營投降口稱願見統領大人么培珍派兵押送深恐别生枝節遂夤夜率領弁勇馳赴金坑督飭四圍各兵奮力攻擊鏖戰移時該匪目李國平率領五人出寨先降並繳器械我兵遂破其木栅匪黨四竄被伏兵擒獲起收器械全數收撫文福一面復督隧帶領降匪分頭搜山相行兩晝夜不見人烟處尋得賊匪老巢數處隨卽焚燬並派撥各隊分叚駐紥保護鐵路兼使分起搜山以免匪黨再行聚成大股是役也計陣擒賊匪三十餘名匪首孫鳳亭趙長林均已就擒並拿獲槍傷俄官齊斯基案内之逸犯戎占發及　捐俄人之曹廷海一倂就地正法招降之人除願歸爲農者由妥實户商保釋外有六十九名情願留營充勇緝賊立功分發驍勇中左右三營及親軍中左右三營新軍五營派充勇丁先降之匪首潘日新卽臭五撥歸親軍左營充勇均經造册呈報並出示曉諭雖多年匪目但眞心攺格投營與潘日新一體辦理准其立功贖罪起獲大小洋砲抬槍火槍一百一百二餘杆刀劍等械十二件子母七百八十餘顆子母袋等物三十餘件分賞各營出力勇丁奴才查該統領等往來于冰天雪地之中督戰于砲壁槍林之内奮勇已逾尋常所尤難者匪黨盤踞之區正俄人往來之地使戰陣稍涉鴟張勢必有所貽害卒能謀定後動將數十年積匪擒斬招降至百數十名之多起獲器械無算我兵並無傷損當此路工大興土夫　集到處囂然經此番勦撫實弭巨患于方萌覈其功績實與戰功無異可否仰懇天恩准將尤爲出力之文武員弁由奴才擇尤照異常勞績保奬十數員以示鼓勵而昭激勸出自鴻慈逾格除咨呈總理各國事務衙門備案所有剿撫積匪保護路工緣由恭摺具奏伏乞皇太后皇上聖鑒訓示謹奏請旨奉硃批著准其酌保數員毋許冐濫餘依議欽此○○裕長片再道府州縣勞績保歸候補班人員無論何項出身到省一年後甄别補用等因遵照在案兹查候補道李企晟密縣知縣在任候補班前補用直隷州知州陶應輝候補知州林亮基沿河候補知縣鍾曾候補知縣羅守慤凌釗成掄之均到任一年期滿例應甄别據署布政使長祿署按察使穆奇先查得該員李企晟年富力勤辦事奮勉陶應輝年壯才明林亮基精明幹練鍾曾老成穩練羅守慤年富力强凌釗才明守潔成掄之年壯才明均堪以原銜留省分别繁簡照例補用會詳請奏等情前來奴才覆查無轼除將各員履歴咨部外相應附片具陳伏乞聖鑒再奴才到任未及三月例不出考合倂陳明謹奏奉硃批吏部知道欽此 
○○鹿傳霖片再鎭平縣舉人陳庭鳳縱子陳亞瑜入會勾引外匪欲圖滋事查陳庭鳳係中式已丑恩科本省鄕試舉人據該縣具禀飭藩臬兩司核明詳請奏革拿辦等情前來相應請旨將舉人陳庭鳳斥革由縣嚴拿究辦除咨部外臣謹會同兩廣總督臣譚鍾麟附片具陳伏乞聖鑒謹奏奉硃批著照所請該部知道欽此 
 
