# 1934 - 152 - 4908669

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元二角○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪　三國演義碼洋一元五角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彙碼洋二角○徐氏十三種醫書碼洋一元六角○大淸會典碼洋一元六角○何典碼洋一角五分○六科準純六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末洋一元五角○續中東戰紀洋七角○文學　國策洋三角○正續中東戰紀興國策合一部洋二元○時事新論六角諸君欲購者請移玉至三馬路申昌書畫室或申報館帳房可也此佈 
[論近日江浙等處詰奸禁暴宜重任紳董以嚴行保甲]  
　　孔子曰温故而知新可以爲師矣蓋天下之事變日出不求其新必至於泥古而前人之成法可遵不求新於故亦不足以通今事固有立法於一時而可垂諸久遠者莫如保甲事亦有其人雖非聖賢而立言可覘經濟所謂君子不以人廢言者莫如王安石之保甲至於因時制宜因地制宜而得至當不易之方以爲執簡馭繁之策者則莫如今日江浙等處宜重任紳董以嚴行保甲自來言保甲者多矣策府諸書以及經世文編所載其章程具在世其成效可徴也襲而錄之將累牘盈篇千萬言不能盡閱者且嗤爲舊題而一笑置之矣然亦思今日江浙等處之情形回將何法以治之乎竊聞兩省交界之處浙則湖嘉各邑江則蘇松各邑萑苻不靖風鶴時驚有所謂鹽梟者焉有所謂光蛋者焉其人則千百成羣皆昔之健兒好身手也其魁則輝煌翎頂皆曾有戰功洊保至營員閫帥者也其器械則刀仗犀利半屬曩時故物其軍火則後膛之槍炸藥之彈不知從何購得者也其蹤跡則泛宅浮家時來時去地當兩省衝要風波浩渺港紛歧出此入彼飄忽無定也此其勢已積有年所非伊朝夕當事者念若輩尙非鉅患未經起兩省之師大舉會剿而各處地方官苟有見聞亦惟飭差驅逐出境以鄰國爲壑而已若輩烏合之衆愈聚愈多實皆各處流民匪徒助之爲虐而其尤甚者則爲已經遣撤之營勇逗遛不歸最釀禍患小之爲鼠竊狗偷大之卽明火執仗今試卽蘇松嘉湖四郡之地而言之一郡城也所停留之游勇有若干一州縣城也所停留之游勇有若干極之一鄕鎭也亦無不有游勇停留焉合計其人當不下數千而水路藏身之大帮光蛋猶不在其内此而欲淸其本源固非保甲不爲功然而近歲以來兩省之查辦保甲者屢矣大憲雖極認眞有司大抵奉行故事未聞有能仰體憲意實心整頓實力舉行者不過飭令該管書吏就舊册繕牌由地保發給各家門首黏貼此後人口之增减未嘗添註也客籍之來去未嘗銷換也家居如此店鋪如此僧道寺院招商客店亦無不如此上游苟不提起則門牌閱數年而不易上游易人忽欲查辦則依樣葫蘆又描一紙雖有委員奉憲檄分頭淸查者亦惟費地方官下程酒席而已未聞抽查一戶也自昔至今大槪一轍然則保甲雖屬善法竟不可以舉行乎是亦未嘗深思其故矣一則由於地方官公事繁多迎送不暇欲以一人之身而於此等事認眞辦理勢實有所不能一則委員等遠赴各邑言語不通風俗不諳雖欲周歴各城鄕履勘查察而仍不得不假乎於本地吏役則不如草草塞責而委員旣不深求地方官益加付之度外一則官塲無論大小上自督撫下至牧令久任者鮮或一任三年或再任六年無不更調其視一官旣如傳舍又安肯爲斯民計久遠而核實在者是故欲辦保甲必除三弊而欲除三弊則莫如以此事重任紳董而責其成州縣有州縣之紳董一府有一府之紳董省會有省會之紳董先令士民公舉可勝此任及素孚衆望者凡幾輩由大憲酌定取嚴明公正者爲之正勤愼幹練者爲之副一切章程隨宜擇定官不掣其肘而以司道大員監其成有勞績則大吏以白於朝而奬異之鄕鎭村落各設分董支分派别綱舉目張各專所司則無慮乎不及也各治其鄕則無慮乎不習也土著之人久於其事又無慮不計及乎長久也庶幾良法美意可以奉行而無弊乎若夫拘科第限資格賢者袖手而徒爲不肖者之利藪焉則非蒙所敢知也 
[本館接奉電音]  
　　昨日午前京師飛電傳來上諭一道敬謹譯登○五月初五日奉上諭張之洞奏考察屬員分别舉劾一摺湖北沔陽州知州丁國楨棗陽縣知縣李九江署江凌縣知縣本任麻城縣知縣張集慶宜都縣知縣括長槿以上四員據張之洞奏陳政績皆足循良之選卽著傳旨嘉奬仍飭各員等益加奮勉毋得始勤終怠前任興縣知縣王翼心地昏庸罔視民瘼前署沔州知州候補知縣何葆修恃才任怒縱差擾民均著卽行革職潛江縣知縣楊宗超識解鄙俗貽誤地方著以府經歴縣丞降補候補知縣李有寛喜怒任情不知政體著以巡檢降補前署竹谿縣知縣大挑知縣徐躍鯉怠惰無能難膺民社前署東湖縣知縣本任公安縣知縣宗彬心地庸陋公事玩忽該員係正途出身文理尙優著以教職歸部銓選餘著照所議辦理該部知道欽此 
[大言不慚]  
　　　國某埠專紀水師事務之報登有倫敦來信云目下日本水師多有游歴至倫敦者揆度情形恐東方有一研究水師之國勃發雄心數日前遇一日本水師統領與之言論其人頗喜雄辯高談大略謂日本於數年中定必整頓水師雄視太平海一帶卽舉英俄法德美五大國合而比較亦莫與京今已定計製造最堅利之鐵甲戰船六號船身須較各國現赴日本之頭等兵船更巨此外更寛籌經費防守各要隘緣日本前與中國交戰俄法德三國出而勸阻故不得不示以聲威也今者各大國已無藐視日本之心有英人謂日本必須與英國合力以拒俄人此　也俄人見日本獲勝之後能從中梗議亦足徴俄人之本領然其必合同法國以從事者其心實輕視乎英人蓋東方之利權英人實操之故俄與法有所妬忌也厥後德國亦揷身入内其心亦未嘗不由妬忌而起然德國夙與日本甚爲和睦今兹所以合俄法而阻我之占遼東誠不知其何所取義其時日本祗有兵船三十號且其中有數號須大爲修整俄法則可調兵船四十號日本不得不曲意遵從但將來倘再如此橫行卽不復能曲爲隱忍矣所言如此　其眞所謂大言不慚者歟 
[堅拒日人]  
　　火奴魯魯島主不准日本人登岸日本國家派使臣乘浪速兵艦前往詰責等情前已歴登於報本月初三日倫敦來電云某日火奴魯魯島主已告知日本使臣大略謂此後定不准日本人至此此信由火奴魯魯島傳至美國紐約轉傳至倫敦云至昨報所登擬詰拒民一則内布哇國卽火奴魯魯島因譯自日本故致兩歧也 
[擒獲巨梟]  
　　蘇州訪事人函云蘇省梟匪猖獗搶掠刦奪肆無忌憚甚至緝捕之船亦被搶去捕盜員弁膽敢 
 
 

Page 2

 
 
槍擊皆係去年正法盛長子及白面施老窩子之羽黨爲首者爲黑面施老窩子及董必貴董必當佘老窪子卽佘秃子楊老窬子卽楊老么倂有甲乙因丁小老窩子四人各糾匪類與官軍爲難倂於各鄕鎭遍貼匿名揭帖狂悖之言搖惑人聽撫憲趙大中丞飭緝捕營總統領陳裕昆叅戎廣才飛划營管帶胡豐齋游戎昌寳太湖正前營管帶許鼎臣游戎國祥各率帳下健兒無分畛域協力兠拿三營弁奉令之下卽於上月中旬某日各帶槍砲船數十號整隊出巡分投查緝陳統領巡至江震一帶忽與匪船相値開槍轟擊匪黨恃衆拒捕槍林砲雨互有損傷各匪徒倂力相攻不肯稍却旋經某哨官率同廣勇數十名由义河出其不意從後擊之匪黨始力不能支向浙界逃去許游戎在太湖某處亦與梟匪相遇互鬥逾時各無勝負旋游戎親自上前匪黨始漸漸却退追至十餘里之外始返至飛划營管帶胡游戎則於上月二十三日巡至潭邱地方見匪船銜尾而來卽令所率兵勇分半登岸水陸夾攻匪黨毫不畏懼亡命向前倂力抵禦游戎大怒卽親自擎鎗身先士卒麾下見主將奮不顧身莫不氣粗壯壯鼓勇直前匪黨見勢不佳不敢惡戰旋卽望後而逃游戎率衆追赶當被獲在匪船一艘船中有匪徒六人皆躍入水中思欲鳧水而遁游戎亦飭兵勇下水將六人悉數拿獲旋訪悉匪首楊老么匿迹於潭邱之西鄕遂於二十六日不動聲色親往掩捕楊卽遁入某廟内猱升屋頂游戎亦隨後躍上立時擒住旋又在某鄕拘獲吳江人潛入匪黨之著名土棍綽號白公者一名先送吳江縣署訊供收禁本月初一日游戎將梟匪六名及匪首楊老么匪船一艘船中所有之九龍袋若于隻六門洋砲十餘支及前次所失之後膛槍三支一倂解回省垣親詣撫轅禀知一切趙中丞飭將各匪分發長元吳三縣署釘鐐收禁照諭嚴辦惟有一匪已在途次急病身死中丞飭賴大令相騐大令已於初三日遵飭臨騐矣 
[太湖捕梟]  
　　客有自太湖濵畔來者述於本館駐松訪事友曰邇者梟匪橫行幾遍江浙而於金澤一帶尤覺跋扈異常三月之初緝私營姚金波管帶部下有槍船五艘停泊河干突被梟匪刦去軍裝器械搶掠一空同日胡豐齋都戎所帶飛划船多艘艤棹近鎭亦遭刦奪失去十艘兩管帶當卽飛禀統領朱軍門下令鹽捕中左各營官並飛划營胡許兩都戎檄調巡船八十艘至蠡里地方上月初十日早諸營員各統師船駛至太湖地面梟匪見之駕船對壘惟鹽捕營槍船每艘僅有艙長一名巡兵二名搖船一名舟中祗有洋槍一柄手槍兩柄彼此相距二三里洋槍已不能命中各管帶指揮攻擊連珠響震彈雨橫飛終屬無濟相持至下午五點餘鐘匪艘四五十艘忽然詐敗名管帶不知是計嚴令窮追已將近匪船忽然轉棹將洋砲猛擊當被擊斃兵士三名受傷十餘名各管帶急卽收軍而退匪船亦並不追赶駛回烟波深處埋藏滅跡惟本館昨接蘇州訪事人來函知胡豐齋都戎在潭邱已將梟匪擒獲數名解省治罪雖未得巨魁自後亦當稍知歛迹此尙在上月初之事因其頗詳故錄登報簡閱者勿以爲明日黃花也 
[豫章火警]  
　　江西采訪友人云四月二十三日之夜時方三鼓忽有人手擊銅鉦沿街高呌曰楊家廠火起矣諸人迅速往援幷急出探之知火起於某姓空棧中因木工遺火木屑堆致兆焚如之禍幸四面危垣高聳救者更踴躍從事祗將棧屋焚去此外不致蔓延當火起時保甲局紳首先馳到兩縣及三營主亦督率役卒舁洋龍踵至一面極力澆灌一面欄阻匪徒迨事後好事者揭帖通衢醵貲建醮噫建醮果何益之有哉曷弗以此費添購救火之具俾其後得以防患於未然乎然而若輩愚人烏足語此 
[金陵火警]  
　　金陵訪事人函云本月初一日五鼓時忽聞警鑼亂鳴居民咸從黑甜鄕中驚醒推窓四望但見東南隅光燭瓊霄炎炎弗絶次晨訪知爲南城外長千里突兆回祿之災至如何起火及燬燒房屋多寡容俟訪明續錄 
[柏垣受代]  
　　江西采訪友人云新授江西臬司張筱船廉訪紹華赴省履新南昌府江訒吾太守南昌縣孟子卿明府新建縣文芝塢明府探知豸節已於四月二十日抵滕王閣遂次第前往恭迎未幾廉訪卽命駕入城詣撫轅禀到德靜山中丞殷勤晉接茗話片時及廉訪興辭卽牌示飭赴新任廉訪隨頒發紅諭定於月之十三日寅時接篆屆期朝服而出望闕行三跪九叩禮謝恩然後拜受印綬公服升堂胥役以次叩首禀賀迨退入官廳接見僚屬畢卽詣撫轅禀知任事 
[叅軍接印]  
　　杭州訪事友人來函云部選浙江布政使經歴邱叅軍兆金於上月下旬來省禀到旋奉藩憲憚方伯牌示飭赴新任叅軍涓吉上月二十七日午時接篆當由現署斯缺之大挑縣楊明府葆光特派家丁將印信齎送前去叅軍收受後卽恭設香案謝恩然後拜印升座書役人等分班叩賀畢退堂後卽命駕赴各衙門禀知受事楊明府於二十六日接到防軍局憲札委監修臬憲衙門故交卸後於本月朔日親赴臬署帶同匠人估量工程以便擇日興修也 
[金沙試事]  
　　鎭江訪事人函云江蘇學政龍大宗師本月初二日舟抵金壇按試鎭郡提調官鎭江府饒太守以及金壇縣各學校官均在碼頭迎迓手版脚靴紛紛晉謁城守營健兒列隊河干鳴槍致敬如荼如火整肅非常少選宗師命駕登岸排齊全副儀仗迤邐入轅所經之處紅男緑女咸欲一瞻天上文星扇影衣香幾致萬人空巷初三日辰刻宗師入廟行香循例坐明倫堂簽各學廪生講書旣而回院放告牌示試期附錄於後初五日合屬生員經古初六日府學及丹徒溧陽生員正塲初七日合屬童生經古初八日駐防及丹陽金壇生員正塲初九日覆試生員經古初十日駐防及丹徒縣童生正塲十一日覆試各學一等生員十二日丹陽童生正塲十三日提覆第一塲童生十四日考各學校官及生員補歲考十五日金壇溧陽二縣童生正塲十六日提覆第二塲童生十七日提覆第三塲童生十八日新生總覆十九日武考外塲二十日考步箭二十一日考技勇二十二日考内塲二十三日奬賞二十四日起馬 
[嚴防懷挾]  
　　鎭江訪事人函云試塲搜檢定律綦嚴無如敝俗相沿賄通承差上下其手故雖有搜檢之名而無收檢之實江蘇學政龍宗師每試生童正塲日於蓋戳後派人嚴密查察如有夾帶片紙者生則斥革童則枷責防弊甚嚴一時有班孟堅之癖而欲以馮遷史記爲藍本皆不免臨頴徬徨躊躇無策也 
[金陵官塲紀要]  
　　金陵訪事人函云新任江南織造增崇於上月二十七日由说來寗旋乘肩輿至督署拜會劉峴帥延入花廳坐談片刻而别○總兵楊復勝總戎曉暢戎機素爲上游所器重前由督憲委署淮安城守叅將詣轅謝委想不日卽當履任矣 
[宜昌近事]  
　　宜昌訪事友人來函云漢口運來賑米共數萬石到後卽由地方官封船前運入川並委員押運以免中途盜漏日前某委員押運至歸州地方適遭風變又在灘險之處某船被風打回衝在機上船身激碎所裝之米盡付東流某委員亦隨波逐流無從撈救又有某客自辦客米同時覆舟亦與三閭大夫爲伍矣至今屍身均未撈獲○入夏以來雨水過多溪流陡漲沿江堤垸節節冲斷二麥正逢刈割之時遭此水災春苗又成畫餅民食更無從接濟惟望春水早消赶種旱苗庶秋成可望耳○宜昌近日陰雨太多居人染患時症者皆人事不知昏昏沈睡若醫不得法當卽病斃上月十七八日晴後十九日又黃沙蔽天日光無色二十一二日又是陰雨連朝河下米糧因之長價市中菜蔬樂草亦莫不陡長謀升斗者莫不仰天嘆息也○近因洋碼頭漸漸熱閙河下所泊花船亦漸多傳聞有某飯館之打雜人夜半至某妓船上打荼圍不知何故被七十鳥得打死抛入水内適有一石灰船停在妓船之傍次日開船起錨頗覺沈重詎拉起時帶有死屍因卽囑地保禀官於上有二十一日相騐又有某妓吞烟畢命某七十鳥溺死水中命案連連不知地方官如何辦理也○日前快利來宜又帶有賑米五千數百石據云漢口尙有存米一二萬石不知何日運完此時運米入川者民船俱已雇盡縴夫水手亦頗缺乏往往尋覓鄕下人爲之亦可見運載之繁矣 
 
 

Page 3

 
 
[邗溝題葉]  
　　揚州訪事人函云兩淮運司江都轉之十一公子曩年文聘江西黃宦淑媛爲室兹涓吉上月廿六日完姻先期由黃宅送親來揚賃埂子街某宅爲公館預於前二日將妝奩等物舁送運署迨至吉期公子用全副執事端坐四人輿中至坤宅奠雁迎親鼓吹喧闐極形熱閙迨彩輿抵署交拜合卺報時鐘正鳴兩下是日署中並未鋪陳惟内室略懸燈彩賀客咸令擋駕凡有餽送禮物者一槪璧還聞者咸謂都轉亮節淸風卽此可見○揚城紳士張丹叔中丞聨桂去年於廣西巡撫任内乞休歸里原冀優游林下頤養天和乃未及年餘忽患氣喘之症今春天時不正寒燠失常症發尤劇其哲嗣幼丹太守遍請名醫來揚診治服藥多劑參朮無靈竟於上月廿八日巳時騎箕西去卽於翌日在左衛街本宅大殮官紳之往奠者素車白馬絡繹而來按中丞年甫花甲五月十一日適爲嶽降之辰諸親友方擬屆時共祝岡陵稱觴上壽乃蒼蒼者竟靳此數日駒光不能向榴火光中進一撙柏酒老成凋謝桑梓惜之 
[匪膽如天]  
　　寗波采訪友人云郡之西鄕石奶橋土匪黃文盛母子拘獲之後旋又獲其黨羽李某鄞縣主楊大令委鄞江司徐少尹悉心研訊供出黃之黨羽如張邦發卽張廣發阿坯等現方嘯聚餘姚山北與私梟爲伍依然爲患地方遂備文飭差前往咨請餘姚縣嚴密查拿歸案訊辦張等一聞此信膽敢潛回距石奶橋三四里之新莊據某廟爲巢穴每日開槍轟擊以壯聲威或持械下船不知何往時來時去出没無常以致石奶橋一帶居民深恐若輩報仇無不栗栗危懼先曾被害赴縣具詞呈訴者不下數十人此等匪徒若不赶緊嚴拿懲辦恐養癰貽患必致悔及噬臍也 
[行轅紀事]  
　　昨晨九點鐘時正任常鎭通海道出使德國大臣呂鏡宇屋使命駕出天后宮行轅赴江海新關拜會稅務同○午前十一下鐘時前臺灣巡撫邵筱村中丞詣星使行轅拜會適星使公出夫回由家丁持名片擋駕○午刻某營統領張軍門騰嘉命駕至行轅投刺星使接見之下茗談良久然後興辭○前報紀星使擬於本月初六日北上兹因公務栗六一時不克啓行須俟招商局泰順輪船南來然後乘之就道 
[示期致祭]  
　　五月十三日爲　關帝聖誕例應致祭闚道憲劉康侯觀察遂於昨日發出示諭一通照錄於左恭照光緒二十三年五月十三致祭武聖十一日爲始致齋兩日不理刑名仰道屬各員一體遵照毋違特示 
[祝儀志略]  
　　本月二十三日爲英國　君主維多利亞踐阼後六十年之期旅居各國之英人無不互相慶賀其在本國三島及各屬地者尤抃舞歡欣上海各英商刻已籌定祝賀之禮是日午前十下鐘時團練兵及兵船上各兵規矩會中弟兄會同至三馬路紅禮拜堂禱告十二下鐘時團練兵在浦灘鳴祝砲六十門午後英總領事署園中設酒肴名點欵客卽俗所謂茶會也入晚各處懸燈結綵銀花火樹務極輝煌九下二刻時賽水龍會先是二十三日發公電至倫敦祝賀約計二十三日可邀君主睿覽 
[競渡餘波]  
　　艾緑榴紅端陽節屆南市各碼頭划船戶咸興高釆烈製就龍舟來往浦中爲競渡之戲昨日老太平碼頭各船戶興尙未闌約集划船十四艘掠水穿波互相角逐旌旗映日鑼鼓喧天黃流滾滾中觀者依然如堵亦一年之佳景也 
[讞案展期]  
　　昨禮拜六係法界公堂訊案之期緣關道憲劉觀察及本埠印委各員在泥城橋外洋務局設筵公請出使德國大臣呂鏡宇觀察飲讌法讞員鄭大令理應陪座飭丁咨照捕房再停訊案一期 
[准詞相騐]  
　　南市老白渡橋外灘昨日忽氽來無名男屍一具頭面已經腐爛不堪當由十六鋪地甲裘寳森得悉查無屍親報請善堂給　收殮善堂司事聞報照章往察見屍身上有棉紗帶兩條帶上尙有靑石兩塊顯見有異故遂據情報縣請爲詣騐黃大令准如所請遂於下午三點鐘由滬北洋務局排導而至裘甲早備公座縣署刑仵書差人等亦已先期在塲伺候 
[會訊售地]  
　　德商耶松廠洋人控粤人布昇初私將骨　安置其地意圖侵佔田畝後被陸道生糾人將布之看墳人鄧阿福等私行吊打由包探石金榮偕同西杮將一干人拘解公堂訊供已將各情錄登前報後由英公堂送縣黃大令以鄧朦傷判責二百板後因傷重送回布處布舁送仁濟醫院醫治昨日又經公堂會審陸道生偕同原售地主陳錫榮到堂供稱此地係祖遺基地光緒八年售與寳源祥立有賣契現因寳源祥轉售與洋商業已過戶轉有道契並未將地售與布昇初布偕律師闞禮司至案供職員於光緒十六年份向陳錫榮之弟婦鄭氏購田一方起築墳墓據言明並無方單職員託人至寳源祥機利士等處查問知方單確已失去現故邀同原售之田主陳鄭氏及原中殷晉卿到案請爲傳訊鄭氏及殷同供是田却售與布爲墳地夫兄陳錫榮於光緒八年另售與陸姓實是盜賣現陸復串同洋商意圖侵佔求鑒陳錫榮又稱此地係祖傳長房田應小的經管鄭氏謂長房田爾已售去多年此田實係三房公田因無方單故報縣注册一查便知何得妄道希圖魚目别駕與單繙譯一再會商著暫退候會同會丈局查明再行覆訊 
[上海巡局紀事]  
　　前日本邑人朱松喬朱子桂同投十六鋪巡防中局訴稱流氓　妙生等在潮惠會館北首平陽茶樓無端訛詐大肆兇鋒叩求訊究局員蔡蓉卿二尹素知潘非善類遂飭將原被告一倂移送保甲總巡局請鍾受百明府核辦○浦東磚瓦匠李恒動向在南市王家碼頭爲泥工作前日其夥俞啓友糾同葛小獅子高三簇擁至某茶肆滋閙李孤掌難鳴奔赴十六鋪巡防中局控訴局員蔡二尹飭局勇地甲將俞等及葛高拘案質訊李訴稱俞向小的硬借洋銀若干小的却之俞卽糾同葛高肆行無禮二尹問葛高素來安分否答稱小的素不相識二尹大怒謂爾何得揑詞妄控實屬不知自愛本應重責今姑從寛遂申斥數言驅之使出○前晚有偷兒溷入楊樹浦大純紡紗局中翻砂廠帳房内竊去報時鐘一架經執事人某甲遣人投報巡防局局員曹二尹維　親臨勘視諭令局差陸銀全赶緊查緝務獲懲辦○前日傍晚楊樹浦華順紡織局所雇寗波小工忽起爭端聚衆毆鬥有名順全者身上受傷爰奔投巡防局控訴局員曹二尹飭局差陸銀全恊同巡勇拘獲甲乙丙三小工看管候訊 
[英界公堂瑣案]  
　　包探趙銀河禀稱昨有跟隨伶人之張小龍王阿四二人在西藏路爭閙撞壞路傍小樹兩株經巡街捕拘獲今特送案請爲訊究質之張小龍王阿四同供天津人昨在西藏路閒游偶因細故爭論以致撞壞樹枝自知不合叩求恩寛别駕商之單繙譯判將張王二人枷號一禮拜發犯事處示衆○包探黃四福禀稱流氓顧海林南匯縣人前在蘇州河畔向船戶拆梢拘獲送案由大老爺判令遞籍乃今又潛來依然以拆梢爲事查獲送案請爲訊究質之顧供前雖犯事業已改過决不敢再有過犯情事屠别駕判令笞責一百板仍行遞籍○包探顧阿六禀稱竊犯徐慶寳前日竊取王壽寳家布衣等件報捕後緝獲人贓送案請究王壽寳投案領贓質之徐供稱並非竊取實是同業暫行商借求察别駕判將徐管押兩天以儆○包探孔阿才禀稱張阿榮肩負長竹竿在路行走意圖戳取孫芝蓮家曬晾之衣服拘案請訊孫投案申訴前情質之張供不敢圖竊求恩明察别駕以張圖竊未成從寛斥釋○包探何瑞福禀稱過犯王洪玉前因犯案曾經公堂懲辦遞籍今又潛來是以拘送案下請爲訊究質之王供寗波府屬之象山縣人因有要事來滬尋友不敢逗留别駕判將王笞責一百板再行遞解○包探沈金隆禀稱流氓周金林向全阿揚拆梢不遂將全軋入小茶肆中任情敲詐爲二百三十二號巡街華捕拘獲今特解案請爲訊究全投案供與周素不相識昨日伊欲借洋小的不允竟敢軋入茶肆中求恩訊辦質之周供不敢拆梢求鑒别駕判令枷號一禮拜聊示薄懲○包探施奎江禀稱昨有竊賊奚阿如夏紀成王阿莊等三人串竊李鳳書李錦山兩家綢市衣服洋傘自鳴鐘以及銅錫各器爲數甚多正欲逃逸適爲巡街華捕拘獲送案請究 
 
 

Page 4

 
 
   
 
 

Page 5

 
 
 [G 
[大美國永安保人險公司]  
本公司上海監理華友領領袖者爲　朱葆三先生帮理者爲　張麟魁先生葉明齋先生　本公司在中國日本總經理人爲漢密登先生副經理人爲陶爾薄先生本公司東方總局開設上海英界黃浦灘第六號門牌本公司在厦門汕頭廣州福州烟台天津寗波漢口南京鎭江香港并日本之神户長崎橫濱東京等處各有分局本公司保人險爲最大最可靠地球上莫與比倫所立章程亦極盡善因保壽者必有年限方爲公允故少則十年多則十五年爲限如在限内故世者卽照所保之數賠償而限滿仍舊康健者本公司除照所保之數歸還外並加還息金若干倘其人不願取銀本公司另給憑單一紙俟其人百年後照憑單上書定之數付給其數必照原保之數加增自執此憑單後每年不必再付保銀而可得格外之償費於人最爲有益近年中國風氣漸開華友來保者日增月盛計十一月内華友來保之欵計有八萬九千五百兩而十二月内卽增至十一萬三千兩亦可見本公司之足以取信於地球萬國也如欲知詳細情形可至本總公司取閱章程或至各處分局面詢經理人亦可特此佈聞 
[告白]  
我永安保人險公司者乃首次承保中國人之一公司又適出華文新譯章程之一公司也茲有吿者本公司必欲使盡人皆知平日與他公司之顯有區别者微特辦法異而交涉無且尤有莫惑於聽睹者因近查有他公司中辦事之人嘗聲言該公司與本公司如出一轍甚有謂本公司新出章程又一若爲彼先路之設也有種種淆混殊不知本公司現所派出辦事之人皆持有華英文字爲據内書特派人之名姓末又加以本公司中纔理人漢密登監理人朱葆三之簽字故凡有欲向天下至大且穩之公司投保人當先認明上海黃浦灘第六號門牌便是庶免差錯否則設有其人以假亂眞甚或冐稱本公司中辦事之人在外招搖過市諸公可詳加審視或問以果持何據而至是如是則其人苟無據之可呈者卽屬子虚斷不可以輕信噫嘻秦鏡温犀在此一舉閱者其察之 
[上洋維大綢緞顧繡抄莊]  
本號今遷移棋盤街北首四馬路口中西大藥房隔壁先行交易擇吉於四月十八日開張精選蘇杭京湖盛澤各種眞正頭號綢縐紗緞以及一切加工顧繡等貨發客貨品純良花色新鮮如有參差包退回换凡蒙諸君光顧値格外公道以廣招徠遠省恐未週知特此佈聞 
[公平洋行保險]  
啟者本行保險向例多年信實而行今告者現下加保號棧生財貨物保價格外公道望欲保者祈請至本行面議可也特此佈告 
[衣服大减價]  
今有祥豐衣莊被鄰居失愼波累所有男女四季棉夾紗單粗細皮衣以及綢緞衣料半遭水漬已經三保險行賠償歸貨刻下本公司統盤拍下東棋盤街風生一嘯樓後面明園盆湯樓上於廿三日爲始賤價出售照碼劃一無扣欲得便宜請卽賜顧正記公司告白　 
[光緖二十一年漠河礦務公司第七届帳略啓]  
敬啓者本公司自光緒十五年起至二十年止六届結餘銀兩歴經分别提分並具禀登報刋印徵信帳略分送在案茲查二十一年分第七届各廠及機器共得金沙五萬七百四十一兩八錢一分七厘五毫售見愛平銀一百二十六萬一千二百三十八兩四分五厘二毫七絲另收貨贏雜餘兩項愛平銀十一萬一千六百二十二兩四錢三分八厘六毫二絲三忽八微統共得金價貨贏雜餘愛平銀一百三十七萬二千八百六十兩四錢八分三釐八毫九絲三忽八微除支礦丁六成金價並股票官利及各廠局營薪水餉項一切公費外淨結餘銀六十七萬七千六百七十五兩九錢八分七厘九毫八絲五忽八微作爲第七届時値大化因病吿歸經接辦礦務　購少逸督理於二十二年四月禀報軍餉三十萬兩五月又禀請　欽差查辦事件大臣延　黑龍江將軍恩　齊齊哈爾副都統增奏啟新章將漠乾各厰四成官金並機器十成金沙售價以十成計算先提六成報充軍餉下餘四成作爲股利局用觀厰改爲另辦四成官金售價亦以十成計算先提八成報充軍餉下餘二成作爲該厰局用若有餘欵另行存儲以備接濟漠厰經費之不足各股有應得餘利按人股之先後定分數之多寡自十五年以前入股者每股准分銀百兩十六年以後入股者每股准分銀五十兩十八年以後入股者每股准分銀二十兩前後共招股票一千零二十二股共應分銀四萬七千八百四十兩員司花紅不准過股利十分之二計應分銀九千五百七十八兩連應提充軍餉銀三十九萬六千三百兩計共用銀四十五萬三千七百十八兩尚應餘銀二十二萬三千九百五十七兩九錢八分七厘九毫八絲五忽八微均作保險公積此係奏明成案想　周督理必已行知各局各股友可以就近取閱嗣因總數結出禀報移交復經　周督理禀請　黑龍江將軍恩　齊齊哈爾副都統增　奏明將餘銀二十二萬三千餘兩作爲十成以四成歸黑龍江三成歸北洋作爲振欵二成作爲員司花紅餘一成上海賑捐本廠公費各半奉　　上諭交北洋大臣王　查覆奏可大化辦礦八年積受塞毒於二十一年夏間大病數月瀕死者屢幸獲餘生當經禀蒙　北洋大臣　黑龍江將軍恩准假歸旋於二十二年正月以查辦被褫去臘甫經奏結惟二十一年係大化一手經理仍應由大化核報於今正回津造報現已遵照新章核明造齊分禀　各大憲批准二十一年分應報軍餉及股友餘利業由　周督理分别繳付員司花紅亦經大化派分以淸經手溯查本公司自開辦以來前數届雖未大旺尚稱穩實近兩届出金旣多又値金價昂貴而局用各項向係刻意撙節毫無浪費故本届餘利較之二十年分幾幾又增一倍似此蒸蒸日上實屬成效卓著大有可爲大化現雖病歸而接辦礦務　周督理聞亦極力經營當可保此利源無虞廢輟所望　附股諸君子相與共助厥成實爲厚幸　光緒二十三年三月前辦漠河礦務公司袁大化謹啓 
[粤省分此洽昌土棧煙膏批發]  
開設上洋三洋涇橋南堍吉祥街口石庫門内自運大小洋藥零躉照箱批發監製各種烟膏發客貨美價亷久已馳名今特登報以擴招徠○清膏每洋八錢○陳公烟每洋還灰一兩四○宿膏一兩七○老陳膏二兩二○陳膏二兩五○公膏二兩八○冷膏三兩二○除清膏外餘皆還灰六成平頭外加倘有低次包退回换○紳商賜顧者認明招牌不悮 
[英六月吕宋大票增彩新章]  
呂宋票乃呂宋國家將餘利以賑災民而設立法之善開彩之公通行中外已數十餘年有利無弊至公無私是以銷路愈推愈廣購者日益加多滬上得中大彩而致富者頗不乏人年來加額增彩改爲雙張刻值英六月份大彩之期設票三萬號得彩有一千四百餘張之多頭彩得洋二十萬元二彩四萬元三彩一萬五千元四彩一萬元五彩有廿張每張得洋一千元其餘各彩較前多而且易售價雙張廿四元單張十二元四開六元條頭每條一元三角價雖加倍而得彩更加數倍之多卽以分條而論苟得頭彩每條有一萬元滬上爲通商總匯之地不卜錦鏢誰奪想財臨旺地諸君以卜財彩焉呂宋○亦中○萬有利○萬寳源○同得利○必得成○恊記○必得來○老必得○財運來○鴻運通仝啟 
[批發]  
啟者本公司設立長崎創辦彩票經歴有年至道至公信行久矣今批發各埠以廣招徠額設四萬張每全張十條計得正附彩四千五百另九張售價每全張英洋三元半張分條照核今售英一千八百九十七年六月份票卽華五月三十日開三大彩先行電報對號單約兩禮拜内到得彩章程列後○頭彩一張得一十仙洋三十萬元○二彩一張得一十仙洋十萬元○三彩一張得一十仙洋五萬元○四彩十張各得一十仙洋二千元○五彩廿張各得一十仙洋一千元○六彩一千四百七十張各得一十仙洋二百元○頭二三四五六彩上下均有附彩各一張○彩數大小細載仿單○所有得彩一十仙洋十元合計英洋一元正○長崎分申普惠利公司謹識 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案彚錄]  
　　張阿榮卽胡阿榮在新閘地方種火　　爲巡防局送縣前晚黃大令升堂訊問地保徐毓卿供稱張阿榮在新閘地　方種火乘機搶取十圖副保王正邦家之衣服等物被王追獲搜出衣服幷被焚壞房椽八根請爲究辦張供崇明人又名陳掌榮前係拉車度日　現當小工是夜王保甲家失火小的見之帮同灌救不料誣爲種火搶物扭局轉送至案求恩明察大令訊得張阿榮顯非善類著重責四百板發　改過所收押俟傳王正邦到案再行訊問○鄕人許關秀偕母許陳氏投縣控告被陸阿妹毆傷亦由黃大令　堂訊理許供稱今年二十有一與　母親許陳氏同居華涇地方前被陸阿妹借去洋七元向索不還今又來借不遂其意將母親推跌受傷指骨已斷沈重異常幷有朱海華帮凶是　以投案求請騐究許陳氏供與子同大令飭仵騐得許許氏受傷屬實着退去候提陸阿妹朱海華到案訊辦○昨有誾園雲記烟館主某甲禀　　所開烟館向在北門内薛弄底地方今因翻造房屋移至陳市安橋開張故特來案聲明將舊照呈閱請給新照黃大令准如所請飭候換給新　　照章納捐甲唯唯稱謝而退○楊某者不知何許人向係務農爲業前曾租本城某姓之田耕種鋤雲犁雨自安其業嗣因地價日增楊卽串　　　爲水販犯案潛逃之王某將所租之田盜賣與張姓張以田内尙有墳墓不肯繳價允俟搬移墳墓後再行如數繳淸楊王二人無可如何乃於　　月杪糾合多人將墳墓私行掘起事爲某姓得悉立喚地甲盤詰之下飭往喝阻一面據情繕禀赴縣控告黃愛棠大令飭候批示核奪○彭王　　扭陳掌兆至縣控被盜賣廿三圖田地一方値日差禀明大令飭將陳交差看管候核　 
[美界捕房紀事]  
　　西人某甲由外洋附某輪船來滬前日傍晚抵埠後下碇虹口下海浦途次曾失去英金若干磅旣登岸卽赴捕房聲　訴捕頭遣包探洪阿寳前往稽查旋將甲乙丙丁四水手帶回嚴加盤詰未得端倪旋查知尙有一細崽在逃因令尋獲交辦○蔣陳氏家於徐家　匯每日偕比鄰莊蘭珍潘愛珍二女郎赴華順紡紗局做工旋以往返不便遂賃居楊樹浦昨日上午乘玉寳大之小車回家行經虹口黃浦路適　某西人高駕馬車疾馳而至避讓不及致被撞翻各受傷夷小車亦損壞隨經二百四十九號及二百四十號三百四十七號三華捕到來一倂送　至捕房捕頭令西人給車夫洋銀一枚爲修車之費受傷人送往同仁醫院療治俟傷痊再傳令西人酌給養傷費○昨日午前世和煤炭棧裝煤　之馬車行經武昌路誤將某西孩撞傷西孩忿甚喚令三百八十號華捕將車夫袁阿喜拘至捕房捕頭令暫行禁押旋經棧主投案保袁出外○　昨日午後方陳氏陳廖氏陳周氏李陳氏相約至西華德路某雜貨店購物因爭靑蚨十翼以致忿爭四婦大肄威風將櫃内玻璃窓擊破店主林　阿寳見之喚令某號巡街華捕一倂拘入捕房捕頭令四婦償以洋銀一枚卽日釋出○朱阿六家於裏虹口文昌閣之後第一百五十九號房屋　内有一男孩年甫三齡乳名大寳前日午後忽被匪徒拐去卽投報捕房捕頭允遣包探訪查 
[金陵官報]  
　　四月二十九日新任江南織造增榮會統領老湘合字營章其俊委署蘇撫標中軍叅將江陰遊擊仇志鵬均辭知府鄧心茂請假赴江北捐資同知樊炳　請假赴蘇見撫憲知縣呂承瀚赴祿口查封繭灶回銷差毫州都司劉吉榮辭赴部引見○五月初一日准補睢寗縣馮譽騏叩謝飭赴新任羊角營都司譚靑辭赴部引見委署淮安城守叅將楊復勝辭鈞和輪船徐長順到上海來委辦敎案安徽直隷州熊祖詒到亳州來直隷州謝陶禀銷赴湖南發給卹賞銀兩差又孫傳恩叩謝給咨赴部引見卽辭調署城守左營守備王得標謝委○初三日督轅牌示金壇縣汛千總楊有珍久假未歸應行開缺本部堂查有兩江儘先守備張全珍以借補首府劉禀知考試七縣文章三覆　補金壇縣鄭鍾祥知縣陳守晸管帶水師右營陳有明前辦蕪通保甲李振標叩謝卽辭瑞州都司文明巡檢劉繼高均奉示騐看鹽大使汪祖壽到由京來均見邵伯釐捐知縣顔濟時辭代理江寗縣典史張黻禀知交缷標督左營反總史邦福又千總施登寳均叩謝飭赴新任崇安輪船劉德輝禀知送織造常赴蘇平鏡輪船馬廷樹辭赴丹徒接貢 
[邦江官報]  
　　四月二十三日海分司徐分轉由省公幹回界溝厘捐鍾司馬祥燾過揚分發巡檢呂鹺尉桂棻禀到○二十四日江西張守戎朝鏞解餉來趙鹺尹經綸由六閘到揚○二十五日署泰分司沈分轉曾棨缷事回康鹺尹奉琪由丁溪閘來○二十六日分發巡檢馮鹺尉業官禀到○二十七日丁觀察葆元由泗源溝來揚公幹李鹺尹兆凱委解淸江餉世職雲騎尉陳文欽解湖南餉來揚○二十八日新委署山陽縣余大令貞祥由省赴任過揚丁鹺尹兌孚辭回大伊山卡章鹺尹縝辭赴廟灣海關差山西澤州府周太守天麟過揚海分司徐分轉禀辭回署○二十九日屈鹺尹壽椿辭回十二圩差次 
 
 
