# 1885 - 140 - 4904352

 

Page 1

 
 
[三十九號畫報出售] [  申報舘主人啓]  
　　名世之生輔佐王者往往數百年而一見山東掖縣田姓奇童爲大吏訪聞咨送進京以徵人瑞軍興以來行軍者必熟究輿圖藉形勢以爲戰守去秋台灣滬尾之戰法人敗北將該處海口内地山川營壘逐一鈎摹閱者不啻履其地而一遊焉兩圖列入此次三十九號畫報准於初六日出售其畫　兩圖爲管君劬安所繪士女筆致輕倩可喜畫報仍然九圖後附淞隱漫錄圖說一則閱者鑒之此布 
[論法人復奪諒山]  
　　諒山去鎭南關不遠爲粤西官軍入越南之要道自北甯宣泰戍兵不戰潰逃之後粤西一路之兵屯紥諒山以爲規復北圻之根本其地山嶺叢雜原隰奥衍爲屯兵之要地平越之師本分兩路一路由滇南蒙自縣界東南而出與劉淵亭軍門素所駐守之老開相近再東則爲宣光省去冬官軍得手滇則曾復宣光所屬之各郡縣二三十處粤則自明白宣戰以來總不離乎諒山左右而潘琴軒中丞出關首先潰敗並未奪得一城勝過一仗以粤視滇殊見粤軍之無用而黃桂蘭趙沃諸人之貽禍匪淺也今正馮子材軍門率諸軍重復規畫將法人之佔踞諒山者盡行驅逐傷斃法軍弁兵多人爲粤西援越之第一勝仗稍足以蓋北寗宣泰之恥而掩潘中丞之敗從此大軍進發當可越過諒山矣乃捷報甫傳而和議又起撤兵日期登於煌煌諭旨之中電傳到粤軍士忠憤之氣倐焉消歇竊謂此時卽不嚴定日期檄令退師而軍務正在得手之際和局復伸前日之言軍心懈弛守備卽不能嚴法人倘或生心奪諒山亦殊易易以故三月十九日馮軍門奉詔入關至二十一日法人分軍兩路一由福勝至牛墟一由谷枳至諒山百姓老弱戕殺無遺巨砲排鎗所向披靡而諒山遂爲所奪其說固可决其確也盖官軍所與法人相持者惟此諒山以其山徑雜沓道路崎嶇可以扼内外之險而屯兵轉餉事事都宜過此以往不特地方殘破且糧道紆遠是以屯紥大軍爲規復根本不肯輕於前進歴來統兵大帥擇地安營未始一無所見向使潘中丞不以餉項缺乏裁减勇營以致軍心離逖不奉號令聞敵先逃則諒山固未必見奪於法人也然則前次之失諒山由於官軍之譁潰後此之失諒山更因官軍之入關此理勢之必然者以是知其有此事也諒山在關外路隔不遠諭旨初一停戰十一撤兵至廿一盡退入邊亦以兵在諒山入關不需多日不似滇軍之出關已遠須三月廿一撤兵至四月廿一退盡也今馮軍門以十九日入關與所限之期不相上下故以時日較之而亦知此信之確也夫官軍未退法人猶欲戰奪諒山矧官軍已退法人安肯不得諒山盖諒山者由内而外踞之可以規復全越若由外而内佔之卽可以窺伺粤西法人所必爭也中朝大度包容允其就欵以爲柔遠之道則然顧亦曾計諒山之足以内窺粤地否也竊謂目前和議遵照津約與尅期撤兵二者實大爲法人所紿試思我旣畀以全越安得踞諒山而不讓旣在必讓亦何爲若此之速我軍速於退彼軍卽速於進所言沿途百姓老弱無遺者誠屬何辜而令罹此慘禍乎在法人無禮無信於兩國停戰之後猶必如此凶暴以殺立威盜賊之行固無足怪然熟思其故假使我軍不卽速退旣已停戰法人亦難遽向諒山與我尋衅安營固守以待詳約旣成然後讓之則法人泒撥兵弁前來收地但令土人不出阻撓法亦何能擅殺盖議約成則諒山之民不啻法國之民彼將經營墾治生聚教訓豈可無民以受其治今約未訂定和否尙無成局地非其地卽民非其民彼則何能愛惜耶且官軍甫退彼更欲張其威以示官軍之不敢復至故借此民命以鳴其得意耶然則諒山之人之見戮於法亦退兵太速之貽禍耳噫嘻中國之與外人雖放和局凡事輙不能得其平以我駐越之兵而宜於速退乃彼在我洋面所據之澎湖基隆獨不可先撤其兵船而後與議細約何中國之善於吃虧也前聞法人有久踞澎湖之意昨報述京津各信謂和局已定約在望日可以畫諾而法人所索者十欵先經允其七條今則似聞全允雖未知十條之爲何事以意揣之請借澎湖一事或在其内此外則基隆或亦要求及之如其果有全允之說則法之於我更不止以便宜吃虧論矣尙望與之兩得其平乎 
[英船會合]  
　　倫敦發來電報謂英國特簡水師提督赫能庇統領鐵甲船十五艘在英國巴都倫地方會齊至其派往何處則尙未知之又言英國現派定英金五百萬磅由印度造鐵路馬路等以逹邊界云 
[前後異轍]  
　　前報言英國有三兵船泊於日本横濵有俄提督坐船經過見英船卽作開兵之狀英船向之詰問則云因不願爾船尾隨我後之故英國駐日欽使卽將此情電逹英外務大臣英外務大臣卽覆電請將詳細情形告知三月念八日英欽差坐英兵船至横濵往見被俄開罪之兵船主行過俄船俄船卽懸英國旂幟并升炮以示敬樂工亦奏英樂英欽差回船之時亦赴俄兵船見其水師提督迎送之時俄船均致敬盡禮惟所談何語則外人未由知之也 
[東京近信]  
　　中法停戰之後粤中大憲派人至東京此已列報兹接東京來信言派去計有七人西人三名均係向在海關執事者華官四員行抵海防於三月初九日由海防啓行前赴河内以十一日晨刻至河内法官已預備地方以便小駐是日下午往見法將柏里也呈遞文書言明彼此和好當詳愼將事十二日七人及法兵官一名繙譯官一名乘法國伊格雷爾輪船預備食物前往宣光輪船不能進乃換杉板由紅河而進聞已謁見劉淵亭軍門此係辦理滇軍之事者也至廣西一路則華兵已退法人已進至唐松二月十九日法國管理電線之人已往諒山重修電線矣由此觀之則諒山早無華兵法人又何必作威福以虐該處民人也哉 
[蛟水陡發]  
　　西人不言蛟而大江以北每當春夏之交往往有蛟患此月令所以有伐蛟之政也近聞皖省西北隅桐邑草牛坂地方於初三夜發蛟是夜天宇皎潔月朗星稀將曙時霧靄迷離咫尺不見人不逾時而大雨如注巨濤猝發水頭高一丈餘殊有一瀉千里之勢没柱街首當其衝廬舍田園盡成澤國淹斃男婦三十餘人及至練潭鎭則水勢已緩並無大害陳雲樵明府聞報冒雨赶至該處一面雇人打撈屍身一面查明被災户數捐廉賑濟隨於初六日到省謁見各大憲面陳被災情形 
[臺郡述聞]  
　　臺灣一島海外孤懸雖云物產富饒然封港多時百貨不無短缺加之大隊官軍駐紥已久所需旣鉅則索價必昻近來魚肉不必論矣卽蔬菜每斤需錢數十文不獨土著人民有長安居大不易之勢卽湘淮楚各營勇亦覺艱苦不堪前因港口封禁劉撫帥恐餉銀不繼定章以四十日給發一月月得四兩二錢湘平銀食用萬難敷衍 
 
 

Page 2

 
 
且又瘴氣極甚疾病叢生致兵士思歸往往私行内渡云 
[厦事彚錄]  
　　洋藥加厘一事業經左侯相奏請俞允每箱加捐銀二十兩日前興泉永道奎樂峯觀察接奉憲諭轉札洋藥局董於四月初一日一律照加並出示曉諭黏貼局前三月廿九日各土棧商人紛紛至各洋行購定貨物預納捐厘計擡赴局中烙號者多至二百數十箱堆滿街衢途爲之塞蓋是日尙每箱加厘廿兩並貼水耗餘七兩有奇過此一日須多完銀廿七兩有奇故皆赶先完納也○洋藥局董土怡堂觀察秉性忠厚待人以誠惟因過事寛容反爲股中人所輕視粤人某甲亦有附股但自爲洋行買辦不能常在局中遂招同鄉人向充司事之陳姓來厦駐局月俸百數十金名爲專司筆墨然於筆札公文尙覺不甚了了奎樂峯觀察慮局中用人舞弊復派一沈姓司事住局照管印票以爲耳目之資而沈自恃道署派來遇事動多掣肘以致同事者皆嘖有煩言云○日前有一福州人來厦訪親未遇旅居某客館中川資用罄積欠房飯錢甚多進退無門竟在媽祖宫碼頭一躍入海以了餘生幸爲雙槳小船救起得以不死然亦情狀可憐矣○前月下旬某日石獅王街有同學之甲乙二童子散學後兩相嬉戲浸成鬥毆甲童揮拳擊傷乙童登時一笑而斃遂請厦防廳臨塲相驗然後殮理聞乙僅十三歲而甲則已十八歲矣戲無益洵然○本月初一夜八點鐘時鼓浪嶼龍頭碼頭有稅關某西人肩輿停歇在彼守候西人回寓忽來日本水手八九人欲坐是轎輿夫不允日本人老羞變怒卽將輿夫拖回加上手銬持刀砍傷頭顱數處重復舉棒攅毆逐出門外衆人大抱不平擁日本人至通商局禀求伸雪不料又有日本水手十數人手持刀械前往局中搶刦賴分府恐釀事端飛請代理日本領事之洋商某君來局彈壓並將兇手交伊帶去未知如何辦理也 
[東甌雜誌]  
　　新橋頭某甲夫婦於初一日互相詬詈鄰人某乙係充道署門子出爲勸解甲妻悍然不顧反以惡言侵乙乙因勸成怒遂效灌夫之詈座不意甲妻於次日吞烟斃命甲之妻黨邀集多人向乙索命當經乙之親友調處寢息一切費用約共洋一百餘元錄之爲干預人事者戒○委辦温郡雙門鹽厘局龔君印栻中於初二日抵甌擇於初六日接辦聞龔君籍隷八閩係厘務中之老手該處釐局以閩鹽爲大宗以龔君董其事眞乃人地相宜也○大荆小溪人馮某等與施某因迎龍燈起釁馮某將施某藥店搗毁施以白日搶刦等詞赴縣呈報經程邑尊批駁施又赴府遞呈李太尊批云鄉愚恃衆滋事此風斷不可長仰樂清縣着交馮某等到案究辦以示懲儆惟此案釁起迎燈並非劫盗搗毁傢伙勢所不免本府早經訪聞得實該職員揑報如此多贓殊屬非是復稱得贓受賄更屬刁猾云云於以見李太尊之神明○今春雨雪過多油菜荳麥收成稍歉刻下新油業已上市每百斤計值英洋八元有零新麥每石計錢二千以内惟各處漿烟暢茂若加以微雨則洋一枚定可購漿十兩有烟霞癖者無不欣望○李太尊此次限葬停棺甚屬認眞凡停棺之處均親往查點故各司事不敢稍有遲延兩三日間查明禀報約有四五千具李太尊議定安葬一具給資五百故日前兩次發錢七十千皆係太尊自行捐廉者澤及枯骨太尊有焉○萃源布莊虧閉有史鄭兩人接開改牌號爲萃昌和所售洋貨綢縀等物價值皆廉生意頗旺○樂清縣城内龍眼寺向爲女尼凈修之所近則清淨道塲變爲烟花藪澤風流年少翕然趨之後有蓮花幕下客爲作護身符而尼之姊若妹又係著名娼妓故尋花問柳之中遂多架訟肆欺之事徐某者年少而財富與土娼金王氏繾綣一宵該氏利其資架詞控縣詭稱與徐有偕老之約當經程邑尊批云該氏與徐某雖有媒妁之言尙無父母之命张非婚姻之正惟徐某初博一衿輙敢擅許娶氏爲妻實屬有玷名教候飭差提訊察斷○府書金某因子媳忤逆赴縣呈請究辦周邑尊立卽飭差提訊質對之下其媳所供井井有條並無忤逆各情其子吸嗜洋烟游手好閒遂掌責二百並其媳交與金之妻舅帶去此案遂結○青田温溪兩處之人均以販鹽爲業但青田城内設有鹽厘捐局鹽船過卡可以散裝估算完厘若温溪人載鹽過卡必須裝蔀照秤報捐温溪人積忿難平然青田鹽船必須過温溪於是温溪人每見青田鹽船將鹽攔住亦須照式裝蔀方准過去不數日間攔住青田鹽船數十隻並索蔀草等錢每蔀計百餘文船户不得已赴局禀控一面糾集二百餘人欲赴温溪撕打局員聞信當卽移咨永嘉縣飭幹員十餘人馳往勸解其事乃息○下河鄉南河葉茞英孝廉於去冬咯血病殁其棺停在屋後空地日前不知何人用火將棺燒穿一洞大可容掌而棺内衣服均無損傷經其妻妾遣抱赴縣呈控請卽飭差查緝照律辦理○元豐橋口林裕春布店於初一夜五鼓時突來竊賊五六人撬開店門而進將堆積布疋等物搬置店外數賊捆而扛之適有柯某路經此處意欲喊呌賊舉刀嚇柯不敢作聲任其扛檯而去該處離縣捕署近在咫尺而賊如此猖獗是可異矣○前任永嘉縣張邑尊於上月念八日出署新任周邑尊卽於初二日進署○前報列大南門外王乾泰虧閉實係報者之悮合亟更正 
[通州近事]  
　　山東頭帮德正漕米連檣北上沿途尙不稽遲至河西務之北運河忽節節擱淺張家灣上下水勢尤枯約僅尺許重載更覺難行倉憲已于本月初二日祭壩恐悮騐期因派石壩州州判凌君道增山東隨帮委員趙君震甲前往催提並委汛弁上緊興挑以期速運無如淤沙擁滯仍不能行不得已改裝剝船直至初二晚始進小河口報到請騐遂改於初四日提騐頭帮漕米二十票是日寅刻倉憲率同坐糧廳在大光樓焚香祭壩時闔城文武員弁北壩委員及各衙署兵役扛夫雲集響應不下數千人誠異常熱閙也○通協右營曹守戎奉倉憲札委稽察五閘偷米情弊本月初三遂調齊兩營官兵逐段巡視守戎駐高密店張司廳駐二閘李司廳駐普濟閘晝夜梭巡不遺餘力有此一舉不難弊絶風清矣○順屬二十四州縣士子科試本定于四月初一日取齊嗣因尹憲晉京遲延一日改於初二日取齊初四日開考各屬荲古學○初二日坐糧廳通濟庫開庫散放春季工食銀兩○孫大宗師于本月初二日按臨宣化府大約天中節前卽可蒞通也○初二日爲善厚齋軍憲壽辰賀客盈門輿馬塡咽次日軍憲親赴各署各營謝步○總辦神機營稽察事務之王觀察董遊戎時時帶勇巡游以防兵勇滋事前在東門内路遇某兵因買物不公互相揪打當卽喝散事後擬將該兵從嚴懲辦一再懇求始行責放○初一日起大風怒發吼聲如雷初四尤甚天昏地暗沙石飛空午後東門外土壩街前竹杆棧房忽不戒於火南鄰卽火神廟爲神機營覈對處内存火藥數十箱迤西隔兩家爲小聖廟卽軍器所内貯器械藥彈再西爲善將軍行轅一時紅燄冲霄黑烟徧地軍憲聞警當卽傳令帶兵二百名往救至則火已燎原不可嚮邇遂嚴飭兵役將院内竹杆銅板趕緊搶出少頃水龍畢集竭力灌澆自一點鐘至四點鐘火勢始殺計燒去房屋二十餘間銅板一垜竹杆無算幸火起時將竹杆搶出大半否則殃及比鄰眞有不堪設想者矣○前駐京之美國副欽使何天爵辦事勤能練逹時務去歲任滿言旋各大憲懇切挽留以期和衷共濟終以限于成例竟爾言旋近聞美廷復派何君充駐京副欽使月内可以抵任想當路聞之當必喜形于色也 
[粤東近事]  
　　機器局總辦温子韶觀察撤差後張香濤制軍以粤省並無精通藝術之人咨請李傅相遴委幹員來粤接辦○商家於上月廿九日接到越南電音言中法兩軍刻又開仗又聞官塲傳說王方伯德榜上月在越南截獲法人軍械糧草無算此說未知確否中國素尙信義旣與法人有停戰之約斷不肯輕啓戎機惟慮法人乘我兵旣撤長驅直進耳○西江水源漸漲船隻往來輙有風濤之險洋盜得以乘間横行大憲知之特添派小兵輪數號在各海口嚴密巡緝以衛商旅○候補副將陳鳳起籍隷福建去年至粤投効張振帥行營頗承賞識歴委要差迨 
 
 

Page 3

 
 
振帥去官副戎亦謝事旅况凄凉計無所出遂見張香帥求賞差使香帥心滋不悅前日復伸是請香帥大怒勒令回籍副戎以憲諭嚴厲不敢逗遛然一切川資尙須向僚友襄助高鳥盡良弓藏千秋有同慨焉○番禺縣屬陳黃二姓因爭田界搆訟多年前日兩造復投案請斷想裘邑宰胸有智珠不難以片言折獄矣○南海神安司屬疫症流行死亡相繼鄉間父老遂詣省城隍廟祈禱并請神符令箭回鄉鎭壓以祓不祥盖習俗然也○上月廿七晚保甲局委員率同勇丁數人巡緝街道行至清風橋見某甲衣衫藍縷形跡可疑向前詰問甲本有瘋疾將委員唾駡委員怒其無禮拿回局中監押翌日甲之親屬到局取保委員不准○廿九日有一婦人手携對開洋一元欲往米店換米行至小市街忽爲妙手空空兄竊去婦在路旁放聲大哭適有某貴胄見而憫之解囊贈婦婦感謝不己而去某貴胄可謂好行其德矣○廿八日撫標營兵在花地河口獲盜三人又在帶河基截獲拐婦一口一并送縣審辦○愛育善堂前在省城地面遍設義學以教貧窮子弟本年復在河南添設義學一所俾無力之家皆得入學讀書具見該堂紳董樂善不倦○初一夜大風泮塘海口沈没貨船二艘小艇三艘船上人等盡已問諸水濵是可哀也 
[芝罘叢話]  
　　向章輪船進口將貨物卸置碼頭俟海關查騐後由各鋪自行運去近各鋪皆任意遲延以致堆積如山諸多不便經稅務司商諸道憲曉諭各鋪嗣後凡有騐過之貨限定日期卽時起運如有遲延過期者按照所議罰欵充修理碼頭之費○洋藥加稅一事道憲將一切新章張貼曉諭各商隨於本月初一日一律遵辦云○甲乙二人傭於某教堂日前因事口角甲竟持械擊傷乙之頭顱鮮血淋漓奄奄一息當經教士出爲呵止事後將二人一併斥去聞甲素行不端乙曾屢發其隱故爾下此毒手然惟口興戎乙亦咎由自取也○某甲服買京師歴有年所日前携眷附輪來烟小住意欲束裝歸里行至離烟八九十里陳家　某店歇宿甫坐定卽有形跡可疑之二人貿貿然至店主另館一舍默爲防閑至夜靜後忽　店外呼哨聲二人卽爲内應擊傷店夥數名隨將甲之行李囊槖搜括一空又奪夫内眷腕上之金跳脫然後鳥獸散天明急赴縣報案當卽派捕緝拿未知海闊天空何時破獲也○天氣亢旱二麥漸枯邑尊於本月初六日設壇祈雨禁止屠宰然迄今猶炎日經天驚砂蔽野雲霓之望幾於兩眼欲穿矣 
[傅相閱兵]  
　　李傅相於初三日在河北護衛營操塲大閱兵士先一日天津縣陳序東明府辦差伺候塲上搭官廳兩座轅門一座桅杆一座高懸帥字旗闔城文武道廳府縣提鎭叅遊於初三日黎明到塲鵠候但見旗旛招展鎗炮鮮明將近六點鐘傅相用全副執事呵殿而來並用馬小隊爲之護衛其時湖廣總督裕壽山制軍適在天津與錫席卿鄧鐵香吳清卿三欽憲先後到塲校閱高坐帥臺氣象嚴肅隨從之人雀翎猩頂有霞蔚雲蒸之勢先看護衛營馬炮隊計八磅克虜伯炮八尊每尊以六馬拖之炮兵炮目計九人另哨官一人以兩馬爲一排每排坐一兵於上炮目另騎一馬並轡而馳餘三兵坐炮車箱上面向前兩兵坐炮旁面向後上車落車疾如飛隼黃麗川統領策馬當先各炮車悉聽號令進退疾徐有條不紊或兩車迭進或四車並馳或排一字陣或纍纍如貫珠繞場三市然後停車哨官喝號兵士各然炮一聲復如前法操演步伐如是者三次最後各炮同時並放轟然一聲耳爲之震有藥無彈故未設靶此係護衛營馬炮隊學德國操也次演中營銅炮十六尊每炮仍以六馬拖之雖炮兵少兩人操法與前仿彿惟炮係前膛不如克虜伯之便捷時督轅親兵前營砲車十二輛已展軫以待炮式人數一如護衛營惟多車四輛營官王少卿遊戎從德國學習五年然後回華於德國操法心領神會而教習者又爲德人李曼故所操各陣無不應絃合節次操四磅克虜伯砲俗名過山炮一砲一架兩輪兩藥箱放則架炮支輪卸箱於地行則四馬各䭾一兩件步兵押隊而馳只一裝卸備觀並未燃放迨觀鎗隊而事畢傅相與裕制軍等移座後營觀前炮隊打靶次觀練軍五營曁護衛一營亦仿德操教習者德人隋飛也其馬炮隊所打之靶約遠三里表尺約用一千五六百米逹皆能命中其不中者不過三砲傅相及各憲嘆賞不置賞銀三百兩遂各言旋時已十一點鐘矣 
[江陰雜記]  
　　日前有意大利兵船駛往漢口等處及抵黃田港由查船委員查得該船名克德是和柯藍保船主名亞是呢船身吃水十一尺馬力三千疋可載二千七百墩船上有大砲十尊水手二百三十人當卽放行○統領武毅防營唐軍門俊侯之兄諱殿臣赭宼作亂時戰功卓著克復江陰縣城尤爲出力殁後入祀昭忠祠每年四月初八日致祭各紳士均於黎明衣冠而往恪恭將事生榮死哀謂非從苦戰中得來者哉○靖江江陰兩邑小錢早經禁絶惟八圩港左近依然攙用遂由各鋪户公議在關帝廟側搭檯演傀儡戲二本以定店規如再敢私用小錢察出議罰具時牧童村女之觀劇者異常擁擠云 
[冒稱營勇]  
　　督轅仁字營左哨五隊陳瑞卿隨帶藥袋違令入界曾於初十日照堂供列入報章兹經訪明陳瑞卿確係假冒營勇仁字營並無此人亟錄之以釋羣疑 
[不認爲盜]  
　　小禮查被刧案内由中西包探在松江續獲陳金龍等六名解歸英公堂錄供後移送上海縣各情早經列入前報前日下午莫邑尊升坐三堂飭將該犯帶案先據陳金龍供稱小的向爲營勇現已革除赴松未久賃屋而居李星三等五人均在我處躭擱並無爲盜事情近有友人劉姓借宿吾家日前至某姓家行竊携到各贓小的恐被波累不准寄存因此挾嫌致遭誣訴張增桂供探親不遇借住陳家不敢爲盜陳久雲供前在滬行竊破案覊押捕房現已改過自新並無爲盜之事李星三李明德張得明同供在松小本營生不敢爲盜邑尊謂陳曰爾旣稱並不爲盜所起刀械等贓有何用處答稱公牌奬札等物係從前在營時保舉職銜刀械亦係營中留下並無别故邑尊謂爾等卽不爲盜决非善類隨飭將陳及二李交差看管二張及陳久雲收押再候覆訊核辦 
[縣訊承單]  
　　關役何昆榮盜賣承單一案由道憲邵觀察札委翁子文太守疉次訊供前報早經照錄前日午後觀察備文將何發交上海縣訊理是日午後卽由帮審委員王司馬提集一干人研訊姚子廉供承單係何偕匡月山携來匡稱何有急需將單求售當卽購得六十五紙給銀四百兩後何忽携來鷹洋七十元稱欲贖取原單我因虧銀甚鉅未允贖回當售單時匡稱實係何自己之物因此收受司馬卽命提何上堂詰訊之餘何供承單係王金水管理如何失竊小的實不知情司馬謂姚收買時爾確與匡同往何尙狡賴逞刁急從實供招尙可從寛發落答稱此事實匡所爲司馬謂爾旣不相干涉何以事後復携洋七十元向姚贖取答稱其洋由匡囑我交姚司馬卽命提姚上堂對質姚謂何曰爾偕匡來時如何言語現又如何狡賴明明設計害人何俯首無詞司馬謂何曰此事爾旣稱匡姓所爲爾速將匡交出卽可與爾無于答稱匡已避匿無蹤未能交案叩求訪提可也司馬復問姚曰爾知匡究係何方人氏答稱不知司馬飭將何還押姚仍交原保候查明匡之下落再行復訊核辦 
[縣訊拆梢]  
　　倪美郎紏黨拆梢一案由法會審委員翁子文太守訊供送縣各情早已詳登前報前日午後莫邑尊飭提倪美郎潘小弟范德昌王載興等四人候訊先據原告施金郎供訴前因旋據潘王二人同供攫洋之事實係由倪唆使請向倪詰問可也邑尊問倪所攫之洋元究竟存於何處答稱早被張連福取去小的不敢拆梢邑尊謂爾旣不拆梢許多銅洋從何得來答稱在洋涇浜南某錢莊出洋買得意圖帶回變價俾獲蠅頭范供在捕役蘇順處爲夥並未拆梢實被波累可否求請交保邑尊不准隨飭將倪等四人一併押候復訊核辦 
 
 

Page 4

 
 
[西人有理]  
　　前有某姓老婦行至大馬路被某西人之馬車撞倒碾傷左足當由該西人喚捕舁送仁濟醫院醫傷并自言伊在旗昌洋行爲大寫刻復禀明美領事特囑繙譯官易君至英會審公廨請黃太守飭差往醫院查明該婦傷勢如何再行核辦咸謂該西人公平正直猶存三代之遺風云 
[竊案類誌]  
　　捕見胡子雲携衣包一個形跡可疑卽行解胡供案在三洋涇橋臨平里人家偷來包探禀稱失主尙未報案翁太守着將胡管押嚴比贓畱捕房候傳失主○捕解奚恒全并銅脚爐小衣男女釘鞋等贓奚供在滬北沈家巷保正曹姓家偷來途中遇張富金欲分贓因之同獲太守着將奚責六十板張責四十板○王憲德携銅罐一個經捕解案王供銅罐是已物從吳淞携來變錢欲往蘇州太守詰在吳淞何處答稱在友人王德明處伊在護軍營九哨七篷太守着暫押候查○鄭三榮在白大橋河中偷柴船竹篙經捕解案翁太守判掌頰六十下○積竊楊忠土携有元布女棉襖裙衫等物供在西門外鄉間偷來太守着包探押往該處查明再核○剪綹趙福林剪小兒帽墜小銀錢判責六十板贓交失主○前偷教士大衣之吳錦芳判責八十板前偷水烟袋銅杓茶壺之眞慧和尙判掌頰六十下贓留捕房○王金生偷烟館綢裙已經付質吊到原贓判掌頰六十下贓着失主王周氏領去○偷寳興里馬口鐵水管之徐小二判責六十板 
 
 
 

Page 5

 
 
［G>　　種德堂信記謹識 
　　本堂精製林文忠公增味戒煙靈丹以來歷有年所非圖其利實為濟世所以不惜重資精益求精貨具價實久已馳名詎意近有不法之徒見利棄義胆敢假冐本堂招牌暗與信局合股慣售僞藥私刻本堂仿單圖章槪與本堂無異其貪心尙屬不足又與正源等信局作弊私拆信札以致各鐄各鄉主客被其欺者指難勝數而本堂减些生意沿然事小恐四方客商購此偽藥或出不測之病受害甚大而且關碍本堂聲名亦非淺鮮為此登報聲明倘蒙外埠仕商賜顧祈託妥友寄申或託信局務當謹愼細察不致被此等刁惡之欺特此佈聞　上洋盆湯衖內源遠街口 
　　遇盜聲明 
　　永義昶划船於本月初三日自常熟開行經過梅里支塘沙頭太倉　河嘉定等處所接沿途各客號匯票銀洋信札物件俱在船中向來在江橋鎭住宿不料未到江喬鎭在的坑缸地方天色將晚忽來盜船一艘盜十數餓人將划船搶劫一空呼嘯而去遺下盜船一隻計搶去現洋一千一百六十六元票八百元銀八百零七兩太倉夏布三十疋零物八九件初四日赴嘉定縣呈報初五日邑令履勘飭差將盜船帶回存案　計開　初三日搶去銀票常熟豫春支申大成初六期票一百三十兩常熟潘公茂支申大成初五期票洋三號至八號共六百元常熟昌盛支申純太初八期票廿七兩計一萬一千四百七十號常熟張崇德支申豐源初十期票一百元計三千八百七十四號常熟孫長興支申賜揚園初一期票三百兩計四百零四號常熟孫長興支申初一期票二百兩計四百零五號常熟許全號卽昌盛支申和泰純泰初六期票一百五十兩計一千六百九十九號太倉復盛支申元記票一百元 
　　招買沙船 
　　今有寶字孫元增沙船一隻能裝關担一千五百石欲買者請至萬瑞碼頭問陳悅盛磁號領看可也 
　　新開厚昌參號 
　　本號自辦高麗京庄別直兼運關東毛角鹿茸發兌吉林人參毛白燕窩東西洋參等貨紳商賜顧者請駕臨上海　瓜街北首坐西朝東三間門面第一家外埠客號批兌價照大市格外克己不圖厚利惟罵馳名此佈 
　　英六月大票　呂商豐和 
　　售雙張十二元單張四開照算分條七角雙條一元四角茲特譒成華英月份票上號碼單隨票附送貴商便可一目了然遠客賜顧指明棋盤街中 
　　刻八代文稡啓 
　　本局聘睛簡慕州孝廉陳元額廣文搜正史及群書彙成此編區流別爲總目次時代爲子目最爲耽玩之便且八代論議禮樂天文律歷及諸典章之文概已收入不惟詞翰華苑亦考訂之津逮矣現已開　書成發寄各省出售四川富順書局 
　　積欠房租聲明 
　　謹者棋盤街大方棧主馮基伊積欠本洋行租金四個月不料本月朔日棧主逃逸本行毫無着落現下將生財傢伙雜物召盤與祝芸記爲業一切大方棧私債與本洋行無涉此佈 
　　光緒十一年四月十三日 
　　德和洋行啓 
　　讀未樓書坊告白 
　　本坊開設上海三洋徑橋北堍發兌各省書籍兼售石印銅刻鉛板等書有必皆備蒙官紳商富惠顧者無不克己已歷有年所近有一種早則奔走各家客棧分售申報畫則混充本坊夥友以低貨高價欺朦貴客猶恐在外冐取銀物亟應登報聲明倘蒙下顧祈移玉至敝店採擇或賜字當憑發票送上設有銀物往來須憑小店收條庶不致悮 
　　新刻英雄紀鈔 
　　是書王仲宣所著向係秘本專載後漢傳一代英雄事蹟較陳壽三國史更全俻焉且記述各事俱新異可觀實目所未見之奇書也閱者能多增識見幷附兵法陰符經一卷價洋一角半 
　　上海四馬路萬卷樓書坊出售 
　　英六月票出售　萬勝祥 
　　雙張十二元單張四開照算分條七角如蒙賜顧認明本號招牌幷有招財童子爲記 
　　萬勝祥老鋪啓 
　　聲明 
　　啓者今有銀三宗其二宗每五千兩一宗六千兩可抵借與人須將產業作抵如合意者請至虹口蘇州河邊第五號門牌與高而廳先生面議可也此佈 
　　立止白帶丸 
　　孫眞人論婦科醫法首重奇經八脉八脉者爲先天之根本後天生育之門戶也八脉者何乃陽躊陰蹻陽維陰維衛任督帶是也按帶脉橫圍於腰狀如束帶所以總束諸脉不使諸脉妄行者也張子和日衛任督三脉同起而異行一源而三歧皆絡於帶脉因諸經往來上下遺熱於帶脉之間客熱鬱抑白物滿溢隨溺而下綿綿不已遂成白帶一有此症則腹脹滿腰溶溶如在水中之狀病久不已致虧先後二天根本遂難孕育殊堪惻惜僕精究孫具人奇經之奧旨博採前諸賢八脉之秘方製成丹藥治騐神奇能升降陰陽交濟水火鐲除客熱臻於和平使八脉循行常道永除帶下之疴行見大地回春醖醞樂育不敢自秘公之壽世云每服三錢淡鹽湯送下每兩大洋二角半 
　　廣東邇遐齋臘丸號分設上洋英老巡捕房對門開張 
　　格致書室 
　　本書室東　　造總局益智書會同交舘博濟局等處所著天文地理機藝算法醫化地礦光熱聲電動植各學之書並各圖畫與格致彙編及格致器料凡賜顧或哥售或託辦各種書器或問格致理法者均可移玉面談上海三馬路格致書室謹白 
　　神仙列傳 
　　重刊大板六卷附陰符兵法洋五角琴學入門連史五角毛太四角寄四牌坊寶順堂北市千項堂萬卷樓醉六堂還讀樓蘇城小酉山一房發兌 
　　貿易指南四時通候尺牘 
　　此書紀載童年習業以至行商坐賈交人接物之規模外增附四時通候尺牘價二角上海還讀樓發兌 
　　公平易收賣各項股份單 
　　敝公司寓拋球場後馬路早成里口易豐棧內諸君如有各項股份單買賣者請至敝處卽當代理可也 
　　看書卽知戒烟法 
　　此書蒙　克王爺賜章鑒定　倉鴆督憲宗室鍾　曁　上海道憲沈　賜序最奇者服藥後腸中積滯烟油悉由毛孔而出故能除心癮愈百病增飲食豐容貌冬月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩余根惟藥丸無凸凹形者卽係假藥另有　狐騷臭藥每料一元三日除根　雀班藥半元十日退淸　髮禿藥六角半月重生　淋癬藥等兩角　瘧　痢　瀉　目疾等藥一角賜顧者送書一本上海只此一家金陵另有一鋪其餘省城各碼頭並無分鋪上海北門外吉祥街如意衖金陵城內土街口生生堂同啓 
　　六月頭彩五萬　鴻來祥 
　　雙張十二元單張六元四開三元條七角遠購信寄棋盤街北靑蓮坊口原班回件 
　　新書出售 
　　精刻小板五經旁訓增訂精義其價頗亷賜顧者向三馬路申昌書室及掃葉山房醉六堂抱芳閣面議或寗波稅關前雲藍閣亦可 
　　四明竺氏啓 
　　保德蘭四門町坭出售 
　　才培齊利　脫唵勃勤特四之四門町較別種均高久已馳名今運銷中國如欲購或定辨者請移玉來行面議可也經手中國各處義記洋行啓 
　　五四三温火車糖發售 
　　如貴客欲買者域幾十包或零拆亦可價錢與別家格外公道請到本行帳房看樣議價可也大橋花園對門老太古帳房謹啓 
　　廣東濟春堂百珍太乙膏 
　　專治癱疽魚口瘰癥牙頤諸式惡毒瘡瘍等症余見此膏經騐多人千里購來照價而沽志在濟世非漁利也 
　　四馬路大吉樓啓 
　　大呂宋公司英六月大票出售 
　　英六月份大票雙張十二元單張六元四開三元單條足洋七角票額二萬五千號頭彩五萬元二彩一萬五千元三彩一萬元四彩五千元小彩起碼加增百元其餘彩額未便細錄另刊仿單隨票附送開期華歷四月廿六日在呂宋開彩卽晚大彩有電報到申惟開期日促宜從早購是幸遠處局寄指明牌號交送並祈騐明各號信式回件圖記庶不致悮此佈 
　　大呂宋公司分設 
　　各洋行列後 
　　立發 
　　天祥 
　　盈利 
　　廣和 
　　天成 
　　必得 
　　協記 
　　萬有利 
　　同得利 
　　新印　經類典集成出售 
　　自唐初有藝文類聚北堂書鈔類書之行由來舊矣然皆爲詞賦家所取資　國朝以制藝取士婺源江氏始輯典林專資帖括厥後踵事增華如典制類聯人物串珠等編皆供四書文徵典之用而五經典林類典囊括又廣爲經藝取材顧未有合四書五經典實薈萃成書者本局特聚以上諸書並採小郎環各種以及選腋史駢剛太重複袺襭菁華語可儷散兼行詞則正葩並錄凡可供時文用者悉皆採輯彙爲一編顏日七經類典集成以學庸本列戴記論孟及五經古號七經故也茲用石印縮成袖珍本訂十六冊字畫校對精確是書出而諸類典鴻織鉅細包舉靡遺詢足爲習舉業家之一助四月中旬卽可出書售價極亷惟新印無多遠近文壇諸君如願購置及有願萬售者祈速行惠願爲　特此預白 
　　同文書局啓 
　　文瑞樓發兌書籍 
　　武備志洋十八元德國練兵要書一元洋務用軍必讀六角巾箱本漢魏叢書十元增篆康熙字典四元硃批歷代史論二元四咸淳臨安志八元匏瓜錄二元說文通訓定聲六元一行一篆本說文二元說文句讀十元說文引經例辦二角駢雅訓纂二元駢體文鈔一元七十家賦鈔五角急就編五角鑑摘典要二角策學總纂大成白一元二竹一元萬斛珠機文海十元時文文畬二角袖珍尺牘新裁二角尺牘集錦三種一角半雙鯉庵尺一角筆耕齋寫信要覽一角婦嚶心法一角喉科秘授二角明　舌珍一角蓮仙笠翁巧對一角半兪蔭甫楹聯一角上海棋盤街本坊啓 
　　德律風局告白 
　　啓者本局德律風現已日夜通行各租界之報火警處各巡捕房各鋪號各醫生公濟醫院江海北關徐家匯之天文台多半銀行及有名各行家均已通用本局德律風統計數目已過一百三十家之外每年各出捐洋五十元現用德律風者俱已刊有名單可向本局取閱并有德律風應用一切器具或售或租悉聽尊便　貴客光顧請向本局訂定可也謹此佈聞 
　　廿四史內三國志告成 
　　本局廿四史已出史記陳書前後漢四種早經登報佈聞今三國志又出凡在股者請携書單來取現在續印梁魏二史以後各史均可次第吿成如欲附股請早認定此佈 
　　同文書局啓 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[瑣案彚登]  
　　前報周正榮控義和棧夥騙吞行李一案昨復經原被遞禀翁太守詰該棧司帳人葉心梅劉姓客近到棧否答稱當日去後並夫再來翁太守謂贓在爾棧搜出自應向爾棧追究着將劉姓交出葉稱不知劉姓住何處太守謂不知二字豈能了事初四日以前周正榮曾到棧否答稱未到太守謂據周正榮稱曾到爾棧兩次劉姓客究係何人接下能記其身狀口音否答稱初四日劉自坐小車來由陸子卿領到房間鋪設後卽出外至十一點鐘回棧卽　並未用夜膳次早卽出至今不來故我未見其面據陸子卿稱是蘇州鄉下人翁太守謂旣由陸姓領到房間必　記其面貎從寛將陸姓保出赶緊將劉尋到着葉暫退卽謂周正榮爾憑接客單遽將物件交付疏忽之咎亦有難辭且爾到吳淞何事何口離南京何日到滬至淞後何日回滬始知失物現住何處周稱在金陵躭擱仝鄉楊姓處三月十五日來滬到吳淞去送信詰其信送何處答稱送至曹統領營慶字前哨　丁許萬春處因其母在南京患病囑我代送暫住一宵於十七日回滬又詢其旣住吳淞係借寓否在南京與許母如何認識答稱與許母不認識由張長林轉託送信到淞卽住營中太守謂爾爲人誠實代人作寄書郵乃如此認眞然擔閣營中亦失身分周又稱叔祖於十年前曾住義和棧常說　棧可靠故將物卽交接客翁太守令周退又將葉心梅傳進着趕緊尋劉○前報朱光進控林阿通搶物一案昨將林阿通傳到朱光進帶妻夏氏上堂遞禀并黏失單旋據朱稱松江府華亭縣武生去年七月在徽州會館督標仁字營當差今歲擬應鄉試故於二月間銷差問婦人爲誰答稱是妻翁太守謂營中不能帶家眷如何在此答稱在高第東里賃屋因該處房租稍廉翁太守謂鄉間房租亦不貴松江亦不遠何必住租界來案究爲何事答稱初一日妻到萬福庵完願林阿通及其同黨任意戲謔妻正色叱之林等竟將簪珥搶去曾報捕房初十日林復糾人到家内吵擾因之鳴捕翁太守謂萬福菴在何處是僧是尼朱稱聞在四明公所西首朱夏氏稱萬福庵是尼姑餘語與朱同翁太守着朱夫婦暫退卽詰林阿通據供在鹽碼頭張老太婆所開烟舘吃烟張老太婆爲我做媒稱夏氏夫亡無靠祗需洋十元卽可說合小的應允隨於三月初八日租屋在大王廟間壁老虎灶樓上出租洋一元同住五夜費洋六元夏氏向我說有烟館生財抵押在别人處擬贖回自已開店需洋十一元我亦應允同至鹿鶴茶肆交洋十一元後又買水烟袋等物借去洋五元初一又約同去看物到萬福庵詭稱該庵帶髮尼姑爲寄母不料預約流氓將我搿到雙鳳樓詐索洋十元零八角前日在三茅閣橋又遇流氓搿至眠雲閣烟館用去洋一元有零今反誣我搶物翁太守謂老虎灶諒認得爾等面貎答稱認得太守復飭將朱夫婦帶進問租房之事確否朱答稱妻於二月間病愈並未出外安有租屋之事林阿通稱借洋三十元顯係拆梢翁太守復著將林阿通及朱夏氏暫爲帶出隨將朱光進開導謂爾雖武生亦應講理爾妻若果無事林阿通何敢無端造說爾勿偏信妻言如帶往老虎灶一問立見皂白朱稱曾向妻盤問並無别事翁太守謂爾妻在家不出門否答稱病前曾住親友家不過一點鐘便回翁太守再三開導朱堅執前詞太守著句探將朱夏氏林阿通分别帶往老虎灶查問再辦○前報曹萬全湯德喜控誘拐小孩到楊慶和家内嗣以楊堅稱是湯領來翁太守飭將湯交案楊又稱不知因之管押捕房昨復解案并傳湯德喜之母湯張氏據稱兒子兩月未到家中前曾住楊處楊聞湯供旋與湯張氏爭執翁太守謂此非爭論處着將湯張氏交保限三日將兒子交案楊仍管押 
[英界公堂瑣案]  
　　本邑婦李朱氏挈子李裕亭訴稱小婦人傭工餬口兒子裕亭年祇十二歲前數日翁從鄉間回來給裕亭洋六元嘱購物件在路突遇王關福誘同雇坐吳阿保之東洋車游玩又同吳等飲酒吸煙誘令將洋惠鈔又與同住客寓迄今已有四天四處訪尋昨始遇見究問銀洋則均已被王吳等取去當卽報捕一併拘案請懲王供與吳同住客寓見吳同李遊玩花費銀洋我詰得李有父母勸令回家並未騙洋使用吳供推車度日王李二人確曾雇坐我車遊玩然並無同謀花費李洋之事李裕亭供祖父交洋買物因雇吳車詎吳串同王等硬將銀洋取去逼與偕游且被勒住客寓黃太守飭王吳將洋繳案王吳同稱無洋可繳太守諭令押繳并飭該氏領子回家管束俟洋繳案冉行傳領○馮春林訴稱在某煙店爲夥昨王菊仙來買皮絲一包言明價錢五百文交洋一元囑我找錢我見是洋係銅質向之掉換詎土又換一銅洋復與更換始交出福建通用之爛板洋一元回伊此種洋錢莫分好歹王卽亂拍櫃臺向我滋閙適逢巡捕將王拘案銅洋及爛板洋呈閱土供在會香里王大老爺處爲家丁昨主人命小的購買皮絲小的卽取抽屜内之銀洋往買然並不知是銅質店中言不能用故將爛板洋暫抵舖夥不允因與爭執華捕禀稱確是王擾攘不休爲此拘案黃太守商之易繙譯判將王押候過堂笞責五十板銅洋劈毁爛板洋給還○包探孔長生禀稱張阿福前曾犯竊解案奉飭遞回迄今未滿半月重復來申爲特拘獲目詰得又竊馬甲長衫等件刻馬甲已吊到長衫據稱於押錢後將押票賣去故已無可追蹤失主現不在滬因將人贓一并解案張供前曾犯竊現已改過自新在茄門兵船爲水手僅有半月光景馬甲係自已之物該包探又稱張確犯竊至爲水手等情實係慌說黃太守謂張曰爾如果在茄門兵船爲水手當卽有人來保張答稱有人來保太守隨命該包探將張及馬甲帶回以俟取保或至茄門兵船查問如果揑飾定干重辦　貸○譚同興號夥于阿雲偕管房人朱保和到案訴稱屋内屢次失竊玻璃甚多今由捕房緝獲竊犯張阿生叩請懲辦包探秦少卿禀稱張係犯過行竊之積賊　竊玻璃賣在洋涇浜南某玻璃鋪共有六十一塊之多並未吊齊贓物張供因見空屋之門均不開閉故得順便竊取黃太守判管押兩月以儆○前日有日本人在虹口與華人爭毆旋將趙阿發拖至日本公館門首喚捕帶至捕房管押昨晨由日署繙繹官吳碩到堂會訊二日人同供我等在路行走忽遭多人毆擊無奈奔至公館門前伊等尙敢追來泊公館中人聞而趕出祇獲趙一人餘均逃散趙供寗波人現撐船爲業昨同友人之爲細崽者行路友人突遭日人脚踢受傷正欲奔訴捕房詎我忽被拉至日本公館前交與巡捕此時　茫無頭緒旋據路人言日人飲酒過醉沿路滋事偶遭粤人毆擊竟妄指寗人行兇云云至受傷之友人今日不能投質旋據二百九十五號華捕禀稱昨有甯人至捕房訴稱被日本人毆打捕頭命我往查至日本署前日人卽將趙交我帶回管押沿路之人及跟至捕房門前來者皆言日人酒醉滋事致遭粤人毆打粤人不知何往寗人平空遭毆又經羈押實屬無辜旋有日本人上堂爲見　聲稱昨見伊等交毆趙的係在塲行兇原告日人亦堅指趙行兇無悮黃太守向吳繙譯曰貴國人酒後遭毆恐難認明何人動手現據捕禀情形實錯認趙阿發行兇　繙譯易君深以爲然并謂此事務令捕房再行查明何人行兇以　澈究吳繙譯謂敝國人堅指趙行兇且有見訨可據太守謂易君所言殊爲合理姑飭趙交保俟捕房查明行凶之粤人下落再行覆訊核辦○前報列局賭之李雲卿游行示衆分肥之王鳳山汪鳳祥陳子山嚴桂亨等各枷一月刻已期滿由地保解送公堂黃太守命卽開枷釋放諭令王鳳山等以後當改過自新如再犯事定干加等重懲李管押候示○張毛氏訴稱在浦江搖麻雀杉板餬口昨見一幼婦投江覓死爲卽救起交捕解案該婦李氏供稱年十八歲向在上海傭工近因細故與姊妹們口角母親問知又加譴責以故忿極而尋短見其母李周氏訴稱金匱蕩口人偕女在滬帮傭女年幼無知曾與相識之姊妹們細故紛爭小婦人略加譴責伊竟含忿投江今幸得救乞恩領回情願酬謝救命之人黃太守飭該氏領女歸家并酬張洋五元該氏遵諭繳洋當給張領 
[答長笛樓主人柬]  
　　一杯春酌醉金波三匝銀蟾疾若梭立春日與主人在金波橋金雅園一醉後至今已三匝月　　之兩字飄零留我詠萬民愛戴爲君歌主人聽鼓武林償清酒債來詩債降得愁魔又病魔時余有賤恙屈指槐黃憑轉瞬余擬今秋返里附驥觀光譚禪龕裏訪東坡主人柬内有今夏無事移榻僧寮且自從游方外故云○和鑑湖釣徒見懷原韻翹首家園費盡思客中詩稿每常遺迷離午夢神原逸辜負丁年老可知雲樹幾經縈寤寐鶯花三月悟情痴申江風月甲天下對酒當懷杜物之謂餐秀詞人自慙門户傍他人何日青衫可洗塵棲得一枝聊愜願暌違兩地總傷神奈無佳會能消恨縱有良醫不療貧金玉爾音銘肺腑决當愛惜奮前津原詩有乘楂曾見凌雲去莫向桃源誤問津句[  楊季長稿]  
[近况代柬答虎林諸吟友]  
　　酴醿開遍緑陰繁杜宇聲聲鎭日喧詩詠懷人初脫頴時懷八詠甫脫稿酒斟澆恨每盈樽天涯有客悲芳草席上惟余媿素飱春王來游海上承王介眉仁叔朱吟香仁伯延爲普育西席奈余襪綫微才抑且年幼無知未免抱　厥職春去邸中無一事推敲舊稿　花魂[  西湖花隱楊槐卿季長氏就正草]  
[舟泊邗江夜雨]  
　　春風春雨滿園林紅雨彌漫花亂翻花好難禁風雨打惜花心事對誰言○孟秋有感忽又驚秋至天涯困頓身半生多作客萬事不如人幾輩登黃甲飄蓬閱苦辛漸欣燈火好何日出風塵夜靜渾無寐清寒到敝廬世情蕉覆鹿名利木求魚凉月侵羅幌秋聲展太虚霜高蕭瑟甚擬讀古人書○燕子磯前小步燕子磯前幾度巡暮春天氣正芳辰遠山高插青天外翠竹遙臨緑水濵幾處晴泥初叱犢一灣流水欲生鱗化機洋溢何須泥魚鳥悠游亦可親○懷吳石衫茂才前番曾駐白田舟把袂論交數舊遊四座微言情話聚萬竿翠竹俗塵收賦成欲貴三都紙文好堪登百尺樓左右琴書容膝處羡君清福幾生修○余幼年蒙寳邑尊南昌胡海峯師課試第三及門受業諄諄以科名相勉轉盼數載飄泊依然感今思昔不能無詩不遇鍾期不鼓琴人生難得是知音蘇湖風格西江派文字因緣感最深[  古越薌圃朱家基 
甫草]  
 
 

Page 10

 
 
   
 
 

Page 11

 
 
   
 
 

Page 12

 
 
[光緒十一年四月初六日京報全錄]  
　　宫門抄○旨一道錄前○蘇臬李奏報到任日期摺○江督曾奏司道各飭回本任片○疆撫劉奏道員循例廻避片○西撫潘奏調署知縣片○又奏請旌表片○大臣桂等奏人命重案請飭部覆核摺子○疆撫劉奏協領期滿給咨赴部夾片○四月初六日禮部宗人府欽天監正紅旗值日無引見○閻中堂謝賞假調理恩○漕運總督崧駿到京請安○莊王續假十五日○召見軍機崧駿○○三品銜江蘇按察使臣李嘉樂跪奏爲恭報微臣接印任事日期叩謝天恩仰祈聖鑒事竊臣蒙恩補授江蘇按察使遵旨入都荷蒙召見二次聖訓周詳服膺無旣陛辭後出都於本年二月十四日行抵蘇州省城奉督臣曾國荃撫臣衛榮光檄飭赴任兹于二月二十二日准署理臬司江甯鹽巡道田國俊將印信文卷移交前來臣恭設香案望闕叩頭謝恩祗領任事伏查江蘇爲蕃庶要區臬司係刑名總匯舉凡察吏安民明刑弼教在在均關緊要矧值海氛未靖尤以綏戢爲先如臣愚昧深慮弗勝惟有亷潔盟心愼勤將事一切稟承督撫臣認眞經理不敢稍涉因循以期仰答高厚鴻慈於萬一所有微臣到任日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○曾國荃等片再新授江蘇按察使李嘉樂前因到任需時先經臣等奏委江寗鹽巡道田國俊署理在案兹查李嘉樂現已到省應卽飭赴新任其現署臬司正任江寗鹽巡道田國俊亦應飭令交卸臬篆仍回本任各專責成除分札飭遵外謹合詞附片陳明伏乞聖鑒謹奏軍機大臣奉旨吏部知道欽此○○劉錦棠片再鹽運使銜陜西候補道員魏炳蔚經臣於上年正月奏調來營差遣奉旨允准在案兹據禀稱該員由廣東補用同知經前陜甘督臣左宗棠奏調來甘薦保鹽運使銜以道員留甘補用光緒七年赴部引見適因族姪魏光燾補授甘肅臬司例應廻避當在吏部呈明奏奉諭旨改發陜西此次魏光燾調補新疆藩司仍應廻避回陜並請就便回籍省親再行到省等情前來查該員才具開展穩練有爲委辦諸事從無眙悮兹因循例廻避應准咨送回陜以符定例再該員現已離營並無經手未完事件合併聲明除履歴咨部外理合附片陳明伏乞聖鑒謹奏軍機大臣奉旨吏部知道欽此○○潘鼎新片再貴縣知縣焦肇駿調省差遣所遺貴縣知縣員缺查有署臨桂縣事平南縣知縣婁彬才具開展辦事細心堪以調署其所遺臨桂縣知縣員缺查有平樂縣知縣全文炳樸實明幹才具優長堪以調署據藩臬兩司會詳前來理合循例附片陳明伏乞聖鑒謹奏軍機大臣奉旨吏部知道欽此○○潘鼎新片再據藩司張夢元臬司李秉衡會詳據儘先補用知府潘汝杰富川縣知縣顧國浩藤縣知縣古魁芳等禀稱查有同鄉已故貞孝婦何高氏熙姑係廣東番禺縣已故六品銜高英揚之次女現任灌陽縣知縣高銓之胞妹幼字同縣監生何秉熙爲室咸豐八年間將及親迎何秉熙得急証暴亡時氏年十四信至悲慟不勝卽禀告母兄決志過門守節家人憐其齒穉堅勸不從卽日嚴妝輿至壻家叅拜翁姑如禮然後入幃撫屍一慟幾絶親視含殮畢誓以身殉經其翁姑以侍老無人與戚族再四慰勸乃止厥後氏見壻家貧寒饔餐不繼遂典鬻妝奩置薄田數畆克勤克儉諸苦備嘗猶時供甘旨孝養翁姑歲時蒸嘗蘋蘩必潔並爲亡夫諸弟延師教讀稍長則禀明翁姑以次論婚後其夫次弟生子載洪氏廼上禀翁姑徧告戚族立爲繼子教養有方迨其翁病殁姑旋以臥病氏勤侍湯藥寢食俱廢夜靜輒禱天求代姑卒不起氏哀慟之曰翁姑已壽終吾夫亦有後吾志遂吾事畢矣遂扃户偃臥立志殉姑諸戚族破門挽勸堅臥不起絶粒七日而逝氏年五十三歲計在夫家守貞二十一年又現存節婦高馬氏係廣東番禺縣已過宿儒馬　翺之女灌陽令高銓之胞叔母道光十二年氏年二十歲適同邑候選從九品高元鍾爲妻結褵四載元鍾病故氏年二十四歲身已懷娠忍病治喪逾月遺腹舉一子茹苦耐貧撫孤守節現年七十二歲守節四十八年均與請旌表之例相符職等梓桑與共見聞較眞不忍聽其湮没造具事實册結合祠禀請等情由司具詳前來臣查何高氏未諧鳳侣先痛鸞孤鬻奩具以禦貧奉盥匜而無懈爲夫立後絶食殉姑洵爲節孝兼全尤屬古今罕覯高馬氏青年失志白首全貞茹苦耐貧撫孤成立實屬苦節堪嘉合無仰懇天恩俯准照例旌表以彰節孝出自鴻慈除將册結送部外謹會同兩廣總督臣張之洞廣西學政臣詹賢嗣附片具奏伏乞聖鑒訓示謹奏軍機大臣奉旨何馬氏等均着准其旌表禮部知道欽此○○奴才桂祥那遜綽克圖跪奏爲人命重案請旨飭部覆核以昭詳愼恭摺具陳仰祈聖鑒事竊查上年十一月初八日奴才等奏訊明傷害一家二命比例定擬一摺是月二十七日奉旨刑部速議具奏欽此欽遵在案兹准刑部來咨會同理藩院議覆據庫倫辦事大臣桂祥等奏稱竊查上年十一月間據署漢盟長圖漢那遜綽克圖以該部落王車林多爾濟旗下羅布桑巴特瑪並伊妻都拉瑪均各被傷身死等情呈報前來隨派筆帖式綸錫帶仵往騐屍傷據稱羅布桑巴特瑪夫妻二人委係被人用木器打傷顖門額顱額角等處致命身死當飭該盟迅將案犯屍親嚴訊確供照例呈送以憑核辦旋據訊明呈送前來復令印房司員等詳核無異緣此案正兇巴拉桑係圖什業圖漢部落王車林多爾濟旗下佐領喇布坦所管人年二十六歲並無財產光緒九年九月間在同旂羅布桑巴特瑪家傭工因羅布桑巴特瑪與伊妻都拉瑪疑言巴拉桑偷伊油麥巴拉桑卽恨欲殺害嗣于九年九月二十九日遂獨自將伊夫妻先後用木器打死旋被該處派出頭目彭楚克等拿獲等供核與屍親逹什札布所報相同復加親訊矢口不移查傷害一家二命之案如何定擬蒙古例無專條刑例載有殺一家非死罪二命之犯擬以斬决等因具奏前來查例載殺一家非死罪二人擬斬立决梟示酌斷財產一半給被殺二命之家養贍又律載雇工人謀殺家長者罪與子孫同又謀殺父母已殺者凌遲處死各等語此案巴拉桑因羅布桑巴特瑪與其妻都拉瑪疑伊偷麥起意欲將其二人殺害輒用木器毆傷羅布桑巴特瑪並都拉瑪各身死查羅布桑巴特瑪等係屬夫妻一家按照刑例應將該犯巴拉桑依殺一家二命例擬斬立决梟示該大臣聲稱蒙古例無專條將巴拉桑比照刑例依殺一家非死罪二人擬斬决仍應加擬梟示該犯訊無財產自可無庸斷給惟查巴拉桑係在羅布桑巴特瑪家傭工是否有無主僕名分並未詳細聲叙第該犯旣罪至斬决未便久延顯戮應由該大臣查明巴拉桑如與羅布桑巴特瑪彼此平等相稱素無主僕名分卽將該犯照凡人殺一家非死罪二人斬梟之例科斷倘有主僕名分卽照雇工人謀殺家長律擬以凌遲處死仍俟訊明後將定擬緣由報部備核等因具奏奉旨依議欽此咨查前來奴才等當卽飭查去後旋據該盟報稱據該屍親喇嘛逹什札布聲稱伊兄羅布桑巴特瑪與雇工巴拉桑係暫時服役彼此平等相稱並無主僕名分等語呈覆前來自應遵照部議卽將該犯照凡人殺一家非死罪二人斬梟之例科斷推人命重大奴才等未敢率行辦理合將查明情形聲明請旨飭部再行核議示覆遵辦奴才爲愼重刑名起見是否有當謹恭摺具陳伏乞皇太后皇上聖鑒謹奏軍機大臣奉旨刑部速議具奏欽此○○劉錦棠片再記名副都統寗夏八旗蒙古協領凌雲於光緒六年經前任陜甘督臣左宗棠檄調來營繙譯中外交涉文件由甯夏將軍臣善慶甯夏副都統臣謙禧奏明奉旨允准在案兹據該員禀稱恊領自光緒元年遵旨赴京引見後早經六年期滿例應由甯夏請咨赴部引見呈請給假離營等情前來臣查該員恪愼持躬老成練逹調營以來迄今四載辦理繙譯事件毫無遺悮兹循例請假離營應卽照准除咨由甯夏將軍副都統給咨外謹附片具陳伏乞聖鑒謹奏軍機大臣奉旨知道了欽此 
 
