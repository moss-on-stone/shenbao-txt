# 1903 - 128 - 4910799

 

Page 1

 
 
[九通全書告成并附送校勘記啓] [  圖書集成局白]  
　　本局用大號鉛字鑄印九通全書其皇朝三通續三通正通志正通典早經印就發交各股友現正通考亦已告竣諸君在滬購票者請即日至申報館繳票取書其各省經售處速將短繳之欵悉數匯申以便核數將書裝出此項書籍運至六月杪爲止逾期則須持票逕行來滬領書至局刻訛誤脫落之處正三通已據元明本校正付刊皇朝三通續三通則敦請名宿赴杭垣就文瀾閣本重校繼又至蘇垣借程氏家藏精抄本核對計成校勘記百餘頁叧訂兩册隨書附送敝局所以不惜重貲延聘通儒碩彥經時歴日再三讐校者原因此書爲掌故淵藪稍有不愼必致貽誤藝林彼外間所行石印九通僅據浙本因陋就簡全未詳校者其得失優劣有識者必能鑒及也區區苦心諸維諒察 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦　果終始備舉靡遺方今崇尙實學朝野上下咸究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全張端振緒不啻舉八百餘書之菁英彙爲一編　凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之　略矣外埠各坊均有出售此啓 
[論蘇興警察事]  
　　泰西水陸軍外向有巡捕兵日本謂之警察隊即古追胥漢遊徼是也兵以供征調捕以供巡緝東西各國所以重之之意蓋實以此爲通國上下行政司法之樞紐觀近人所譯日本警察新法舉凡保安靖亂人事風紀營業衞生一切悉惟警察是賴殆兼用官司虣司稽訓匡擇調脩閭野廬諸職而略爲變通者中國定制直省各州縣皆設有汛兵用以緝捕盜賊彈壓匪類其用意亦與各國巡捕兵相彷彿惟發餉甚微充此選者大率皆老弱疲　一無所能之人徒耗餉需毫無實用大吏知其弊於是仿東西洋各國成法奏設巡警兵爲之開學堂延敎習工貲旣較從前汛兵爲優章程亦較爲美備直隷創之於先各省踵行於後兹者蘇省大憲亦擬定章程就省垣土地堂爲總局再在東西南北叧設四分局將安定旗勇攺爲巡警兵額設四百八十名以二百四十名司晝二百四十名司夜輪流巡緝大街小巷相距一百丈立一巡兵由城外總巡捕房調派巡捕十名分佈各局以資訓練每名月給薪資洋銀九元巡兵則給六元現已由府尊向太守禀准各憲准於五月朔日開辦竊謂蘇州爲江蘇省會其風俗極華奢其民情多儇薄到處茶樓酒肆妓院博塲如櫛比如鱗次終日六街三市車馬喧闐遊人如織因之無賴之輩混迹其間或乘隙而擦囊或伺便而攫物或於稠人廣衆之中調戯婦女或於僻巷冷街之内誘拐孩童迹其鬼蜮情形地甲所不及查差役所不及察保甲巡勇所不及知蓋地廣則耳目難周人多則奸僞莫辨理有固然無足怪者今所設巡兵旣有四百八十名其數不爲不多且晝夜輪班各司其事可以免諉卸之端相距百丈卽設一兵可以免隔閡之弊章程明備成效似不難預期惟僕尙有慮者此項巡兵本以安定旗勇改設且爲數亦祗三百名尙缺一百八十名則須樹旗招募夫東西各國巡警兵之所以整齊嚴肅流弊毫無者皆由上之人視之極爲鄭重非身家淸白誠懇耐勞者無由充當而又訓練極其認眞防閑極其周至故能政教號令之所施皆有範圍不過鼓舞不倦之意今蘇垣巡兵旣由營勇攺設則怠窳之習中之已深如謂一易其名卽可收非常之效卽愚者亦知其不然况所缺之額尙須另招試問樸實勤敏之人豈肯充當此役其招之卽來者大都閭巷無賴遊手好閒之徒平日本有魚肉平民之心一旦得此護符更不妨肆行無忌吾恐此法一行所謂茶樓酒肆妓院博塲皆將狼狽爲奸不復知所顧忌事雖未必盡然而流弊所至亦不能不預爲計及嗟乎有治法無治人凡西國之議院學堂無一不爲致力富强之基礎而中國一經仿效無不立見弊端蓋不察其意僅師其名雖有至美之規亦未有不一敗塗地者凡事然警察亦何獨不然彼整飭紀綱之責者其亦思此言而早爲之所勿使僕有多言而中之譏哉 
[本館接奉電音]  
　　昨日下午京師友人專電告知本館云四月十七日軍機大臣面奉諭旨此次庶吉士散館十九日派出閱卷各員著在頤和園閱看欽此 
[宫門抄]  
　　四月初七日理藩院鑾儀衛光祿寺正藍旗値日無引見卓公假滿請安祥普謝管幼官學恩樂平清泰預備召見隆斌兠欽各請假十日莊王續假五日召見軍機○初八日外務部廂藍旗値日無引見綏遠城將軍恒壽到京請安松壽由河南回京請安並謝授熱河都統恩溥善前往東陵請訓樂平清泰預備召見錫侯續假十日召見軍機及恒壽松壽樂平清泰皇太后皇上於明日用膳辦事召見後由頤和園還宫 
[蔣侍御奏陳廣西致亂情形片]  
　　蔣式瑆片再廣西自八九月以來因總兵馬盛治已陣亡匪徒益肆猖獗北境之柳慶思潯南境之南太百泗出沒縱横遍地皆是其聚爲大股者飽掠一處仍復逃入山中官兵不敢近零星之匪乘間窮發兵至則去兵亦莫之或追惟因其已去也揑報殺賊獲勝又藉口於搜捕餘匪不分良莠抄掠平民而已署臬司黃仁濟欺罔險詐右江道瑞霖庇賊殃民人人切齒撫臣王之春倚爲心腹言聽計從各軍營勇率無紀律而城鄕市鎭遍貼示諭無非誠發書願許以招安其業經就撫匪目如謝天良王廷福梁贊三等黨羽千餘人皆厚給餉糈優於兵士故一時該省有買民爲匪之謠蓋良善平民不受害於匪必受害於兵去而爲匪二者皆可無慮一旦招安之後又 
 
 

Page 2

 
 
得厚餉安坐飽食人亦何憚不爲匪而爲良民哉兼之全省荒旱疾疫相乘流離轉徙之民不待裹脅固已乘機思亂矣伏思深宫軫念黎元卽水旱偏災皆立荷恩施惟恐一夫之失所今廣西不靖者已經年饑饉兵荒界連三省而專閫大員措施如此欺飾如此其繫我聖明憫惻更當何如應否簡派大臣密查之處伏候聖裁是否有當伏乞聖鑒謹奏 
[大帥閱臺]  
　　鎭江訪事人云兩江總督兼南洋通商大臣魏午莊制軍於月之十六日申刻由金陵乘鏡淸兵艦駛抵京口下椗江心維時駐防鎭郡之常備續備巡警各營勇丁列隊江干鳴槍以迓常鎭通海道兼鎭江關監督郭月樓南洋常備右軍統領杜雲秋南洋續備新湘全軍統領錢琴齋三觀察鎭江府祥遂安太守署鎭江城守營叅將吳養吾參戎租界總巡周錦堂協戎洋務局總辦邵虎伯直剌丹徒縣洪鷺汀大令以及常備續備各營管帶紛紛登舟呈遞手版制軍接見有差並詢地方一切事宜是夜二鼓時兩淮鹽運司程雨亭都轉由邗來鎭當詣憲舟謁見制軍禀陳要公十七日早鐘鳴七點制軍赴象山焦山東馬頭履勘砲臺旋命各守臺弁兵試放大砲鐘鳴一點郭觀察就甘露寺設筵請制軍讌飲簉座者爲程都轉及杜錢兩觀察直至鐘鳴三下始盡歡而散制軍遂鳴騶回舟鼓輪東下赴圌山江陰吳淞上海一帶閱視砲臺瀕行各官恭送如儀 
[南川不靖]  
　　重慶訪事人云重慶府屬之南川縣毗連黔省素爲匪徒出沒之區近日匪黨百十成羣四出騷擾縣主某大令飛禀大憲派出防營一哨遵陸馳往彈壓繼又派川東保靖營二哨由水路前進駐劄木洞風門一帶協力巡防 
[鐵路滋事續誌]  
　　鐵路滋事一節兹查得係在清遠源潭附近五六里地方該處一小市廛設有汛官東距淸遠縣城四十里其滋事之由聞因購地章程原定字様所經民間廬墓如無可繞避由地方官預期出示使之遷徙此次期限太促且鄉民又多惑於風水之說遂有奸人從中煽動羣起爲難遷怒在塲之衆洋人是日適帮辦波零君乘坐小輪船至清遠城轉雇小舟擬赴源潭工塲相去尙有二十餘里見沿岸經勘軌道多被劃斷情知有變波君見機轉舵疾回清遠搭小輪船返省往美領事署馳報轉達粤省各大憲分派兵輪駛赴彈壓計是日在塲者有美國人二名一名候一名堅地有日本人六七名中國人五六名當鄉民與洋人爲難時鐵路委員亟出彈壓有鄉民手持大刀徑奔委員意欲行兇委員大懼疾奔而退偶一失足跌落山下其高數丈徧體受傷但不知有性命之虞否鄉民遂將各洋人圍困閱五六點鐘之久幸得紳耆保護登舟得免於難當西人之返源潭時有鐵路之艇停泊海中鄉人放槍閱數點鐘船上未傷一人亦云幸矣 
[嚴拿假官]  
　　金陵訪事人云前者每州缺出江寗藩司李薌垣方伯檄委候補直隷州知州周直剌煦山署理旋經候補各員以年貎不符紛紛禀訐方伯查閱履歴果如所言知爲棍徒假冐因念其人已赴蘇垣謁見撫憲遂電飭蘇州府迅將該假員拘解來寗一面另委謝直剌陶署理海州旋又備文咨請蘇藩司陸方伯飭屬從速拘拿以憑訊辦 
[革員起解]  
　　金陵訪事人云開濟兵輪船管帶官李田前因失事奏參革職發往軍臺効力贖罪迄今尙未起解邇經部文催飭爰由兩江總督魏午帥札府飭縣先委於州判錫瑜押解繼恐文員承解沿途或有疏虞副以城守左營孫把總成春月之初八日已督率差役兵丁人等領批首途矣 
[蘇省秋審]  
　　蘇州訪事人云本月十六日江蘇巡撫恩藝棠大中丞舉行秋審典禮是日清晨蘇州府向太守總捕同知黄司馬長洲縣蘇大令元和縣金大令吳縣林大令以及中軍守備各　文武總巡等員齊集撫轅伺候藩憲陸方伯臬憲效亷訪亦鳴騶戾止迨鐘鳴九下中丞率同方伯亷訪升坐大堂當經蘇大令押解各犯伏於堂下中丞一一點騐飭各賞給凉蓆一修葵忘一柄饅首兩枚靑蚨二百翼仍由林大令押出交管解委員解回司監覊禁是日案共七十四起計男犯七十三名女犯二口聞一女犯係帮同族人毆斃嬸母訊實後科以絞監候之罪一女犯係奸夫謀斃本夫之案以其並未通謀姑從寛典科以斬監候故皆得列入朝審之例也 
[壽逾期頤]  
　　循環報得紐約來函云本埠有西人鋪禮士現年一百零一歲生於一千八百零二年向居本埠百年間僅出埠外一次從未搭過電行街車雖布碌崙之鐵線橋天下聞名亦未一履其地平生無疾病至今精神依然　鑠某日誕辰子孩以及親友躋堂上壽鋪禮士笑而言曰吾今年逾期頤實非倖致蓋由調攝得來生平不履險不遠涉不飲酒不吸烟每食須越一點鐘之久雖同席者有數分鐘飽食而起吾則每啖必啮至糜爛然後下咽使易消化由是疾病少氣血壯且永其年又云自一千八百二十年時已成丁卽投　公舉總統是屇轉坤斯亞當士得充總統至今已歴二十總統間有復任者每屇必出投鬮從無間斷云 
[白下官塲紀事]  
　　金陵訪事友人云前者京師大學堂管學大臣張冶秋尙書咨請調取江南官書局曁江蘇譯書局所刊各書時張香濤宫保方署理兩江督篆已飭江寍藩司照會官書譯書兩局遵照辦理旋官書局將局中所有書籍每種各檢兩部委員解送入都譯書局則以新譯各書多係學堂課本成本較重挹注維艱詳請轉咨各學堂務先備價方可調取當由宫保咨覆尙書曁通行各省府州縣學堂旋准京師大學堂匯欵前來經今督憲魏午莊制軍發交譯書局飭將新書每種各檢若干部用箱封固派員解送京師日前已由司道委派寶大令鑫將書押解卽日啓程○前銀元局總辦志仲魯觀察鈞因被人訐控營私舞弊等情當經兩江督憲魏午帥查明撤差各廠亦一律停工目今局務已由沈幼彥觀察接辦日前交代淸楚始令各廠均於月之初六日開工○日前已故江寗府知府沈碧香太守之家屬以流寓白門難謀歸里遣家丁投江寍藩轅援例請領卹銀當奉藩憲李薌垣方伯批飭大致以該故守病故之時業經交卸江甯府篆捐升道班赴京引見歿於中道與在任病故者不同不准所請○此間保甲總局舊例分城内外各委監司一員總其成其分局數十處各委州縣一員自剛毅南來裁减經費城内外併歸一人各叚則并爲五路地大人衆兼顧爲難當張香濤宫保前署兩江時曾飭於城内加添總稽查一員委候補知府主之城外則尙未議及兹者督憲魏午帥整頓庶務以城外地方遼闊而總局僅設於城内難免鞭長莫及之虞爰又委知府潘太守永齡充城外總稽查以昭愼重 
[金臺夕照]  
　　京師訪事人云東交民巷中玉河橋迤西美使舊署現已改爲韓國使署三月中在門首張挂八卦太極圖旗幟一時觀者咸指而目之○正陽門外迤東護城河北岸近已向南開展各國卸貨廠亦漸次興修其南岸民房尙未拆毁惟石片磚塊已沿岸堆積不日當卽動工永定門西城垣缺處所置鐵軌盡行撤去貨物入城改由永定門東城缺轉運全正陽門東城根刻下津京鐵路馬頭卸載不復至天壇門首矣○三月初間前門外迤南香廠左近有素信回教之某甲被某乙刃傷殞命一案嗣悉此案實由甲素與乙妻某氏有染且欺乙孱弱時加侮辱乙啣之因此挾刃窺伺必欲得甲而甘心焉是日相遇於途甲復將乙接倒痛毆乙遂挺刃剌之洞穿共腹立時氣絶是處巡勇瞥見不敢驟拘尾 
 
 

Page 3

 
 
至一茶社乙覺之遂棄刃於地隨勇到官自首歴訴前情未知若何辦理也○前者潘家河沿某姓家被同鄉之甲乙二人夤夜借宿戕斃某姓子及妻母某氏案發報經地方官飭捕查拿先將甲拘獲研訊之下諉稱由乙一人所爲故必俟乙到案方可訊明定讞也○前步軍統領衙門拿獲繡畫義和拳匪所用八卦旗幟人犯奏明請旨訊辦嗣悉此兩犯係中營弁兵獲諸海甸某廟内現經刑部研訊供詞狡不承認是以刻下尙難判定罪名也○前玉河橋左近新婦某氏被劫一案報經地方官先後獲犯内有杜四者本未同夥因被諸犯指爲主使牽連逮案承審司員某君擬援罪疑惟輕之例貸其一死無如同審之他員多不謂然以致遷延時日尙未定案刻下堂憲派員叧審聞杜將不能幸免究竟有無寃抑則不得而知也 
[西江鯉簡]  
　　江西訪事人云護理江西巡撫柯遜菴中丞督同藩臬兩司糧鹽兩道及派辦處周味西觀察曁各局所委員上月某日在百花洲開辦通省商務會議公所是日官紳商賈共集七八十人會議振興商務觥籌交錯略分言歡上下之情一通想商務從此可望起色矣○江西籌解賠欵及舉辦新政皆藉餉捐振捐兩項近因餉捐早經停止振捐已成弩末大憲因特派大縣八千中縣六千小縣四千限二月内解兌一半四月内全行解淸現聞德化縣江雲卿明府已首先墊解三千金到省交庫矣○省屬各府縣中小蒙學各堂開辦尙少故復經大憲迭次札催無如仍難鼓舞大約限於財力者半限於風氣者亦半也○贛州府屬自上年辦理銅礦以來漸著成效有携銅質到省質之礦學家謂其質甚良倘加鎔鍊必成精銅經理者苟能始終如一礦利必可大興也○護撫憲柯中丞查知省城製造局購辦機器費十萬金不免有虚耗之處故特委司道會同查勘核實估騐斟酌具覆 
[鄮山樵語]  
　　寗波訪事人云前者寍郡某營哨弁蕭某被鄞西十字港裕昇當劫案牽涉由鄞縣主黄菊友大令禀明吕道生軍門提案訊明申詳上憲兹聞當道已將蕭弁革職曰内卽當遞解回籍矣盜首林文炳犯事後卽携贓遠颺經當道緝拿迄未弋獲兹聞林又在蕪湖境内犯案爲捕役拘住解由地方官推鞠供出劫掠典當之案遂派差押解來甬歸案訊辦刻尙拘禁監内俟訊實後卽須明正典刑也○前次天童寺僧人悞將鐵器擊斃竊筍鄉人某甲鄞邑尊黄菊友大令蒞驗時有差役周阿才得僧人賄洋數百元將甲之家屬肆行威嚇以致激成衆怒紛紛欲與大令爲難大令回署後查知其事不禁勃然大怒當將周等當堂重責復飭裝入木籠發縣門首小衆○候補知縣鄒大令溶前在甬郡提署充當文案嗣由前任余軍門委帶副中營未幾調守大嵐山要防能者多勞固已不遑暇處現大令又蒙浙撫憲聘充撫轅營務處文案日昨奉到憲札已卽日起程晉省謁見撫憲矣 
[金閶客述]  
　　姑蘇訪事人云本年蘇省應入秋審人犯業已一律解到經臬憲效述堂亷訪禀請撫憲恩藝棠大中丞示期提勘中丞旋卽牌示准於四月十六日早堂督同藩臬兩司提犯訊勘○蘇州府向子振太守奉上諭升授廣東雷瓊道遺缺太守本擬卽日交卸府篆赴粤履新上憲以省垣現當開辦警察事宜未便遽易生手挽留俟開辦後再行交卸故太守須端節後啓行矣○前任蘇省中軍叅將閃　臣軍門於去臘某日歿於川省總兵任所長公子江蘇補用知縣閃大令國賢接到噩耗卽禀報丁憂遵制成服旋定於四月十二日在前街公館設奠開吊是日省中文武各同寅咸往弔奠頗形熱閙 
[江督蒞申]  
　　兩江總督兼南洋通商大臣魏午莊制軍由金陵蒞申已登昨報兹得官塲消息探知帥節定於今晨行抵吳淞勘閱砲臺卽於下午二點鐘乘火車來申然後換乘馬車至製造局駐節說者謂歴年以來江督從無蒞滬者此次大帥旌旗親臨滬瀆海濱士庶幸覩光儀理應結彩懸燈以彰其盛蓋非此恐不足尊國體而聯商情也 
[伺候帥旌]  
　　昨日馬路工程局總辦翁子文太守探知兩江總督兼南洋通商大臣魏午莊制軍由金陵起節來滬約計今明日可到爰飭包探黄量海多帶夥役至法界小東門外金利源碼頭伺候以便屇時妥爲照料 
[儲憲起行]  
　　日前浙江督糧道陸吾山儲憲乘舟來滬僑寓滬北某客棧兹將漕糧兌竣率同會辦尹太守押解登程 
[上海官塲紀事]  
　　江寗候補道陶榘林觀察因公來申午前命駕入城赴道廳縣各署投剌拜會至縣署時汪大令飭丁擋駕○前上海縣糧廳捐升候補知縣吕蘭階明府昨日因公來滬赴道轅晉謁袁觀察繼至縣署汪大令飭丁擋駕 
[堂董會議]  
　　城内同仁輔元堂董曹君寄耘告退後接辦者爲徐君蘭齋曹君潤甫姚君右孫莫君子經前日諸君在堂會議釐訂章程如此整頓堂務當可望起色惟章程則限於篇幅姑從割愛矣 
[飭勘盜案]  
　　前月本邑浦左老白渡同福洋棧執事人倪山如家被盜刼去衣飾洋銀約値三千餘金刀傷事主及婦人三名口次日投報浦東保甲總巡局總巡謝岳松明府立率差捕前往勘明據情申禀蘇松太兵備道袁海　觀察旣而事主偕地保投報上海縣署昨日縣主汪瑤庭大令派出捕役四名前往查勘責令從嚴緝捕 
[捕房失竊]  
　　前夜某甲雇車載運銅圓三千八百五十枚行經南市新馬路某號巡街捕見其形迹可疑上前盤詰言語支吾遂將甲及銅圓一併拘入捕房旋經人將甲保去銅圖利存候查核不料昨晚忽失去一千數百枚捕頭查悉後傳到値班各巡捕詰問均稱不知乃命退去據情禀知總辦翁子文太宗知作何辦理也 
[上海縣署瑣案]  
　　提標守備程厚庵夫人於本月望日夜由英租界回城行經西門内學宫前被匪徒攔住將輿夫擊傷探手入輿攫取金簪等物後經捕役獲住金國寶楊金德張二張季等四犯解由守戎派勇轉解縣署前晚縣主汪瑤庭大令升堂研訊楊金德等同稱原籍山東現居滬上是晚入城購物並探訪親友路經西門無端被捕拘住實係寃誣求鑒大令命將各犯逐一鞭背二百下仍極口呼寃又將張二上天平架金國寶上挺　良久仍堅不供認大令傳訊二十二鋪地甲金戎詰以當時拘獲情形據供是晚楊等攫得程太太金飾後向北飛奔爲巡夜捕役所見以其形狀慌張遂攔住詰間旣而轎役亦赶來認明遂當塲拘獲守備居人聞信派兵前來將四人一併扭至署中在其身畔搜出原贓是實大令復將各犯研詰再三狡賴如前判各分别還押函詢守戎當時是否搜出原贓再行復訊核奪○前者蘇巧觀控祁福生姦拐伊妻時氏一案經縣主汪大令訊問判將祁收押時氏交官媒在案今祁之胞兄妙生央人與蘇勸妥蘇願投案具呈求銷大令據呈後前晚提祁與時氏到案祁供小的自知不合已蒙責　以後不敢再犯大令判祁交的保日後不准再到時氏家中行走時氏交本夫蘇巧觀領回管束○前日蘇州吳縣主林蔚生大令派差押解籍隷上海之竊犯陳小星一名到申大充提訊之下判從寛釋放如再犯竊獲案重懲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[匪人攫物]  
　　昨晨有鄉民某甲携布數疋來滬求售行經下海浦左近爲著名惡棍陳錦三所見被其悉數攫之而去事後想須報捕誘緝也 
[飭瘞路斃]  
　　前日虹口沈家灣左近倒斃無名男屍一具並無屍屬前來認領由巡捕報知捕頭飭傳是圖地保轉報某善堂備棺收殮 
[馬路工程局瑣案]  
　　船户周瑞昌扭控劉金堂竊去划船一艘昨日總辦翁子文太守倩襄讞委員黄衡堂二尹升堂研訊周供小的駕舟餬口某日之晚忽被人將船竊去迨後偵知係劉所爲是以扭案今船已尋獲中求究懲劉供此船實與郭開靑湯麻子戚品喜等同竊售得洋銀小的祗分一元二角二尹飭押候補提同黨復訊核辦 
[英美租界公堂瑣案]  
　　包探方長華解王阿林陳炳金到案禀稱此二人均係著名流氓前晚徘徊馬路中見劉長生手持翡翠玉器兩包突前攫去携至某押店質錢花用報由小的拘獲吊到原贓請爲訊究襄讞委員魏蒓塢大令商之美總領事署繙譯官白保羅君判各責四百板贜給還失主○包探金立生解王阿記到案禀稱此人在某戲園門首攫取趙周氏所携水烟袋一枝報由小的拘獲解請訊究大令判笞責四百板枷號一月○包探何阿春解奎品生張杏生到案禀稱此二人係小流氓前晚向花烟館主葉阿四勒借洋銀不遂所求抛磚亂擊報由小的拘獲請究大令判笞責三百板○包探朱順解夏渭文到案禀稱此人在益新書局執業私將局内書板挾嫌撕毁請爲究懲大令著帶回捕房押賠洋銀二十元從寛開釋○包探徐榮珊解趙阿福到案禀稱此人行竊余延林家衣物報由小的拿獲請究大令判責三百板○包探徐阿華解張守業到案禀稱前者伊德功與張銀錢糾葛控經張大老爺於去年八月初二日發牌飭是今始拘獲請爲訊奪大令以張向在意法兩國商人處執業照章應由法總領事簽字方可往提著卽開釋再行核辦○包探陳雲忠解陸丫頭到案禀稱此人行竊陸西田家衣物報由小的拘獲請究大令判責二百板逐出租界 
[法租界公堂瑣案]  
　　鞋底作夥湯信南錢芳桂等前因口角爭毆控經讞員孫建臣大令訊供判由作主許和尙代給養傷費洋銀四元事已了矣不料錢等出外糾同作夥徐錫甫等復向湯索還洋銀大起爭論因復扭訴捕房捕頭派包探將一干人解案許投案申訴前情大令以湯等均非善類判將湯責三百板錢徐各責二百板許無干斥釋○崇明人王阿囝將六齡胞妹倩陳春生說合與朱阿大爲螟蛉女得洋銀二十五元立有筆據旋王誣指被陳誘拐由浦東某教堂神甫函致法捕房捕頭派探將一干人拘案請訊朱挈同女孩投案聲訴前情陳供王倩小的將伊妹賣與朱姓並非誘拐大令以王不應誣控判令枷號一個月責二百板陳無干省釋王妹仍交朱領回撫養○前夜安徽桐城縣人金四携帶手槍腰刀行至法租界爲巡街捕拘獲昨日解案請訊金供稱小的向爲鹽梟近在浦東隨同林德生等與郁海靑格鬥敗北而逃致被拘獲求宥大令飭送縣署核辦○江陰縣人史阿五向習小貿易邇因患病流落滬江日暮途窮無以爲計前晚在浦江投河自盡經人援起送入捕房昨日解案請訊史泣訴前情大令惻然憐憫著給川資送回原籍○蘇州齊門外顔姓幼孩被匪人誘拐來滬褫去衣服棄之路隅爲巡街捕所見帶回捕房昨日解請安插顔供父名栢廷在某輪船爲茶房母親及妹均在家内大令飭送普育堂留養待家屬認領○三十四號華捕丁福林禀稱昨晚有張金泉林樹華二人在途小便小的喝阻不理反被扭至城隅倉卒中失去銀表一枚値洋銀六元拘案請辦張林同供爲駁船水手醉後小便自知不合惟並無將巡捕拽至城下之事求恩明察大令判張林各出洋銀三元賠償失表並各責二百板○朱榮卿禀稱木匠沈蘭鶴冐名誑騙白米二石計洋銀十二元五角雇車裝至偷雞橋售與顔根生爲小的查悉一并拘案請追大令以沈不應誑騙著笞責四百板還洋五元顔出洋五元一并交朱具領完案 
[美租界捕房紀事]  
　　昨晨偷兒計阿華至北河南路某木作内竊取木板數塊肩負而出爲包探倪順泉查獲連贓帶入捕房捕頭令押候解送公堂禀請讞員張柄樞司馬訊辦○昨日偷兒張阿惟不知在何處竊得銀質對時表一枚携至吳淞路某押鋪典質錢文爲包探劉阿炳所見將人贓拘入捕房捕頭令押候解送公堂禀請懲辦 
[金陵官報]  
　　四月初四日候補道武叩謝仍留兩江知府喩先覺禀知起服回甯在王縣禀知到南路總巡差梁繼元謝委調辦北路總巡卽到差調　北捕通判姚禀知任事署甘泉縣沈北褆謝委署溧水縣李辭赴任初五日署甘泉縣沈兆褆辭赴蘇禮恆並銷派辦處講信科掌稿並學務處文案差調署泰分司侯紹瀛辭吳城分銷兼石港緝私通判朱瑞到蘇州官銀錢局知縣藍采錦均到知縣王以乾禀知仍回派辦處掌稿差英國二等水師提督畢瑞珠兵輪帶卡打管駕官溥樂嘉理粮臺夏禮臣斯美中軍韓密登領事偉晉頌均會 
[蘇省官報]  
　　四月初九日撫轅牌示本年分應入新事秋審解勘各犯侯本部院们十六日早堂督同　臬兩司提勘候補道徐乃光通知蒙會同前督憲劉漕督憲陳奏爲故父前護漕運總督福建按察使在淸淮地方捐建專祠奉旨允准叩謝汪鳴　辭行回甯吳縣林禀知赴下鄉公幹李修梅由常州府屬公幹回請補靖江縣馮璋專丁來省禀謝奉飭知請補請補廣東淡水塲鹽大使韓　禀辭赴粤初十日知府田庚禀知奉撫憲委課吏館月課監塲直隸州周煦山禀謝廿三年分海運蒙保補缺後以知府用同知銜大挑儘先補用知縣沈兆禔由甯來禀謝委署甘泉縣事卽辭十一日長江提督程軍門辭行候補道徐乃光辭行回甯知縣王毓江禀知撫憲於十三日親臨考試撫轅武巡捕秦羅松禀辭解貢赴都管駕靜鯨輪船委員千總浦永新禀知解責赴上海十二日三品銜候補道章蔭劉思訓均由甯來卽辭行陶森甲由甯來考察學務江西補用知潘敦先由江西來吳縣林禀知下鄉公幹回新任崇明縣李如松由甯見制憲回知縣楊士成禀辭赴都解書差陳王斌禀辭回通港釐捐局 
 
 
 

Page 10

 
 
   
 
 

Page 11

 
 
   
 
 

Page 12

 
 
[光绪二十九年四月初五日京報全錄]  
宫門抄諭旨均錄正張○新撫潘奏恭報在籍大員病故日期並臚陳功續懇恩優卹摺○直督　奏爲道員因病出缺請旨簡放摺○皖撫聶奏爲揀員調補要缺知縣摺○又奏爲抽收米捐以備要需片 
　　甘肅新疆巡撫西林巴圖魯臣潘效蘇跪奏爲茶報在籍大員病故日期並臚陳功續懇恩優卹恭摺抑祈聖鑒事竊臣據古城城守尉雙林呈稱案據古林城駐防花翎頭品頂戴前任塔爾巴哈台叅贊大臣富勒銘額家屬呈報該大臣前由塔爾巴台　叅大牙因病於光緖二十三年十二月奏請開缺回籍調理二十八年十一月十九日復加患傷寒病證醫治罔效於二十九年正月初二日辰刻身故呈請轉報並據奇台縣知縣報同前由各等情據此臣查富勒銘額前署烏魯木齊領隊大臣嗣經伊犁副都統並護理伊犁將軍時臣于迪化直隷州及伊犁府名任先後同城竊見該故大臣果毅有爲辦事結實平日述其壯歲從戎備嘗艱苦忠奮之氣令人欽服謹撮其生平功績據實上聞竊維富勒銘額古城駐防廂白旗滿洲人由前鋒校於道光二十七年赴葉爾羌出征一次咸豐五年派赴塔爾巴哈台操防適値回民滋事焚燬俄人貿易圈子奉派帶兵守城彈壓兼赴卡外偵探情形此爲富勒銘額立功之始歴任大臣咸知其打仗奮勇辦事可靠凡有征調靡役不從同治初關外回變鳥魯木齊城先後不守古城戒嚴疉次奉派帶兵打仗受傷兼赴烏里雅蘇台求援年餘之久來往於烏里雅　台巴里坤者數次衝寒冐暑備極艱辛卒以援兵不至古城失陷富勒銘額全家殉難無營可歸經前烏里雅蘇台叅贊大臣明誼奏明派赴前任鎭迪道升任哈密辦事大臣文麟行營隨同征剿歴次帶隊剿賊同治八年正月搜剿哈密西山逆匪之役富勒銘額奮力殺賊先立戰功十二年六月擊退安西等處大股回匪並搜剿哈密西山藏匪及二堡接擊竄匪十三年二月剿辦哈密東山大股竄回獲勝及運糧解圍並敦煌解圍剿辦餘匪各役富勒銘額尤爲出力時已累保至花翎二品頂戴卽補協領前任哈密辦事大臣交麟等以富勒銘額督隊防剿攻堅制勝且手刃埤逆勇敢有爲奏奉諭旨著作爲古城滿營實缺協領並賞給堅勇巴圖魯名號欽遵在案綜計富勒銘額隨營帶隊前後三十餘年打仗二十二次殺賊多名受傷二處至光緖作年由頭品頂戴記名副都統署理烏魯木齊滿營協領辦理屯田修造兵房得力經前烏魯木齊都統恭鏜奏請署理烏魯木齊領隊大臣時年已六十餘矣十二年奉旨護理烏魯木齊都統十三年交卸回旗十四年奉旨補授伊犁副都統到任之後因伊犁歴年游勇勾串俄屬回匪在瑪納斯沿山一帶搜剿餘匪地方賴以安謐十六年奉旨護理伊犂將軍添設卡倫整頓管制安設新舊滿營將索倫錫伯察哈爾額魯特兵丁咸歸游牧以及經理屯田各事罔不井井有條十八年交卸仍回副都統任十九年四月奉旨接辦塔爾巴哈台叅贊大臣事務上年之久挑練索倫兵丁撥地屯田作爲隨缺地畝俾備滿漢營隊以資防守而以察哈爾額魯特仍歸游牧收還巴爾魯克山清界設卡建造城垣衙署兵房一切籌維咸臻妥洽因年近八旬傷疾時發兼患目疾恐曠職守遂於二十三年告休回籍方冀長承恩眷乃因感冐傷寒遂至不起聞者惜之該故大臣賦畀過於常人忠誠根於至性故能堅卓耐勞爲國宣力至十餘載其功勤實有不可湮沒者合無仰懇天恩飭部從優議卹並將平生戰功事蹟宣付國史館立傳以彰勞勛除將詳細履歴清册咨送軍機處外所有在籍大臣病故日期緣由謹會同伊犁將軍臣馬亮陜甘總督臣崧蕃繕摺具陳伏乞皇太后皇上聖鑒訓示謹奏奉珠批著照所請該衙門知道欽此 
　　太子少保北洋大臣直隷總督臣袁世凱跪奏爲道具因病出缺請旨　　　　　祈聖鑒事竊臣接准順天府尹來咨據昌平州知州史廷華禀稱霸昌道春順於光緖二十九年二月十九日染患瘟疹醫治未愈至二十六日因病出缺該州將關防封存禀由府尹　委該州　　　行兼護咨請核辦前來臣查春順係吉林滿洲廂藍旗慶安佐領下人由寗紹台道調補今職上年十一月到任三月以來克勤厥職兹因染患　疹一病不起殊深惋惜所遺霸昌道員缺緊要應請旨迅賜簡放以重職守除咨吏部並咨地林將軍外理合會同兼管順天府尹臣徐會　順天府尹臣陳璧恭摺具陳伏乞皇太后皇上聖鑒訓示謹奏奉硃批另有旨欽此 
　　頭品頂戴調補浙江巡撫安徽巡撫臣聶緝槼跪奏爲揀員調補要缺知縣俾資治理而重地方恭摺仰祈聖鑒事竊照霍邱縣知縣陳　告病經部覆准坐十月初五日行文按安省照限五十五日减半計算扣至十一月初三日接到部文之日作爲開缺日期歸二十八年十一月截缺係題調要缺毋庸掣簽卽遴員請補查定例知縣題調要缺俱令於現任人員内揀選調補又調補知縣必歴棒三年以上方准揀選題調各等因今霍邱縣知縣係煩疲難三字題調要缺例應先儘實缺人員調補兹查有旌德縣知縣李邦慶現年六十三歲山東平陰縣人由拔貢生應同治癸酉科本省鄉試中式舉人光緒庚辰科大挑二等癸未科會試中式貢士殿試三甲進士朝考三等引見奉旨以知縣卽用欽此簽掣安徽於九年十月二十日領照到省十三年丁母憂回籍旋接丁父憂於二十二年三月初一日起復領咨回省山東振捐報捐同知銜二十三年補旌德縣知縣經部覆准於二十四年七月二十一日到任安省振捐報捐花翎該員樸質耐勞盡心民事以之調補霍邱縣知縣　堪勝任與例亦符據布政使聯魁署按察使毓秀會詳前來合無仰懇天恩俯准以旌德縣知縣李邦慶調補霍邱縣知縣實於要缺地方均有裨益如蒙兪允該員由實缺知縣調補知縣銜缺相當毋庸送部引見亦毋庸列叙叅罰除將履歴清册咨送部科查核外謹會同　江督臣魏光燾恭摺具陳伏乞皇太后皇上聖鑒飭部覈覆施行再所遺旌德縣知縣員缺安省現有應補人員應請扣留容准部　再行遴補又此係補缺要件遵章改題爲奏合併陳明謹奏奉硃批吏部議奏欽此 
　　聶緝槼片再上年冬間蕪湖出口米石過多本省民食堪虞迭據紳民禀請嚴禁臣以粤省等處災情甚重未便遽議遏糶札據徽寗道蕪湖商務分局議請以捐爲禁當卽批令蕪湖關將出口之米每石加捐銀一錢以冀長流稍節而銷路仍通所收捐欵暫作湊抵賠欵要需分飭試辦在案兹據兼管關務署徽寗池太廣道劉樹屏詳稱自開辦至今時逾三月民食商情兩無妨礙似可作爲常年有著之欵詳請奏咨立案前來臣覆加查核蕪湖出口之米商販所以踴躍者無非因價値較廉之故現在各省時有偏災卽未便遽行封禁而皖省自二十七年水灾之後户鮮　藏亦不得不略爲限制以捐爲禁誠係並顧兼籌之計卽以籌欵而論迭次所借之洋債亟待歸償新案鹽斤加價兩淮山東等省紛紛辨　一時尙難如數抽收烟燈捐因欵項瑣屑收繳爲難亦已由臣批飭停止以示體恤得此捐欵正可藉以挹注惟捐由出口米石個本省民食不　一　封禁固無捐可收卽往後仍能照常出運收數多寡亦須視年歲之豐歉同口之衰量爲斷一時殊無把握臣當時督同該關道籌議與司道等　時酌辦核實收支所捐之欵總以湊抵賠欵及開辦學堂新政各項經費之用决不稍任虚藥除咨外務部户部查照立案外理合附片陳明伏乞聖鑒謹奏奉硃批該部知道欽此 
 
