# 1895 - 316 - 4908110

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論創設瘋院以救瘋人之苦]  
　　昔孟子以鰥寡孤獨爲天下之窮民而無告者吾竊觀於今世而於此四者之外加瘋人焉亦爲天下之窮民而無告者也然今之鰥寡孤獨者皆有善人君子集貲收養拯之救之惟恐失所而獨於一等瘋人則聽其自然而莫或補救非獨外人不加憐惜卽其家中人亦當其爲廢人而不願加意護持甚且厭惡之而期其早死以圖清凈噫是尚得謂於人道無虧乎吾竊料瘋人之苦更有甚於天下之窮民而其不能告不知告之苦尤甚於無告之窮民獨奈何任其自生自滅而不爲之圖善處之方安全之所哉閒嘗考此病之所由生而實出於性靈之中也性靈者何腦藏之腦主之也凡人之思慮記憶以及各種知覺動作之事其源皆出於腦髓如腦髓本體生成不足或受害於病則必有性靈不正之病由此顯出總名曰痴俗名曰瘋若分其輕重與種類則有癲狂癎及文痴武痴等名目最難分别其證候而撰論的確之解釋又各人之品行意見作爲皆由數種性情合而成之故其不同之處可至無窮總而言之凡能明曉之理或明曉之事而其人竟能錯誤糊塗者則謂之痴毫無疑義中華古昔治怒狂之法以生鐵洛爲飲夫生鐵洛卽爐冶間鎚落之鐵屑用水研浸可以爲飲此藥依西人格致之理言之祗如鐵水鐵酒之類耳補血則有之安能治發狂之病千金翼治癲狂百病方則用上好大麻子四升以水六升煮令茅生去滓煎取二升空腹頓服或多言語勿怪但使人摩手足此方未見有人用過以意度之大麻子爲滋潤之品服至四升必能瀉火無疑然亦未必能除其病之根也降而下之則有用天南星琥珀硃砂者又有用瓜蒂以使其大吐者用苦參爲丸以治心經之火者總之痴之輕者及暫發者用以上之方可期向愈若重而久者則竟無善治之法近人有用馬寳狗寳以治此病者然究竟能愈與否余未目睹不敢妄言又有用虎晴丸及龍虎丸以治此病者人皆信之然僅能暫止一時以後必將復發一潰而不可收拾且所謂虎晴或龍虎者但有其現成之藥而不悉其如何合成稱爲秘方而不傳最足以令人生疑聖人所以有未逹不敢嘗之說而余親友中有服此而痴病未愈直至死而後已者實有其人所以余終不信也余往年曾合解毒萬病丹施送於人以治癲邪狂走之疾遠近聞之爭相索取以之治武痴實有奇效不數年而藥已罄又合一料以應人之求并刊方佈送以期有力者爲之三十年來飢驅於外藥亦無存欲再合此丹仍前施送非惟力有所不足抑且時亦有所不給每一念及心殊歉然不知何日能再償吾願也此丹旣以解毒萬病爲名除能治癲邪狂走之疾外尚能治藥毒河豚毒時行瘟疫纒喉風痺黃疸瘡　廱疽發背魚臍瘡腫百蟲蛇犬所傷其用藥之奇眞不可思議矣近今西國因瘋人之變化甚多情狀離奇不一而足故醫家與律法家悉心考究著爲論說不厭其詳凡有罪犯拘禁之人旣至審問堂必由醫士查驗而分别其人究竟發瘋與否查驗之後必出憑單爲據而律師亦必照國家之律法叅合醫士之憑據再三詳審而後定奪前數年亞美歐三洲諸國舉行考察罪犯會於比利時國之都城統計入會登册人數得三百五十三員議七日而後散所議之事多半爲瘋人犯罪如何處置之法嗣議定會中所集各種考據論說應勒令大書院之醫律二門學生一體肄習會中所議之尺量人體法應卽永遠舉行不特以之考核罪犯兼可藉之辨别良民向來犯法到案者讞署中必將其所犯事故詳錄於簿今更應將其身材狀貌體質有病與否靈明未傷與否加書一紙存案備查又須添設瘋牢以期於療治之中寓圈禁之意且罪案帳略應與豐歉帳略會合一處以資比較並定於明年在瑞士國之冉乃佛聚議是爲第四次會期此次中國所派之員係駐法繙譯官吳君宗濂頗爲爲中人所器重嘖嘖稱羡歸而以節略呈於欽使咨呈總理衙門存案備查凡此舉動皆因人命攸關不當草率從事必求其實而後已而况瘋人之病有苦而無可告訴更有甚於鰥寡孤獨四等窮民萬一不幸性命卽失於俄頃之間矣然則如之何而後可曰必先設瘋人院以養之是爲救瘋人之上策 
[本館接奉電音]  
　　昨日午前京師飛電傳來上諭二道敬謹譯登○九月二十八日奉上諭河南河北鎭總兵員缺著孫顯寅補授欽此同日奉上諭施寳成著來京當差凉川副都統著依楞額補授欽此 
[京友談兵]  
　　京師訪事人云袁慰庭觀察刻由津郡入都僑寓宣武門外松筠草堂尚未召見敬聞皇上擬命觀察在各路防營中挑選二十以内之壯丁二十四營用西法洋槍練成勁旅觀察請於八閱月内練成駐紥北洋沿海各要隘并再招募二十四營仍如前法訓練合成四十八營爲天子御營云○京師五城練勇定期九月二十二日合操於東曉市辰刻五城城憲滿漢御史齊臨演武廳少焉鼓聲鏜鏜列成陣式連環槍放砰磅聲喧栘時辰矛短刀互相擊刺雜以藤牌隊幾疑滾雪飛花城憲閱畢遴本領出衆者分别等第犒以水衡然後由哨官督率勇丁列隊而返五城正副指揮吏目揀發人員曁各局紳董之有差者僉候城憲命駕遄回隨一揖各散 
[回警述聞]  
　　刻得京師友人函云近日部中傳言甘肅肅州失守嘉峪關有警楊制軍入奏請增兵援救是否屬實容再細訪 
[臺事雜聞]  
　　福州訪事人云有劉姓在劉淵亭大帥處爲入幕之賓現已内渡至省垣說及某日大帥附意國某輪船出險時日本之師船見而追上搜尋三十餘次不知大帥及官幕十餘人已槖載而逃也及抵厦門厦門地方官卽發電通禀閩垣各大憲未逾時大帥又去而他適現尚未知下落又云臺灣各礦之利歸諸英美二國日人則專收人口稅及地稅又聞西人言甲申之役法人之殁於軍次者分葬基隆等處山上時遣人致祭中國官吏善爲保護毋使爲樵採所傷自日人轉戰迄今戎馬倉皇各墓不免有損法人忿甚不免嘖有煩言云 
[齋匪正法]  
　　福州訪事人云古田齋匪葉蚨蝶等五人業經供認具結本月二十一晨閩浙總督營務處楊觀察執中督中恊萬恊戎城守恊朱恊戎福州府秦太守閩縣方大令侯官縣戚大令押令葉等五犯赴南較塲禁諸關帝廟内閱片晷英美俄各國領事官先後到來旣而海關各洋行某提督弼教士共二十三人接踵而至觀察卽飭在官廳中排列公案觀察居中左爲英美各國領事官右則各華官依序而坐階以下旌旗戈戟淼列如林隨飭將五犯從照垣 
 
 

Page 2

 
 
下押至廳前一一報名立判押條推下時已有映相館主某甲將各犯映成小像及臨刑時又映一次迨劊子將頭斫落高聲禀報時又映一次閩中人扶老携幼往觀人以萬計葉犯臨刑時咬牙切齒大駡洋人口稱我若再生定當報復旋伸頸受刃絶無畏懼之形眞愍不畏死者哉五犯中有張九九者混名長指甲匪黨奉爲軍師年可三十餘平日以算命爲生劊子持刀連砍四五下始得斷脰 
[東營雜錄]  
　　海城聖人廟前石獅一對約重數萬斤日人用大車兩輛接成一輛以馬騾十八只拉運一獅獅之座盤重相等亦用接成之車拉運共四車七十餘騾運至營口官馬頭上輪送往東洋聞將貢諸日廷以爲珍罕之物也○近日紛傳日人退還遼東有十月朔返國之說高坎糧臺所積糧食均已售賣每袋計重四十斤售洋一元又將糧臺移置老邊地方並有大小車四五百輛運海城存物至營口裝輪出口其野戰砲兵隊亦將啓行赴臺灣所有積存宋營糧臺之木植聞作大柴價招人承買矣○本月十七日爲日主誕辰先期日官出示令營口每家各樹日本國旗一面各衙門停辦公事一日大會各商中國衣冠之輩皆翎頂輝煌車馬絡繹繹東海關官廳民政支部處作賀至期滿　曰徽又到官馬頭日本板屋内祝畢觀東洋戲劇日官堅留飲宴屋内設長條桌數十張無坐椅皆立而圍飲其酒類乎紹興味純甜熟出小方匣内盛糖果等品每贈一匣各商始告辭而出日人以紙包炒米糖四處散擲任人搶拾並有裸者數十人相擲爲戲其板屋内外遍懸東洋紙燈數千盞紥以青緑樹枝懸各色綵旗日兵羣相歡飲醉後至各處騷擾大水塘北天益棧門前刺傷華人一名各店鋪被擾者不計其數至三更後始散是日宋營糧臺住居之日兵亦搭高檯日間演戲夜放東洋花爆烟火准閒人觀覽其所演之戲則一人身穿大袖白衣如古裝持傘一柄左旋右轉口内嗚嗚唱曲高掛戯牌標名曰忠靖狀亦至三更始散○前日有吉林長將軍所部之馬隊四十名經過田莊臺地方云赴山海關者現在牛莊等處均有官兵駐紥風傳營口同知蘭姓與馬委員將至營口然日兵雖連日輪船運去千餘名而各外城調來填紥者尚復不少總須俟日官交還地方中國官員接管之後居民方能安靜也 
[建業鍾聲]  
　　金陵訪事人云新任山西大同鎭總兵統領兩江督標親軍等營劉鎭軍光才因天津防務解嚴移節南下本月十九日行抵江寗卽赴督轅禀到次晨復謁見張香帥○上海江南機器製造總局總辦候補道阮觀察祖棠因公至江寗旋於本月二十日清晨趨詣督轅禀辭就道○統領淮北緝私得勝水陸等營新任陜西沂州鎭總兵王鎭軍得勝新選安徽撫標右營遊擊楊遊戎芝田路出金陵同時禀見香帥本月十九日督轅牌示飭赴新任因於是日詣轅叩謝禀辭○統領護軍等營兼行營中軍提督楊軍門金龍於本月十九日禀知赴南門外察看營地○龍大宗師歳試已畢文駕起行之後江寗府李太守牌示頭門料理補考書院月課計初十日考鍾山書院十四日考惜隂書院十六日鍾山尊經兩書院師課二十日補九月糧道官課尊經官課題有安社稷臣者三節賦得雪映讀書帷得帷字鍾山題移脩文宗閣議秋祀五律詩二首尊經師課題旣富矣又何加焉賦得三箭定天山得三字鍾山師課題旣庶矣又何加焉賦得一丸封函谷得封字 
[米釐定局]  
　　蕪湖訪事人云輪船運米之禁已開兩江總督會同安徽巡撫札由新關稅務司出示於九月十五日弛禁所添江省米厘每石按一百五十斤抽銀一錢擬令買賣兩帮行董彚齊呈繳行董禀稱買客賣客往往自赴内河各市鎭成交並不概歸蕪地勢難承此鉅責又因領事有請除此厘捐之舉以致局勢難定等情兹悉此厘乃抽自内地售米商人與買客無預故不虞其阻撓且米販米行皆樂於遵從蓋非蕪米旣禁則米販勢必下駛鎭江旣僅江上風波又因各厘卡節節留難敲膚吸髓故一聞弛禁改爲就蕪併繳無不踴躍遵循惟行董因交易散漫難稽不能擔承彚繳亦屬實情事經江省派委來蕪專司米厘之方觀察與蕪關道袁觀察悉心籌議仍令代客賣米之行董按數抽繳新關稅務司班君亦慨允臂助乃於本月二十日出示關前云凡出口之米雖已完清本關稅餉仍俟執有已完米厘之據始能給單放行於是關上旣免稽征之勞卽商人亦無絲毫翼倖於其間豈非快事乎所有督撫告示附錄左方欽命署理通商大臣兩江總督部堂湖廣總督部堂張欽命尚書銜安徽巡撫部院兼提督軍門福爲出示曉諭事照得前因海氛戒嚴奉旨禁各海關運米出口旋因鎭江關弛禁蕪湖地處上游江省軍餉緊要深恐厘金大絀餉需無着並據鎭江府丹徒縣紳民公禀請查舊章米市仍設鎭江懇免遷移他處經劉督部堂曁本部堂先後奏明蕪湖關暫緩弛禁輪船運米查照舊章仍於鎭江關出口試辦一年奉旨允准咨行欽遵在案兹查自上年九月十五日起至今年九月十五日止試辦已届一年承准總理衙門來電飭於蕪湖上游酌設厘卡併徵下游釐金准由蕪湖關運米出口旣於皖省商民市面有益亦於江省軍餉無虧自屬兼全之道當經本部堂院會商妥恊遵照署電督同蕪湖道詳籌辦法電奏陳明在案自應專委大員前往蕪湖設局妥爲開辦專抽裝載輪船下行之米釐查大勝關厘金每石徵收錢四十四文大河口每石收錢六十文泗源溝每石收錢五十文統計每石收錢一百五十四文今改爲蕪湖設卡併徵應將以上三卡原收之數合計每石收錢一百五十四文折交關平紋銀一錢以歸簡易而杜浮收此外不得别立名目絲毫多取卽由現委厘局道員會商蕪湖道妥爲經理合行出示曉諭爲此示仰商民人等一體知悉須知自通商以來歴年舊章米市本係設在鎭江蕪湖輪船運米乃係近年之事分准由蕪弛禁出口係爲保全該處商民生計起見設卡抽厘亦爲餉源所關兼籌並顧兩有裨益江省關係東南大局軍餉緊要商等食毛踐土具有天良務當共體時艱照章捐繳不得隱匿偷漏致干查究其各凛遵毋違特示光緒二十一年九月日實貼蕪湖米業公所 
[潯上官塲紀事]  
　　分巡廣饒九南兵備道誠觀察出有六言告示曰照得造謡生事律有治罪明文輕應軍流遣戍重則斬首分形令典何等嚴厲豈可自取禍因近聞外來游棍句結地方奸民張貼匿名揭帖冀圖煽惑人心本道業飭嚴拿百姓切勿悮聽惟念愚人無識犯法情亦可矜爲此出示曉諭許爾悔過自新倘敢置若罔聞拿獲嚴辦非輕不憚諄諄告誡務各醒悟凛遵○九江府尹西庚太守前赴德化縣屬江北各鄉踏勘旱災回署後卽於次請赴瑞昌縣屬勘災旋於二十一日遄返○卸署德化縣王涵之明府登舟後寅好在義渡局江樓公餞隨於二十日解維赴省○城内保甲委員朱明齋少尹經府尊委赴彭澤縣查某廪生報丁憂之事事畢於二十二日回郡 
[禾中鄉諺]  
　　嘉郡文武大小各官於昨日午刻咸出北門乘舟往迎本省杭嘉湖道聞道憲係往勘海塘回省過此至昨晚二鼓憲舟到時各官遂卽投遞手版禀安憲舟至西門官馬頭停泊傳見各官茗談逾時而散至次晨解維上駛進省各官復恭送如儀○嘉屬厘鹽總局李總辦昨日係壽誕之期總辦不欲勞費屬員借道憲過境出避故外縣各卡員等來城祗公設筵宴略申慶祝其餘概不舉動○前報記地震一事今與友人談及是晚二鼓時回家走至東門外大鹽倉橋地方忽如閃電光明直射但見一大星從西北飛來向東南而去後拖星光甚長不知主何朕兆也 
[金丹送命]  
　　安慶四牌樓某甲開設藥材鋪資本饒裕兼售戒烟之菩提丸一粒金丹等生意極盛年來大獲其利甲有子年將及冠卽在本店學習生理月之二十二早飱甲子稍違店例有店夥某乙小名和尚者大加訓斥并擊其額且嚇以告知某甲再當重責蓋中家法最嚴遇事觸怒必痛責其子也甲子恐乙告父遂潛取戒烟之金丹丸二瓶服之被諸夥所見而丸已服盡卽請海西藥房用外國藥水施救豈知烟丸係精粉所製其性甚烈且係空心服下毒入臟腑越半日之久一命嗚呼甲子臨危云乙欺我太甚斷不饒乙乙聞知如痴如醉廢寢忘飱倘甲子有靈則幽冥中又多一重公案矣幸甲寛懷大量以子修短有數並不咎乙惟見乙痴獃恐又生事故遂辭乙出店甲備棺收殮延僧超荐中雖不咎 
 
 

Page 3

 
 
乙而乙自追悔莫及世之動於責人者當此以爲鑒 
[管帶來滬]  
　　駐紥黃渡之江蘇撫標副前營管帶竇甸膏明府昨日有事來申乘坐四人肩輿赴追轅禀見後往各衙拜客至縣署時適黃大令赴金陵公幹未回遂與幕賓略談數語而出 
[總巡示諭]  
　　保甲總巡曹明府出示分貼通衢大旨謂滬上五方雜處良莠不齊每多流氓痞棍遇事生風拆梢滋擾酗酒賭博情事歴經前任嚴禁懲辦在案本總巡誠恐日久玩生復萌故智爰出示曉諭重申禁令除隨督飭各分局訪拿嚴辦外爲此示仰居民各色人等知悉爾等須要謹愼安業營生如有流氓乃蹈故轍藉端滋事許爾等扭送來局以憑從嚴究辦至地甲人等如敢徇隱包庇一經察出或被告發一併懲究其各凛遵毋違切切特示 
[賽會路由]  
　　兹屆下元令節循例迎賽先期挨定路由以免臨時紊亂兹將路由照錄於左出廟朝西過陳市安橋晝錦牌樓三牌樓穿縣署往東走曲尺灣彩衣街過𥲑笠橋迤南走水仙宫穿道轅走談家弄永興橋朝東出小南門過吊橋進佛閣走東西鈎玉弄往南小普陀折回向北走花衣街過龍德橋大碼頭裏鹹瓜街陸家石橋沿城河浜到壇夜會由壇起馬進西門過莊家橋朝南進北弄過叅將署楊家橋進胡家弄過守備署薛家橋往東進王家弄過陳篐桶橋太卿坊折回往北過西唐家弄虹橋仍穿縣署朝東老學前益慶橋穿海防廳署往北天官牌坊福佑橋安仁橋進馬姚弄朝西回轅 
[翦徑宜防]  
　　由本邑往江灣鎭計程約十里之遥自北河南路西人打靶處迤北人烟稀少每至玉烏西墜更覺足跡罕遇近忽有不法匪徒暗伏中途遇有行人羣起刦掠其或阮囊羞澀則褫其衣服質錢故一至暮色蒼茫行人卽視爲畏途不敢於此經過安得賢有司設法防衛以安商賈而靖匪徒也 
[騙子妙技]  
　　本城曲尺灣公興烟館前晚有不識姓名之某甲帶一十二歳之小孩前往開燈吞雲吐霧其樂無涯良久托言小遺竊取烟鎗而去堂倌見有小孩在此亦不介意迨時將閉門烟客盡去甲尚未回知必有異盤詰該孩稱父親在新北門擺水果攤與甲素不認識途聞相遇囑令同來小坐再往他處購食物與我現不知其往何處去矣堂倌乃同往尋孩父孩父知是兒子受騙出洋一元五角賠償烟鎗領孩而回 
[腐帮評理]  
　　操淮南王業者名曰白作帮有本帮蘇帮之别昨午後二點鐘兩帮各邀同業數十人至褚家橋周涇園茶館評理紛紛擾擾勢將用武八仙橋巡防局員深恐滋事特派地保帶領局勇多人到塲彈壓未知若輩肯罷手否 
[勘訊解犯]  
　　太倉州陳仰山直刺派差解來盗犯黃迷一名投道轅勘訊發縣寄禁一則已列前報昨日亭午關道憲黃幼農觀察札縣派飭傳招書役帶犯赴轅過堂勘訊黃觀察升坐二堂親提訊鞫察核太倉來文該犯係與張幅忠同夥搶刦太倉洽元土行等四家前曾解勘　供發回張幅忠已先解省該犯發回後復訊供詞仍認不諱合行再解請勘黃觀察訊問之下黃迷供認崇明縣人聽從張幅忠夥刦不諱與州詳相符當飭將供單蓋印指模仍飭發回上海縣寄禁聽候備文解回太倉再解蘇省一面移知臬憲察核辦理 
[被拐控縣]  
　　某氏婦向在本城登雲橋姚姓家爲備刻已辭歇該處鄰右某甲之妻忽然逃逸甲訪知是該氏所拐盤詰至再堅不承認被甲扭控縣署値日差人禀内署當奉傳諭看管候責大令公回核示 
[呈控不准]  
　　曹樹玉投縣控伊弟被岳家逼索聘禮以致自盡求提訊斷黃大令批示云天下逼索聘禮事雖有之從未有逼索聘禮而致自盡者也爾弟因何而死無從迫究所呈甚屬支離斥退不准 
[會訊案略]  
　　前日黃觀察莅英公堂會訊謙和洋行控案已紀報章至午後兩點二刻復升堂訊問愛汾司稱所有二萬五千磅之合同保單從未到過我手當與福白司在英副司署涉訟福白司曾經呈出一信據言係保單其實恐非眞保單卽所稱威金生漢生兩律師比較保單之事亦並未比較惟在堂略略見過見上面並非蓋向用之四方印惟見蓋一小長印似係蘇寳森之印及簽有兩字反面則寫有碼子等字當時曾要細看保單福白司不肯以後卽不見此紙矣惟却知此單並無源記圖章想福白司之意大杦恐被我看見後面之碼子及所簽之事至碼子想係分派帳銀之事黃觀察問曰保單之事前在韓刑司堂上究竟見過保單否愛汾司觀察見過並不親手比較其印底實福白司拿在手中口中念誦一遍未曾看明後來曾到威金生律師處索看保單據威律師言保單及一萬二千五百磅之合同已由福白司取去還與蘇寳森矣商人當時以此保單格爲緊要定要一看或抄一張威律師亦曾應許而福白司語言此保單與商人無干至十二月八號信致威律師威律師問明福白司後於十二月十號送回信來有到票銀六百餘兩及權單之語至於保單一節則並不提及供畢又檢呈簿子一本稱向來做英金磅價之事合同保單電報等件均不應印在先存案之鈔簿上因此簿上係所立定貨合同之底故斷難値數况向來先令價應俟貨到後再定今六萬五千磅者貨尚未到何從卽行定價前者源記應有保單送來我意行中應給伊允信一封方可作數如此贏虧可以歸與源記否則均不能歸源記源記信上言倘有盈虧惟源記是問商人則並無回信故不能作數蓋保單之事須寫就後送往蓋印再附一信送來後給付收到信函如此辦理則彼此執有憑據方可作數當時漢律師亦曾見過保單上係山長印並非源記素來常用之四方印後來福白司又言將保單與商人掉換電報單其實亦無此事蓋電報單本放在寫字房中後忽不見大約被人私取去担律師從而辨之曰爾旣稱被人私取可有証據否愛汾同答稱証據未有担律師問曰前在英刑司署存案者刑司言是保單而經歴廳四滿則言似信一封是否卽係一件答稱是一件遂又將以前者口供復問一遍問英署中爾見福白司保單取在手中念誦時見有小圖印乎答稱見過仿彿是蘇寳森之圖印問爾以此紙爲緊要乎答稱無甚緊要惟其中恐有不實問旣以爲不實曾否向韓刑司取來一看答稱未曾惟心頗疑慮問彼時代爾辦理此案者是否漢律師答稱是問曾否請漢律師代取一看乎答稱請過問漢律師向誰取答稱想是向威金生取問以後再欲取看乎答稱未曾問呈在英刑署之紙爾知是二萬五千磅之保單乎答稱知是保單呈堂之信當作保單愛汾司稱凡華洋交涉先令之事一切票據均留底在後呈之兩本帳簿中而預期之事亦不甚做担律師曰一千八百九十三年六月十七號爾未回國時做六個月期之英金匯票有之乎答稱有之係與洋商所做並非華商問爾後呈兩簿上之圖章爾能信實可保自已之利益乎答須的確本人之圖章問如眞係的却本人之圖章可作爲憑據乎答稱可問保單可爲憑乎答稱須要寫就後送往蓋圖章之外再要信一封一併送來我則給予收條彼此收執爲憑問保單送往蓋印圖章同信送來由爾收存尚不足憑乎答稱不足問如有人送一保單與爾爾收存之後再向人家索信有此等事乎答稱無之遂由愛汾司呈出與唐晉記做英金先令之簿據呈案担律師問曰爾與唐晋記所做英金先令之事旣有唐晉記圖章爾曾否給與回信允單答稱無之有又茂生洋行主瓊士投安作證愛汾司欲向詳問一切担律師以其非案中應作見證之人不許上堂愛汾司遂向之再三辯駁布領事亦諭以瓊士可不必上堂瓊士遂退去愛汾司曰此係上控之案此案前曾由公正人判斷而蘇寳森以公正人爲不公正意欲改判但此案前讞員宋姓及薩副領事會訊後因其中有不詳細之處故判令公正人評斷用請銀行經手之一人當時因恐斷後翻覆故由兩造各具切結然後請麥加利銀行之經手人高得爲公正人當評斷時亦以保單無印及謙和並無復信不足爲憑故斷令蘇寳森照斷出銀今忽欲翻案而所請見證語甚含糊斷難違背公斷祈請追担律師曰此案前後各情業已申明蘇寳森共請 
 
 

Page 4

 
 
見証六人愛汾司共請見証四人通共十人均言保單是見過的况英韓臬司堂上記載簿中明明有保單編入俟字號而經歴廳四滿之底帳上亦記有此紙威金生之繙譯曹吉甫亦能記憶源記號主袁順山亦言有一保單親手蓋印圖章如此鑿鑿可據此保單如在福白司手中自然願還蘇寳森卽在各証人手中亦無不願還蘇寳森在何人手中則不願交還蘇寳森此理甚易明白蓋此保單實在愛汾司手中故也詳察前後案情韓刑司簿中及見證人等供明均見此保單確有圖章愛汾司亦已認明保單圖章此案請卽註銷還請大人察奪觀察與布正領事商議之下以兩造供詞已完担律師代供各情甚爲明確愛汾司時語多煩瑣遂令略緩數日再行定斷兩造皆遵諭而退時報時鐘已鳴七下矣 
[積善餘慶]  
　　昨日姚君雲如由富春山畔投函本館恊賑所云久仰鴻名時殷蟻慕比惟善隨日永道扈時和翹企偉猷式孚遠頌僕家居蛟水服賈富陽兹接敝居停伏龍山樵由寍波梓里來書云年逾而立膝前祗有一兒室人體弱久乏生育此兒素患疝氣入秋後復染濕熱近更胸腹背部作痛諸病叢生醫藥罔效計無可施憶及貴報所登每有助賑愈病之騐因念邇來山東河南順直等處災區甚廣哀鴻遍野待賑孔亟爰對天默禱願助賑捐洋銀一百圓以兾兒病速愈若果邀神庇獲痊嗣當續行善舉等因爲此託信局代寄上洋銀一百圓至祈察收匯解災區散振雖杯水車薪或亦不無少補云爾又杭州吳君福松助振捐洋銀十圓求祖父手足輕健康强如意又德昌參號交來陸姓祈保平安助洋銀二十圓之三君者隨緣樂助善與人同積善餘慶後福誠豈可限量哉謹志報牘以表祝忱 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[惡痞横行]  
　　小木工豆腐作染坊匠三帮人雖非游手好閒而結黨成羣到處滋事實較游手好閒甚松郡西關外百歳坊弄内某茶肆旁隙地上爲小木工聚集角　之所　技多以檀木作小拳掙兩端各釘以鐵拳頭日夜練習名雖防身利器實則殺人兇物本月某夜有大王廟窓作店主朱某持燈送膳串　氏　回里歸途時隻身道經其地小木帮見其可欺遽飛一足將其所持燈籠踢滅朱方縱啓口理論該帮人一唱百和拳脚交加此拽彼拖　殊狼狽幸經路人排解始肯釋手然已傷痕點點矣翌辰當先訴知汛弁轉禀城守營　游憲一面投指婁縣公署控訴旋由地保將小木帮著名惡痞王慶　陳阿囝二名禀究當奉林明府籖飭幹差務獲究辦差奉諭　在某茶肆　拿該帮黨與奚阿妹　虛畏罪疑爲拘已也遂鳬水圖遁差等亦　爲王慶慶當卽四面兠拿擒獲解署當堂搜出拳挣一個林明府大怒叱令笞臀千下繼以鞭背收押禁中逾日又拘獲陳阿囝解案亦笞責百下隨一併拘以鉅枷發交西門外大街示衆 
[英界公堂瑣案]  
　　水巡捕禀稱昨日項阿順羅阿春二船戶駕一小舟行至陸家嘴左近被莊兆桂之駁船撞翻船中諸物悉數漂失及向理論竟敢糾同緝捕營勇丁朱阿　金林潘丫頭陳阿大張福仁張如英兇毆是以一併拘解請判項羅投　申訴前情莊供稱小的不敢肇事朱等同供稱小的等因見伊等吵閙故向理勸屠别駕商諸薩副領事判罰莊洋銀十圓朱等六人共罰十圓○包探杜雲卿禀稱昨日某墊子店中人盛足卿控被同業顧逸芳祝茂生嚴品如攫取墊子等情小的往拘時查知實因行規起見請卽訊判别駕令一併留候過堂訊斷○包探沈金隆禀稱積竊李廣茂犯案纍纍從未破獲今由小的查得曾竊取泰康絲棧主某甲之京料鼻烟壺一枚七月十五日之晚又在青蓮閣竊取不知姓名人之雪青紡綢長衫一件及水烟袋等物是以送請訊究甲遣人投案領贓李供稱小的係鎭江人行竊該死尚求施恩别駕判令笞責二百板交沈探帶回捕房管押兩月期滿遞解回籍○包探倪順泉禀稱方利陽銅作夥李如金竊取作中生銅不少經小的查獲人贓送請訊究方投案訴請懲辦李供稱小的僅竊一次其餘所失實不知情别駕判令笞責二百板枷號一月○包探張阿五禀稱賊人陳阿三年僅一十有三竟敢連竊霍阿供等六家自鳴鐘七架經小的緝獲送究霍等投案領贓陳供稱小的確曾行竊只乞恩寛别駕判令笞責五十板管押二月○二百五十號華捕解龍園烟館打架之胡春富李有得毛鳳高周德榮請判胡李同供稱小的送飯食至龍園突被兇毆致毁物件卽飯錢一千餘文亦未收到毛等同供稱小的等並不毆人亦不欠伊飯値别駕判罰毛洋銀八圓並還胡等飯値洋銀一圓○二百十號華捕解趙阿桂等五人到案禀稱小的巡路時伊等在倫華繅絲廠滋事故送請判斷倫華繅絲廠司事人某甲投案訴稱阿桂繅絲悮事訓之不聽反敢滋生事端復有徐周氏帶徐陶氏張朱氏王朱氏等人在門前攔阻不許進廠工作阿桂供稱小婦人被洋人毆擊故不願作工徐周氏等五人同供稱小婦人等各有工資未算今亦不願作工别駕判令將阿桂管押一月徐周氏管押六日徐陶氏管押五日張朱氏管押三日王朱氏卽行開釋至午後又有女工約一百餘人擁至捕房經守門巡捕逐出旋至公堂探望在押之人而去 
[法捕房二則]  
　　法大馬路正寅館飯店前日有甲乙二人到店果腹不知因何與値堂人口角一言不合大肆咆哮將碗盞與玻璃窓扇擊毁爲店主鳴捕拘入捕房旋經旁人出爲理勸店主復投捕房請將甲乙開釋○積竊李桂專在長江輪船鼠竊狗偷經公堂懲辦遞籍前日潛來滬上爲包探瞥見拘送捕房捕頭命押候堂期解訊 
[美界捕房紀事]  
　　前報紀包探衛阿和被收買廢鐵之無錫阿二揑訛索洋銀二十圓捕頭倩包探張阿五查明核奪兹由張探查悉訛索者係衛探之夥混名麻皮關福曾向阿二訛索洋銀五圓而阿二確有收買賊贓之事故於前晚將關福阿二及阿二同夥之龔錦元偷兒陳阿海拘送捕房捕頭以衛探縱令夥役招摇撞騙訛詐錢財萬難辭咎因令將衛探等五人一併禁押候解送英公廨請訊○捉賭未獲已列報章當時衆賭徒先後遠颺未經獲住各探役因分投埋伏至天色將晚有粤東賭徒混名飯桶者潛至是處偵探動靜經捕役獲解捕房捕頭令送至英公堂請歸堂訊辦○昨日午後偷兒吳慶桃在耶松船廠竊得廢鐵四五十斤負至裏虹口求售經包探竇如海拘獲解送捕房捕頭令押候解送英公解請訊○粤東人甘阿合鐵工也前晚竊取同業王土發所用之斧鑿經王查悉扭交包探石金榮解送捕房捕頭令押候解送英公堂請訊 
[蘇省官報]  
　　九月十六日同知熊良瑞由寗回知縣陳偉傑展假十天從九王起鑾請假赴孟河就醫○十七日禮科掌印給事中丁立瀛辭赴鎭江正任婁縣張縉文由松江來禀到知縣林尚辰展假四天五品銜候選知縣新任吳縣教諭陳重威禀到縣丞沈爾楨禀知奉委女普濟堂征租差儲憲陸明日衙期止轅本月二十三日江寗府李二十五日淮安府張均壽辰誥授通議大夫誥封資政大夫前任太倉直隸州程其珏擇於本月二十三日領帖二十四日發引○十八日新授福建興泉永道周蓮辭行候補道松麟辭行赴寗震澤縣費鴻年交卸回省知縣許溎祥禀知赴楓橋演習水雷處點收水雷機器吳受頤禀知由平望公幹回吳俊卿禀知委辦長元吳三縣豐備義倉差署布理問補用知縣查亮采禀知進道署閱卷卽用知縣張明允由京起服回省禀到縣丞沈爾楨禀知奉委東路二叚冬防巡查差主簿沈慰忠禀銷雪鴈橋釐卡差巡檢楊寳善禀謝委署蘇糧道庫大使事州吏目馬家桐禀知調辦婁門冬防早巡差未入王棟禀知調辦中路二叚冬防巡查差正任太湖右營都司許漜祥禀知奉委管帶新中營撫憲諭佐職各員於本月十九日起聽候挨次傳見祈速赴撫署報明行號寓處幸勿自悮○十九日江南提督譚宮保由松江來知縣許漜祥禀知昨晚自楓橋回又林毓菁殿假五天直州同樊恭壽禀知奉委赴浙江公幹卽辭王希曾銷假撫憲諭明日換穿珠皮褂○二十日金匱縣王念祖禀辭赴任委署無錫縣傅維祚禀辭赴任並銷督審發審局稽核吳縣帮審等差知縣項兆驤奉委赴清河縣提案卽辭陸嘉榖禀知奉委赴婁縣會勘蕩地差周恩楙禀知奉委赴松屬公幹卽辭李前泮禀知前在江寗籌餉局報捐改省浙江方廷鴻由常昭河工米捐局來孫寳榖張恭彝通判俞壽銘均銷假縣丞常壽嵩請假赴湖措資黃頌亷禀銷齊門外陸巡差卽辭赴寗見判憲從九李芳烈禀知調辦東路一叚冬防巡查差朱逢裕禀知調辦閶胥門外四叚冬防巡查差金祖光禀銷鹽城公幹回按經歴馬永釗謝委署鎭江府知事上海右營叅將廖得勝由上海來卽辭太湖水師營務處安徽卽補府李松榮由宜荆一帶查哨來帮帶新中飛划水師都司胡昌寳由平望來補用都司黃春懷由平望回○二十一日藩轅牌示靖江縣知縣張嘉病故遺缺查有遇缺先補用知縣馬霪恩堪以請補總捕六總巡均禀知本日撤夏防開辦冬防城廂内外各叚夏防巡查委員均銷差各叚冬防巡查委員均禀知本日到差分發江蘇補用知府陳趫聲由京來摭憑禀到同知吳嶔禀知奉飭派蘇差委知縣屈泰清禀知由海州查案贑榆提案回戴先由寗回林尚辰殿假四天甲午舉人楊模由金陵來從九程炳奎謝委閶胥門外七叚冬防巡查卽到差藩轅牌示長洲縣主簿陳金升補遺缺查有候補班前主簿高靄堂堪以請補○二十二日浙江候補道徐士愷由上海來督辦皖南督銷局候補道嚴翽昌由安徽來新任崑山縣諸可寳由寗見制憲回正任震澤縣費鴻年禀辭回震澤清理交代催追條漕尾欠知縣戴光禀辭赴寗胡調元請感冐假三天高守訓赴實應興化東臺高郵陸昀赴錫金江靖劉兆暄赴山陽清河桃源李思棠赴江甘儀泰直州判朱德魁赴上南奉川均謝委抽查保甲差委署糧道庫大使楊寳善禀知本日接印任事並銷上三叚帮巡差府經歴何慶墀謝委上三叚帮巡卽日到差小河司巡檢蔡延熙禀辭赴任管帶緝捕水師營補用遊擊任毓山禀知由江震辦案回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年九月二十一日京報全錄]  
　　宮門抄○諭旨一道錄前○缺單○御史文等奏懇恩賞給粟米摺○直督王奏保奬海運出力人員摺○桂撫張奏請議給襲廕片○新撫陶奏揀補叅將摺○又奏委署總兵摺○將軍裕奏爲調撥湘軍馬匹片○御史宋奏請將捐班限繳免保銀兩片○九月二十一日理藩院鑾儀衛光祿寺正白旗値日無引見○恭王等得賞謝恩○禮王等合操覆命○李端棻等塲差覆　命○海緒續假五日○召見軍機崑中堂李端棻○光緒二十一年九月分缺單郎中戶部廣東司陳宗嬀省親同知浙江處州鄧淵修故江蘇江寍興奎故知縣江西泰和子普源近山東范縣姚恩溥安徽南陵趙煦福建尤溪胡王瀛俱丁四川樂山洪祖年革慶符唐柏森丁巡檢江蘇金匱士箖故典史江西萍鄉姜兆葆丁○○巡視東城山東道監察御史臣文博掌江南道監察御史臣張仲炘跪奏爲東城創設暖廠懇恩賞給米石以惠窮黎而垂久遠恭摺仰祈聖鑒事竊查京師每交冬令各處貧苦男婦來京覓食者實繁有徒偶遇災祲人數尤衆離鄉背井夜無所棲全恃各暖廠分爲收留方可無虞凍餒東城所屬地面僅有岡子上興善暖廠一處限於地勢至多不過容三百人棲流所雖長年留養亦因地狹屋小不能多容且均祇收男丁而婦女未便棲止以故鳩形鵠面纍纍道旁朔風一寒因之倒臥凍斃者十有八九臣等惻然憫之亟思創設暖廠兼收婦孺飭經臣城正指揮韓宗慶查得小市口東有雍正年間部撥之官土米廠一所圮廢已久基址僅存背北面南深長十七八丈地頗合用臣等率同官紳籌集欵項鳩工蓋造計成房屋三十六閒已可收養四五百人卽名曰東城暖廠定於十月朔日開廠二月杪停止歳以爲常並爲之詳訂章程早晚放粥概由外省京官本地公正紳士經理以免吏胥滋擾舞弊每年所需司事夫役工食米石薪水雜用以及資遣之費爲數頗巨籌畫維難現擬由勇局撥派長夫數名前往彈壓常川照料略省夫役又所屬朝陽門外凈土菴廟屋一所土棍覬覦搆訟前經臣等斷令歸公擬卽以此廟撥歸暖廠收租此外復集得捐賑銀數千兩由官發商生息總計每年所有的欵僅止四五百金不敷尚多雖有紳士等零星湊捐暫可敷衍日久恐難爲繼臣等伏查清化寺街之崇善堂太清觀之公善堂梁家園之百善堂暖廠三處皆得歳邀恩賞粟米三百石東城煖廠事同一律合無仰懇天恩俯准照案每年亦賞給粟米三百石以廣皇仁卽自本年爲始嗣後每屆冬令仍由五城御史照案彚請俾資接濟而垂久遠是否有當伏乞皇上聖鑒訓示謹奏奉旨已錄○○直隸總督臣王文韶跪奏爲查明光緒二十一年天津辦理海運出力員弁照章酌擬奬叙恭摺仰祈聖鑒事竊查天津通州兩處辦理蘇浙海運漕糧委員每屆奏保以六十五員爲度歴經循辦在案本屆辦理蘇浙漕糧田津派委及蘇浙糧道調直省各員均能勤愼將事妥速無誤洵屬著有微勞此次米數較少請奬員數亦應酌减據天津道李興銳擇其尤爲出力者共請奬文武員弁書吏二十六員名具詳請奏前來臣覆核無異謹繕清單恭呈御覽合無仰懇天恩俯准勅部照擬給奬以示鼓勵其各員履歴已照章造册送部向來督辦道員例得另行請奬本屆係二品頂戴前任天津道調補山東登萊青道李興銳督辦擬請刺部從優議叙理合恭摺具陳伏乞皇上聖鑒訓示謹奏奉硃批該部議奏單併發欽此○○張聯桂片再臣前因融縣廪生蕭啓蕃於咸豐初年奉檄帶練剿賊陣亡支解遺骸被害最慘由融縣轉據該廩生家屬請給卹廕經臣據情奏懇飭部議卹嗣准吏部咨查奏定章程嗣後凡有各項請卹之案均以十年爲限如核其死事年月已在十年以外者概不得再行奏請其已經查明一時未及奏報按現在核計已逾十年者仍准自接到此次部文之日起予限半年悉行補報不得再請展限等因於光緒十六年四月十四日奏准行知在安案廩生蕭啓蕃前於咸豐五年陣亡已逾三十餘年之久且前次奉准通行飭令補報逾限日久始行奏請自應照章議駁該撫所請將廩生蕭啓蕃照陣亡例議卹之處應毋庸議於光緒十八年八月十三日具奏奉旨依議欽此咨行到粤當經轉行遵照去後北據融縣轉據該故廩一蕭啓蕃之孫蕭志璜呈稱其祖蕭啓蕃剿賊陣亡已於光緒八年十二月經前撫臣倪文蔚咨部議卹奉准兵部咨廩生蕭啓蕃照馬兵例給卹銀七十兩應得襲廕由吏部核議等因光緒九年九月初一日具奏奉旨依議欽此咨行欽遵查照在案前因日久未奉議給襲廕復經呈請在案光緖九年已奉兵部議給卹銀聲叙明晣實屬疏漏致干駁飭惟有籲懇再行詳奏准給襲廕以慰幽魂等情前來臣覆核無異可否仰懇天恩飭部議給襲廕出自鴻兹理合附片具陳伏乞聖鑒謹奏奉硃批覽欽此○○頭品頂戴甘肅新疆巡撫臣陶模跪奏爲揀員借補叅將員缺以重邊防恭摺仰祈聖鑒事竊新疆喀什噶爾提屬英吉沙爾營叅將周添才前經臣奏請借補回城協副將旋准兵部咨所遺英吉沙爾營叅將員缺應令迅揀合例人員請補等因臣查該處東連葉爾羌西南緊接奈曼布魯特彈壓巡防最關緊要非幹練有爲之員難資得力查有總兵銜留甘儘先卽補副將喀什噶爾提標城守營中軍守備李金良夙著戰功辦事勤奮在新疆帶隊有年邊情最爲熟悉以之借補斯缺渴堪勝任合無仰懇天恩俯准以李良金借補英吉沙爾營叅將員缺實於邊防有裨如蒙俞允並懇勅部先給署劄俟防務大定卽行給咨送部引見以符定制再該員於光緒十九年經部覆准以副將借補提標城守營中軍守備現　計俸未滿兹英吉沙爾營叅將員缺仍請以副將借補忾遺提標城守營中軍守備由臣另行揀員請補除飭取履歴清册咨部外謹會同陜甘督臣楊昌濬署喀什噶爾提臣張俊恭摺具陳伏乞皇上呈鑒訓示謹奏奉硃批兵部議奏欽此○○頭品頂戴甘肅新疆巡撫臣陶模跪奏爲揀員署理總兵員缺以重邊防恭摺仰祈聖鑒事竊照署巴里坤鎭總兵哈密恊副將蕭元亨因病呈請開去本缺交卸署篆經臣奏明所遺總兵員缺由外揀員暫行接署在案查巴里坤地面遼闊實爲新疆重鎭現値甘肅喀什噶爾提督阿克蘇鎭總兵黃萬鵬交卸提篆進省臣查該員精力尚健關外情形亦極熟悉堪以署理巴里坤鎭總兵員缺除檄委并咨部查照外謹會同陜甘總督臣楊昌濬署喀什噶爾提督臣贑俊恭摺具奏伏乞皇上聖鑒謹奏奉硃批兵部知道欽此○○裕祿片再江西藩司陳湜所部湘軍奉調赴甘肅剿辦回匪據禀該軍所部皆係步勇甘肅剿回利於馬隊而添用馬隊宜在奉省籌辦擬先就奉省批馬二百餘匹選募健勇携帶前往此項馬匹請由奉天代爲籌畫應籌馬乾等項該軍之餉係有定額並無餘欵並請由奉省先墊銀數千兩以應要需奴才當查該藩司奉調赴甘肅剿辦回匪需馬甚殷軍行緊急亟當速　籌備現在奉省旗緑馬隊均係勇丁自備之馬無可匀撥惟查有前由察哈爾調到官馬挑留一千三百餘匹本爲吉齊練軍步兵改練馬隊之用現因吉齊兩軍辦理遣撤毋庸再改馬隊此項馬匹經奴才奏請擬交大凌河馬羣牧放以備調撥向未解往擬請卽由此項馬内挑選二百餘匹交該藩司帶赴甘肅藉資應用其所稱此項馬乾該軍並無餘欵亦屬實情並由奉省軍需欵内撥給銀五千兩作爲奉天恊濟之欵由該藩司領用自行報銷俾免沿途欠缺卽將擬辦情形電陳督辦軍務處代奏該藩司旋將協欵銀五千兩具領先行起程留派營員挑選馬匹赶解入關兹經該軍委員等於察哈爾調到官馬内共挑用口輕臕壯馬二百六十匹據報已領解進　沿途所需馬乾銀等項在於所領恊欵動用由該藩司自行報銷等情除將該藩司陳湜委員挑用馬匹毛片口齒造册送部察核外理合附片具陳伏乞聖鑒謹奏奉硃批該部知道欽此○○御史宋承庠片再捐納人員自道府同通州縣以及鹽大使非正途出身照例應繳捐免保舉銀兩光緒五年戶部以前項人員未繳免保銀兩以致捐案纍纍無從核准議定于限五年一律繳清如過其不繳作爲虛銜嗣因欠繳尚多准其予限補交再加逾限銀兩仍以實官用先後奏准在案現在歴時已久捐案日繁免保一項仍未催　清楚應請飭下戶部申明舊章凡捐案在光緒十年以後者予限二年一律將免保銀兩迅速繳清倘再有逾　祗准抵作虛銜其在光緒十年以前報捐者照此辦理仍令帶交逾限銀兩以清捐案而裕餉需是否有當謹附片具陳伏乞聖鑒謹奏奉硃批知道欽此 
 
 

Page 14

 
 
[光緖二十一年九月二十二日京報全錄]  
　　宮門抄○諭旨一道錄前○浙撫廖奏匯解第一批北洋海防經費摺○又奏委解第六批地丁京餉摺○御史熙奏請飭理藩院嚴查積弊片○順天府孫等奏請賞給米石摺○又請賞給廣仁堂米石摺○東撫李奏請仍以原擬之員補授副將摺○副都統訥奏叅協領委靡不振廢弛軍戎摺○順天府奏請賞撥米石片○九月二十二日事锐翰林院正紅旗値日無引見○連印假滿請安○寳昌謝授閣學恩豫公由明陵回京請安○江蘇臬司吳承潞請訓○署安徽藩司于蔭霖到京請安○前宗人府府丞吳廷芬病痊請安○克王明桂各請假五日○吏部奏派考試溪廕生派出長萃王文錦陳學棻○又呈進冬季縉紳○召見軍機吳承潞于蔭霖吳廷芬○○頭品頂戴浙江巡撫臣廖壽豐跪奏爲匯解本年第一批北洋海防經費銀兩恭摺仰祈聖鑒事竊准戶部咨具奏海軍經費改解部庫分别畫撥提解一摺單一分光緒二十一年三月二十六日奉旨依議欽此並鈔單内開浙江厘金銀四十萬兩撥給北洋經費按八成解是等因當經轉行籌解去後兹據布政使胡聘之詳補移准厘捐局在於厘金項下籌動厘捐銀六萬兩解司應卽發交日昇昌號商匯解北洋大臣直隸總督衙門投納守候掣批回銷作爲浙江省籌解光緖二十一年第一批北洋防費等情詳請奏咨前來臣覆覈無異除分咨查照並取領匯日期咨報外理合恭摺具陳伏乞皇上聖鑒謹奏奉硃批戶部知道欽此○○頭品頂戴浙江巡撫臣廖壽豐跪奏爲浙江省委解本年第六批地丁京餉銀兩恭摺陳明仰祈聖鑒事竊承准軍機大臣字奇欽奉上諭戶部奏撥光绪二十一年京餉限五月前解到一半十二月初間全數解清不准　留改撥藉詞　誤等因欽此並鈔單内開撥浙江省地丁銀五十萬兩業經先後五批籌解銀三十五萬　奏咨各在案兹據布政使胡聘之詳稱今第六批京餉動支光緒二十一年秋撥報存各欵銀五萬　派委候補通判凌啓元管解至滬附搭輪船運津解京赴部投納等情詳請具奏前來臣復核無異除分咨查照撥護並將起程日期咨報外理合恭摺陳明伏乞皇上聖鑒謹奏奉硃批戶部知道欽此○○御史熙麟片再承辦蒙古王公官員出繼承襲爲理藩院專責聞該承辦司員並不遵照定章辦理惟朦混回堂以必籌闔族無爭公結飾舞延宕如卓索圖盟喀拉沁東旗札薩克懸缺已逾五年致有札薩克公烏凌阿之族姪珠隆阿接奉假文冐昧襲職畏罪自盡及其妾烏桂氏妄欲以妾冐領誥封之事是名爲待其無爭實啓其爭也夫承繼除孤子例不得出嗣他人致絶本支又長子爲本支大宗亦不得出嗣外其餘儘可以房分長次輩分尊卑遞推該院旣有承辦之責豈於該族支分茫然不知誠使辦理與例相符該族何從置喙若必侍公具無爭之結則該族人人生希冀之念卽人人懷觀望之心而未定之缺旣可久署無主之産並可侵奪雖再待五年此結何能具到是直將佔據札薩克之缺傾破該札薩克之産以巧爲把持勒索之地而已殊失朝廷撫綏懷柔至意况　藩院則例内　出缺人員如無親兄弟將立官員下支分總譜奏請欽簡何以該院並不遵照及時辦理竟至懸缺五年之久豈以照族無結譁經欽簡亦不足息該族之爭耶奴才所聞此其一事其類此者竊恐尚多應請飭下該堂官確切訪查嚴叅催辦以符定章而除　弊謹附片具陳伏乞聖鑒謹奏○○臣孫家鼐臣陳彝跪奏爲循案懇恩賞給米石以惠窮黎恭摺具陳仰祈聖鑒事竊照廣安門普濟堂收養貧民向於十月十五日開堂起至次年清明節放堂止每年蒙恩賞小米三百石同治五年七月臣衙門以收養人數衆多米不敷用會同五城御史奏請每年加賞小米五百石奉旨允准欽遵具領並分給功德林米一百五十石施　在案臣等伏查本年順屬州縣雖幸秋收有望而東南兩路積潦未涸之處甚多且上年各屬水災較重元氣未復貧民生計維艱來廠就食人數必多所有普濟堂功德林兩處粥廠應援照歴屆成案提前一個月自九月十五日開放起至來年清明後展放一個月止仍察看開廠以後如就食人數過多不敷支放及來春應否展限再行會同監放御史隨時奏聞所有每年恩賞小米三百石並奏請加賞小米五百石一併仰懇天恩照案賞給俟命下之日臣等循照舊章放普濟堂功德林等處按數分派委員陸續關領認眞散放俾貧民早資果腹以廣恩施是否有當理合恭摺具陳伏乞皇上聖鑒訓示遵行謹奏○○臣孫家鼐臣陳彝跪奏爲城内廣仁堂收養童幼婦女照案籲懇恩賞米石以濟竊黎恭摺仰祈聖鑒謹竊臣衙門前於光緒七年據紳士翰林院編修袁善朱百遂刑部郎中馮光勛兵部員外郎季邦楨等呈請倣照天津廣仁堂辦理在廣安門内爛麫胡同購屋建立廣仁堂一所收養無依幼童分設義學延師課讀資質蠢愚者另教工藝以備日久資生其衣履等事由堂供給又京師舊有敬節會於婦女青年守節查明按月給費其翁姑子女各照加分數由堂量撥經大學士前直隸總督李鴻章籌貼糧價並前兼管府尹童華前府尹游百川援案籲懇天恩每年賞給小米三百石以濟困窮而垂久遠仰蒙俞允照撥又於光緒八年推廣辦理於順天各屬分設義塾及工藝紡織等所以直隸總督原撥寗河四厘善捐專作京師廣仁堂中支用尚恐不繼復請增撥船捐以資各屬分設義塾等因奉旨依議欽此凡兹窮黎莫不仰沐天恩同資教養今計上年奏請恩賞米石已周一年擬合照案仰懇天恩賞給小米三百石以濟堂中授食之需俟奉旨後卽照成案咨部具領所有京師廣仁堂請撥米石緣由理合恭摺具陳伏乞皇上聖鑒訓示遵行謹奏奉旨已錄○○降二級留任又降二級留任山東巡撫臣李秉衡跪奏爲沂州營副將員缺緊要懇之恩仍以副將陳大勝請補恭摺仰祈聖鑒事竊沂州協副將員缺經臣以儘先副將陳大勝請補於八月二十二日具奏在案二十四日准兵部咨開滿洲蒙古漢軍頭等侍衛冠軍使每年用副將一缺今出有沂州營副將一缺係部推之缺應歸揀補月缺輪用鑾儀衛冠軍使人員照例扣歸揀補等因奏奉諭旨依議欽此咨行到臣竊維量能授職朝廷所以勸有功爲地擇人疆臣所以資理治沂州界接淮徐素多盗賊出没沂州營副將一缺非廉勇幹練之員不克勝任儘先副將陳大勝緝捕勤能在曹屬帶勇有年迭獲著名巨匪勞績卓著前經臣以該員請補膠州營副將旋准兵部咨經部題以儘先副將詹占元擬補奉旨允准欽遵在案今以請補沂州營副將實屬人地相宜若照部推再令向隅似不足以昭勸勉合無仰懇天恩俯念沂州捕務緊要仍准以儘先副將陳大勝請補沂州營副將出自逾格鴻慈除咨部查照外謹專摺具奏伏乞皇上聖鑒訓示謹奏奉硃批兵部議奏欽此○○青州副都統奴才訥欽跪奏爲恊領委靡不振廢弛軍戎恭摺具陳仰祈聖鑒事竊奴才於光緒十九年七月蒙恩簡放山東青州副都統於十二月初三日接任視事隨點各旗兵等尚不甚弱間有年老疲羸業經淘汰更換又因旗兵等夙所操練僅演騎射當挑精壯四百名並派佐禦分起委帶練習馬槍飭由去年二月初一日開練逐日督飭訓練於五月均行一馬三槍中牌尚能過半此係奴才到青添練馬隊之情形也至接見恊佐等官留心察看諸多罷軟歴經誡飭而該員等一味因循瞻顧已成積習查青州設立滿城原爲控制山左練兵習武乃係專責從前承平恊佐有失講求戎行已行廢弛知兵之員實屬寥寥去冬登州海防經撫臣李秉衡奏調滿兵馬步隊一千名協領毓增統帶到防後並不申明法令亦未實力督飭今春撤防隊伍回行任由紊亂見不聞問此情係奴才於六月初十日回任後訪查甚確該恊領旣無膽識又闇於紀律不惟勇　罔知其委靡　　竟　沈溺莫返似此庸劣若不擯斥　望轉弱爲强奴才責關督率不敢稍涉遷就擬將鑲　正白旗恊領兼正紅旗佐領毓增勒令原品休　以爲沓泄　警奴才爲整頓軍旅激動官韋延見是否有當理合恭摺具陳伏乞皇上聖鑒謹奏奉硃批另有旨欽此○○順天府片再查西城官紳捐資在廣安門内大街建立資善堂内設暖廠收養貧民前經巡視西城御史奏明自光緒三年起每年冬間奏懇恩賞粥米三百石由臣等於奏　普　堂　時附片請領等因奉旨允准欽遵在案現屆具奏領米之期自應照案辦理所有光緒二十一年分粟米三百石擬請敕部一併撥給俟命下之日臣等知照西城御史派員會紳具領所需各項經費仍由該城官紳自行籌辦以濟窮黎理合附片具陳伏乞聖鑒謹奏 
 
