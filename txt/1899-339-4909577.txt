# 1899 - 339 - 4909577

 

Page 1

 
 
[勸募紹屬嵊新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齊主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽刺目難以翻閲復商放大字體改托本局用大號新字排印廣延名宿悉心校對方輿紀要三月間早已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州緑蔭堂蕪湖河南文苑山房均可購取二林齋售出股票請諸君憑票找洋向經售處取書 
[正婚姻議]  
　　禮經之言曰昏禮者將合二姓之好上以事宗廟下以繼後世者也故君子重之在昔聖王制爲六禮曰納采曰問名曰納吉曰納徵曰請期曰親迎儀文稠疉至再至三而人不敢厭其繁瑣者誠以百年夫婦其端固不可不謹也自媒氏之職亡而民間婚姻之事在上者不復與聞於是背禮違情有貧富不同而强行配合者有年歲懸殊而勉爲匹偶者種種乖謬不一而足而燕俗之娃娃親晉俗之娶空房尤爲風化之大害娃娃親者鄉間温飽之家有子甫在襁褓而家中料理需人於是娶貧家及笄之女入門而後米鹽瑣屑悉以委之卽其子之飲食起居亦責其隨時調護名雖爲夫婦實不啻乳母之育嬰孩焉迨其子弱冠之年始爲之行合卺之禮往往男正丰神韶秀女已憔悴姬姜因之生育旣不能繁反目亦在所不免推原其所以行此之故則爲父母者以爲子長娶婦必費多金若子旣孩提女亦幼稚雖兒童竹馬兩小無猜而縫紉酒漿勢不能勝任而愉快惟子幼而婦長則未盡蘋蘩之職先修菽水之儀貪此小小便宜遂不復計流弊之不可旣極至娶空房之説蓋因晉俗儉嗇而重利生子稍長卽使之經商數千里外關山路阻魚雁風稀每有少小離家壯年猶未旋里而所聘之婦或怙恃早亡或飢寒交迫空閨獨處孤苦無依於是備輿迎歸雖微雲夫壻尙滯天涯而妾身分明可以侍奉姑　料理家政往往鴛枕孤寂有待至十餘年而壻始獲利歸來者并有風霜歴盡夫死異鄉則乘龍之丰度未親寡鵠之悲吟已起度其情事尤屬可矜凡若此類其女苟稍知大義秉性堅貞雖年華虚度春風秋月不無感傷而以禮制情猶不至揚閨門之醜若性本放誕而又有匪人引誘則偷韓掾之香留宓妃之枕非禮之事豈能預防迨至醜行旣彰在上者不察其抑鬱之由徒責以踰閑之罪揆諸聖賢忠恕待人之意毋亦有所未安然猶曰此係西北一方之風俗其所行未必遠也至自小聯姻之事雖於　未必大悖而弊之所及亦不可不防在昔司馬温公有言曰世俗好於襁褓童椎之時輕許爲婚亦有指　爲婚者及旣長壻或不肖無賴或有惡疾或家貧凍餒或喪服相仍或從官遠方遂至棄信負約速獄致訟云云是此風宋時業已盛行今日則犯此弊者尤不可勝計爲家長者安可不慎之於前而免貽後日之悔哉若夫養媳卽春秋待年之女而與東漢時拜時之制略同在當時不過爲一時權宜之計而今則閭巷貧民相率效之雖於理未合而從宜從俗法令亦所難行惟虐待之事則宜嚴禁其餘若搶親若賴婚律例綦嚴苟非至愚極頑尙不敢輕於違犯然在上者化俗型方亦宜時加勸喻總之夫婦爲五倫之一婚姻爲萬福之原夭桃穠李固不宜或愆其期鳴雁弋鳬尤不可或違其禮娶婦不貪　贈自不致有驕矜之虞嫁女不索聘財自不致蹈貪鄙之誚剛柔相濟百年共慶齊眉始終不踰畢世永無反目謂非生民之至幸而王化之始基乎若高言治理以此爲無足重輕則禮所謂婚姻之禮廢夫婦之道苦而刑辟之罪多者古人之言豈真欺我者哉 
[本館接奉電音]  
　　昨日午前京師飛電傳來硃筆一道敬謹譯登○十一月初七日奉硃筆托佛歡補授戶科掌印給事中欽此 
[路約已成]  
　　天津國聞報云美國公司與中國所立承造粤漢鐵路合同延宕日久一時皆疑中有變動聞現已畫押羣疑方釋 
[廣灣近信]  
　　天津國聞報云廣州灣劃界之事業已　妥至二法人被殺一案法公使尙未向總理衙門理論惟聞中國政府已先著該處知府知縣卽時開缺並令地方官務須尅期擒獲兇犯就地正法云外間傳説此事乃某知府之所指使而官塲則不肯承認謂係民人所自爲與該知府無涉不知孰是孰非也旋又聞法公使以廣州灣二法人被殺一案乃中國某員指使請中國政府斬之以謝法國此外尙須賠欵少許不知中國能否允許惟西報傳聞中國已允法人所請三欵一將粤督開缺一將知府正法一賠欵八萬兩給法官之家屬 
[大帥閲操]  
　　南昌訪事友人云十月二十三日江西撫憲松鶴齡大中丞命駕至校塲親閲省標三營及選鋒親兵各營洋操五花八門各極能事而於攻守之道似尤布置周詳中丞顧而色喜賞賚有差特不知果能恃以禦敵否也 
[贛臬履新]  
　　南昌訪事友人云十月二十四日新授江西臬憲陳雨人廉訪澤霖豸節抵省屬下各官迎迓如禮廉訪卽詣撫轅禀見撫憲松鶴齡中丞茗談良久始辭出旋奉中丞飭卽赴任廉訪乃擇吉二十六日接篆並奉中丞委令總理全省水陸各軍營務處蓋以廉訪家傳將略夙號知兵也其前署臬憲周瀚如廉訪則於交卸後不日將赴京引見云 
[鄂垣課吏]  
　　武昌訪事友人云鄂省創設教吏館令同通以下各官報名投考現經署藩司崔賡甫方伯發出牌示云案奉督憲張撫憲于札開遵旨整頓吏治設立教吏館章程分定功課六門一曰皇朝憲章一曰湖北地輿 
 
 

Page 2

 
 
一曰湖北水利一曰湖北財賦一曰武備軍械一曰洋務事宜或專門或兼門凡同通州縣佐雜一體報名先考甄别一次如不赴考之員以後不能委差委缺候補府班願入館學習者亦聽其便等因奉此爲此示仰各員一體遵照限十日内速赴教吏館提調劉守度來處報名聽候示期在貢院扃門考試毋違特示 
[行蹤叵測]  
　　武昌訪事友人云本月某日蘄州知州凌仲桓刺史親解要犯某甲到省禀知督憲張香濤制軍奉諭發交署臬司孟志青廉訪嚴訊嗣聞諸知其事者謂甲在蘄州巴河鎮某妓院冶游自稱係康有爲之弟事爲巴河水師營某哨弁所聞拘送州署州尊凌刺史升堂提訊甲又稱係京邸親藩來此訪察案件意氣軒昻植立不跪詢其姓名堅不肯吐再三盤詰始云請屏退左右方可直言刺史遂延入後堂婉言開導仍不吐露實情但云游歴至此悮入網羅若蒙釋放當以二十萬金爲饋刺史見其供詞閃爍蹤跡離奇搜其行篋又多貴重之物是否康逆餘黨不可臆度因電禀制軍旋奉電飭解　訊辦連日由孟廉訪督同發審局委員詳加研訊供仍支離未知作何辦理也 
[潤州火警]  
　　鎮江訪事友來函云本月初二日晚更魚初躍時忽聞警鑼亂鳴急出探詢知係寳蓋山左近失慎是處草屋最多鱗次櫛比一經著火無不破壁飛騰未幾丹徒縣王大令水陸總巡周錦堂都戎以及保甲局員就近馳至督率火夫竭力灌救飛泉百道不啻倒瀉銀河封家姨力不能支始歛威而返是役也共焚去七十餘家被災各户露宿風餐情殊狼狽道憲長久山觀察聞而惻然慨捐鶴俸派親信家丁按户散給窮黎得此歡聲若雷至其起火之由聞係某姓家在廚下作晚餐偶不小心將火星遺於積薪中致肇此禍云 
[委解快槍]  
　　武昌訪事友人云湖廣總督張香濤制軍近接總統武衛全軍榮仲華相國來電内開武衛軍教練洋操需用槍械甚夥鄂省所鑄快槍堅固靈捷甚屬合用請卽撥解若干枝迅速委員解京等因當卽行知槍砲廠沈孟南觀察遵照籌撥并檄委胡慈圃别駕督同押解聞不日將附輪船就道矣 
[名言解惑]  
　　南昌訪事友人云近日萍鄉縣顧輔卿明府家相因民間謡言四起以閏八月爲向來不利之歲明年遇此皆有憂懼云云乃援引考據反覆詳明爲都人士覺迷闢謬洋洋灑灑能令讀者如聽暮鼓晨鐘其文曰按俞曲園先生香茶室三鈔卷一引國朝禮親王昭槤所著嘯亭雜録記嘉慶癸酉之變云辛未秋彗星出西北方欽天監奏改癸酉閏八月移於次春二月諸賊以其經有八月中秋黄花落地語附會其説以爲本朝不宜閏八月故欽天監改之而不知康熙戊戌久有之也曲園先生加按語云欽天監奏改閏八月不知何説咸豐元年同治元年並閏八月云云家相按不利閏八月之説相沿已久僕幼時卽已習聞先伯兄嘗述林清之事謂林逆勾結李文成等爲亂黨羽潛伏各省因查閲萬年書嘉慶十八年有閏八月預相約定屆期各省一齊舉事詎是年新歴頒行竟無閏月賊黨已不免惶惑而匪徒散布各處形蹤詭秘通信亦頗不易於是各憑已見有謂卽於八月舉事者有謂宜俟九月舉事者意見已各不齊適滑縣令强忠烈公偵　逆謀擒獲李文成匪徒追不及待遂卽先發比林清在都中作亂而外應絶少立時殲滅固由强忠烈預獲逆首之功而亦萬年書有以誤之也僕曾親見舊印本萬年書嘉慶十八年確係閏八月其道光以後刻本則依時憲書改定是年無閏十九年閏二月矣僕初不解閏月何故輙改且一改而相距竟至半年之遠及稍長考求歴法始悟其由蓋閏月之法生於氣盈朔虚每年氣實與日月合朔十二次計差十一日北卽所謂閏餘也故三年一閏五年再閏十九年七閏細數雖有損益大致亘古不磨惟古法用平節氣但將三百六十五日零平分作二十四股卽爲十二節氣十二中氣而以無中氣者爲閏月本朝始改用定節氣其法以日躔黄道十五度爲一氣每年冬春日躔較速不滿十五日卽躔十五度而大月三十日則日躔三十度以外往往一月有兩節氣一中氣或得兩中氣一節氣者遂有雖非閏月而亦無中氣者其置閏仍以無中氣之月爲主倘遇前後數月均無中氣則以在前之一月爲斷此亦不得已變通之法也嘉慶十八年係八月三十日秋分其後第一月止有寒露一氣第二月則有霜降立冬小雪三氣第三月則有大雪冬至兩氣第四第五第六月均恰得兩氣第七月止有清明一氣大抵雍正年間預推萬年書時舊本萬年書有雍正五年會稽鍾之模序故知雍正時修見是年八月以後之月止有寒露一氣遂定爲閏八月而以霜降之月爲九月此誠合於歴法但霜降與立冬小雪同在一月大雪冬至同在一月若以霜降所在爲九月而小雪亦在九月冬至則在十月大寒雨水春分均各在前月内名實乖舛實甚且推歴者最重冬至必先求天正十一月朔如冬至在十月尤爲古所未有誠不如八月後不置閏卽以寒露所在爲九月雖霜降中氣在十月初一稍有未符而小雪在十月晦冬至在十一月晦大寒雨水春分均各當其月然後以春分後止有清明之月定爲閏二月較爲斟酌盡善也嘉慶時監臣所以不從萬年書而毅然改之實權衡於歴法數理之當然可稱卓識但亦事之會逢其適若前乎此者康熙庚申戊戌皆閏八月後乎此者咸豐同治之元亦皆閏八月固不能改也曲園先生不諳歴法故謂欽天監不知何説而更以咸豐同治兩朝何以不改爲疑竊謂不利閏八月乃草野流傳之謬説監臣未必知之卽知之亦不敢形諸奏牘嘯亭雜録謂彗星出西北方欽天監因而奏改閏月尙不免牽舍附會其舉康熙戊戌而遺康熙庚申亦係疎漏但謂於辛未年預行奏改則得其實蓋癸酉年時憲書當於壬申春告成頒發故辛未年卽須奏改明乎此而目今方傳奏改之説其爲訛誤固顯然矣考順治定鼎以來二百五十餘年除嘉慶癸酉已改不計外閏八月已有四次康熙庚申三藩將次勘定軍務日有起色康熙戊戌海宇太平咸豐辛亥亦在粤匪起事以後同治壬戌則爲官軍得手克復安慶之歲不三載遂氏定東南然則所謂閏八月不利者果安在耶僕故表而出之旣以闢草野流傳之謬卽以釋曲園先生之疑且使人人知明年閏八月在本朝已爲第五次不足爲奇庶幾謡言靜息人心安謐乎 
[江蘇海運銜名單]  
　　光緒二十五年分江蘇海運滬津通各局委員銜名總單滬局知府張預孫葆珪知縣高彦冲同知黄琪唐典羅承恩通判奇麟金兆熊知縣陸清臣李嘉福富光祖直州判胡顯勳道庫大使樊恭振許光熙府稅課大使夏爾純府經歴徐可範程楚雄府照磨王家梁周積英舒家騄縣丞唐鶴年蕭湛恩李昌準巡檢蔡鏡塋聶師賢沈紹源津通局知府王仁東鄧心茂吴觀樂明瑞知縣江錫珪同知王秉璋通判榮勳知縣李祖壽馬瑞熙錢國選張寳瑔徐清鎮伊立勳朱福潛理問潘作楫府經歴董潭府照磨俞簡梁鼎元縣丞張彭年馮詠芝主簿王澍田巡檢朱福履蔡濟慶孫寳瑞從九沈昭序同知程良馭李前晉直隷州恩芳謝謙蘇管糧劉朝鑾通判都爾泰知縣董觀瀛林毓菁陳景韶陶聯琇馬枚王培鈞孫淦吴樹橒朱桐壽慶慈丁經三沈翰直州同樊恭壽陳方鏞理問翁璞府照磨俞鯉翔縣丞張樟楊寳書李錫年瞿宣澤陳慶銜張佘良王貴銘姚貴慈韓繼龢文輝丁光燧方臻格巡檢林韶貽吴崇文邵光煦沈維泰朱永臨從九蔡恩錫典史畢承楨張廷墀總董王宗壽帮董殷濟惲福麟季保慶陳熊翁宜孫 
 [P潤州官塲紀事 
　　鎮江訪事友來函云新任江寍將軍廷留守秉節蒞鎭巡閲操防并將八旗營伍各事逐一整頓大約勾留數日卽可回寗也○署理丹徒縣王履安明府因保甲總局楊蔚霞大令妄將潤昌某姓等提案濫行笞責一案奉撫憲鹿芝圃中丞電飭到省面詢一切明府事畢後卽於初二日乘舟旋鎮當卽命駕登岸詣道轅禀見長觀察接見之下茗談良久乃乘輿回署○道憲長久山觀察以時屆隆冬匪類滋多特面諭丹徒縣王明府轉飭各坊地甲無輪大待小巷一律設立保甲十家牌添雇更夫修整巷棚旣而觀察復商請長江水師提督黄芍巖宫保添派江勝中營勇丁駐紥要隘并設水巡船數艘每夜輪流巡綽誠保衛地方之要政也 
 
 

Page 3

 
 
[雲津雁影]  
　　天津訪事友人云此間民食雜糧尤重於米麫而雜糧而恃東三省接濟本年遼東秋收大有而來源反大不如前推原其故蓋以彼處自被俄人佔踞屯兵置戍及修築鐵路雇用工人驟增數萬人以致倉箱亦幾告匱勢難販運出口刻下津郡各糧食店皆奇貨可居麥麫攙麩作紫赤色曩時所謂黑麫者每斤向售津錢四十餘文者今需七十二文而高梁玉米各麫每斤價亦五六十文不等大小二麥亦無不聲價日高小民謀食艱難其將何以卒歲耶○津郡私錢充斥雖經官憲迭次示禁而根株終不能除且有一種新式之錢别開生面視私鑄砂壳略大而官鑄新錢略小渾用巿上幾至無從挑剔上月間有東洋車七輛各載錢二捆每捆錢四十千惟末後車僅裝一捆共十三捆計錢五百二十千至新馬路河間人邱某寓所始卸嗣以車夫較量錙銖互相口角致爲工程局巡丁及保甲局勇所聞往查之下悉係新式私錢於是悉數送至保甲分局訊之押車人則稱此錢係將銀兌換而來以備購物并非私鑄惟邱則已不知去向局員亦不予深究飭送總局由總局憲發縣訊辦○近來孔方兄身價日高錢鋪異常短缺欲維圜法非廣鑄制錢不可然非與大小銀圓并鑄亦不爲功前年户部咨照粤東督撫將應解部庫銀兩搭解粤鑄大小銀圓以資利用一時京員同聲稱便近擬自行設局開爐咨取粤匠三十人來京鼓鑄并著寳泉寳源兩局於鑄錢外添鑄當十大錢並行不悖以平錢法從此閭閻日用其庶可免匱乏之虞乎○十月十八日針巿街元昌錢鋪忽爾倒閉嗣查悉共欠銀行三萬金票號四萬八千金另有官私存欵約二萬餘金共計十萬金之譜當經各債主投控縣署將執事人拘案分别押追不知將來如何了結也○前者新裕輪船到津駛入唐沽有某客被竊儲銀夾袋一枚并首飾匣二具查係小工陳四所爲雖被逃逸現由招商局高懸賞格一百元務獲贓賊以便送官究懲 
[大令騐屍]  
　　昨日午前二十五保四圖地保林少卿偕同屍翁林永光屍夫林雙喜並帶同被告顧乃章顧阿四包贊卿劉阿三李榮春董生甫等投縣報稱林雙喜之妻劉氏住居西門外八仙橋左近與顧乃章之女阿四素識阿四常往游玩旋忽不見顧找尋良久始在劉氏家尋獲因疑劉氏開設臺基向之理論被包贊卿等多方恐嚇林劉氏情急遂吞服洋烟自盡叩求騐究縣主藍雲峯大令卽於午刻帶齊刑仵書役人等前往相騐升座後林永光林雙喜禀訴前情求爲伸寃顧乃章等供稱小的等並未向劉氏恐嚇尙求明察大令卽飭仵作相騐旋據喝報委係自行吞烟斃命並無傷痕大令親視無誤屍親林永光等禀稱自願備棺收殮請免發封大令准之飭具領棺切結存查判畢飭差將一干人証帶回縣署聽候訊明核辦 
[法員告示]  
　　大法欽命駐劄上海副領事代理總領事盖爲出示曉諭事照得公董局於西歴本年十一月初三初八兩日卽光緒二十五年十月初一初六等日會議本國租界應免應收各捐定自一千九百年正月初一日起所有界内向收之路燈垃圾捐項一併蠲免是以議定房捐一項洋商照房租每百兩抽收五兩華人照房租每百兩抽收十兩其地捐一項仍照一千八百九十七年三月十五日由租界各地主公舉諸人集議估定地價每百兩抽收五兩等情本代總領事除查照本租界章程第九第十等欵批准照辦外合行示諭爲此出示曉諭仰本租界華洋商民人等知悉所有爾等應出房地等捐自一千九百年正月初一日爲始務各遵照公董局定章備繳毋違特示 
[英界失慎]  
　　前晚三點鐘時捕房中警鐘亂鳴旋分三下知英界中又兆火災及晨起出外探詢始知二馬路恩慶里丁姓家後屋稻柴内不知如何失慎幸當時人手衆多立時撲滅及至救火會中人聞警馳至早已烟消火滅乃各中道折回 
[擬換浮燈]  
　　近日浦江中設有浮燈一座日夜燃點以便行船者知所趨避聞此燈係仿新式造成加足煤油能燃一月之久邇經新關稅務司親行試騐謂若果能耐久則各處海而所設燈塔將一律換去改用新燈 
[禁設地攤]  
　　英界石路兩旁每至夜分卽有小本營生之輩設攤貿易密若繁星行路往來殊多不便近聞工部局董事公議欲將是處各攤一律驅逐聞已議准果爾則若輩又少一謀生之地矣 
[縱賭宜懲]  
　　美租界北四川路青雲里及廣興里等處久爲廣東著名賭棍開設花會之處誘人賭博男女混雜　害良多近經美界捕房副捕頭查悉特於前日傍晚時飭新包探劉阿普不動聲色前往拘拿不料各賭棍神通廣大早已聞風逃逸未獲一人劉探無奈遂據情回告捕頭捕頭大怒務令查明得賄包庇通信縱逃者究係何人務獲究辦然而事豈易言哉 
[賭徒被獲]  
　　美租界捕房藍副捕頭訪聞裏虹口胡家木橋等處大開賭塲特於前日傍晚時密派中西各探捕前往拘拿無如各賭棍消息靈通紛紛逃逸祗獲賭客數人帶入捕房内有寓居朱家木橋龔公館家丁二名卽由其主龔某函商英美租界公堂讞員翁笠漁直刺請准保出當由直刺咨照捕房捕頭允之著於禮拜一帶至公堂候訊餘人一并押候禀請究辦 
[控追虧欠]  
　　滬南陸家石橋堍張順興鹹貨店股東鄭初傳因用空帳洋八百九十六元又私收帳欵洋銀二百二十八前日被店内執事人王上鏞在途撞見扭控南巿捕房轉解馬路工程局禀請局員司徒貽芬司馬提集研訊王供寗波府屬鎮海縣人在陸家石橋股開順興鹹貨行共有十股計資本洋二千六百元鄭出一股祗有二百六十元被其陸續用去帳欵洋銀八百九址八元卽將股分抵去所虧尙鉅邇又在外私向各家冐收往來帳欵小的查得有金萬年一户被其私收洋銀一百七十八元浦東源茂行亦被收去帳洋五十元向之理論一味時蠻故特扭案請追鄭供鎮海人前在順興爲執事小的雖有虧空之處然未嘗冐收帳欵叩求鑒察司馬得供判著兩造各覓妥保出外自行理處毋庸滋訟 
[南巿瑣談]  
　　本邑大南門外大街泳興酒飯館係本邑人王阿玉所開生涯頗爲茂盛近又在二十七鋪地甲陶陞處購得已閉之某姓舊門牌一紙在旁另開烟館一所牌號永昌因未禀明縣署爲是處董事聯名投上海縣署禀控謂其私設烟館招留年輕子弟在内吸烟當經上海縣主藍雲峯大令於前日飭差薛貴前往查拿而王已知風遠避所有烟酒館現已一律閉歇矣○南巿久記樹行夥某甲昨日扭木作主吴某至十六鋪巡防北局控被虧欠銀四千餘兩請爲追究局員楊聘侯二尹查得事關欠項著兩造赴縣自行控追 
[上海縣署瑣案]  
　　金陵婦人楊王氏控被廖某賴欠行兇前晚縣主藍雲峯大令倩襄讞委員吴端甫明府提訊楊王氏供丈夫楊清泉向居法租界吉祥街前因廖姓糾合一會不久卽散被欠洋銀七十餘元向索不理反將小婦人毆傷叩求騐明提究明府飭仵騐得楊王氏額顱手腕等處果有傷痕判令退去自行醫治候提廖到案訊供核辦○陳王氏控夫圖賣爲娼求恩保全藍大令倩吴明府提訊之下　供小婦人家住南翔年三十二歲丈夫不務正業在鄉開設烟館日事嫖賭將小婦人衣飾典質一空今又聽人唆弄欲將小婦人鬻入花烟館逼令賣娼爲此情急投案　明叩求超豁明府謂爾旣居南翔彼處係嘉定縣轄境何由到此答稱小婦人不願爲娼聞丈夫有此詭　窮無復之逃至滬上暫居姨甥某甲家終非久計求恩發普育堂俾得苟延殘喘待丈夫改過自新再圖完聚公侯萬代明府詰其滬上可有親戚答稱老母在此明府卽傳其母到案供詞與女相同卽著各具切結飭差送普育堂留養○瞽者周丹陽控李輔生欠銀九百餘兩前由英公堂移送至縣經前任縣主王欣甫大令提訊判李收押勒限措繳迄今日久置若罔聞因具禀求追前晚藍大令倩吴明府提訊李供小的所欠銀兩實因無力措償致覊時日尙求寛　明府著於本月内務須清理延干嚴比 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鎮軍謀士]  
　　九江訪事人云九江鎮總兵宋佩珍鎮軍朝儒儒將風流禮賢下士兹分鶴俸添謀濂溪書院肆業諸生特出示言曰爲謀士覘風張示曉諭事照得講院爲儲髦之藪意帥劉井柯亭敷原踞大塹之雄氣蔚韓潮陸海方今温綍芝疉實學茂騰人握靈　妙珠士銜屠龍鋭器篝燈夜雨誰家非柳璨豐廚硯北花南到處皆邊韶文笥五洲絶徼子弟猶請東觀之書九湃陳區黌序詎尟南豐之嗣矧匡阜列六十九福地靈秀甲於上都潯郡分廿一度星文牛斗彪爲奇采鐘石鬥其噌鞳蠡湖寫其淼濚緊昔遷客逋臣緇流羽服睠兹盛概各抽妍詞東林佛影之碣謝屐霜寒南樓清簟之唫庾牀月冷虎谿笑隐盟蓮社而　藍輿馬當颿飛序滕閣而駭裀座江州退食詩鐫草堂夜郎歸來句哦雪瀑凡兹藝圃之美罔非樂土之徵矧廼地鍾奇侅世挺秀杰翟道深砥行圭絜虜拜其廬李少保濯品淵渟帝嘉厥德名弁道學之傳楚望饞經華郤徵辟之書戴羽癖古近者魁壘叢興棻弸益盛蟾宫樨鄂多士錦繁燕翅杏林譽髦鱗萃京朝清秩石渠謌其文章海隅使星弓衣繡以篇什聆之耳灌譚者齒涎信乎草十武而有芳技干人而可睹矣本鎮絳灌蚤伍隨陸罕儕書伏獵而悟遲表春菟而疑夥九僊儒骨半銷於金鍪鐵馬之塲一品戈袍俱成於白草黄沙之會豨妃歉諳娵隅滋汗倘如張奐講藝將毋劉巴笑人然輭裘輕帶叔子饕峴首之名翎箑葛巾武侯嗜梁父之詠祭遵壇拜征虜投壺作謌郤縠符柄中軍敦詩明志韋寛樂聞儒巾讀史吴良喜羅章縫論書安得千椽廣厦之膏薪大庇八百孤寒之風雨某未逮也竊有志焉兹擬於濂溪書院每年分添四課諏於十一月十五日先行考試爲此示諭肄業生監文童知悉仰蘄屆日方領麕至綴學蠶臨披太極之圖風曳櫺草拜道州之像露薦沼蘋應名雉雉而前拾卷鶴鶴而下江干楓荻助晴窻筆戰之聲嶺表梅花引夜月清吟之興五老擷黛雙劍摩音紙醉墨歌珠咳玉噴梁園輸此雅集魏鄴遜其風流矣所冀辭必戞譔語必蘸陳萃七陶八冶九柯十匠之技慘澹意精兼西漢東晉南齊北宋之材蓲蓊豔富綺齡俠妙綜鞶悦於遥年澤畔騷纍御蘭蘅於絶代秀啓未振華謝已　崔顥果擅奇才任爾洲翻鸚鵡方平能以巧勝讓將脯啖騏驎譬諸揚馬葩流同工不妨殊奏比侣韓彭紀律重賚應有壯夫本鎮將月旦精讐風鑑自賞周邏綿嶠品盈尺之珍延眄荆巒蒐徑寸之寳廻翔藻囿騁畋意林千湘黄絹而匪虚數笏朱提而溪恡鯤溟闊矣鶴跂殷焉特示 
[滬濵瑣綴]  
　　本埠自九月以來銀拆日見加漲致有某客帮數家因轉運不靈大有岌岌可危之勢推厚其故因來源不旺並有奸商從中把持以致銀根日加緊急是亦巿面之憂也○昨報紀豫昌質鋪被出店竊取洋銀逃逸報捕尋緝等情嗣有深知此事者謂實係虹口生泰質鋪之事因當時託豫昌質夥代爲報捕尋緝故因此傳訛也○粤婦梁姚氏生有一子憑同鄉人某甲爲媒聘定楊王氏之女爲室擇吉迎娶過門一對璧人見者無不嘖嘖稱美詎翌日氏子若有不豫之色氏向之窮詰知新娘不肯共成好事及向新婦問其緣由據言實係某姓之婢並非楊王氏之女幼時被小主人誘姦以致下體患有毒瘡潰爛頻年並未醫治今已前後洞穿深恐遺害於人是以不願恊同衾之夢氏聞之卽邀原媒向楊姓理論欲將新婦退還忽有石瓊林者出外硬霸氏無可如何只得具詞赴英美租界公廨控告讞員翁笠漁直刺准詞飭差將石及楊王氏一併提獲著分别押候訊核 
[英美租界晚堂瑣案]  
　　賈裕興絲號主賈鴻發投英美公廨控絲頭掮客吴炳如定貨不交前晚經讞員翁笠漁直刺倩襄讞委員張柄樞司馬提訊賈供今年七月閒向吴購定蜂吐糙絲等貨言明價銀八百五十兩双洋銀四十五元吴在小的號内總支簿上親筆籖字當將定銀如數付訖詎吴延不交貨一味遊約不得已投案控追吴供鎮江人販賣吐絲爲業賈向小的祗定糙絲十擔均已交清當時結算賈欠小的尾找銀二十八兩七錢有裕興號結單爲憑求恩察核司馬訊得兩造供詞各執斥不准理著各具遵結備查完案○本邑人張泉記控顧次雲圖賴借欵經張司馬提案研訊張供向開水木作前年小的因事赴蘇州顧次雲冋小的妻子借去洋銀四百十四元迨小的回家知覺向顧催索屢次遊約邇更揑立會摺意圖將欠欵吞没不得已來案請追顧供前年在秋月茶樓摇得會洋九百七十元於去年十月還過五百餘元尚有四百零六元因張曾向小的貼去票洋銀三百元有張全記圖章洋票三紙詎至期不付故將此項洋銀劃還尙欠一百零六元因小的失業無力是以立摺拔還求恩鑒宥司馬遂判顧次雲交保限一月内繳洋銀一百零六元給張具領違干未便○順興外國木器作主應阿喜於去年八月間被廣東人吴連生騙去洋式棹椅等件值銀四百兩吴逃往東洋至今春回滬被應撞見向索前欠吴自知理虧出立限據詎到期避匿不面應具呈投控公廨經張司馬提訊原告應阿喜申訴前情請爲追究吴供所欠應貨欵銀一百餘兩實係陸姓轉欠與小的無干司馬怒其刁賴喝令拖下掌頰吴一再苦求始從寛判令限一月内如數將洋銀繳案違干重笞一千板枷號示儆○湖南人李金堂控吴蔡氏串同王子桂圖賴借洋二百元亦經張司馬提訊李投案呈遞借據求請嚴追吴蔡氏供李姓之欵實係妓女林靄卿所借現在林妓已逃往天津一時無從追討小婦人又無力賠償求格外恩宥王供湖南人林妓旣往天津小的情願代賠請恩公斷司馬謂爾等旣爲中保不能置身事外遂判吴王各賠洋銀五十元限半月繳案如違提比○前日由某巡捕解送强姦嬸母之流氓秦阿松到案曾經翁直刺親提研訊著原差帶下押候笞責一千板發押外國牢監二年詎秦在押所自知罪不能逃將壁上油燈敲破自劃頸上血注如流幸爲同押犯人瞥見喚看役啓鎖進内設法救護未致斃命當由值日差李元據情禀明翁直刺卽飭該差將秦送往仁齊醫院醫治一面提看役上堂以其疎於防範本應懲辦姑寛著嗣後留心看管弗冉疎忽秦阿松案情重大押候傷痊再辦 
[美租界捕房紀事]  
　　前晚著名流氓羅毛毛見鄉民朱某踽踽獨行誘至荒僻處强借洋銀數十元朱不允羅一聲暗號招集黨羽多人肆行毆擊直至身無完膚始釋手事後朱寃憤難伸卽赴捕房聲訢捕頭派包探沈阿鶴將羅拘獲押候解送公堂禀請讞員翁笠漁直刺訊辦○積竊徐阿勝專在虹口一帶探囊胠篋積案纍纍昨被某包探查獲起出各贓拘入捕房捕頭令押候解送公堂禀請訊辦○昨晨偷兒王阿順潛入外虹口百老匯路某姓家竊取衣服適爲事主所見當塲拘獲扭入捕房捕頭令押候解送公堂禀請究辦○昨晨小竊陳阿四闖入裏虹口鄉民某姓家竊取衣服被李包探查獲拘入捕房捕頭令押候解送公堂禀請訊辦○昨午賭徒許阿狗在北河南路成大弄設攤誘賭適爲巡街捕所見拘入捕房捕頭令押候解送公堂禀請重辦 
[光緒二十五年十月分選單]  
　　小京官翰林院待詔林鴻翔福建舉孔目朱循江蘇歲知府案徽池州祥順正白廕生知州山東莒州葛鵬湖州監通判湖南寳慶陶錫祺江蘇監知縣河南正陽王洪裳江蘇舉四川内江馬杏林河南監安縣吴忠炳湖南附河南寳豐汪寳堂江西監江西雩都劉侖德河南附山西太谷胡德修江西廪江西建昌王福曾順天副貢直州同湖北荆門姜繼襄安徽舉吏目蕭岷州李世英河南吏員巡檢奉天廣寗揚列四川監河南南召方　安徽文童甘肅古浪蒲蕚叢四川監典史山東莘縣雷恒健順天監廣東番禺馬登瀛順天供事甘肅碾伯韓宗惠順天監 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十月二十七日京報全録]  
　　宫門抄○諭旨二道録前○再續前摺○欽差大世剛奏爲據實奏聞片○贛撫松奏爲特叅庸劣不職各員請旨分别懲處摺○提督馬奏爲謝恩摺○江督劉奏爲遴員請補陸路守備摺○十月二十七日兵部太常寺太僕寺正藍旗值日兵部引見四十七名正白漢七名正紅滿六名廂白漢十二名值年旗二名○祥通謝授西安右翼副都統恩○李盛鍾預　召見○掌儀司奏三十日祭奉先殿薄僎行禮○召見軍機李盛鍾○續前摺禀明發還商人銀二千八百六十餘兩尙餘銀二千五百九十餘兩再除一半充賞銀一千二百九十餘兩實應充公銀一千二百九十餘兩王存善解繳善後局信據並商人領回米價領狀均屬相符原叅所云應繳三千餘兩自係未除商人領回之數至另支九百餘兩是否有别項帳目混入據補抽局禀該店早經閉歇原夥星散無從傳訊惟此項銀兩係用信函解繳故督臣譚鍾麟奏奉部議照應申不申公罪例罰俸六個月在案至倉書抽換文卷一節卷查該倉書陳福廕前後供情不符復調原審各官審訊據禀訊明該倉書初次發府審實係畏刑混認委無潘錦全其人亦無得賄抽換情事又稱王存善經調任督臣張之洞查有弊端永停差委等語查王存善前在厘務總局歷充報銷文案洋務等差光緒十一年正月張之洞以該員才具可觀加派厘務總局坐辦差使十二年七月以該員人頗有才不洽衆望撤去坐辦專充洋務處委員並無查有弊端永停差委之事又稱王存善資財皆暗立名目寄存銀行票莊房産多係借名潘正衡馬二姑置買等語除指無字號及匯豐洋商無從調查外札委番禺縣知縣劉秉奎前往指叅之源豐潤商號確查據禀調查該號簿據並無王存善寄頓資財查訊店夥僉稱亦無暗立名目寄存銀兩情事提訊潘正衡供係王存善妻弟並未經手代爲置買房屋亦無揑伊潘姓置産之事惟堂嫂周氏買有丹桂里房屋一所並非王存善所買馬二姑供曾在王存善處帮工王存善現住公館房屋及西關仁安街有開茯苓店生意一間月租銀八元係王存善所置之産伊曾代爲收租此外無揑伊馬姓置産之事各等供查官員在服官省分置産有干例議業經調任撫臣鹿傳霖查明奏請交部議處在案以上各節除火水油厘輪船拖渡土細津貼緝私綫工船費私土私米等項查無侵冐資財寄頓查無實據油釐經費簿據無存無從查究違例置産各節業由鹿傳霖查明奏請議處尙未奉有明文不便重敘外查册報王綢釐金一再錯誤已屬予人口實至弁勇收受陋規時閲五六年之久數至八千餘兩之多王存善漫不經心其中有無知情故縱情弊巡勇彭振遠颺無從究訊若僅科以失察之咎實不足以示懲應按照鹿傳霖前次查覆各節請旨將廣東候補道王存善交部嚴加議處督臣譚鍾麟前署藩司魁元查無袒庇瞻約情弊應請免其置議所有查明道員王存善被叅各欵緣由謹據實覆陳伏乞皇太后皇上聖鑒訓示謹奏奉硃批另有旨欽此○剛毅片再岑春煊另片奏督臣譚鍾麟信任潘燦王存善並辦理各事概從漠置前署藩司魁元袒庇王存善以釐差位置私人各節奴才嚴密訪察並調閲各案卷宗詳細研核查察情形均經譚鍾麟會同撫臣鹿傳霖兩次具奏並隨時文電咨逹總理衙門至數次之多卷宗咨商又電並札飭將領道府州縣彈壓籌防實已不遺餘力聖鑒洞察似不得謂譚鍾麟漠置所致光緒二十三年以海防需欵譚鍾麟勸諭紳富於原抽臺砲經費加七抽收藉助餉需臺砲經費早經奏明就欵加收且係試辦是以未經奏報本年八月譚鍾麟於復奏籌欵摺内亦經陳明在案潘燦係候選同知向在福建就幕譚鍾麟隨帶來粤辦理又案品行端方人所共知實無攬權納賄招摇之事王存善辦理補抽釐局係前督臣李瀚章所委譚鍾麟到粤後以該員抽收見旺熟悉情形節取所長因仍其舊迨岑春煊禀揭立予撤差查辦奏叅議處並非信任前署藩司魁元查訊此案據情具詳尙無袒庇候補知府李榮慶委辦河口釐局恩厚委辦蘆包釐局經釐務總局司道會詳督撫臣批准該二員均到省多年歷奉差委並無查有弊端永停差委之事不得謂魁元位置私人均請無庸置議謹附片覆陳伏乞聖鑒訓示謹奏奉硃批知道了欽此○○江西巡撫奴才松壽跪奏爲特叅庸劣不職各員請旨分别懲處恭摺仰祈聖鑒事竊維安民之道以察吏爲先整飭之方端在認真考核奴才自到任以來於所屬各員督同藩臬兩司悉心體察遇有才堪造就者切實教誡共期職修政舉勉爲循良其劣蹟昭著　茸無能者亦不得不嚴加甄别俾屬吏咸知儆惕兹查有萬載縣知縣麻瑶聽信劣書在外招摇以致衆怨沸騰候補知縣周應熙委辦釐卡信用匪人怨聲滿路本任新淦縣知縣陳兆棻性情疏放政事廢弛彭澤縣知縣黄嘉爾性躭安逸不洽輿情宜春縣知縣徐維屏聽斷輕率尙欠歷練龍泉知知縣何品玉近患瘋痰難期整頓崇義縣鉛廠司巡檢蔡洵縱丁擾民上饒縣八房司巡檢潘潮卑鄙貪詐浮梁縣景德司巡檢樊琳縱役釀案萍鄉縣安藥司巡檢費士炎擅受私押大庾縣赤石司巡檢程良駿行爲浮躁吉水縣阜田司巡檢劉肇唐年力就衰以上各員未便姑容相應請旨將麻瑶周應熙蔡洵潘潮樊琳費士炎程良駿一併革職陳兆棻以府經歷縣丞降補黄嘉爾係進士出身文理尙優以教職銓選何品玉劉肇唐勒令休致徐維屏開缺另補以肅吏治此外如查有劣蹟昭著之員容再隨時叅辦所遺萬載等縣各缺江西省正佐現有應補人員均請扣留外補所有查明庸劣不職各員謹會同兩江總督臣劉坤一恭摺具奏伏乞皇太后皇上聖鹽訓示謹奏奉硃批另有旨欽此○○新授浙江提督奴才馬玉崑跪奏爲恭謝天恩仰祈慈鑒事本月初二日接准大學士榮禄行知光緒二十五年九月二十六日内閣奉上諭浙江提督著馬玉崑補授欽此竊奴才一介武夫未諳韜略從戎皖豫愧無克敵致果之能轉戰雍凉幸著掃穴擒渠之績全賴諸軍用命始奏膚功疉邀九陛錫榮謬叨心簡涓埃未報兢惕方深兹廼渥荷温綸補授今職凡此逾恒之恩眷皆蒙敬格之兹俞仰沐鴻施倍深鰲戴伏念浙江爲巖疆重地控制海隅提督宜總帥全軍統轄方面自維檮昧深懼弗勝惟有趨叩闕廷跪聆懿訓威臨咫尺獲遂瞻天仰聖之忱勤勵操防冀圖墜露輕塵之報所有奴才感激榮幸下忱並籲請陛見緣由謹繕摺叩謝天恩伏乞皇太后慈鑒謹奏奉硃批著來見欽此○○頭品頂戴兩江總督臣劉坤一跪奏爲揀員請補陸路守備員缺恭摺仰祈聖鑒事竊蘇州城守營中軍守備吴廣升病故日期業經恭疏題報所遺之缺聲請扣留由外揀　按照輪補定章係應補第六輪第一缺應用儘先人員伏查是缺守備駐紥蘇州省城有倉獄錢糧巡緝操防之責關擊緊要非精明强幹熟悉情形之員弗克勝任臣於通標候補實缺各員中逐加遴選有儘先補用都司夏大明年五十七歲江南上元縣人由武童投營隨剿洊　儘先守備於剿平西捻案内經前直隷督臣李鴻章奏保同治九年四月初二日奉上諭夏大明著免補守備以都司儘先補用等因欽此光緒七年到標候補經部覆准在案該員樸實諳練勤慎巡防以之借補是缺守備洵堪勝任核與定章限制均屬相符含無仰懇天恩俯准以儘先都司夏大明借補蘇州城守營中軍守備實於營伍地方均有裨益如蒙俞允俟部覆至日卽行咨送部引見以符定制除飭取該員履歴及前在他省並無叅革朦保印結咨部查核外謹會同江蘇巡撫臣鹿傳霖恭摺具奏伏乞皇太后皇上聖鑒訓示謹奏奉硃批兵部議奏欽此 
 
 

Page 14

 
 
[光緒二十五年十月二十八日京報全録]  
　　宫門抄○諭旨一道録前○御史余　奏請查廣東營務片○護秦撫端奏爲在籍道員劣迹昭著請旨革職摺欽差大臣剛奏潮商情殷報効懇恩免抽潮屬釐金片○四川礦務大臣李奏爲謝恩摺○秦撫端奏甄别知府照例補用片○越撫劉奏委員管解京餉○粤督譚奏爲糧道銷假飭赴本任片○十月二十八日刑部都察院大理寺廂藍旗值日無引見○○莊士溥良各假滿請安片○梁仲衡等同鄉官謝恩○陜西總兵孫金彪到京請安○徐溥續假十日○王仁俊預備召見○召見軍機王仁俊孫金彪○○余誠格片再臣聞廣東不惟吏治窳敝營務亦極廢弛前廣東水師提督鄭紹忠所部安勇長於緝捕盜賊畏之紀律嚴明兵民相得嗣有湖南匪徒張琮趙奪錦慫恿督臣裁安勇而募湘勇張琮遂爲統帶湘勇在校塲聽選入伍之始卽槍斃土人以致東門各鄉卽日罷巿又在歸德門擊傷挑柴老民亦罷巿七日兵民旣不相安盜賊愈無顧忌省城白晝時有搶刼之案張琮又經統帶輪船扒船妄拿割草良民數十人指爲叛匪禀請正法經營務處審問實係子虚得免駢首然業已押斃九人冤慘莫白趙奪錦並無功名冐充副將委署南韶連遊擊經部查出咨請拿辦旋卽由南雄潛逃至今未獲總兵曾維城副將戴恒山風聞亦皆非本人均係無賴匪徒頂名冐充賄買補統署領武萬才在化州慘殺無辜三百餘人經候補知府吴尙恭查覆屬實因案情重大不爲隐飾反得記過方今朝廷極力講求武備廣東爲海疆重地民情浮動似此匪徒溷跡上下欺朦軍律不嚴盜賊充斥視人命如草芥等國法如弁髦豈惟貽誤地方久且釀爲邊患相應請旨飭下一併從嚴查辦以肅軍政謹附片具陳伏乞聖鑒訓示謹奏同查覆原摺奉旨一道○○護理陜西巡撫布政使奴才端方跪奏爲在籍道員劣迹昭著請旨革職懲處以儆官邪恭摺仰祈聖鑒事竊奴才前在臬司任内訪聞商州在藉紳士甘肅試用道張慶煥爲富不仁聲名惡劣倚恃搢紳恣行鄉里正飭查問旋奉督臣陶模批據商州紳耆鄉保商民人等禀訐張慶煥貪劣各欵飭令確查等因當經前藩司會同奴才札委調署商州直隷州知州潼關廳同知焦雲龍按照禀控各節認眞查辦據實禀覆不准稍涉廻護去後兹據該署州禀稱奉札後逐欵確查或稽核卷宗或考證輿論張慶煥除結交官長把持公事招養親兵關説通賄等欵查無實據外惟該紳富甲一州於認借昭信股票翻覆取巧拆毁月隄移修文廟照墻致水衝入淹倒民房辦理實爲荒謬此外承修官路充當團總均被人告發有案至姦佔民婦另室而居行止有虧尤爲無恥雖訐禀間有失實之處而以上各節均確鑿可指不敢曲爲之諱禀請懲辦等情由署藩臬兩司詳請奏叅前來奴才查在籍紳士張慶煥職任監司宜如何砥礦廉隅爲一鄉所衿式乃任性妄爲屢次被人訐告且以職官姦佔民婦煽處自如略無忌憚實屬有玷衣冠似此劣迹昭著若不從嚴叅辦何以正風紀而肅官常相應請旨將商州在籍紳士甘肅試用道張慶煥卽行革職並交地方官嚴另管束以免滋生事端正任商州直隸州知州羅壽昌雖查無與該紳交通往來情弊惟地方官有如此劣紳未能及時稟辦究屬失於覺察并請將商州直隷州知州羅壽昌交部議處所有查明在籍道員劣迹昭著據實糾叅緣由謹會同陜甘總督臣陶模恭摺具陳伏乞皇太后皇上聖鑒訓示謹奏奉珠批張慶煥著卽行革職交地方官嚴加管束餘依議欽此○○剛毅片再潮州地方自同治初年以來屢擬開辦厘捐迄無成議祗因地窄民稠土産無幾凡進出貨物經過潮府者有稅經過揭陽者有説其至省城辦貨經過石龍白沙等處者有厘雖潮屬未設釐廠貨物均已抽捐若在就地設卡重抽商力未逮必至滋生事端前兩廣總督瑞麟隨察情形詳其永遠免厘職此故也至潮屬汕頭洋人輪船寄泊之所往來貨物有用三聯單者有歸洋行貿易者本地出産無多若添辦釐捐更恐生意盡歸洋行弊端百出揆之裕課通商兩無裨益奴才奉命來粤籌餉該處紳民爲奴才任惠潮嘉道時舊部此次接見各該紳等告以度支奇絀宵旰憂勞莫不念食毛踐土之恩動好義急公之悃查本年春間經督撫臣會札潮州紳士前南韶連鎮總兵黄金福赴汕籌集各商報効一次洋銀十萬兩分作兩年解繳兹該紳商等公議願將前次籌辦之欵改爲永遠報効自光緒二十六年起每年籌繳洋銀五萬兩解交善後局轉解藩庫存儲聽候部撥並懇仍　瑞麟所議潮屬永遠免籌釐捐禀由善後局司道等會詳請奏前來奴才覆查潮屬各處設卡重抽商力未逮汕頭等厘尤非衆商所願窒礙難行若勉强開辦該處華洋雜居必至有弊無利該紳商等仰體時艱情殷報効尙屬深明大義合無仰懇天恩俯准其永遠報効免抽潮屬厘捐以順商情而示體恤是否有當謹附片具陳伏乞聖鑒訓示謹奏奉硃批著照所請該部知道欽此○○頭品頂戴三品銜督辦四川礦務商務大臣李徵庸跪奏爲恭謝天恩仰祈聖鑒事竊臣自蒙恩召見四次於本年八月初二日請訓後出京行抵上海承准總理衙門行知九月十六日軍機大臣面奉諭旨奎俊奏川省礦務商務請派員督辦各摺片李徵庸著以三品卿銜專充督辦四川礦務商務大臣准其專摺奏事等因欽此聞命之餘莫名感悚伏念臣猥以菲材渥叨知遇荷頭銜之疉晉欣面諭之親聆愧未答乎涓埃益滋兢於氷欲兹復特沛濕綸優加委任畀以專責合兩事以兼權許之陳言逹九天而入奏受恩愈重報稱愈難查川省五金並産百貨交通詳勘租採以衛地方製造行銷以籌抵制初開風氣貴紳商不隔其情自保利權俾華洋交收其益其何以上增國課下裕民生在在俱關緊要如臣檮昧深懼弗勝惟有懍遵疉次訓誨實心辦事任勞任怨並隨時會商四川總督妥籌辦理以期仰答高厚鴻慈於萬一所有微臣感激下忱　　摺叩謝天恩伏乞皇太后皇上聖鑒謹奏奉硃批知道了欽此○○端方片再准部咨道府州縣無論何項勞績保奏歸入候補班人員到省予限一年察看才具分别補用等因兹查有在任候補知府寍陜廳同知張守正前經撫臣魏光燾於整頓釐務收數最優案内保以知府在任候補光緒二十四年七月初四日奉旨允准在案自二十四年八月初三日接奉部文件爲知府到省之日起扣至本年八月初三日試看一年期滿例應照章甄别據署藩臬兩司具詳前來奴才前於臬司任内查得該員張守正守潔才優勤於民事堪以繁缺知府留省補用謹會同陜甘總督臣陶模附片具陳伏乞聖鑒謹奏奉硃批吏部知道欽此○○劉樹堂片再准户部奏奬浙江省光緒二十五年釐金京餉銀十萬兩業經籌解過銀五萬兩奏咨在案兹據布政使惲祖翼詳稱今動支糧道移解撥補浙東釐金銀三萬兩又准釐局移解釐捐盈餘銀二萬兩共銀五萬兩劄委補用知縣汪準管解由滬附搭輪船運津解京赴部交納所有浙江省奉撥銀兩並取起程日期咨報外理合附片陳明伏乞聖鑒謹奏奉硃批户部知道欽此○○譚鍾麟等片再兩廣鹽運使國鈞業經銷假飭赴新任其現署鹽運使篆本任督糧道周開銘署督糧道篆新授高廉欽道葉大猷均應分别飭回飭赴本任以重職守除分檄飭遵外臣等謹附片具陳伏乞聖鑒謹奏奉硃批知道了欽此 
 
