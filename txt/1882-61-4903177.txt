# 1882 - 61 - 4903177

 

Page 1

 
 
[本舘告白] [  申報館主人啓]  
　　近來本報後告白較多有佔新聞地步雖勝將行數擠攏字數放寛而各路郵音以及諾君子囑登之鴻篇鉅製終嫌未能緒至隨　賞深歉仄是以從今日起將京報另印單張每日夾入報中送閱仍照常收取報費不加分文此多一番工料然欲仰副閱者雅意亦所弗惜也此佈 
[說賭]  
　　嘗思賭博一事雖爲地方之害風俗之蠧而實則其事始於貪利夫人有邪正兩途君子喻義小人喻利自交易之風變而價買百物之值皆以錢幣通行然後錢爲天下人性命之所係通賢愚貴賤皆不可一日與之離而營營逐逐之流乃遂益熾其欲卽曰身幾聖賢知義而不知利然而高談性理樂道安貧飲食起居非錢不使未有瀕於凍餓而猶絶口不管錢者彼諱錢而稱阿堵物者豈眞不愛錢耶縱不愛錢亦豈無需於錢以爲之用耶故居後世而言人品貪利亦當情耳賭者何嘗非貪利哉旣由貪利則禁之者亦大不近情矣四民之業惟商賈爲權利之尤其出入貨物以母計子多多益善也碩腹者於此興岡利之念而爲龍斷之舉卽以母計子之所推也夫龍斷巿面閉置貨物居奇不曾者猶之可也乃至巿上無貨而廣行囤積凡在同業皆爲所閉一時價值頓昂彼則獲利巨萬者盖錢虜之氣勢使然而其預計道料窮極心思與之爭勝之槪按之實與賭博無異以其放銀於巿空貨之底遏貨之來直欲爲一網打盡之謀儼如賭之鈎心闘角也顧貨物之抛盤又不若錢巿之空盤其跡尤同於賭也錢巿之買空者以價落爲得計其賣空者又以價漲爲得計一彼一此居然賭者之互角勝負雖傷人性命傾人家産而不之顧其害莫甚於此何以巿貨囤莊錢業空盤雖律有明條而反不如禁賭之甚乎且賭者之貪利必有資本而後可以入塲若妙手空空則雖心存豓業亦止合袖手旁觀不能下注天下貪利之徒其智出於賭之上而心險於賭之外者亦豈少哉長途孤客避逅邂迎覬其囊資而設局誘騙者其情不良可惡耶乃定例局騙財物罪止滿徒輕則枷責與犯賭同科何耶局編者不能蹤跡必案發而後緝捕而賭則可以捉拿可以嚴禁卽不破案而亦惴惴恐懼時慮官之查拿深藏密室不若局騙之明設陷穽也幽聚中宵不若局騙之白晝行事也而探本溯原不過動於貪利之一念稍變巿井居奇之習而巳而乃息息以爲犯禁竊意此不公道之甚者事旣根於常情自當繩以常法且爲地方官者果能使四境之内四民之衆絶無爲犯法之事者否而獨於賭禁如此之嚴抑太偏也而况告條張貼差保生心官府未臨賄錢入手徒爲若輩張婪索之膽而於地方風氣非特無益而更甚之耶人生嗜好分於分量之高下惟賭則人人所同有地方之責者於民間聚賭則誠禁之捉之乃堂里退食之餘新颺停公之日集衙中幕友官親纍千百金而翻牌九摇四粒骰者又何爲責人厚而簿於自責也可見人情之同禁者卽犯者之人毫不爲怪也故隨禁隨犯官亦無如賭徒何矣然細究其理賭之罪宜若可輕賭之禁轉不宜寛者以其壞心術爲莫賭若也尋常牟利之事各視其業亦各隨其分農不奪商商不奪工賭則無人不可爲而且大小不拘千金一擲與夫剝衣質　者皆嗜好之所惑也天下無生而好賭者天下亦無旣賭而不好賭者嘗見未賭之人不識賭法親朋招邀逸强應局初則茫乎不知其趣曾不數日而戀戀不舍其好之更甚於久賭之人相見寒温卽詢賭所一經入局輒復流連性情之移直不自覺也又見賭者莫不由獃愚而入精明其初挾資浪擲意興頗豪迨無所爲計而始得此中之奥窔轉思以向之被人紿弄者還而紿弄於人牌中之活手骰中之關捩推其智計眞與盗刦無異心術之壞引誘之工固不盡游冶光棍之所爲也向使不溺於賭天下安得如許喪盡天良之人哉故貪利與他事同而居心較他事險也禁之捉之殆由是歟夫賭具多矣而要之不過么二三四五六之色或輸或贏一經道破究亦無大趣味然人生之嗜好惟其所同以清白之體而甘於犯禁是明知危地而蹈之也以己有之資而拚作公注是明知騙局而墮之也噫此亦天下之奇事也夫 
[京都得雪]  
　　北京去冬無雪朝廷屢次虔禱未見渥沛祥霙此巳疉列於報兹閱北京西人來信言新年巳獲雪澤六出繽紛居民皆欣欣然有喜色矣 
[津信彙錄]  
　　天津西人來信言北京每逢冬令人口必多死亡去冬實爲尤甚各河内殊苦乾涸恐地氣太燥之故也又云津沽電報日有所傅頗不寂寞然以報資尙覺昂貴故傅者猶不甚多恐未能大獲利益也又云李傅相約在七八日之内可以節抵津沽傅相之太夫人現在時有信息言病體日見痊可隨時加意調養入夏必能强健如初矣又云近得漢口信息言雲南四川貴州所出鴉片烟今年極爲繁盛刻下中國各省無不種鶯粟者故今年中國所出之土與印度販來之土相較印度僅得十分之一而中國當居十分之九也 
[無故自盡]  
　　有西人名買爾丁者向在鎭江海關辦事近忽用手鎗自行擊死殊不解其何故查該西人在海關辦事業己七年近日告假兩年擬回本國當事巳允其請禮拜日有人入其室内見該西人臥於地上頭上己自用洋鎗擊中斃命殊可慘巳 
[閩撫駐工P ] 
　　閩撫岑宫保於去年十月渡臺赶築大甲溪石岸巳列前報嗣因冬晴水淺可以猛施人力故宫保卽駐節臺灣度歲以便督視工程現聞今春完工後方能内渡亦可見不辭勞瘁矣 
[壓壞船槽]  
　　福州船局設有鐵船槽按照法國新式用木架鈐以鐵條安置水中隙處用碎石塡滿以取堅固槽架四十二扇合爲一座縱横以鐵螺絲鈐之推移入水配用四十匹馬力水缸輪機一副以便推動卽可拉船上槽槽長英尺三十二丈中分兩段同時可上兩船將兩叚併合則可上大船一號嗣又盖屋一區長如槽式爲遮葢機器之用上瓦下板四面亦圍以木去年因船局籌賑辦米數千担一時無船運去臺灣故黠者懇借船槽之後屋暫爲存儲不料米榖較重不及兼旬竟巳壓斷板梁數根刻下赶緊雇匠設法撐拄以防欹倒否則以二十餘萬金之船槽不難一旦壞之矣籌事者安可徒取目前之便而不深長思耶 
[查問兵額]  
　　福州船政局各輪船人數不足前只將濟安船管駕撤委其餘均無更動玆聞黎星使因揚武輪 
 
 
] 

Page 2

 
 
船之管駕薪水最厚而舵水人數所短至多公論譁然故囑總稽查傅揚武管駕張成入署面詢其故據張弁面覆因粤省安瀾輪船于夏間借去水手二十名砲勇十名雜作數名是以人數不足總稽查復詢斷無粤省輪船遠借閩船水手之理卽有借去亦宜早爲禀報何以至點名後乃禀知乎張弁無詞可答總稽查卽將張弁之言據實禀明藜星使亦無他語聞此案己算了結矣 
[禁放烟火]  
　　天津俗尙繁華每在正初懸燈賽會或有點放烟火盒子各舉是雖作爲無益害有益然不在國服期内承平點綴亦情有可原現在國服尙未滿期似不宜出此天津縣郭明府恐萌故智預於去臘出示禁止津人雖鹵莽尚知功令之宜遵經此示禁諒必不敢有違也 
[獲屍續聞]  
　　前報太湖覆舟溺死謝衛二人當經吳縣總書某甲遣人携貲募絲網船撈取兹確聞撈獲謝少堂一人巳在胥口殯殮其衞某號介眉仍無着落聞衞君係新婚去年出門時向其嫂及妻哭泣頗有不吉之語謝君之母牽衣惜别亦以風濤險惡憂形於色或謂先機巳見然離愁别恨亦人情之常何必爲預兆之徵也 
[欽命詹事府大堂江蘇提督學院黄示]  
　　爲剴切曉諭事本月二十四日閱申報中列有論院試提覆一則信口譏評顯係童試被黜之家布散流言希圖洩忿而該舘受其囑託爲之推波助瀾事關文風士習不得不爲該館詳悉言之照得學政全書所載童試發案日再行覆試筆蹟雖同而文理不通者不准入學本院再四思維與其榜上除名彰彰耳目不如先行提覆再定去取較爲近情江蘇素稱文藪兵燹以後良楛不齊果係眞才將爲百練鋼將爲萬選錢其次焉者亦自具規模何憂面試本院立法之始誠恐羡數太多覆試不敷剔取且黜落者未免向隅於是溢取十人或二十人使額中之卷尙可充數而額外之人亦有以自遣又恐稽延時日考費旣倍諸獘叢生於是定爲當夜子正起閱各卷卯正懸牌午後出圖之法又恐校閱太促佳卷見遣於是多延幕友并子侄輩共計十人當日未申之交分閱至子刻前後陸續竣事又恐該童等多受辛苦持不課以全篇原報中所云止作小講乃是初試江鎭時間或有之而諸卷中多有開口便錯者卽謂一講不足見眞才而眞不才則可以立見也此後均以兩長比爲率至少一百六十餘字多者二百餘字至命題則擇其略有點染者藉以窺見其人胸中之書卷筆下之性靈夫以兩長比之文而題目又不深不淺尙不足以鑒别眞僞乎此盲人語耳至於提牌名次大約異常出色及通體妥貼者居首選其居中之若干名率係通行文字其作法尙合文理頗清而時有疵類者姑置末後覆卷劣者雖牌首必黜覆卷優者雖牌尾必升其正塲己屬將就溢取而覆卷無大紕繆者酌于佾生注册餘則實無可愛字句何所謂割愛乎實係應遭黜落何所謂横遭乎且本院豈不願廢提覆以節勞瘁哉廢提覆則堂覆必加嚴闔屬新進中必有數卷文理不符者不符則必扣除扣除時必將本童原覆卷傳示提調官及教官廪保等以明黜革之不寃外間必播揚本童必拚命其父兄亦必羞憤其可憐必有十倍於提覆者何則彼猶在未定之天而此則巳成之局也彼猶有同病之人而此則獨嘗之苦也此本院所謂熟思審處顧他人性命而不惜自己精神也去冬以來歷試各屬提牌前列以覆卷大謬被黜者約共三十餘人此三十餘人者若無此提覆一塲將專憑正場乎則大千功令也將因堂覆不符隨進隨革乎則眞害人性命也旁觀者其何說之辭據稱百餘年來聯科直上者及勳高望重德名並永者並不從提覆來云云無論乾嘉以來名士名臣斷非今日惡劣之文童所能藉口於萬一卽今日提覆之設正使惡劣者無從僥倖耳誰謂勳望德名必從此出哉若以勳望德名論則國初諸名公有不從科第來者矣有不從時文來者矣更何論乎提覆不提覆哉執此以辨何見之陋也據又稱認眞則正塲便可截弊否則十覆亦無益云云其說似也試思不認眞固多試多弊果其認眞獨不愈試愈眞乎校士者孰不自謂認眞其眞能認眞者正復不少必如所云則縣府試可不煩初覆二覆末覆矣鄉會試覆試之例更可以廢矣且正場截弊之法談何容易堂號及東西號多則千餘人少亦數百人顧此遺彼安能明察秋毫本院於扃門之後不准差役落號滋擾惟嚴督文武巡捕及親信家丁等於各號口梭巡毋許彼此接談毋許出號觀望不可謂不認眞也然不敢謂能裁弊也惟截弊甚難故以正塲可取之卷較多未盡可信特先提堂面試何嘗忽寛而忽嚴也而竟公然云巳屬非是此係何等語氣可謂狂悖謬妄之極矣至其節節痛詆以雉經大獄爲恫喝以浙省大水案爲揶揄更不足辨矣昔寳應朱文定公視學吾浙枷責夾帶與重犯同發落新生往往當堂掌責其時亦有愧不欲生者而士林公論畏其嚴而卒服其公本院諸事從寛而面試被黜者乃至飛言如雨何風氣刁悍一至於此無怪按臨之處凡有詞訟動輒投水制人也總之此事巳經奏聞非奉旨停止斷不爲蜚語所摇該館平日議論公私參半於中朝大政且有所是非於廷臣直言且有所臧否何有於學使本院雖單寒出身視一官如寄焚香清夜臨上質旁心苟無瑕卽使羣不逞者聚而詛咒之强有力者隨而擠排之亦所不顧何有於該館執筆之徒惟素性酷愛人才樂聞巳過該館旣明目張膽不必隱姓埋名如另有剔僞求眞之良法實在有利無弊至公無私自應降心採擇至各學書斗與本署丁役人等果有從中索詐如所稱曩年童生鮑某一事儘可據實指斥以開本院之耳目除訊明懲治外心感無旣萬萬不至於護前若專斥提覆爲非法指被黜爲皆寃誣愼重爲害人袒横議爲近理藏頭露尾自居於匿名揭帖之列此端一開必至失意各生童紛紛私囑仗執筆者以簧鼓士林於風俗人心貽害不淺本院當移咨本省各大憲轉飭地方官按律懲辦毋謂有恃不恐也特示光緒七年十二月二十八日發上海縣抄貼 
　　向例各省考試文童於正場出圖之後卽行覆試其有覆試與正塲文理不符者立予扣除另選落卷以補之所以抽槍替之弊立法可謂周密之至矣近日復定爲正塲之後先行懸牌提覆於正額之外溢取十名或二十名俟提覆後再行出圖似乎多一周折且覆試之時果係文理紕繆則立行黜落其咎亦由該童自取若提覆溢取之數名其中或有一二名槍替者自當挑山然溢取者未必皆屬槍替乃同遭擯棄若與槍替者無所區别若而人者不更難爲情乎本舘所以代爲設想而難巳於言適有無名氏送來一稿其意亦復相同因爲删節而登諸報蓋亦就各省大槩而論非敢有所指摘也昨忽由大英領事公廨接准會審分府陳接奉江蘇學憲告示一紙到本館詳言提覆之法極爲詳愼洋洋數千言如所謂恐佳卷見遺於是多延幕友並子姪輩共計十人當日未申之交分閱云云具見學憲鑒空衡平愛才恤士之至意學憲本有仁明之望讀此示而益想見其爲人示内雖謂本舘執筆之徒狂悖謬妄行將懲辦而本館心本無他亦未滋愧要知是非自有公論故此示如僅張貼本舘則雖朝夕觀玩亦惟本館人知之何如錄之報中俾得咸知憲意本館誠不敢自信持論之是又安敢妄訾憲示之非况提覆一節業經奏准各省士子自當恪遵功令亦正毋煩饒舌也 
[欽使行程]  
　　前出使美日秘三國欽憲陳茘秋星使去臘回華己抵香港曾巳列報玆聞行將來滬再行附輪北上云 
[控追失女]  
　　昨日法界會審公堂據劉炳和階妻某氏遞呈控追失女被告建人林國榮亦進詞伸辯據法通事禀稱此案係劉炳和於前年失女獲到拐徒據稱賣在福昇號前日英捕房巡捕偕同原告來報謂己在英會審廨訊過數堂因福昇在法租界故英捕頭請法公廨先爲傳訊等語聞此案己涉訟三月西字報亦經載及云翁太守詰之原告據供家住虹口生女取名三和今年八歲於前年六歲時被人拐去訪尋無 
 
 

Page 3

 
 
蹤嗣後訪知被徐阿桂徐阿九兄弟二人拐賣因投英公堂控告蒙陳大老爺提訊徐姓兄弟當堂供認託白螞蟻楊明山經手賣與法租界永安街李福昇號内得洋三十八元繼又傳到楊明山亦自供認稱徐等賣女子時曾云該女無母父又殘廢欲得價以爲回籍川資故爲經手賣去云現在徐姓兄弟及楊明山均管押在英會審廨李福昇屢傳不到聞得楊明山己曾經手代賣十三人等語翁太守得供質之被告據供名林國榮在永安街開設福昇號並不姓李從未買女卽所稱之徐楊等人亦不認識此乃平空誣陷太守問有無眷屬在滬店夥中可有識楊明山者林稱家眷盡在福建各店夥亦皆不識楊法包探嚴頌眉稱前日往傳林姓見其號中並無婦女似客貨棧情形翁太守謂劉炳和汝所控者係李姓彼及林姓恐有訛誤或另有姓李之人再當訪明劉炳和又稱前向徐姓兄弟盤詰彼等曾領我到其門首欲待進去而伊家人衆攔不放入後又扮作販買之人託稱有女欲賣彼答謂非楊明山經手不要據此豈非情實太守詰以此言何人回答則稱其傭婦林國榮稱係並無傭婦兩造各執太守謂劉炳和曰徐楊三人旣皆由英公堂發押當再投英公堂請追又謂林國榮旣無是事亦當投英公堂伸訴候質於是兩造均退英公堂覆訊情形再爲探錄 
[原告不到]  
　　法界會審公廨據捕房送到程耀亭一名未有原告投質翁太守詰其何事據程供在儀徵地方開設茶肆到申尋友昨行經十六鋪祥記碼頭大街有七八人不知何故拖我過橋送入捕房一人於身畔取出腰牌示捕房究不知因何事太守謂天下豈有平空送人之理卽查此人如何收押據法通事禀稱有人自稱在道署者謂與程爲馬掛事啓釁送請押解而其人今晨並未投到太守飭將程再行暫押聽候查明辦理 
[行竊判押]  
　　英界會審公堂據華捕禀稱緝獲竊犯錢金生搜得銅洋四元質禀九帋内有表一只查係夏阿松所失曾經報案己爲吊到餘係王阿生余金二二家被竊衣服因未報案未便吊贓今各失主均巳投到請爲辦理夏禀稱開設土行被賊撬門竊表一只及押包内銅洋八元報由捕房緝到原表而銅洋祗存四元云王余亦請究贓該竊犯錢金生供表及銅洋質票不知何人遺落於途經我拾得其銅洋八元抬後我又遺失三元一元抵押於烟館故存四元陳太守判押錢金生三月表交夏領質票令王余二人分别認領銅洋銷毁 
[渠園栽桑記]  
　　我鄉向蒔木棉務勤紡績衣被之利與桑蠶等但木棉之地久種不佳必須間歲種稻然後有收也如河畔籬邊屋角牆下寸土尺地不能種稻者亦不宜木棉往往棄爲無用同治癸亥余得河墩兩隙地共七畝有奇環墩皆渠地久荒蕪向等石田人棄我取見者笑之讀孟子樹牆下以桑句欣然購桑百株樹之庚午張丈彤卿赴浙買桑余與偕行嘉平旣望抵石門購良種其時雨雪載塗冰合不解遂艤舟度歲越元宵始旋里乃添植桑秧二千五百株以其餘分植鄰里今巳十有餘年矣循隄一望蕭然成林蠶時落葉萬斤所入過於良田古云十年之計樹木洵然鄉人始知久棄之地並非不毛咸欣羡焉樹桑旣成進講育靈之法以勸鄉鄰凡閭里之年壯者仍令盡力耕耨不必見異思遷其閒民井老弱婦女一動以蠶絲之利頗多踴躍海濱一隅歷久廣行可冀地無曠土人無餘力前方伯鎭遠譚公嚴禁吸食鴉片余思民逸則吸烟必多民勞則吸烟可少使之樹桑育蠶日習勤勞不特衣食可足卽鴉片之害亦當少減矣人以余號渠塘咸呼是園爲渠園余思是園四面環渠則稱爲渠園也固宜時光緒六年十一月冬至日金山朱書渠塘識 
　　金山朱渠塘先生隱君子也效華亭張彤卿先生之爲人亦留心王政樹桑育蠶感動遐邇江蘇之蠶不亞於浙西矣刊有渠園栽桑記庠等各贈以詩以誌傾倒凡我同志倘蒙不吝珠璣不賁詩章欣感無旣華亭宋承庠顧禮讓婁縣章來侯增祥金山姚裕益何光謙仝啓 
[松堂司馬大兄三十夀誕賦此奉正]  
　　酒杯有知巳畫樓無俗氛與客共談笑樓外多白雲英英紫荆花其下植蘭玉梁孟復相莊壯年此天祿[  元咸弟銛拜草]  
[壬午新正月三日同遊青城慧日寺梅花盛開賦此奉呈仇笏東太史教政]  
　　出門劇酬應相對塵顔紅一靜息萬機索笑逢梅公去年花訊晚上元香猶封今玆歲方宴樹樹芳菲濃繞庭吟復吟趣味前人同寫花取其神筆快帋易窮對蒼酹以酒燈下釂幾鍾此樂祇喻此意誰相從城南有韓孟還往多詩筒我今溯蒼葭伊人笏水東[  譜弟元咸沈銛拜草]  
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒八年正月初一日初二日初三日京報全錄]  
　　宮門抄○上諭兩道錄前○河督梅奏請調員差遣摺子○御史清奏爲請旨飭查摺○將軍恒奏查閱營伍並點騐盤查各緣由摺子○大臣載奏爲請旨摺子○將軍定奏病請開缺調理摺子○開缺湘撫李奏請揀調知縣摺子○正月初一日○惇王恭王謝賞八寳荷包恩○欽天監奏風從艮地起主人夀年豐○召見軍機○明日卯正二刻入座吃肉○正月初二日○召見軍機○皇上明日卯正二刻至大高殿夀王殿行禮○正月初三日○齡中堂全中堂專摺謝賞神糕恩○阿公恩全各續假十日○毛昶熙請假十五日○濂公請假五日○佩公桂全各請假十日○召見軍機○○頭品頂戴河東河道總督臣梅啓照跪奏爲請調賢員差遣以資臂助恭摺仰祈聖鑒事竊爲政以得人爲要薦賢在各舉所知東河所屬現任候補人員衆多其中頗不乏才德兼全之士臣甫經到任一時未能洞見眞知不敢遽登荐牘而河工緊要需賢甚亟查有浙江候補知縣蔣錫璠臣在浙撫任内知之有素該員係福建舉人初接見時察其舉止端凝有讀書本色欲委以厘卡該員力辭曰此非讀書人所優爲也委其管理機器局該員曰此事亦近於俗且易招謗然爲今日海防之急務實自强之一端奉札之後居住局中勤勤懇懇視公事如家事緑營舊用火門鎗祗能及一百三十步前門洋鎗能及二百步該員講求來復機器試造後門洋鎗發交緑營演放竟及二百步外臣見軍需局洋裝田雞砲係生鐵鑄成倘用火藥稍多卽易弊裂少又不能及遠擬改爲純熟鋼鐵該員卽自出新意如式改造取名虎躊砲臣曾飭管帶營官懸於輪船之桅上演放靈便致遠均倍於生鐵他如門砲水雷各種亦皆能倣造適用臣試造小輪船式長三尺内藏暗水櫃以備掽漏而能不沉該員前赴上海洋行用勾股算法長闊深均加三十倍如式購造計長九丈造成後從上海吳淞口波濤洶湧之中自行駕駛入錢塘江試騐取名曰惠濟經臣奏明在案洋行交易向有折扣平色規銀該員購製此船價銀九千兩不但毫無沾染且平色亦縮除涓滴歸公臣見其勤勞過甚每月札加夫價銀兩該員禀繳以爲候補中無差使無薪水者尙多斷不肯增也查該員志趣純正操守謹嚴勤苦耐勞不避艱險若調赴河工差遣實堪得力合無仰懇天恩俯准飭下浙江撫臣轉飭該員迅來東河由臣差遣委用之處出自逾格鴻兹所有請調以資臂助緣由理合繕摺具陳伏乞皇太后皇上聖鑒訓示謹奏奉旨巳錄○○掌江西道監察御史奴才清漪跪奏爲庫差年滿戀棧不行呈報請旨飭察仰祈聖鑒事竊維大小臣工果能秉公循分必能克盡厥職設或希冀懷私必致欺蒙舞弊如内務府庫缺三年任滿例應更換奴才風聞内務府廣儲司銀庫設員外郎二缺現在曾潤文霈二員到任巳逾三年尙未呈報其中顯有獘竇且内務府六庫惟銀庫爲美缺每遇各處承領之項總須暗向庫官說明尅扣三成或二成方能放領否則多方抑勒承領無期所以曾潤文霈任滿不行呈報者因此戀棧也且瞬屆年底領放大撥以十萬兩計之庫官可以坐得二三萬兩况不止於此數現值内帑支絀之時該庫官更可高下其手思及於此尙復成何事體伏乞皇太后皇上飭下内務府大臣據實覆奏或另派大員嚴行察究務期實事求是以杜欺蒙奴才職在言官不敢緘默不揣冒昧謹恭摺具奏伏乞皇太后皇上聖明洞鑒謹奏奉旨巳錄○○奴才恒訓跪奏爲到任查閱營伍點騐軍器馬匹盤查庫欵各緣由恭摺奏聞仰祈聖鑒事竊奴才前將接印日期於十月初六日奏報後隨卽會同副都統溥偀聯恩校閱官兵技藝槍箭中靶約在三分之二排演陣式步伐整齊進退連環聲勢聯絡馬上三鎗三箭均亦嫻熟有準幼丁五子過堂鎗俱各靈便趫　查八旗恊領訥爾吉春托克托布阿蘇勒本等均能如法訓練教養兼施遂於兵丁内擇其技藝優長者量加奬賞以示鼓勵其稍涉平常者聊示薄懲以昭激勸奴才自應會同左翼副都統溥偀右翼副都統聯恩每月按期親赴教塲操演復加指授機宜務期精益求精咸成勁旅以備緩急點騐各項軍器損壞不齊者當巳飭令陸續修補務使一律完整現拴養馬一千匹亦皆臕壯堪供差撥間有倒斃者巳責令該佐領等官隨時買補盤查庫存各欵按册核對數目相符並無虧短伏思奴才受恩深重報稱毫無當兹時事多艱自應府事求是殫竭血誠於一切操防事宜實力講求悉心經理斷不敢稍涉虚飾致負委任所有奴才到任查閱營伍點騐軍器馬匹盤查庫欵各緣由理合恭摺具奏伏乞皇太后皇上聖鑒訓示謹奏軍機大臣奉旨知道了欽此○○奴才載　紹褀跪奏爲恭摺代奏請旨事兹據奴才溥楙聲稱於本月初三日接准家信奴才溥楙之本生父奉恩鎭國於載載鋼於十二月初二日子時在京病故祈爲代奏懇恩賞假回京遵制成服服滿時卽行回任當差恭候命下之日再行起程等情奴才溥楙並將所佩印鎗移交奴才載燦護理奴才等理合據情代奏請旨軍機大臣奉旨知道了欽此○○奴才定安跪奏爲奴才假限屆滿病勢增劇籲懇天恩俯准開缺回旗調理恭摺具奏仰祈聖鑒事竊奴才前於九月初一日感受風寒觸發舊病以致手足麻木心悸舌强調理未見痊可當卽奏奉諭旨賞假兩個月毋庸泒員署理欽此欽遵奴才復赶緊延醫調治奈邊方醫實乏良善診治兩月有餘滋補頻施不惟不見輕减轉致日形增劇適於各冬至前一日寒冷加勁復添痰捄喘之証夜不成寐心神亦覺恍惚綠奴才病蒂巳梁自光绪元年蒙恩開缺回旂後每屆冬令手足麻木喘嗽不休卽成殘廢之軀去歲春間仰荷天恩特授黑龍江將軍重任奴才勉强支持將及兩載幸托世福地方均屬籹平惟奴才病體尫殘事事不能躬親經理貽課實屬堪虞合無仰懇天恩俯准奴才謂缺回旗調理黑龍江地方緊要並請迅賜簡放以重職守奴才倘能痊愈卽行泥首宫門求賞差使斷不敢稍耽安逸自外生成所有奴才病勢增劇照請開缺緣由謹恭簿具奏伏乞皇太后皇上聖鑒謹奏請旨奉旨巳錄○○開缺湖南巡撫臣李明墀跪奏爲要缺知縣需員戀懇天恩俯准揀選調補以資治理恭摺仰祈聖鑒事竊照湖南長沙府屬湘鄉絲知縣齊德五于光緒七年八月十九日病故應以病故本日作爲開缺日期歸八月分截缺咨部在案查湘鄉縣係煩疲難要缺例應在外揀選題補定例應題缺出先儘候補正途人國題補無人准以應升人員題升如質無合例堪以升補之員於現任人員内揀選調補又咸豐七年吏部議覆本省奏准升調章程内開該省未到本任人員實係因公差委辦事得力者准其捐免歷俸實授一體調補又光緒五年吏部奏定新章未經實授及歷俸未滿年限人員照舊令其捐免方准升調應令一體林部交納各等因今湘鄉縣知縣缺幅員遼闊獄訟繁多非精明幹練之員弗克勝任南省候補正途人員均干是缺人地不甚相宜卽應升人員内亦無堪以升題之員應請于現任人員内揀選調詘臣與署藩司孫翹澤署臬司郭從矩於現任知縣内逐加遴選查有辰谿縣知縣姜鍾琇年四十六歲貴州貴筑縣由監生報捐　九品選用堵剿龍世竄匪出力有保俟選缺援以府經歷縣丞升用遵例捐足三班以縣丞旨發陜西試用堵剿清水江竄匪出力奏保俟補缺後以知縣用並戴藍翎嗣在捐局離原省改發湖南並遵例捐免補本班以知縣仍留湖南歸候補班補用赴部引見同治二年二月十五日經欽泒王大臣騐放五月二十二日到省甄别以繁缺留省補用四年呈繳捐免保舉銀兩勸辦捐輸出力七年四月初二日奉旨着交部議叙欽世歷署浦麻陽辰谿臨湘湘隂等縣題署辰谿縣知縣奉部覆准現署善化縣知縣屬膺煩劇一切經理裕如未及飭赴本任應照例捐免實授歷俸巳據禀報於光緒七年十月二十三日遵照新章專丁赴部庫上兌該員精明幹練爲守兼優以之調補湘鄉縣知縣洵堪勝任惟題缺請調與例稍有未符第入地實在相需例得專摺奏請合無仰懇天恩俯念員缺緊要准以辰豁縣知縣姜鍾琇調補湘鄉縣知縣實於治理有禆如蒙俞允該買現任知縣請調知縣銜缺相當毋庸送部引見又初次請詘照例毋庸核計叅罰所遺辰谿縣缺應歸部選南省現有應補人員應請扣留俟接准部覆照例截缺擬員請補此案係光緒七年八月分之缺應於九月初一日起限扣至十一月初十日揀補七十日限滿司中於十月二十五日出詳合併陳明謹會同湖廣督臣李瀚章恭摺具奏伏乞皇太后皇上聖鑒勅部議覆施行謹奏軍機大臣奉旨吏部議奏欽此 
[光緒八年正月初四日初五日京報全錄]  
　　宫門抄○上諭三道錄前○内務府奏爲查覆摺○晉撫衛奏特叅文武員弁摺○黔撫林奏查明請仍照原保奬勵片○又奏請仍照原保奬勵片○晉撫衛奏請借補副將摺子○正月初四日○太常寺奏初九日太廟親行禮節○召見軍機○正月初五日○召見軍機○○總管内務府謹奏爲遵旨確查覆奏恭摺仰祈聖鑒事光緒七年十二月初八日由内閣抄出奉上諭御史清漪奏庫差年滿不行呈報請旨飭查一摺據稱内務府　儲司銀庫員外郎曾潤文霈到任己逾三年並不照例呈報每遇各處領欵扣成抑勒等語着總管内務府大臣確切查明據實具奏欽此欽遵抄出到臣衙門查　奏内稱内務府廣儲司銀庫設員外郎二缺現在曾潤文霈二員到任俱巳逾三年尙未呈報其中顯有弊竇等語臣等查本年十一月間據現署堂郎中海緒禀稱銀皮瓷茶各庫員外郎增潤文珮文愷世勳效曾現均屇清查六庫之年各庫欵項紛繁必須將歷年用欵詳細稽核方免遺漏員外郎增潤等在庫日久情形熟悉請將各該員暫緩更換以資熟手一俟清查後再行揀選等語臣等當因該司員等所禀係屬愼重公事起見爲期不過一兩月且與從前歷辦留任數月並不具奏之案相符是以均經暫緩揀選統俟欽派王大臣清查後再行辦理此臣等公同商 
 
