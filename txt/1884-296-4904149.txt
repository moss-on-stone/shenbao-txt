# 1884 - 296 - 4904149

 

Page 1

 
 
[第十八號畫報出售] [  申報舘主人啓]  
　　臺軍大捷法人死傷無數華人聞之同聲稱快劉爵帥畢竟能軍於此益見兹特購求玉照摹繪成圖以慰溝海人民之欽仰粤省大吏押令法人出境不准逗遛圖其失男携女負笈提筐情景亦復逼眞兩圖俱編入此十八號　報准於初六日出售仍於畵報之末附送淞隱漫錄圖說一則閱者鑒之此佈 
[目前各省海防宜會救臺灣說]  
　　臺灣之可恃者形勢險阻耳法人先後圖之據目前大勢測其用意凡添兵增餉以及運隂謀施譎智聲東擊西避實就虚者莫非專注于臺灣劉爵帥以數千之衆加以石村林氏團練恊力相助屢次挫敗法軍殲其兵弁不可謂非難得之功也前者有謂法軍初犯基隆惜爵帥奉命南渡不過月餘布置一切尚未周備否則法人之被創當更加甚其於福州未必遂能得志馬江一役何至如此猖獗將我砲臺船廠竟爾擊燬不復可用以絕救臺之路然後彼得休息芭蕉山修理損漏招購煤糧冉事大舉於臺灣耶但爵帥到防雖爲時未久而當統兵前往之時本未聞隨帶兵輪鐵甲幾艘以資守禦以敗法船於海中則雖悉心布置竭數月之籌思亦止能於岸上安營設伏繕坦固壘以待法人登岸誘令入内爲聚殲之計而巳其於法船之來决不能僅恃砲臺之砲擊中其船而沈没之旣不能毁法船則馬江一役端正難免馬江如此殘破則還圖臺灣之舉亦在意中矣嘗謂順逆之理天道有常法人無禮取閙黷武窮兵戕賊人命久爲天心所厭馬江士卒無亦刼數難逃且船廠十餘年經營盡歸無用當事之苟安肥已縻帑玩公非此一敗不足以見其罪如何子莪星使之庸懦無能張幼樵學士之大言不怍或者亦因此敗如顯其尸位盜名之過固非偶然事也若夫國家之運會與軍事之得失非必繫此以爲增損故有馬江之不能戰卽有台灣之能守相形而著而法人之不得逞志於我自有天理可憑無庸耿耿也雖然天理如斯人事顧可不盡哉台灣孤懸海外四路不汕内地又爲生番所居所設二府壤地不廣設兵籌餉展布極難而諭旨特派劉爵帥鎭守之後他省辦理海防者不特視同秦越卽其本省福州初則何制軍張中丞未聞有接應之策繼則張何兩欽庾亦不籌援救之方一若閩自一省臺亦一省者馬江如此大敗閩中固不能顧臺吾謂馬江卽不大敗閩中亦未必有顧臺也目前雙帥操勞兵力雖精强敢戰而人數固不足也縱名將勳名以少勝多者古今會不乏人然使終於將少而不令增多又在前海後番之地而處相持不下之時恐漢之韓彭唐之李郭宋之張韓劉岳亦當望而束手前聞基隆初次捷報之後爵帥星馳告急乞援乃事閱兩月雖有命南北洋酌撥兵船前赴臺灣之說而不果於行左相自請帶兵赴閩楊石泉又以漕帥特授閩浙兼圻軍容之盛將見　日可攺福州殘破氣象而獨於爵帥之孤軍注臺不聞朝命若何設策赴援因循濡滯而法人又占先著如前日報稱孤拔電請法廷示戰以便封禁臺灣海口不許他國官商各船往來法廷允其所請彼於是以多船薄基隆淡水而以餘船巡游海面見船禁阻不令到臺然後我欲以他國之船租運軍火接濟臺防而亦不能矣噫此非自取者哉夫以我之海面一旦用兵我不能禁而彼轉得而禁之坐令孤懸之臺灣無路可通以餽車資而彼或遠自泰西近自新加坡西貢香港裝運而來以供彼船之用我竟無以阻之卽他國代購代運公法當守局外其能守不能守我并無從查考揆之國體具爲受人欺辱者奚以堪耶中國創置兵船半由自造半係購來竊謂購來之船初自外洋駛入船中若有管駕之西人何難放乎重洋以資游奕然而皆不能者則以每船到華不肯信用西人而華人之鑽謀管駕者多也不然果有善於操舟之人早當酌派數船赴臺接應而兵丁軍火又何必租他船以送哉今者他船不能送矣兵丁軍火不能續到臺灣矣竊謂目前無論可以放洋不可以放洋當調撥南北洋之船十有餘艘大幫進發路遇法船欲戰卽戰庶幾勉强一勝到臺駐泊以與岸上諸軍相應援而由閩渡臺之路亦自此可通不復爲法人所掌握否則卽左相楊帥到閩亦苦於無船不能兼　臺防竊恐軍火有用罄之日而臺事有失則沿海萬三千里之防堵雖堅如鐵石固若長城亦無從一試其優劣也 
[本館接奉電音]  
　　昨接北京友人來電有九月初八日上諭四道敬謹譯登○九月初八日奉上諭直隸大順廣道趙佑宸着開缺來京在上書房行走欽此同日奉上諭徐桐張之萬着充上書房總帥傳欽此同日奉上諭本日引見之候選知縣蔣世芳着交軍機處存記欽此同日奉上諭松溎着在毓慶宫行走欽此 
[譯西報論法外部大臣之意]  
　　法人昔時被德人挫敗後自知從前軍政未爲盡善盡美遂加意整頓重定章程凡國内之兵但資保衛本國不能出外戰攻另設外省軍兵以備與他國戰鬪近法人開院集議時未將中法之事對衆宣言惟閱西報有一論深明法外務大臣斐禮之意本館特譯而登之俾閱者洞悉其中情節其論云目下在東京地方與中國搆釁並非法廷及百姓之意實由外部大臣斐禮一人主持斐禮自知此舉濟則爵位愈可尊崇不濟則聲名由之敗壞其意中實有大欲惟不肯出之於口盖實欲據有越南以爲外省而國中人民則不喜出外經商工人亦並無羡餘且法人之意明知今日力征經營得有屬地日後利權必致爲英德二國所奪然斐禮心中實欲於亞西亞洲創一非常之業如英國之于東方有印度以爲之藩屬庶此後國内民人可至東方經商闢地開無窮之利權且推而廣之如越南東京西貢眞臘暹羅瓊州皆可歸我掌握合計其地周圍三千里人民多至三千萬其性良馴不喜戰征今法人前往導以諸事使之一變其風俗遴派文員任以民社俾仕途亦籍以疏通豈非一不世之功業哉斐利之意如此竊謂目下斐利辦理此事已漸將得手緣創設以來祗有二年而西貢已歸其統轄眞臘已列其藩屬越南已由其保護東京已將次藏事暹羅亦可籌一良法駐兵京中瓊州攻取亦甚易且有　隆儘可挖煤應用不必購自遠方假令法國官民肯出其心思輔助斐利恐十年内必能在亞洲另創一富引之國如英之於印度可以屯兵行商　礦耕田事事由其自主竊謂斐利意中早有一萬全之計惟其中有一難處蓋照法人素性貪婪皆思急於得利未必願花費巨資以待日後之利益倘法人願此則其難卽化而爲易惟尚有一難處則中國是也然仔細思之亦無難處法人苟肯不惜巨費發國内 
 
 

Page 2

 
 
兵五萬人馳抵北京與華軍交戰之後言歸於好重定和約使中國不再阻撓則此事卽有就緒緣未開仗時逆料華軍必堅固難攻及開杖後見兵勇臨陣卽逃砲臺兵艦亦易於摧毁故也現斐利所欲攻取之各地俱瘠弱異常不能與之抗拒惟恃中國爲之庇護故祗須攻敗中國使中國自顧不暇不能庇護藩封法人卽可據爲己有惟巨費大兵法人究竟肯發與否尚難遥　然觀斐利心中諒早　成見故開院集議之時並未商諸大衆惟發兵船數艘至華擊沈中國之師船轟毁中國之炮臺焚燬中國之船廠使中國官吏懼而欲和然後巨欵不必費大軍不必調矣斐利之意不如此哉然竊謂斐利所謀之事未易成功因中國馬江之敗人民咸生義憤俱欲棄好尋仇朝廷亦斷不肯輕易言和蓋中國外省　法人蹂躪關税被法人徵權亦無甚關係且從前英法兩國攻中華之時華軍不能陸戰現在陸軍亦可與法交鋒調往東京之兵儘可源源接濟左爵帥巳統師南下聞將駛往北寗精銳之士有六萬人俱用上好洋槍爵帥平日戰無不克攻無不利法人不能攻敗爵帥中國朝廷斷不肯俯首聽命假令中國不依斐利必或攻瓊州成收東京或攺道攻取北京則必向議院商量何則行此二事必費巨欵調大軍故不能獨斷獨行也蓋中國若從事東京外省　必不敷調遣查外省兵祇一萬八千人分往多你斯馬達加斯加越南三處陣亡病斃日少一日故必須另籌添撥也前迷祿將軍曾奏請添兵現法廷己召回商議一切　兵部大臣嘗言國内之兵祗六千人倘再調開恐國中不敷保衛倘另行招募不能火速成軍盖新兵一年之内操演未熟不能臨陣苟閱三年則戰事未已卽已期滿調回故此事實形不便將精兵悉　調出恐國中有事新兵尚未練成何以應敵禦患如將法兵調出徵召留餘之兵防禦恐議院中未必允從然則東京之事頗形棘手諒斐利必開議院集釁然斯時議院中人恐不能遵斐利之言因從前斐利攻東京時曾言與中國不相干涉决不與中國戰爭今則不然故或致梗議也况聞兵士一聞調至遠方交戰皆憂不服水土致生疾病咸不思執戟以從故我謂斐利之意恐不能成也 
[外洋信息]  
　　前晚英公司輪船抵滬帶來西國報章言刻下法廷擬召前署駐華公使謝滿祿回國商議要公又云現聞英廷擬向法國商量中法之事至如何商量事極機密外人不得而知云又云法國總統現將大丈夫寳星頒給孤拔以奬其攻戰之能查此等寳星爲極貴重之物通國中將軍提督未易得此頒賜今特賜與孤拔可謂逾格寵紅矣聞寳星從前所未有創自前王拿破崙第三又有法國日報云孤拔俟基隆蕆事後擬統兵往攻瓊州現法人擬開掘基隆之礦俟中國賠償餉銀後再行歸還云 
[東京軍信]  
　　華軍在東京遭法人挫衂一事本館已據訪事人所發電音錄登前報兹得海防訪事西人八月廿九日寄示詳細情節云八月十九日法帥尼格禮也開華軍有往攻之信遂亦出兵迎戰計法兵及越南土兵約共四千名由福蘭東分兩路進發是日卽開小仗翌日在開剖地方兩路兵依舊會合查開剖在福蘭東北相距約四十里法人望見華軍在是處築一土城甚爲堅固城外更築小砲臺　座兩軍遂開大仗自晨九點半鐘　至下午二點半鐘止閱時五點鐘法兵死約二十人傷約七十人尼格禮也亦已受傷華軍死約七百人有數百人被法擄去立時用槍擊斃緣從前法兵被華軍所俘仴處以毒刑備嘗苦楚而後死故此次爲報讐之舉也是時法兵乘勝向前馳至觀音橋附近踞守其地觀音橋距福蘭東約七十五里至二十五日華兵復整隊往攻法人又被法人擊退尼格理也所受之傷係在腿上不致有性命之虞事聞於畢禮也將軍急馳赴蘭處代領其軍其受傷之兵土　卽載往海防醫院中施治聞華人之槍均向敵人下部施放故所傷皆在脛足傷里者須將腿截去方不斃命然已不克臨戎祗得設法送之回國矣縱觀剖浦地方中國陣圖營壘皆佈置精嚴諒有他國西人爲之暗中指示至昔日法人在諒山敗績時被華人奪去之馬匹驢子木箱及軍士照相等類現有許多在開剖奪回云 
[華兵大捷]  
　　昨晚本埠接得初九日潘琴帥由龍州電局分發津滬及各處大憲捷音云八月十四日蘇軍門攻破陸岸縣轟毁法人炮台擊沈法人輪舶至十八日法兵水陸大至並驅象衝突我軍至廿二日爲止法兵連被蘇軍擊敗殺斃法兵二千餘名陣斬六畫等法官數員已將首級解至龍州懸竿示衆二十日方周二軍門在郎甲接仗法兵乘霧猝至我軍受傷三百餘人彼此死戰法兵亦傷亡六七百人而退又傳說法擬添兵分三路進犯王方伯巳統領全軍進紥該處矣此電係官塲友人抄示似與本館訪事人所報不符然凡我華人閱之當無不色舞眉飛喜而不寐也 
[定購軍裝]  
　　天津西人來書云李伯相在津地德國某洋行内定購大小砲位及水雷等各軍裝共銀二百萬兩之多先付五十萬兩限期三月内銀貨兩交云 
[出示封口]  
　　本館前得臺灣封口電信己列報章昨法公使巴德諾脱出有告示云自臺南至臺北及迤西一帶各海口巳於初五日一律封閉矣 
[法人言法]  
　　本月初二日法兵船未伯爾由基隆開至香港據船上人言基隆煤礦法人並未奪得現法兵在臺灣者祗有二千名人數不敷不能與劉省帥交戰至淡水之敗實由法人所携藥彈太少故爲華軍所挫現法兵佔據基隆近岸之處未敢深入内地云 
[港報譯登]  
　　香港西字報云現孤拔所部之兵爲數不多故僅據基隆不能攻犯他處且東京有中國大軍在彼交戰故該處法兵亦不能移調來華大約必休息幾時再能向别處開兵云 
[妄言妄聽]  
　　前月二十七日海龍輪船由淡水至厦門有客謂法人現因天時欠佳擬暫休息俟新兵到後再攻基隆直抵臺北府之中道然後回攻淡水俾華軍腹背受敵首尾不得兼顧云此雖一人之傳言未足爲據然旣有是說是亦不得不防也 
[死而復甦]  
　　香港四字報云八月三十日該處有某甲者偶在路上行走忽仆地斃命巡街捕見之急移至墳間抛置地上甲弟某乙在港開設木作鋪經人前往告以故乙往視之良確然未得憑據不能收殮翌日遂赴捕房求給殮屍之據遂備有衣衾棺木擕往坆間則其兄以死而復甦毫無疾苦乃喜出望外携手而歸 
[密查奸細]  
　　聞法人現特雇與國中之面貌有似華人者令薙髮易服妝作華人模樣在内地偵探軍情故蕪湖官塲中近接奉兩江曾爵憲密劄通飭各屬一體嚴密查拿也 
[詳述拿賭]  
　　賭徒恣横一事昨據傳聞錄報兹接寗反來信其情形有大相逕庭者用詳述之據稱櫟社崇福廟近又藉廟會爲名雇班演戲自初一日起不分晝夜廟之前後左右搭廠聚賭計不下數十處每廠賭桌約有十餘張哄集遠近賭棍約千餘人事被府差聞之意存索詐並不禀官於初二日私自下鄉先向該處著名之賭棍福夀勒索每桌洋二元福夀以自己名下之賭桌願如數繳呈其餘難以包辦府差厭其數少不受而去但囑其次日來郡再講越宿府差見福夀不來遂面禀府憲宗太守當飭朱邑尊多派幹差帶同巡防勇四十名連夜潛往密拿勇則不着號衣預先混入賭塲差則分守要路以防聞風先遁約以點放炮鞭爲號至三鼓後戲巳演畢頓聞竹炮聲差勇一齊動手是時逸去者固不 
 
 

Page 3

 
 
少其拿獲者不下百餘名内有餘姚花龍黨四名先被差役得洋百餘元縱之使去尚有沿途或出四五元或出二三元者差又隨收隨釋故到案者僅十七名噫陽爲拿賭隂實縱賭差役之舞弊可勝慨哉 
[金陵火警]  
　　刻得白下友人來信云本月初七日已刻水西門内二道港口某家失愼焚去房屋七間幸卽撲滅尚不致延及四隣然際此秋高氣爽祝融尤易爲災寄語該處居民尚其愼之又愼哉 
[京江近事]  
　　閩省臺字中營王叅戎在京口所招勇丁一哨前月已啓行赴閩馮邑尊卽出示曉諭未入選者及早回籍若再逗遛境内定卽嚴查驅逐云○刻有山東統領登州水陸各軍馬郆兩委員奉札至鎭開招精壯楚勇充當親兵如籍隷兩湖志切從軍者可於本月十三日至德星宫公所報名註册聽候選錄並貼有統領山東登州水陸各軍兼營　處前濟東泰武臨道李示謂入選之勇在鎭但給口糧須至山東成軍後方月給餉銀四兩二錢云○本月初七晚鎭江大閘口左近有一十餘齡之女郎鴉髻初盤鳳釵微嚲手擕乳定小花甆出外掄茗目賴者瞰其荏弱潛拔其頭上銀飾飛奔而去女郎極力狂呼無人策應急回家告知家人四出追趕然已鬢亂釵横花冠不整矣清平世界匪類竟若此横行我有一言敬告良有司曰莫如用猛○本月初六日二妓後鎭江西門外二馬路南首草屋内不戒於火一時黑烟亂胃紅燄狂飛報警鑼喧闐耳際是處與寳盖山相連咫尺營兵速至撲救封家姨亦不至跋扈飛揚故僅焚去居民四户否則楚人一炬焦土可憐灾後情形尚堪設想耶 
[邗上新聞]  
　　吳柏莊觀察自舉辦保甲以來躬親實踐鉅細不遺闔郡賴以安謐刻因海氛不靖故將冬防提前自本月朔始連日接見叚員諭令各事認眞並定期會哨每逢一四七日總辦與參府會二五八日總巡與兩縣會三六九日叚委與城守會往年雖辦冬防從未如是之實事求事也並聞觀察時時微服私行訪察民間利弊云○山東統領登萊水陸各軍委員馬郜二君奉諭招募楚軍作爲親軍營如有藉隸兩湖志切從軍者可至揚城湖南會舘報名准於本月十三日開招云○淮北監掣府錢荻香司馬奉文送部引見其應委接署之員向章由淮運司申送銜名聽候督憲委用兹聞此次都轉保送李仲謙分轉以牧莫仲武司馬繩孫二員至委用何人指日當可揭曉矣 
[醋溜黄魚]  
　　烟飽之禁地方官不憚三令五申無如頑民陽奉隂違依舊不能絶跡揚州新城東營地方張姓花烟館以烟霞之窟爲雲雨之塲藏垢納汚無異鮑魚之肆一日值隂雨客某甲與黄魚姊妹作葉子戲主人藉以抽頭不意魚之舊識陳某貿貿然來覩此情形恨其鵲巢鳩佔踢翻醋甕酸氣直噴不思緣木以求魚竟欲彎弓而弋鴈客亦糾糾者遂成鷸蚌之爭彼脚此拳兩相扭打主人原係魚行牙儈至此則頭破血流不復能操答箵舊業矣嗣經旁人調處不知能否免鼠牙雀角聞陳某渾名小虎子亦係痞棍者流噫三義閣之案殷鑒非　何仍敢動輙行凶肆無忌憚耶 
[店主押]  
　　劉青溪以南言生意之大輙以裕泰錢店爲首屈一指去冬閉歇後店主鄭文炳被債户控之琴堂前月經邑宰費直刺詳革監道兹悉鄭實欠庫欵與由公用借本生息之欵五萬有奇非公用而由官經手生息之欵三萬有奇又有旣非公用而碍於情面姑認爲公欵者二萬有奇現在統名之曰公欵計自去臘至今陸續繳有八萬光景家私什物早已搜括一空卽婦女衣飾亦并荆布不全朝夕常懸釜以待米至在鄭之意原不欲肥己負人故委曲求全冀取信於官府得以取保出外收帳以洗積累之身詎春蠶作繭越縳越半百計千方終　　累又聞此次監禁　緣欠某觀察欵項之故觀察李姓江西人當鄭全盛時觀察存銀三千兩由江西庄客按月將息銀接濟李家用度今春觀察來寍鄭已在覊所急遣人將三坊巷典鋪基契一帋呈繳收執又由某方伯對銀數百兩又將動用家火抵銀數百兩結欠尚存八百兩時有勸鄭求觀察准以所支之息作抵本銀若干者鄭不從謂觀察待人厚不可負由是八百之數旣定未越旬而督府飛符飭縣收禁矣爾時鄭在堂上曾訴說其中顚末至其事確否本舘正如古人所謂我非魚又安知魚之樂也 
[吳淞紀事]  
　　前日下午四點鐘時測海兵船載有信字營勇丁一營由江甯抵淞下椗砲台之右統領陳君坐船登岸至六營公所拜會陳舫仙方伯略談片刻而回該勇正在紛紛上岸陳君傳令禁止卽刻展輪赴申云○龍驤兵輪於昨日下午啓輪出口巡閱 
[爭榖案結]  
　　前報列陳阿弟與堂兄陳耀涉訟一事前晚由寶山縣陳二尹傳案集訊阿弟供與陳耀誼關手足卽使分榖不均亦可明論何致糾人至家毁壞物件叩請公斷陳耀供祖遺沙田理合瓜分詎阿弟有意欺凌故與口角並未糾人毁物求恩明察二尹廉得其情謂兩造各有不合着阿弟補榖交兄着耀將毁物賠弟帮毁之人笞責五十板以儆二陳均遵斷叩謝而退 
[償銀結案]  
　　前報東洋長崎因巡查烟館致傷中國之閩人肇成人命一案節經列諸前報今悉該家屬已領日本國家償銀回籍蓋此案自中國駐紥彼處之領事官會同長崎縣查辦後案經詳咨外務省議由政府酌償日本金四千元給悮傷殞命之魏亦鰲家屬收領完結當時駐長崎之領事以此欵償自政府應如何給領之處未敢擅使詳經駐日欽使咨商南北洋通商大臣復准將是項酌量分給同時受傷之人以及開銷醫藥等費餘卽盡歸該家屬收領回籍埋葬其時巳經中國會舘董事先後追到魏亦鰲之母魏林氏並其胞伯魏鵬程遂由領事官議派同時受傷之陳姓等三人各四十元另一受微傷者給二十元再除醫藥等費應餘三千五百七十八元盡給魏林氏等收領現已分别取結報明通商大臣咨送總理衙門備案矣 
[過門大嚼]  
　　局勇肇事一節巳列昨報兹聞所募各勇因口糧不繼枵腹從事實所難堪各勇丁遂將局内大錫燭臺向同興飯舘暫抵晚膳該店主鄒阿四不敢應允各勇已蜂擁而進所有鍋内之飯案上之餚虎嚼狼吞霎時罄盡巡街捕見此情形亦不敢攔阻隨即飛報捕房捕頭立發電音至老巡捕房傳西包探麥根赴虹口協同巡捕及各包探往查各勇尚未走散麥根詢問情由據稱實係枵腹並非尋釁麥根慰以好言謂如鬧　自有軍法倘欲吃飯可隨我至捕房於是有二十四人隨往餘皆胆怯退歸捕房給以飯菜與彼飽餐且謂以後飢餓可到此索食不可在店舖滋擾各勇唯唯而出昨早該館主已赴英公堂禀求斷償資本未知黄太守俯允否 
[駕駛官愼]  
　　前日有米　由吳淞港駛至自來火行左右有煤船與之相碰米船甚小立時沈没當經各划船蜂至帮同撈取濕米卽將損壞之處塞住撑至近灘當向煤船索償該船主言米船駕駛不愼咎由自取且我船亦有損傷互相辨論未知如何了結也 
[冒收規費]  
　　有冒充滬軍營勇之周某前日向各鋪地甲問烟館共有若干謂此係奉官查問也地甲逐一告之周卽記之手摺初九日周向十六舖各烟館索費每家須大錢一百零五文業有三家照給地甲聞之駭異禀明巡防局李明府飭局勇將周拘到研訊周一味支吾明府知爲假冒當喝責三百板責荆條三百發押着覓妥保具攺過結再行釋放 
[恊緝逸犯]  
　　金山縣屬張堰鎭三十三圖地方賭棍朱二星等糾衆劫奪當經事主報縣任邑尊卽飭差提朱朱巳聞風遠颺尚未弋獲遂懸賞勒緝並移會隣封營縣一體緝拿黎邑尊亦飭差協緝矣 
 
 

Page 4

 
 
[英界公堂瑣案]  
　　王瑞卿禀稱開絲線店有李定增等前來揀買絲帶乘間竊去六根輾轉交與同伴及知覺報捕經查巳將五根賣與丁沈氏兹巳吊出絲帶并拘李及串竊之張福林王東根陳雙增王阿和等一併送案請究給領李等同供以後不敢惟求施恩沈丁氏供擺舊貨攤收買時實不知情今由包探查問已經交出黄太守見王東根年幼從寛責手二十李等四人各責五十板沈丁氏罰洋五元充公絲帶交失主領去○包探查獲竊犯湯紀生所竊錫蠟臺香爐水烟筒等寄在張成有家并搜出押票分别吊贓昨將人贓解案據失主祝子泉張友生石樹聲張王氏等投案將各物認明請領張供湯紀生曾將錫器寄我處實不知其竊來湯認竊求恩好捕頭稟湯係過犯張實專爲窩藏消贓者黄太守商之施緇譯判湯張各枷三個月發頭門示衆起案各贓令失主分别領去尚有紬布衣服數件無人承認發還押舖○西捕禀稱昨見車夫陳魯友將西人毆打爲此拘案被毆西人今雖未經投質然陳行兇我確目見陳供西人坐我車與之論價並未毆打黄太守商之施類譯判將陳責百板以儆○戲園管門巡捕禀稱陳阿三硬要入内看戲爲此阻拒陳不服反將我毆打拘案請究陳供並非欲看戲實因到戱園尋友彼不容入故與爭論斷不敢行兇黄太守判陳管押兩禮拜以示薄懲 
[法界公堂瑣案]  
　　焦　生訴稱曾用車夫名金生者係陳瑞春擔保詎被偷去銀茶壺一只值洋三十六元人已逃去向陳理論着賠初則認限三日將人尋到現巳逾期仍然無着特將陳送案請究翁太守詰焦作何生意家住何處銀茶壺在何處被偷焦供在豐裕洋行司帳家住打狗橋川南棧并内茶壺放客堂内太守復詰陳據供在滬開車寓金生亦素不認得有友人託我云此人甚可用得因薦至焦處并未擔保太守謂旣汝所薦卽不能不向汝追賠着交保出外將金生交到再訊○婦人陳張氏訴稱在小東門外飯店生理前日有素不認識之寗波人來吃晚飯適店夥兩人亦在吃飯彼此笑談寗波人悮認將渠取笑口角出門寍波人竟糾無賴十餘人至店吃飯共坐四泉伊則謊稱沽酒一去不來衆人吃畢均長揚而去最後一人亦欲出外故鳴捕送案翁太守詰其共需飯錢若干答稱共計三百五十四文太守訊解案人據供名　阿佳昨在烟館中有寗波人來云如有人要吃不出錢飯者可隨我去至其人我並不認識太守謂旣不認識如何同去吃飯如實供可從寛免究華堅供不識惟見此人日在梅園烟館太守卽着包探帶華前往將寗波人獲到再爲核理○陳阿三訴稱開銅器店爲業前因喪事將招牌攺用素字今已服滿仍易紅字詎有沈倍榮認作新開店欲打抽豐將大錢十餘文分作兩頭中裹草紙外裹紅箋前來買鎖店夥巳將鎖兩具取出彼卽取鎖欲去爲此鳴捕拘案翁太守詰沈據供見陳店新開故送高陞陳旣不收我卽欲去並不敢硬買太守謂若不强買陳何得鳴捕將鎖交陳領去謂沈嗣後再不安分定予嚴究完案○王　松訴稱至八仙橋小烟館吃烟三十四文將褲子一條暫押及取錢往贖該烟館忍稱未有此事與之爭論竟將我頭額打破請爲查究據包探禀稱早上曾經巡捕頭訊過烟館人交保囑其投案候訊至今未來太守詰王押褲之時可有人見供稱有人太守着其邀到証人并着包探將烟館主傳到再訊 
[助賑彚誌]  
　　歸濟陽女史從湖州寄書云丁丑年山東河南山西等省疉告巨灾心竊惻然爰自戊寅春起凡菜蔬衣飭零用　需百文者節其十之一以傾入竹筒計歴五年今知山左黄河决口景德鎭發蛟需賑甚急隨將竹筒錢倒出得三十餘千合成英洋三十元寄上海絲業會館彚解災區聊盡棉力并望轉致點石齋主人新出之畫報每期能將灾象繪成一二葉亦足令閱者動目也○孟河馬培之先生來書云前來萬善同登昌字册委募山東江西兩省水災賑捐今先勸到英洋三百元寄上後有來者再行續奉○新安吳保親堂來書云申報載助賑愈病之事閱者或以爲勸善之詞不甚留意予則深信不疑今夏家君舉發呃逆遍延名醫服藥無效予遂於夜靜時焚香對天默禱願助東賑求愈父病次日病勢漸輕越日卽愈爰敬捐錢託嚴君佑之寄上敢煩併解災區巳蒙登報彚解兹特敘其顚末○嶺左庳甯江不留名來書云　粤人也本年五月杪由粤返浙寗雇工餬口閏月初間接舍下來函知室人舊病復發勢甚危急卽於十一日攜英洋二元往甯招商分局　先生處託寄助賑以兾逢凶化吉前日接家信欣悉室人現已復元矣○以上各信皆由施少欽先生處交來託登本報祇以限於篇幅不克照原函備錄謹掇其大略以省字數惟閱者鑒之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
