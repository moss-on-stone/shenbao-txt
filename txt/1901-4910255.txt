# 1901 - 233 - 4910255

 

Page 1

 
 
[勸助棉衣] [  申報館協振所謹啓]  
　　去歲北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣養難周轉　節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥　情形當亦海内仁人所聞而酸鼻者也本館協振所馳系窮黎自慚棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嚧寒之意咸銘挾據之恩封河　在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專艱政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治當學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以逹外淺深本末次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以　　竟委見諸施行因思九通一書經累朝碩彦通儒増訂搜輯典章政術蔚爲大觀木板卷帙　繁價值昻貴購者不易本局爰仿從前國書集成二十四史例用新鑄大號鉛字排卽成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載兩全書已可告成股票所印無多　罄亦不再印有志經世者請從速購取　毋貽他日交臂之悔也至是書之帋墨精良校　守密本局另有样本可以隨時　圖售票處上海在申報館申昌書局此外各處如江　蘇州文瑞樓書坊鎭江文成堂書莊揚州　文閣書莊文櫃堂書莊江甯詞源嗣書坊浙江杭州申昌書局湖南長沙愼記書莊　州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均覺報局以便諸君子就近　買異日出書亦卽由分售處檢發非特省轉寄之煩亦藉以慰先覩爲快之心也　此佈陳伏維雅鑒 
[觀昨報示改稅章事有感而書]  
　　拳匪肅清和約重定國家以度支告匱改訂洋關稅則爲裒多益寡之謀昨報曾紀鎭江關稅務司暮天錫君出示關前大旨謂現奉總稅務司札開鎭關貨稅收足值百抽五卽于十月初一日開辦等因鎭關如是他關當亦從同執筆人因之有感焉溯自道光季年大開海禁凡百貨稅卽明定值百抽五之例何有于不足而須至本年十月初一日始收足爲曰當約章議定之初貨價尙廉所定每擔或每件稅銀若干彼時估計實係百文中之五文乃年復一年貨價日昻而稅則如故於是向之值百抽五者至此而一經核算實祗值百抽二五多至值百抽三收足云者大約須改爲臨時逐擔或逐件估見所值價銀然後定征稅之數不能以有定之稅則征無定之商貨致　中虧耗良多也說者謂今之改訂新章無損于民人而有益于國帑鄉也歲收銀二千餘萬者此至當加一倍而此一倍者類皆榷自洋商豈非洋商所失者多而于華民絲毫無損乎執筆人日是大不然夫洋商豈肯白白多納此銳銀哉其必售與華商時將所加稅銀暗添價内華商來價旣貴則零星售與用戶亦必加昻且安知來價加一文者售價不加至二文是洋商無所損華商損如不損或且似損而實益所損者惟此零星用戶不得不加價以購之耳雖然急公奉上者小民之微忱也積少成多者計臣之碩畫也國帑旣日形空涸外人又多所誅求小民具有天良安忍坐視朝廷之一籌莫展其于零星用物因加稅而價值稍貴烏敢遽有怨言惟此關吏之舞弊營私實爲小民所腐心切齒顧舞弊亦正有辨洋商來華貨物照章納稅關吏萬不敢需索一文錢所苦者其爲華人所携瑣悄之物攷之萬國通例凡行旅手携物件槪免弗征卽有偷漏稅貨事情亦惟責令加倍繳銀從不任情苛罰乃中國關上巡丁吏役一遇輪船抵埠則嚴加搜索見有土布一半匹亦或指爲匿稅一律携回拍賣充公試問此種零星關上如何報稅乃本不能報而又責其不報爲之行旅者不將進退兩難耶抑東西洋各國稅關遇有來往客商例須令其自將行李打開逐一查檢檢畢則如前打疉然後交還原主萬不得　箱倒篋任意妄爲中國巡丁輙持刀斷捆物之繩甚且用鐵簽將板箱撬壞問其故曰緝私也噫豈有緝私而可似虎如狼恣睢暴戾者乎然使華洋一律猶足以服衆心乃遇洋商則低首傾忱無敢越禮遇華商則作威作福並不遵章推其心圖將漏稅之貨充公他時拍賣得銀可以分肥入已也誠亦知分肥之利無幾而行旅已受害良深乎然問之榷憲榷憲曰不知白之稅司稅司曰未見惟是巡丁吏役虎威狐假罔上行私論者每謂中國若將此弊革除則行旅皆願出其塗而每年所征稅銀可多千萬兩言雖無據諒亦有因今者關稅旣已改章則計裕國者亦當籌及便民所望榷憲稅司力圖整頓一切貨物應稅者稅之應免者免之毋苛索毋留難毋任丁役之爲非毋因稽查而毁物而凡零星用物如土布一半匹之類商旅旣願納稅關上勿因瑣屑而不准致船旣抵岸苦被充公庶幾行旅騰　無遠弗屆雖稅章加至值百抽十抑值百抽十五二十而小民自不起怨咨矣詎非維持榷政之要務哉 
[硃筆恭錄]  
　　都察院奏請補京畿河南二道各缺奉硃筆圈出許祐身補授掌京畿道艾慶瀾補授掌河南道欽此又具奏查倉科道暫留一年奉硃批毋庸更換欽此 
[預備祝釐]  
　　天津直報登京師訪事友手函云聞之隨扈内監謂十月初十日恭逢皇太后萬壽聖節一切祝釐典禮擬在京中舉行兹特先派宫監秀女侍衛等人回京預備並傳南府各優伶伺候由是言之兩宫當在十月初抵京矣姑錄之以觀其後 
[撥軍助剿]  
　　天津直報云邇來關外朝陽建昌南川一帶土匪倡亂猖獗非常熱河都統某公函商直隸藩司周玉山方伯撥兵剿並請接濟餉需刻已由方伯據情請示於合肥傳相矣 
[示禁私酒]  
　　昨由京師友人函示崇文門稅課司告示一道其文曰爲懸賞指拿土棍以杜私酒事照得崇文門稅課向以燒酒爲大宗京城内外向設酒店二十家歲銷約在五六十車之譜近來年復一年日形减色推原其故無非私酒充斥已甚以致官店反多歇業蠧國病商莫此爲甚若不嚴行拿禁爲患伊於胡底本督部堂蒞任以來舉凡多年積弊業已次第剔除毫不因循瞻顧想爾遠近商民亦已共見共聞溯自開關以來各商販無不踴躍輸將惟酒稅所入仍屬寥寥當經派員訪悉有著名土棍瞻敢勾串海巡狼狽爲奸公然於近城内外分設酒局車裝駝運絡繹道途 
 
 

Page 2

 
 
有黄木廠等處一干匪徒專事私運巡役得賄聽其出入並不查禁似此通同玩法殊堪痛恨除咨行步軍統領衙門及順天府五城一體嚴拿外合行出示曉諭爲此示仰各色人等知悉有能將著名土棍廣渠門上黄木廠德九朝陽門馮家五虎右安門外關廂趙四東直門外七姑娘崇文門外石板胡同私酒德子拿獲到案定行從優給賞抑或投充眼線因而緝獲者亦必分别給賞各宜凛遵弗違切切特示 
[示免停考]  
　　欽加同知銜特授江西德化縣正堂加五級紀錄十次吕爲出示曉諭事光緒二十七年八月二十三日奉府憲孫札嗣光緒二十七年八月十六日奉道憲明札開光緒二十七年七月二十六日准藩司移開光緒二十七年七月初八日奉巡撫部院李札開照得本部院因鄱陽縣停考商允陶護主教轉圜調和會同吳學憲電請欽差全權大臣與駐京法欽使商議邀免停考兹於光緒二十七年七月初六日承准欽差全權大臣復電内開接宥電卽派員與法鮑使商議兹據函復鄱陽縣免停考試以示格外通融除電軍機處外江印等因到本部院准此合行札知札司卽便移行查照辦理並卽出示曉諭以昭輯睦計黏抄發原電稿一紙等因行司移道由府轉行到縣奉此合亟出示曉諭爲此示仰闔邑士庶人等一體知悉切切特示光緒二十七年九月初九日 
[三續徐花農侍郎奏請添設商部衙門摺]  
　　各司旣定然後酌量繁簡設郎中員外主事小京官筆帖式若干員一如六部之制初設時人才不足以六部之能習各司所長者令兼轄一司謂之某司行走以比總理衙門之章京其各直省同文館機器製造礦務鐵路等局以及武備水陸師各學堂船廠等處學生之成成材者准其呈送本衙門作爲筆帖式𨽻各司三年而後所學旣成由本衙門堂官定其等第帶領引見一等請千小京官二等以知縣用其三等留署當差至小京官及主事等缺亦由順天府及各直省保送之五貢舉人出身考騐而後充補若主事升員外郎郎中後亦如各衙門之例得與京察如此則外任道府州縣半係商部衙門出身之人遇有交涉事宜不致扞格不入民敎之案自可隨時消泯且由溥利司起家考明於出納若任以藩司必度支裕如矣由弼教司起家者習於刑名若任以臬司必輕重得當矣他若由交際司升轉者大則可備各國之使臣次亦足資叅贊領事隨員之選其他用以制器用以講武用以課工用以治礦用於鐵路用於繙譯用以創告寪以測量以通下情以廣衆識以考掌錄各因其司之所具隨時有所請卽隨時有所給旣不致濫竽充數卽不致徒託空言聖諭所謂實事求是者此也况京師旣設商部衙門則各直省均宜設商務總局以司道大員充之各省局中亦按商部十四司之名分爲各處以府廳州縣及各學堂之學生分置其間由各督撫自爲採擇其應保送至京者隨時保送另給外奬者由外核奬果能如此則大用之而大效小用之而小效何患人材不出風氣不開耶抑臣尙有請者京員由郎中内轉至侍郎必由京官衙門數轉而始得逹今商部衙門與六部相抗自應亦設尙書侍郎各缺惟使本衙司員補郎中後卽升侍良則爲途太驟若至别衙門再轉非獨氣誼不投且未經辦過之事轉至手生荆棘應仿照欽天監之例其内搉者卽由本署自爲升轉而侍郎以下則更設正三品官二員從三品官二員正四品官四員從四品官四員以資翔歴其所添官階名目臨時再由吏部擬妥恭候欽定若翰詹京堂各衙門有願習商務事宜者隨時可按其本階令加一級兼銜則本衙門之人材旣集外衙門之人材亦至誠薈萃羣英之一助也或謂習商務者外官可由道府州縣起家而内搉者僅由本衙門升轉則途似太隘且拘定一處又似界限稍嚴而不然也若自漙利弼教武備尙象游藝諸司起家者與戶兵刑工四部皆相表裏其升至商部侍郎後遇此四部員缺隨時宸衷特簡亦可量爲調用惟吏禮二部與商務無甚關涉則不必强爲調補猶之平時吏禮二部司員皆用正途甲科而捐納不容混入此又因地制宜者也有此設施則羣材聚於一處人人有自奮之念雖薄技偏長而可庸他署無攙越之權事事皆實詣所造欲請託瞻徇而不可責有攸歸他人不能異視何至有門戶之見事無旁貸所學皆爲專家何至蹈苟且之習况戶部昔稱民部亦呼農部與工部並列民工旣可名部則增設商部一署與農工商並重之意正合將來此署設後諸事實力奉行則新舊之名可忘中外之迹俱化庶幾式揚聖謨聿昭郅治知綱舉目張氣象益蒸蒸日上矣臣識見譾陋謹就見聞所及縷晰具陳是否可以施行之處伏乞皇太后皇上聖鑒謹奏 
[札改軍制]  
　　紹興采訪友人云駐防郡治之水陸各營及沿海防軍現奉浙江巡撫任筱沅中丞札飭大加裁汰酌留精壯若干編爲常備續備巡警三軍訓練從嚴以備折衝之選至將領以下槪須習練洋槍打靶舊制硬弓步箭律革除 
[課吏紀聞]  
　　南昌訪事友人云本月初八日江西藩憲張筱船方伯在課吏館舉行考試甫交五鼓同通州縣已齊集館中至黎明方伯升座點名給卷是日首題問三代田賦以十一爲斷我朝丁糧之輕不過二十取一爲從未所未有乃猶不免逋欠之弊何歟按泰西各國於畝稅之外凡巿廛貨物人丁貨劵旅客無一無捐歲入較我十倍而不聞有怨言果操何術歟方今帑項奇絀論者謂賦可酌加其說然否西法所徵各稅可以擇從之否試縷陳之次題問省城以上之河道多淺渚險灘以梗舟楫百里旬日牽挽極難最礙商務或謂可用機器開通或謂宜仿建閘蓄水之法果有明效歟抑别籌良策如築鐵軌之類工大而費鉅一勞而永逸仍可取償商務其說然否悉詳著於篇第三題問古者設官分職各有應爲之事並非贅疣如丞倅簿典均可顧名思義乃近世目爲閒曹該員亦不以尸素自愧致有裁汰冗員之議然新政旣行爲守令者深資臂助如設學勸農招商保甲團練之類均應實事求是各有責成試詳言分理之法迨各員交卷後旋經方伯評定甲乙初十日列榜曉示計一等十二員爲何敬釗方履中馮由葛明遠濮賢懋汪鴻何榮暉李嘉芬向步瀛周銘忠陳金齡張鼎銘示期十二日辰刻在課吏館覆試聞方伯定章無論同通州縣及佐貳雜職在省者如不報名與考皆停止差委至同通州縣三次不考則照章永停報考者雖文理不通亦不列四等蓋於整頋之中略寓通融之意也 
[廉訪請假]  
　　蘇州采訪友人云牙釐總局督辦兼署江蘇臬司朱竹石廉訪於本月十九日在局中樓上失足而顚傷及兩腿經家人扶置牀上延醫敷治翌日尙未告痊乃飭家丁詣撫轅請假調理 
[夜巡善政]  
　　鎭江采訪友人云時將冬令月黑風高宵小之徒易於竊發常鎭通海道長久山觀察患之每夜二更後卽親帶小隊微服出巡丹徒縣張允臣明府水陸總巡周錦堂游戎以及保甲各局員亦皆督率勇丁周巡街巷一時城廂内外奸人無從托足閭閻皆得高枕無憂誠良二千石之善政哉 
[審陽雲樹]  
　　營口訪事人云日前鹽捐委員某君晒出同盛永鹽店所用捐票僞刻盛京將軍印信立提店夥訊究供稱此事與二道溝王姓同謀因連王姓解省請辦○日來俄醫稽查疫症頗極認眞無賴之流妄造謡言謂有患此者須用刀剖騐華人聞而誤信一經染病卽往田莊臺等處避之○日來俄官將官水塘東北一帶民房店棧一槪標封聞有俄兵二三千來營過冬故預備此房駐紥云○連日南風大作沙寍船之陸續進口者多至二十餘艘而南貨價值仍昻聞係匯水虧耗之故也○銀巿每兩易東錢八弔貼色八兩三錢洋銀每圓易東錢六弔二百文新元豆每石售銀七兩二錢陳者六兩七八錢紅糧毎石售洋銀四元八角次者三元八九角寗波酒驟漲至每擔售銀七八錢視今春幾倍之豆餅毎擔售銀八兩豆油毎擔七兩 
[京華紀要]  
　　聞之寓京友人云去秋各國聯軍入京將内城四隅毁去數處蓋以便出入也刻下工程處擬於兩宫回鑾前一律興工堵砌惟東華門南池子缺口不能修治祗在墻上安横木如門闌然因此處左近尙駐有洋兵也○隨扈在陜之内監十數名蘇拉十餘名侍 
 
 

Page 3

 
 
衛二十餘員於本月十四日乘蘆保火車入京○由　直門内新街口至宣武門甬路現經正紅旗善後局修墊平坦行人便之○永定門敵樓自遭兵燹毁壞不堪現在兩宫回鑾在邇是處係御駕所經日前承修大臣張冶秋尙書飭同和木廠主胡某前往勘估旋發出公欵四千金令赶緊開工修治經之營之當不日成之矣 
[三峽江聲]  
　　宜昌訪事友人云上月二十九日宜昌府陳太守舉行府試先期出示曉諭停止武試諸武童知之禀求太守設法挽回太守以旣奉上諭停止無可轉圜各武童遂揚言武試旣不准行各文童亦不許入塲事爲太守訪聞遂於點名之日多派兵役到塲彈壓俾免意外之虞○有某國兵輪船名金沙者擬於本月初開往重慶恐沿途居民少見多怪難免滋生事端爰請宜昌鎮傳鎭軍派武弁一員同往以免變生不測大約初七八等日卽須鼓輪上駛矣 
[牛斗文光]  
　　南昌訪事友人云江西撫憲李勉林中丞查知某某兩縣令均因公罣誤著記大過若干次一面諭令兩司撤任停委以示之懲○南昌縣戚升淮明府訪知近有不法之徒影射教堂中人私宰耕牛設攤求售因知照各教士請卽嚴加查禁以免有壞彼教聲名卽果係教民以不准私宰私販羅家塘某牧師尤相助爲理不稍從寛一時牛肉緒攤無不銷聲匿跡亦保全農務之大端也○撫憲李勉帥查得上年劉陽珂里被德化縣流民糾聚皖鄂奸徒四五千人僞造護照冐作逃茺到處勒索錢米居民擾害不堪禀請本省大憲嚴行懲辦邇見贛省各郡邑皆患水災雖迭經分别振撫必致轉徙流離猶恐無賴奸民仍有前項情事爰通飭各屬並咨會鄂省不論何縣流民如有任意訛索者准照新章格殺弗論其有描繪印信僞造護照者卽將爲首之犯照例嚴懲似此雷屬風行若輩當不敢復萌故智矣 
[江州客述]  
　　九江訪事人云本月十三日九江府孫景裴太守課試濂溪書院肄業生童遵照新章改試策論生員題問鹽課爲歲入大宗而兩淮居其半嘉慶道光年間引滯銷疲其時建言諸臣有以課歸塲灶請者有以設廠抽稅請者其法果可行歟道光十二年陶文毅公建議淮北改行票運鹽銷大暢其法若何淮南改行票鹽始於何年改之者何人能詳言歟淮南之鹽行銷五省而鄂岸銷鹽尤多整輪散輪之議聚訟不休盍折衷一是歟邇者鹽法亦稍敝矣私鹽則到處盛行淹銷則任意揑報將何法以善其後歟多士讀書有素經濟應不廢講求其各抒所聞以對童生題民生在勤論○本月初九日九江鎭總兵王雲笙鎭軍赴金陵謁見兩江總督劉峴帥禀商要公十五日事畢附太古公司鄱陽輪船遄回標下將弁列隊詣馬頭上迎迓○邇來潯城米價重復加昻上熟米每石須售錢五千文次者亦須四千文左右彼貧民之數米而炊者頗覺難於果腹矣 
[五茸衰草]  
　　松江訪事人云南鄉巨棍胡阿土前經華亭縣林鬵生大令訪拿到案收禁獄中嗣有奉賢縣鄉人某甲來松控稱聘妻某氏被胡姦佔求卽追還聘禮洋銀四十八元大令准詞備文關提氏之母兄到案訊究詎料氏母及其兄某乙同供胡確央媒禮聘並未强搶女兒大令怒飭卽掌頰始改稱因懼胡棍兇燄不敢直陳實係搶女作妾大令乃飭具結附案一面由獄提胡研訊胡矢口不承飭跪鐵鍊良久仍閉目呼寃大令謂捕汝時汝尙袖携六門快槍今留庫内汝之行兇作惡已可槪見况曾刃斃人命有案可稽卽不認搶女爲妾亦儘可定讞胡尙狡卸爲胡供小的安有快槍實係各役貪功栽陷大令嗤之以鼻飭卽還禁獄中並諭令管役小心看守○本月中旬某日之晚華亭縣主林蔚生大令傳集南北鄉各圖地保諭以瞬屆冬令民有蓋藏汝等須小心辦理保甲以杜盜賊窺伺至本縣所創游民勸工所係爲裨益地方起見目下良家子弟附送入所者目見其多經費浩繁規模漸拓汝等宜各向圖中富戶善言勸募以圖持久不論多寡一律造具清册送案備查 
[邸駕蒞申]  
　　昨晨十一點鐘時奉旨赴德國道逹歉忱之醇親王由吳淞乘鈞和兵輪船來滬蘇松太兵備道袁海觀觀察鐵路督辦盛杏蓀丞堂江南提督李壽亭軍門先乘海琛輪船抵金利源碼頭鵠候浦江内中外各兵艦均陞旗鳴砲馬頭上奇兵營及蘇松太親兵營滬軍營均擎槍列隊法界捕頭戎服佩刀帶同中西探捕臨塲彈壓鐘鳴十二下邸駕戾止丞堂率同袁觀察及江蘇巡撫聶仲芳中丞派來迎接之沈觀察諸人登舟請安旣而江海關稅務司入謁聲請登岸醇王遂乘黄韁雙馬車繞浦灘緩轡而行甲乙二印捕乘馬前導繼以各營軍士法界副捕頭督率中西各捕護送至英界然後折回旣而英美租界各捕頭戎服佩刀帶同全班探捕分投照料大馬路一帶各鋪戶懸燈結綵五色相宣居民相約來觀沿路人山人海咸見醇王身穿黄縀馬褂藍縀開衩袍頭戴寳石頂大帽雙眼花翎旣至洋務局行邸文武各官已先繞道至局前站班伺候醇王下車步入就東便廳小憩丞堂入侍茶點閱片刻而出繼入者爲出使日本大臣蔡和甫屋使李軍門袁觀察及趙觀察有倫沈觀察儉黄觀察承乙許觀察夔毛觀察慶蕃顧觀察肇熙嚴觀察信厚時已鐘鳴二下醇王傳諭其餘各員一槪免見遂各退出聞今晨十點鐘時拜會各國駐滬總領事並傳言德總領事擬設午宴欵之 
[擬造關房]  
　　前報紀本邑南關稅項改歸稅務司好博遜君微收兹悉好君定於十月初一日派副稅務司前往經理并擬就關前空地起造洋式房屋前日由虹口老船塢某西人偕工人測量地址大約興工之期當不遠矣 
[移提歸案]  
　　前日川沙廳陳桓士司馬派差持文至上海縣署投遞請派差移提寓居南巿大馬頭泰昌米店内之錢全元縣主汪瑶庭大令准之昨日飭值日差協同來差及十六鋪地甲提獲交來差帶回歸案訊辦 
[天長慶賀]  
　　昨爲日本國明治天皇誕辰日人謂之天長節寓滬各日商均於門首高懸旭日徽章以申慶賀外虹口日本總領事署前懸燈結彩焕然一新亭午時署中供奉日皇照相各日商及駐紥楊樹浦之日本陸兵咸往鞠躬致祝入夜署前及郵船株式會社門首將燈燃點五光十色燦爛異常 
[命案候騐]  
　　前晚七點鐘時美界百老匯路第四十四號洋房某西人家馬夫李阿四駕四輪馬車至外虹橋堍韁繩中斷馬遂乘勢奔逸横衝直撞一往無前適順利銅鐵店工人阿文行經是處不及避讓被馬撞倒傷及頭顱昏暈不醒二百十二號巡街印捕見之雇車送入捕房捕頭令送同仁醫院醫治醫生騐得腦殼已碎無可救治延至夜半斃命李雖加鞭逃逸仍經包探倪順泉拘獲告知捕頭捕頭令押候解送公堂禀請核辦昨日屍親協同地保投報上海縣署大約須縣主汪瑶庭大令親臨相騐矣 
[南巿瑣聞]  
　　日前江南提督李壽亭軍門由金陵乘策電兵輪船來滬下椗南巿董家渡當晚家丁高某由馬頭畔乘小划渡上輪船更深月黑失足墮浦不及援救以致葬身水窟至前日始將屍撈獲由屍屬帶回松郡收殮○大東門外北施家弄口天泰烟店於前日黄昏時烘焙烟葉火力過猛以致炎炎直上延及所堆貨物一時烟霧迷漫竄至戶外鄰人見而呼救店中人始覺察率衆汲水以澆始得烟銷火滅不致　成巨災亦云幸矣 
[南巿捕房紀事]  
　　前日唐秀春至新馬路時運來票店内購取義振彩票不知因何與櫃夥口角二十三號巡街捕上前喝阻唐反遷怒將捕扭住撕毁號衣後由他捕帮同獲住解送捕房捕頭令押候轉角馬路工程局禀請總辦翁子文太守訊究○浦東南匯縣境祝家橋婦人倪陳氏之姪媳某氏被素識鄰婦鍾周氏誘匿徧處偵訪蹤跡杳然前日始在南巿公義馬頭與鍾周氏遇因扭交七號巡街捕解入捕房捕頭令地甲看管候解送馬路工程局請訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴緝首犯]  
　　廣州廣雅書局世說編云省垣倉前街源源珍記兩店前因私製手槍敗露卓營統領李芷香直剌　拘各　嚴究主名而首犯迄今尙在逃未獲本月某日番禺縣某大令出示曉諭曰現奉緝捕局札開督憲批據統領卓營李牧家倬具禀陸續憑線在永清門倉　街下街源源珍記兩鐵鋪内搜獲私造槍砲各件及工人陳培梁滿二名理合錄供列摺禀請察核由奉批私造槍砲大干例禁迭　出示嚴拿起獲竟屬寥寥今該牧緝獲槍枝多件並獲造槍店夥實心任事深堪嘉尙仰緝捕總局立卽提犯悉心研訊究竟該店共造槍砲若干是何名色由何人定造係作何用運往何處務得實情錄供禀辦一面轉飭南海番禺及原籍東安順德等縣加懸重賞會營嚴緝勒交首犯陳義興何修等悉獲會訊究辦毋任遠颺並移軍械局保甲局將繳到各槍所封店屋分别騐明公平估計提價一半給該營充賞出力哨弁並卽酌給外奬以資鼓勵仍將辦理情形具覆備查曁候撫部院批示繳槍存等因奉此除提犯研訊明確分别禀辦及候奉到撫憲批示另文飭知並移行外合就札飭縣卽便遵照立卽如懸重賞會營嚴緝勒交首犯陳義興何修等悉解候質訊究辦毋任遠颺切切等因奉此除移營飭差緝究外合行懸賞購緝爲此示仰闔屬軍民人等知悉爾等如能拿獲本案首犯陳義興何修解案者每名賞給花紅洋銀三十元知風報信引拿獲案者每名賞給花紅洋銀一十元銀封存庫犯到審實卽給 
[鳩兹摘要]  
　　蕪湖訪事友人云前者五華山匪人閙礦一案正兇陳昌會聞風逃匿所獲帮凶之甲乙丙丁四人刻已解送繁昌縣署請縣主陳子良大令懲矣○婺源縣張筱珊大令以日前滛雨爲災城垣幾遭湮没因爲未雨綢繆之計鳩工集欵將沿城隄岸加高亦禦災捍患之至計也 
[上海縣署瑣案]  
　　成衣匠陸月生失去一學徒及尋獲被黄增泉等人索酬洋銀一元五角陸心生一計反糾同流氓董炳和冐稱差役將黄軋至縣前鴻福樓茶肆向之訛詐黄遂將董扭入縣署减控縣主汪瑶庭大令研訊之下陸供小的在治下小南門外開設成衣店學徒某甲學習已有五年邇忽私回家中由小的設法尋回突有黄增泉者偕弟黄乙聲稱帮同尋獲强索酒資小的祗有洋銀一元五角因卽如數付給後由董等喚令地甲索回黄增泉供小的助陸尋訪學徒以致用去茶酒等費若干故向索償董忽糾合多人冐稱差役强行訛詐大令問黄曰伊徒是何姓名答稱不知大令怒謂旣不認識何能尋獲顯見不實不盡喝令掌頰五十下董供小的開茶肆於王家弄中是日祗代喚地甲餘不知情大令以董插身多事决非安分之徒判掌頰一百下連陸逐出○諸翟鎭鄉人袁奎新被流氓陶長根誣竊訛詐因之投縣控訴前晚大令升堂研訊袁供小的耕田爲業某日在田種芋突有張國香者貿貿然來稱現在陶長根指爾竊取王姓猪兩頭故喚爾至某烟室一問小的卽隨之而往被陶軋住强詐洋銀二十六元適小的身畔有賣芋所得洋蚨四翼當卽付給此事有阮阿寳目擊叩求究辦阮供小的確係目覩並無虚言張國香供小的祗往喚袁並不多事陶長根供是日小的在鎭見有多人聚於一處言袁竊取王所豢之猪後卽至烟館過癮並不訛詐大令知非善類命重責四百板枷號該鎭半月以儆餘人斥退○顧蘇氏投縣控黄周氏拐賣幼孩大令庭訊之下氏供家居滬北英租界幼子被黄周氏誘去售與五福弄中某粤人家大令問爾何以知悉答稱此事有人告知大令命邀見證到案再核黄周氏交官媒看官 
[英美租界公堂會訊案]  
　　德商南順泰洋行主投本管領事署控王雲發私行定貨虧銀八千六百餘兩德總領事准之函致讞員張柄樞司馬司馬傳王到案訂於前日與德繙譯官佛爾克君會訊南順泰洋人投案聲稱前者王雲發在商人處當買辦私自定貨日久不出致虧銀八千六百餘兩請卽訊追王供小的前在南順泰時確有定貨不出欠銀八千六百餘兩之事惟小的之父在日曾與唐姓合開猪行由嚴姓經理自父親去世後迄今十七年未將餘利分派請提嚴姓到案訊追方可劃歸洋商欠欵司馬商之佛君以王旣認欠自應如數歸還不得將嚴姓之事貿然牽涉令將王交人保出清理至被嚴所欠之欵候提嚴到案再行訊奪 
[英租界捕房紀事]  
　　日前積賊吳阿四潛至廣東路某客棧行竊錢濟奎所置銀質對時表及搬指等物經包探趙銀河查獲帶入捕房捕頭著押候解送公堂禀請讞員張柄樞司馬訊究○前日凌芝蘭熊海卿在福建路互相口角經一百十四號巡捕拘入捕房捕頭令押候解送公堂禀請訊辦○流妓王阿林偕傭婦俞王氏在福州路中拉客經三百零七號巡捕拘入捕房捕頭令轉送公廨禀請押候訊究○前日午後四點鐘時有年逾不惑之病丐某甲者倒斃寶善街王大吉藥店比鄰小弄内巡街捕見之回報捕房捕頭令地甲傳屍親到來自行棺殮 
[法租界捕房紀事]  
　　法國新關租界沿途種有楊樹數百株時被人伐以爲薪捕頭知之特令探捕嚴加查緝務獲究辦前日鄉人盛阿狗正在砍伐包探暼見拘入捕房捕頭令押候解送公堂禀請讞員杜枝園大令懲辦○某甲途遇某乙向索借欵非但不還反被毆擊因之忿不能平將乙扭入捕房據情聲訴捕頭令押候堂期解請訊辦 
[美租界捕房紀事]  
　　昨日亭午時馬夫陳阿根駕工部局裝載垃圾之馬車行至北蘇州路偶不留意撞壞徵昌鐵行所置東洋車輪轉行主立卽將陳指交五百二十九號巡街捕解入捕房捕頭令行主至工部局向經理垃圾西人聲訴○昨晨偷兒王阿餘掩入靶子路鄉民某姓家行竊布衣數件携之而出適爲某號巡街捕所見連贓帶入捕房捕頭令押候解送公堂禀請讞員張柄樞司馬訊究 
[上海北巿絲業會館籌賑公所施子英經收順直秦晉江浙安徽賑捐七月十一至十六日第一百零二次清單]  
　　十一日古越陳官懋因患心胃氣痛多年求除根洋五十元漢口五秀珊翁因添孫蒙神獲佑大小平安三十元延陵求安子求保孫祖芬病速痊三十元洙涇馬興齋爲兒積塊少退續助完願求全愈廿五元西河福記廿元范質夫陸辛畬浙江　湖縣交代酒席十六元行索齋十元嘉善倚萊生十元曼壽生四元淮隂吳松坪龍洋十元辛丑再人幼興氏各英洋二元祝如氏英洋一元龍洋一元滋德堂馬英洋一元無名氏有名氏一角○嚴晉記隠名氏各洋一元無名氏二戶各一元又二戶各半元共六戶合洋五元○十二日選青嘉善氏求病速愈洋十元上虞葉樂園續收壽禮移助以冀平安六元鄭門周氏求保次男三晶病全愈四元萊州秦康機器洋二元○十二日刊江肖窳道人爲兒周歲蒙親友賜儀並自湊移助由崇餘莊來洋廿元求平安人十五元懷玉公堂十二元蘇垣平安氏英洋三元龍洋七元吳淞顧隠名氏求消災延壽完七月分捐英洋一元南匯謝榮熙求足疾速愈諸事如願一元○千四日安徽協賑所吳芷林先生經募由義善源來規元一千兩壽芝室主人洋五十元木瀆蔣榮壽求病速愈由蘇州萬源北貨行託同源莊來洋廿元浙寗同福和求同事平安廿元陳原記求上下平安樂善堂童求上下平安二戶各洋十元寗波陳竹君爲畢令親壽承諸友送壽儀移助洋十元勉力子求合家平安並求内人病速愈十元程聘珍龍洋十元佘松泉英洋一元○十五日梁溪秦潤之先生自杭經募不書名由久大莊來洋四百元程幹庭經募第二批規元一百兩零零二錢七分海防廳劉洋一百元河南補過氏爲次女病痊完願十元潘竹清十元姚南松十元黄恩煦募不留名十元又張靄堂六元又吳蘭階四元老甡元絲莊周仕沅子懋德懋功懋照求平安英洋二元龍洋五元銅洋三元金善甫李子華洋一元小洋十九角○十六日寳隆洋行大班景克君規元一百兩姚伯欣六七月捐洋二元川沙司理署知非子爲妻頭痛完願王楊氏爲小兒來生完願各洋二元無名氏銅洋五元○王瑞卿善士六秩晉一壽辰將壽筵資移助洋六十元○又承諸君惠賜隆儀爲各友增福陳作霖洋廿元天順祥十元大豐杳記源裕張鴻猷　豐王襄寳泰祥金永安朱拱之怡　渝瑞昌和永生和信義生宏盛隆慶豐福昌德豐恊大恆興屏號益興公愼金雨蓮太古渝聚興仁姚長慶盤記朱光甫謙益泰歐陽本鈞記楊友于鄧子元胡掄元黄孝忠程灼三余慶輝王翰卿戚子魯國壽張　亨德厚祥黄煥章德合成同義公周津武公泰行同德和同慶永厚記天申福王正揚程鳳鳴劉榮暉五十四戶各洋四元周俊豐劉弁卿彭辉光張寳欽張寳韻張文林葉瑞卿尹君弼郭咸漙湯爕記永興懋記德昌永德昌福泰義生遵同康祥復泰祥興義祥忠順仁鴻義長裕生祥何荐之舒芝田康敬堂　逹夫賈玉田劉元昌壽康祥何雲裳羅蓮塘宋品三李月溪三十三艉各洋二元共八十九戶合洋三百十二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
