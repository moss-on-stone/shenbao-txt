# 1902 - 81 - 4910393

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[新印南皮張宫保政書出售] [  圖書集成局代啓]  
　　兩湖總督香濤宫保學問經濟負海内重望仰止廬主搜得宫保歴任以來奏議數百篇如創設學堂舉辦農工商諸要政悉行採入釐爲十二卷由思益學社倩本局用大號新字印成紙墨精良裝訂六本碼洋一元四角江左書林及漢口江左漢記均有出售有志經世者請擇便購閱可也 
[預防銅圓流弊說]  
　　當十銅圓之制初行於閩粤二省彼中大吏仿東西洋各國成法目購機器鼓鑄通行核其成本較制錢輕减官中旣　餘利可沾而民間以其輕而易齎行之市廛至爲便益故尤無不樂用誠所謂利國便民一舉而兩得之事也去歳聶仲芳中丞撫軍吳下以蘇省制錢缺乏特仿閩粤章程由司庫籌備成本每批銀一萬兩解交江南銀圓局鑄造當十銅圓發交各錢肆兌用并飭屬出示凡民間完納錢糧税釐以及買賣貨物一切交易均准行使僕於斯時曾箸爲論說謂此後入五都之市凡物價值百文者予以銅元十枚短陌之弊旣可無慮且行用制錢時鵝眼綖繯觸目皆是因調换而生糾葛者時有所聞若行用銅元則畫一整齊可以永免斯弊所慮者市儈以無可牟利難免把持抑勒行之稍久或竟有贋鼎出而亂眞利弊相因是亦難料旣而各錢肆一經領到民間之持銀圓往兌者幾於肩相摩而踵相接雖每一銀圓所换之數核之制錢市價時或短去數十文然民間喜其輕便曾不以此而稍形阻滯僕方幸大憲之維持圜法果有深心而轉自覺前說之未免鰓鰓過慮乃未幾忽有趨而告者謂市上所行之銅圓竟有僞品攙雜矣其輪廓字迹與眞者無殊特外包以紫銅而中實以鉛砂擲之則聲重濁而不能清越僕聞之將信將疑詢之錢肆中人亦模棱無以應旣而見粤省善後總局及鑄錢局會銜出有告示謂現在市面覓得私鑄全黄銅仙一枚騐係翻砂爐非碾片印造計重一錢七分云云竊謂奸人作弊無所不至寳銀之有灌鉛也大小銀圓之有銅質也銅錢之有砂片也詐僞百出本屬防不勝防是銅圓之有僞品亦在情理之中現僅見於粤東滬上雖有傳聞尚未得有實據且卽有此事安知非卽由粤省運至以圖魚目混珠惟市間旣有此傳言不能不急謀整頓之策俾其弊不致叢興整頓之道奈何曰若輩作奸犯科應由地方官設法拘拿嚴行懲辦固不待言惟欲絶其弊之原尤在官局之鎔鑄此等銅圓者一切工料務須格外認眞不可稍有取巧之心致授作僞者以間隙嘗讀聶中丞原奏謂每鑄銅圓一枚需成本制錢九文三四毫以每批本銀一萬兩鑄成銅圓得一百五十萬枚卽可抵制錢一萬五千串核之市肆以銀易錢時價可望盈餘銀七八百兩候補道劉錫庚辦理此事於銅質精純輪廓完好加意講求甚屬可嘉云云夫以九文三四毫之成本而僅鑄就銅圓一枚糜費不可謂不巨所謂銅質精純輪廓完好者固宜見諸實事而非僅托之空言乃僕嘗觀之錢肆見有銅質尚精輪廓尚整者問之則曰此頭批所發也見有銅質黝暗輪廓殘缺者問之則曰此二批三批所發也夫以不數月間而相懸已如是是殆所謂物必先腐而後蟲生彼作奸犯科之流殆亦有以窺其微而因敢以僞品混淆與不然官中所鑄果盡屬精純完好彼雖欲以僞品攙雜亦何能輕於嘗試哉嗟乎圜法之弊至今日而已極幸得銅圓周轉市廛藉輔制錢之不足乃行之未久弊已將生苟不急遏其流恐不轉瞬而眞僞雜糅弊將一發而不可制斯時市儈乘間抑勒小民嘖有煩言向之所謂良法美意者至是而盡變爲弊竇不亦大爲斯民之累而重負聶中丞創造之初心哉僕故因粤省之事衍爲此說倘經理者能見此而力謀整頓之方是則國與民皆受其益而豈獨僕一人之私幸也夫 
[宫門抄]  
　　二月初七日理藩院鑾儀衛光祿寺正藍旗值日無引見延侯續假十五日張翼竇延馨預備召見召見軍機及張翼竇延馨初八日外務部鑲藍旗值日禮部引見六員廂白漢十一員内務府三十三員奉宸苑四員孫萬林伺候召見召見軍機及顧肇新孫萬林 
[俄人尋礦]  
　　香港循環日報登海參崴友人來函云俄國政府中人因西伯利亞鐵路將次竣工籌增東亞警備艦隊並將東三省鐵路輪船各局加意擴充雖蓄意深沈然人皆知其不無顧慮蓋以亞洲東境俄無從得煤以供要用未免百事無成以故近數年來專注意於礦務迭次派礦師遍歴各處偵探礦苗不料往返徒勞毫無實效亦俄人一大恨事也近聞俄人在沿海州思塲河及也喇河上流探得煤礦數處逐加試騐其質頗佳故俄政府已於本年預計國 
所在恐難免鄰國爭思染指其間也又云俄國礦師古利衣氏銳意搜尋煤火及煤油之礦數年來專在薩哈里島東岸悉心查探近於波亞達沁河附近用鑽地器鑽至二百七十八尺之深見有煤油湧出本欲力窮層數無奈嚴寒地凍不得不暫輟工程一俟春令融和再當决計開採云 
[述熱河匪亂之由]  
　　熱河賊匪披猖前已紀諸報簡兹有客來自口外告諸天津直報執筆人云此事發軔之 
 
 

Page 2

 
 
初緣朝陽縣王大令辦理賠欵原議按畝捐制錢三文已足符應賠之數後竟責令每畝出錢十文民不能堪相與抗拒大令怒將爲首之武生郭姓詳請褫革餘人收押所中郭情急率黨闖入縣署刼去被押之人大令飭護勇携械追捕槍斃多人郭遂逃至四鄉煽惑良民并與匪徒糾合揭竿而起其勢洶洶熱河原有駐防兵不能彈壓乃飛調武衛左軍四營助剿匪黨自知不敵而又不甘束手就禽麕集三寨中作負嵎之計未幾二寨卽由官兵攻破擊斃匪黨二千餘人官兵亦死傷七八十名尚有一寨匪黨過多槍砲如林營壘鞏固官兵不能爲力匪遂益肆鴟張刻聞馬軍門玉崑已奉命帶隊往剿大約不難一鼓蕩平矣 
[直隷總督袁慰庭宫保瀝陳下情籲准開缺回籍終制營葬摺]  
　　太子少保署理北洋大臣直隷總督臣袁世凱跪奏爲瀝陳下情籲懇天恩俯准回籍終制營葬恭摺仰祈聖鑒事竊臣於光緒二十七年四月二十九日在山東巡撫任内丁本生母憂經一再瀆陳愚悃懇請開缺守制並回籍營葬疉奉温諭賞假百日卽在撫署穿孝假滿後攺爲署理並允俟大局定後再行賞假回籍營葬天語煌煌仁至義盡旣厪念地方之重策勵優加復曲體臣子之私矜憐無已聖恩高厚幬載同深臣復何辭敢違明詔勉抑哀慟忍泣效忠冀俟時局稍平再申前請不圖甫經銷假忽奉九月二十七日上諭直隸總督兼北洋大臣著袁世凱署理等因欽此眷注愈隆任寄愈重益驚漸於非分彌跼踳以難安當復披瀝愚誠仰懇收回成命詔旨弗許敦促就道時方多事義難固辭遂以素縗玷辱高位負咎銜恤遷延至今伏念臣薄植輇材本無經濟叨承寵遇疉沐殊施碎骨糜軀不足云報夙夜自誓感激馳驅但有爲國盡瘁之心從無瞻顧畏難之念惟是忠孝大閑名教攸關不有其親卽不可以爲子不可爲子尚安能事君昔曾國藩剿賊江西宼氛正熾律以金革母避之義宜可墨絰從戎然一經聞訃丁憂尚且抗疏再三堅求終制胡林翼起復視事奏明出省辦賊以軍事爲已任吏事則悉由督臣官文主持彭玉麟以咸豐二年丁母憂未及終喪出而討賊同治七年補請守制疏稱士大夫出處進退關繫風俗之盛衰又謂天下之亂不在盜賊而在士大夫之進無禮而退無義李鴻章身任北洋其母病殁正值海防吃緊之際然猶奔喪營葬兩次回籍臣之駑下略無才望可比諸賢而於親喪自盡之忱方寸縈廻末由自解溯自上年遭罹大故卽荷聖慈曲加慰留雖經賞假治喪臣究未嘗一日離乎官所旣而奉命北上倉猝成行維時臣母停櫬山東僅由臣同母兄世廣等扶侍回里臣並未得匍匐奔送方今窀穸未安先靈未妥愼終之事缺略尚多追念劬勞抱憾何極况臣體素羸弱憂患餘生益多疾病氣血虧損肝脾兩傷頭暈心悸不時發作自揣精力實不足再任鉅艱徒以世局紛紜王事靡盬臣又屢奉移孝作忠之諭不敢以私廢公干冐不韙慄慄恐懼兹幸仰賴皇太后皇上憂勤所積默挽天心鑾輿復返乎京都宗社永綏於磐石中外修和遐邇悦豫太平之象拭目可期皆非臣愚所能贊助有臣不見其多無臣亦不患其少矧中興大業締造方新正當惇叙彝倫明示中外而督臣職司風化直境地領畿疆尤爲百爾所具膽實繫四方之觀聽如以銜憂嬰病不祥之身長此靦顔充位下重微臣貪位忘親之咎上負聖朝孝治天下之隆内而慚疚百端外而指摘交集即使勉强從事亦恐措施失當貽誤滋多是於國家實爲絲毫無補之人而於微臣徒有一息難安之隱進與退皆失其據忠與孝兩潰其防臣心益悲臣罪更甚且臣接閱家書擬於秋初舉行葬事屈計啓柩之期轉瞬卽至而卜地修壙以及一切附棺之需安厝之儀均須預先審度經營方足以昭詳愼而免率略惟有籲懇天恩俯加原諒准開直隷總督兼北洋大臣署缺俾臣回籍終制營葬稍安愚拙之分曲全母子之情用贖罪愆藉寛清議臣今年甫四十有四居廬之日有限報國之日方長一俟大事粗完卽當泥首宫門力圖報効决不敢自等廢棄仰負生成螻蟻微忱號泣上訴不勝迫切待命之至所有懇請回籍終制營葬下情謹恭摺瀝陳伏乞皇太后皇上聖鑒訓示謹奏奉硃批另有旨欽此 
[江西課吏]  
　　南昌訪事人云江西撫憲李勉林中丞於上年創設課吏館頗有成效本年擇於正月二十五日考試同通州縣投考者約百人題爲仕與學不殊心得論古言天者數家自地球之說出與渾天適合南北冰道隔絶不通自西徂東自東徂西皆遶地球一週故說者謂地無往而非中痛詆自尊爲中國而輕視外人之非公理其說然歟否歟然無往非中何以有南北冰海及東半球西半球之異中之名不立則東西南北之名似皆宜爲蛇足且以地勢論中國實亦非在地球之中也何以巍然首出爲開化最先之古國抑亦别有義歟諸君子學古有年其各舉所知以對次日中丞督同藩臬道府在中館評閱取定榜示一等楊青選吳傳榮李國韶馮廷極何敬釗桂森帥元銘王榮楙鍾元贊鄭季相張鼎銘雷以震華桐張仁荃　鳳儀葛明遠方恒蔡蒙惲金堂陳紹曾余靖以上二十二員及上年在館肄業各員均於二十七日辰刻到館覆試二十八日接考佐貳雜職投考者約二百人題爲七月陳王業論唐有藩鎭之跋扈然卒賴其力以捍衛北邊故顧亭林氏欲寓封建於郡縣其策果可行否二十九日評定榜示一等舒邦杰劉延祥尹光勳王襄李鳳高莊冠三賈繼宗陳凌孫錫龢黄炳耀吳祖植彭祖蔭趙宗璜黄樹聲錢瑞麟李思瀚沈光訓錢撫辰黄海濤姚元揆王廷珍戈銘猷朱騮成陳祖善黄志仁胡賢俊周之冕王鳳章程嘉榖朱炯以上三十員均於二月初四日辰刻到館覆試以便挑取肄業 
[官設錢鋪]  
　　南昌訪事人云江西撫憲李勉林中丞近擬開設官錢鋪凡各屬解省之地丁漕折屯餘税契雜欵銀兩概歸官錢鋪彚收轉行上庫以杜各錢鋪高擡銀色之弊並刊印官錢票流通市肆准給發口糧完納釐税以杜各錢鋪空票盛行之弊仍限定大中小錢鋪祗准出票若干不准多出其票蓋用官錢鋪戳記免致有私票充斥及倒閉乾没等情亦振興圜法之一端也 
[游學述聞]  
　　漢口訪事人云湘撫兪廙軒中丞特籌巨欵遣派高材生十餘名赴日本師範學堂肆業俟學成歸國用以教育人才大約本月中旬卽可束裝就道矣 
[文斾過吳]  
　　蘇州訪事人云浙江提督學政張大宗師亨嘉於本月十三日道經蘇省地方文武各官均詣胥門外大馬頭迎迓宗師登岸後先詣撫藩臬三憲轅拜會旋飭家丁赴文武各署投刺至十六日午後解維赴浙各官恭送如儀 
[尚衣履任]  
　　蘇州訪事人云日前新任蘇州職造榮尚衣專電至省定於本月十六日清晨蒞蘇履任本署書差預備迎接地方官更飭辦差人役就胥門外接官廳搭蓋綵棚陳設供張撫憲恩大中丞於是日七下鐘許詣胥門外馬頭上恭請聖安 
[籌酌膏捐]  
　　武昌訪事人云鄂省開辦膏捐後土業中人公禀督轅略謂膏捐原議章程苛擾煩瑣雖餉項不無裨益實於商民生計有妨查本年漢鎭各土棧生意寥寥土税大爲减色優於此必絀於彼倘將膏捐歸併土税似較易收商民亦無不願意督憲張香濤宫保披閱之餘 
 
 

Page 3

 
 
立卽傳見藩臬兩司及善後牙釐兩局總辦議至數點鐘之久司道多以加徵土税爲然惟朱惠之觀察侃侃力爭謂膏捐章程早經刊布萬難中止如必欲攺絃更張職道斷不敢從事請另派大員經理可也制軍以事經創始必須和衷共濟廣益集思萬不可稍執已見仍飭觀察與兩司悉心籌酌詳請核辦 
[撤差示儆]  
　　蘇州武備學堂肄業生於本月初七夜大閙羣仙戲園一切情形已詳前報兹得姑蘇采訪友人續函謂平日諸生入園觀劇每自恃人衆靳給戱資園中伺應者惡之以致積成仇怨是晚有名桂芳者出言不遜致諸生勃然大怒肇此禍胎事後學堂總辦丁翹山觀察禀知撫憲恩藝棠中丞中丞以商務工程局員兼堂中監督李子馨大令辦理不善提調魏大令詩荃約束不嚴均屬咎有應得因飭一併撤差而以王明府毓江充提調戴明府運寅接辦商務工程局事宜兼學堂監督二明府奉委後涓吉十六日到差至諸生倚勢爲非目無法紀如何懲儆刻尚未有所聞也 
[粤垣决盜]  
　　廣州訪事友人云正月二十七日南海縣裴大令奉到大憲批示飭將盜犯湯亞勤麥亞章麥亞潘郭亞寛陸爛芳鍾亞安陸亞二等七名正法隨卽派差赴獄提出分别綑綁會同營弁押赴市曹斬决旋又提出忽認忽翻之盜犯黄亞連黄亞華徐亞樂羅明坤何亞海等五名委員押往犯事各鄉站籠處死以昭炯戒 
[蘇省官塲紀事]  
　　蘇州訪事人云太倉州州同鄭州佐逢時因病出缺藩憲陸春江方伯得報後卽於本月十三日牌示以大挑知縣王明府慶燿借補○署吳縣主簿蔣少尹家昌丁憂遺缺藩憲陸方伯牌示以現署昭文縣主簿准補斯缺之葉少尹煒飭卽赴任遞遺昭文縣主簿員缺以輪委到班之補用理問婁叅軍湘署理 
[上海官塲紀事]  
　　昨日長江各卡總巡江蘇候補府李清伯太守因公至滬命駕詣上海縣署拜會縣主汪瑶庭大令大令延入花廳茗談良久而别○昨日江蘇候補縣季酉山明府由蘇至滬赴縣署投刺大令飭丁擋駕 
[府試示期]  
　　上海縣正堂汪爲科考事奉本府正堂余札開案奉學憲札飭考試文童等因奉經通飭遵照在案今本府擇於光緒二十八年三月初一日開考所有華奉婁金上南青七縣文童應於二月二十八日齊集郡城聽候分塲考試等因到縣奉此合行出示曉諭爲此示仰與考文童一體知悉屇時齊集郡城聽候府憲分塲考試均毋自悮切切特示 
[飭緝正兇]  
　　前有許雲生者被人毆斃於引翔港鎭嗣經其兄許炳如查悉兇手係被寳山縣人孫姓因投縣控請緝拿旋由差役緝獲帮兇人張錫堂解送縣署縣主汪瑶庭大令研訊口供收禁候辦旣而炳生以正兇久未弋獲投臬轅上控臬憲效述堂廉訪批飭上海縣赶緊查拿訊明擬罪大令遂於昨日加派差役四出嚴查 
[案犯寄禁]  
　　前日太倉州蔣羹臣直刺派差押解串拐女孩之人犯許阿東及周阿寳二名口至蘇松太兵備道轅○袁海觀觀察勘訊觀察飭發上海縣監禁聽候示期提勘 
[命犯解回]  
　　本邑某小輪船舵工錢阿毛前因行駛不愼撞沈陳王氏划船致氏惟其女因此溺斃控經縣主汪瑶庭大令拘錢至案訊係悮傷申詳上憲奉飭解省勘訊兹經臬憲效述堂廉訪勘訊供詞發回原縣監禁昨日押解到申大令飭卽收禁獄中候示 
[赶製軍需]  
　　前日四川總督奎樂峯制軍電飭江南機器製造局赶製能容藥彈五磅之小砲五十尊著於工竣後迅卽解赴蜀中等因昨日總辦毛實君觀察已飭砲廠委員某君督率工人赶緊製造矣 
[嚴定罰欵]  
　　英商老公茂紡紗廠洋人洛神飛經南市花業董事邀至公所妥議章程除派巡丁稽查鄉販外另由各花行悉心稽察此後各行如有私收濕花情事無論多寡概照定章罰洋銀一百二十元以一百元充騐花公用二十元賞給巡丁 
[移追修價]  
　　日前英商公興機器廠主投英總領事署呈控十六鋪橋南首彚興輪船公司主吳竹笙欠找修理輪船價乞移請華官追繳等情隨出副領事偉君據情函致英美租界公廨讞員張柄樞司馬當卽移文上海縣署昨日縣主汪瑶庭大令飭差持票至十六鋪會同地甲曁工程局差迅將吳解案以便轉送公廨歸案訊追 
[西節停訊]  
　　本日爲耶穌遇難之期俗稱外國清明向章在滬各西人均停辦公事三日以故英美租界公廨應訊各案亦停訊三天以循舊例 
[學生過滬]  
　　前日兩江總督兼南洋通商大臣劉峴莊宫太保委省垣陸師學堂總辦兪恪士觀察明震帶領畢業學生二十八人來滬僑寓英界吉陞客棧定於本月二十日附日本郵船會社神户丸東行昨日已倩寄居寳善街新鼎陞客棧之甬東獨臂翁料理啓行時一切事務矣 
[上海縣署瑣案]  
　　前者張徐氏控姊夫姜雲卿攫去洋銀及金飾田單屋契等情縣主汪瑶庭大令訊供未結日前姜因病身故前晚大令復提研訊姚沈氏供小婦人前開客棧時因夫亡子幼雇姜雲卿管理一切旋卽與之私識至今已閱三十年日前姜因病逝世伊妻非但置之不理反糾人前來僞稱姜在日有洋經衣飾在小婦人處窮搜無著遂將器物擊毁叩求明鑒姜徐氏供丈夫在日與姚沈氏私識有年兒子關寳不務正業前被丈夫控告至今尚管押攺過局中可否求恩釋回以便料理喪事至胞妹張徐氏之單契洋銀金飾前被丈夫攫去寄存姚沈氏處叩乞究追姜朱氏供小婦人是雲卿之媳餘語與其姑相同張徐氏挈子關榮供稱姊丈姜雲卿前因借貸洋銀不遂糾同朱栢松將小婦人綑縳攫去鈔票洋銀六百七十元並單契金臂釧等物今姜已逝世求向伊所私之姚沈氏追還朱栢松供某日姜雲卿訂定與張徐二人結帳後因患病託小的同往算明隨卽回家並無帮同攫物之事大令飭差往攺過局提姜關寳至案諭曰爾前因與流氓爲伍被爾父呈控忤逆收入攺過局今爾父逝世本縣將爾從寛釋回交爾母管束旋將朱申斥再三交人保釋諭令張徐氏等人退去所控搶物聽候查明核奪○張松生劉善貞在浦東聚賭拒傷巡勇經彼處巡防局員某君拘獲解至縣署大令研訊之下張供日前小的在友人處飮酒後偶爾作葉子戱局勇貿然前來捉賭致被劉錦祥所毆今劉已不知匿蹟何處劉善貞供小的雖同在抺牌然一聞局勇到來卽情急逃避並不肆兇大令飭將兩人交保出外候交到劉錦祥再行訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市捕房紀事]  
　　招商局金利源馬頭棧房中失去鐵錨一具昨在集水碼頭馮其生船上查獲拘解捕房捕頭令押候轉解馬路工程局禀請總辦翁子文太守訊究徽寗馬頭豫興竹行將竹竿堆積馬路中四十七號巡街捕喝令移開行中傭人董阿榮與之抗拒致被拘解　房捕頭令押候傳到行主解送工程局禀請訊究○前日五十號巡街捕巡至江海關馬頭見某甲方起運私鹽四包向之查問甲情急逃避因將鹽解至捕房捕頭據情禀知太守太守函致上海縣署請縣主汪瑶庭大令照例提半充公其餘發還局中作爲賞號 
[英美租界公堂瑣案]  
　　高寳寳李阿生二歹人當南京路被火時攫取絨毯一條花布三疋售與趙扣子經包探趙銀河查知拘解請究讞員張柄樞司馬研訊之下高李均供認不諱司馬商之海副領事官判各責三百板枷示半月趙責二百板免予荷枷卽行開釋○前日成衣匠沈長賢行經松江路第一百十七號門牌某竹器店門前適店夥徐文郁沈根才在樓窓口抛下竹竿將沈壓倒傷及膝蓋二百零五號巡街捕見之將徐文郁沈根才拘入捕房一面送長賢至仁濟醫館求治昨晨捕頭令包探趙銀河將徐沈解案請訊長賢之姪阿未投案備訴前情并稱叔父現在醫館中養傷不能來案聞醫生云須三閱月方可告痊徐沈同供小的等事出無心今願貼還養傷費尚求恩斷司馬判償洋銀十八元始得開釋○湯阿德行竊韓錦堂船上布篷經包探倪順全拘案禀稱小的查知此人卽去年行竊工部局載石船上各物未曾弋獲之犯請卽嚴懲司馬判責三百板押捕房半年○陳宜四行竊張永春家洋傘一頂經包探顧福其拘解請究張訴稱前日小的携包袱洋傘至陳船暫寄旋忽失去今在陳船搜出洋傘至包袱則已被陳吞没叩乞訊追陳一味推諉司馬判賠洋銀六元○包探顧阿六解周梅生至案禀稱此人行竊通聚泰號皮衣二件經六百零五號巡捕拘入捕房捕頭令小的解案請訊司馬判責四百板○包探徐榮珊解王阿友至案禀稱此人在龍飛馬車行管門前晚帳房門被人撬開伊尚不知今特解案請究司馬判責三百板交人保釋○騐花洋人洛神飛控朱榮等八人出售攙水棉花朱等同供近日天雨連綿致棉花略有潮濕並非攙水叩乞原情司馬判令罰洋銀二十五元○有趙姓者投函捕房略謂日前小孩汝昌患病延老北門城内財神弄醫生朱子琴醫治服藥後遽爾斃命似此庸醫應請究辦昨由西探將函呈請司馬察核司馬謂庸醫悮人本應提究惟趙信中並無眞實憑據未便准理 
[法租界公堂瑣案]  
　　前年浙江紹興府屬上虞縣人兪少山納蘇州人吳氏爲妾旋於次年物故吳氏不安於室遷居美界河南路某里與所歡浪子雙宿雙飛本月初十日忽席捲而逃兪子和生偵知與所歡匿迹法界寗波路五十三號門牌屋内因往尋獲先將衣箱十口運回另雇馬車接吳氏去及開箱檢點則貴重衣飾已均不翼而飛箱中惟留小像一紙係吳氏與所歡合照者未幾吳氏復逃至寗波路舊居和生尋蹤而往吳氏怒以强搶箱物爲詞扭赴捕房聲訴昨日捕頭令包探將一干人解案吳氏倩法國律師函致費繙譯官讞員杜枝園大令謂此係華人訟案安用律師爲吳氏供家主六十四歳時恐小婦人一旦失所依倚曾允給銀五千兩爲養贍費迨彌留之際復立有遺囑今被和生悉數吞没幾至無以爲生和生呈上照相聲稱庶母吳氏不守婦道有玷家風所稱父親遺囑實無其事當時一切皆由族叔雪岑經理請傳問可也訊至此有任富林者投案訴稱和生係小的之壻其父故後家務悉由紹興會館董事陳樂庭主持請傳案備質大令商之費君著吳氏檢呈遺囑一面令和生邀同雪岑及陳將伊父筆跡呈候核對再行理斷○陳祥瑞家婢女前被楊陳氏誘逃出外尋獲後本欲將楊陳氏送官緣謝張氏出爲力保得免控請究懲未幾婢復逃逸無蹤陳遂將謝張氏扭案昨日大令升堂研訊陳遣妻張氏投案伸訴前情謝張氏供小婦人與楊陳氏誼關婣戚故敢作保此婢現匿後新街老虎灶樓上朱二家小婦人實未同謀叩求明察大令飭包探帶出指提朱二與婢訊核○包探禀稱朱金福竊取太古馬頭貨棧中所儲之煤被巡丁拘獲交小的送案請辦大令判責二百板○包探禀稱偷兒金根生竊取某甲衣袋中皮夾一枝内儲洋銀若干元報經小的查獲吊到原贓解案請辦大令判責二百板○包探禀稱小利王阿根潛入洋涇浜中所泊之船竊取衣服洋傘經小的查獲解案請懲大令判責二百板 
[美租界捕房紀事]  
　　昨日午前江北人嚴小扣投捕房訴稱行經裏虹口同鄉流氓王小五小六仔索詐不遂强將金戒指攫之而去請卽查拿捕頭允派包探緝獲以便解送公堂禀請讞員張柄樞司馬訊辦○前晚小竊吳阿才混入蘇州河中某姓船上竊取衣物携之登岸適爲某號華捕所見連贓帶入捕房捕頭令押候解送公堂禀請懲辦○昨晨甬人趙某行至西華德路不知何故與張小福大肆兇毆旋扭至捕房聲訴捕頭詰得釁起細微一併斥釋不予准理 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年二月初六日京報全錄]  
　　宫門抄諭旨均錄前○疆撫饒奏爲新疆第六次遵辦新海防酌加一成捐輸懇恩飭部核奬摺○又奏爲借補知州政聲卓著懇恩留疆補用片○外務部奏爲章京到部酌量補用片○粤督等奏爲考試同文館學生懇恩給奬摺鄂撫端奏爲甄别教職佐雜人員均無應劾之員摺 
甘肅新疆巡撫臣饒應祺跪奏爲新疆第六次遵辦新海防酌加一成捐輸懇恩飭部核奬恭摺仰祈聖鑒事竊臣前准部咨擬請將新海防捐輸酌加一成各項實官花樣四品以上按五成實銀收捐五品以下按四成實銀收捐等因咨新遵照計自光緒二十六年正月初一日起截至閏八月底止作爲酌加一成第五次捐輸業經臣奏請核奬兹據新疆藩司文光詳稱自光緒二十六年九月初一日起截至二十七年七月底止據各捐生先後報捐實官指分二十五名共收正項庫平銀四千七百一十三兩六錢隨收部飯銀七十兩七錢四釐照費銀五兩均在尚未奉文停捐以前分别塡發正實收給予各捐生收執所收捐銀另欵存儲聽候提撥飯銀照費存俟彚解造具各捐生履歴並遵照新章取具初捐人員同鄉官印結齎呈副實收詳請奏咨换給執照前來臣覆核無異相應仰懇天恩俯准飭部分别核奬以資觀感除將清册副實收等項咨送部監外所有新疆第六次遵辦新海防酌加一成捐輸緣由謹恭摺具陳伏乞皇太后皇上聖鑒訓示謹奏奉硃批户部議奏欽此 
　　饒應祺片再鎭西直隸廳同知員缺經臣於光緒二十七年七月奏請以花翎鹽運使銜補缺後補用知府候補直隷州知州陳純治借補欽奉硃批吏部議奏欽此兹該員於新疆秦晉振捐案内仍由前銜加捐道員不論雙單月選用領有户部執照相應請旨飭部將請補鎭西同知之案毋庸核議另行由外揀員請補以重職守該員陳純治誠謹老成公事明練歴署新疆各缺均有政聲在新一十餘年邊防極爲熟悉查變通章程内開選用人員准其留於新疆歸試用班補用新疆現無候補道員該員旣經加捐道員陞階理合叩懇天恩准照變通章程卽以道員留於新疆補用藉資臂助謹會同陜甘總督臣崧蕃附片具陳伏乞聖鑒謹奏奉硃批著照所請吏部知道欽此 
外務部片再前總理衙門章京刑部郎中陳曾植前由盛宣懷奏留在滬辦理譯書事務經臣等於上年十一月奏請調回臣部當差奉晉允准在案該員現已來京應留於臣部候補遇有郎中缺出照章酌量補用除咨吏部刑部查照外理合附片陳明伏乞聖鑒謹奏奉硃批知道了欽此 
　　廣州將軍臣宗室夀蔭兩廣總督臣陶模廣州滿洲副都統臣興存粤海關監督臣莊山廣州漢軍副都統臣春齡跪奏爲廣東同文館英俄東三館諸生學習均閱三年照章考試給奬恭摺具奏仰祈聖鑒事竊廣東同文學館英文學館係於同治三年五月設立同治六年十月因各生學有成效經前署將軍慶春會同前兩廣總督瑞麟等考察擇其文藝堪以造就者咨送六名到京經總理各國事務衙門考試均堪造就奏准作爲繙譯生監生准其一體鄉試分别派充將軍督撫各衙門繙譯官嗣後該學生等三年學成卽行奏明分别給予生監併派充繙譯官如有精通西語西文才識出衆者另行送京考試授以官職等因嗣於同治十年經將軍長善等查各衙門繙譯官有名無實奏准裁撤於諸生中擇其西語優長者遇臣等接晤洋人時令其來署代傳言語年終考覈擇尤犒賞以節糜費溯自同治十三年至光緒二十四年九次三年期滿均經前將軍長善繼格兼理將軍兩廣總督譚鍾麟將軍保年等先後遵照定章奏明辦理在案又俄東二館係於光緒二十三年二月設立各生均俟三年學有成效倣照英館一體考試經前將軍保年等奏准亦在案查俄東二館自光緒二十三年二月起至二十六年二月止業經三年期滿自應仿照英館一體考試時因兩館教習先後請假回國以故從緩擬俟考試英館再行一併辦理兹英文學館自光緒二十四年五月起至本年十月止又閱三年俄東二館自光緒二十三年二月起至本年止已經四年有奇除俄東教習請假回國不計外兩館俱過三年均應照章將學成諸生認眞考試當經飭委該館提調恊領劉紹基會同英文教習申瑪士俄文教習薩澤畿東文教習長谷川雄太郎於三館學生内擇其平日好學能通各習三國語言文字者送名應考隨經開送英館二十四名俄館十二名東館二十二名前來臣等分期公同面試三館諸生均先以漢字題令繙洋文復以洋字題令譯漢文英館考取得正白旗滿洲童生楷臣江蘇丹徒縣童生張樹藩正紅旗滿洲監貢生聯瑞廂白旗漢軍附生謝有　廂黄旗滿洲童生札隆阿正藍旗漢軍童生倪世熙正黄旗漢軍分部八品筆帖式監生黄恩堯廂白旗漢軍附生賀建寅廣東番禺縣文舉人潘恩蔭廂黄旗漢軍童生王懋煃正藍旗漢軍童生王師炎廂白旗漢軍童生謝有熊等十二名俄館考取得廂紅旗漢軍附生馬朝福廂白旗滿洲補用筆帖式繙譯生員柏山廂紅旗漢軍童生崔寳煌廂藍旗漢軍童生陳兆霖等四名東館考取得正紅旗漢軍附生許國鈞廂藍旗漢軍分發補用七品筆帖式附貢生張天民正白旗漢軍童生馮寳璀河南羅山縣童生馬光援正紅旗護軍監貢生許國銘正黄旗滿洲分部八品筆帖式監生煦增正黄旗護軍分部八品筆帖式監生黄瀚山東歴城縣童生周慶慈廂白旗漢軍附貢生賀建聲正紅旗漢軍童生楊佑廂紅旗漢軍　生董長銳等十一名漢文均屬通順據三館教習評閱洋文亦無大謬俱堪造就理合奏明請將楷臣扎隆阿倪世熙王懋煃王師炎謝有熊崔寳煌陳兆霖馮寳璀楊佑董長銳各給予繙譯生張樹藩馬光援周慶慈各給予監生謝有鋆賀建寅馬朝福係屬附生應請作爲附貢生其附貢生許國鈞賀建聲監貢生許國銘均請以縣丞用監貢生聨瑞擬請以七品筆帖式用分部八品筆帖式監生黄恩堯煦增黄瀚補用八品筆帖式繙譯生員柏山分發補用七品筆帖式附貢生張天民均請俟補缺後以主事用以上二十六名俱准其一體鄉試至潘恩蔭一名係屬舉人擬請以知縣用此次考取英俄東三館學生二十七名仍飭在館學習不可稍有疎懈以期學益深粹其餘未經考取之學生查其優劣分别去留以示懲勸所有同文館三年期滿照章考試三館肄業諸生分别酌擬奬勵緣由是否有當謹合詞恭摺具奏伏乞皇太后皇上聖鑒飭部核議遵行謹奏奉硃批該部議奏欽此 
　　頭品頂戴湖北巡撫臣端方跪奏爲查明湖北光緒二十七年分例額應行甄别實缺教職佐雜兩項均無應劾之員恭摺陳明仰祈聖鑒事竊查定例甄别教職佐雜各按該省缺額以百之二三爲率叅劾及數者免議如該省果無應行叅劾之員令該督撫學政切實聲明等因湖北省教職一百四十缺每年應甄别去任三四員佐雜二百零五缺每年應甄别去任四五員兹查光緒二十七年分實缺教職佐雜兩項人員除現奉大計案内叅劾者不在年額之列毋庸併計外其餘或循分供職或經隨時甄别本年分並無應劾之員據湖北布政使瞿廷韶按察使李　琛會詳請奏前來臣覆檄無異除仍隨時察看如有衰庸不職者另行叅辦外謹會同湖廣總督臣張之洞湖北學政臣蔣式芬恭摺具奏伏乞皇太后皇上聖鑒謹奏奉硃批吏部知道欽此 
 
