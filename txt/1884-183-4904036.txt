# 1884 - 183 - 4904036

 

Page 1

 
 
[書本報東京近信後]  
　　本館於法越一事極爲留心前曾特派華友往東京採訪軍信既而法人關防嚴密華友無可存身留三日即行返斾於是又請在該處之西友代爲探報其先後郵寄各信息節經錄報皆屬確鑿可據凡中國人傳言所謂華兵戰勝及殲斃法軍等消息并有形之圖畫者多係不根之言至三月間諭旨一出而羣喙盡息而本館之越南訪事西友之採訪真確於是乎愈顯矣今者中法和議已成其簡明約欵五條早經中外皆知而近日突有中法失和之信傳者又屬紛紜不一有謂中國先擊法兵於諒山者有謂法兵先攻中國粤西邊界者傳聞異辭莫衷一是前此本館越南訪事人來信則但云法人在諒山被華兵所攻故法外務大臣命水師提督率同兵船來華詰問云云昨又有海防來信則云法人既與中國議和之後由北寧派兵進扼諒山當時並不預備爭戰故祗帶槍械而不移大礮及行至諒山相近忽被華兵突出截擊遂致倉猝潰敗死傷至一百二十人之多初聞是信紛紛傳説尚皆不以爲信及本月初四日迷祿將軍有電報到海防令該處所泊商人船隻一律將貨物搬運上岸調其船以供法軍之用然後知法軍敗挫之耗殆無疑義此信也與香港西字報所譯文異而事同則知該訪事人之信固有信而可徵者焉此言既信則是此次中法之失和實由於華兵截擊諒山而起今法水師提督孤拔帶兵船來華即日駛抵津沽與中國相詰問目下開議此事頗稱棘手正不知將來作何處置法人此次似有挾而來必不得輕易議定然則諒山一役不誠爲畫蛇添足也乎和議既定但須俟三月之後詳細條約商訂完備中法兩國皆可共享太平此固法人意中所深願而亦中國臣民所共慶者也説者謂中法今此議和法人得志而去華人殊爲吃虧但此等議論當陳之於和議未定之時若議約已成則所謂成事不説遂事不諫本來不足措意兹乃於事已告成之後而忽出兵截擊法人而敗之此亦所謂勝之不武者矣中國而必不願與法和則亦當爲堂堂之陣正正之旗力拒和議或在中國或在東京與法人相見於疆塲爾時因利乘便遇敵即擊無須顧慮若既經訂約而乘法人無備之時突起攻擊此則决非中朝之所爲故吾謂此事其失實以該處統兵之大帥不善辦理所致非朝廷之意也夫法人虎視耽耽其欲逐逐本欲日伺中國之隙以待乘釁而動此固中國人所早爲逆料者也迨和議既定法人他無所得此正中國之喜况朝廷寛大已許法人以成原以奠國家於磐石從此而外侮不侵自修政治漸底富强將來觀釁而動法人方且畏而懼之而何意突起之蒼頭乃又授隙於强敵是真可異之事矣法人此來不知其命意所在但大旨總不外乎詰問中國謂中法既定和局何以又用兵於諒山今法兵死傷軍餉喪失必欲中國任其咎議而不定法兵必將如從前所云奪取通商口岸之一以爲要挾之地者或將於此時行之然則中朝又將何以議覆哉李中堂前此力主和議迨議既成而言官紛紛上書大不滿於是舉故此次李傅相不肯獨任其責而請另簡大員至津會辦此事可見此事之難有倍於前日訂立五條約欵之事者縱諸公智珠在握亦不得不略費躊躇嗚呼將在外君命有所不受斯言真誤盡蒼生哉此説甫脱稿又接到倫敦電音如論後所登云云則是繙譯和約時實有悞會之處吾想法人亦當相諒或不至始終膠執天下事尚可爲諸君勉旃 
[本館接奉電音]  
　　○昨由通州電局專發電音到本館有閏五月十三日上諭兩道敬謹譯登○閏五月十三日奉上諭前據御史程鼎芬奏各省辦理災歉應於勘報日起照例停徵鄭訓承奏蠲緩恩旨地方官任意延擱請嚴定膽黄限期各摺片先後交户部妥議具奏兹據該部分晣詳議嚴定章程五條開單呈覽各直省遇有災歉一經該督撫奏請無不立沛恩施諭令刊刻膽黄不准稍有延擱其查勘災區應於勘報之日即行停徵定例亦極洋明朝廷體恤民艱無微不至乃各州縣奉行不力玩視民瘼甚至諱飾揑報藉端取巧災區雖已查明並不照例停徵反致追呼愈廹及奉到膽黄匿不張貼朦混徵收侵吞肥己以窮黎之脂膏供貪吏之谿壑罔上害民莫此爲甚該管上司或漫無覺察或有心狥庇以致恩膏阻遏民困莫伸種種弊端實堪痛恨現經户部申明定例並章程所有勘灾詳報出示停徵各節着各直省督撫嚴飭藩司通行各屬遵照此次定章實力辦理民間沾一分實惠即爲國家培一分元氣嗣後如再有違例啓徵及延擱膽黄等獘一經發覺定將該州縣從重治罪各該管上司責有攸歸亦必嚴行懲處不稍寛貸將此通諭知之欽此同日奉上諭前因京師糧價日貴據通政使司叅議延茂奏請采買米糧運京平糶當諭令李鴻章會同順天府妥議具奏兹據奏稱設法籌欵展辦平糴於支應局練餉制錢項內提撥銀兩采辦米糧等語現在京師得有兩澤而糧價尚未平減朝廷軫念民生仍應量爲接濟以裕民食即着於應行解部之練餉制錢欵內提銀十萬兩分購大米雜糧運京發局平糴所有此項米糧進出海口及經過地方均着免其完納額税用副體恤窮黎有加無已至意餘着照所議辦理該部知道欽此 
[電音譯要]  
　　○昨有倫敦路透傳來電報云法國外務大臣斐禮宣言於衆謂中國總理衙門現於中法搆兵一事並無不承認之處惟謂和約閭有誤會處盖中國之意固欲俟詳細和約條欵議定之後再行撤去東京之兵不料法人即欲中國撤兵致有此失也又據傳言近日總理衙門因和約不能詳明致有悞會頗滋不悦云 
[警信紛傳]  
　　○昨晚五點鐘時上海各西人相傳中法兩國業將以兵戈從事據稱此信由某西官處得來有人即往法領事衙門看其下旗與否詎因梅雨連朝各衙門均未掛旗無從查察又聞得法京已傳電於法水師所有法國 
 
 

Page 2

 
 
各兵船着在吳淞會齊俟朝命再定行止云 
[法將暫駐]  
　　○前報言法水師提督孤拔定於禮拜日啓節北上兹悉行期尚在未定現在暫駐節於法租界蜜采里客寓聞昨日與法欽使巴德諾脱及本埠法領事李梅福州法領事法朗當並法員數人在蜜采里會議要事其所議何事則外人不得而知也至招請熟悉法國語言文字之通事及辦理文案等人應聘者昨已接踵而至聞須由法總領事秉公審擇面試優劣然後定見云 
[機船將來]  
　　○印度新聞紙言中國在德國定造挖泥機船一艘名曰倒海刻已工竣於五月二十八日行抵新加坡船上皆樹德國旗幟一路前赴威海衛然後更換中國旗號即在該處備開河之用也 
[星使回籍]  
　　○許竹篔星使於十二日申刻抵嘉興原籍其小火輪船在杉青閘前停輪坐船開至西碼頭傍岸星使到嘉後先赴東栅口譚親串家拜會次日嘉興文武印委各員齊來禀安云 
[仍留辦防]  
　　○本館前據天津金陵兩處來信謂陳百泉閣學將赴天津會商一切兹聞初十日金陵復得電報陳閣學毋庸來津速赴金陵籌辦海防事務云 
[公舘被盜]  
　　○江蘇候補知縣陽春舫明府常州人以大興籍筮仕江左寓揚州舊城禾嘉巷內初四日三鼓後忽屋角有聲婢媪驚呼而其聲更厲於是鳴銅鑼號衆內外皆起急爲檢點後進房內已失去大箱五號套屋內失去大箱三號各房之首飾匣銀洋匣及小兒女之金器已一捲而空當投縣報失約值三千金其實不止此數也又傳得後進之五大箱係湯之戚某因差遠出而寄放者果如是當更懊悔無及矣 
[宜昌信息]  
　　○宜昌操防營本在東門外凡過往官員有應迎送者該營弁兵必先移駐龍王廟上下排隊燃鎗迎送往往伺候至三五日不等賀總戎體恤下情日前親至南門外龍王廟下首擇取一　地意擬加築土城將該營移屯以便日後迎接往來官員免得兵弁往來守候云○雲南礦局所開山之銅現有數船裝運已於上月十九日到宜有委員押解聞不日將附輪運往漢口云○宜地端節不重初五而重十五謂初五爲小端陽十五爲大端陽也前經府諭不准開划龍舟是以初五日並不競渡乃十五日大南門外一烏龍船下水一時白龍黄龍赤龍青龍各船爭出皆循年例爭勝各行號或賞酒席或贈青蚨烏龍更興高采烈連勝數次迨划畢燃放鞭砲歸廟散福官亦不禁盖從民之所好也○亢旱日久賀總戎偕府縣官每日歩行至淸江關拈香求雨並禁止屠宰不圖有感斯應即日大雨淋漓田園霑足民皆感頌云○南門內東嶽廟前某雜貨舖中學徒抱小孩在街戲耍忽一不知姓名人來撫摩小孩該徒以手格開而徒即倒地旋似氣絶經人抬歸灌救約一時許方甦問何病症該徒自語見一金身菩薩自廟中出是以倒地後即不省人事現在該徒亦無别恙云 
[官塲瑣述]  
　　○中法和約告成京外官僚輙形義憤胥歸咎於謀者之不臧言官封事屢上激烈之氣可以薄天日而撤重霄外間傳聞至於請某員拿問某員正法言人人殊今果敗盟言者多詡爲不幸而中江浙兩省咫尺海防蘇撫衛中丞聞耗即飭蘇防太湖水師各舢板尅日移紥澱山湖一帶以固吾圉而杜敵人窺伺浙洋若甯波舟山亦在在可慮昨聞歐陽軍門乘坐兵船廵歷洋面嚴飭招寳山砲臺防軍加意整備刻下有統師之責者靡不臥薪嘗膽訓練維勤大有袍澤同仇之志也○傳聞前者張幼樵星使奏請設立七省水師衙門一摺朝廷發交南北洋大臣會議具奏兹悉此事可望有成將仿照泰西規制設立海部衙門派大員以統轄之一切悉歸調遣舉凡兵輪水師以及學堂廠局皆當薈萃一處俾收實在成效説者謂津沽爲南北要衝將來或當以此爲本根重地建非常之偉烈啓無外之宏規會拭目以俟之○自巴德諾脱孤拔先後抵滬後內地各省凡有電報之處日必有警密要電達於督撫司道衙門聞十三日蘇撫轅接有密電數百言謂係曾九帥所發或傳爲彭雪帥所寄未詳孰是接電後静帥手自譯碼閲時甚久旋復寄一電亦静帥自行用密碼譯正立傳廵捕官送入電局其中所報何事雖親幕概未有絲毫消息亦可見愼密之至矣○綜理江南輪船操練事宜向歸提憲李軍門統帶兹悉此項兵輪船現奉曾九帥咨委長江水師提督李軍門成謀兼攝江海輪帆船多於鯽而以一人統理之足見軍門長駕遠馭瞻矚非凡矣又聞江南提督李軍門近已告病奏請開缺或謂軍門從軍三十載積勞多病實力有不支或謂近以公事掣肘未免抑鬱老成宿將一日遽賦遂初恐聖意未必允准也○壽春韓藎臣鎭軍向統浙西緝私各營前授江西袁州協副將尚未履新曾赴豫章一行以江浙撫軍交章奏調現已遄返吳會仍接統鹽務水師各船月初曾廵歷至浙昨十三日由武林歸即日在蘇常一帶點騐所部水陸營勇嚴行廵緝兾私梟絶迹以裕課糈亦武員之不同凡響者其介弟古農觀察統領蘇防親兵後營暨副後營亦久爲上游器重現所部均紥楓橋壁壘森嚴旌斾一色可稱勁旅文武將才一門棣蕚宜官塲羡爲神仙中人已 
[拯救幼孩]  
　　○厦門親手辦理人來信云閩省如厦門泉漳等處勿論貧富人家好養螟蛉子以爲强大宗祠之計此風俗使然也故厦門漳泉爲販賣幼孩之淵藪而拐匪仍往來其間今春因法越戰事有法人欲佔據厦門之謡言人心惶惶凡有銀者均收回不敢存放市面因之减色嗣經鼓浪嶼通商書吏周某爲首邀約女棍某某氏拐匪吳李林等十數人往來上海拐販男孩到厦售賣自本年二月起凡由上海開來輪船每艘皆有十數幼孩被拐來售其價每孩至少約百餘員嗣經通商局委員賴灼山分府與英德國領事署友人徐君訪得其詳禀明興泉永道孫觀察商請税務司柏君海關監督委員得君會同英國領事官　君厦防廳李分府一體查拿近於五月二十九日富有輪船入口經賴灼山分府會同税司總廵英署廵捕稽查輪船委員蔣臯臣等到船搜查當獲拐匪林煌李春二名餘被逃逸截獲幼孩七名皆上海蘇州常州浦東等處人至小者四歳大者十二歳現經興泉永道孫觀察備文咨送上海道衙門查核飭縣查緝究辦並問有供詞搜獲上海窩匪土棧寄藏客店名姓想不難查究根追也該幼孩七名即經招商局王君淵如雇派妥人並孫觀察公文仍乘富有原船帶送來滬經此一番查辦或者拐匪有所畏懼亦未可知然若輩鬼蜮伎倆往往男匪女棍拐帶幼孩同行假稱眷屬在船隱瞞朦混實難稽查幸幼孩半皆江蘇口音且神氣之間未必相親相愛有心者亦不難查察也現在如有失去子女者可至厦門探訪或即投上海道衙門認領尚可珠還合浦第以其訪之於事後不若防之於事先無論大小户能將子弟嚴行約束勿使輕出大門尤爲至善設租界各廵捕能留心查訪認真緝獲送辦則更爲正本淸源之法也 
[上海求志書院癸未冬季道課案]  
　　○經學超等　朱逢甲　王光熊　許克勤　王廷鼎　陶忠訥　汪開祉　特等　陶忠誥　王兆樑　祁　麟　陶承璐　金　熙　徐樹柏　一等　胡玉縉　鮑　晟　畢光祖　胡玉庚　陶有銘　陶承侃　不取　倪承瓚　張圮良　張樹蓂　葛士濬　吳壽萱　金文梁　屈念祖　金秉煒　張高瀛　徐　森　馮誠身　徐春生　倪明顯　許玉洲○史學超等　朱逢甲　許克勤　汪開祉　張尚純　潘崇福　葛士濬　特等　張樹蓂　顧德焜　葛其龍　王廷鼎　汪贊鈖　潘孝則　侯　城　陶有銘　陳崇禮　王光熊　不取　于　鬯　倪承瓚　張廷彦　韓柳文　徐蓮鴻　丁桂琪　嚴祥彬　凌汝海　金文梁　徐　森　章家祚　周寳箴　畢光祖○掌故超等　朱逢甲　汪開祉　李鼎頤　蕭　鸞　嚴文彬　陳紹昌　特等　朱應福　陳士毅　曹　煒　邢信傳　王廷鼎　不取　梁維謙　梁耀初　梁乃熾○算學超等　程之驥　沈善蒸　陳維祺　特等　朱　璟　不取　錢福臻○輿地超等　瞿慶 
 
 

Page 3

 
 
賢　徐　森　汪開祉　許文蔚　嚴祥彬　特等　姚文枬　韓柳文　章家祚　周寳箴　戴　義　許克勤　一等　朱詒泰　丁桂琪　徐運鴻　倪承瓚　文　畬○詞章超等　朱逢甲　李鼎頤　張樹蓂　錢衡韍　唐歩雲　戴樹圭　特等　秦惪楙　王士駿　秦慶帽　吳大文　楊引傳　陳曾彪　一等　唐歩蟾　陸　珩　張尚純　楊應環　王家枚　姚文枬　不取　徐　森　華彦鈺　許玉庭　張聨甲　韓柳文　金健行　吳榮森　屈念祖　顧　行　以上共計花紅銀一百三十四兩七錢發上儒學轉給 
[陵谷變遷]  
　　○新閘港本名吳淞港西人謂之蘇州河迤西至北新涇均係上海縣界潮汐冲刷河岸日就傾圯近水墳墓有坍缷者棺木有墮水者剩骨殘骸狼籍淤泥中令人目不忍覩彼經辦善事者盍於此加之意耶 
[小孩斃命]  
　　○昨報雷殛紀聞一節兹悉受驚之小孩延醫無效已於昨晨斃命即行棺殮矣 
[重責逆子]  
　　○法馬路直西之橋人咸以南八仙橋呼之橋之西時有流氓人等遇事生風藉端訛詐店户苦之廵防局員鄧叅戎有犯必懲若輩稍知儆畏前日有鄉人某甲縳送長子到局據稱長子不務正業吸食洋烟好與流氓爲伍甚有持刀恐嚇情事送請懲辦鄧叅戎謂似此逆子理應重責着先責五百板詰其從此改過否其子默然甲復請重辦局員喝再責百板并掌頰二百下交甲領回管束倘不改過送案再辦 
[互爭地址]  
　　○瞿沈氏有墳地一區在致遠街北首因與染坊公所之地基糾葛歷經該氏投控英會審公廨送縣訊辦前日黎邑尊訊據瞿沈氏供稱世居老閘鎭夫殁十餘年子尚幼穉所有祖墳一區坐落二十五保二圖英租界詎被染坊公所侵佔日前我將姑柩安葬被該公所將我墳地圍以竹笆不能出入求恩訊究邑尊問該公所董事王建帆徐廣蘭陳咸珍等供稱該地久已列入公平洋行轉換道契上年涉訟英公廨奉陳太守斷令墳歸該氏餘地仍歸公所營業可請澈查户册邑尊隨詢該圖册書陸松年檢呈户册稱查瞿沈氏完糧僅有一分五厘邑尊謂該處既有瞿姓祖墳應令該公所讓還出路瞿沈氏堅稱該公所尚佔餘地邑尊諭候履勘核斷 
[誣告攫物]  
　　○甯人董思照控妻蔡氏與同鄉人王藴淸通姦捲逃雙雙獲住剪去王之髮辮由石順福調停未妥經黄太守飭提到案將該氏及王分别管押等情已列前報嗣該氏及王在押患病求准交保出外央人調處旋因不洽又經董思照投請訊斷在後董在六馬路地方遇王欲拖至公堂王以本欲投案何致拖扭董始散王即投捕房報稱被董毆打攫去鑽戒金表妙票請爲查追好捕頭飭包探陳阿九傳董到捕房言明控案各情並未取王各物捕頭以王誣告傳到公廨暫押昨晨董思照投案申訴前因好捕頭亦禀明王之誣訴各節王供廪生不敢誣訴前日在路逢董打失鑽戒金表鈔票投訴捕房並未指定董所攫太守怒曰王藴淸既是讀書人竟敢犯姦無恥已極又敢投捕房妄訴攫物實屬可惡隨飭押候覆訊 
[地保管押]  
　　○張桂榮至英公堂稱在西人愛簿祿司處種花園有九圖副保朱覽邀我至延齡堂烟館先有縣差在彼聲言山家園地方之皮匠服毒身死案內須提譚姓之人現譚避匿以我是房東着我交人逼令用去烟酒資錢九百餘文又將衣典押洋二元交彼旋見朱手持練條來欲拘我揚言費洋十四元交與差等即可罷事我告知洋東報捕拘案朱覽供爲九圖副保因山家園服烟身死命案內屍親供出譚皮匠住居我圖中張桂榮家縣差命我同往未面故令張交人張自願用去烟酒等錢並無持練索洋等事正保姚玉咸亦投案供與朱同黄太守問縣差何在答稱已進城太守又問牌票有張桂榮名否答稱無名如譚某不到再須禀請着交翟副領事謂該地保等藉端訛詐殊堪痛恨太守飭將朱姚一併管押再遣人知照縣差將牌票呈閲以便核辦 
[邑尊驗屍]  
　　○前日有某甲至虹口白渡橋北鄉西穿虹浜亦記冰廠後面水潭內摸魚覺有一物甚重撥之有一屍浮起某甲大恐遂赴冰廠告知前情廠中司事紹興人裘榮光即邀頭圖地保陳桂山看明於昨早報縣請騐黎邑尊於下午四點餘鐘詣騐地保陳桂山禀同前因邑尊復傳裘榮光訊問據供前日聞有粤人數名在此潭內洗浴而去旋知有屍浮起是以訴知地保餘不知情旋據仵作喝報無名男屍年約二十餘歳赤身露體並無外傷係中水毒身死查無屍屬當飭保安堂收殮發封以俟查領復訊地保該屍衣褲襪履何在地保始稱並未查見邑尊責其妄供復稱恐在水底睿俟撈獲禀復遂排道回轅時已五點鐘矣 
[協緝盜案]  
　　○青浦縣崇古地方世醫何鴻舫家於本月初四夜被盜搶刦衣箱十八只枕箱一只俱係貴重之物約值數千金當即開具失單赴青浦縣請勘飭緝迄今尚未破案由青浦縣莫邑尊移會上海縣黎邑尊飭捕頭柴樛協同跴緝柴樛奉諭後即往崇古何醫家內查看因何之後門臨河是目有盜船四艘停泊至夜深行刦後將纜繩砍斷而去並有就診之某甲有洋五十元同被刦去柴樛遂令事主將斷纜查獲以憑訪緝云 
[英界公堂瑣案]  
　　○陳錦山稱推東洋車三月初八日王阿二雇我車到吳淞給我利記車票八紙每三十文不料票係僞造昨得途遇向論即被毆打由包探顧阿六拘獲送案又有金阿三稱前數日王亦坐我車給我錢票二紙共錢六十文我找還伊錢二十五文亦是僞票今特呈閲王阿二嘵嘵置辨翟副領事以其欺騙車夫情殊可惡請判押三月車夫困苦可憐各賞四開洋一個以示體卹太守然之○孔雲亭稱開水菓店居胡家宅地方有餘屋轉租與人前幾日有紹興人王錦山來租屋言有家眷詎租定後王祗將皮箱等件搬來並無家眷前夜我有洋二十元放在枕下次早忽不見家中並無閒人我即報捕　王出外二日不返旋有帮王搬箱之周舟林前來探王爲即將周交捕并由捕房派包探陳阿九查閲箱內有鉛餅洋五六十元假金鐲一對今蒙一併送案周舟林供在烟館與王相識曾令我帮伊搬箱昨往探王詎被交補然不知王之下落黄太守飭將周舟林交捕俟提到王錦山再行訊究各物存堂○廵捕解送爭毆之一起人請訊陳蔡氏供在妓院帮傭昨在寳善街見客人邀到家裏詎張錦山在傍尋釁竟欲訛詐洋二元周位金陳雲亭劉海安等係我同處之人與論爭扭由捕一併拘案周陳劉三人供與略同張供該氏託我帮同了事故欲索酬黄太守隨判張錦山管押一月周陳劉等斥退○陸錢氏稱在福彩堂妓院爲傭王東生欠局帳不付昨夜又喚出局不去伊即來尋釁毆傷頭顱訴捕拘案王供因喚局不到故前欠洋二元亦不付昨經過門口被該氏阻住索欠被拉破短衫好捕頭禀王非安分之人黄太守騐明該氏受傷屬實飭將王東生押候過堂責百板○華捕稱查得陳毛頭掮挑之貨內有馬槍二十枝爲此拘案陳毛頭供昨有客人令我挑貨我不知內係馬鎗及捕拘我客已不所向黄太守商之翟副領事姑將陳毛頭交保馬鎗暫存候拿私販人到案究辦 
[法艦總數]  
　　○現查得法國戰艦之在中國東京海面者共二十一艘開列於後以供衆覽德利用芳鐵甲船大四千一百七十六墩四千匹馬力砲十四尊兵四百七十名巴夏爾鐵甲船大五千八百八十一墩四千匹馬力砲十四尊兵四百八十名拉加利業尼亞爾大兵船大六千七百墩四千五百匹馬力砲十四尊兵四百八十五名 
 
 

Page 4

 
 
都桂得祿音二等兵船大三千七百墩三千匹馬力砲十四尊兵三百二十名未拉司二等兵船大二千四百墩六百七十五匹馬力砲十五尊兵二百六十九名的斯丹二等兵船大二千三百三十六墩一千二百匹馬力砲十五尊兵二百九十名赫墨林二等兵船大一千四百墩一千三百匹高力砲五尊兵一百八十名遐多禮納二等兵船大二千墩九百匹馬力炮十二尊兵二百五十名阿爾德二等兵船大一千三百墩八百匹馬力炮六尊兵一百八十五名縛杜二等兵船大一千八百墩一千匹馬力砲兩尊兵一百十二名暗的祿三等兵船大約八百墩五百匹馬力炮五尊兵一百二十名荅臘喀三等兵船大約八百墩四百匹馬力炮五尊兵九十名廖伯三等兵船大約八百墩四百五十匹馬力砲四尊兵一百名意宕達三等兵船大約七百墩三百五十匹馬力砲四尊兵九十名北路未兒三等兵船大約七百墩三百五十匹馬力砲四尊兵八十名沙蓋三等兵船大約六百五十墩三百匹馬力砲四尊兵八十五名沙街爾三等船大約六百三十墩三百廿匹馬力砲五尊兵一百二十名奚形三等兵船大約六百墩二百八十匹馬力砲四尊兵一百零五名路登小兵船大四百三十七墩一百匹馬力砲四尊兵七十名德朗浦小兵船大四百三十墩一百匹馬力砲四尊兵八十名慕世蓋當小兵船大四百墩一百匹馬力砲四尊兵八十五名以上法國戰艦有前報所業經登列者有未經列報者其船或在中國海面或在東京依東京現有新造可以裝拆之小船足以敷用恐將各兵船悉數調來中國故備查而詳載之庶幾中國可知所備焉 
[浙省撫轅抄]  
　　○閏五月初九日同知黄樹藩由京騐放來省禀到　通判李承先百官厘局來省禀到謝飭知留辦　運判鳳藻禀辭赴善平海各縣查醬缸差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[東瀛瑣聞]  
　　○日本海軍省此次擬派重臣廵察國內沿海各要隘特派有棲川威仁親王即前曾在英國水師中學習兵制者偕同海軍省樺山左侍郎仁禮鎭戎坐比叡艦兵船即日出廵○向來海軍省船廠所造各兵船皆三等以下兵船此次所掘大船塢業已落成故擬自造二等鐵甲船已命船局繪圖以進大約欵式與扶桑船仿彿云又大坂砲兵工廠所造伊大利式後膛大砲業已造成不日運赴相州觀音崎砲台安置矣○馬關一港向來不過船隻灣泊片刻自開港通商朝鮮以來景象一變凡九州北陸等處百貨輻輳商賈雲集驟成一大埠數月之間商船入港者四百餘艘該港各米廪堆積米穀至百七十三萬四千七百六十石之多云○陸軍省前建將士學校一區業已報竣　有志將士欲入學校學兵法者均應先行報考取中者方准入學校用功兹聞定期本月念三日開學日皇親臨學校行開學行典勉勵生徒勤習誅讀但此學校定例只准世冑子弟今因衆議以爲偏枯尚須復議另立專條使平民生徒無向隅之憾也○從前西班牙國不設駐日公使皆託法國公使兼辦現在西政府擬派全權公使駐紥日國並築公使署於東京有兼辦葡萄公使事務之説云○佐賀縣監署內囚徒多名於上月初九日謀叛監外栅已被打破密地謀襲獄卒殊不知獄卒早已知覺見來勢兇猛故作寂静一面持刀豫防及至相近一齊上前捕縳無一漏網聞得已將囚徒嚴行審辦矣○前海軍省飭令横須賀船廠趕造廵洋鐵兵船兹已告成命名高雄計長百七十餘尺闊二十五尺食水深十尺能容一千七百六十四頓每點鐘可行十五英里安置砲位尚未明晰此次又向法國定造兵船一隻命名畝傍今海軍省飭令横須賀及小濱兩船廠定造一等砲船八艘二等砲船七艘聞不日即可動工興造矣○大坂府下豪商友吉左右衛門所開商船公司之當手廣瀨宰平者不知因何緣故于本月初二日夜忽遇暴客數名狹路相逢痛遭毒毆負傷甚重目下正在醫治難期見効但當夜暴客爲誰尚未發覺或謂係經手船頭行素抱怨恨被仇家暗地報復不知究竟如何也○近日以來井上外務卿暨伊藤宫內卿不知因何急公連日往返於東京横濱之間內閣現定新章凡嗣後大臣叅議因公出廵各地方時如用電報概用暗字電字以達內閣及各省院衙門云○日本之政事軍務無不改弦更張即如近時經將校議以向來陸軍礮隊兵卒皆帶手鎗均謂尚未妥治應請改爲佩刀即蒙採納批准已於前月通飭各鎭將從前礮隊兵卒所帶手鎗盡行廢去應一律改爲佩刀惟函館砲隊則另用手鎗也 
[結交行留雪岑]  
　　○吾欲吾爲雲君爲月薄羅裹住銀蟾窟蜚廉顛作妖蟇饞聚者散兮圓者缺吾欲吾爲草君爲花意舒蕊情抽芽裙腰一道圍仙霞一朝紅雨亂落素霜隕滿園生意何處耶吾欲君爲雁吾爲燕一帶上林箭一繫姚家線衡陽峯畔淸秋生烏衣國裏殘春餞政恐北去南來不相見吾欲君爲油壁之車沙棠舟吾爲螺髻之峯鴨頭流天涯地角相綢繆只愁九嬰吐炎一夫拔雙輪片颿無處求有情不可學無情不得儔君與吾豈風馬牛酌君中山酒贈君河西謳延君於珠帷翠箔娱君以皓齒明眸夭桃未落東風暖期君再行三日留君不見徐君墓上生秋艸伯牙重來子期查青萍無光綠綺瘖往日盟心苦不早又不見杜少陵李謪仙荒亂阻隔不得見相見只有詩數篇屋梁落月空顔色莫雲春樹年復年人生淹忽如蜕蛹轉盼已入狐狸冡若使十日九相思其間歡會能幾時須知相見難莫看相思賤廿四番風吹未徧好春尚爲羣芳戀君若先春行草木應笑人無情君如隨春去形影孤吊誰堪語别後變故預難期後約雖存豈足據碎君芙蓉艦折君珊瑚鞭蚩尤霧布石尤風顛阻君行具不得旋於焉開笑口比吟肩促膝坐聨床眠縹緗十萬卷卷卷共鑽研春秋多佳日日日同流連君醉吾扶吾吟君聨蛩蛩蟨蟨鰈鰈鶼鶼莊則昆仲　本纒綿狎則伉儷連理娟妍此時此景樂復樂肯羡長安之馬揚州鶴一任雲斷月虧艸枯花落燕蟄鴻冥六崩水涸兩人握手永不離天長地久情知昨吁嗟乎莫將此語等閑觀君不見地下陳人不可作　　[  琴東癖三主人黄振元拜稿]  
[首夏六日歩雲盟兄來邀訪艷并惠我以詩即歩原韻錄呈斧政]  
　　○蓬門今始爲君開　成句　留得新痕屐印苔性懶願邀知己諒濾深先有好音來朗吟風月優閒趣小隱烟霞俊逸才畢竟春光容易老不知謀醉菊花杯○有感　香閨寂寂掩羅幃幾度支頤淚暗揮好夢未圓鶯喚醒深情欲訢雁來稀楊花力弱隨風夫桃葉蹤浮逐浪歸失笑當年迷未悟秋鴻春燕本想違○客感　春來最易惹愁腸况聽沉沉夜漏長料得細君猶未睡挑燈添線補兒裳　　髫未解别離情日日村前喚買餳半月不逢應長識呀呀學語似雛鶯　朦朧信口喚卿卿飲到如泥未解酲疑已月明三五夜倚檠細訴别離情　滿腔别緒静中生報曉更籌到耳淸幾度欲眠眠不得喚回好夢怨啼鶯○觀圩有感即呈歩雲同盟杏花消息雨聲中圩岸方興集衆工總局宏開門繫馬能員爭出氣如虹鳩民利益猶難卜蠧董侵漁孰起攻吾輩何勞營逐逐不如歸去課兒童○暮春　送春歸去思依依惆悵江南景物非最是子規啼不了濺將血淚濕征依　　[  南匯衡初陶元石呈章]  
[移居後作]  
　　○居移幽隱世情删小住東河日往還流水一灣橋獨木好山半面屋三間門無車馬惟貪静家有詩書只解閒可惜生平長物少青氈拙守近成慳　雖有殘書壓一肩别無長物亦蕭然蘼蕪别院今番夢楊柳芳隣往日緣舊宅擬從栽竹貴間情只愛種花妍功名回憶天涯遠猶恐悲來損暮年　　[  惜花侍者錄桐叔秦錫唐作]  
 
 
