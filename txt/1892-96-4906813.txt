# 1892 - 96 - 4906813

 

Page 1

 
 
[刑案匯覽將次告成] [  圖書集成局啓]  
　　是書爲申韓家金科玉律學者苟能貫通融會則片言决獄自能動合機宜近又增輯續編三編卷帙愈多益臻美善鏡古書屋主人謂宜出而問世因倩本局排以新式鉛字用雪白連史刷印核定預期訂購者每部價洋六元在申報館帳房先付三元掣取書票書成後再付三元取書一　現在巳將刋竣世有留心例案者請卽付洋取票以償先覩爲快之心若待出書始行購取則當另定價值不能若是之亷矣此啓 
[二百九十五號畫報告白] [  點石齋啓]  
　　滬上味蒓園主人風雅士也近因春日晴和特于園中創設風筝雅會招集中西裙屐以暢大觀亦可見風氣之有開必先矣至若生番之異俗通室之奇聞彭剛直之墨實堪尋頭陀寺之舊規頓復惡人則果報不爽遊街則花樣翻新或以小竊而遇賊徒或以丈夫而爲妓女及所附乘龍佳話圖曲並山水人物各冊賈　於十六日出售此佈 
[譯西報美國已定驅逐華人之例再抒其論]  
　　中國之與泰西各國通商也大都利乎西者多而自利者少惟中國生齒日繁入數過多頗有無可謀食之慮旣開海禁則中國之人可以至外洋自求口食此則中國所以稍沾利益者而孰意區區之利彼且不令華人得以均沾也美人之驅逐我華人凌虐我華人已非一朝一夕之事先則招之使來一經得其全力開出埠頭美人之願已副卽欲獨擅其利惟恐華人之分其利千方百計與華人爲仇本報已屢書不一書且著爲論說喩之以理折之以情長言而咏歎之不止數次中國欽使與彼外部大臣反覆辯論亦不止數次所有往來文牘亦均登錄報端苟其稍知情理必且皇然自愧恧然自慚卽如數日之前文匯西字報錄美醫生瑪高温先生一信本報亦譯而登之系以論說可見美人之中未嘗無持平之士秉公之人而無如忌之已深嫉之已甚不顧情理而遽定驅逐華人之例由政府核准頒行自是厥後外人雖有議其後者彼亦充耳不聞惟知任情以逞而已雖然余則仍不能已於言也夫美人之中如瑪高温先生之持論平允者當亦不止一二人惜其未居政府耳彼居政府者惟知阿附土人之私念而絶不一察其情形耳夫所謂和約者言欲兩國之和也兩國往來一切事宜各得其平乃可以和若有偏重斯不平矣不平斯不和矣查中美和約咸豐八年五月所定原約第十一欵云大合衆國民人在中華安分貿易辦事者當與中國人一體和好友愛地方官必時加保護務使身家一切安全不使受欺辱騷擾等事倘其屋宇産業有被内地不法匪徒逞兇恐嚇焚燬侵害一經領事官報明地方官立當派撥兵役彈壓驅逐並將匪徒查拿按律重辦蓋我中國之所以待美人者如此其厚也又查同治七年六月中美兩國續增條約第六條内開美國人民前往中國或經歴各處或常行居住中國總須按照相待最優之國所得經歴常住之利俾美國人一體均沾中國人至美國或經歴各處或常行居住美國亦必按照相待最優之國所得經歴與常住之利益俾中國人一體均沾由此觀之則美人之待我中國人與中國之待美人無以異也設使美人之來中國者中國亦欲禁之阻之驅之逐之定其禁令不許入中國之境則彼美國政府亦許之乎其不許乎或者中國人之在美者有犯法違條之事故美國不能容之然西人之在中國而犯法違條者何嘗無之中國雖亦控之刑司請其按律定罪往往從罪疑惟輕之例情雖重而罪殊輕况卽使中國人在美有違條犯法之事亦不過一二人或數人而已豈有凡有華人寓居美國者無一人不犯法違條無一人不有干禁例者吾故知美人之必欲行驅逐華人之例實有告絶於中國之意而直將廢和約而不用也夫中國人之所以往美者大半皆傭工食力之流美人故任意凌虐而不之忌蓋深知其無勢無力無可如何也此次新定之例止准中國官塲中人至彼此外一槪不令入境其意可見矣然則美人雖自號强盛要　僅能欺中國之傭工食力無勢無力者流中國所謂欺軟怕硬者美國有也其亦不知自慙乎此例雖定於美政府我中國總署中不乏才識兼優之大臣當必有以關之口而奪之氣正不知將來作何舉動而美國政府之定此條例則已足以貽四鄰之笑矣夫先則招之後則拒之已覺政令無常况中國人之爲彼墾荒爲彼　　　是大有造於美人而受其德者乃以是報之然則美人之所謂按照相待最優之例殆若是乎中國之人卽使可欺其何以見各國之人民哉且又何顔以　居於中國之地哉吾不欲言且吾亦不屑更言矣 
[兼署撫篆電音]  
　　粤撫劉芝田中丞出缺後尙未簡員接任遠方逖聽深以未得確實消息爲憾昨接粤省來電知粤東巡撫篆務已奉電諭令兩廣總督李筱荃制軍兼署筱帥已於本月十四日已時接篆矣按　帥秉旄兩粤坐鎭雍容今又兼權撫篆事繁任重益當宏此遠謨而朝廷倚畀之隆超出尋常亦可想見矣 
[九陞雲璈]  
　　禮部爲曉諭事二月十五日在貢院覆試舉人經欽派閱卷大臣考列一等之譚承元等五十名考列二等之饒佩蘅等一百五十名考列三等之張榮相等二百三十七名均擬准其一體會試考列四等之王恩沛謝克明梅芬胡棣鄂童耀焜王榮甲嚴天駿均擬罰停會試一科於二月二址七日具奏當日本部奉旨依議欽此爲此出示曉諭該舉人等一體遵照毋違○戶部示傳東陵内務计俸銀定於三月初四日開放委員志璞務於是日辰刻親赴本部承領毋違○無賴子弟游手好閒每日結隊成羣以踢毬爲戲有井某者與崇文門外民人某甲相約梁家園空地踢毬偶爾失手各以老拳相贈甲其力如虎非井所能支旁觀者代抱不平咸竭力襄助將甲頭頂髮拉脫甲旣敗北忿忿而歸不知以後能免口舌否也○三月初一日北城滿漢侍御在梁家　觀練勇春操是日天氣清和各勇身穿單祫短衣輕捷如猱分外精神振奮施放鳥槍洋槍之類亦均整齊響亮毫不參差侍御喜之按照單好雙好章程賞給京蚨十五串八串不等○各省舉人會試之卷屢經禮部出示曉諭務須親往投納切勿假手長班跟役日前有某孝廉遣某跟丁趁禮部納卷書吏告以天色昏暗卷箱巳封請於清早來納可也跟丁始而呶呶繼而憤憤闖入棚内掀揭卷箱書史見其不近人情令差役扭赴司務廳交中正指揮押訊○京師崇文門内看守官堆之甲兵劉某年逾四十諒已繞頰　鬑矣而登徒好色之心依然未攺某日見隣居某旗人幼女花簪　角憨態可憐卽誘入堆房强行姦汚女受創殊甚歸而哭訴情由旗人盛怒難降奔赴提署前攔輿控訴將劉拘獲訊供之下直認不移惟稱女已三十餘然旗人則執稱女甫十二齡兩造供詞相懸天壤遂於二月杪備文移解刑部下諸囹圄次日掣分湖廣司訊辦女則聽刑部票 
 
 

Page 2

 
 
傳備質○棉花八巷民人李某娶妻某氏正在芳年廿四番風尙未吹到棟花時候蓋北半截胡同朱寅家婢女也成婚之後恩愛綢繆繭織同功枝纒連理得成比目何辭死願作鴛鴦不羡仙唐人詩中未足形容盡致日前忽爲二豎所困非等相如之痟首竟偕長吉以修文牀第纒綿遽爾不起業經延陰陽生批就殃榜買棺裝殮惟尙未擇定發引之期朱宅聞之疑爲惡死函請北正指揮姜君傳案訊究及傳到陰陽生李某則稱現有連方爲據且手指搯定時刻歴歴可稽今旣如此請開棺檢騐以釋狐疑可也姜君令暫行押收聽候詳城訊辦 
[神山春笑]  
　　蕪湖訪事人云上己以後江上疉起颶風萬斛銀濤高如壁立小舟初艤卽被封家姨攝至江心旋轉數時隨卽沈没岸旁津吏每高唱公無渡河三老長年亦皆收帆遠浦初五日益利輪船上水在下風避至三點餘鐘之久始靠傍躉船福和輪船行至距蕪湖二十里之四華山卽被石尤截阻至次晨始達馬頭　亷之威眞可畏哉○米商停市已將月餘新關稅務司吳得祿君恐於稅務有礙親往洋務局探詢本月初八日保甲督辦袁觀察至關上答拜並順道赴英領事署及天主堂暢談良久○去歲天主教堂被燬後鳩工重建雲斤月斧昕夕不休迄今工程　有八成將次告竣而愚民無識往往闖入遊觀甚至信口胡言恣行謾　保甲局曾派一武弁督率兵丁數名在堂彈壓惟教堂洋務局之事保甲局未便越爼代謀故今歲新正卽經裁撤日前教士仍以此事爲請楊觀察謂專設弁兵費用過巨遂飭新關彈壓砲船之朱華山哨弁兼爲保護教堂教士　爲稱善○花鼓戲不知起自何時大抵專以穢褻情形導人淫亂如九連環十送郎等曲雲情雨意刻意描摹俗人見而開顔我輩聞之掩耳矣蕪地每有女伶演唱取值極廉一曲登塲祇須靑蚨一二百翼以致小家婦女爭往縱觀心醉神迷以致釀成不堪聞問之事兹若輩復在教堂左近搭臺開演昕夕不停事爲洋務局吳司馬訪聞立飭地保局勇嚴加驅逐但地方遼闊此逐彼竄終難盡絶根株側聞王明府嫉惡如仇不知能盡法懲辦否也 
[米捐已定]  
　　蕪湖米商保甲局勸抽貨捐以致相約暫停貿易其中情節早見報章此事相持數月大憲屢易委員直至本月上旬始次第議成亦可謂殺費苦心矣初各業雖有樂從者咸謂米業爲衆商首領須視米商之從違米業則請當道乘此機緣將牙行用費裁减三厘然後樂輸捐項以致道旁築室久而無成後經吳春農司馬及蕪湖縣王明府一再諄諄又諭謂此捐係地方公務至裁减行用費乃米商私事不得以私事阻地方要公云並親臨廣肇公所傳齊米商娩勸再三米商遂慷慨遵諭　捐每購米一石捐銀一厘並遞禀聲稱此係廣商獨自樂輸與行戶無涉米行前此原有一厘成議亦遞禀認定與賣客不相干涉等情於是各業皆恐後爭先認定捐欵計木簰進口消售每值百兩協同賣客買客行戶共捐銀六厘土藥每百斤捐銀五錢火油每箱捐銀一分臺糖每百斤爲一擔捐銀六厘有精於榷政者謂核規五項進出每年約可抽銀一萬兩以之辦理保甲洵乎綽綽有餘但米商已停市月餘至今尙未開市傳聞欲將三釐裁去始肯旗鼓重張蓋此三釐係光緒十六年新加因牙行代客經售向來連粤商四號每石祗抽用銀五分六釐後費用不敷加至五分九釐雖皆賣客出貲然米價未見暗中增貴故此次必較及錙銖連日集議於廣肇公所中未知知何了局云 
[附驥情殷]  
　　新授蜀藩龔仰蘧方伯道出申江遄赴金陵前報已屢紀之矣兹聞方伯抵金陵後卽在剪子巷本宅暫駐襜帷先期有人灑掃門庭鋪陳華美聞此次親族故舊欲隨節至錦城圖謀差事者不下三百餘人均在金陵守候征驂未卸已覺臣門如市一人飛昇仙及雞犬信矣夫 
[船案賠結]  
　　上海小東門外正和船局某號釣船駛至金陵江湘縣江面撞沉鹽船一艘當卽赴縣控告事巳拖延多日現聞江浦縣程仙舫大令傳集兩造命正和船局主郁姓賠償鹽價銀五千有奇修船之費一千有奇兩造均已首肯具結完案領價後當由大令將斷賠情形通詳上憲以備查核 
[命案傳疑]  
　　初六日代理江寍縣王秀山刺史赴陶吳鎭相騐緣有無名男屍横倒於古廟之前身帶斧傷二十餘處又無屍親來認遂由地保報官大令詣騐後據村長地甲禀稱此人想係身帶重資中途爲盜所刼因之斃命大令以屍身有斧傷而無刀傷未必是緑林刼財之案恐有妬姦謀殺情事且屍係死後移來附近居民豈無聞見因將鄉董數人暫行收押此案究竟如何俟日後終當水落石出也 
[互辯攺章]  
　　英國基督會教士牧蘭度定蕪湖周家山壙地永遠承租契上載牧蘭之名不書公産官府以其與條約有礙不肯令其納稅過戶建造教堂兹楊觀察復細查從前各省教士購地舊案初亦有與此相類者後經官憲引約辯正載入通商例案允當遵守不移領事則引道光二十六年條約教士在各省購地建造自便一語　可無事苛求至於續訂約章則抑置不論往返函論彼此不肯降心相從觀察隨錄取全案公文並鈔錄契據申詳南洋大臣兹奉劉峴帥批示應仍照續訂條約契上另書教名並公産字樣觀察錄批咨送領事察閱領事仍不謂然現巳申詳英國駐京欽差與總理衙門辦理前報紀領事所携條約由洋文重譯云云實係誤傳合卽聲明以示不敢固執云 
[廣州火警]  
　　上月二十日廣州訪事人來信云晚省垣西關恩寗大街富南餅店因祀神祗燃放爆竹餘火墜於簷上遂兆焚如其光熊熊上燭霄漢幸店中火伴甚多立卽取水撲滅不至殃及鄰居然鋪内貨物如山已悉數付之一炬矣竊謂祀神以　福也而福未　而禍先臨意者丙丁神見店中致恪致誠故卽欣然枉顧乎嘻○又二月二十四日來信云昨晚二鼓時小南門外聚　坊兆昌棚店不戒於火光燄燭天遠而望之幾訝兵鏖赤壁少焉如同曰晝警鑼亂報水會齊來濺玉跳珠四圍噴薄約歴一點餘鐘之久祝融氏始霽淫威事後查悉焚去一間店屋隣右幸皆無恙 
[緑楊城郭]  
　　正任揚州府陳太守卿雲現奉省憲札飭回任太守由省起程於本月初六日到揚諏吉初七日卯時接印屬下文武各官咸往叩賀輿馬　闐一時稱盛○揚州營牛叅府因病出缺已紀前報兹由江督劉峴帥查得標下有頭品頂戴記名提督兩江補用協鎭壁勇巴圖魯宋俊卿協戎資格較深夙嫻韜略堪以委署宋協戎奉札後當卽束裝來營擇吉本月初七日己時接篆其行轅本已假定贊化宫嗣因該處諸多不便又在舊城後李府街租賃平房暫爲公館屆時協戎吉服升堂行三跪九叩禮拜闕拜印一切如儀旋升公座屬下員弁以次叅謁　郡官紳亦各衣冠往賀儀從輿馬塡溢街衢觀者蜂屯甚形熱閙○揚城街市各魚攤以本少利微偶於上月某日起私議不收小錢於是一倡百和他店亦相效尤旣而通街各業無不私禁小錢買物者以爲不便恒與店鋪口角幾於無日無之各業勢成騎虎且恐釀成事端遂邀約各業聨名遞禀求官憲出示諭禁太守以私錢本干例禁遂俯如所請富於初六日發出告示粘貼通衢居民見之始不敢有異言○近來西岸安鹽銷流甚暢淮南西岸各商往往轉運不及刻下隋已脫擋經江西督銷局委員咨文告急並請加配碱鹽半成一次其文略云西岸巡鹽吉安分局現已脫　省局勢將告罄吳城分局存鹽無幾寍州茶市正旺亦虞缺乏戊子春綱殘鹽後運寥寥恐難爲繼似此情形不得不備具咨文告急希煩貴司迅賜開辦戊秋新綱商作速運岸濟銷以濟眉急　切　切冉戊秋新綱安鹽祗共一萬九千九百餘引卽使陸續　岸分撥三局銷售仍　不敷擬請於例搭三成半外再加配半成一次請煩查照會同儀棧核商見覆云云按戊子秋綱已於二月初十日開辦都轉接文後立卽札飭淮南總局赶緊諭催西商刻日請運毋任再延局員奉札後卽於初八日出示諭催西岸各商赶將戊春殘綱並戊秋新綱卽日訂單請運以濟岸銷 
 
 

Page 3

 
 
[揚屬試期]  
　　本屆係歲考之期揚州府陳太守奉到江蘇學政溥大宗師來文諭飭四月初一日舉行縣考五月初一日舉行府考等因轉行到縣　經江甘兩大令以督憲大蒐在卽禀請展限緩至四月初十日舉辦縣考業巳出示通衢　諭與考各文童一體遵照 
[揚城火警]  
　　近日天氣亢暖揚城火警頻聞本月初十晚舊城太平橋某姓家失愼鳴鉦告警水龍飛馳而來幸卽應手撲滅僅燬平屋一間　新城卞總門後面亦因廚下遺火焚去草屋一椽幸未蔓延然受警已不淺矣 
[蘇州火警]  
　　本月十四日午後蘇州省垣郡城隍廟前吳苑西橋東道堂巷口某姓家忽然失火時　狂風怒吼走石飛沙祝融氏逐大肆淫威怒顔難霽一霎時濃烟毒燄右突左衝雖有各叚水龍　水噴救而車薪杯水終非力所能濟直焚至四下鐘時火始告退計燬房屋三十餘椽僉謂某姓因午炊遺火延及積薪致肇此禍當火之熾也各官咸來彈壓是以撨火者皆屏息斂氣敢攫物於稠人廣衆中云 
[蘇省官塲紀事]  
　　江蘇藩司鄧方伯於本月十四日辰刻排導至胥門外官碼頭登舟用小火輪船帶往常熟昭文等處勘閱河工○春初長洲縣教諭張廣文敦敏忽被二豎子所侮徧謁醫者藥石無靈延　本月某日竟溘然長　遺缺經上憲牌示以試用訓導龔廣又源達署理 
[香市蕭條]  
　　龍華寺在本邑西南鄉說法臺高鐘催月落凌霄墖古鈴語風微梵刹精監誠不數花之蘭若焉是處鄉人多以藝桃爲業濃春三月十里紅霞遠近川源幾若錦天繡地寺僧卽乘此將山門洞啓大設道塲聚老支郎數百人夕　晨鐘喃喃不絶凡屬墜鞭公子走馬王孫靑樓賣笑之姬紅袖添香之伴或乘油壁或坐筍輿或飛鷁首於波中或逞馬蹄於隄上大抵香燒心字合十蓮臺叩叩通誠深深下拜洎乎崦　口下緩緩歸來折得紅英簪來翠髻詩情畫意蓋非楮墨所能摹矣昨爲幕春之望年例進香者必盛於平時無奈晨起卽凝雲蔽天礎潤欲滴及上午而雨師戾止簷溜淙淙一路香泥大有行不得也哥哥之苦以致琳宫寂靜香市寥寥殿上秃鵹不能於齋魚粥版之餘偷眼紅樓麗質惟見野人籬落雨溼夭桃臨水無言髣髴背人垂涙而已何碧翁翁不做美竟若此哉 
[稽查保甲續聞○松江府恩詩農太守由松來申已前報兹悉太守定於今晨會同查辦保甲委員朱觀察福清往本邑四鄉稽查保　　甲昨日上海縣袁海觀大令飭差預備大號官舫停泊江干以備今晨帶同書差人等隨觀察下鄉稽查 
[機匠慘死]  
　　前日虹口東北某機器廠所雇寍波工人某甲因修機器衣袖被皮帶所絞　衣袖隨輪滾上以致碾傷血肉淋漓頃刻告斃家屬聞而奔往撫屍大慟幾不欲生後由廠主出資從豐棺殮並給撫卹銀始得了事 
[諭差續紀]  
　　前報紀傳差諭話一則兹悉前晚經袁海觀大令升堂傳集各差諭曰本縣鄭重民事爾等經辦未訊之案何日可以解到已訊之案何時可以了結著爾等自限時日聽候核奪所用夥役須擇穏妥之人其有不安本分者當赶緊辭歇不得姑容各差均唯唯而退 
[重懲賤婦]  
　　船戶陸德生之妻陸王氏與已歇船夥朱阿三私識頓起不良乘陸德生熟睡時將藥水灌入口中德生痛極而醒旋與其嫂陸張氏將奸夫奸婦扭送捕房轉解英公堂蔡太守以案情重大當卽備文轉送上海縣訊辦此已紀諸前報前晚袁海觀大令升堂研訊德生訴稱係本邑人駕舟爲業向爲某洋行包裝貨物娶妻王氏已閱十餘年生有兩子年均幼穉王氏水性楊花與朱阿三私識小的早有所聞恨不能當塲拘獲惟將王氏略加訓斥反被厲聲辱駡未阿三本在小的船上爲夥因事停歇不料王　與朱阿三陰懐惡意突用樂水於前晚乘小的熟睡灌入口内迨小的知覺向妻查問支吾以對當時卽欲報捕過有人雇定船隻往龍華燒香回時卽將妻及朱阿三扭交捕房送至公堂轉解憲案小的念王氏有結髮情求恩從輕辦理領回管束陸　氏訴稱小婦人與夫弟陸德生同以駕船爲業停泊外大橋左近弟婦王氏素有淫行此次欲將夫弟謀害求請重辦大令命提陸王氏至案問爾係何處人與朱阿三姘識己有幾時須將實情供出尙可從寛辦理答稱小婦人係本地人與朱　三私識祗有一年大令又問朱在爾船爲夥共　幾時於何時停歇答稱朱在丈夫船上爲夥祗有三月後因事停歇迄今已有十二三年又　朱爲夥之時是否卽與爾姘識抑在辭歇之後姘識答稱朱爲夥時小婦人卽與姘識大令謂如此則爾與伊已私識十餘年何以祗有一年答稱實係一年大令怒曰不用刑焉肯直供喝令差役將陸王氏棉衣脫下以藤條鞭責陸德生在旁代求陸張氏接口稱此種賤婦不必代求恩典請大老爺從重笞責大令命差役責至三百下陸王氏供稱已姘識十年有奇大令問姦宿幾次答稱姦宿一次大令怒曰姘識　年何以姦宿祇有一次顯見一味胡言著再鞭貲二百下又貴一百下陸王氏稱姦宿已有數次大令曰藥水何人所灌答稱不知大令命差役取　子伺候謂曰若不供認須用大刑該氏堅執不供大令命將　子套在陸王氏手指七將麻繩收緊該氏大聲呼喊　　藥水實係小婦人悞潑叩求開恩大令命鬆刑提朱阿三至案謂曰陸王氏現巳供認明曰爾亦不必抵賴朱供稱小　與陸王氏素未相識斷無姘識之理大令曰爾　伊處　夥三閱月豈尙不認識東家娘娘耶答稱人雖相識並不交談大令以其胡言亂語　令重笞四百板朱供稱陸王氏確與小的私下往來求恩寛宥大令著冉笞一百板收自新所陸王氏交官媒聽候嚴辦陸德生　稱家中尙有二小孩須由妻撫　求將妻暫交小的領回大令不准葉與陸張氏退去候核 
[飭差查案]  
　　前報紀搶孀可恨一則今悉其詳爰再錄之孀婦王丁氏年已廿四歲藁砧逝世後未滿三年甘心守志忽爲著名蟻棍楊聚善屢勸該氏謂守節而艱苦不如再嫁而得所欲與地棍龔毛毛作撮合山氏心盟金石峻詞拒之至本月初旬言返母家飲時節酒小住數日十一日在阡陌從事耘耔龔忽糾同楊聚善及流氓多人備轎一乘飛馳而往將氏拖拉氏不肯行被龔等扭　亂曳納入轎中舁至浦東楊家渡北首龔住家内藏匿至十四日逼令成親上海縣袁海觀大令已有所聞立飭值差下鄉查訪該差抵鄉後查明此事與本報所載脗合當卽　縣　覆想大令必當逮案嚴辦以儆　風不然孤寡含寃反使豪華得志豈賢司牧之所樂聞耶 
[盜犯解縣]  
　　盜犯梅小秃子糾領黨羽多人在本邑西南鄉閔行鎭左近行刼某甲船一艘售得洋銀四十五元五人分派後四散奔逃甲被刦後卽投閔行司署控告旋經鹽捕營將梅拿獲押送到縣袁大令諭飭收所候訊 
[鹽梟監斃]  
　　鹽梟李文明十年前在滬南萬裕碼頭向馮姓鹽船冒查鹽斤以致肇事將馮擊斃當由差役將李拘案訊供收禁邇來李在内監患病由禁卒禀明袁大令飭官醫診治無如藥餌無靈於昨日清晨斃命當由禁卒飛報大令想當委隣封相騐也 
[英界公堂瑣案]  
　　包探秦少卿禀稱小的緝獲積竊沈洪寳王阿生起到洋琴衣服等贓詰知失主共十餘戶今先送案請訊隨有陸如華林秀卿陳永甫周金生張全才陸裕之張和尙及協泰成正太源德興成太昌順老悅生協記桓裕金利義成乾昌各移投案報明所失請准領歸沈供稱小的係嘉興人年二十四歲連次犯法尙乞施恩王供稱小的係嘉興人年二十五歲此次求大老爺筆下超生以後不敢再犯矣蔡太守判發捕房各押一年期滿各笞二百板贓給各失主分别認領○老德記藥房西人訴稱恊泰雜貨店主徐阿連及夥計雨亭來尋管事人顧寳福向之索欠忿爭告以爾等原可向顧理追惟不得在藥房中胡鬧伊等不聽竟從樓拽顧而下大肆喧嘩不得已將伊等驅之使出不料伊等反控諸英刑司署刑司訊以旣欲向顧索欠不應到藥房騷擾但商人思伊等旣已胡閙在先又敢妄控在後是以報捕拘拿送案顧供稱小的係寗波人在老德記當管事之役與源泰素有交易理當折扣是以未將帳目算清前日徐計到來肆行吵鬧西人向之喝阻非但不依反由計扭小的 
 
 
] 

Page 4

 
 
髮　倒拽下樓西人因將徐計逐出計供稱小的係寍波人向顧索欠顧不照付西人禁令不許聲張令顧出外理說顧不依允是以拽令下樓伊卽抱住梯畔欄杆因之吵鬧徐供稱小的亦寍波人在治下開源泰雜貨店偕計向顧索欠不敢胡鬧蔡太守判罰計洋銀五元顧之所欠自應算清不得再往肇釁○包探顧阿六禀稱小的查獲竊賊褚松亭起到烟槍鋼罐詰知竊自錢文慶王小桂兩家今將人贓送案錢王均投案請領失贓褚供稱小的係太倉州人流落此間無衣無食不得已犯竊尙求法外施仁蔡太守判令笞責一百板驅逐出境贓給兩失主分别認領○一百二十六號華捕禀稱大馬路西國飯店管事人某甲投捕房訴稱被汪阿王所毆及小的拘汪問之實因酒醉而起今將汪解案請懲汪供稱小的係廣東人醉後胡鬧不敢逞兇蔡太守訊知原告未到且釁起細微立卽將汪開釋　　東生訴稱小的隨主人某甲附小火輪船往蘇州茶房不容入所定客位與之論說致被將左手擊傷并失去洋銀四元因之報捕拘案胡長　供稱小的係寍波人現在小火輪船上當茶房雖曾與董爭執然斷不敢行兇更不知失去洋銀之事蔡太守判罰胡洋銀四元賠償董之所失○包探孔阿才禀稱小的查得張阿二專竊行路人衣袋内洋銀對時表等物旣得贓卽交與同黨明阿五付質今得拘獲張胡連贓送案張供稱小的係浙江湖州人行竊該死還求大老爺施恩胡供稱小的與張同鄉因之相識不知竊贓誤代付質供畢泥首於地宛轉籲恩蔡太守判令將張發捕房管押二月期滿笞責二百板胡管押一月贓存捕房以待給還失主○包探黄四福禀稱小的查獲積竊陳瑞山詰得曾竊戚寳山等家對時表衣服鴉片烟土因卽分别吊贓并探知陳竊得贓土後寄存相識之朱蔡氏處旋由氏售與廣裕隆烟館主魏松及向魏詰問則土巳熬煮成膏零星售去無從交出原贓矣戚及陳悅興陸阿榮萬寳泰投案報明所失之物請爲給領陸供稱小的係松江人不合連次在治下犯竊尙求大老爺網開三面俾小的可以革面洗心朱蔡氏供稱小婦人家在浦東陳雖躭擱家中然並未與之姘識至烟土之事小婦人更不與聞魏供稱小的係廣東人現在治下開廣裕隆烟館收買氏之烟土實不知是竊贓黄探又禀稱烟土值洋銀三十元蔡太守判令將陳笞臀二百板發捕房管押一年期滿再笞二百板然後備文遞解回籍朱蔡氏發官媒管押兩月魏罰洋銀三十元賠償所失之土卢案各贓分别給領○包探何瑞福禀稱陸阿狗積慣爲胠篋生涯兹經小的拘拿吊出所竊布衣等物失主王開元朱福寳認明的係眞贓今特送案請究王朱投案請准領贓陸供稱小的係上海人前曾犯竊已誓攺過自新兹者飢餓難捱無奈又蹈前轍如許從寛免究則自當没齒銘恩矣蔡太守判令管押一月期滿笞責五十板峸給王朱分别認領○包探孔阿才禀稱有華維生者投捕房報稱顧金福向伊借擾不遂糾同丁香金王和尙及包某攫取木鐘水烟袋云云當經小的前往獲顧勒令交出原物今特送案請懲華没頭没腦訴稱小的雖曾薦過椶榻匠然安有先支工值之理顧供稱小的與華爲友華曾薦　榻匠至小的處先支工值洋銀三元並不工作卽往南翔歴久不回無奈向華理說並無硬借之事實被寃誣蔡太守謂顧旣向華理追所薦棕榻匠支取工資不容糾人取物飭押候補提丁等再訊○包探顧阿六禀稱王阿梅竊取法租界某姓家衣服携至本租界圖質經小的拿獲人贓旋有張友仲來認取確係所失原贓今特解送至案張訴稱王　門而入乘人不備竊取各衣現由包探阻獲人贓請爲給領王供稱小的係上海人失業無歸頻年落魄兹之犯竊實出無奈求恩赦宥俾得自新蔡太守判令笞責一百板驅逐出境不准逗留贓給張領去 
[法捕房瑣事]  
　　某老嫗衣衫藍縷形同乞丐前日至某烟館内向熟人某甲强借錢文甲不允嘵嘵爭辨旋被甲將所携洋刀劃傷嫗臂嫗益不肯干休適巡街捕至將甲扭送捕房捕頭著押候解案請究○某宦之長隨好騎駿馬在法租界揚鞭疾駛巡街捕以其違犯定章上前喝阻長隨不服反與巡捕爲難當被拘入捕房管押○某鄉人前日在法界彩視街地方經過適有小流氓等從後面行來將該鄉人擠軋令與某氏婦相碰卽誣以調戲之名欲嘿索詐被該鄉人窺破奸謀立卽鳴捕將流氓拘至捕房押候解訊○某魚販前日清晨向小東門外某魚行購得鮮魚計錢五百餘文携回過秤因斤兩不符復至該行理論欲將魚退還該魚行謂出門不認貨汝前來囉唣豈非意圖訛索耶當卽扭送捕房經備捕頭訊悉原委著押候送案請核○粤東人某甲於深夜時在法租界獨往獨來巡街捕見而疑之拘入捕房昨晨由其兄投捕房請保捕頭允之○城内木器公所中之某甲素喜杯中物前晚又赴壚頭沽飲不覺酩酊在租界中胡鬧巡捕喝阻不理遂拘入捕房管押候訊 
[賑欵遙頒]  
　　謹啓者敝堂昨奉申昌書室周佐卿仁翁交來香港張家齊大善士樂助熱河賑捐規銀一百兩又香港各善士樂助山東河工賑捐洋二十二元一角敝堂施醫藥經費洋十七元三角兩共申見規銀二十八兩三錢六分推慈懐於胞與不遠千里而來拯疾苦於蒼黎上體好生之德隨緣種福一視同仁定看天降百　功德與山河並壽願爇心香一瓣謝忱與感佩交深永保平安謹登報牘敬告同志冀廣善緣上海六馬路仁濟善堂籌賑公所施善　等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東官報]  
　　　轅牌示赤溪協右營都司缺委瓊州鎭右營都司龎玉璞署理督標水師營右哨外委千總缺以該　六品頂戴　　兵劉廣謀拔補廣西撫標左營守備缺以廣西撫標補用守備黄欽亮請補廣西左江鎭左營都司缺以廣西撫標補用都司岑　　請補　　鬱林營守備缺以補用守備桂林營左哨千總龍品榮請補廣西提標中軍守備缺以廣西右江鎭中營右哨千總馬殿勳升補順　　左營守　嚴大翎飭回本任 
[浙省官報]  
　　二月二十三日金衢嚴道唐進見禀辭赴任候補道蔣進見禀辭回江蘇督銷鹽局差長興縣尹麗樞　　藩司飭　赴任禀見叩謝二十四日署處州府傅澤鴻稟知交卸書局提調差候補知州蘇嘉淦禀知釐捐局委雙林釐局差禀見叩謝候補縣蔣汝翼禀知藩司委解京餉差禀見叩謝二十五日候補縣黄樹桂由京引見來省禀到禀見並銷京餉差二十六日新授温處道趙舒翹由京來省禀到二十七日准補山陰縣唐煦春交卸上虞縣回省禀到禀見呈送府結雙斌禀知藩司委解京餉差禀見叩謝二十八日署處州府傅澤鴻禀見禀辭赴任長興縣尹麗樞禀見禀辭赴任歸安縣主簿李存茵禀辭赴任二十九日温處道趙禀奉飭知赴任三月初一日桐鄉縣丞張清漢由籍領憑來省禀到未入流王樹勳由京起服來省禀到初二日山陰縣唐禀知藩司飭知赴任禀安叩謝候補縣丞楊祖五禀知厘捐局委遂安龍山茶局差叩謝初三日李思敬禀謝咨批禀見禀辭赴津通局隨解茶入都初四日王汝霖禀知藩司復委查明海鹽縣草租規費回省禀到稟見 
[江西官報]  
　　候補府李嘉賓卸署瑞州府事回省委辦牙厘局提調知縣兪官圻接辦候審公所從九余政瀚夏昭劉慶槐典史戴筠新俱拔委一次沈志沂儘先酌委一次府照孫澄清接查順内保甲龍泉北鄉司陳敬宗據報病故以試用主簿吳熾生署理駐京提塘唐棣任滿由京回江候補縣何應達卸辦許灣緝私卡回省縣丞饒燮勳接查德勝門保甲准補興安縣周邦翰應卽飭赴新任周應熙由貴溪縣提案回省王正煇酌委一次從九潘祖熙酌委一次准補廬陵富田司黎慶澐禀謝飭知永新縣羅大冕信豐縣陶繼曾互相調署陶令未到永新縣任以前委現辦吉安淮鹽分局候補同知唐基桐暫行代理知州黄壽英委勘風神廟工程試用縣彭滕瑞禀到係廣東人從九馬棟樑拔委一次劉慶槐歐陽卿王義正俱記功二次候補都司龔得陞接充選鋒右營後哨官包添雲接充選鋒中營前哨官額外梁華錦駐守藩署銀庫署上高縣王鵬海卸事清理交代回省洪壽彭酌委一次從九章紹曾禀往上高辦保甲岳秉欽記功二次候補遊擊郭洪喜陳步雲銷杳各街道候補縣唐乃勤委辦貴溪厘卡縣丞棠恩灝起服來江馮際泰儘先酌委一次徐存根記功二次姚家傑記功二次新昌黄岡司黄啓元據報病故以試用典史卜錦昌署理朝鮮國文狀元崔鏞由京來江從九鄭承志記功二次張荷和拔委一次署新淦縣孫長靑征解丁漕不及五分照章撤任以准補斯缺江聨蓉赴任又准補德安典史錢寳瓊飭赴新任張瓊黄委解九江關餉進京知州黄壽英通判陳希曾會勘沙窩火藥庫項麟書拔委一次范維齡記功一次 
[邗江官報]  
　　初九日運轅牌示淮北永豐壩委運判田恩厚管理陳鹺尹鳳書禀知回舊港差次初十日陳分轉維翰委高寳總巡差十一日孟鹺尹棨委淮北三塲緝私 
[上海六馬路仁濟善堂經收南北兩市米寳行米麥雜糧捐三月初一至初十日止第四旬清單]  
　　仁和利行錢七千六百五十八文元吉泰四千五百八十八文長豐三千六六十一文裕昌三千三百六十三文餘大錢三千一百九十五文正義隆二千七百七十八文寳泰一千七百三十四文潤和一千三百四文震大一千三百九十二文松盛一千六百六十二文衍源一千三百四十文元和一千三十六文潤泰一千六十三文長泰八百九十四文萬生八百十三文三泰七百八十八文萬隆七百九十七文鼎昌源七百四十七文葆生六百三十六文葆茂五百十四文義記五百五十七文愼餘四百九十五文愼益四百六十七文生泰四百廿八文鎭生三百五十九文愼生三百廿九文南元昌三百二十一文天和四百文三穗二百三十四文萬盛泰二百四十一文和記二百三十八文同泰二百六十九文公正二百二十一文天元一百廿三文萬祥正一百六十九文元泰一百五十一文聚泰一百九文甡義一百五十文和泰　十五文泰潤四十七文和生義七十六文恊隆六十二文新興二十文永愼和七千六十二文愼茂豐二千一百五文聚源一千二百廿三文萬順公一千一百五十數乾利二千七百　十六文同順二百八十五文穗祥七百五十三文恊昌泰八百二十三文生源二千六十二文豐和二千七百二文元昌公二千四百九十三文同吉泰二千三百七十七文振豐　千二百二十七文豐記二千五百九十四文恆祥一千一百十三文德盛八百四十文恆源三百十文晋泰一百七十七文間德二百十五文元生長三百四十二文裕祥二千一百七十八文義記公三百十七文唐永愼九十四文天成義三十文萬源一千六百七十七文恊記三百廿四文裕和六十一文永茂一百九十六文永順九百三十五文咸茂二百四十文啓昌六十五文恆裕七十五文潤元一百五十五文同發八十四文錦祥三百七十四文萬昌七十八文宏茂五十一文義生一百五十六文三和三百三十文恊豐六十五文同泰五十文錢恆泰九百九十九文源順恊七百十三文大興合四百三十六文同興四百八十一文恆隆三百六十四文衡大三百六十文昇記二百八十八文○以上計九十一戶共收錢九十一千二百三十一文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年三月初五日京報全錄]  
　　宫　抄○發抄硃批五道○兵部額等奏爲請旨摺○又奏爲遵旨議處摺○漕督松奏整飭防營分派管帶摺○又奏更換管帶片○將軍長奏吉林機器局製造軍火情形片○台撫邵奏清理積案請免計審限片○皖撫沈奏光緒十七年分各州縣已結交代循例開陳摺○三月初五日兵部太常寺太僕寺正白旗值日無引見○　王請假十日○齡公請假二十日○定公續假十日○召見軍機○發抄裕祿奏請以金作壎補復州牧奉硃批吏部議奏欽此○又請以何守謙補蓋平令奉硃批吏部議奏欽此○又昌圖守錢開震飭赴新任奉硃批吏部知道欽此○又請以徐慶璋陞補鳳凰廳同知奉硃批吏部　奏欽此○湯聘珍奏陣亡都司苑清元名字更正奉硃批兵部知道欽此○○經筵講宫太子太保大學士管理兵部事務臣額勒和布等謹奏爲請旨事查定例各省營伍分年差派大臣前往查閱兵部於每年開印後具奏請旨並將領侍衛内大臣滿洲大學士都統尙書侍郎各職名開列進呈或欽點大臣前往或卽令該省總督巡撫就近查閱恭候欽此等語查光緒十七年輪應查閱直隸山西陜西四川甘肅五省臣部照例具奏奉上諭本年輪應查閱直隸　西陜西四川甘肅五省營伍之期直隸卽派李鴻章山西卽派劉瑞祺陜西卽派鹿傳霖四川卽派劉秉璋甘肅卽派楊昌濬逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文欽此欽遵在案今光緒十八年輪應查閱湖北湖南雲南貴州四省定例湖北湖南應派大臣一員雲南貴州應派大臣一員除親王郡王貝子貝勒宗室公軍機大臣步軍統領總兵並蒙古漢軍及出差告假人員向不開列外臣等謹將應派各職名開列進呈或欽點大臣前往或卽令該省總督巡撫就近查閱恭候欽定爲此謹奏請旨奉旨已錄○○經筵講官太子太保大學士管理兵部事務臣額勒和布等謹奏爲遵旨議處具奏事内閣鈔出閩浙總督卞寳第片奏福建德化縣匪首陳拱滋事辦理情形經臣節次奏報並御史林啓具奏先後欽奉寄諭迅飭孫開華嚴督各營將弁會合兠剿務期一鼓殲除倘有觀望遷延情事卽着嚴叅治罪等因欽此咨行欽遵去後兹據提督孫開華咨稱各營將　連日搜山偵緝陳拱陳衆兄弟仍無實在蹤跡德化山多路雜致難尅日就擒耳目昭著斷不敢觀望遷延師勞力竭尙無成功應請　奏請旨交部議處等因查孫開華爲提督統兵大員辦無多之土賊三月之久匪首尙未成擒實屬調度無方咎有應得應請將福建陸路提督孫開華交部議處以肅戎行等因一摺光緒十八年正月十七日奉　硃批孫開華着交部議處欽此欽遵到部查定例苗蠻殺刦或倚山負險或恃衆窩藏專汛文武員弁各率兵役協力擒拿如有緝拿遲延藉端推諉者將遲延推諉之官降一級調用私罪等語此案福建陸路提督孫開華以統兵大員剿辦土賊日久尙未成擒經該督奏奉旨交部議處應請將福建陸路提督孫開華比照苗蠻倚山窩藏緝拿遲延降一級調用私罪例議以降一級調用係屬私罪毋庸查級議抵所有議處緣由是否有當伏乞聖鑒訓示遵行謹奏奉旨已錄○○頭品頂戴漕運總督奴才松椿跪奏爲整飭防營分派管帶恭摺仰祈聖鑒事竊照清淮防營管帶銜名駐紥地方前經遵旨奏明在案間有更換管帶亦經隨時具奏兹查清淮防營扼要分紥地叚綿長兵力每有鞭長莫及之勢遇有緝捕要務不能不隨時抽調以壯聲威全賴管帶分帶得人藉以得驅策追速之效奴才就地方情形留心體察竊以馬隊防軍與步隊不同駐防則賴以梭巡調遣則取其迅速每營派一管帶實不敷往來馳驅清淮原有中左右正馬隊四營現經各分兩翼派一管帶每營派一分帶俾分紥之時相離雖遠而管帶官可以彼此分制一經調撥卽以分帶官爲遊擊之師原營管帶仍可駐防本處以資鎭靜又水師營分原有正副二營各船分布上下游數百里之遙若僅一員管帶難於周妥亦須每營各選熟習水師威望較著者一人派司領哨之任方可遞行管轄庶水陸兵弁日漸整頓實於地方有裨奴才詳加遴選現將各營管帶分别酌派所有馬隊管帶中營左翼委補用遊擊蓋占魁右翼委補用遊擊熊長春左營左翼委記名提督尹興茂右翼委補用副將李永光右營左翼委補用遊擊顔瓊林右翼委記名提督尹興茂就近兼轄正營左翼委補用都司高廷寅右翼委記名總兵陶鳳來仍另於每營揀派一員爲分帶歸管帶官節制其水師正副營管帶委臣標中軍副將松華正營領哨委補用副將黃作立副營領哨委補用都司蔣占魁其餘步隊各營制悉仍其舊查清淮軍需向章管帶分帶均按官階之大小爲開支公項之多寡馬隊每營向用管帶一員分帶二員今攺爲管帶二員分帶一員人數未增於開支毫無所加水師營領哨仍令各支本船應得之薪水亦於開支公項無所損益如此酌定庶營制藉以整飭而駐防調遣均得便捷除分别飭委外所有整飭清淮防軍營制及分派管帶各緣由理合繕摺其陳伏乞皇上聖鑒訓示謹奏奉硃批兵部知道欽此○○松椿片再管帶清淮中營步隊新授四川川北鎭總兵何乘鰲現在交卸赴都陛見所遺中營步隊亟應委派接帶查有副將銜補用遊擊何士元堪以管帶又遊擊顔瓊林現委管帶馬隊所遺親兵營步隊查有補用副將湯榮恩堪以管帶除分别飭委外理　附　其陳伏乞聖鑒謹奏奉硃批兵部知道欽此○○長順等片再查吉林機器局經費每年部庫撥銀九萬七千五百兩曾經奴才長順抵任後檄飭該局將舊有經費額中撙節每年節省經費銀二萬兩以一半　還戶司欠欵以一半製造備用軍火一俟欠欵還清仍將按年節省之二萬兩儘數購辦物料多造軍火用備緩急不准將此項銀兩擅移他用復以吉林本省練軍需用軍火籌欵不易並飭於此項備用軍火内酌撥應用先後奏明在案今據該局總辦候補道宋春鰲將光緒十四年七月分起至光緒十六年六月底止製造軍火彚造管收除在清册呈送咨部備案前來奴才等督飭委員逐一詳核除發給靖邊各營曁吉林黑龍江各本省練軍應用軍火不計外仍存有洋式火藥七千餘斤哈乞開斯槍子十六萬九千九百餘顆四開花大銅帽三百七十一萬三千顆來福槍鉛丸十六萬八千餘顆其餘開花彈銅拉火以及槍砲永雷並零星應用軍火均各有存無缺於此見該道宋春鰲平日撙節經營講求製造洵屬不遺餘力此後備用軍火總可期其多而益善緩急有恃而無匱乏之虞堪以上紓宸厪理合附片奏聞伏乞聖鑒謹奏奉硃批該部知道欽此○○邵友濂片再台灣吏治因循州縣案件未能依限審辦光緒十四年閩台分省前撫臣劉銘傳奏請免計分省以前舊案審限原思及時整頓祗以全台地方辦理清丈事務紛繁州縣於承審案件遂復逐漸積壓現在郡縣分治已定清賦亦經告竣吏治爲民生休戚攸關積案亟應清理臣到任後卽經檄飭各屬將所有命盜雜案統於光緒十八年正月内一律通報聽候核計多寡分别勒限審結嚴定功過章程勸勤懲惰不容再有寛假此項積案各牧令未能依限審辦卽照例予以逾限處分固屬咎有應得第案多積自前官清賦分治不免顧此失彼衡情尙覺可原合無仰懇天恩俯念遲逾有因准將光緒十八年正月以前台灣舊案免計審限由臣督同台灣道嚴定章程勒限清理出自逾格鴻施據護理台灣道兼按察使銜唐贊袞具詳前來除咨部外謹附片具陳伏乞聖鑒訓示施行謹奏奉硃批着照所請刑部知道欽此○○頭品頂戴安徽巡撫臣沈秉成跪奏爲安徽省光緒十七年分各州縣已結交代循例開單恭摺彚奏仰祈聖鑒事竊照各州縣交代錢糧例應依限造册結報並於年底查明開單彚奏歴經遵辦在案兹據布政使阿克達春查明各屬光緒十七年分婺源縣吳以敬接收吳鶚等四十案交代均遵例限會算交收清楚造册結報應歸已結項下辦理其餘各起交代内有造册舛錯尙須駁換之處亦已分别嚴催接續詳咨完結統歸下屆彚報現將已結各案開單詳請具奏前來臣覆核無異除仍督同藩司隨時力加整頓外所有光緒十七年分已結四十案交代謹繕清單會同兩江督臣劉坤一恭摺具陳伏乞皇上聖鑒謹奏奉硃批戶部知道單倂發欽此 
 
 

Page 13

 
 
[光緒十八年三月初六日京報全錄]  
　　宫門抄○諭旨十二道錄前○發抄硃批六道○閩督卞奏恭報交卸日期摺○又奏遴員請補副將摺○直督李奏通州果渠村壩埽估修情形摺○閩督卞奏閩鹺應辦票運二十六屆奏銷請展限造報並將永德田南帮應徵課厘暫准不計定額摺○直督李奏光緒十七年上屆已未審結京控案件數目片○又奏拿獲逆匪正法片○浙撫崧奏委解銀兩起程日期片○三月初六日刑部都察院大理寺正紅旗值日無引見○福潤謝賞尙書銜恩○八額駙等前往南苑請安○孫毓汶恩全各假滿請安○四川總兵何乘鰲到京請安○清安明桂各請假十日○崇光續假五日○掌儀司奏初八日祭奉先殿絪貝勒行禮○召見軍機崑岡容貴周德潤何乘鰲○發抄懐塔布奏交卸起程奉硃批知道了欽此○湯聘珍奏從九蕭祥渭仍照原奬奉硃批吏部知道欽此○裕寛奏南陽守濮文暹等署開封守奉硃批吏部知道欽此○又鹽糧道王維翰赴任奉硃批吏部知道欽此○又候補直牧李普潤等期滿奉硃批吏部知道欽此○又本年硝斤仍緩辦奉硃批著照所請該部知道欽此○○頭品頂戴閩浙總督兼管船政臣卞寳第跪奏爲恭報微臣交卸督篆及船政事務日期仰祈聖鑒事竊臣恭摺奏請陛見兹准吏部咨光緒十七年十二月二十日奉上諭卞寳第奏任滿籲懇階見一摺卞寳第着來京陛見閩浙總督兼理船政大臣着希元兼署欽此遵將閩浙台三省一切緊要事務赶緊力疾辦理於本年二月初五日將閩浙總督兼管福建巡撫關防福建鹽政印信總理船政關防並王命旗牌御賜白螺曁書籍文卷委署福州府知府侯材驥署督標中軍副將萬起順敬謹齎交福州將軍臣希元接收任事臣籍隸揚州爲由閩入都官道臣大病之後氣體衰弱亟須調治一俟精力稍可支持卽行起程回籍就醫所有微臣交卸督篆及船政事務日期除循例恭疏題報外謹恭摺具奏伏乞皇上聖鑒謹奏奉硃批知道了欽此○○頭品頂戴閩浙總督臣卞寳第跪奏爲遴員請補省會陸路副將員缺莅摺仰祈聖鑒事竊照閩浙督標中軍副將員缺准到部咨係陸路題補第三輪第三缺應用預保閩省預保無人應用揀發人員行令揀員請補等因伏查是缺副將駐紥福州省城管理督標中軍事務爲閩浙兩省各營領袖非精明幹練熟悉情形之員不足以資表率臣隨於閩省揀發各項副將内詳加遴選如到標以前之羅洪標彭惟貴蔣葆齡均於是缺人地不宜楊靑山現丁母憂俱未便遷就請補惟查有揀發閩省補用副將萬起順年五十一歲江西豐城縣人由武童隨軍勦匪著績遞保花翎副將銜補用叅將旋於克復綏德州鄜州寳鷄縣肅清腹地案内出力保奬同治七年八月十四日奉上諭著以副將補用欽此續於克復巴燕戎格城及關隴肅清各案内出力先後保奬賞給才勇巴圖魯名號加總兵銜嗣經給咨送部光緒七年閏七月初一日引見奉旨發往福建以副將補用欽此承領騐票抵閩考騐收標造送履歴咨部覆准註册序補該員營務諳練胆識俱優現署是缺副將辦理裕如且在營年久情形熟悉以之補授斯缺副壯洵堪勝任與例亦符合無仰懇天恩俯念臣標中軍副將員缺緊要准以萬起順補授於營伍地方均有裨益如蒙兪允該員係引見奉旨發省補用副將請補副將銜缺相當應請毋庸再行送部引見除飭取履歴另行咨部外臣謹會　福建陸路提督臣孫開華合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○大學士直隸總督一等伯臣李鴻章跪奏爲通州果渠村壩埽估修情形恭摺仰祈聖鑒事竊查通州境内温榆河上游果渠村壩埽關係漕運歴經歲修奏報在案兹據通永道楊宗濂詳稱據漕運通判李占春將光緒十八年果渠村應修各工擇要估報復委通州理事通判常榮會勘邊埽六叚内一叚壩根空虚應卽拆修其餘五叚均須加培又渡口西游有沙灘一叚逼溜直趨埽根阻碍河流須挑挖深通方期順軌該道覆勘無異估需銀一千四百八十一兩七錢四分一厘開單請奏前來臣查該工歴辦章程每銀千兩者折給實銀七百五十兩今據估報需銀一千四百八十一兩七錢四分一厘應折給實銀一千一百一十一兩三錢五厘仍在道庫丁字沽稅銀並灘地租項下動支由通永道督率該廳認眞辦理務於大汛以前照估如式赶修完竣報候騐收理合專摺具陳並繕清單敬呈御覽伏乞皇上聖鑒勅部知照謹奏奉硃批該部知道單倂發欽此○○頭品頂戴閩浙總督臣卞寳第跪奏爲閩鹺銷滯課絀疲　已極應辦票運二十六屆奏銷懇恩展限造報並將永德田南帮應徵課厘暫准不計定額恭摺仰祈聖鑒事竊照閩鹽自同治四年攺行票運課耗厘三項並徵每屆奏銷除自第三屆起准减二成鹽厘外統計台内年應徵銀三十九萬八千一百五十九兩五分内續請暫减二成厘銀二萬九百四十九兩九錢二分實應徵銀三十七萬七千二百九兩一錢三分例應十月内造報光緒十五年應辦二十四屆奏銷因江匪滋事碍及暫銷經臣奏准展限三個月核計二十六屆應於十七年十二月辦造惟是上年各屬遭風遭水沿海各場堤坎多被冲失鹽價昻貴籌運維艱商力已形凋敝而下游縣澳各帮又因德化縣匪徒滋事鄰境震動居民遷徙銷路奇絀課解不前查閩省攺票之初值鄰疆多事江浙粤東鹽政未復茹淡之民多取給於閩地當時截清陳引商販待票行鹽又得會逢其適不特課增倍蓰無蒂欠之虞而各商有利經營亦莫不踴躍從事今則引界各清時復艱難上屇之票尙未運銷下屆之票又須接買日積月累竟有積票至數十萬兩未赴塲綑運者遂致官商各帮應繳課銀逐屆短欠愈積愈鉅光緒九年間前督臣何璟曾將短課情形詳晰奏陳在案臣到任後督飭鹽法道裁汰冗員革除浮費查追侵欠設法補救未敢稍涉寛弛而銷疲課欠積重難返實未能驟挽頽敝兹據各委員商販且陳疲敝情形禀經鹽法道龍錫慶詳請將二十六屆票運奏銷展限三個月於十八年三月内造報其二十七屆起以次遞展五屆之後仍復原限並聲明永德田南一帮自匪徒陳拱滋事後銷路不通請將該帮二十七屆應解課厘暫准不計定額俟定議章程再行察看規復等情前來合無仰懇天恩俯准將閩省二十六屆課耗厘銀展限三個月造報題銷並將二十七八九三十等屆以次遞展俾舒商困永德田南一帮並請將二十七屆應徵課厘暫准不計定額俟定議察看辦理除咨部查照外臣謹恭摺具陳伏乞皇上聖鑒訓示謹奏奉硃批戶部議奏欽此　○○李鴻章片再准刑部咨嗣後京控交審案件每年將已未完數目分兩次彚開清單具奏並摘錄案由註明交審月日及未能審結緣由詳細咨部等因當將光緒十六年以前京控案件開單奏咨在案兹據臬司周馥會同藩司裕長詳稱自光緒十七年正月初一日起至六月底止新舊京控各案審明結銷者十二起續經審結者十起尙未審結者六起開單詳送前來除飭將未結各案赶緊審辦並將詳細清單咨部外理合另繕簡明清單附片具陳伏乞聖鑒勅部查照謹奏奉硃批刑部知道單倂發欽此○○李鴻章片　再欽奉二月初三日寄諭前據奏楊懐春楊靑春楊占賢孔慶光等旣有叛逆重情着卽正法梟示以昭炯戒等因欽此遵查楊懐春等犯前經直隸提督臣葉志超飭交記名提督聶士成暫留該處防營管押擬俟敖罕貝子回府後在軍前分别處治嗣據葉志超咨報聶士成因敖罕貝子至今尙無下落各犯久覊營次疏脫堪虞該犯等亦多患病不食禀准將楊懐春楊靑春楊占賢孔慶光四犯並陸續拿獲賊目王增任老慶魏老九任殿靑馬喜徐立王勳李宗祥李靑山翟永清李亮等十一名均在貝子府舍力虎兩處正法梟首懸竿示衆以快人心等情理合附片覆陳伏乞聖鑒謹奏奉硃批知道了欽此○○崧駿片再准部咨光緒十七年分京餉案内撥浙海關常稅銀四萬兩已於上年五月間解過銀二萬兩當經奏明在案兹據護理浙海關寗紹台道吳引孫詳稱奉撥前項京餉尙應找解銀二萬兩同隨解添兌銀三百兩飯食銀五百八十兩共銀二萬八百八十兩又内務府參價銀二千五百兩並平餘銀六十二兩五錢抬費布袋劈鞘等項銀二十兩共銀二千五百八十二兩五錢照數發交委解起程赴部分欵投納等情具詳請奏前來奴才覆核無異除咨部查照外理合附片陳明伏乞聖鑒謹奏奉硃批該衙門知道欽此 
 
 

Page 14

 
 
[光緒十八年三月初七日京報全錄]  
　　宫門抄○發抄硃批四道○桂撫馬奏創辦蠶桑成效大著謹將出力官紳擇尤酌保摺○又奏飭道員赴任片○陜督楊奏覆陳甘肅土藥徵收稅厘實在情形摺○江撫德奏請准建坊片○閩督卞奏委署道員片○三月初七日工部鴻臚寺廂曰旗值日無引見○容貴等各謝署缺恩○金保泰謝賞三品銜恩○明安續假五日○召見軍機熙敬汪鳴鑾芬車皇上明日卯初二刻進内至奉先殿壽皇殿行禮畢還海○發抄李鴻章奏孫鍾祥試署永定河北岸同知奉硃批吏部議奏欽此○又倪芳補督標後營守備奉硃批兵部議奏欽此○劉秉璋奏請將冐領報銷之署察木多糧務秀蔭革追奉硃批著照所請該部知道欽此○候補守熊紹璜署雅州守奉硃批吏部知道欽此○○頭品頂戴廣西巡撫臣馬丕瑶跪奏爲創辦蠶桑成效大著謹將出力官紳擇尤酌保籲懇天恩以昭激勸恭摺仰祈聖鑒事竊臣於光緒十七年五月初七日遵　旨將辦理蠶桑有效之官紳奏保七月二十七日奉到硃批覽奏興辦蠶桑尙屬認眞着俟通省著有成效核實保奬欽此欽遵當卽恭錄轉行傳布通省莫不益加奮勉兹查截至光緒十七年十二月止據通省各府廳州縣禀報共合出絲二十萬零六千一百八十餘斤如桂林府屬之臨桂義寗全州平樂府屬之平樂賀縣梧州府屬之蒼梧藤縣容縣潯州府屬之桂平平南貴縣太平府及所屬之龍州廳慶遠府屬之宜山南寗府屬之宣化鎭安府屬之天保柳州府屬之馬平羅城融縣之長安鎭思恩府屬之那馬武緣賓州鬱林州及所屬之博白北流皆惢开設機坊織成綢縐紗綾共得二千六百九十餘疋至泗城府及百色廳歸順州各屬雖未開設機坊而出繭繅絲亦均有日新月盛之勢似此風氣已開成效大著如不將出力官紳擇尤酌保無以奬前勞卽無以策後效夫蠶桑爲民生本務惟廣西爲嶺海荒陬一切種育繅絲旣無成效之可循且事屬創辦需用孔多公欵無可提支民間復鮮殷實經費尤絀措手維艱前撫臣劉長佑涂宗瀛皆經興辦旋作旋輟迄無成功光緒十五年前撫臣沈秉成復請勸辦臣接任卽奏奉諭旨當率同藩司張聨桂督飭各屬極力興辦竭慮經營今閱三年始有功緒其不避勞怨力爲其難而於辦理五屬蠶桑親歴各區不憚家喩戶曉者則有前署桂林府知府黄仁濟辦理認眞始終不懈則有現署鹽法道桂林府知府趙時熙捐廉集股倡導有方則有前署梧州府知府志彭署柳州府知府蔣兆奎署平樂府知府陳如金其餘官紳如臨桂縣知縣顧國誥蒼梧縣知縣汪煥墀前署蒼梧縣知縣洪昌言臨桂在籍紳士生員陳憲舜容縣在籍紳士山西知縣何見揚皆尤爲儘力均經臣於前次奏奬案内聲明在案嗣後續有前署潯州府知府玉祥潯州府知府夏獻頤署梧州府知府李世椿南寗府知府彭鑾署鎭安府知府羊復禮署太平府知府張璧靑龍州同知趙淶彦署鬱林州知州馮德材全州知州徐炳文署賓州知州王方田署桂平縣知縣何壽萱署平南縣知縣李文莊王鴻誥貴縣知縣孫乃誠賀縣知縣全文炳武緣縣知縣陳鐘清前署永安州知州陳展雲義寗縣知縣張杲署藤縣知縣吳徵鰲羅城縣知縣方占鰲宣化縣知縣席夔馬平縣知縣孫憲敦那馬通判吳鍾淑候補通判蔣志持平南在籍紳士同知銜廣東候補知縣李超榕等均已先後開設織坊所出綢疋尤夥而無間最爲出力首開風氣之先者尤以前署容縣知縣河池州知州陳師舜爲更難臣見遙遠省分瘠苦異常不憚三令五申剴切勸導但凡豁免繭絲綢疋厘稅及建坊並給予六七八品功牌之請無不仰邀恩允疉沛殊施僻徼荒陬皆知朝廷有必興之美利聖主無不錄之微勞羣情歆動尤異尋常現在通省蠶桑成效大著在該各官紳等均分有應辦之責亦何敢瀆請再三然前奉諭旨准子給奬久傾觀聽倘荷恩施於格外倍深策勵於將來邊瘠荒區同沾樂利此則臣所爲再三籌顧有不能已于言者也據司道會詳請奬前來臣覆加嚴核無一冐濫可否仰懇天恩俯准給予奬叙以爲任事實心惠愛及民者勸出自　鴻慈除續有尤爲出力大著成效之官紳再行查核請奬外所有酌保各員分别開具清單謹會同兩廣總督臣李瀚章恭摺具陳伏乞皇上聖鑒訓示謹奏奉硃批吏部議奏單倂發欽此○○馬丕瑤片再前准吏部咨光緒十七年六月二十三日奉　上諭廣西右江道員缺著崔國榜補授欽此欽遵在案兹崔國榜已行抵廣西省城應卽飭赴新任以重職守其駐紥右江水師右營防勇前經臣奏明委右江道兼統在案今崔國榜飭赴右江道任應卽一倂委令兼統以專責成除檄飭遵照外理合會同兩廣總督臣李瀚章附片陳明伏乞聖鑒謹奏奉二硃批吏部知道欽此○○太子少保頭品頂戴陜甘總督臣楊昌濬跪奏爲覆陳甘肅土藥徵收稅厘實在情形恭摺仰祈聖鑒事竊前准總理各國事務衙門咨會具奏核議各省土藥稅厘數目辦法一摺令將甘省土藥如何徵收稅厘迅速分别奏明核辦等因到臣當經行飭遵辦去後兹據甘肅稅厘局司道詳稱遵查甘省土藥前經酌定章程嗣後無論外來及本省土産均照各省增厘章程每生土藥百觔共抽稅厘銀五十兩熟土膏每百觔共抽稅厘銀六十兩立法最嚴而試辦經年收厘甚屬寥寥採訪輿論實緣甘省所收多係稀漿商民購買之初卽須照數完厘迨運往各處後每稀漿百觔僅成乾土三十餘斤合計百斤之土應完三倍之厘折耗過多羣相裹足且來甘販運道里迢遙車驢　負盤脚已屬不資加之逢關納稅遇卡抽厘崦售銷地方復有落地厘稅經歴三四省綜算每土藥百斤稅厘兩項不下一百餘兩比較洋藥稅章所少無幾遠道馳驅折本堪虞是以從無巨賈購運大莊出境間有小販率皆畏重繞避稽查愈嚴偷漏愈巧幾至稅厘十莫獲一嗣是變通辦理以三斤折作一斤仍照百斤稅厘五十兩章程完納計每土漿百斤實祗收稅厘銀十六兩六錢幸數年以來較前稍獲實濟現在每歲約可收銀二萬兩有奇兹奉飭議徵收定章司道等覆加商酌甘省土漿斤數虧短運道艱難固係實在情形兼之漿薄味淡不但遠遜洋藥比之各省土藥亦不逮遠甚以故銷路窄狹價值低賤每百兩僅值銀七八兩之譜現雖按三斤一徵收而來甘販運者仍屬稀少此時固未便再議末减亦未便另議增加惟按三折一名實不符擬請以後每土漿百斤議定抽收稅厘實銀一十六兩六錢禁除折收名色以昭核實其稅厘統由出産起運地方之第一局卡全數收清隨時塡票黏貼印花販運出省聽其照所到省分完稅納厘惟經過本省局卡騐票放行槪不重抽查出偷漏從嚴議罰至他省土藥邇年並無販運來甘祗新疆入關商販間或携帶少許雖爲數無多亦宜照此定章辦理等情詳請覆奏前來臣覆加察核甘肅不通水路無要可扼若徵收過重偷漏更甚現在土藥稅厘章程因地制宜尙屬核實除咨明總署查照外理合恭摺具陳伏乞皇上聖鑒　勅部立案施行謹奏奉硃批該衙門知道欽此○○德馨片再據藩司方汝翼詳稱據奉新縣知縣屠福謙禀稱浙江會稽縣人光緒十五年秋間浙江全省水災蒙諭勸捐助賑該員念切梓桑當遵其故父二品封職屠華遺命曁存母二品命婦屠沈氏之命捐助庫平銀一千兩解由藩庫發交商號匯寄杭垣以爲浙江賑欵之用報明在案兹據該員爲其故父存母禀請建坊旌表核與定例相符詳請附奏等情前來臣查定例凡助賑荒歉捐銀至一千兩以上者請旨建坊給予樂善好施字樣等語仍照奏定章程令其自行捐建毋庸給予功銀今奉新縣知縣屠福謙前因其原籍浙江水災甚重恪遵親命慨捐庫平銀一千兩以資賑濟具見克承先志見義勇爲合無仰懇天恩俯准該員爲其故父二品封職屠華存母二品命婦屠沈氏照例在原籍自行建坊給予樂善好施字樣以昭旌奬出自逾格鴻施除飭令造具事實册結咨部並咨明浙江撫臣查照外理合附片具陳伏乞聖鑒謹奏奉硃批着照所請禮部知道欽此○○卞寳第片再福建興泉永道吳世榮會審要案未訊犯供先擬禀稿奉旨交部議處欽此自應撤任聽候部議所遺員缺應卽派員接署查有候補道許星翼辦事勤明熟悉通商事務堪以委令署理除分飭遵照咨部外臣謹附片陳明伏乞聖鑒謹奏奉硃批吏部知道欽此 
 
