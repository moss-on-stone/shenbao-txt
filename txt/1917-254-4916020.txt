# 1917 - 254 - 4916020

 

Page 1

 
 
   
 
 

Page 2

 
 
時評 
[所爲何事（冷）]  
　　我誠不解自復辟消滅後至於今日是數月中政界諸公之紛紛者所爲何事耶 
每日會議每日有消息每日謂解决某事而至其結果依然爾爲爾我爲我而巳爾爲爾我爲我則爾我依然無所關係也而謂能可以解决一事乎 
宣戰依然無進也條件依然未定也西南之局依然不甚明瞭也無論參政院與新國會依然不見召集也調和依然不調和也决裂依然不决裂也然則是數月中政界諸公之紛紛者所爲果何事耶 
命令 
九月十七日大總統令任命喬建才爲察西鎭守使此令 
又令任命方先聰爲陸軍第四師步兵第十三團團長此令又令財政總長梁啓超呈奉天財政廳廳長王樹翰懇請辭職王樹翰准免本職此令 
又令任命王永江爲奉天財政廳廳長此令 
又令陸軍總長段祺瑞呈請任命王喬爲陸軍第八混成旅步兵第二團團附應照准此令 
又令陸軍總長段祺瑞呈請任命王培霖爲陸軍第六團正軍械官口榮　爲步兵第二十一團團附余念慈爲砲兵第六團團附杜藍田爲步兵　十一旅少校副官王占鳳爲陸軍第九混成旅輜重營營長應照准此令 
又令陸軍總長段祺瑞呈請任命張步印爲陸軍第四師步兵第十六團第三營營長應照准此令 
又令陸軍總長叚祺瑞呈請任命孫占元爲松滬護軍使署副官長應照准此令 
又令海軍總長劉冠雄呈請任命林蘭森爲南京海軍養病院院長何根源爲烟台海軍養病院院長李寳光爲上海高昌廟海軍養病所所長應照准此令 
又令陸軍總長段祺瑞呈准正黄旗蒙古都統思澤咨請以金裕陞補本旗印務章京應照准此令 
又令陳秉壎晋給三等文虎章齊鼎晋給四等文虎章此令 
又令據兼署陜西省長陳樹藩呈前耀縣知事買春澤交代不清虧欵　逃請交付懲戒並分令查封家産備抵通緝歸案訊辦等語賈春澤著交文宫高等懲戒委員會依法懲戒由該管地方官查封家産備抵並著各省通行查緝務獲懲治以　官常交内務司法財政三部查照此令 
專電 
　　北京電頃晤院秘書長言出兵問題雖有此種計畫但並未爲具體的交涉因籌備甚屬不易至答覆各國共同提案須下星期方可决定現該案尚在外交部又美國借欵之說顧公使來電係在前次段總理將免職時事院中曾去一電調查此番舊事重提仍因大借欵連類及之並無令顧使即與美政府直接談判之事實惟財部方面或曾去電詢問又美國加入銀團之舉難成事實（十七日下午四鐘） 
北京電雲南問題國務院仍主張滇軍在川者除一師一旅外餘均撤回而唐督之希望即在不撤回在川滇軍此問題尚不易解决（十七日下午三鐘） 
北京電公府方面消息李開侁由粤來電言謁陸知所持方針與馮段不相遠惟對湘稍有意見國會問題亦可以不反對政府但當預定正式國會召集之期其餘秘密而院秘書長則云未見此項電報（十七日下午三鐘） 
北京電梁總長擬以緩付賠欵全部移爲減債基金法將我國在歐美所發債票逐向巿場收回利用金賤時機減輕負擔（十八日下午二鐘） 
北京電戰時財政金融審議會今日上午十時開會梁爲會長黄陳兩顧問副之外聘名譽顧問如熊希齡葉恭綽等均到成立後分兩股金融先研究幣制財政先研究關稅（十七日下午五鐘） 
北京電財部維持中交紙幣三辦法擬同時實行（一）各鐵路收用（二）北數省徴收機關以此收付（三）凖備六百萬在津滬等處以通滙兌（十七日下午五鐘） 
北京電確聞改革幣制之第一步辦法在先統一國幣如各處銀元及輔幣等均當使之畫一現尚未能論及金本位問題 
（十八日下午一鐘） 
北京電財部又將發行輔幣票分一二五角三種（十八日下午二鐘） 
北京電中日合辦製鋼廠已由日代表與孫寳琦簽押（一）資本一千萬元名爲中日各半（二）中國每年供給鐵六萬噸以上以代出資（三）用人中日各半（四）利益分配中日各半漢冶萍公司即爲其出資者孫近日將因此事南下故屢辭稅務督辦 
（十八日上午十鐘） 
北京電章使電告日政府亦有出兵歐洲助戰議（十八日下午二鐘） 
北京電日來駐俄使報告俄德軍情之電甚多由外部交院呈府内容極秘（十八日下午二鐘） 
北京電財部設戰時財政金融審議會十七上午開成立會 
（十七日下午四鐘） 
北京電滇軍駐川問題政府堅持原議以一師爲限滇代表無力解决（十八日下午二鐘） 
 
 

Page 3

 
 
北京電出兵助戰案現經軍事會議通過第一批定人數一萬八千由北五省選拔 
（十七日下午一鐘） 
北京電著名蒙匪朱成章在庫倫爲蒙兵擒獲巳交内地官廳歸案（十八日下午二鐘） 
北京電丁槐携印案免究但須高級軍官五人兼保始准釋放現由八師長王汝賢等呈請保釋當可邀准（十七日下午一鐘） 
北京電臨時參院命令内容指明改正國會組織與選舉法及追認宣戰案會期以三月爲限憲法及法律案均俟新國會决議並言新國會召集斷不延期（十八日下午二鐘） 
北京電組織調查關稅委員會我國方面由外財及稅務處三機關派人各國則擬以駐滬領事兼任（十七日下午八鐘） 
北京電日使赴外部因錦州誤傷日人事要求解决間島問題（十八日下午十一鐘） 
北京電財部巳制定十月至明年六月槪算書徴各部同意求收支適合（十七日下午八鐘） 
北京電南京造幣廠長梁呈請撤換（十八日下午二鐘） 
北京電奥兵繳械交涉外部言尚未與荷使繼續談判 
（十七日下午八鐘） 
北京電蒙匪朱成章由庫倫蒙兵擒獲交與政府（十七日下午八鐘） 
北京電敎實兩廳長今晨往府院謁當局催速赴任（十七日下午八鐘） 
北京電駐奥沈使政府將任爲預備新設之駐瑞士公使 
（十七日下午四鐘） 
北京電政府令沈瑞麟留瑞西探報德奥軍情擬即任爲駐瑞公使（十七日下午一鐘） 
北京電敎部舞弊案查無實據范將會計科長調升秘書了案（十七日下午一鐘） 
北京電河東運使决撤換（十七日下午一鐘） 
北京電吳光新電告准十八乘江天鼓輪西上（十七日下午一鐘） 
北京電劉承恩昨赴津謁黎面商西南大局可望有良好結果（十七日下午一鐘） 
北京電馮祀孔日已將路線規定並令在宣衛等軍遴選八千名應值道差（十七日下午一鐘） 
外電 
倫敦電倫敦之中國協會擬於上月下旬筵請施公使藉以慶賀中國之加入戰局中國使署巳派委員赴前敵監視華工彼等工作優好並無怨言（十六日）字林報 
北京電兹據確報中國對德奥國宣戰之後法國曾單獨向中政府交涉出兵約三萬人之件中國政府亦有援助協約國之意擬以眞誠研究此事不日將付國務會議討議並有探詢日本意嚮之勢（十八日） 
北京電據政府方面某要人言中國出兵歐洲其數約在萬人法國除向中國要求外並求協約國公使之同意倘協約國方面全體向中政府要求此事或可實現惟對法國刻下尚未回答云云（十八日） 
北京電美國公使來因西氏奈特提督及其幕僚等於今日正式訪問段總理及海軍劉總長外交汪總長等提督留京預定約一星期 
（十八日） 
北京電美國亞細亞艦隊司令官奈特提督昨夜來京（十八日） 
北京電馮總統夫人逝世日本天皇曾經致電弔唁故中政府特電駐日章公使向日政府道謝（十八日） 
漢口電吳光新十四日由岳州率同混成一旅前赴宜昌擬在該處勾留一二日後乘輪船至夔州與周道剛派出迎接之人偕赴重慶（十八日） 
漢口電交通部爲决定京漢粤漢兩鐵道連絡地點特派四員來漢踏勘該連絡之地點原定江岸車站旋因中國商民中多主張移設漢口中國巿街曾經具呈請願故有此派員查勘之舉（十八日） 
南京電齊省長請假一月擬於今晚啟行赴津歸省所有省長事務由金陵道尹俞紀琦代拆代行（十八日） 
南京電新任江海關監督馮國勳本日午後二時乘坐火車赴滬就任（十八日） 
南京電長江巡閱副使王廷楨今晨回寗聞定以浦口爲駐節之所（十八日） 
南京電南京各女學校聯合開馮總統夫人追悼會於江寗縣敎育會内設籌備事務所（十八日） 
東京電英國駐華公使朱爾典氏乘西比利亞號船回任道出日本今日抵日該氏談曰中國之近狀仍在混沌之中此時該國整理政務非段祺瑞莫屬而馮國璋亦主張融和南北者故欲罷該國之政爭除俟兩氏之手腕外無他法也中國之參戰與出兵亦可謂爲有果斷英國目下沈於戰爭無暇顧慮中國問題惟有一任日本之外交耳云云（十八日） 
東京電日本派赴美國之石井大使巳於本月五日就其使命與美當局正式交涉業經圓滿進行想該交涉之結果於日美兩國在東洋之提携必益進步美國當局以日本對華政策頗爲稳健曾對石井大使表其滿足之意 
（十八日） 
　　以上東方通信社電 
戰電 
俄京電臨時政府以嚴重之文宣布共和略謂柯尼洛夫之叛亂雖巳平定惟國家仍在水深火熱之中故政府决議以共和之基礎支撑國家危摇之局勢政府今首當從事恢復國内秩序與陸軍之戰鬭力一切尚賴全國之扶助政府深信不日可以收效云云聞政府不欲以復仇舉動施於柯尼洛夫將軍擬准其有自衛之種種利便 
現望宣布共和之令文可使陰霾化爲光明預料解散下院將爲新政府第二步行動莫斯科現正從事準備以防有遷都必要時可以容納各公署西部陣線司令伐洛尼夫將軍下令警告軍隊謂彼接確實消息敵軍醉心里加之勝利現正準備在特文斯克與明斯克大舉深入云云土耳其斯坦之種棉者决議改種五榖防杜饑患（十六日） 
俄京電半官消息謂加里定將軍巳辭哥塞克兵主將之職加里定將軍致電政府否認現謀舉事之說並聲明願聽政府調遣昨有兵士三百名赴審訊蘇化里洛夫將軍處之陸海軍俱樂部要求將蘇夫婦交出俾以爽利方法處置也並責主審員辦理此案過於遷延當局拒絕兵士之要求於是諸兵士齊稱三日之内如不定讞則彼等將爲了之且要求待遇蘇氏應如常犯當局曾許照行（十七日） 
希爾新福電俄艦彼得洛夫斯號之水兵因軍官不允簽名於矢忠臨時政府之誓書乃開鎗示威共擊斃四員後由革命委員會行文痛斥水兵之行爲海軍總長佛特里夫斯共將軍致電波羅的海艦隊令愼防德國海軍攻勢（十六日） 
倫敦電海格將軍報稱英軍於愛貝希東面等處從事襲擊皆得手伊洎爾東面敵砲隊頗活動（十七日） 
巴黎電今晚公報云白萊葉與塞尼兩處有劇烈之砲戰末斯河右岸之德軍復在柯里愛萊叢林北面進攻受挫左岸化末山附近砲戰頗烈（十六日） 
巴黎電今日下午公報云德軍猛轟後攻擊亞泊勒芒森林之法軍陣地其一部分在法軍前鋒戰壕得一立足地即被逐出（十七日） 
紐約電出口部爲保留鎭用起見下令禁止小麥麵粉糖牛酪棉花軟布鋼鐵及化學品多種出口惟供協約國實在軍用者不在此例 
（十七日） 
要聞一 
[西報論俄國革命之前途]  
　　字林報社論云俄國宣佈共和此後世人可知何以稱其國矣舍此而外似無重大關係至於討論憲法之時機今尚未至今日最要之問題則俄國是否有一勢力能强迫國人爲其所不爲之事業以造福於國家是巳吾人就協約國觀念點詳論俄事不能無所感觸若視爲含蓄他意則未免荒謬要知吾人所言固爲俄國計也近數星期來某某破壞革命之斥責聲常轟傳耳鼓實則自革命告成以來眞正破壞革命者直俄京與莫斯科徧於全國佈於軍營之軍工代表耳此種情勢柯尼洛夫將軍蓋深知之矣柯之所以被斥爲叛變者即以此故柯憤懣勃發懣勃發自辯無他謂僅抱純粹愛國之目的其示文有云余因寳愛吾國之自由故拒絕政府免職之命令余寗死不從凡國民之佳兒寗犧牲其生命而不願放棄其職守云云柯氏此言誠摯愷切其無可疑之理由猶之柯氏詆責臨時政府謂其優柔寡斷懦弱無能言皆中肯無可疑問也柯氏以末秩擢升高位凡由卑賤血顯貴者其於軍紀之價值知之較詳或非他人所可及柯氏在莫斯科大會痛陳危險之將届力竭聲嘶冀鼓動其國人乃所得之答語則里加一役耳柯氏本欲勵精圖治詎其謀不成蓋革命無他成就不過引導國人誤放恣爲自由並信辦理辯論會之法可移用於軍隊面巳柯謀不成與臨時政府之失敗職是故也俄人之寓於倫敦者對於時局漸抱樂觀以爲政府經此遭遇力量漸厚柯氏行動促令各界援助中央夫以目前而言克倫斯基氏固似得優勢軍工代表會之狂妄要求克氏巳置之不顧而稍具責任心之人士克氏巳羅至於内閣第此種優勢能延幾時則一疑問也日前克氏曾以去就爭其主張當時卽軍工代表會亦以克氏爲政府所不可少之人物故服從之惟克氏雖告成功然行政終未因之而有顯著之進步焉將來俄國必能恍悟前非而戰勝德人間牒及蹈海捉月之政治夢想家此固爲吾人所可信者第革命如火山之爆發渣滓因以上升盤踞於巓今日者正狂激派當道之時代俄國苟不得人而治則將難乎其爲主人矣 
[當局對於西南之樂觀]  
　　西南時局京中久無消息兹據當局要人語人云西南各省除川滇兩軍之曲直尚待吳查辦使到川始能解决外其餘各省現實無問題之可言湘省自傳清節到任後人心巳大鎭靜譚省長雖經辭職中央仍屬再三挽留譚留固足以安湘省一部分之人心譚去則省長職務暫由傳督兼代湘民亦無不誠服之理川滇兩省正各停兵待罪吳使到後處置能得其平則兩省之紛糾不難片言解决其他如貴州之劉督則爲保衛中央之人物此次并無極端反對之主張唐督繼堯數次來電亦有轉圜餘地俟由廳長宗龍到滇細述中央倚重之誠意唐氏必能原諒决無另生枝節之舉動至兩廣陳譚二督軍及李耀漢省長連日均有報告地方安謐之電報到京非常國會旣巳無形取消在粤黨人復巳聯翩赴滬李隠塵特使抵肇晤見陸幹卿巡閱使後當能將南北隔膜之處二疏通中央對於西南之意見亦不難虚懷採納再加以各方面至誠勸告想西南諸公均爲熱心愛國之士决不爲巳甚之事欲求南北意見融洽亦當在指顧間耳云云以上皆當局近日對於西南之樂觀心理事實如何目下固未能遽下斷語也 
[美禁鋼鐵出口之電訊]  
　　我國路電各項工程所需用之鋼鐵多由美國輸出頃聞政府日前接得駐美公使顧維鈞急電一件報告美國政府限制鋼鐵出口頗於我國不利應請委以全權就近交涉等語比由段總理諭交外交交通兩部酌議辦法業由曹潤田總長去電諮詢詳細情形以便與美國駐京公使交涉 
[各公使弔唁馮周夫人]  
周夫人自開祭後除各機關人員分日人奠外昨日上午十一時各國公使代辦參贊等亦聯袂往祭由黄蔡二禮官引至靈前行三　躬禮畢導見大總統握手致慰唁詞大總統答謝由秘書朱兆莘繙譯各使告辭由外交部汪總長高次長陳司長招待一迎一送禮節頗爲隆重又一消息駐京各團公使於昨日（十五日）上午十一時至十二時先後前往公府正式祭奠周夫人日使林權助氏亦親赴弔唁並轉逹日皇唁電又聞馮總統自周夫人逝世以來憂勞過皮精神極爲疲　迄今尚謝絕賓客聞昨午有某某兩氏因要事須入府面陳當被閽者拒絕掃興而返 
[江蘇水利協會選舉續聞]  
　　南京昇平橋堍江蘇水利協會於十六日開會選轝會長兩次開票均不及三公之二遂宣告散會昨日（十七）下午二時開會續選到會人數與上日略同是日第一次開匭仍不足法定票數再選韓國鈞計得三十八票大多數當選爲正會長第二匭開匭時沈惟賢（現今省議會正議長）得三十三票當選副會長第三匭黄以霖當選所得票數與沈同（按黄係江蘇宿遷人）會長選出後一時掌聲不絕昨晚巳去電通知大致謂韓紫老鑒我公當選爲本會正會長沈公惟賢黄公以霖爲副會長用特電聞下用江蕪水利協會籌備處名義至今日上午十時尚未接電覆沈君處亦未覆到（按沈住省議會昨晚亦去公函）至於會中所有職員須俟會長到會始能籌商支配一切今協會旣經成立我蘇水利從兹有一線之望矣 
[南京快信]  
江蘇全省水利協會昨日（十七）繼續選舉韓國鈞得三十八票當選正會長沈惟賢黄以霖均得三十三票當選副會長 
省議會昨開茶話會議决要求省長於十一月一日召集臨時會議正議長沈惟賢副議長錢崇固均巳於前日由籍來省 
李督昨派本署參謀副官等分赴各屬查閱兵操 
陸軍第三旅第二團步兵三營以及騎砲各營巳陸續由贛來寗駐紥勸業會場 
第十二師軍隊續到四營今晨改由招商局江孚江輪運潯轉南潯車運赴南昌 
李督昨閱兵後卽令副官處發給各師旅轉每營犒賞洋一百元 
調任江海關監督馮國勳謁齊省長禀知交缷金陵關禀辭准十八日赴滬接任 
金陵關監督曹豫謙昨日（十七）視事 
贛督陳光遠來電促贛省會議長任壽祺回贛並道意聘充督軍署高等顧問任准明日（十九）偕宋育德乘江華輪回贛 
憲兵司令陳調元有因事辭職北上消息 
前重慶鎭守使周駿今日午車偕尹昌衡乘津浦車入京 
平政院長夏壽康昨來寗會晤李督軍今日乘午車回京 
水警第二廳第一專署長沈葆義第三專署長仇志鵬謁李督曁齊省長請示機宜 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[調停聲中之劉承恩]  
廣西省長劉承恩到京以後先謁段總理陳述西南情形前日又蒙總統傳見劉君仍以陸巡閱使陳督軍等意見面陳於總統聞段總理曾聲明並無對湘用兵之意馮總統前日對於劉君之面諭亦謂財政如此安有對國内妄行用兵之事至於國會問題兩廣所主張速行召集新國會之說政府亦當採納而先行召集參院以改正組織法似仍始終認爲必不可少之過渡方法或當以同一命令之中先言召集臨時參院次言從速召集新國會之事日内正在磋議而劉氏昨亦巳以數日來奔走疏通之結果電致西南陸陳諸公俾不至發生他種問題 
某君日昨造訪劉省長於西河沿旅次據其所談大約如次予（劉自謂）此次來京旣非依中央之電召亦非受人之委囑全係自動之意思予與陸巡閱使原爲二十餘年之舊交與段總理本有同學之關係即與馮總統亦素稱莫逆之交至於黎總統亦係前清時在武昌之同僚現在大局阽危旣與各方面有故舊深交故不揣冒昧欲將南北之誤解力爲辯釋雙方之意見亟爲疏通以謀和平解决時局實國力而蘇民困當未首途之前曾將此旨謀之陸巡閱使業得其同意故爾來京陸巡閱常往來於武鳴南寗兩處省長公署原在南寗故得時時會談交換意見而陸巡閱使之眞意亦得藉悉一切陸巡閱使之所以不往廣東者恐與南方民黨之意見稍形衝突故也廣東陳炳焜督軍凡遇重要事件發生必先諮詢廣西譚督軍及陸巡閱使始行决定且常對民黨一派人曰如譚督軍陸巡閱使同意予亦贊成陸巡閱使之意見在召集新國會尊重約法不更迭西南諸省督軍省長不用武力解决時局否則恐世局愈趨紛糾耳予抵京後即趨訪段總理昨日（十四日）復晋謁馮總統均巳陳述陸氏之意見當蒙馮段二公同意所列各件中惟於召集新國會一層叚總理尚未首肯蓋叚總理以爲如就現在之國會組織法産出國會將與前此之國會無異國政猶難進行故非改良國會組織法不能同意予現巳將此旨電告陸巡閱使不日當有返電來京大約陸氏對於此層之意見必有明確之答覆惟予確信兩方之主張漸趨一致調停甚屬可望和平解决之期當亦不遠矣予俟事畢後卽行赴津家居至於歸廣西與否尚難確定也云云 
[北京正金銀行兌現續聞]  
　　北京正金銀行被擠風潮現漸平息至此事之眞正原因尚無能道其詳者惟共同通信社所述中行張副總裁及正金銀行小貫經理之談話頗見一班特爲分誌如下 
中國銀行副總裁張嘉璈氏述正金銀行被擠事略云正金被擠眞正原因雖不得知但以余所見大旨爲報載日政府禁止金銀出口起見人民以訛傳訛謂正金銀行不能向日本運取現銀鈔票準備或至空虚相率謡傳遂起風潮蓋北京人巳成驚弓之鳥一有謡言即易傳播但昨日兌現之人巳較前日爲少卽如中國各銀行如浙江興業中孚新華儲蓄金城等均掛有兌換正金鈔票招牌各大錢莊如華充德成等亦均收兌故兌現之人巳大減少想下星期决無風潮商民可勿疑慮以免擾亂金融云云 
共同通信社社員訪正金銀行小貫經理叩以正金銀行兌現情形及發行鈔票方針談話如下問本日取現情形如何答午前九時四十分即先期十五分前開始兌現至十一時四十五分巳無兌現者本日兌現額共八萬元明日（十六日）因星期停止業務十七日若兌現者仍多擬提早開始兌現問兌現風潮繼續至何日答兌現之原因不明故其繼續至何日亦復不明惟兌現者多屬小民携帶一元五元十元等鈔票一兩張查一天兌現八萬元較諸平日不過增加二三萬元故在銀行方面毫無影響但其謡言若在無識勞働者傳播則於其眞相問明以前彼必繼續兌現也問鈔票發行方針如何答正金銀行在英發行鈔票方針務取消極主義不出準備金預備金之外關於發行鈔票由日本大藏省嚴行監督禁止濫發北京正金銀行雖發行百餘萬元然是爲能發行之最高限度故任何時亦無須以兌現爲慮問京津間現銀缺乏等說確否答較諸常年稍少原係事實然銀行卽無現銀之準備其因營業上之關係在他分行亦有存欵故以滙票卽能補充若欲由倫敦紐約等處撥付亦易易耳有此通融機關則爲外國銀行之特點也問鈔票通用狀態如何答大錢舖通用如常其在小錢舖似稍有顧慮如本日有某華人持有二千元票來行滙兌行員擬付現洋彼謂現洋携帶甚爲不便請付鈔票可也等語然本日銀行不能付鈔票强付現洋旣有此種情形故取現原因恐無根底問天津上海方面如何答天津稍有取現風潮尚不成問題至上海則全然無事 
[德華銀行案小結束]  
　　北京德華銀行經理被捕一節聞此舉實由中行總裁向京師地方檢察廳告發告發其妨害公務始由該廳票傳到案現巳准其保釋候質矣兹錄該廳批示如後本案於九月八日准中國銀行函開本總裁奉財政部令接收德華銀行事宜屢經磋議該行員德國人柯逹士及愛格林抗不肯交所有賬册一切亦皆藏匿詐稱燒燬實屬妨害公務相應函請貴廳依法辦理等因本廳當以中國銀行函據各節如果屬實該被告人柯逹士愛格林均有妨害公務嫌疑依據部頒審理敵國人民訴訟章程出票傳喚柯逹士到案愛格林一名連日查傳無着訊據柯逹士供稱本年八月十四日中國銀行派人接收德華銀行時伊不在京尚在北戴河避署又稱德華銀行業於四個月以前將外欠各賬清理完竣曾於宣戰前將停止營業情形報告中國財政部及内左一區警察署又稱伊於八月十九日回京愛格林對伊說銀行賬簿緊要者寄回柏林不要緊者巳經銷燬各等語本廳悉心考察並予分别調查函請財政部及内左一區警察署查明該行曾否於未宣戰以前報告停止營業去後旋准財政部覆稱無案可稽内左一區警察署函覆核與柯逹士所供相符當時發見愛格林在西城太平湖地方尚有私寓一所先期派警防守是月十一日復行會同警察臨時檢查所人員及内右二區警察署署長赴愛格林寓所由柯逹士眼同檢查鐵箱七只並無德華銀行賬簿在内業經柯逹士當場簽字及愛格林之管事人梁少堂出具甘結在案查暫行刑律第一百五十三條載於官員執行職務時施强暴脅迫或詐術者處四等以下有期徒刑拘役或三百元以下罰金等語本罪搆成要件爲强暴脅迫或詐術之三種行爲被告愛格林一名於中國銀行派員接收時抗不肯交竟謂賬簿文件業巳銷燬云云須知銀行賬簿無論巳否歇業斷無任意銷燬之理被告愛格林謂爲早巳銷燬一節其爲揑詞掩飾情節顯然誠不無施用詐術之重大嫌疑惟柯逹士到案所供燒燬之說係出於愛格林一人之口伊於中國政府派員接收德華銀行時確不在京一節是否屬實未便懸揣而愛格林旣經逃避柯逹士有無敎唆或帮助妨害公務情事目前尚未有相當之證明除准柯逹士保釋候質外本案應暫緩置議俟查獲愛格林至案後再行核辦可也此批中華民國六年九月十五日 
[京中有人請辦汽車公司]  
京師地面遼闊交通不便歷年本月創辦電車之議卒因與中法實業銀行所成立之電車借欵一千萬元流用以來無從籌還開辦近聞有商人趙益亭者集同志五人創辦運客汽車公司以補未設電車之缺憾巳擬定章程十餘條呈請政府立案其大要如左一爲行車之區域凡京城内外繁盛名勝之區如西城之西四牌樓西單牌樓順治門外大街騾馬巿虎坊橋柳樹井大街西長安街石駙馬大街廣安門大街西直門大街西直門外大街（至三貝子花園）前門大街西交民巷府右街東城之東長安街崇文門大街王府井大街八面糟東單牌樓大街等此外如贒和園湯山各處名勝地方亦可通車一爲行車之時間每日自晨七時至夜一時止凡十八小時間中均行駛無間斷繁盛之處每五分鐘見車一次其餘地方每十分鐘或十五分鐘見車一次面行駛汽車路線分紅藍綠三種以次逐漸開辦凡停止處立一電桿懸汽車停車處小木牌夜則燃紅色燈以爲標識又凡兩線交叉之點可由甲線車換來乙線車一爲車資之規定每一中國里收車資銀一分每一線路車資以起點至終點若干里計算在一線路中無論在何處上下車均取全線車資車資於上車時一次收完一爲汽車之搆造此項運客汽車與普通汽車之搆造微有不同聞該公司所擬定之形式如下車寛五尺長十七八尺高八尺坐位分對面兩列可容乘客十二人乃至十六人車重一噸一爲公司之組織該公司名曰旅通汽車公司係無限責任公司組織不發行股票股東共五人趙益亭爲代表公司置總理一人餘與普通公司無異資本金十萬元總公司設在北京要求特許專辦五年一爲利益之分配該公司每年所得純利分作十成一成報効官廳補助巿政一成留爲公積金一成爲辦事人員奬勵金其餘七成作爲紅利歸股東所得以上係該公司内容之槪略情形也 
[滇黔攻川與吳光新]  
西南各省因意見不一致成迷離惝恍之象迄無確定之主張今傳良佐巳安然入長沙接事從大勢上觀察湖南實歸北系西南門戸巳失自今以後號稱自主之滇粤惟有暫自保守其地位而巳乃粤電傳來孫中山巳就任大元帥著手組織政府任命各部總長而川中消息則謂滇黔援軍大集又向嘉定犍爲攻擊周道剛劉存厚於十日前迭電京鄂催請援軍速進夫粤督陳炳焜非所謂反對軍政府者乎何以任聽孫文等之組織黔督劉顯世非曾表明宗旨願撤兵回黔者乎何以現又協滇攻川而周道剛劉存厚於前旬日問因川滇協議和局又曾電阻北兵緩進兹忽復促北軍急進凡此種種殊令人莫釋疑團頃聞吳光新在漢口起程赴岳之前曾得國務院一電略謂據劉存厚電稱滇黔援兵大至又向嘉定犍爲猛攻請速飭各路援軍迅急前進以解川危等情此項報告是否確實雖不得而知現巳飭劉存厚電商周代督會同執事協議辦理如果確有其事則滇黔旣不遵令戰釁由彼而啟當然以武力抵禦執事應即督同各路援軍兼程並進勿再稽延致誤大局云云觀於此電可知黔軍近又夁滇攻川之非虚也吳氏赴岳之際又得國務院一電則謂滇黔連日增兵攻川甚急務望催促各軍迅速往援並云巳分電陜西陳督湖北王督速催入川軍隊星夜前進前隊現抵何處並盼查明電復川局緊迫於兹可見矣聞周道剛電商吳氏本擬急行西上因川東守備空虚慮有後顧擬俟台旌（指吳氏）抵渝晤商一切再赴成都現吳巳由漢口於十日抵岳在岳調度後方軍隊躭延兩日十二日乘海軍第二艦隊江鯤砲艦往宜昌十四日必可到宜傳言即由該艦送之入渝並不在宜勾留但吳由武岳一帶調集隨行軍隊有兩混成旅之衆此項軍隊必大部分由陸路進行了道施南入川吳由水路往渝至多只能帶兵三五千刻重慶鎭守使熊克武雖派代表黄金鰲歡迎吳寗不慮其反覆然聞吳軍前鋒早巳抵川邊陜鄂各軍亦多先行進川此時沿途必巳布置妥帖當不致有中途攔擊之事現隨往宜昌之軍度必作爲該軍後衛也吳軍輸送夫役聞多用北方退伍兵卒將來到川即編爲正式陸軍若或遇戰則作爲備補隊故近日由漢運輸往宜之兵多爲徒手輸送隊計共萬餘人吳氏得此數萬兵力果能征服滇黔攫取川督乎是則吾人未敢預爲斷定者也 
[戰事紊亂中之川政（成都通信）]  
　　川省自戰事發生後庶政停頓紊亂逹於極點兹就其重要者略述如下自戴戡出走後川中即成爲無政府凡一切用人行政皆出於握重兵强有力者之手旅長以上均能委任知事局長等官吏行政權旣不統一於是川省雖爲一省而其實四分五裂各有範圍大别可分爲三曰川東曰川西曰川南而大部分中又分無數小部分川東自戴敗走後周熊兩師長卽管理民政一時有知事局長各資格者紛紛赴渝而川西之劉軍長則暫攝民政事務對於各縣知事亦多更換至於川南在滇軍勢力範圍中者則早巳將知事局長一律更換此外各小部分如黔軍適酉秀黔彭綦南各縣漢軍駐寗雷馬屏各縣更有僞皇帝察都和尚盤據懋丹各縣亦皆委任官吏行政區域旣如是紊亂其一切行政不言可喻 
至財政一端尤見紛如亂絲各軍勢力範圍内徴收機關皆派軍守提一省之財政廳無異虚設然此不過就糧稅一端而言其他籌餉加稅不可枚舉滇軍則於自流井設靖國軍財政處加鹽稅巳數次八月中旬又於煎戸每灶每日徴捐四釧因之逼起停煎毁灶風潮最近趙又新通令永寗道屬各知事宣布與成都脫離關係各縣解欵均繳自井財政處又復於民間派捐按照縣之肥瘠而定等差一縣有多至四五萬者至小縣分亦在二萬元以上川東周熊衛戍區域亦各任意提收各種糧稅及籌餉等事八月中旬周代督在渝城籌軍餉竟至一百萬元之多川北雖無此籌情事然三師衛區甚寛如稅捐亦均入該軍之手劉存厚自與羅衝突以來即派軍分頭提欵劉成勛旅長除提欵外且在眉青等縣籌餉派出籌餉員甚多雅州陳遐齡旅長除提糧稅不足用外復在雅城勒令紳民籌欵紳商各界莫可如何均願預繳民國七年糧稅近日陳氏催繳甚急而繳者亦甚衆甯雷馬屏張煦屯殖使於提糧稅外又設稅關一所商民初頗反對繼以强權時代莫可如何而止成都劉存厚雖無逼籌餉項情事然自軍興後卽飭造幣廠趕鑄當二百之大銅元現巳缺銅所子彈壳均巳收鑄破壞銅器每日民間運售該廠者亦絡繹不絕其所鑄銅元之多巳可想見濬川源紙幣刻又繼續發行巿面紙幣銅元充斥銀根異常吃緊其流毒不知伊於胡底也 
各軍範圍内雖自由提籌欵項實則仍不敷用其原因係戰事發生無巳作戰之軍皆竭力擴張其勢力招募新軍及儲辦軍實故欵愈多而愈不足用川軍二師及混成旅巳欠餉三月有餘現僅發火食克復各城後表面雖奬二十一萬實則尚待印紙幣也一三五師積欠亦多南路屯漢軍餉巳欠至十萬有奇滇軍方面亦頗支絀民政方面則減成開支日昨趙又新通令所屬各縣從九月起六成開支軍費爲川中今日之第一要欵尚且積欠其他更不待言喻省立各學校上學期學欵絲毫未給故本學期多不能開學警政則自五月至八月不分員兵每人僅領到七八元火食尚且艱難百政停頓皆軍事之影響也欲辦川省善後夫豈易易川民元氣十年内恐難回復也 
[傳良佐接任後所聞]  
　　十二日侵晨四時傳督酌帶衛隊由行轅起身抵督署不但督署值日官均未起牀即行轅中之隨員亦多不知傳督巳離行轅也傳氏蒞署後先至上房稍爲休憇時天色微明傳督即至各處巡視一周先至參謀處次 
 
 

Page 7

 
 
副官處次軍務課次軍醫課次軍法課次軍需課每至一處即向衛兵詢問今日何人值日凡見傳督到者必起身立正傳則一律諭令就坐巡視旣畢仍回上房晨飯後參謀處傳知各處各科略云頃奉帥諭今日下午二時傳見各處各科辦事人員旋又傳知改至四時先接見各師中級官長時傳當衆演說云軍隊以精神敎育爲主宜有朝氣不宜有暮氣咸同之間湘軍以克復之功足跡徧於全國惟時精神煥發顯有一種勇悍氣象後來日就衰頽降至今日巳浸乎有暮氣由於平日之未在精神敎育上注意故演此惡果以後願與諸君共加奮勉使湖南之小日本主義不至湮沒則幸甚矣言畢某團長答語未竟又有某營長從中揷言傳云軍人以階級爲主團長說話未畢營長何得揷言以後宜痛加改變某營長俯首赤面唯唯稱是傳見旣畢各軍官遂退下午四時傳見各處各科每一處課人員到時首先詢問職務次詢問所管事項之現狀及計畫次演說略云余此次奉命督湘所帶來之人員不多凡現在服務人員祇求能彀辦事决不至大加更動蓋余之用人純取廣大主義不分南北亦無何項意見但湖南財政困難巳極將來冗員尚須少爲裁汰云云次即分諭各處各科其諭參謀處云參謀職務負軍事上計畫責任事體甚爲重大據一般人云參謀平時事務甚少惟戰時則事務繁多余以爲無論平時戰時其責任原無甚區别因戰時雖應籌議作戰計畫然員額必須加多可以通力合作平時人員較少於戰時惟關於編制與訓令均應加意研求况參謀處與各課均有連帶關係更非可以苟且從事吾湘自政變以來元氣未復軍隊事務多待整理尚望諸君努力整理以培湘軍幸甚諭副官處云副官一職在軍事上責任綦重因爲參謀祇負内務責任副官則完全負外務責任舉凡交際外界傳逹命令均歸副官辦理而督軍之一舉一動幾無一不須副官負責然一般軍人均以副官職務不甚重要又極繁瑣多不願幹究之副官又非正式軍人不能勝任余現方擬將湘省軍事切實整理是副官應曾之事尤將日益增多尚望諸君共相策勵諭軍務課云軍務一課爲内務行政之主腦參謀處祇有計畫而軍務課責在實行關於軍隊之改編建置事事均須經營余現擬三個月之後將湘軍全體檢閱一次俟檢閱完竣再請陸軍部派員檢閱編入國防軍至於敎練方法均宜恪守部頒規程辦理庶能敎練統一尚望諸君及早研究以備届時　付諭軍法課云湖南軍法課事務甚忙人員尚少然辦理軍法總以認眞爲要著法官遇有案件發生自當付之調查然祇可以調查爲材料不可以調查爲判斷尤當愼選調查人材更當防爲人所朦前此如周瓚等案均致演成京控由部派人查辦良由軍法上之失不然此等案件何至搆成京控此諸君所當知也諭軍醫課云人命至重軍人之命尤重因國家養兵原求爲國致用倘誤於庸醫削減戰力前途危險寗可思議至於平日衛生事業尤宜加意諭軍需課云軍需事項關係軍隊命脉先事均當有所計畫就建築論湘軍叢集省城寄居破廟旣未從事防亦復無地操練經驗學識兩無進境試問此種軍隊有何裨益余方擬將兩師分防各屬第一要義卽當建築兵房大槪辦法以一團爲單位就湘論湘人工材料均較廉於北即欲建築所費有限蓋兵房不在美麗而在堅實此定義也就被服言湘軍被服式樣不一前事又無預算將來報銷必受審計院指摘亟宜設法畫一並須預定範圍就糧餉言湘軍臨時費用名目繁多支用浩大殊非所宜將來浮費一項亟宜嚴加取締云云分諭旣畢傳遂回上房休息各員亦紛紛散去矣 
傳督接印後卽派定王永泉爲參謀長危道豐爲副官長兹又派吕鑄爲秘書長吕字壽生雲南人前内務部職方司司長曾維藩爲副秘書長曾字介伯四川人前清民政部參議前内務部秘書其餘所派秘書爲傳士鋆字式可江西人曾充某部僉事傳啓楷字端屏湖北人安徽知事羅襄字微之湖北人前湖北省公署敎育科僉事監印官爲楊正冠字冕卿湖南人曾充討逆軍總司令部辦事員管電員爲曹文海字百川江蘇人曾充討逆軍總司令部管電委員 
傳督接印之次日卽派隨員數人前往督署接收副官處案件計譚督任内共有一萬三千餘宗未辦之案僅一百餘起至參謀處曁軍務軍需軍法軍醫四課則尚未接收 
譚組厂省長巳决計隠退於交缷督篆後卽退居荷花池私宅草擬黄蔡二公碑銘並將交缷情形電告中央查照電内仍堅辭省長本職俟得中央覆電照准後即當離湘赴滬 
[湘贛聯防聲中之贛局]  
　　馮總統特派侍衛武官崔維開來贛與陳督軍磋商防務九月十三號到九江由吳鎭守使電報督罼公署陳督接電後即派二等副官史長慶前往南昌車站迎迓十四號到省旋晉督軍署與督軍面談一切 
督軍署前參謀長何恩溥軍需課長劉同春等均於十三號携眷乘保平輪赴寗所有第六師第三旅長官兵士因輪船不便改乘南潯鐵路火車該車站預備專車送往頗爲忙碌十二師第四十六團早巳抵省駐紥順化門外老營坊兹又有四十七團步兵第一第二兩營十三號抵省暫駐南昌車站十四號渡河當由軍署副官處函請南昌新建兩縣知事雇定土車五十輛前往河干推運軍械行李另派金副官耆齡爲臨時招待以順化門外新營房爲駐紥地點又十二師砲兵團原擬駐紥九江以資防禦現巳將該團全部於十四號開拔到省聽候調遣 
湖南督軍傳良佐抵湘接篆後電報贛省軍政兩署十三號又電陳督軍請於接壤處隨時互相維繫其電文云南昌陳督軍戚省長潭洲陸巡閱使武昌王督軍成都周督軍李省長南寗譚督軍劉省長貴陽劉督軍均鑒昨陳青電諒逹伏念湘境與各貴治水陸交錯壤地毗連關係至切互相維繫共策安全佐初履湘百端待舉尤希時錫箴言用匡不逮謹輸鄙忱佇候明敎良佐蒸印惟另據一報告　云贛西　湘連界省有事朝夕可逹日前湘局不稳之耗頻傳或謂獨立或謂兵變自炸彈發後警信益多並傳援湘滇軍巳至湘境陳督軍迭接贛西鎭守使方本仁告急電報一時頗爲焦急蓋其師巳陸續調寗十二師軍隊巳到省者僅有四十五及四十六兩團聞陳督巳電飭該師軍隊作速來贛並調遣十二師砲兵團全團隊伍由該團團長陳藴輝即日移隊贛西暫駐萍鄕以固邊防又電贛西鎭守使准其就近揮該兩團隊伍昨日（十一日）到省因湘事急故未能任其休息也但以近時情形觀察似後說尚未能盡行徴實也 
南昌總商會全體於十三號假軍署五福堂讌督軍曁各軍官午前十一時龔盧章三會長曁各會董齊集十二時請督軍就席龔會長起立代表致詞謂督軍德望兼孚賢聲早著商務前途全賴提倡維持並讀歡迎詞　督軍起立致謝謂鄙人所部軍隊均令敬守軍紀惟恐初來與商民語言不通或生誤會而起衝突如有此項情事切望直告以便誥誡次由譚諮議讀答詞畢賓主自由談話而散 
[李督軍閱兵紀聞]  
　　江蘇督軍李純校閱軍隊原定本月十五日舉行適中美協會是日邀請李督宴會而各師旅團亦因時間太促籌備不及遂改昨日（十七）午前舉行十時李督即率代理參謀長劉玉珂副官長王健飛參謀楊景山副官李登科等赴小營舉行閱兵禮式總指捙官爲第十五師師長劉恂副指揮官爲第第六師師長齊燮元司令官爲第十六師師長王廷楨紏察爲趙俊卿張中和黄振魁李督蒞場後總副指揮司令糾察等立正拔刀行禮是日閱兵地點在小營大操場參列閱兵部隊爲督罼署軍樂連禁衛軍步兵第一旅（欠一團）騎兵團（欠三營）砲兵團（欠三營）機關槍兩連第十五師步兵第三十旅（欠五十九團）砲兵第十五團第一營（欠一連）工兵第十五營（欠二連）第六師步兵第十一旅第二十二團（欠一營）附機關鎗連步兵第十二旅第二十三團（欠一營）附機關鎗連工兵第六營（欠二連）砲兵一連敎練隊三連憲兵四十名閱兵實施順序（一）閱兵（二）演排（三）訓諭閱兵場派憲兵四十名分布警戒沿途除由警察擔任外並派本署衛隊營（第三旅第一團二營）參列佈置至服裝一項官長一律着軍服士兵一律丰灰色軍衣皮靴裹腿閱兵演排一切事宜均由總副指揮官籌畫辦理兹將李督軍慰勞各軍隊將士訓詞錄左本督軍奉令督蘇巳於八月二十一日到寗接篆任事下車伊始百務倥偬駐甯各軍隊官佐及分防各處師旅團長會集省垣迎候殷勤多巳晤接雖倉卒未暇深語而精神之感契已覺忻慰無量其未得晤見之將校士兵本督軍深以爲憾駐省軍隊擬定期集合親臨校閱當面得以指示一切其分防各屬之軍隊地方重要未克調離暌隔迢遥莫由循問心尤念之用特派遣專員前往慰勞並賫去銀圓交由該軍隊長官代辦肉麵頒賞士兵用致注念附去相片分贈官長俾示士兵如親臨犒勞也惟是誼同指臂責重干城輙述欵誠一傾肺腑本督軍督贛時與蘇省軍政　聯一致所有將校槪多同袍舊侣軍政内情巳悉梗槪溯自必革以來疊經世變金陵重鎭無不首當其衝諸將士服從命令爲國宣勤俾地方得以安甯人民享其幸福有功於地方裨益於大局斯諸將士之功也至平時敎育之精神軍紀之嚴肅軍聲之優美爲直省之冠斯諸將士之能服從盡職也然此皆我大總統薰陶涵育有以致之本督軍以爲我大總統舊部自應遵照我大總統舊日規模率循而弗變更與諸將士共同勉力進行期逹優美之國軍以慰我大總統期望之至意本督軍生長兵間將近三十載待遇將士向無所長惟自信者誠信二字論功行賞不敢以愛憎爲賞罰諸將士苟有異功必有異酬力之所及决不敢　遏而蔽賢其有廢弛營務敗壞軍紀爲我軍人所共棄者軍有專律國有常法亦必執法以繩决不敢姑息而廢法非敢云開誠布公信賞必罰耿耿此衷期與諸將士共勉之耳我輩軍人係國家之軍人國軍二字時時顧名思義欲求無愧於國軍自以國家爲標的兹謹與諸將士約者數端一崇服從盡軍人之天職二重敎育以爲軍中骨幹三尊軍紀期成節制之師四遵法律期成法制之軍五衛國民無負國家養兵之意六愛名譽爲第二性命凡兹所示言雖數語守宜終身更有與諸將士共戒者現當四方多故險象環生本督軍之所當盡心諸將士之所當盡力甯止於此顧行遠恒自邇始源清方期流潔若紀律不肅學識不精職守不講頽廢荒嬉散漫懈弛而徒爲大言以欺世曰吾之眼光固甚遠吾之魄力固甚宏相矜以名其實無濟則爲本督軍所不取亦非國家之所以望軍人也秋署方厲念于役之苦操防之勤而不獲躬往拊循輙草數言錄付記室刊印成帙分佈傳覽以代面譚諸將士其共體之勉旃勿忘 
[杭州快信]  
　　此間報載陸建章來浙商辦江浙聯防事宜係屬子虚楊督軍昨又飭廳查究 
此間得北京消息杭關監督程恩培（現丁父艱）訂期下月十號來浙交替 
西湖劉莊管理員朱怡（係前督朱介人之叔）近因該莊發還在即齊省長擬即裁撤以節經費 
浙省公立省内外各學校秋季經費財政廳巳分别塡單飭金庫一律給發 
地方通信 
[松江]  
　　水警查獲匪械梟首管大肚子率同大帮梟匪在江浙邊境搶掠滋擾後由兩省水陸軍警會同兜勦本縣小崑山一役該梟遂被剿匪第一支隊長沈子祥繫潰向海濱逃竄沈支隊長復駕淺水兵輪追躡其後管梟遂於浦南柘林地方散帮朋分贓物四散奔逸所有槍械子彈密藏各處期爲捲土重來之計事後由水警第一專署長沈葆義分飭警探四出偵查現在巳經查獲具報者三處（一）胡家橋附近野田中停有柴包棺材一具於棺下搜出快鎗兩支内一支烙有浙江某區商團字樣復於附近迎龍廟小港中搜獲匪船二隻（二）柘林西南荒墳附近之乾草堆中搜出快鎗二十一支前膛鎗兩支子彈三百餘枚指揮刀一柄（三）阮巷南鎭尹順堂家搜出指揮刀及鎗剌各一柄子彈百十三枚另鎗上零件十餘付並在屋西舊槨内搜出十三響後膛鎗一支毛瑟鎗三支五響快鎗七支當將尹順堂并所獲鎗械等解由水警第一專署轉解水警第二廳訊辦矣 
銅元限制入境本邑商會對於巿上最近發見之輕薄銅元因恐挑剔釀禍故巳通告各商舖一律收用惟松滬咫尺滬上旣不通用難保無好商用賤價收買運松以博厚利因又查照民國三年分巡按使訓令所開江寗丹徒等縣限運銅元第二條辦法具呈縣署請求出示申禁嗣後銅元入境每人祇准携帶五千逾限充公藉資制限巳由縣准擬揭布並轉咨警察所通飭各檢查員認眞偵查矣 
驗契逾限辦法驗契巳届限滿嗣後如有請求呈騐者應照部令加徴驗費由縣規定辦法五條揭示通衢俾資遵守辦法如下（一）前清印契均按張數計算每契價在三十元以上者收騐費六元六角在三十元以下者仍收三元七角五分（二）前清白契應即照章投稅再分别大小補繳驗費大契四元小契一元另收註册費二角（三）驗單補契按畝計算每畝收費六角每張另收註册費六角不滿十畝者照十畝計算（四）單契全無者照部令第十三條請塡申告表（五）新收之契亦照前法辦理 
[南通]  
　　風災前此二十餘日餘西一帶颶風爲災地方人畜均受其患前日沿港倐又狂風大作波潮澎湃所有築健工程盡行破壞共損失至二十餘萬元事後經工程師德力克宣稱南通地勢變遷非越數十年不能收衣好之結果此時惟有補苜未損失之十餘楗云 
匪患吕四近海常遭海宼之患每於官兵到時暫時潛藏兵去卽出日前附近吕四之季姓被匪刦去首飾衣服現洋共約千餘元並將曹姓邁婦繫傷至今案懸未結 
[鎭江]  
　　通緝潛逃軍官駐鎭陸軍第十九師楊師長昨奉江蘇督軍訓令云准陸軍部咨據督練處咨稱陸軍第十一師二十三旅四十四團一營練習官張裕辰藉假潛逃迄無下落請咨各省督軍轉飭軍事各機關一體協緝務獲解處究懲等因楊師長卽通令所屬軍警及各稅關一體上緊協緝矣 
縣敎育會開會丹徒縣敎育會朱副會長兆芝前赴江蘇省敎育會提出議案解釋縣敎育會會員資格曾經繕發傳單定期九月九號在萬壽宫開選舉大會嗣以朱君在省行政公署因公躭擱未克如期到鎭故改於十六日舉行昨巳正式開會依法投票選舉至何人當選容再探報 
[揚州]  
　　組織精神治療所本邑於催眠術素少研究之所且無實驗昭示致此項科學未爲社會信仰兹有日本催眠醫學士陳延祥治療家趙藩臣集資組織精神治療所附設於芸智書報社内擇期十月十日開幕 
鄕董請修萬福橋本邑東鄕萬福橋去歲爲流冰衝壞曾由運署撥欵五百千暫搭浮橋以利交通刻浮橋又將傾圯故由該地董事莊慕善呈請運署興修聞張司長業飭場運局分飭各商認欵興修矣 
邑紳士修理道路本邑街道窄狹凸凹不平歷年巳久兹又有雲飛祥茂兩人力車縱横行駛致行人易生危險現由邑紳錢瑞生向富紳巨商募捐五千串興修全城道路分數十段修理現巳開工 
[嘉興]  
　　水警緝獲盜匪嘉興縣屬河羊港楊乾生等四家於前月被大帮盜匪刧掠後曾由官廳懸賞緝盜在案日昨水警巡船在蘇屬盛澤鎭購線緝獲是案盜匪劉得得徐學安等五名曁贓證多件當將人贓一併解禾由俞署長略加訊問後押赴司令部訊懲委定宣講所長嘉興縣敎育宣講所尚未成立現由上峯飭令張知事從速組織以便委定宣講員出發宣講藉以提倡社會敎育張知事奉令後以宣講所關於敎育一部分自應附設於勸學所内擬委莫其瀾（現任勸學所長）爲宣講所長柏堅趙泰祺王汾（均係勸學員）三人爲宣講員均兼職不兼薪每月僅支公費洋六元不日即當發表 
師範校長被控四誌嘉興省立第二師範校長孫增大因拆毁嘉興縣學文廟致被嘉興各界聯名具呈省道縣各署請求將孫校長停職查辦巳三誌前報日昨張知事接省公署電飭令將孫校長拆毁情形查覆核辦張知事即親詣文廟視察一週見所控各節確係事實惟大成殿挖起之方磚自地方士民檢舉後孫即飭工歸還此外兩廡房屋及短垣仍未修理業山張　事據情電覆矣 
[杭州]  
　　車站加派東西譯員楊督軍以車站輪埠檢查人員不通東西言語不無窒碍　令警務處委派譒譯各一員以免妨碍行使職務夏處長奉令後當委張國光爲杭州城站東西譯員周朝棟爲拱埠西語譯員柴文祥爲拱埠東語譯員協同檢查人員辦公以昭愼重 
雜評一 
[統一國幣（一子）]  
　　當局整理幣制之策以統一國幣入手斯固然也然中國統一國幣之聲喧傳數年矣而今日兩與圓之並用如故兩之中平色不一如故圓之中墨華雜用如故大元與小元銅元時價不同參差靡定如故夫天下豈有内外異用官私混雜名稱實際不相應省與省不相謀而可以言貨幣者哉政府目睹其如此爲害於國家大也於是常思有以統一之然而統一必正本位而今日之本位又不可以不改改本位必需巨費遂因之遷延以至於今日也惟此種偉大之舉决非成於俄頃之間在理宜鑑世態乘時會從容行之於國家閒暇時始不誤國家久長之計今於國家閒暇時畏難觀望而不爲而乃欲責望於國家多故時耶藉借欵以爲之不能不貽累於國家况今日之借欵且不易得耶若不改本位而僅就現有之情形稍稍立一價格之標準舉所謂銀本位之實在今日巳覺其不易而吾則謂其有補於幣制者亦僅也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（三十五）]  
　　德奥官吏之返國駐京奥國公使納色恩由京起程轉道南京來滬乘荷蘭國公司郵船歐蘭芝號回國巳預誌前報兹悉奥使巳於前晚九時由寗乘坐專車直抵吳淞同來者爲納氏之夫人子女曁館員等共九人駐津奥國領事亦同車到淞本埠官廳預得京電卽由松滬護軍使署派鈞和巡艦董艦長駛往淞口迎渡又派副官長孫梓聲會同交涉公署交際科長陳世光道署譯員邵樹華警廳檢查員曾永奎等於是晚乘車赴淞迎護閉駐滬德總領事克尼平氏以及在滬德奥官吏亦均於昨日乘荷船回國統共五十餘人各官廳所派迎護人員俱於郵船啓椗後始各回署報告十八日文滙報云前駐京奥使與共隨員及上海德總領署人員今晚可望乘荷船歐蘭芝號開出吳淞經舊金山而赴德奥歐蘭芝號今日傍午始抵吳淞因船客護照未齊故略有躭擱上海德奥領署人員乘午後一時火車離滬赴淞 
德領事署之收管駐滬德國領事克尼平及其他德籍各員定於本月十八日乘荷國郵船返國所有該領署房屋及一切物件應由我國官場封閉收管聞昨巳由交涉署令行公廨繕票發交捕房於德領等各員起程後即將該領署押收具報 
給照移居之拒却德僑惠斐爾以其妻現欲移居至浙江之百官地方報由荷總領事函請薩交涉員發給護照聞交涉署以該德人所稱移居各節並無特殊事由核與部章不合未便照准業巳備函答復矣 
定料付價之辦法本埠軍警各機關接江蘇省長公署訓令文云案准國務院函開頃准交通部函稱查本部所屬路電各局所向德奥兩國商號購辦材料及料價有應付而未付者現在旣與該兩國立於戰爭地位所有未付料價各欵應否照付想各院部處當有同等情形宜定畫一辦法究應如何辦理之處經本部提出戰時國際事務委員會議决未付德奥兩國商號料價各欵應即停止付給各院處均取同一辦法辦理等因本部除遵照辦理外再查如有未交齊之料件倘停止付價則彼方不肯續交致全部不能應用於我似多不利擬認爲有特别情形仍繼續付價函逹查照轉行一律遵照辦理等因相應函逹查照希即轉飭一律遵照等因准此除分令外合行令仰即便遵照此令 
要塞砲台之佈置海軍部以吳淞江陰及浙省沿海之宏遠平遠安遠等各砲台均爲海口要塞現值對德對奥宣戰期内海口衝要各砲台均宜妥愼佈置所有探海燈一器爲要塞各砲台必需之物如各該砲台未經設僃自當從速置備故於前日通電淞口榮台官曁浙省張總台官等遵照仍將佈置情形復部查核 
[九誌奥領事署之奇案]  
　　僑居法租界密采里西飯店之奥國人梅而喜曾與同種人克來姆拉約瑟克雷姆擺司卡哀約瑟秃波特革來撒拿同米克司琴特拉（即私造腦威國僞護照案内之肯特勒）亞立山大愷勒門以司愷立愷德國人班特赫斯筌中克等先後至滬西墨特赫司脫路奥領事署强取某種緊要公文不遂於八月十五號清晨五時半身藏手鎗偕同克萊姆拉等三人復至奥領事署賺開大門將看門之俞洪卿用繩捆縛突入書記員批脫之臥室逼索鐵箱鎖匙不遂舉鎗圖擊該書記員被同類克萊姆拉在旁連開兩鎗將梅而喜擊傷要害斃命當由靜安寺捕房捕頭飭令西探目煞辣文將尸舁入騐尸所禀請公共公廨中西官蒞所驗明棺殮並飭探將亞立山大愷勒門以司愷立愷班特赫斯克答克等數人拘獲克萊姆拉等五人則逃往天津由滙山捕房西探目壳羅香移提來滬解送公共公堂迭次研訊判以司愷立愷交一百元人洋並保餘人分别還押候再訂訊在案前日午後由捕將克萊姆拉等九人押解公堂英美各捕房捕頭各派西探一名到堂巡邏照料至二句三十分鐘由關讞員會同英卓副領事升坐刑庭研訊先由捕房代表牛門律師上堂將所控各被告之案由重譯一遍並稱被告克萊姆拉與約瑟秃波特亞特白羅來費區陰謀串合實犯中國三百二十八條刑律現在此案要證奥領事溫格勒書記員批脫等定於明日離滬應請先令批脫上堂將預謀串竊要文及擊斃梅而喜兩事併案證明但死者於八月十五號與被告克萊姆拉等三人同至奥領事署將司閽華人之手足捆縛後即入事務所將電燈電話線割斷擬開鐵箱因無鑰匙遂由克萊姆拉領梅而喜至書記員臥室該書記從夢中驚醒詢問何事被告等卽要索鐵箱鎖匙並由梅而喜聲稱爾不將鎖匙交出即須將爾擊斃其時克萊姆拉與梅將所執之鎗均向批脫迨梅撥機欲擊克萊姆克即將鎗口横轉向梅連開兩鎗梅而喜中彈倒地後各人均向外逃逸惟克萊姆拉未走旋由巡捕報告靜安寺捕房西探到署向荷蘭領事及奥副領事詢明起釁情形後即至法界密采里調查在死者之房間内抄出書信數封上有陰謀串合之語以及同謀各人之名姓其時被告各人大半逃往天津立卽電請天津捕房將被告等五名拘獲當由該捕房捕頭往拘時克萊姆拉似有拒捕之狀該捕頭當時之生命異常危險現有總巡之信函呈請察核繼據奥領事書記員批脫上堂證明前情其所供情形與牛門律師所述及伊前次到堂作證時語意相同（不再贅錄）又據司閽華人俞洪卿上堂供稱向爲出店於八月十一號由奥副領事囑爲暫兼管門至十五號清晨被告等四人以有機密事面見領事爲由賺開大門一擁入内出示手鎗嚇禁聲張將我手足用繩捆縛並將棉絮搓住我口以一人將我看守三人入内未幾忽聞鎗聲數響被告等卽紛紛逃逸後由副領事到來　我釋放但四人之面貌惟克萊姆拉尚能認得餘均不復記憶等語供畢内英領卓君向各被告逐一研詰之下遂商之關讞員判曰被告亞立山大愷勒門與以司愷立愷旣據捕房查明與强取公文案無干應先摘釋惟命案尚須訊究餘人一併押候續訊核辦 
[留法學生出發]  
　　此次敎育部考派留美留東各生均經上海寰球中國學生會朱少屏君擇定妥船先後出發兹悉今日（十八日）又有留法學生朱奇秦家椿二名乘法公司郵船高田利亞出發同行者爲卸任法國駐京公使康悌氏云 
[暫停川省軍事區域之郵匯]  
　　四川省近因滇黔軍侵入地方不靖滙票往來殊多危險現經郵局規定停止成都等二十八處匯票昨由上海郵務管理局發出三百另八號布告一道照錄如下爲布告事照得自即日起開往四川郵區内後列各局之滙票暫時全行停止仰卽一體知悉此布計開成都趙家渡金堂縣彭縣灌縣營山縣德陽縣内江縣西充縣順慶府銅梁縣安岳縣隆昌縣嘉定府富順縣保寗府遂寧縣漢州合州廣安州渠縣大竹縣三淮廣元縣會理州寗遠府中江縣榮昌縣 
[道勝銀行兌現之平定]  
本埠華俄道勝銀行前數日忽起鈔票兌現風潮詳情巳誌昨報兹悉昨日該行祇發出三萬餘元人心業巳大定各銀行與各錢莊現仍照常通用公共總巡捕房麥總巡除逐日撥派華印各捕前往照料外並派中西包探查拿造謡之人到案懲儆以安商巿云 
[濫發通電之限制]  
　　本埠各機關接交通部文云查電報之設原爲傳遞緊要消息詞取逹意而止篇幅本不容過長邇來京外各機關遇有事件發生輒以洋洋千數百字之電文通告全國在關係軍政要件指陳本不厭詳明惟風氣所越雖條陳時事發表政見之文亦復施諸電報甚且以妃白儷青之作用之飛書走檄之中詎知此等旣長且多之通電分佔各路譯發需時前報未清後報麕至線路擁擠無法疏通接轉旣窮勢惟積壓電之遲滯乃不及郵件之靈通中外人民商報旣因投遞延緩噴有煩言中央與各省往來要電亦時因積報太多轉致延誤詰責紛乘幾窮應付在發此等通電之機關不過欲動人聽聞且恃有官報記帳辦法與經濟無妨辦理電稿人員因之盡情鋪寫鴻篇巨製層出不窮電政機關遂演成如此之現象要之通電冗長線路必因之阻碍消息愈因之遲延無論何方而均無利益可言本部爲主管機關尤感受異常之苦痛蓋營業旣受影響信用亦恐大隳官商各報遲延復發生無窮之糾葛其尤用爲惴惴者則以時局多艱對德奥又業經宣戰外交内政均屬緊急萬分傳遞機宜理應迅捷若各處仍長此濫發通電線路不獲疎通萬一要政軍情爲之貽誤此責究將誰負爲此咨行貴處嗣後務請體念要政爲難情形少發通電其有事關緊要必須令各省週知或徴求其意見者可於電文中摘錄大意先行通知另外抄錄全文發交郵局人代寄至有特别關係及邊遠省分宜致專電者電文亦以簡約爲宜蓋塡砌浮詞徽特徒勞譯發轉恐欲速不逹又電首所加火急等字樣亦　按照該電内容是否是實在急緊酌量標明未便任意濫加致無標準統盼維持實紉公誼 
[更調郵務局長之部文]  
　　交通部咨江蘇省長文云爲咨行事據郵務總局呈稱上海郵務管理局郵務長魯士現調充總局總務股長所遺上海郵務管理局郵務長一缺派現任江蘇郵務管理局郵務長李齊前往充補所遺江蘇郵務長管理局郵務長一缺卽派現任總長總務股長實缺郵務長世德鄰前往充補又浙江郵務管理局郵務長包爾現巳免職遺缺卽派一等二級郵務官阿林熟暫行代理又現署新疆郵務管理局郵務長杜和白派在總局候差遺缺即派現代甘肅郵務管理局郵務長貝雅士芬前往署理所遺甘肅郵務管理局郵務長一缺卽派副郵務長陳芨濤前往署理等情到部核准發給各該員任命狀並分咨外相應咨行貴省長查照 
[改良烟酒稅則意見書]  
　　全國商會聯合會昨將具呈財政部曁全國烟酒公賣局對於改良烟酒稅則之意見書分抄函致各事務所及本埠烟酒聯合會查照備核兹將所擬意見書錄下案查上年大會期間各省代表提出議案請將烟酒稅率改訂統一辦法當經全體表决通過向參議院提起請願嗣經參議院通過咨逹政府去後本會迭次推舉代表會同中國烟酒聯合會代表等向烟酒公賣事務署鈕督辦屢爲口頭之協商鈕督辦雖自認此項公賣辦法爲非驢非馬之政策屢以改良爲言而連月以來迄無正當之辦法以答兩業人民之喁望旣而福建商會電告本會以該省發生烟商懸掛洋旗之事上海國貨維持會爲南洋兄弟烟草公司事件來電呼籲綏遠陜西湖北等處各商會亦爲煙酒局棧苛擾不堪發生交涉情事時有所聞迭由本會分别呈咨財政部曁事務署各在案財部委之於事務署事務署之函復非諉之候令查復即爲之飾詞虚掩於是菸酒兩業之商民請求改良則遥遥無期頻受苛擾呼籲無門爲共和之人民實受壓制之痛苦頻年以來倒閉相望誰實爲之而至於此今幸共和再活天日重見新任財政總長梁公以計學之專家司全國之財政蒞任之始朗首先呈請將烟酒事務署歸併部收仰見碩謀偉畫允洽輿情曩當財政會議期間本會曾會同烟酒聯合會代表陳良玉等條具意見請將該署事務歸併部辦并懇將新舊各稅費名目一律取銷另訂統一稅則産銷分征各等情請由陜西財政廳長景君介紹去後嗣財政會議審查結果終以是否費併於稅抑或稅併於費迄無確切辦法又以國事糾紛亦竟無表見而罷其後預算案提交國會時本會又會同陳良玉印刷傳單分投各議員聲述公賣之病商擾民請求將該署歲入歲出暫弗通過懇其咨行政府歸併部辦另訂統一稅則乃國會議員上年旣得本會之請願案於審查會通過今年預算委員會又將該署歲入歲出通過而於本會及烟酒會之請願案竟若事過即忘不可思議竊思烟酒本屬消耗之品各國皆取寓禁於征之義取之而不爲虐第吾國人民習慣太深此種消耗之品巳成爲日用所必需况各國海關稅則可以自由　貨外貨之輕重因有抑揚操縱之特權吾國海關關稅爲條約所束縛縱使將國貨之烟酒禁絕盡淨亦徒爲洋烟酒闢其銷場而巳故寓禁於征之主義在各國爲可行在吾國則尚待斟酌也故與其擾民苛商而不利於國曷若統一稅則以恤商而便民且可培養稅源免致竭涸謹就管見所及參以本會大會期間各省商會代表之提議及中國烟酒聯合會各省代表之請願書酌擬統一稅則改良征收各條縷述如左敬希公决轉呈大部鑒核酌奪實爲公便（條陳續錄） 
[太倉學生牽入黨案]  
　　太倉人顧旦平年二十一歲曾在某學校肄業近因涉及黨人嫌疑經太倉縣拘獲到案略訊一過即於昨日午後四時派撥探警將顧旦平押至北火車站乘車解送龍華護軍使署請爲訊核 
[剌趙案牽涉稽查員]  
　　武學海蔡國勳二人前於暗殺浙江督軍署趙參謀長一案希圖朦領賞洋誣指夏永生等爲暗殺趙案正犯當經法公堂查明被誣函請軍署將武蔡解送浙江軍署訊究在案兹悉此案業經浙軍署軍法科訊問該犯等供詞中牽涉松滬護軍使署稽查員雷應春有預先商議唆使作線情事浙江楊督軍據該科呈報後卽備文移請盧護軍使轉飭該員赴浙質訊盧使遂令雷稽查員於本月十六日首途詎届時不知如何並未往浙是以盧氏於昨日派員持文將雷押送浙省歸案訊究 
[六誌牯嶺路之暗殺案]  
新閘牯嶺路十七號門牌大源鹽棧經理黄靜淵所雇之辦事員鮑效卿被人謀斃一案業經捕房將跡涉嫌疑之成衣匠梁金川車夫董大顧正山（卽阿四）聽差程元沈聽意等五人拘解公共公廨迭經訊供收押在案昨晨由廨復訊據新閘捕房九號西探目斐司戤潑投訴此案捕房甚爲注意曾向各方面調查惟被告顧正山（即阿四）於六月間曾向鮑效卿借取工洋十元繼被扣除国上元因之與鮑爭執與本案似有嫌疑云云並據見證周壽庭投訴鮑效卿於八月二十八號夜被人用繩勒斃後檢查賬箱所存現洋一百七十二元祇少去九元似非謀財害命究不知因何被害等語訊之梁金川供稱徐州人在黄姓家爲成衣匠已有十年之久鮑效卿未死之上一夜老王與沈聽意及阿四均在門首納凉我即至房内安睡迨至二十八號清晨始由阿四告我鮑先生被害殞命餘不知情又據程元等所供與梁略同中西讞員判梁等被告五人仍帶回捕房候再復訊核奪 
 
 

Page 11

 
 
[軍械盜贓解浙核辦]  
　　兩浙緝私統部以浙省嘉善天凝莊同德典當被刦一案前由所部第二營第一隊緝獲願充眼線之盜夥張茂堂一名旋因該隊船長疎忽脫逃業將該船長張海清送請上海地方檢察廳暫押俟派員緝獲張茂堂訊　有無賄縱情弊再行核辦惟該船長前在浦東陳水關橋拿獲張茂堂時在匪船内起獲快槍九桿子彈四百餘顆子袋九條槍柄八個銀飾四袋（重一百十九斤）衣服三十九件均應解歸浙省核辦故於前日將軍械及各贓物派員一併解送浙省請齊省長查核辦理 
[詢問大豐永刦案之破獲消息]  
前日本埠某某等報載南京路大豐永金舖被刦金條一案業由南京警廳拿獲是案盜匪四人並搜獲原贓解滬由總巡捕房捕頭詢供等情兹悉麥總巡以南京並無搶刦大豐永金舖之贓盜解滬當即電詢南京當道旋得復電謂該處並無其事聞麥君得復後以某某報等所載是項新聞究從何處得來消息昨巳選派中西包探分向各報館詢問矣 
[查緝南滙縣刦案首盜]  
　　南滙縣境泰日橋吳義泰布米店前於八月二十六夜被盜恃械入内搶刦巨贓并槍傷事主曾由淞滬警察偵探緝獲此案盜犯唐玉仁等四名解歸南邑訊辦在案兹該縣杜知事訊據獲犯供稱係聽從在逃首盜葛大等往搶故於前日派法警倪晋餘來滬偵緝巳由該警商請英法各捕房包探帮同查緝矣 
[偵查通州刦案嫌疑犯行爲]  
　　今年春間通州大生紗廠被匪糾衆搶刦失去各物值價四千數百元經該廠開單投報各公署請緝嗣由崇明縣署飭警緝獲首犯姜阿三（卽姜兆祥）等訊據供出同黨大半逃匿上海是以備文移請上海縣署派警在南巿董家渡將嫌疑犯張崇根（綽號小巴戲）拘解崇邑歸案訊辦在案兹悉姜阿三原籍崇明張係上海人曾同在南巿新街地方爲篾竹匠自張崇根解往崇明之後迭次研訊堅稱被姜誣扳該縣知事判令收押一面備文移請上海縣知事調查張崇根平日行爲是否安分並仍請協緝在逃各犯上海縣沈知事立飭地方警察所偵探戴逢春往董家渡一帶偵查實在限次日禀復 
[絲茶海外貿易之減色]  
　　絲巿近日大有一蹶不振之象廠絲銷與洋莊者爲數甚屬寥寥蓋因水脚加重郵船稀少之故調查前次廠絲裝運至法國每包水脚計華銀七兩四錢六分裝運美國廠絲每包水脚華銀四兩七錢三分現在法國水脚合華銀十八兩四錢美國水脚合華銀七兩五錢尚有加保臨時水面兵險每千兩加銀一百二十兩本埠各洋行巳接本國來電知照非得本國許可切弗多購因此滬地絲巿愈見寂寞云 
茶巿自上星期以來洋莊銷場較前更覺清淡大有愈趨愈下之勢考其原因厥有三端一因郵船稀少裝運爲難一從前裝茶出口僅保水險近來添保臨時戰險一慮本年九十月間海面或有戰事各洋行恐蹈危機相率不敢購辦故較之前星期又減去十分之三業此者莫不憂形於色昨日雖由天祥天裕履泰謙義惠利等洋行辦進平水曁路莊珍眉貢熙蝦目秀眉等約有一萬餘件其價仍無起色云 
[路局記事二則]  
　　免票之復話滬甯滬杭甬路局長期免票前奉交通部令飭取銷另頒公用乘車證以資應用在案兹因公用乘車證職務姓名屢屢更易先後呈部換給幾無暇晷且由部頒發車證後所有兩路免票增加至十分之三四於鐵路營業大有關係總工程司克禮阿極爲反對聞由任局長電請交通部變通辦理巳奉復電允將發行乘車證規則另行修正以示限制一面飭由兩路先將應換車證暫發舊式免票毌庸呈部換給以省周折俟規則修正後再行照章辦理等因故滬寗滬杭甬兩路擬於即日起所有長期免票仍飭車務處照常通行 
科長之調任滬寧滬杭甬路局總務處内務科科長鍾毓麟昨奉交通部來電調充京奉路局文牘主任飭即交代清楚赴津就職等因聞任局長以鍾科長在路日久資勞卓著未便遽易生手尚擬電部保留 
[電燈電車兩公司合併問題]  
　　南巿華商電車電燈兩公司合併問題曾經由電燈公司各股東會議通過兹巳預備合併手續電車公司亦訂期十月七日（即陰曆八月二十二日）在公司内開股東大會届時憑衆議决歸併後進行規則以期撙節經費 
[濫出支票之騙局]  
　　甬人陳立朝在法租界菜巿街居安里一百九十號門牌開設裕泰字號並在英法兩界設立生大久成等錢莊向萬昌蔴油店錦成襪廠洪昌祥布莊購賣貨物付出支票有數千兩之鉅昨因票期届限棄店潛逃經各債權人報告捕房飭探許福卿前往該號查勘祇剩紅木器具並無他物當卽禀復捕頭傳同房東及各原告至法公堂禀訴被騙情形均求追究中西讞員判將生財先行拍賣候查緝陳立朝到案再行訊追 
[私鑄僞質輔幣之敗露]  
　　閩人林阿四與日本人馬之上小太郎租賃滬西小沙陀路某號房屋私鑄鉛角小銀元雇人在巿混用前日被戈登路捕房華探目陳永康偵悉禀明捕頭協同西探前往將林與馬上小太郎拿獲並搜出乾電池藥水模印白粉鍋爐等製造器具及巳經製成之鉛質小洋多枚一併帶入捕房經捕頭詢供一過諭將該日人解送日本領事署請爲核辦林押至昨晨解送公共公廨請究先由中西包探上堂訴明前情經王崧生襄讞會同美博副領事向林略訊數語判仍帶回捕房候查明有無其他同黨於下禮拜二解案再訊 
[西人指控華人之索詐]  
　　寓居愚園路一號洋房之西人湯姆生在靜安寺捕房指控俞根發張阿堂兩次投函索詐等情昨由捕房將張俞兩人拘解公共公廨請究經中西官訊供一過判被告兩人還押聽候查明於下禮拜二再行解訊 
[沈信卿君辭職後之餘聞]  
敎育部范總長致沈君電上海西門江蘇省敎育會沈信卿先生鑒湘中敎育得公主持鄕邦掌事國慶得人私心歡忭之至尚冀早日就任以慰喁望源廉蒸 
沈君復電北京敎育部范總長鑒蒸電敬悉盛意甚感頃陳下悃懇矜全其志沈恩孚軫 
湖南省敎育會致沈君電上海江蘇省敎育會沈信卿先生鑒欣承簡命公典湘學僻壤蒙化謹電歡迎湖南省敎育會同人元 
沈君復電長沙湖南省敎育會鑒奉電甚愧聞命巳電辭乞諒沈恩孚 
[青年會今夜之興趣]  
　　四川路青年會於今日（星期三）晚八時開演汲士頓城風景及其沿革史之活動影戲届時並須贈該會夏季徴求會前列四人之奬品計第一朱少屏君得二百十一分第二鍾拱辰看一百七十六分第三孫競存君七十六分第四經家邁君七十五分凡係該會會員憑證入座槪不取資云 
[丙辰學會更選職員]  
　　澄衷中學校丙辰學會自今春改組以來積極進行迄巳半載各職員任事亦巳滿期於星期六（十五日）下午召集全體會員開會改選公推舊會長沈頌周爲主席兹將其選舉結果錄后正會長朱忠良副會長尹其英圖書部部長李家彝程本臧演講部部長沈頌周游藝部楊逢源編輯部王良士武書綱交誼部葛兆松袁白（各部部員姓名從略）會計史封寓中西書記陳常程本同簡實鄕庶務龔遠謨吾善成 
[塡送學校表紙之期限]  
　　上海巿學務委員賈豐芸昨致各學校函云六年度各校應塡表紙前巳送上此項表紙事關各校備案及呈報畢業故乙種實業學校中學校等須寫五分（敎育部省長公署道尹公署縣公署學務委員處各一分）高等小學校須寫四分（省長公署道尹公署縣公署學務委員處各一分）國民學校須寫二分（縣公署學務委員處各一分）今歲奉縣公署轉知省公期限由本處於本月二十三日送縣非常急迫不容稍緩爲特專函知照卽希貴校體察辦事困難情形將應塡高等小學校以上之五種表紙照限期送交本處俾得遵限免咎具紉公誼至國民學校應塡之表稍緩十日送下可也 
[交通副行長辭職]  
　　交通銀行副行長徐寳琪君任事以來將近六載對於行務一如己事各界感情亦頗融洽數年間獲利至一百數十萬之鉅去歲停止兌現時憂鬱成疾旋幸告痊兹以時事艱難身軀孱弱聞巳赴北京總管理處力請辭去滬行職務以資靜攝繼任何人現尚未悉云 
[兩路聯合運動會又將舉行]  
　　滬甯滬杭甬兩路同人於民國四年秋發起聯合運動會提倡體育巳著成效兹聞該兩路現又定期十月六號舉行第三次聯合運動大會其會場仍在美界麥根路操場昨巳通告與會人員預備一切矣 
[法工部局總工程司喪偶]  
　　法工部局總工程司克爾奈君之妻於前晚八時半陡患心痛來勢甚劇急延醫生診治罔效旋即逝世於明晨八時在新北門外天主堂行追祭禮然後舉殯送至盧家灣新墳山安葬 
[司賬私藏火燐續誌]  
　　浦東陸家渡華商熒昌火柴第二廠賬房徐伯英因私藏火燐九聽意圖出售爲該廠副經理陸兆麟察破報告三區警署將徐傳署候訊巳誌前報兹經解警正訊問據徐供稱此項火燐係陸續積聚並與同廠司事何鰲亭朱之成張阿義等商妥非我一人主持等語解警正以徐係體面商人從寛交保開釋現該賬房一席巳經邵經理另行雇人接充矣 
[興建游巡隊士駐宿所]  
淞滬警察廳長徐國樑查得本廳游巡第一二隊撥派分駐本廳及城廂内外浦東各要隘防護其駐在所均假廟宇等公産内安頓惟南巿尚乏隊士分駐所是以在救火聯合會對面濠基公地上營造房屋一所專備游巡隊士駐宿兹巳動工興建不久卽可落成 
[賭徒禱神祈夢]  
　　浦東三區警署巡邏長警前夜三時許巡經浦東其昌棧附近劉公廟門首見廟内燈燭輝煌男女混雜當卽入内察看見香案上陳設烏龜一頭並花會三十六門之字條多張該長警即將在廟内之江四杭江杏生江祥茂婦人江陳氏等四人連同烏龜花會字條併帶至署經解警正訊據江等供稱均係寗波人家住下海浦因近日在虹口賭打花會輸虧甚鉅故渡浦至該廟内禱神求夢並無别故解警正判各罰洋一元斥退 
[一波甫平一波又起]  
　　杭州婦人胡阿秀即胡錢氏曾於陰曆六月間偕同蔡三寳之妻王氏逃至上海嗣被蔡三寳偵悉來申尋獲報經捕房飭探將胡阿秀蔡王氏及嫌疑人殷元標一併拘至法公堂訊據胡阿秀供王氏自願隨同來申覓就等語判胡無干開釋王氏交伊夫領回在案兹由駐滬交涉員函致法公廨據稱胡阿秀與某案大有關係請爲移提故於昨日由廨將胡阿秀及二房東蔣茂生一併提案經中西讞員向胡阿秀略詰之下以交涉署未經派人來案候質故判胡阿秀交捕房帶回管押蔣茂生着交尋常保出外聽候覆訊核辦 
[情節離奇之訟案]  
　　松江人俞大高之子娶陳小妹爲室携帶來滬借住小南門外友人張阿毛家詎小妹與混名阿六者私識旋爲俞大高得悉偕子到滬將小妹領回近阿六以置辦衣飾頗多今被小妹帶去心不甘服連日邀同流氓根松等多人至張處滋閙張被擾不堪告知俞大高投地方廳禀控林檢察長以情節離奇候傳一干人證到案訊辦 
[再誌騙取電風扇之能手]  
　　住居厦門路一百二十號門牌之粤人黄瑞庭因先後騙取湖北路二百三十一號門牌福泰號廣西路六百九十三號門牌舒楣卿四百八十一號門牌通裕號貴州路婦人陶虞氏等各戸電風扇十四架向各押店質洋化用被各失主報由總巡捕房派探將黄拘解公共公廨訊供押候查明供出之夏姓是否同謀再核在案昨晨復訊先由中西包探上堂禀明前情並將吊到原贓呈案請示繼由各原告相繼投案禀明被騙情形訊之黄供認不諱中西官判令管押西牢一年示儆吊案原贓交各原告分别認領 
[鋪蓋内藏有紅土]  
　　土販某甲昨携鋪蓋一個雇乘某乙之黄包車行經美租界東鴨綠路甲見後面有二百十七號三道頭巡捕趕來深恐稽查情虚躍下車子逃逸當經該捕將乙車帶入捕房禀明捕頭啓視鋪蓋内儲有紅土四包捕頭論飭存留候核 
[拐賣有夫婦女]  
　　無錫婦人秦鄧氏於七月二十三日在原籍被素識之王林三拐帶來申住居法新租界地方後由王串同龔三趙阿根周王氏等欲將鄧氏賣於西新橋街某雉妓院尚未成交爲包探潘瑞福偵悉前往將一干人拘入捕房昨解法公堂先據該探禀明前情請究秦鄧氏稱婆婆早故尚有公公在家因丈夫鄧老祺在申爲成衣匠故由素識之王林三帶來上海找尋丈夫不料王頓起惡意將我售賣尚未成交被探拘案請求援救詰之王林三供民人陪同秦鄧氏來申尋夫並無將伊售賣之事中西官判王等帶回捕房分别管押候傳該妓院鴇婦到案質訊核辦 
[請辦調戲女工之無賴]  
　　滬寗鐵路北首談家宅三元絲廠之管門巡警姜茂桂前日送無賴張錦春至四區警署控稱每日放工時張必至廠前調戲女工屢經喝阻不聽今日竟欲闖入廠内與女工談語向阻不服應請究辦該廠東亦具函到區請求嚴究未知姚警正如何辦理也 
[鄰婦偕同出入之可疑]  
　　住居閘北之唐萬氏前憑媒妁聘娶萬王氏之女爲媳該女現年二十二歲詎忽於陰曆七月十九日失蹤四尋無着刻經男女兩家查得該女平日與鄰居董張氏時常偕同出入不無可疑遂於前日將董張氏扭控四區警署請爲訊究 
[抵借欵項之失信]  
婦人沈氏昨晨延代表律師至公共公廨聲稱某印刷局曾將機器等向沈氏抵借銀三萬二千兩訂有合同註明八月一號先還銀一萬二千兩其餘至十月間清楚如逾期不付機器應歸沈氏管理現第一期巳逾期限請堂上給諭將該機器發卦備抵等語中西官以被告巳失信用判准給諭將機器發封備抵 
[道尹公署批示二則]  
　　奉賢縣民人沈忠祥等呈爲惡保謀産環求檄飭撤銷諭案以杜後患由所呈各節是否屬實候令縣錄案呈復核奪此批 
沈維禮等呈爲禁巫調查求准設所備案由呈及規則均悉查左道惑人例禁綦嚴惟設法禁止責在警察該代表等如有所知不妨報請所在警察從嚴查禁似無設立總查所之必要第旣據逕呈姑候内財兩部曁省長令遵可也此批 
[淞滬警察廳批示二則]  
　　浦東陸家嘴附近邇有外來婦人劉萬氏在彼賃屋開設什貨店因被該處一帶流氓藉端敲詐因此投淞滬警廳具禀請求備案昨經徐廳長批示云呈悉查警察對於人民有保護之　對於風俗有取締之權該氏在浦東開設什貨店如果並無妨害風化行爲當然在保護之列毌庸呈請備案多此一番手續也仰即遵照此批又徐惠和控阿木娘等持刀行凶妨害業務請求提究等情昨亦經徐廳長批示云據呈巳悉此案究竟如何情形仰候飭區查明核辦此批 
[謝劵]  
　　三洋涇橋南鳴新男女合演新劇社定於今晚開幕昨承贈劵十紙書此誌謝 
中華職業敎育社通訊 
　　上海馬德記木工廠調查記略 
　　馬德記木工廠在上海小南門外開辦三十一年之老廠也該廠外營商巿内設工場廠中分木工漆工車工雕花包絨幔籐金工七部全廠有工人五十餘人其出品分中式木器西式木器銷售以西式木器爲多尤以紅木器具占十分之八此亦可見社會之奢侈程度矣該廠選擇木材甚精以紅木椐木最能經久耐用麻栗等樹易起腐爛遠弗及也故其取材以斯二者爲多所用木材如未經乾燥或外雖乾而中猶濕者一遇氣候變遷卽不免膨縮折裂該廠於此點極注意每於製器之先將原料入沸水鍋中沈浸經久取出木上必有油脂透出卽其漲縮力發揮於外也裝上對日影架使隨陽光爲轉移以受平均之熱度然後用以製器極堅固極妥貼兩板接縫處永久不生間隙此該廠之物色也至接筍鑿眼又必求其針孔適合如天衣之無縫以木器之堅固與否全以爲樞紐也每製一器必先繪有圖樣製造一切新式木器皆自圖樣始也該廠所用工具都中國本工習用之鋸鉋斧鑿惟鉋鐵購用舶米品以其易於鉋平不起凹凸此外外國工具據其工人經驗謂爲不如中國工具之敵用該廠敎授徒弟極有次序先敎以鋸法次敎以鉋法又次敎以鑿眼迨眼之圓者方者俱能適如規矩則其能事盡矣每遇星期日且有夜課集合徒弟敎以工藝上必需之智識斯則能知敎育爲重固非尋常木工廠所可同日語也 
雜評二 
[縣視學（步陶）]  
　　蘇省爲敎育事業較爲發逹之區今據省長令乃知縣視學中竟有數年未具一次報告者且其數不止一縣焉宜乎其嚴詞申斥也顧照視學章程每一學期應有報告不知此數年中每至一學期告終一學期開始之一段時期中何縣視學有無報告省公署之敎育科是否覺察及之並有無文告催飭各縣之未曾具有報告者且所謂數年不知究爲幾年敎育科亦曾一爲核計否省長令文中雖有不究旣往之明文然而敎育科縣知事縣視學固皆負有地方敎育之責者究竟誰爲爲之而有如此之現象吾民要欲一聞其詳也 
[再論川局]  
　　此次川省糜爛川滇黔軍隊均不能辭責其川中各地人民被蹂躪之慘狀尤盡人所聞而酸鼻者川人起而維持意良非得巳也然所謂維持者必使事實上眞能免川人於戰禍乃足盡其願望之深情故吾人對於吳光新之查辦固不欲其終於徘徊觀望以重時局之糾紛而尤不欲其不察川中各方之確情而貿然以大兵壓迫川境或致益啓未來之兵禍今日維持會旣具一片熱誠竊願其從事實上着眼而勿僅以一二文電畢乃事也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新蟲言（喋瑣五）] [  ]  
　　促織促織莫但勸妾織大局且岌岌北京巳有内閣組西南又欲軍府設北方欲把臨時叅院開南方巳將非常國會立國中紛耘巳如此何况外交風雲急縱使今日織一絹明日成一縑時局如此何從易一錢促織促織大局且岌岌莫但勸妾織 
知了知了世間萬事如循環圖窮七見方知了君不見滿清玉食享萬方到今四百萬元且不保俄皇威權莫與京今日流竄西伯里亞將終老帝王之尊尚如此自鄶以下無譏矣試觀民國六年經總統閣員巳迭更然而今日爭省長明日爭督軍攘權奪利且紛紛徒知攘權與奪利世間萬事循環知者能有幾 
呌哥哥呌哥哥哥哥不易做愼莫呌哥哥君不見徐州大帥運隆時人人趕呌張大哥就中雷張二逆尤莫逆此唱彼喁壎箎和待至今日哥哥巳經曳尾逃弟引又把縲絏拖此時哥不能顧弟弟不能救哥無論把哥與把弟到頭弄得一塌糊哥哥不易做愼莫呌哥哥 
唧唧復唧唧階前鳴蟋蟀兒童捕之使相鬭振翼奮股猛莫匹方今戰團加入合亞歐何人前敵賦同仇惟有川滇湘粤與魯皖紛紛同室操戈矛乃知我國軍人根性劣私鬭則勇公戰怯何如此蟲感主徽粒豢養恩驅之作鬭甘殉身安得三軍之士皆效此蟋蟀將見中華民國軍隊横行環球雖與敵 
營營蒼蝇擊　螉蚊子鳴蠟螉復營營渾如文人伏案咿唔聲方今官僚善搜刮如蝇逐臭蚊吮血吸取他人脂膏養己身到頭博得一雙空手見閻君何如吾儕手握三寸免毫柔作文投稿得自由有時得錢謀一醉酣然且向黑甜遊任他蚊子螉螉蒼蝇營營一覺醒來巳聞閻闔天雞鳴 
家庭常識 
[治酸酒] 　　 
新開壜之酒如有酸味最爲掃興法宜速以蠶豆升許（豆之多少視壜之大小酌之）入鍋炒焦趁熱倒入壜内將泥頭緊密蓋好三數日後重復取飮不獨酸味盡失且色冽香濃便成佳釀矣 
[石菖蒲]  
如因養久致葉尖黄萎用剪修好隔日仍現焦痕甚或枯葉間出殊失美觀可率性將葉子悉數齊根剪去連盆浸入水缸中日久自能逐漸滋生待其長齊取供案頭則依然葱蒨可愛（栩按忌用鐵剪宜銅製或竹製者良） 
[鼻衂]  
用風乾之甲魚（即鼈）頭一個用陰陽瓦煆灰研爲細末加冰片少許裝入逼迫瓶揑射鼻中或以紙管連吹數次功能止血斷根試之良效 
[烟盒] [  紅樹]  
大號紙烟盒用圖畫釘綴於壁上作煤頭筒絕佳 
聯話[  小蝶]  
番禺潘蘭史徴君少負奇氣游歷歐洲平生條陳時局發揮政見具見所著說劍堂集世推維新前輩固不僅以杜陵遺山見稱於時也然賦性高潔避地滬濱除賣文寫字外不受一文非分錢今年六十矣其懸弧之辰在十一月兹其交游有歡送聯語者至夥珠璣咳唾美不勝收爲摘數則於此亦藝林增一韵事云鄭待鶴聯云柏林經師嶺南名士金臺詩老游北隠君　詩孫聯云詩功喜與年增健人壽欣逢月正圓劉逹泉聯云樊榭有佳人初三月上雙修福放翁眞健者六十年中萬首詩周夢坡集宋詞句聯云庾郎從此愁多萬里仙槎驟飛滄海雨何遜始今漸老半生吟嘯應憶嶺頭雲高麗朴定圭云山中風度人推相海外文章望若仙此外尤不勝憶錄此以誌一斑 
工業須知 
　　人造牛乳牛乳爲滋養氣體之物喜食者多惟産量有限需要過於供給每有不足之虞此亦吾國養牛業未發逹之故也且牛乳價頗昻貴貧者不易購食卽業此者亦皆居近都巿以求其營業之發逹故稍居鄕野者除本自養牛外甚難購取事甚憾焉雖然人之服牛乳者因其滋養分之足以補身耳則考其成分而製類似之代用品亦未始不足以逹此目的也則有人造牛乳卽豆乳是也按黄豆富於蛋白質及脂肪故其汁液有補益之效功用略等牛乳花生仁亦然（最佳之黄豆含蛋白質約百分之三十七脂肪約百分之十七最佳之花生含蛋白質約百分之二十四脂肪與黄豆所含相差不遠兩者俱含有葡萄糖）精製之味極佳美法用最佳之黄豆及最佳之乾燥花生仁以豆六分花生一分用冷水于兩器浸之黄豆但淘凈即可花生須浸至嫩皮縐起之候揭去其皮兩者俱再浸水至顆粒飽滿卽同入磨磨之勿過浸久致乳質易變磨時頻加以水約原料一成加水七成磨畢濾其液汁軒鍋中以武火煎之數沸撤去薪火勿使鍋底焦結取出卽得牛乳同等之物又考牛乳之成分大抵水分占百分之八七．○五楷雜菌百分之三．五○脂肪百分之三．七○乳糖百分之四．六○蛋白質百分之○．四○礦物質百分之○．五○其中惟楷雜菌爲一種特異固形物不能製造礦物質無關滋養可不須計較外其餘脂肪與人造牛乳大略相同蛋白質反以人造品爲多糖分一物製品中本亦含有若慮不足則製造時稍加砂糖可也（孤星）栩按孤星所述較前刊一節爲細故更列之以見豆乳之功用固不減於牛乳也 
長篇小說 
[社會小說貪嗔小史] [  常覺小蝶天虚我生合譯]  
第十章（三） 
　　莢伯曰孺子汝能卸馬乎且試爲之吾當爲汝指導言次即缷其事於納蘭蹲身坐於水桶之上從懷中出其　斗將劃火而吸納蘭詫曰汝乃吸菸乎吾思莢伯曰汝可弗思當知孺子心中不應有所思想只宜聽長者之指揮吾命汝如何者即如何耳然汝不得以吾吸菸告之主人否則以拳作勢曰着汝背矣今汝可上馬料屋角有草並加以水然後再來就餐納蘭如言而行調馬本其能事轉瞬已畢遂入廚室室頗寛廣顧無女僕塵灰厚積可寸許徴菌之氣充滿其中令人不耐時午炊巳熟納蘭遂助莢伯治餐則亦不過牛舌一盆麫包數方而巳乃捧之入餐室室中鋪陳亦舊塵垢乃與廚灶相埒媪獨坐於長案之端以待午餐而目光獨注書卷及進饌亦不釋卷刀叉雖舉而時時停於盤外莢伯遂引納蘭退入廚下就食納蘭曰丈此問尚有他人否莢伯曰無之吾主人曰梅琳蓋老處女也其性孤獨最恨女僕卽吾性亦然實則人家亦正無需女傭吾人雖老而處理一切潔浄實過於女人言次意頗自得納蘭口雖唯唯而心中恨不立舀盆水一滌此桌椅之積塵及至餐罷莢伯自出納蘭遂從事拭抺至莢伯歸時室中巳煥然一新矣即晚餐亦備莢伯乃大喜覺此清潔之室及精美之肴饌實爲梅琳之家從來所未有也是夜納蘭即宿於馬房之中倦極入夢亦不暇更念他事直至次日日高始醒出門閒步則覺風日清和胸襟爲之一爽此　孤立於原野之中四無鄰居但有田疇一碧遠可接天微風吹其麥浪景物絕似南蔚納蘭因念其父此時亦猶憶其伶仃之孤女否也徘徊良久始返其室見莢伯方負手而立見納蘭至即曰雪柳主母興矣趣以盥水進納蘭唯諾汲水登樓則寢門猶閉因佇立於甬道之中以待門　游目四顧見壁上張　極多中有一幅畫一少年男子目光朗然方注納蘭納蘭一驚覺此面目至稔不知曾於何處見之旣而憶爲依洛克因念依洛克之肖影何得至此豈天下貌之相似者而酷肖竟若是乎顧室門巳啓則卽棒水以進及退而　則復廻身返顧覺此畫中之人亦正展其笑容向己作無言之問答也（第十章完） 
 
 

Page 15

 
 
   
 
 

Page 16

 
 
   
 
