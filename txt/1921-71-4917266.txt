# 1921 - 71 - 4917266

 

Page 1

 
 
   
 
 

Page 2

 
 
   
 
 

Page 3

 
 
時評 
[華俄通商之今日（老圃）]  
　　華俄通商磋議甚久至今尚未解决吾國自歐洲停戰以來百物湧滯而遠東俄境又苦於無貨爲兩万計亟宜訂立商約以利進行乃遠東代表旣有所堅執不肯就我之範圍而吾國外交當局又昧於商情視通商爲緩圖此於兩方皆有所不利也今者英國與勞農政府新訂商約全俄情勢又爲之一變遠東政府旣與我國有密切之關係應乘此時機規復舊有之商業我國商人更應組織公司從事於茶磚布疋醃魚木材等各進出口業此實今日之急務但規復通商須有公允之商約固不容有所遷就亦不宜任意拖延此外交當局之責也 
 
 
 

Page 4

 
 
   
 
 

Page 5

 
 
   
 
 

Page 6

 
 
[命令]  
　　三月十八日大總統令任命劉志陸爲將軍府將軍此令又令達穆林色楞加輔國公銜此令 
　　又令參謀總長張懷芝呈請任命鄭長垣王裕光爲科長應照准此令 
　　又令參謀總長張懷芝呈請任命林鏡寰爲海軍總司令公署參謀應照准此令 
　　又令董元亮給予二等大綬寶光嘉禾章此令 
[專電]  
　　北京電外息恰克圖現有大部俄當包圍形勢極危急（十九日下午七鐘） 
　　北京電陳毅由伊爾古次來電庫匪兩千攻恰餉彈俱窮無術挽回盼援不至倘恰有失益難收拾 
　　北京電黑督電褚旅千餘現駐恰東南高團千餘袁支隊兩營現駐恰西北又赤塔政府已派大隊出駐恰境（十九日下午五鐘） 
　　北京電庫匪攻恰甚力赤政府决議如恰不守則危及遠東國基將不俟華政府許可實行越界剿辦外傳新黨已越界作戰外部謂絶無其事（十九日下午四鐘） 
　　北京電黑孫電遠東政府商陳毅卽派步兵一部佐以騎兵三千駐於距恰克圖相近之地防俄舊黨襲攻（十九日下午二鐘） 
　　北京電管尚平電赤交通部下令沿路電局爲我轉京恰間電報（十九日下午四鐘） 
　　北京電由烏退至張家口之軍隊已於十七日在張設戒嚴司令部維持秩序檢查行人（十九日下午二鐘） 
　　北京電奉張派定二十九師援庫先命張景惠返京商定運輸始能出發（十九日下午一鐘） 
　　北京電院電滂江鄒芬固守博魯里治毋再退却敵如來略卽予痛擊餉彈卽發（十九日下午四鐘） 
　　北京電優林函外部有舊黨在黑河酒店謀擾黑河勾結鬍匪起事請密防院電孫烈臣查明屬實將該黨押送送出境（十九日下午四鐘） 
　　北京電王士珍允號（二十）日來京奉張改徑（二十五）晚動身徐定派王迺斌赴奉祝壽張復電閣員不可常缺席可不必來霖俟過生日卽行入覲一切面陳徐意仍命王往兼任迎護（十九日下午一鐘） 
　　北京電專門以上各校罷課已越三日周葉迄無切實表示靳亦無解决方法惟用空言留范於事實無補外傳政府託在野名流向敎職員疏通並無其事（十九日下午一鐘） 
　　北京電敎部向華銀團協商月墊二十萬充敎育基金以所得稅作抵銀團方面須財部有切實擔保方可正式談判今晨王次謁周請提付閣議取决（十九日下午一鐘） 
　　北京電范辭呈今晨發還預備再上（十九日下午七鐘） 
　　北京電本日閣議（一）外部提秘魯國在利瑪舉行百年共和紀念派夏偕復充慶賀專使（一）内部提調蔡寶善任金陵道尹朱文邵蘇政務廳長胡翔林署淮揚道尹（一）内部提以汪守珍署汀漳道尹均通過（十九日下午四鐘） 
　　北京電王占元六省聯防會議完竣上徐意見書一件（一）民生之籌畫（二）軍隊之裁汰（三）財政之開源（四）黨派之疏通（五）憲法之制定（六）工商之振興徐大嘉許巧（十八）交各主管機關核議（十九日下午四鐘） 
　　北京電顧使電協約國互相通電現已决定日内卽派專員往普魯士宣慰告知列强仍在接收稅欵彌補損失决不擾及人民望勿誤會（十九日下午七鐘） 
　　北京電中俄兩國代表在滿洲里訂有通商協定十三條已經外部核准簽字（十九日下午一鐘） 
　　北京電交部改造黃河橋電英聘貼資麥來司及恩文顧維鈞覆電謂兩人皆不來保威爾滿都决聘威又電法聘徐屈尼陳籙電復徐不來日使所薦日人將聘定 
　　北京電交部聘荷人杜維因爲全國水道工程顧問年俸六千三月十一起支合同十三條（十九日下午四鐘） 
　　北京電烟台總商會請院飭部取消丁厚齋與日人合辦之萊陽鉛礦（十九日下午四鐘） 
　　北京電院接反對開灤局與日本訂售煤合同電共十三通彚交農部（十九日下午四鐘） 
　　北京電姜桂題電院綏東勦匪獲勝斃匪首滿保老番子楊福田院電嘉奬並令勦餘孼（十九日下午四鐘） 
　　北京電鄂電施南五龍聖地方盤踞妖匪二千餘經孫傳芳派隊往剿已潰散（十九日下午五鐘） 
　　北京電頃明令陳炳焜爲廣西護軍使（十九日下午九鐘） 
　　北京電院核復張謇所請闢治淮南串塲大河應就地籌欵 
　　北京電黎元洪函靳謂字林報祁博爾偕郭泰祺來訪并未談及復辟及張吳問題祁氏通信不實請通電更正（十九日下午四鐘） 
　　天津電財部日内撥發軍餉計直省十六萬六千奉省十三萬六千贛及川邊各四萬豫十萬閩八萬鄂十二萬二千元 
　　天津電曹錕電京索餉八十萬 
　　天津電津造幣廠巧（十八）運大洋十萬元赴保（以上十九日下午十一鐘） 
　　天津電曹錕聞俄激黨將由哈來津特密電嚴防 
　　天津電財廳敎廳恐學界步京後塵篠（十七）日協議後省署政務廳長陸長佑允全數墊發 
　　天津電篠（十七）日德州兵工廠運槍彈六百箱解京 
　　天津電康有爲已赴奉祝壽（以上十九日上午九鐘） 
　　成都電當局主張先收束軍隊後舉總司令劉湘但懋辛一時不來省軍民政務仍由重慶聯合處理（十七日上午二鐘） 
　　滁州電馬帮辦由京赴保財廳陶已旋皖皖政局可無變動（十九日下午十鐘） 
　　香港電汪精衛來港候迎吳稚暉聞吳日内將到 
　　香港電參衆議員報到人數三百餘刪（十五）日兩院開聯合會出席僅一八三人 
　　香港電陳烱明擬以省港富商組一財政委員會 
　　香港電今日午後申刻港地微震（以上十九日上午七鐘） 
世界路透電 
[英議院之懲德案]  
　　十八日倫敦電下院辯論追索德國賠欵案時自由黨議員賀志氏提議修正須法意比三國通過同樣法案後始可收欵賀志氏又問關於此種懲戒法協約國有何回覆張伯倫氏答稱葡國已有覆文聲明擬實施與英國同樣政策惟欲望他國關於此種事件之覆文則在今日尚覺太早張伯倫一再說明此案施行可爲懲戒法亦可爲收取賠欵法視德政府之行爲而異吾人不久將見此案爲一種收取賠欵法亦意中事英國巿塲在德國極關重要即使英國一國屏斥德國於英國巿塲之外亦足爲有效力之懲戒法總理白里安氏前曾有言謂此案實行後所入之欵應攤付各協約國而英相知治則謂英國應可將依據此案而收入之欵清償英國債權餘剩之欵始由各協約國討論分派張伯倫氏言及此層謂法總理之言如果傳聞不誤則確係異見今議案並未規定英國即行收入此欵後作何用途當此時事變幻不定莫可豫料之時請議院勿束縳政府之手腕宜任令政府於事實發現時與協約國討論餘欵支配之法賀志氏之修正動議乃以二○四票對三九票否决工黨議員克萊恩氏謂此案旣非協約國共同之政策且可損害英國商業增多失業而政府對於雙方同意之解决亦尚無充分之努力故此案宜打銷檢事長休華特氏答稱懲戒辦法實爲正當今尚未可謂對德磋商業已終止無論何時德國如願提出合理之議協約國願再　談判此案卒以一三二對一五票三讀通過 
[法議院之懲德案]  
　　十八日巴黎電衆院辯論倫敦大會事今日終止多數投票信任政府前陸軍總長勒菲爾氏發言謂處置德國不可因德國已毁其槍砲遽信其已解除武裝蓋製造槍砲之廠仍然存在也協約國宜施以永遠之管轄禁其製造槍砲總理白里安氏繼起演說謂法政府在倫敦會議已鞏固協約國前在巴黎所有之團結總理言及懲戒條件之執行駁斥德國所稱德國於五月十九日以前未能履行其義務之說總理聲稱德人於懲治罪魁解除軍備繳出礦煤與償付賠欵等事皆破壞凡爾塞和約故不得不施以懲戒條件今協約國旣已團結一致賠償委員會當可獲有切實之結果委員會近日致德國之公文乃根據凡爾塞和約而來總理末稱渠不欲以自已責任諉諸國會議員任拉氏與阿拉戈氏動議謂衆院宜贊成政府之宣言並信任政府會同協約國施行有效力之懲戒辦法俾於解除軍備償付賠欵或懲治罪魁上得適合法國權利之切實結果此議得贊成票四九一反對票六六 
[上西萊西亞之公民大會]  
　　十九日倫敦電上西萊西亞明日舉行公民大會决定之際該地將屬何國波蘭人與德人恐有衝突之虞按該地廣一萬五千方哩有居民二百五十萬人雙方現正從事最後之宣傳德人之組織極爲完備火車將運境外各埠投票人二十萬名入境例如維也納某敎堂亦有女敎士三百人前往投票雙方皆謂其經濟前途端賴獲此富區協約軍已廣布各處監視公民大會並維持秩序投票結果未能預料 
[德國懲戒後近事]  
　　十八日柏林電大部分德人現謀以商品銷於俄國以免受協約國懲戒條件之影響英俄商約簽定之消息發表後半官界宣稱俄德兩國利便自由經濟往來之議定書已於二月十八日在華沙簽定現正由柏林有關係之各行政部審查之德國躉售商家機關之總幹事會已通過議决案請商家勿購施行懲戒條件各國之物品 
　　十八日柏林電據魯爾區域末爾漢電稱法比軍已占據該鎭西部又據杜伊斯堡消息協約軍已占據哇白化森車站及附近愛姆斯希爾運河之水閘 
　　十八日柏林電某報載德國勞工宣言書謂愛斯乞里志機關現不肯解除武裝德國中等社會亦不肯繳出所有之軍械故工人隨時覔見軍械當占有之 
　　十八日柏林電星期四日衆院開會多數社會黨彭斯丹氏宣稱關於戰事責任一節前帝國政府實難辭挑釁之咎德國於賠償義務當按凡爾塞和約履行之 
[墨人襲美]  
　　十八日愛爾巴索電墨人多名因圖强過格蘭特河並不服從止進之命令而與美國檢醒外人入境員百餘人互鬭多時且有兵士參與其間兵士死二名墨人死傷多名墨人此舉志在運酒入美彼等顯以大隊伏於叢林中迨檢查員發警告之空槍時即報以排槍於是檢查員以電話召軍隊至目下槍擊仍未停止 
[俄阿簽約]  
　　十八日倫敦電孟郤斯德指導報里代爾訪員電稱俄勞農政府近與阿富汗簽定一約俄國雖承認阿富汗之完全獨立但此約不啻將阿富汗政府改爲俄國所資助之機關俄國允每年以金盧布或銀盧布一百萬枚津貼阿富汗政府約中與英國有關之最重要條欵爲雙方不得與第三國締結與今締約國一方面有害之軍事或政治條約 
[各國近事記]  
　　十八日巴黎電今日衆院開會贊成八月三日法奥兩國商定修正對奥和約經濟條欵之實施各節 
　　十八日阿眞廷京城電阿眞廷國有鐵路所需之鋼輪英國商行每輪索價七十批索美商行索價一百十八批索而克虜伯廠以四十九批索之價承攬供給萬輪 
　　十八日倫敦電今日倫敦旭里鄕中同時起火七處焚燬巨數乾草疑係新芬黨縱火所致 
　　十八日薩克萊門土電加里福尼亞州議會以五十二票對二票納限制加州外國語文學校活動之議案每校每日外國語文課不得逾一小時聞該案志在對付日文學校加州現有日文學校五十七所 
　　十八日舊金山電此間東洋郵船會社宣稱該社已向日政府租用前德船開泊菲里斯特號將來往於舊金山日本香港菲列濱之間 
　　十七日里諾電以致命煤氣爲極刑之議案規定罪犯判受死刑者應不使知之送入一室俟其熟睡之際以煤氣斃之 
　　十八日海牙電當道發表文告否認荷蘭主張將雅泊島海電作爲萬國公有並反對一國據有此島之說聞此說乃由東京傳出又謂荷蘭僅請容其在在萬國交通大會發表保全荷蘭利益之意見 
　　十八日倫敦電今日工報載生活狀况近來變動之事實據生活代價表載稱自二月一日起至三月一日止物價已低十磅童糧食衣服所減最巨惟仍高過一九一四年七月百分之四十一分三月四日至十一日之間報名失業者增多六萬零五百二十三人 
　　十八日巴黎電今日巴黎交易所英金收盤價爲每鎊等於佛郎五六三○五 
　　十八日巴黎電瑞典王已抵巴黎 
　　十八日巴黎電班樂衛氏昨在索朋大學演說新中國問題謂中國志在於今後參與新時代之生活欲知舊中國如何而可適合吾人之文化此實今日唯一之問題中國所望者外人能爲其忠誠之同志 
太平洋路透電 
[外人之庫事談]  
　　十九日北京電據哈爾濱半官消息恩琴與新疆安倫柯夫將軍之可薩克兵聯合後已占據恰克圖現正進攻上烏斯克此消息北京不信以爲實電局未接恰克圖任何戰事電報現料恩琴一面派兵南攻烏得一面已撥兵北進據近遇恩琴之外人聲稱恩琴心理與常人不同此次任意屠殺庫倫無辜之猶太人男婦孩童及狂追逃亡之人此可見恩琴狂妄政策之一斑惟北京官員現就各方面消息推料恩琴仍在庫倫 
[西比利亞之反過激黨]  
　　十六日哈爾濱電俄國及西比利亞反過激風潮現爲此間討論之問題紅黨各報雖仍否認此項消息惟叛亂警耗仍源源而來衆爲大震惟信許多消息言之過甚西比利亞之事變决非大規模有組織之運動紅軍已壓平多處之叛變此間人士之意西比利亞時局視俄德時事發展爲轉移如革命軍得利則全境行將起事但目下西比利亞决無發生强有力反過激運動之理由據赤塔消息議會現擬發表敬告國民文解釋政局規定政策議會股員會現正討論新憲法不久將由議會公布 
[哈爾賓之防疫情形]  
　　十六日哈爾濱電上星期防疫人員頗感困難困人民反對將病人送回醫院與衆隔離及反對限制鐵路交通致發生種種謡言醫士於服務之際多爲人舉槍拔刀相向亞希洛地方有暴民六七人攻擊隔離所釋出二病人並進擊管所之醫士當此擾攘之際有人發行一種日報詳言防疫計畫之理由宣布疫患蔓延消息以釋衆疑西比利亞與滿洲里現已通車中東鐵路當局刻謀取銷客車之取締例准於哈爾濱與滿洲里間每日來往客車一次如當局不於大車站附近備必要之處所以備清疫及檢查旅客之需則醫員之事務將更難辦哈爾濱或將如一九一一年爲染疫之焦點自三月一日起至十一日止各區患疫而死者共七百十七人哈爾濱占二百七十四人 
[香港近事記]  
　　十九日香港電香港旅館主人現擬在九龍造一大旅館需費二百萬元能容客五百人 
　　十九日香港電今日午後四時二十一分此間覺有劇烈之地震 
　　十八日香港電廣州軍政府請香港華商領袖組織一顧問會襄助軍政府辦理民政及財政各事華商現正考慮此議就實際上而言軍政府已不復存在各事目下皆由陳炯明主持 
[日本近事記]  
　　十九日東京電國會議員兩團今擬分赴中美兩國大約將於六七月問啓程其團員將由各政黨開聯合會議選出 
　　十九日新加坡電日太子尚未登岸將否登岸無從探悉 
 
 
 

Page 7

 
 
國内要聞 
[北京通信（般若）]  
　　叨烏不守後之各方面 
　　叨林之失曾不幾時烏得又見告矣本無所謂守失守之名詞並不適用只委而去之而已然失叨之事自九日始十一日而退至烏得十四日鄒芬始有報告蓋叨林之司令部即在電報局九日下午電報局即已無人而烏得方面不作退兵之報告政府方面以未得此項電報遂否認之十四日鄒芬電來始不能不承認烏得方西則外間所傳十三日下午即已退出鄒芬十六日來電始謂軍心不固不肯守烏且烏且烏地形勢亦不能守已准其所請下令退至滂江恐今日以後政府亦不能不認烏得之不守蓋外間消息所以先於政府者每由奉軍方面傳出而政府並未得電也 
　　據某支隊之敗將言由叨退烏直是大潰至烏而潰敗之勢仍不可止如潮至如山崩一般潰兵遂由烏得而滂江又有由滂江而至張家口者當潰敗之初只見俄蒙匪衆四路抄至軍心遂以不固計吳金聲之第二支隊死二營長三數連長軍士之死者無數王佐才之第四支隊亦死二百餘人大概死於敵兵之追逐者半死於自相踐踏者亦半當潰退之先吳隊在前王隊在後吳隊潰下頗與王隊自相蹂躪而兩支隊之槍砲子彈馬匹駱駝汽車及一切輜重丢失殆盡鄒芬報告所謂鏖戰數畫夜者直傳疑之詞惟由烏再退情形如何今尚未悉耳 
　　烏得與滂江相距約三百里滂江距張家口僅六十里烏得在内外蒙之交如守住烏得可算外蒙已失内蒙尚能保全不守烏得而守滂江則守禦線已在察區境内且不啻僅守張家口矣究竟敵氛確在何處尚是肄問而張家口方面則風鶴日甚其杌隉不安之狀據此間所傳則守備空虚潰兵如潮而至商巿岌岌有搶刦之慮日來屢有訛言謂張家口兵變刦掠即由此而來張景惠爲母作壽赴奉已經數日現正在大張筵宴中其參謀長某氏一日來四五急電請派兵赴張應援政府無兵可派則以一電致曹錕擬調馮玉祥援張然馮旅來否現尚未之知也 
　　當叨林失守之電到院參陸處曾開會議一次靳氏自爲主席然會議情形竟是一籌莫展最後靳氏發言謂内閣唯一方針在統一與選舉外蒙癬疥之疾只求不侵入内蒙其他不遑計及遂無結果而散故政府對此亦是一無辦法而以癬疥爲喻竊恐其毒將中臟腑也尤不可解者爲奉天之態度張景惠赴奉時有人與談蒙事渠謂敗者皆北洋之軍隊奉軍未嘗出即未嘗敗如奉軍不出蒙終難平云云今以其言考之袁天順吳金聲屬第十六師王佐才屬十三師誠是北洋軍然奉軍何故不出而任總司令者則當戰事緊急之時竟不問防務而回里做壽反說此種風凉話直不知其是何居心也 
　　今外蒙之地由庫倫叨林烏得之一線已算全失恰克圖方面因恩琴欲取地攻俄已三面被圍陷在旦夕科布多聞有戰事烏里雅蘇台亦報危急此三地道遠兵單恐終不能守則外蒙地方直不兩月而全棄而軍事之損失惟高在田一旅無甚死傷已取道烏里雅蘇台向綏遠退却其餘褚其祥之一旅逃至恰城僅千餘人現聞業已潰散袁天順之第一支隊在恰殘部亦屬無多而吳金聲王佐才兩支隊又由叨林潰散援庫五支隊中只譚慶霖尚在烏滂之間第五支隊劉某在滂張之間耳而軍械輜重以外又有庫倫無線電西北汽車全付流水陳毅徐樹錚等迭次經營蒙古之用費總在二千萬以上今復何有念及曷勝傷感 
　　至於商人方面則損失尤不可言中國邊業兩銀行之在庫者無論矣北京安定門外有所謂外館者實赴蒙華商之總機關向該處調查再證諸會居庫倫之人則言之尤堪酸鼻蓋赴蒙之華商向分天津山東山西三班莊號共數十家其商業最大者爲大盛魁爲天和公爲景德恒只大盛魁一家一年營業之活動資本不下二千萬其營業範圍爲雜貨商如綢布茶洋廣雜貨之類蒙境所無者概由内地運去而運蒙地之皮貨等物以入其總機關一在北京一在庫倫而内外蒙各盟旗皆有分號往來商人及轉輸之夫役（向用駱駝馱載）恃以爲生者不下五十萬人此次蒙匪變作挾從前對華官之惡感頗取復仇主義遇人則殺見貨則擄商民死者數萬其數較死傷之兵且十倍之而財産之損失則所購蒙貨旣不能來運去之貨全非已有且放出之賬在庫倫及外蒙各旗者亦無從往收其損失殆不可數計而被難之華商逃至俄境由赤塔政府派車送歸今已至滿洲里皆在滿站棲留欲歸不得政府已擬派員前往照料設法遣歸而財部無欵至今未往昨日外館商人百餘赴府院泣訴亦不得要領此則商民所受之害又不止失地而已者矣（三月十七日） 
[外人所述庫倫失陷情形]  
　　字林報三月十七日北京通訊云陸軍少佐杜萊氏等已於今日抵京據述庫倫陷落之確實消息如下當恩琴攻庫之前兩星期蒙人已知恩琴進至庫倫附近而華兵則惛無所知以爲恩琴遠在東方庫倫陷落前之數星期内華兵肆意横行刦掠商店污辱婦女且殺死顯要之蒙人俄人多名恩琴爲救活佛出險延緩進兵而待海拉爾軍火之至亦爲遲戰之主要原因戰事於二月一日晨六時由東面開始延至二日更形劇裂翌日華員分乘摩托車八輛棄其兵士逃往恰克圖華兵於是乃圖由買賣城西逃但爲恩琴在俄租界東面大路南北兩面埋伏之機關槍所創死者無算餘生者乃向北逃亡或策騎或乘車而步行者居多恩琴之兵未加追擊蓋信恰克圖道上之伏兵將起而殲之也有華兵多人於刦掠俄人後棄其式裝來福槍伏匿隱處内有六十名後被搜出均加處决外人出户者皆遭華兵槍擊二月三日午後恩琴率日兵衛隊四十名及蒙兵一聯隊入庫下令命漢人掩埋華兵屍首計三日之内掩埋二千五百具其中多受槍剌重創恩琴入庫後即設蒙古政府自爲佐理員外人均受俄蒙人善遇但欲赴張家口者輙破阻止某過激黨以其産黨二十八人之名密報恩琴此二十八人旋均被處决但告密者亦被碎屍恩琴之軍械多爲日本製品且有意大利之機關槍數架希里雅特軍官現正訓練活佛新募之蒙兵蒙人年在十六歲至四十歲間者均被徵入伍恩琴現謀攻擊恰克圖蒙人則不欲得隴望蜀願與華人重行通商而以許外蒙自治華兵不得駐蒙爲條件蒙人現正準備於蒙曆正月十五日戴活佛爲蒙古皇帝當砲轟之際有一彈擊中新無線電臺機室今非由英國配置新機件不能收發電報杜特萊氏等乘格浦蒂爾氏委員團離庫之便於二月十七日自庫出發騎行八日始抵克魯倫河計程六百哩旋改乘駝車以十日之久抵滿洲里計程二百哩 
　　又北京某外通訊社消息云有外人杜克蘭（在庫倫之馬可尼無線電公司代表）阿勃生（中國電報局代表）及其餘三人當庫倫被圍之時適留在庫昨日（十七日）始經由滿洲里哈爾濱等處抵達北京據其目擊庫倫失陷情形云恩琴軍隊形色甚雜有高加索人白利安人華人日人高麗人韃靼人等種當去年十一月之際恩琴軍隊忽東退回四十英里非敗却也蓋暫避嚴冬并使其軍隊易於接受謝米諾夫在滿洲里及哈拉等處之糧械也及糧械充足恩琴乃於二月一日進兵攻庫揚言將自北方進攻中國軍隊即集中於北而不知恩琴自領大隊自東路襲擊中國守備空虚遂於二日之夕五百之高加索白利安之軍隊完全佔據庫倫矣中國守兵在庫者止五千之數軍官士卒向西北逃亡者半死於機關槍下者亦半當逃退之時淫殺焚掠無所不至圍攻之時流彈飛入無線電機器房全行炸毁故電訊不通恩琴入庫是在二月五日恢復秩序除中國兵士中國嫌疑之人及過激黨俄國猶太人外一概赦免過激黨被害者婦女老幼六十人活佛被釋於三日入城十五日自號爲蒙王行加晚禮歡呼賀樂之盛從來所未有蒙兵現欲逐中國兵隊於蒙古外惟願與中國通商易好恩琴軍隊訓練極精軍械甚足有日本機關槍多架恩琴衛隊中有裝束整齊之日軍官四十人恩琴自稱總司令日夕練兵恩琴謂彼之攻庫由於蒙兵之請求活佛犒賞無算再加以自庫倫中國銀行中刦得三十萬餘元之現銀及前謝米諾夫所積存之金盧布因之恩琴軍餉充足宣佈於三十日内攻下克雅克塔第一隊於二月十七日離庫北發恩琴軍隊全數五百人而精練者三百人恩琴嘗與謝米諾夫聯絡在哈爾濱滿洲里北京等處暗中活動此次庫亂足徵不僅蒙古局部之問題而爲謝米諾夫在旅順北京上海等處苦力進行推翻赤塔政府恢復其舊有西比利亞勢力之計劃之一部份發現耳北京各方面對於杜克蘭所表示之意見謂謝米諾夫黨及革命黨將以鳥蘇里蒙古等省爲根據地以推倒遠東現政府攫取西比利之說深爲贊同即在京之優林亦韙是言惟謂遠東政府極易平服之云 
[北大學生對敎職罷工之會議]  
（靜觀） 
　　此次北京國立八校敎職員以欠薪太多生活上不勝迫壓之苦痛又見交通當局設立大學只顧一部分之擴充不謀國家財政之統一精神上復增無限反感因緣凑合遂搆成同盟罷工之大學潮自十四十五兩日起各校敎室緊閉鈴聲寂然轉瞬光隂已四日矣此四日中政府尚無所表示社會輙多所懷疑敎職員旣已開會兩次同時學生方面如法專如高師如北京學生聯合會均經召集會議一二次北京大學學生亦於今日（十七日）上午九時在第三院大講堂開全體大會先二日即有無數揭帖徧貼於三院校壁及各寄宿舍其所言無非表示不滿政府不滿某某方面之意今日到會人數極衆首由成憲孟登壇說明此次發起大會之理由略謂我輩離父母背鄕井挾金錢千里萬里來到北京求學今不幸因政府欠發敎職員薪俸遂至演成罷課慘劇令我輩虚擲寶貴光隂坐困此地細想起來其何以對得起家庭對得起自已况且敎育是一國精神之所寄人若無精神將不能成人國無精神還可以成國嗎現在敎職員罷工已三日政府尚無何種表示我等若不自家起來丞救自已則前途更無希望了所以我們對於政府對於已罷課之敎職員對於自身均不能不有一種辦法積極進行此就是發起此次大會的理由應由諸同學推定一臨時主席以便細細討論辦法云云繼由全塲多數人公推成氏任臨時主席成氏讓而後就就席後首表示其個人意見主張要求政府先將敎職員薪金發出以便開課是爲目前計至爲將來計則應要求政府指定敎育基金於是繼而發言者頗多有謂要求政府發給敎職員薪水一層不應由我輩主張者其理由以爲敎職員罷工宣言要求經費獨立可見罷工目的絶不在於目前薪水而在於根本大計我輩亦應在指定基金力謀敎育經費獨立一點着眼若僅爲敎職員代求薪金殊無討論之價值有謂要求政府指定敎育基金此事實關係全國應聯合全國學界羣起主張者又有謂要求方法應謀其確實有把握並應趕緊將學生會組織完備方可以負責辦事者一時發言之人甲乙相續聯絡不絶而大多數心理皆趨重於請政府指定基金一點於是成氏亦復聲明前說謂我前所言之兩層係一指目前一指將來諸同學旣多數從基金上着眼認爲根本之計自應就此一點加以討論最好能想出一個具體辦法云云衆紛紛討論對於指定基金一項有主張提出的欵如交通收入或關稅等應說明一項者有主張此時不必預定將來儘可以本校意見提出於聯合會者關於組織團體負責辦事一項有主張速將學生會完成者有主張此時應設臨時幹事會者討論結果决定組設臨時幹事會不定名額不由公舉願入會辦事者皆可簽名人會遇事公開共同負責至敎育基金問題决定以「指定敎育基金請政府照准」案提出於聯合會此外復有數事經當塲議定者（一）即日設立臨時幹事會由願入會之同學組成之（二）幹事會辦事地點由入會人自行擬定（三）關於進行一切手續由幹事會自行處理（四）經費議定在學生所繳體育費項下借出少許以資應用會議畢遂由主席出紙筆請衆簽名於是大會終而幹事會成立矣 
　　又據某通信祉消息云北京國立專門以上各校敎職員停工後學生方面曾一再會議討論應取態度昨日（十七）上午九時北大學生在第三院大講堂開全體大會主席將敎職員罷工問題付討論王汝嶼鍾少梅等相繼發言略謂徵諸過去事實政府償還敎職員積欠薪俸敎職員只顧目前安樂不待敎育基金問題圓滿解决便宣言復業今次敎職員復釀成同盟罷工風潮能否不蹈覆轍現在雖不敢必但吾輩不可不事先預防免再犧牲寶貴的求學時光於彼輩無意識舉動之中預防之方法舍專抱定解决敎育基金問題爲上課之條件其道末由云云主席乃以要求政府指定敎育基金付表决全體通過主席謂吾輩旣抱定此項標的但敎職員方面若以要求政府償還積欠薪俸之目的得達便宣告停止罷業吾輩將取何種態度王汝嶼謂彼輩宣言上課吾輩即宣言接續罷課非待敎育基金問題圓滿解决决不上課衆皆贊成次討論進行方法李駿提議組織臨時幹事會衆贊成主席付表决多數通過謝紹敏提議敎育基金應由吾輩確指某項某君課如交通收入關餘鹽餘等項未經詳細調查不可妄加指定應將此案交聯合會詳細討論衆贊成次討論北大學生臨時幹事會組織方法散會時已十時半矣 
[范敎長决心辭職]  
　　范敎诶總長已决意辭職昨日已凖備辭呈擬於今日（十八日）提出范總長極熱心敎育且富於責任觀念素爲學界所信賴故不輕率辭職其一星期以來請假者全爲患病之故與此次發生學潮無何關係至前日（十六日）止毫無辭職之象然至昨日决定辭職囑部員準備辭呈范氏所以至此者蓋見敎職員罷課風潮發生已四日而政府毫無表示覺悟財政當局無籌畫經費之誠意因知無術以勸慰敎職員不得不出於辭職聞范氏於就職之初關於敎育經費支出曾與周財長有口頭之約不意周氏爽約計敎部所管經費每月僅二十五萬元（本部五萬元北京大學六萬元高師四萬元其他學校二萬元乃至一萬元以下）自去年十二月以來財部未曾撥放分文敎育部擬自向中國銀行團借欵又因部中無何物可以擔保且財政部之信用掃地無人滿足財政部之保證致借欵萬難成立刻下對於部員及直轄八學校敎職員薪俸積欠已達三月有餘即無此次罷敎風潮亦有難以支撑之勢故范氏之决行辭職可謂屬於事理所難免云 
[雍和宫之法物展覽會]  
　　蒙藏院在雍和宫舉辦法物展覽會一事現已籌備就緒准於本月十九日開始陳列貴重物品供人游覽開會時問每日早十鐘起晚六鐘止並招古玩玉器咖啡點心等商到會營業並已請由軍警彈壓保護兹據該會人員談云雍和宫所藏佛經不下數萬卷會中現已聘請精研佛學者將各經卷加具說明以備陳列該經卷内有所謂儀軌傘蓋經者係乾隆御筆用磁青紙寫以金字其夾板裹以錦緞并繡以佛像嵌寶珠數十顆價值十餘萬又有乾隆御書心經千手千眼大悲陀羅尼經等並已向清室商借於會期内展演數日以助遊興其間如粗細緬甸大郭莊四稼魯廊爾喀等樂舞魚龍曼衍高唱入雲不啻鈞天廣樂九奏萬舞届時遊人之輻輳當可想見再者雍和宫之五百羅漢畫像係雍乾時代名手所畫自民國二年被人謀竊經該廟住持事前發覺後即已收存庫内見者甚尠此次亦一併懸掛以供考古者之研究又雍和宫東北隅之行宫内所供十八羅漢像均用籌山石雕刻精緻異常此物刻仍完全無缺又康熙絹畫大金剛像及各種佛像及西藏畫像等亦供展覽其萬佛樓内之大佛像身高七丈有奇其胸前所掛念珠均用珊瑚寶石等物串成係乾隆時代之物價值巨萬會中現正修造二丈餘高之木架以備陳列此像之用此外行宫内所藏各種畫像甚夥其中以天王像及旃檀佛像二者爲最佳均約二丈餘長裝璜典麗聞旃檀像係清初照原旃檀像所繪又赤金傘赤金八寶等及各種銀質玉質瑯琺供器等亦均在陳列之中至喇嘛敎之歡喜佛世人對之每多訾議其實仙人河畔平量歡喜之丸本係内典寓言法物展覽會擬將該項佛像詳加解釋附片陳列略謂此乃一種象敎含有即色即空之意此外更將庫中所存各種人類骨質之嘠布拉碗一一陳列該項物品皆飾以金銀亦甚精緻可觀云 
[劉承恩接任後之用人問題]  
　　新任鄂省長劉承恩已於昨十五日上午九時正式接篆其情形無非賀客盈門頌詞滿耳皆無可紀之價值惟有一事足令人注意者則爲前已確定之政務廳長等重要位置臨時忽又變更是也劉氏繼夏長鄂其來原人所共知故劉到鄂後首感困難者即爲用人問題而倒夏派如某部議員如某某政客等自以爲有功足錄各提出其應得之利益其所共同注意之點又皆在政務廳長選舉事務所長及秘書長三位置三日以前經三方協議結果形勢漸已確定矣（即張漢政務廳長金世和省署秘書長李如棠選舉事務所長）詎此消息傳出後一般具有上項資格而失望者如胡鄂公屈德澤盧靜遠汪澐黃永熙等大爲不平紛紛向劉質問於是前議爲之一變即劉氏自身亦覺選舉事務所長爲主持選政之樞機不可落於不甚親信者之手但以各方競爭甚烈去取無從只得暫爲擱起而政務廳長乃改任某方面所薦之金世和原擬金之秘書長則委黃永熙黃字孝緝皖籍而居鄂者新國會衆院議員現任國務院諮議當夏位置動摇時黃曾往來京津爲劉運動甚力此次得佔秘書長一席亦固其所而某部議員對於選舉事務所長之不發表雖未加劉惡聲但對於與李如棠爭競此席之屈德澤盧靜遠等已開始攻擊說者謂選舉事務所長必爲劉與某派破裂之導火線而某派對屈盧之攻擊或即爲反對劉之第一聲也至省署次要位置爲總務内務敎育實業四科科長而第一第二兩科長因逐鹿者衆難以决定特於昨日委任第三科長宗藻生兼代第一科長第四科長劉文嘉兼代第二科長俟覓有妥員再行正式任用觀此可知劉氏用人之困難而金政務廳長亦因外間空氣甚爲惡劣不欲久當此要衝昨奉到委任狀後特向劉氏聲明只允擔任三星期俟接收前任交代完竣後即請派員接替金爲某方面所力薦之人尙抱悲觀如此其他更無發展之餘地矣（三月十六日）尚有要聞二及地方通信轉入後頁 
雜評一 
[合辦公司（默）]  
　　外人經濟侵略之政策投資於借欵借欵不能乃投資於合辦事業故合辦公司紛紛出現於今日 
　　我國窮極無聊之政策不外乎借債借債不能乃借名於合辦事業故合辦公司紛紛乘機而出現 
　　夫所謂合辦者吾前已言之外人出資而中國居其名但圖目前之有利而不惜飲鴆止渴舉直魯晋三省之墾荒開礦權奉之於外人之手如今日所稱三公司中之順正公司魄力雄偉手段靈敏其所取得已屬可驚然而局中人則固標名爲開發利源視爲止前救國之惟一要圖也嗚呼中國之所謂開發利源所謂救國要圖如是 
 
 
 

Page 8

 
 
國内要聞二 
[京聞拾零]  
　　進行中之兩借欵自上月价起中央政費之窮困更倍於春節以前蓋自二月下半月以迄於今政府借到之欵僅十三萬元此外則分文未入目下一應待發之欵均尚無着周財長因應付困難對於催索欵項者多避之不面現代次長朱延煜以任職條件爲僅管畫稿故於籌欵付欵各事俱不過問所有四出搜羅商議借欵各項事件俱須周氏自辦以目前政費軍費及援庫應急用欵合計非有千萬元之譜不得度過周氏對此焦慮異常刻下已密派專員赴滬接洽聞應借方面爲美人欵額爲一千萬元現正在磋商中因恐不能成立另又向華銀團爲一千萬借欵之接洽惟以金融緊澀及政府無相當抵押之故協議多日尚無端緒難關逼緊維持益艱倘果不獲借成則周財長或因此辭職現内閣亦將因以摇動亦未可知云 
　　海牙和會與我國海牙和平會議本爲裁判國際爭議之惟一機關近因國際聯盟會成立其權限不免减少然本年第三次海牙會議仍將定期舉行日前駐荷唐公使在復曾將上列情由陳報抵京並稱該會對於國際間一切不平等事件依舊受理現時俄遠東政府及波蘭均有議案提交到會我國對於此事應執何種態底懇速核示等語聞外部接電後已轉電駐英美法日意各公使囑即查報各該政府之意向以憑核辦 
　　撤廢客郵將實行此次各國郵政大會曾經政府選定交部郵政司長劉符誠代表赴歐列席業於前日返京昨將此事面陳當軸謂郵政大會中各國對於中國撤廢客郵案認爲必要之舉並認中國郵政辦理是有進步云云聞交部對於此事已决定本年實行日前復電致上海漢口各郵務管理局預備接收手續一俟辦法完備即會商外交部知照各使團以便實行接收 
　　十七日閣議例案昨日星期四閣議例會十二時三十分入席下午一時五十分散會其議决各案據院秘書廳之公布計有兩起（一）敎育部提議請嚴密訂定所得稅征收保管支用監督方法議决交財政部核辦（二）外交部提議派赴修改國際聯合會盟約委員研究會委員經費請准予追加預算議决照加交財政部撥付 
　　飭查運米出洋案報載南省有運米出洋私售情事國務院日昨特致電該管省長管查禁電文如下准公府鈔交大總統發下說帖一件内開字林西報載浦口儲米已逾五千噸係由蕪湖上海一帶運來大部分將運赴日本每於夜間用火車裝運對於地方禁令毫無顧忌官吏亦多涉嫌應飭主管機關嚴爲究治等因查今歲北方旱災糧食奇昻倘再有奸商偷運出洋將何以維持民食應請迅飭查明嚴究以重禁令而杜漏巵是爲切盼院眞印 
[甘省地震之慘狀]  
　　大陸報十八日平凉電云此處地震始於一個月之前今猶未已受震區域災情頗重死屍多未掩埋苟無急賑恐將發生疫症又十八日北京電云調查陜西災狀及甘肅地震情形之委員團今日自北京出發美使署陸軍隨員德里斯台爾氏亦隨往據甘肅來人言因地震而發生之災情較預料爲劇地震今仍發作地邑被毁者不少故委員團即出發赴甘 
[唐繼堯抵粤續紀]  
　　唐蓂賡總裁抵粤後各界紛紛開會歡迎十二號爲省會議員茶會欵待十三日爲軍警同袍社假座東園開歡迎會是日魏邦平鄧　洪兆麟及軍警兩界長官均蒞會軍警同人讀歡迎詞畢唐氏即向衆人道謝并略爲演說大意謂余肆力於護法數年迄未告厥成功甚爲可惜乃滇中諸將此次受人離間頓生政變鄙人一身之去留本無足輕重惟對於護法大業乃爲可惜耳鄙人旣卸仔肩原已决定游歷歐洲各國以爲增長學識之計本無意前來粤省乃以諸君力爲敦勸始順道到粤參觀貴省之政績甚爲滿意云云各軍警長官亦多有演說二時許遂散會是日巿政廳公安局各警區署長全體亦假座東堤國民黨廣東支部關歡迎大會敦請唐總裁蒞會到約二百餘人頗形熱閙 
　　前日各總裁歡宴唐蓂賡總裁於軍府由孫總裁主席到百餘人孫致歡迎辭謂唐公離滇來粤人每欵爲失敗其實此乃唐公之成功不特唐公個人之成功也亦即西南與中華民國之成功云云唐答辭謂鄙人此次來粤自問負罪實多諸君不加責備温詞奬勉慙感實深此次滇事之變原因複雜而最重要之點爲鄙人之反對苟和反對者間道密使以蠱惑吾滇軍吾一部分滇軍誤聽其一時之簸弄遂有叛變者然其時苟不顧人民之生命財産則未叛變者實占多數時有遮鄙人弗行謂難不足平者然鄙人治滇久矣父老子弟何辜而使罹於兵燹耶主義在方寸地位何足計遂離昆明鄙人治滇頗久所以忽然去之者其故或爲人所未知今簡單言之（一）全省人民漸入消極狀態中主張閉關自存不欲對於國家負責（二）部下叛變之動因乃反對救國出師（三）見空言不爭權利而實不肯犧牲者太多鄙人初離滇時原欲乘此餘暇研求學問乃承諸君之邀留奬勉怦然悟今尚非偷間之時遂亦决隨諸君之後以貫澈辛苦經營之護法事業矣 
　　據唐之參謀長陳維庚君云初唐總裁由雲南出發本有漫游各國之意及至廣東見孫伍唐三總裁陳總事令及國會同人對於西南大計積極準備徹底奮鬭於是毅然改變方針與三總裁及陳總司令取一致行動决不置身事外此唐公無赴歐之意一也又以護法數年未竟厥功大敵當前危機四伏對國家有未盡之責對同志無中止之義此唐公無赴歐之意二也唐公眞意如此吾所言可負完全責任又據唐代表王季文君云唐總裁昨日赴同袍社歡迎會後復赴省議會歡迎會旋於五時趁香山輪船過港瀕行時面囑陳參謀長在省從速租屋以備挈眷久居并留函三總裁及陳總司令聲明一星期返省 
[南京快信]  
　　中央因財政已將破産電各省商議裁兵齊督昨復電遵令核裁一俟計畫定妥即着手進行 
　　省署派往北京參與地方行政會議代表孫蔭昨電王省長報告各省到京代表尚祇半數開會期未定 
　　省會臨時會王省長有展至四月下旬召集消息 
　　王省長前日接見本省候補人員有浙籍候補知事某某等二人因候之太久烟癮大發談話之間竟入睡鄕左右推之不醒王拍桌呼之始驚覺王即語之曰二君精神如此疲倦何必在此候補請安必回家養息可也丹徒縣知事張玉藻電省辭職而又凂商會農會來電挽留王省長頗不謂然有准張辭改委李某署理消息 
　　寗總商會昨又接財政部來電謂所得稅係命令指定辦理全國敎育實業之經費自不能與他稅混爲一談裁釐一節業由本部另案積極進行貴商會務即曉導商民遵行勿再堅持致礙進行 
　　財廳所派之貨物稅總稽查王典章出巡後聞各稅所將有大指更動 
　　此間得京訊稽核總所洋員反對王鴻陸爲長蘆運使故丁乃揚有緩期到兩淮任消息 
　　江寗衆院初選當選人趙名璧被控地檢廳昨日傳訊趙避未到改期再訊又江寗初選當選人吕少琪劉長庚二人選民册皆無其名公民高鈞培昨在省署控告王省長批令江寗高知事詳查具復 
　　寗垣帽業昨在泥馬巷公所開會選舉董事到會七十八人因意見未能一致無結果散會 
　　江寗句容兩縣之便民河綿延百餘里自淤塞後交通頗不便利兹聞江南水利局已委趙德順督飭工人從事修浚 
地方通信 
[蘇州]  
　　警廳防止觸電蘇州警察廳近以觸電之事時右所聞爲鄭重生命起見特繕發佈告畧謂電氣事項最易發生危險前日竟有張庭偉朱明根觸電身死之事殊屬可慘本廳有維持治安之責不得不明白曉諭爲此布告諸色人等一體知悉凡裝用電燈之户如有發生損壞及欲移動位置應即報知主管之人派匠修理毋得自行動手即行經電桿附近遇有落線及其他之現象應即迅速遠避不得接觸以維生命 
　　憲兵調蘇駐紮蘇城光復後向有第三營憲兵一連駐紮舊長洲縣署自前年奉調赴寗後該署已改組貧民習藝所今聞南京齊督軍擬將駐寗之憲兵第五隊仍移駐蘇州將於即日開拔來蘇城内通行人力車之動機蘇垣巿民擬於城内通行人力車一事去年爲某某巿民公社所反對事遂擱置今聞城南巿民公社社長宋銘動前日已在本社提議爲交通便利起見城中亟宜通行人力車須先將路線規定並將車式收小即可暢行無碍各社員全體贊成俟下届巿民公社聯合會常會時提出公議俟决定後再請巿公所轉呈官廳核准試行 
[無錫]  
　　太古糖巿近訊太古糖巿自去年底漸次跌落後生涯陡見擁擠各南貨號莫不喜形於色及開春以來經理太古糖者見去年底之旺銷特大批添進邑中各南貨號亦紛紛訂購豈知上月中上海太古洋行來信價目連次增漲至六錢以外各南貨號聞信即行縮手購辦以觀將來而各該號之門巿生意亦甚寥寥近日稍好前日接上海快郵代電云二七五及二五兩種糖各减銀二錢太古車冰糖漲銀一錢五分現巿售開每擔洋二十七元甲種糖十九元八角乙種十九元五角丙種十九元二角丁種十九元五角五分戊種十八元九角已種十八元六角庚種十七元八角辛種十五元九角壬種十五元六角 
[鎭江]  
　　知事辭職未准丹徒縣張知事在任年餘此次因受激剌决意告退聞縣署昨接王省長指令業已温語慰留 
　　團丁緝獲案犯日前諫壁鄕保衛團獲送嫌疑犯岳姓等五人訊與朱家圩事主王漙卿家刦案頗有關係曾經釘鐐收押兹聞平昌巿保衛團亦拿獲案犯二名解送到縣經楊承審開庭研訊供詞極其狡展堅不承認尚須復審 
　　大宗芝蔴運滬鎭郡各北貨行近日均將芝蔴裝車運滬爲數頗鉅聞因滬上洋莊活動貨價甚好云 
[揚州]  
　　抗議調任運使北京稽核總所以政府調長蘆運使丁乃揚長兩淮遺缺以王鴻陸署理認王爲前經撤差人員提出抗議故王暫時不能到任則丁亦不克交卸來淮云 
　　搶票案之判决江都知事王酌笙以衆議院初選舉手續行將完畢特將在縣署搶奪選舉票之案犯吕永才提庭審判徒刑以繳金八十元贖罪取保開釋 
　　女師成立銅山縣省立第三女子師範遵照省省令於三月一日成立六日啓用鈐記訂於四月二日招考預科生六十名先錄取四十名入校肄業特函淮揚屬各縣招生江都王知事准函已於十八日出示通告矣 
 
 
 

Page 9

 
 
   
 
 

Page 10

 
 
本埠新聞 
[遠東民國商務員之談話]  
　　本館昨派員往晤遠東民國商務員陶加希夫氏叩以各項問題陶氏一一答覆兹譯錄其談話如下 
　　遠東俄羅斯與柯爾却克謝米諾夫奮鬭以求組織獨立民治之國家有志竟償半年前仍得合併組成遠東民國其領土自貝加爾湖至太平洋岸包括薩哈連與堪察克在内除此赤塔政府外遠東西比利亞境内並無他種政府在内遠東臨時政府成立後即以完善制度舉辦選舉成憲法議會今此議已辦事月餘矣 
遠東民國富於天然資産乃外人資本家投入巨資之公開區域今已有種種佈置現正向美英意等財政機關接洽一切 
　　遠東民國之社會上結搆與勞農俄羅斯逈不相同現與勞農俄羅斯立有商約規定雙方可自由貿易此外尚有郵政與鐵路之合同但在組織上毫無關係遠東民國乃脫離勞農俄羅斯之完全獨立國也兩國人民旣皆爲俄羅斯人故有甚友好之交誼此層可使遠東民國獲有爲外人對俄商業中居間媒介之利益 
　　日本問題雖屬複雜現可望和平解决因雙方皆不欲作戰也至於對日將有戰事之說純係杜撰日人甚欲開始談判恢復商業一俟海參崴一帶日人異常地位之問題解决後日人即將談判通商矣 
　　俄屬遠東各處華俄人民友誼甚好徒因對華未有條約故難免若干誤會但此誤會已由優林與中政府以友好之談判而判决之矣 
　　謝米諾夫之軍隊今已不復發現於遠東民國之境内謝黨多避居中國境内就俄事而言彼等無足爲患但彼等仍在中國境内繼續其活動造成許多可碍及中俄問題之解决之阻力滿洲當道對於謝米諾夫與恩琴之徒向不採行堅决之政策今庫倫事謂爲從前放任之結果亦無不可蓋彼等在哈爾濱及中國境内之他處有運動隂謀之餘地中國從不禁阻之也凡此諸地皆爲遠東民國勢力所不及之處遠東民國固欲逮捕此輩以定其非也 
　　遠東民國外交團領袖優林氏已在北京草定對華商約内有許多問題可視爲雙方所可同意者不久將見諸實施 
　　北京華人銀行以及商業團體現已與優林氏密切協議許多實際上問題並已與戊通航業公司議定合同一俟種種手續成立後即將與哈爾濱華商開商業上之關係此次來滬係奉有特别商業之使命以與外國商行解决關於出人貿易及儘速運貨之事件大約在滬將與華商協議以華茶運銷赤塔而以鹹魚與木料運至上海等事 
[美報紀中國許英商享特殊權利准在内地發展工商業及置産]  
　　大陸報云前有遠東顯要英商二人由北京英使署商務參贊羅士氏之扶助呈請中政府准其在中國各處享有發展英人工商業與購置各種産業之權利中政府已以特許狀之形式准其所請具此呈文者除英商外尚有爲英使署所素悉並在中國財政界與工商業界具有非常權勢之重要華人數人此事極有關係蓋英商獲中政府之特許享有如此特殊權利與廣大範圍實爲歷史中創舉也中政府之給此特許狀並不抛棄其所有之任何權力但發一明令准呈請人有全權組織華英各半投資之公司依據其自定之公司章程經營工商業此項章程須具兩份分存北京英使署與中國農商部查在華工商業之擴張有一極大障礙即外人在通商口岸外不得購地置産是已今華人已知此種情形爲發達其國之大阻力矣得此新特許狀之公司刻在組織中預紏可與四國新銀行團同時成立據衆所知新銀行團所可首先考慮之一事爲鐵路需求但除鐵路外尚有他種事業尤以實業爲重新公司旣得有聲勢之華人爲之援助又有爲他人所無之特許狀必能發達焉新公司特色之一爲華英工廠或商行皆有平等機會可向該公司覓取技術上或財政上之襄助俾可在中國設立各種工廠或覓取在中國巿塲銷售英國貨品之最善方法目前該公司不擬招募公共投資但欲予英國製造家以認購發起者股份之機會有此股份即可開始營業俟公司立於穩固地位後再在中英兩國請公共認購尋常股該公司無專利權凡英國製造家之注意於中國商業者得於此後數星期内獲有認定發起人股份之機會云 
[日人否認日本政潮說]  
　　字林報云最近兩三日内日紗繼繼落價故引起一種謡言謂日本現有政潮據本埠日人意見日本政狀固不蜜靖然並無可使内閣改組之政潮日本預算案海陸軍費太多而不注重提倡商業故遭兩次嚴重之抗議外人見此輿情以爲政黨行將衝突内閣或將因以推翻但本埠日人則以爲今尚不致有此政潮云 
[總商會第六期常會議事紀]  
　　昨日（十九）下午上海總商會開第六期董事常會兹將議决各案列下（一）全國商會聯合會請推選代表案全國商會聯合會江蘇省事務所函稱上年本省商會聯合會開會時曾經議决於本年在上海開各省商會臨時大會並於委員會議决本省推舉代表方法三項現在召集雖未定期而推舉代表手續應早籌備兹附上屆到會代表名單一份連記名選舉票一紙請塡舉代表尅期函寄等語即請公决公議由上屆本會出席代表中就所知人員推舉定後再行函知（二）皮商公會減付會費案皮商公會函稱敝公會於庚申春季第四次選舉正副會長江君湘浦當選任爲敝會會長兹特補送庚申年會費一百三十兩並附履歷一紙希即塡給江君人會證書等語查皮商公會會費向係二百兩並另加彌補三成建築費現該會所交會費減爲每年一百兩是否可行即請公决公决由湯節之葉惠鈞兩會董與皮商公會接洽請加派代表一員會費照舊（三）修理費追認案本會常會間廚房臥室及圍牆等於上年雇定李合順營造廠分别修理業已工竣共應支工料銀八百零七兩一錢零八釐即請公議公决請葉惠鈞孫梅堂兩君查核（四）報告陳列所裝修工竣案查陳列所房屋現已裝修竣事按照訂定工價應再找付銀二千兩擬先由會董中推舉數人前往騐收即請公决公决由陳列所委員會葉孫兩君騐收（五）會董辭職案袁履登君函稱駐漢三月會務未能兼顧深抱不安請准其辭職另選賢能等語即請公决公决准辭以次多數田祁原推補（六）會員出會案據張士德陳引年邵燕山及内地自來水公司先後函稱自請出會並繳銷證書前來合行錄案報告當由秦副會長將來信依次報告（七）江海關函復加征碼頭捐理由案江海關監督函稱前承函詢各節經轉詢稅務司去後據復稱免稅各貨向從該貨估價百分之五内抽收百分之二其他各貨一律照稅銀抽收百分之二逐項核計手續繁重耗時甚多現擬免稅各貨概予免捐金銀絲茶汽水等物向有特别辦法者均照普通貨物抽收惟因如此辦法捐項不免短少是以改爲百分之三等語據情轉復前來即請公决公决應查照洋涇浜租界章程之規定如須改章加重捐率應照章候中央政府核准（八）漁商公會調查案會董周佩箴函稱承囑調查該會是否正當團體現查明該會係於民國九年隂曆六月間組織成立發起人均係浙江沿海販運魚類至滬銷售之商人該團以運漁之船爲店舖每船均有牌號每船資本約八千元至一萬元此種商船約共三百號每年營業達一千萬以上現在入會者約有半數團體組織尚屬正當惟未經立案等語即請公决公决准予入會年納會費三百兩（九）會董告假案田時霖君函稱因事於本月十二日東渡約須月餘方回用特備函告假四十天陳列所事請由孫梅堂君代表主持等語合行報告經秦副會長將來函報告（十）各公所借用房屋擬請遷讓案各公所借用會屋辦公現擬特備一室爲各公所議事之用而原有借用之辦公室分别函請其即行騰出以便本會辦公之用即請公决公决函知各公所請予遷讓（十一）人會案鄭錫洪字春波年四十五歲廣東潮陽人鄭義興匯票申莊經理由陳玉亭鄭培之兩會員介紹人會請表决通過（十二）會審公廨施行新保單調查案張　雲君函稱承囑調查公廨所稱七年十月十二日雙方協定章程查此項協定即係七年十月三日由會致公廨之一函因於十月十二日遞進故日期略有歧異等語即請公决公决照七年十月三日原案辦理並聲明原協定手續辦理多年並無錯誤應請勿庸更改至是各案已議畢即散會 
[官商今日會議附加稅解决法]  
　　滬商反對貨物稅加征一事迄未解决業由内務財政等部派委專員陸濚來滬會同商會切實調解該專員抵滬後即赴松滬護軍使署謁見何使磋商了解方法即經何使告以滬上各業商之堅持反對附加貨稅名義實因商界擔負已重再加貨稅實屬力有不逮理應善爲調解免傷商人感情云云一面令飭上海縣沈知事會同該專員訂定二十日（今日）午刻在縣公署開會以便邀集南北巿兩商會聶雲臺秦潤卿姚紫若姚慕蓮等會長與會列席籌議解决方法何使屆時亦派代表列席與議云 
[逆倫案開棺蒸騐紀（二）]  
　　張欣生昨日獲案 
　　朱潮生控張欣生商通醫生朱健臣用藥毒斃乃父張駕雲一案前日（十八）已將駕雲屍棺在檢廳東首隙地如法開棺檢驗當因手續繁多不及逐一蒸檢故將全副屍骨封存骨箱候次日（即昨日）繼續檢驗各情已紀昨報昨晨仍由檢廳司法警長楊德山率同全體法警淞滬警廳仍派游巡一隊巡官高殿臣督同警士二十名蒞塲分投照料彈壓檢驗員顧新三沈錫慶毛耀棠等八人早經在塲伺候參觀者仍頗擁擠屍妻張康氏等亦到塲候示迨至七點二十分鐘譚檢察長會同郭檢察官吕書記官等駕臨屍塲先將骨箱四周並箱蓋等處所蓋之石灰印驗勘無訛然後諭令啓封由各檢驗員將全副屍骨起出按照骨節部位排齊在地上所攤之草蓆中檢點一過而後將未曾蒸檢之各骨逐一用小刀刮凈其肋骨二十四根按節分開頭顱上眼耳鼻等雖已爛去然尚有皮肉由顧檢驗員動手洗刮並用清水灌入腦壳傾盡腦汁查上下牙齒共爲三十隻生前脫落上面盤牙六隻下缺盤牙一隻尚剩牙二十三隻一併取下所有大小屍骨各接部位用蔴線縳以小竹籌一枚書明何骨字樣至下午五時許尚有背骨七節不及洗檢乃禀明譚郭二君仍飭將各骨用皮紙白布逐一包好仍藏入木箱之中加貼檢察廳封條四紙並加貼譚郭二君之小封條四周加以石灰印以昭愼重仍置原處飭派法警地保等妥爲看守候今日再驗一面諭飭屍妻張康氏屍子張燡生屍堂弟張安臣等退去俟次日來此候示譚君等返廳觀者亦各分散 
　　另函云張欣生匿居滬北元芳路某號門牌昨日傍晚地方檢察廳譚廳長密飭楊德山警長率同法警會同捕房探捕前往拘捕當塲拘到張欣生曁其妻子等共四人帶回捕房捕頭准即用汽車派探押送至地檢廳收押候辦云 
[學生沿途募賑紀]  
　　本埠學界勸募春賑定於十九號實行昨日屆期擔任勸募之男女學生清晨分組出發計數百組共有數千人男學生中有作童子軍裝刺者餘則不論男女學生各纒白布一條於臂間上書上海聯合急募賑欵大會字樣以二三人或四五人爲一隊其儲錢之物有布囊竹筒洋鐵箱三種囊與筒則祇須各人負荷洋鐵箱係於箱之兩旁安置繩索用兩人扛之而行除向大小商店勸募外並於沿途及電車上遇人乞賑賑欵無論多寡募得後給予上印十字之紙徽章一枚以免後來者重募沿途并講演災區慘狀以故輸將者頗爲踴躍云 
[第五次遠東運動會消息]  
　　第五次遠東運動會之職員現推定如下名譽會長張謇會長王正廷副會長穆藉初副會長張伯苓幹事兼司庫ＤＪＨＧray又推定判定委辦如下（一）華北金邦正朱神惠張伯苓（二）華中吳任之（三）華西袁艮初（四）華南ＭＲＡＬeake劉福基ＭrＷangＫanYing李明德（五）華東王正廷聶雲臺唐露園余日章曹錫庚穆藉初凌濳夫張嘉甫李登輝虞洽卿鍾文耀ＭrＣＦＲemerMrWSAPott郝伯陽宋漢章王一亭陳光甫ＭrESLittleDrＲDSmartMrLuSungEn又推定判定委辦執行部人員如下主任王正廷司庫聶雲臺穆藉初唐露園張伯苓名譽幹事ＤrJHGray現該會籌備處得日本第五次遠東運動會執行部來函謂今年將遣派代表一百人約於五月日杪到滬凡田徑比賽諸項游泳比賽諸項綱球捧球籃球足球隊諸項無不與賽又得香港來信謂該地正在籌備積極進行將遣多人到甲與賽已决定加入隊球籃球足球網球游泳諸項比賽現廣東一方正在選試擇其優秀健强者準備北上又長沙來函謂除遣學生代表外高君與朱君亦正酌量來滬與賽二君皆遠東運動場中巨子也高君擅長擲鐵球朱君曾於一九一九年十項運動獨得錦標又聞出東省敎育廳對於此項遠東運動會極爲注意現正籌備全省運動會藉以試選各學校中優尚之運動家遣送上海入場與賽現該籌備處運動員之新成绩如下賽跑二百二十碼二十三秒四百四十碼五十一四秒八百八十碼二分五秒一哩四分五十二秒八百八十碼接力跑一分三十三二秒一哩接力三分三十六秒一百廿碼高欄十六二秒二百二十碼低欄二十六四秒擲鐵球三十七尺四二五寸跳高五尺七四之三寸撑竿跳高十尺十八之三寸五哩二十九分二十五五秒五項運動三百五十九積分十項運動七百五十三積分賽泳　一百碼一分四四秒一百碼仰泳一分二十一二秒二百二十碼蛙式泳三分十六四秒四百四十碼六分三十八六秒一哩二十九分三十六秒 
　　兹將遠東運動會成績與世界運動會成績比較列表於下 
　　　　　　　　　世界運動成績　　　遠東成績 
百碼賽跑　　　　　九·二二秒　　　　十秒 
二百二十碼賽跑　　二十·一秒　　　　二十三秒 
四百四十碼賽跑　　四十七秒　　　　　五十一三秒 
八百八十碼賽跑　　一分五十一·五秒　二分五秒 
一哩賽跑　　　　　四分四·三秒　　　四分五十二·三秒 
一百廿碼高欄賽跑　十四·二秒　　　　十六·一秒 
二百廿碼低欄賽跑　二十三·三秒　　　二十六·二秒 
跳遠　　　　　　　二十四尺七·一寸　二十一尺六·一寸 
跳高　　　　　　　六尺七寸　　　　　五尺九寸 
擲鐵球　　　　　　五十七尺三寸　　　三十七尺四寸 
擲鐵餅　　　　　　一百四十三尺九寸　一百零五尺八寸 
擲槍　　　　　　　一百九十尺六寸　　一百五十四尺五寸 
撑竿跳高　　　　　十二尺十寸　　　　十尺十·三寸 
[一週間之金融調查]  
　　進出口銀洋數調查此一週間外國共來大條銀五百四十七條國幣由蘇州常州杭州鎭江長江寗波等處共來九十四萬元現洋裝運至香港四十萬元厦門二十萬元烟台五萬元銀兩仍無進出口惟此次所到之大條銀並非供本埠之需尚須轉運出口此届國幣進多出少較前届相去懸殊今將逐日進出口細數列下「十四日」中國銀行從蘇州來洋十五萬元「十五日」中國郵船公司之南京號從美國運來大通銀行大條銀五百四十七條中國銀行又由蘇州來洋五萬元「十六日」交通銀行由常州來洋四萬元中國銀行由杭州來洋二十萬元又裝赴厦門去洋十萬元匯豐銀行裝香港去洋二十萬元「十七日」本街錢莊由蘇州來洋五萬元又長江一帶來洋二十萬元「十八日」中國銀行由杭州來洋十萬元又鎭江來洋五萬元本街某銀行裝厦門去洋十萬元「十九日」中國銀行由寗波來洋五萬元交通銀行裝烟台去洋五萬元 
　　洋釐此一週間道勝麥加利匯豐等銀行仍陸續在巿收買墨洋一百數十萬元於是洋釐又見增漲十三日上午已漲至七錢二分三釐二五後稍有二五至七五之降落至昨日午後收盤又升至七錢二分三釐三七五聞杭州南京兩造幣廠迄未開爐鼓鑄且明日（星期一）又有三四十萬元裝運出口等故但三月底期洋此七天中常在七錢二分六釐七五至七釐二五之間蓋今届繭巿之放欵問題聞各銀行各錢莊受去年影響不欲濫放以是洋釐不致飛漲云 
　　銀拆近來各錢莊抱定穩健愼審宗旨商業上稍爲阻碍况國外匯率縮至三先令而各國貨物定價反堅對外貿易頗難動手有此種種原因故銀拆尚在三分至五分間 
　　國外匯兌上屆（十二日）調查時近期大條銀爲三十一辦士半遠期三十一辦士後來長多縮少昨日近期三十二辦士六二五遠期三十二辦士一二五鎊價亦從星期一（十四日）掛牌長一辦士計三先令至今未有變更惟其中各銀行賣買匯兌之價逐步放鬆照掛牌可以放長二辦士之外以故銀巿爲外寛内緊之象恐今後銀價長多縮少也 
　　標金十二日收盤尚售三百九十兩零五錢（三月份）後逐日金價之升降有十兩上下其原因皆緣各銀號放寛銀價所致雖日商銀行仍欲收買現標金然均限最小之價因此期金之價漸漸回小昨日午刻四月份收盤價已跌至三百七十二兩五錢恒孚泰亨源永豐餘等銀樓飾金亦每兩跌小二元左右矣 
[各絲廠租訂繭行之觀望]  
　　各絲廠租定繭行時間素無一定或隔年預定或臨時租訂惟總以二月間訂租者爲最多今年則不然去年各絲廠因絲價步跌美莊不動虧耗者多獲利者少是以未敢早定新年以來美莊已動消路尚活故少數廠家已有租訂繭行近來各廠自被此次北蘇州路大火焚去大宗絲繭以來將租行一事捺擱蓋因絲繭雖大都保有火險舉有代表辦理此項手續自可照賠惟賠到日期未能預定且所請維持欵亦尚未領到因此各廠恐收繭墊欵無着且恐銀行莊家亦無此鉅欵應借正在惶惑以此租行一層目下尚無心緒顧及故今年繭行之開設恐較曩年遲滯云 
[昨日滬寗車運來之絲繭]  
　　昨日（十九日）滬寗路車由無錫裝來源康頂號絲十擔瑞康裝來頭號絲五擔宏昶裝來頂號絲三擔森泰裝來頂號絲四擔又裝來乾繭一百八十五包 
[本週出口貨漸形活動]  
　　近一週間出口巿面略見起色貨價亦較上週略增洋裝油類如萆蔴子汕上週祇售九兩餘本週巿價十兩七八錢至十一兩二三錢豆油價十兩五錢花生油價十一兩餘花子清油價八兩花生毛油價七兩均較上週漲起數錢牛皮巿面無甚上下黃牛皮頭號價自三十八九兩至四十兩二號二十七八兩至三十兩水牛皮統貨價二十一二兩辦者不多苧蔴貨無多九江貨約有些存貨價係二十二三兩因缺貨之故恐其價有增無減蛋黃白巿面久已沉寂本週間英法美各行均有辦進惟爲數不多頭號雞蛋白可售九十兩蛋黃售至十二三兩惟因目前所辦者均係陳貨以故辦者未肯多辦轉瞬新貨上巿其價或可大些耳雜糧巿面平穩芝蔴價六兩六七錢黃菜子五兩一二錢黑菜子四兩八九錢較上週約增少許據出口家觀測巿面漸形活動也 
[航業消息零拾]  
　　昨日太古公司之穎州號輪船裝往汕頭有現洋十四萬元又裝赴香港有現洋三萬元又日清公司之瑞陽丸昨裝出值洋五萬元之東洋錫條甚夥 
　　招商局之江慶新輪自落成後停泊於金利源碼頭前之浦心中至今尚未開出兹因快利固陵兩輪現在宜昌方面航駛故已定四月上旬將江慶號開赴重慶一路實行開班駛行云 
　　法郵船直隸號昨日十前進口旅客有四百六十七名除留法華工三百五十名附搭該輪回國外又有法國兵士四十名亦乘該郵船到滬抵埠之後即經赴法領署報到云 
[又有一批法國華工回國]  
　　法國郵船直隸號於昨日上午十時載回華工三百餘名當由法總巡得悉立即飭派探目黃金榮沈德福等前往公司碼頭妥爲照料當即導引至大自鳴鐘捕房給予飲食當晚送至滬甯火車站資遣回籍計到天津者二十一人到青島者九十五人到浦口者一百六十七人尚六十七人留在滬上云 
[海工程師改良上海港口計劃]  
　　濬浦局總工程師海德生君銳意改良上海港口事宜正在測量中據聞此項測量係包括詳細之調查在海洋河道中察其水性之漲落潮水之速率塘工之高低水汛在航道中之深淺河道及巿鎭之地位并各種之研究均經載明於報告書所有困難問題及各項計劃之價值刻編輯妥善各國著名工程師亦經與之公同商酌因欲取决一具體方針是以召集各國頭等工程師之委員會由濬浦顧問局選舉本年十月間在上海舉行并聞該工程師特調查濬浦局所預備一切之計劃及成績擬定一不偏之方法以發展上海之港口并合乎港口之情形俾太平洋巨大之輪舶得以行駛入口其貨物得以裝卸迅捷此項辦法將來對於中國有莫大之利益輸本國之貨以出口運外洋之貨以入口務使迅速便利此等改良計劃或僅及於浦江下游與揚子江或建築水閘於杭州灣之北岸與上海相連者俟本局召集著名工程師之委員會定議後始可解决云 
[約翰大學消息]  
　　滬西約翰大學於八日大學議會舉定伊理敎授爲大學科敎務長已於十四日（星期一）由上海郭主敎核准聞伊君將於復活節後正式接任目下暫由羅培德敎授兼管大學校務云 
　　該校於十六日晚八時特請遠東運動會幹事革來君在同盟廳演說本屆遠東運動會事宜革君並隨帶影戲片表示一九一五年在上海舉行比賽之情形聞革君將於日内赴各校演說以鼓勵體育精神 
　　該校華文辯論之日期業已選定初次於四月十五日題目爲「本校應否即行恢復兵式體操」末次於四月二十二日題目爲「現有國際聯盟會之盟約果能施行否」聞末次辯論之題目即爲本年與蘇州東吳辯論之寔曲惟日期尚未選定容後再佈又聞英文演說競爭已定於四月八日舉行 
　　昨日（星期六）爲上海急賑大會募捐之期學生全體出校在内外城廂擔任募捐敎職員亦相助一切聞該校學生是日募得者爲數其鉅云 
　　聖約翰學生義務學校校址在曹家渡自民國八年秋開辦迄今已一年半矣學生衆多成績卓著課程有國文算術國民常識英文等科今歲又添體操一門以活潑學生天機授課分日夜二館學生有店夥工人兒童等三種敎授由約翰大中兩學學生擔任校中經費由約翰學生分會募集故學生書籍紙筆一切贈送前晚（十七日）八時爲該校春季始業之期學生報名到校有一百四十餘名之多大學敎員蒞塲參觀者趙修鴻羅培德馬崇淦霍爾德葛蘭馨陸補森等先由校長朱士嘉致訓辭並述校中進行方法旣請馬崇淦演說略謂開辦義務學校實爲普及敎育根本計畫學生之能入校讀 
 
 
 

Page 11

 
 
書者幸福非淺但當知辦學者之苦心每日到校讀書不稍間斷如是則易於進步求學成後宜協助他人勿專自謀衣食也馬君演說畢施秉珪解釋附設書報室之規則後即散會定於明日（二十一日）正式上課云 
[公債發息與換票之廳令]  
　　上海縣知事接財政廳訓令兩則照錄如下（一）案奉財政部訓令開查本年四月十二日爲四年公債第十二號息票開始付息之期所有付息辦法均照歷屆成案辦理除登報通告並通行各經理付息機關外合行令仰該廳查照迅即轉令所屬各經理付息分機關一體遵辦可也等因奉此合行令仰各該縣查照歷屆成案妥愼辦理一面將前項四年公債第十二次付息日期先行出示布告俾衆周知是爲至要此令 
　　（二）奉財部訓令開查換發五年公債新票業經本部一再展限定於本年二月二十八日裁止並經登報通告過期不再換票在案現在轉瞬即屆截止之期合行令仰該廳將所屬各經理分機關本年二月二十八日以前所有收回五年公債舊票連同未換新票近省限至四月底遠省限至五月底悉數彚解本部核銷俾資結束是爲至要等因奉此查五年分債新票展限至二月二十八日截止過期不再換發業由廳迭令飭遵在案兹奉前因合再令仰該知事遵照如有經換未領前項債票趕速向就近中交兩行接洽辦理毋得逾限致誤切切此令 
[美盛公司棉巿報告]  
　　中美新聞社譯十九日美盛公司報告云上星期華棉巿况軟弱紗廠購進有限出口幾等於無故巿價一時不致漲起棉紗近期巿况崧動但並無切實變動利物浦七月份貨價七五九便士紐約十月份貨十二元七角五分孟買無電訊華棉出口額自一九二○年九月份起至本年三月份止共十六萬一千一百零七包 
[本星期出口之華棉調查]  
　　本星期出口華棉共計二萬零九百九十四擔自去年九月迄今出口總數已達十四萬九千零十八擔本週中計運往紐約四百八十擔日本九千六百八十六擔内地各埠一萬零零六擔香港二十一擔大連五十一擔其餘别處七百十一擔云計自去年九月迄今運往各埠者有紐約二千二百九十五擔日本六萬二千八百四十擔内地各埠六萬五千零二十五擔香港九百七十五擔海佛四十擔大連九十一擔其餘别處一萬七千七百五十一擔 
[本星期匹頭運往各埠之調查]  
　　本星期中運往各埠之英美日本本廠匹頭其花色計有原色白色巿布二十二寸至三十六寸漂白標布粗細斜紋布粗布印花布絲光布紅布剪絨洋紗法蘭絨羽綢羽綾絲羅緞染布及絨質等貨如嗶嘰花呢之類共計三十三萬一千一百零一匹較上星期增三萬餘匹其運往各埠者計有寗波八千八百五十匹鎭江一萬零三百七十七匹南京一萬八千三百十七匹蕪湖一萬二千八百七十三匹九江一萬四千一百七十七匹漢口六萬五各六百三十八匹宜昌重慶二千二百三十二匹膠州一萬二千八百三十五匹烟台一萬二千零九十二匹天津二萬八千零八十一匹温州一千四百十四匹大連三萬八千四百四十一匹福州六百五十六匹香港二萬一千八百六十匹日本四千三百七十九匹蘇州四千零八十五匹本地四萬四千六百十匹其餘别處三萬零一百八十四匹云 
[本星期中進口之印日紗]  
　　本星期中進口日紗計一千三百九十五擔印紗無進口自元月迄今進口總額計印紗一萬六千二百九十擔日紗三萬一千六百零七擔本週中已出者計印紗八千零六十三擔日紗三千八百八十三擔運往各埠計有南京印紗三百七十三擔日紗八百三十四擔蕪湖日紗五十六擔九江印紗六十擔日紗三擔漢口印紗六千二百三十九擔日紗二千二百四十擔宜昌重慶印紗四十六擔烟台印紗四十五擔天津日紗十六擔温州日紗九擔大連日紗六十二擔香港印紗七百八十擔日紗五百十三擔本地印紗四百五十擔日紗一百五十擔其餘别處印紗七十擔本星期止本埠計存印紗五萬五千六百二十三擔（去年同時二萬八千五百十三擔）日紗二萬三千零八十六擔（去年同時一萬七千八百十擔）云 
[外洋輪船進出口行程紀]  
　　福來洋行之愛普斯號昨已開還美國在上海並無出口貨裝去又有歐羅乃號此次由檀香山開來即日可抵上海船上裝有雜貨二千噸又有好時洋行經理之南洋輪船芝蓋奴奴號現已從大連回申將於明日開還爪哇在上海裝出者有麵粉黃荳等項一千噸刻正在駁裝之中又有寶隆洋行之摩托輪船印第斯號從丹麥瑙威瑞典國開來現已駛抵香港下星期内可至上海船内儎有機件及紙頭一千五百餘噸該輪來滬後便須開赴德國又有藍烟囱公司之愛爾配拿號現亦至香港昨接該輪電告謂至遲至二十四日早晨可抵上海聞該輪裝來之進口貨以呢絨疋頭爲多又有加探武爵號自上月來申後即開往之日本之長崎門司神户横濱四埠卸貨昨已電告滬行即日離日開來定二十六日在申裝貨赴英法兩國兼往日内瓦云又有提督公司之十字埠輪船由西雅圖聞來船上有大宗鋼鐵物件刻已行至東洋將於下星期中進口 
[國内輪船運貨進出口之調查]  
　　進口貨（寗波）招商局之江天輪船昨由寗波運來之貨有棉紗三十件竹笋三百四十八件竹木一百七十八件荔干一百十件螟蜅十件掃婦六十九件草蓆九十五件紙傘二十件雜貨二百六十七件（長江）寗紹公司之寗紹輪船昨由長江運來各貨有白米二千三百七十二包豆餅二千塊黃豆二百四十包棉花四百十三包烟葉一百三十三件菜子四十包太耳四十二件皮六十九件皮蛋三十件洋瓶十九件又轉甬米一百二十包蔴一百四十四件皮汕一百二十四桶藥材三十五件又招商局之江安輪船裝來小麥四百二十二包青蔴三百八十二件烟葉二百九十六件夏布八百三十二件鹹菜二百簍鮮蛋二百件棗子五十包土酒四十壜牛羊皮四十八件黃絲九十件紙筋二十三件杮餅六十件磁器八十三件水烟二十箱生漆十七桶綢子一件雜貨四百六百七件（烟津）招商局之新銘輪船昨由烟津裝來之貨有水果五百零六件紅黑棗二百九十二包瓜子五十八包雜貨四百四十六件 
　　出口貨（寗波）招商局之江天輪船昨日裝往寗波之貨有赤糖三百五十六包胡桃一百零四包冰糖二百八十三包白米二百包糖餅二百件洋布五十九箱烤皮五十件香烟五十箱鹹魚四十件暇子八件雜貨一百七十六件（石浦）越東公司之永利輪船昨日裝往定海石浦之貨有白米一千七百五十六包香烟四十箱鹹魚五十件生仁二百包青糖八十四包生油十五簍舊鐵一百三十五擔（港粤）太古公司之頴州輪船昨日裝往汕頭之貨有麵粉二千包生仁一千七百三十二包黃豆八百四十一包生餅四百件油五百聽土酒二百壜洋紗一百八十九件磁器九十六件香烟四十五箱銀洋二十八箱烟葉四十一件生梨三十件菜餅二十件藥材二十三件洋參一箱砲竹九件雜貨九十一件裝往香港之貨有洋燭四百箱香烟一百十九箱黃豆八百二十包油三百簍菜子五十包土布四十二件猪油六十簍生梨五十件皮蛋三百五十缸蘋果十件棉花七包銀洋六箱藥材一百零一件雜貨二百四十九件裝往廣東之貨有麵粉一萬包生仁一千五百七十四包黃豆五百八十八包棉紗一百七十件茶葉四百四十件香烟一百十二箱砲竹四百三十八件竹葉六十件粉絲四十一件牛皮九件雜貨二百十六件 
[商界聯合補選總董]  
　　陳則民當選前晚七時勞合路上海各路商界總聯合會開緊急大會到會董事二十三人由副總董吕靜齋主席首由主席申說本會總董前經公舉袁君履登後袁君雖經就職即因事赴漢現據海寗路商界聯合會聲明袁君覊身漢臯未能來滬就職而總董爲一會領袖提綱挈領關係至大未便久懸應如何辦理請大衆發表意見鄭鷓鴣謂本會章程無次多數推任規定應即補選翁國勛謂旣章程如此自應補選惟手續請加愼重王肇成附議王宗藩謂總董有事應由副總董代理陸祺生謂有事與出缺不同主席以翁國勛主張補選付表决全體通過鄭鷓鴣謂請先檢點人數如足法定即可舉行補選否則照例推舉委員籌備手續於下次開會再選當由主席檢點人數在過半數以上照章足法定人數翁國勛主張用記名投票主席付表决通過鄭鷓鴣謂旣如此請即舉定二人檢票翁國勛附議主席付表决通過即經公推四川路出席董事劉子榮山東路出席董事周劍雲爲檢票員當場分發選舉票選舉結果陳則民得二十票最多數當選主席謂旣已舉定應否由本會推派二人持函敦請當經公推鄭鷓鴣費良衡兩君前往議畢而散 
[青年會中學同門會同樂會紀]  
　　昨晚七時半青年會同門會爲徵求開幕之期特開同樂大會會員及來賓到者五百餘人秩序如下（一）主席張道中博士報告會中經過情形略謂總會會員得九十八人支會有聖約翰滬江復旦三大學每處會員平均得二十人現擬舉辦徵求會爲有力之擴充云云（二）介紹各隊長（甲）飛艇隊隊長蔣文偉（乙）汽船隊隊長徐巽（丙）火車隊隊長丁懋新（丁）電車隊隊長朱應鵬（戌）汽車隊隊長項榮寶（三）支會報告約翰大學代表汪英賓君略有演說謂同門會之精神在堅固團結力從前學商各界有不可破之惡習即省界是也故學界商界均有同鄕會實爲國民目光短小之徵同門會則不分彼此一爐而冶足以打破此種惡習云云（四）謝武衡君說明徵求辦法目的以徵足會員五百人期限以昨日起至明年春季閉大會爲止成續以徵得會員一人爲一分每二月發表一次云云（五）撮影（六）雙簧（七）新劇聖約翰大學支會演（八）影戲盡歡而散已十一時矣 
[青年會協會新會所將開幕]  
　　青年會全國協會新會所之建築早已竣工地址在香港路轉角博物院路二十號係用最新式之西洋搆造法計六層樓今定於下月十二日舉行正式落成開幕禮昨日該協會曾開董事會討論此事委派下列委員會預備進行云（一）秩序事宜委員會鄺富灼主任（二）庶務委員會朱成章主任（三）接待事宜委員會韓玉鏖主任（四）經濟委員會聶雲臺主任 
[南京路山東路募捐情形]  
　　昨日（十九）聯合急賑會第一至第五募捐隊全體至南京路募捐先至該路商界聯合會由該會職員余華龍王才軍蔣夢芸招待茗坐片刻即出發分段捐募并由聯合會推舉職員王才運余華龍王廉方張秉森隨隊協助勸募自泥城橋至外灘止直募至午後二時始竣總計各隊約募得七八百元尚有南洋公司等數家則認捐鉅欵自行送會不在數内 
　　山東路商界聯合會亦派職員會同該會募捐員分途勸募各商號均極踴躍計一段帶狗橋二段金隆街三段麥家圈四段交通路五段望平街六段二馬路至大馬路七段北山東路如意里等處總計五百餘元 
[聯合急募賑欵大會消息]  
　　上海聯合急募賑欵大會接河南開封華洋義賑會克來恩牧師來電云尊處大募欵第一日之成績曷勝欣慰尊處辦事諸君爲災民如此盡心竭力敞會孫會長囑先致電道謝而敝處亦屬災區現經盡力勸募以全省計之約有六萬元之譜如將來尊處分配賑欵時務請於河南多爲帮助是所叩禱 
[沙船遇盜逃回吳淞]  
　　昨日自淞開出之金順利沙泥船駛至大戢洋面突遇盜船五艘上有盜匪約百人均在船面各持槍械刀棍攔阻去路喝令停舟該舟見勢不佳旋即折回該盜駕舟狂追其時商船在該處大小計有數十艘均各畏懼同時駛回吳淞現各船須俟水警廳砲艦出洋始敢放洋云 
[軍工路騎巡隊士跌傷殞命]  
　　淞滬第六區警察署現奉徐廳長令在吳淞藴藻浜南首徐家宅賃屋兩間於上月間設立第二駐在所派騎巡隊士數人備馬五匹每日在張華浜軍工路一帶巡邏昨日午後淞滬火車自滬二點四十分開淞行至張華浜北首甘家橋左近適有馬巡二人各駕馬匹在軍工路巡邏火車將至藴藻浜站鳴揚回聲當有十九號騎巡隊士所騎之馬匹聞聲驚恐狂奔致該隊士跌仆身帶指揮刀出鞘壳分兩斷人則跌於路旁田内一時昏暈不省人事當由同巡隊士急告該駐在所隊目到來將其扶起業已氣閉當即投告吳淞六區警署劉署長立派巡官巡長前往即倩楊西醫生療治奈傷勢過劇施救不及已身死矣 
[華商電車撞斃人命之相騐]  
　　住居滬南龍德橋附近之寗波人周山高前日下午在大碼頭迤北浦畔肩負花生一包回家欲從華商十一號電車前衝過爲該車上五號司機人臧以能所見立即推開使之避險不料又爲後面拖車所撞跌頭盧觸及車下三角形之鋼板上腦部受傷頃刻斃命後由十六舖地甲查明死者有子姪在滬當即報告地方檢察廳請爲相騐昨日上午十一時由譚檢察長委褚檢察官偕毛檢騐員蒞塲相騐據地甲投訴前情後由尸子銘金同堂兄周銘生及親戚鄒意新投稱死者年五十七歲以家貧負販花生爲餬口今已電招其妻將由寗波來滬等語當由檢騐員騐得死者委係生前爲鐵器觸傷腦部耳際等處致命身死當即塡格飭尸屬具給領尸收檢 
[内地水公司添埋大水管]  
　　商辦内地自來水公司總理姚慕蓮以城内外各處地段遼闊原有東西兩區（大東門至西門以内）所埋十八寸口徑大水管每遇夏令用户繁多之際水力時虞不充曾於去冬開董事會議時公同决定自高昌廟爲始至大南門以内直達新北門繞由小東門一帶劃爲中區並須添埋十八寸大水管約計八九百丈之譜議决後即就浦東和興化鐵廠及滬南兵工廠内訂製此項銅質水管以便從事添配兹聞該兩廠承造之水管現已竣事陸續運回該公司存儲該公司即訂期即日實行開工就該水廠門前爲始繞道大南門大街朝北至老縣署後以方浜路往東直達小東門然後接通中華路之水管待工竣後再行繼續方浜路至新北門外民國路爲止經此次添埋水管後水道可源源流通水力即可充足足敷居户之用聞此項工程約計十餘萬兩之鉅云 
[潤昶莊案又獲張守堂李竹書]  
　　公共租界寗波路潤昶錢莊於隂曆去歲年底被本莊夥友與蕪湖莊客盜用賬欵三十餘萬逃避經莊主邱渭卿報捕懸賞請緝業已拿獲王懷德劉伯琴解奉公共公廨命押候訂訊等情均誌本報前日又經特别華探目張芝卿李星福等偵知案内之張守堂李竹書兩人匿跡所在禀准西探長壳羅香密往將張李二人拘獲帶入虹口捕房押至昨晨解廨請究由張襄讞會同義副領事費洛氏畧訊情形一過判張李兩被告還押候訂期與在押之王懷德等併案解訊 
[八大學籃球决賽紀（約翰勝）]  
　　此次東方八大學籃球比審滬上各大學如南洋滬江等均敗於約翰外埠各大學如金陸之江等均敗於東吳昨日爲約翰與東吳兩校决賽期於午後二時半假南洋操場開始比賽青年會運動部西人麥克勞君爲公正人遠東運動會秘書葛萊博士爲評判員計比賽二十五分鐘約翰得十五分東吳四分休息十分鐮後再賽至三時半宣告停止計約翰共得三十四分東吳五分約翰勝錦標遂爲約翰奪得云 
[六學校定期舉行運動預賽]  
　　本埠省立第二師範第一商業及上海民立浦東松江三中學並吳淞水産等六學校學生訂於二十七日假西門外公共體育塲舉行春季運動預賽想届時當有一番熱閙也 
[小學敎育研究會職員會記]  
　　上海小學敎育研究會於前日下午在尚文路勸學所内開職員會到者朱劍山劉士芳楊聘漁趙靄吳賈粟香吳宸寰等六人四時開會楊聘漁主席議决案如下一件通過國語報告即付印一件通過本學期會期預定表一件議鄕土科選材標凖推趙議吳君編製 
[春祀關岳日期之函知]  
　　上海縣沈知事昨接松滬何護軍使公函云逕啓者查禮制館頒行　岳合祀典禮以每歲春秋分節氣後第一戊日爲致祭之期本年春分後第一戌日爲三月二十六日即隂曆二月十七日應即照章致祭於是日上午在上海縣關帝廟内舉行由護軍使親詣主祭除派定分獻糾儀及陪祭人員另行傳知外所有民政外交各機關應行陪祭人員即請貴知事分别知照并祈查照成案先期預備爲荷 
[發給衆院初選當選人覆選旅費]  
本邑衆議院議員初選當選人姓名揭曉後業經初選監督沈知事將應選證書分别發給在案兹悉沈知事以覆選期間將屆遵照選舉法第六十五條規定按照距覆選投票所路程遠近每名酌給旅費洋六元特於昨日備齊收條分發各初選當選人蓋用名章送縣照發矣 
[昨日兩路人員賽球之結果]  
　　滬寗滬杭甬兩路人員定於昨日在麥根路體育塲比賽足球已紀昨報兹悉昨日比賽結果兩方各勝一球未分勝負故尚須定期比賽云 
[紅會電催王培元歸國]  
　　中國紅十字會派往瑞士列席萬國紅十字會之王培元醫生昨特由中國紅十字會總會去電催其結束言旋預料五月問可歸國云 
[柏油價格看漲]  
　　江西柏油本年紅盤以來因存底不多銷場暢旺巿價頗爲堅固近日日本洋莊稍有動辦巿上貨品不多各行家售出惟現貨現賣若預期抛出恐有不濟之虞故成交無多而巿價重砠每擔開至十三兩次貨十二兩比前盤又漲起五六錢巿面尚可望有升漲之勢 
[樹柴巿價稍鬆]  
　　浙省温台及杭州所來之樹柴皆在南巿寗紹碼頭一帶彚巿長江來源亦復不少去冬樹柴之價亦漲至極點近當春令銷場漸退而長江到源日湧故巿價得較鬆動比去臘可小去十分之二云 
[閘北火警]  
　　閘北共和路厚祥里華成織綢廠前晚三句餘鐘忽然火起由各段救火會到場救熄計焚去廚房間及貯放零物間兩間事後經四區二分所倪署員查得該廠保有火險聽候傳到廠主訊明起火情形再行核辦 
[浦東之小火警]  
　　浦東楊家宅向業碼頭小工之潘根生潘同邦家忽於前日午後四時許因小孩不愼將火星遺落草堆以致燃燒當經爛泥渡第九區救火會到塲救熄僅焚去平房一間事後經曾署長飭將房主張行生及潘根生潘同邦傳署訊明情節因房主不願深究判將二潘從寛斥釋 
[汽車撞斃幼女之結果]  
　　十三歲寗波女子陸瑞雲於前晚八句餘鐘因事經過虹口靶子路突被某西人所駕一千五百四十八號汽車撞倒碾傷由捕車送同仁醫院不及醫治即因傷身死捕房得報立即派探將屍舁人菱倫路騐屍所昨晨報請公廨張襄讞會同義領費君於午刻蒞所檢騐委係被汽車撞倒碾傷身死塡明屍格升座公位先由捕房禀明當時肇禍情形繼據屍父陸仁才投求伸雪中西官得供向汽車夫許阿三等研詰之下以此事實係死者穿過馬路被告汽車不及避讓致肇此禍因判屍父具結領屍棺檢着車主從優撫恤 
[電車互撞]  
　　楊樹浦路老公茂紗廠左近之電車軌道本係單軌昨日午後二時不知如何有一來一去之某某兩電車互相碰撞兩車之玻璃窗均撞碎内有搭客婦女數人及查票之某甲亦撞傷腿足均血流不止旋經巡街捕到來將受傷人車送醫院敷治據云幸無性命之虞云 
[工匠跌傷]  
　　公共租界香港路中央汽車公司近由外洋運到新式運貨汽車敷輛昨午將該汽車用電機吊車吊至三層樓開箱檢視當吊上之際有工匠四人附坐吊車而上豈知重量過巨吊車至中段忽而斷練連人與車一併墜地四工匠受有重傷當送醫院救治據云其中兩工人受傷甚重恐有性命之憂云 
[汽車撞傷行人]  
　　昨晚八時許有三千三百七十七號汽車駛經公共租界福州路湖北路口撞倒靖江人馮賓富受傷頗重當由老閘捕房二百五十五號華捕瞥見前來押令汽車載送受傷人徃仁濟醫院醫治旋即帶該汽車夫入捕房請究 
[昨日公共公廨訊案紀]  
　　昨日公共公廨民四庭由李襄讞會同英包副領事訊理（一）英國律師高露玲訴鄭子嘉不付律費銀二百餘兩案該律師代鄭所辦之案鄭以案已和解毋需代辯旣不借重辯護自可免付律費而問官亦以原告證據不足「結果」注銷（二）英商寶恩洋行訴蘇州電燈公司第一股東陳則民不履行定購機器合同請追損失安前判以原告證據不足註銷兹原告律師不服請求復審而被告之律師反對「結果」原告請求復訊不准（三）楊刁氏延朱斯芾律師訴杏花邨酒菜館不理押欵洋五百元案該菜館係周寶榮等股開因欠房租兩個月被房主哈同禀准公廨給諭將屋發封生財拍賣兹據朱律師上堂聲稱該店生財由周等於去年抵押與楊刁氏故氏要求加入拍賣案内云云「結果」准楊刁氏參加本案所有發封生財應即拍賣得欵繳存候核（四）裕慶堂訴鄧履端不還借欵案被告偕代表律師到堂聲明所有借欵業已在張家灣榷運局内陸續交還郎孟松請飭郎將賬簿交出一查便明今代表原告到堂之人實名張良臣而非郎繼宗因張營受郎孟松雇用遂冒名頂替故本案不能成立應請註銷云云繼由原告律師令原告代表人至案供稱我實名郎繼宗後因過繼張家改名張東蓀彼告之欵係向我母親郎黃氏所借裕慶堂則爲郎氏堂名云云「結果」被告律師請求應毋庸議本案提前排訊並傳郎黃氏及郎孟松到案質訊着郎孟松將在張家灣榷運局賬簿交案呈騐（五）英商鼎興洋行訴買辦吳春霖經手所購之松鼠皮其貨極劣請追損失案據原告西人供稱去年接美國來函欲購松鼠皮二千只須灰色方爲合格我乃令被告代辦訂定合同應負辦貨責任及貨辦到我請寶立生洋行騐得其貨極劣以故將皮退還至起訴後二月三號又致函被告律師詢以如何辦法迄無答復云云旋由兩造律師略辯數語「結果」改期續訊（六）英商義泰洋行訴齊魯髮網花邊公司朱少庵張永林將劣貨欺混請追已付之七成價欵及往來電費等金洋三百元案「結果」原告業已到案證明候改期宣佈堂諭 
[鄕民獲送盜匪請究]  
　　竇山縣陳家宅鄕民王王順卿家本月十七夜被盜匪四人各執單刀棍棒毁門而入刦去金銀首飾綢布衣服等物事主王順卿之弟欲出外喊呌被匪用刀戳傷腿間盜去後事主報告彭浦鄕四區三分所第一派駐所派警追捕無着翌日清晨王在田間尋獲無鍋人楊金桃一名手携單刀一柄及衣包一個内有原贓衣服十件扭送警所昨解司法科押候訊究 
[控請離婚並追損失]  
　　徐秉丞延律師具禀公共公廨略謂其女於前年冬間嫁與胡蘭生之子毓昌爲妻近據女稱過門年餘並未與毓昌正式同房蓋以毓昌下體患有喑疾之故要求准其女與毓昌離婚並向被告父子追償損失銀二萬兩又婚嫁時一切費用洋八千零四十元等情昨晨由廨發出傳單派探將胡蘭生胡毓昌兩被告傳案命各交一萬元人洋並保聽候排審 
[串同嚇詐分别押儆]  
　　甬人徐金炳因悉住居公共租界北泥城橋附近自來火街一百七十三號門牌自稱在楊慶和銀樓執業之同鄕人史仲榮有販賣烟土情事於前日串同徐阿三王有福至史家内嚇詐被史報請新閘捕房飭探將以上三人拘押昨晨解送公共公廨先由中西包探上堂禀明將被告三人拘案情形繼由史偕證婦人某氏投訴與徐金炳相識彼於本月十五號來家向我硬借不九詎至昨日午後糾同徐阿三王有福二人來家百般恫嚇勒詐洋一百五十元是以報捕拘究訊之徐金炳供稱因史欠伊賭洋一百五十元與友二人向索並無嚇詐情事據王餘兩人供認隨同徐金炳至原告家内索欠不認嚇詐經張襄讞會同義副領事費君核供磋商之下判徐金炳押西牢二月徐阿三王有福各押一月有分别示儆 
[林鑑煌禁押十月]  
　　林鑑煌於上年冬月間串通林洪動陸友山林濟芬等三人竊取法租界蘇玉如所開之皮絲烟數箱而逸後售洋化用旋由原告報告捕房由探將陸等三人拘獲解經法公堂判各押西牢六個月外補緝林鑑煌在案兹由包探於前晚將林拘獲帶入捕房昨解法公堂請究先由原告禀明被竊情形請求追究詰之林鑑煌供認串竊後分用洋七十餘元求宥中西官判林押西牢十個月以儆 
[汽車夫疎忽之押儆]  
　　汽車夫林芳榮前日午後在靜安寺路馬霍路口開駛五百八十五號汽車不愼撞傷行人吳錢安頭額由捕查見將受傷人送請醫院醫治並將該汽車夫拘入捕房昨解公共公廨先由八百五十八號華捕投訴當時肇事情形並據吳錢安禀稱被撞傷及頭額業經醫治並無大礙等語訊之林供當因避讓前面車輛以致撞傷原告求察中西官核供以林開車疏忽判押西牢一月示儆 
[私賣鴉片之科罰]  
　　法捕房包探偵悉菜巿街地方有范洪興暗設挑膏店私賣鴉片烟違背禁令故特禀明副總巡兼西探長石維也君出立搜查票於前晚偕同西探阿而風西君至該處搜出烟膏兩大缸及挑就之烟膏數千盒帶入捕房范交保候究昨日傳至法公堂請究先由石君上堂禀明前情並稱尚有數人在内售買詰之范供此項烟膏實係存貨不敢私賣中西官判以證明確實豈容狡賴着罰洋七十五元充公抄案之洋烟没收 
[誌謝]  
　　中華圖書館發行之「禮拜六」小說週刊前出過一百期頗受社會歡迎近該館又繼續發行現第一百零一期業已出版昨承惠贈一册又嚶聲社新出月刊昨承惠贈二册又中華書局惠贈第九十九期英文週報一册均此誌謝 
來函 
[上海米行公會來函]  
　　敬啓者昨閱貴報所登南巿米行不允增加斛資一節實屬誤會但斛資早於去歲解决已照議定之數給付斛司並無異言乃因日前函致碾米公所係爲廠家小工貼費事與斛資截然兩途深恐傳聞失實合亟函請登入來函欄内更正爲禱上海米行公會啓三月十九日 
雜評二 
[司法界之兩案（訥）]  
　　選舉訴訟與逆倫案爲近日上海司法界之兩大事滬人士皆注目於其結果者也 
　　今日之選舉雖不甚爲一般人所重視然身人此競爭之旋渦中者則將以訴訟卜勝負又熱心改良選政者則欲責望司法界力挽此頽風且以覆選期近如何辦理頗堪研究故皆欲早知訴訟之結果 
　　張欣生之毒弊　生父案滬人士皆視爲倫常巨變關係人命風化頗爲重大如爲誣控則此奇寃理當昭雪如其不誣則此種梟獍之徒一旦伏法足快人心今此案旣開棺檢驗而張欣生又已獲案水落石出亦爲期不遠矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談小說特刊　　（第十號） 
論文 
[論小說於敎育上之價值] [  黃厚生]  
　　小說於文學上占重要之位置此人人所曉者無待吾　述矣然於敎育上之價值亦非淺鮮敢爲吾同好一陳之 
一小說能傳播敎育新思潮吾人試展讀法盧梭ＧcanGacquesＲonsseau之愛彌爾Ｅmile小說中叙愛彌爾自童而少自少而壯而結婚洋洋灑灑分撰五卷純以自然法則維繫之其幼年之敎育則主張天性Ｎarure之發展環境Ｃircnmslance之軟化稍長則以經驗Ｅxperimenls爲兒童求智之基礎於說明的講義ＥxplanatoyLectnres極端反對常名之爲譫語的敎育ＢabblingEducation不足取也洎乎完婚後則專論婦女敎育之必需蘄養成賢妻賢母之良材瑣瑣分析數數陳辭作者之個性盡呈於字裡行問竟能於當時古典文學空氣中獨標浪漫之旗幟於嚴格敎育主義威權下獨闢自動的自然主義之蹊徑以保全兒童之人格發展兒童之天能不以注入從事不以摘出爲能惟以觀察爲施敎之始經驗爲施敎之力發表爲施敎之的而以自然界之一切現象爲敎授之材料問難磋磨端賴乎學生之自勉故後世斐斯托洛藉Ｐeslalagge１７４６１８２４氏出亦謂敎育之基礎根於天性倡爲陶冶道德發達人心之說佛羅培爾Ｆracbel-1786-1836尤主張發展兒童之本能創蒙養園以游戲保育爲則是則愛彌爾小說之影響於歐西敎育不小也或曰敎育思潮之發表著爲專論發爲文章斯可矣奚用小說爲不知講形式者必先實質讀邏輯者必先實例苟徒肆空言漫說得失讀之者猶墮五里雲霧中不識誰何之爲誰何作之者猶用大力盤旋勞力多而成功少豈若寓思潮於小說之中旣借鏡不遠易於神會又部解晣便於實施且夫有興趣者易記憶文淺顯者能行遠一霎那間吾之思潮如電掣雲飛遐播於大千世界中矧敎育更爲吾國今日之要務其傳播敎育思潮雖有如電如光之速率猶覺遲緩苟以莊正出之吾恐舍一二留心敎育者知之他無聞焉不其殆哉故予謂傳播敎育思潮之利器莫不說若 
　　二小說能明示敎育家施敎之方針實施敎育者首在拿定敎育之方針方針旣定萬緒皆理社會風紀因之轉移人民習尚因之改革國家前途以之策勵世界進化之驅使考我國舊時敎育方針注重道德敎育次爲寶利教育軍國民教育而以美感敎育完成道德邇者歐洲戰起人民怨亂小說作家競獻非戰主義之說部痛責野心家之喪心病狂以人命若鴻毛役萬物類芻狗故吾國敎育於民國八年時亦以養成健全人格發展共和精神爲目的非復曩日之崇倘武藝以造成人人皆兵之夢想矣彼泰西各國亦感於託爾斯泰迦爾詢安得列夫巴比塞般生等之著作一變昔日殺敵致果摧鋒陷陣之武裝而爲人道的平等的趨向各小學校於道德敎育尤三致意焉更有進者今日之敎育聲朗最高者非普及敎育職業敎育女子敎育乎然小說中對於男女平權生計維艱與夫貧嬰窶子之無衣無食樵夫牧童之目不識丁皆曲爲傳述善爲描摹使聞者鼻酸閱者動心其入也甚深故其呼籲也彌高是則小說也實無異於暮之鼓晨之鐘叩之大則大鳴叩之小則小鳴嗚呼吾國小說家其可不愼重創作乎 
軼事 
[說海珍聞錄] [  瘦鵑]  
　　託爾斯泰ＬeoＴolslol爲俄國第一文豪其說部「復活」「阿娜小傳」諸書千古不朽且敝屣富貴自甘淡泊眞大謨克拉西主義唯一實行家也託氏幼頑劣跅弛不覊與常兒同讀書發奇想時思踰窗爲戲顧以敎師監視嚴不得逞一日午餐託得間立自窗中躍至庭心疾如烏墮相距凡十五尺未被創惟受震過甚神志爲瞀安眠十八小時始已託氏又好馳馬家有老驥不能如其意氏怒痛柣之爲師所見斥其忍謂馬老矣效馳驅者十餘年當善遇之氏愧悔無地涙下如瀋即抱馬首作親呢語無數蓋求其乞恕也 
批評 
[我所見之自述體小說] [  鳳兮]  
　　當世競言寫實派實則寫實即自述體惟作自述體者不盡爲寫實派耳何以言之自述體不論其書之主人爲自已爲他人而所寫必即其身遇之實寫實派雖不以自身寫人書中然因所寫爲身遇之實不啻令讀者見著者黨時觀察之狀則與以他人爲書中主人之自述體無以異也本篇所論限於我國之作者譯本之自述體不暇論也我所見之自述體小說當然亦分兩種作法即或以自已爲書中主人或以他人爲書中主人此種自述體小說甚足表見小說家個性而我國兩種作法之比較以自已爲書中主人爲多且於人物多修飾自述反不能寫實可詫也故吾有自述　不書爲寫實派之語今請分别論之寫一身所遇而不以自身爲書中主人者祗百鍊生之老殘遊記頗有剌諷力量吳研人之二十年目覩之怪現狀窮形盡相而嫌零碎且自身亦居一半主人故第一法之作者甚少若以自身爲書中主人且極力舖張自身者則殊不少長篇若張春帆自爲九尾龜中之章秋谷不論其書而其人之無所不能恐宇宙問未必有此人也此個性與野叟曝言之作者畧同天虚我生自爲涙珠緣中之某某（偶忘其名）情或有之爲力摹紅樓之故恐有過實徐枕亞自爲玉梨魂中之何夢霞能不諱其中國不詐有之情意尚可取惟將自身力寫其爲潦倒名士及紅粉憐才之意則酸態逼人矣姚鵷雛自爲恨海孤舟記中之趙秋桐及夕陽紅檻錄中之某某（偶忘其名）兩書皆寫所謂雅人雅事不免將自已寫作此宗人矣短篇若瘦鵑之政瑰有剌玫瑰小築等寫情甚深擊渠所遇甚奇特而情之尊重非人可及雖密字千緘而僅數見今其人海天萬里止通魂夢而已天笑之電話及天竺禮佛記纏綿盡致皆爲一挾瑟人而發劉半農七八年前有假髮一篇書其實騐偵探之事蹟頗爲中國偵探小說之先河且斷非臆造也大概許多小說家間必有自述之作隱顯可辨即看似不關自已者其因必得於所遇而以理想衍爲結構以成自然派之藝衛所惜者自述體小說中竟無如迭更司之大衛考伯菲而（即塊肉餘生述）遑論易卜生作社會柱石後之作羣鬼哉此中國小說家與歐西小說家個性之大别也 
談叢 
[筆記與小說之區别] [  汪珠]  
　　筆記與不說似有區别處顧作者皆知之曷用贅爲特以蒙之所見常患鄙淺故走之於筆欲與世之著作家一商榷耳 
　　筆記須有紀載之價值次之趣味小說須有百讀不厭之精神次之忽使閱者意懈目不終篇 
　　俄國大小說家託爾斯泰小影 
　　筆記不可雜一俗句小說不可雜一醜語 
　　筆記重實叙故謂曰記小說可虚繪故謂曰說 
　　筆記由平處出題漸入佳境小說由險處着手打跌而入 
　　筆記於叙事處多簡筆多短句有鍜鍊功夫小說於叙事處多鋪叙多關照無綻縫痕跡 
　　筆記於叙述中畧涉趣筆巧笑不多小說則掀風作浪愈險愈奇 
　　筆記叙人物地址皆有名示翔實焉小說多以（某）代之或併某字而無之如（生）（生）皆成名稱不妨虚襯也 
　　筆記於映帶處得神小說於曲折處得神 
新話 
[近代短篇小說的特色] [  牖雲]  
　　從十九世紀中葉起工藝思潮受了科學萬能的影響便成了一種寫實主義或稱自然主義的新文學短篇小說便是這種新文學的結晶他自然受過科學的洗禮了所以他的特色我們現在也用科學的方法大略分析在下面丨 
　　（一）科學的製作法這一層最要緊因爲寫實派作者左拉莫泊三等文豪的作品都用着客觀的態度描寫的他們把作品的原料好似生物學者拿顯微鏡觀察細菌一樣决不加以個見一任他的自然但得着眞像纔敢下筆又不能隨意增加或鋪張或縮短完全拿冷靜的頭腦去旁觀描寫務期與事實無一字離奇所以讀者對於寫實文學所生的感情都從客觀方而得來的都是從作者科學的製作法得來的 
　　（二）獸性的描寫第一層旣講到寫實文學是根基於科學的那麽寫實文學的人生觀便是唯物的機械的因爲旁觀的態度在物質方面不能如理想家所得的圓滿所以生活上一切污穢惡劣可恨可痛可厭可怕的描象絶不見於浪漫與古典二派作者的筆底而寫實文學的作品則書不勝書放膽寫來毫無顧忌如對於男女戀愛的實現斷不像浪漫與古典作家的裝模做樣却態度上非常的莊嚴這一層是和我國今日黑幕小說不同的地方 
　　（三）人生的片面近代短篇小說所以占文壇上重要位置者算注重人生現實的干係就是麥托温ＭarkＴwain史蒂文生ＲＬouisSloeensvn亞倫坡ＦdgarAllanPae哈弟ＴhomasHardy王爾德ＯscarＷilde諸維美派作家的短篇小說中也多描寫人生片面的地方例子太繁不便舉總而言之逃不了人生問題一切日常生活平凡的瑣細事實便是新文學的重心 
　　（四）痛苦現象和環境的描寫這也是近代短篇作家最偉大的手段他對於個人或社會的痛苦現象都用着分析解部法細細描寫以及精密環墥的空氣也把拿同礦物學者分析礦石解部學者解部人體一樣務使病的現象纎毫畢露所以什麽男女戀愛問題宗敎問題新舊衝突問題德謨克拉西問題都成爲近代短篇小說的中堅材料了 
　　以上所舉特其大略其他尚細微的地方不能畢舉但一言以蔽之曰近代短篇小說的特色是人生的文學Ａntforlifessake 
瑣錄 
[說林拾雋] [  只畫]  
　　病者往往思及其未病之前無窮樂趣（香鈎情眼） 
　　長於科學之人多自私而無恤人之念（同上） 
　　人生希望之事即爲最愜心之事（同上） 
　　天下人瞽其一目則餘目必明去其一臂則餘臂必力故世人於世事夢夢者於天事必了了（十字軍英雄記） 
　　凡男子之情質雖忠樸不欺終不能如女子天然之鍾情一無所雜（鸚鵡緣） 
　　天下男子之慕女子方其未得之時則不勝其渴想及其旣得則愛情將日殺且轉生吹毛求疵之弊（玫瑰花） 
　　凡聰明之人至五十歲後廻憶少年之時一萌知足之心則隨在皆行樂之地（香鈎情眼） 
　　光隂之與潮信人當候彼彼不候人（塊肉餘生述） 
　　天下惟仕宦中人可勿須才 
小說 
[剥復小史] [  朱保經]  
　　殘陽要下去了紅得同一朶玫瑰花似的照着那綠隂隂的柳梢上好像離人一般郤捨不得就走幾畝青葱葱的田一條小河圍着大路的旁邊坐着五個小孩子笑嘻嘻唱着山歌不多一刻見那華屋襄頭走出一位年約七十多歲的老頭兒來笑道阿漢阿滿阿藏和你兄弟天要晚了快些回家吃了夜飯睡覺罷果然幾個小孩子爬了起來向着他的爹爹道爹爹你昨天說上街到倭巿買肉吃的不得肉我就不吃飯老者笑了一笑就挈他五個兒子家云了 
這位老者就是這神州材的材長他呌華黃農他年壯的時候是一個多才多識的人所以他家私狠富後來他因爲年紀老了名利也就淡了買了許多良田築了幾間茅屋偕着妻子隱居這塊地方把個神州村居然當作世外桃源好不快活 
　　不多幾年接連娶了幾房媳婦這時候他把家政給了幾個兒子他便想安安逸逸度幾個快活年頭那喪想到他的兒子太不爭氣同貧兒暴富的一樣任意的揮霍結交匪人終日的聚賭宿娼黃農年老糊塗只當他的兒子能毅繼他的事業也不聞不問聽他兒子去一意孤行哈哈就是鄧氏鋼山照這樣也要盡的果然不到幾年華氏就衰敗下來下田也賣了屋也抵了可憐一個面團團的富翁黃農竟弄得渾身是債究竟偌大的家産被什麽人得了去呢原來這村的西鄰呌殷捷利東鄰呌石蛋兩個極兇險的人阿藏阿滿阿漢的家産大半抵在他手裏石某是個小賊賊頭賊腦的誘着阿漢私下借了許多錢阿滿已貧無立錐了阿漢也弄得今天抵房屋明天押田地可憐阿漢只要錢那能顧得利害正合着那飲鴆止渴的四字惟有黃農幾個孫子眼看著這樣大爲不平連日的聚起會來諫他的父親那曉得他這個糊塗的父親非但不聽反而大駡毒打了一頓說道只要我有錢用就是把你們賣給石家做小厮也未嘗不可閙得翻天動地似的 
唉丨亭也是華族的運氣幾個孫子都能做大事業受社會的信用漸漸的華家又富了起來把借的欵還清從此同殷家石家斷絶往來築了幾百間的房子花園呵亭子呵都齊備得狠黃農雖八十多歲而精神矍鑠到了三四月間黃農曳着竹杖踱來踱去談起從前的衰敗現在的快樂來笑得什麽似的可也奇怪他五個兒子也就痛改前非了笑話融融滿室都是春光這種福氣可不能讓張氏五代同堂的佳話專美於前呢 
[自由談之自由談] [  鵑]  
　　持花鏡前觀鏡中花影一瓣一蕚悉與眞花同持紫蘭鏡中現紫蘭持玫瑰鏡中現玫瑰迻譯西方名家小說亦當如是庶不失其眞今人尚直譯良有以也然中西文法不同按字直譯終有鈎輈格磔之弊奈何 
 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
申報星期增刊 
[一週間世界大事撮要] [  圓]  
　　英法提出追索德國賠欵案於國會 
　　協約國以解决近東條件提交土希 
　　德國拒絶承受賠欵條件之次日協約國即依據巴黎會議原案實行第一懲戒條件進軍萊因河東岸佔據杜塞爾道夫Ｄusseldorf杜伊斯堡Ｄuisburg魯羅爾Ｒuhrort三城德國旣取不抵抗手叚故絶未發生事端至懲戒案第二條協約國商民購買德貨以其貨價一部分繳付本國政府作爲德國賠欵之條件則非經國會通過授權政府政府不得擅行故英法兩國當局俱已擬成議案提交下院e英國輿論亦頗有抨詆政府計畫者謂此案實行必將增重英國之生活代價損碍英德間之商業關係含有種種危險困難恐所得不償所失持此論者商人工當自由黨爲尤多云法國衆院除進步黨稍有質問外當然贊助總理白里安之行動德國國會辯論倫敦大會事件後投信任政府票贊助政府拒絶條件之態度其政府又曾向國際聯盟會提出對於協約國强制條件之抗議懇請聯盟會出而斡旋工商界方面則南部擬抵制英法比商品西部擬停閉工廠云 
　　倫敦近東會議之討論土約修改問題也在上月月杪原擬組織國際委員會調查士麥那塞拉斯二地之人種統計（見本刋第七十六期本篇）停頓數日後卒以希土兩國反對此議即作罷論另由協約國擬定解决近東問題之條件數則提交土希兩國代表兩國代表皆將返國就商其本國政府而後答覆云同時法國與土耳其國民黨政府簽定契約撤退西里西亞Ｃilicia駐軍自是法國可紓東顧之憂而一意防德矣 
　　俄國内亂消息頗難捉摸上週有彼得格勒已經陷落之說而本星期倫敦轉述最近俄國消息謂克朗斯太反過激黨之行動進行頗緩過激黨自稱仍占優勢之說似屬確實又謂叛軍缺乏糧食頗感困苦倫敦之俄國商業代表團亦發表文告謂勞農政府擬與叛軍和平調停克朗斯泰之海軍今已自悔預料亂事不日可平云究竟眞相如何未易臆度惟自電訊觀之則芬蘭灣頭彼得格勒克朗斯泰間必有劇烈之戰事則可無欵也 
[美國議員團視察中日韓三國之報告（四）]  
　　去夏美國議員團游歷中日韓三國歸國後由團員加州議員沃司本士ＨＺＯsborns編成報告向衆議院大會宣讀之本館得其全文因亟譯出連續刋登本增刋其第一節揚子江口第二節上海所見第三節杭州一日記已載前屆三期 
　　（四）南京與明陵 
　　公署建築之奇特宿舍起居之不慣 
　　招待慇懃之可感宴會長久之可厭 
　　明陵石像爲長眠皇帝之侍衛 
　　貢院考房生活之回憶 
　　南京在上海西北約二百英里吾等所乘之車抵站時月台上有手執小旗之學生三四千陸軍數隊軍樂一班及蘇省長官及歡迎代表等迎迓余等旣相握手即在九十餘度熱度之下互換名片道寒暄殊覺厭悶寒暄旣畢導余等入汽車由大街直抵省公署午膳飯後遊鼓樓樓之建已歷數百年守城之堡壘也五百餘年前意人麥可波羅ＭarcoＰolo遊華時嘗登斯樓其遊紀中亦記述之滿城街道人多如蝍皆欲一睹吾等之顔色者也公署之房屋非爲一座聯接之建築實爲集多數散房而成者也且多爲平屋其構造極精緻莊嚴粉飾亦頗羡觀中國廟宇宫殿之構造類皆若是苟大美國吾人述及一大敎堂或公署時必指一座莊嚴美麗之大建築在華則一宫一廟一署皆統多數散屋而言之也或宫或廟或署之前必有大門一闊四五十尺高二十餘尺爲狀極宏麗門之前有空地若干步猶有高牆圍繞之而全城四周亦有更高更厚之城牆衛護之 
　　南京城牆綦古高約七十英尺下部厚約三十英尺長二十英里大段仍完好如故入公署之門後有大厦一所兩旁有較小之房屋多間各不聯接吾人以爲此即衙署矣然穿過是屋而見一更大之屋兩旁散屋之爲狀與前所見者相似如是歷數進後始達衙署中心高大而美麗之廳事在焉 
　　省長督軍即在公署中開一歡迎會會畢午膳彼等之備餐務使愈近於美國式爲爲愈妙然燕窩魚翅亦常私行插入燕窩湯味頗不劣燕窩海石上所産之一種膠質狀似鳥巢實則非也至此膠質何以能附生於石上則余猶未知魚翅之煑極爲熟爛華人視此羹爲無上佳餚然余食二三次即不之進非以其不適於口乃無甚滋味也 
　　余等在南京遇美國敎員敎士多人是日下午四時參觀省立高等師範校址極大其會堂長三百呎廣一百五十呎高四十呎是日在座學生約四千人皆他日中國之敎師也其間亦有女學生然大半爲青年男子手中所執之旗即吾等下車時所見者也此輩青年深信吾美爲中國之愛友故其對吾等所表示之熱誠厚意實令人感激無已然中國青年之對吾美表深情者不祇限於南京一處横貫中國所遇莫不若是也開會時該校校長郭君致歡迎辭並述校中概况余等推一人答謝之學生唱歌一二闋極悅耳動聽此校之精神當長留於吾人腦際矣 
　　南京雖大而無西式旅館余等所居者爲金陸大學之宿舍時當暑假故得爲吾曹利月聞籌備其事者特爲吾曹往滬採購小鐵床百張及蚊帳細蓆枕頭等事枕頭高約一英寸其中所儲似爲榖殻浴室祇一所本團團員有婦女多人遂不得不分時輪流用之矣無鏡剃臉實爲作者生平之第一遭尚有多端作者更不願道及之蓋籌備人員已竭誠竭力爲吾曹謀矣吾曹安可再事吹毛求疵以評論之耶以上所述者祇可爲吾游紀中之解頣點輟品耳實則初不以此而介意也南京祇有汽車三十輛不敷吾輩之用彼等特赴滬運來多輛即此一端足召吾人之深謝矣 
　　是晚省議員欵余等以晚餐於省議會之客廳中是廳即中華民國第一任總統孫逸仙受任之處也議長所致之歡迎辭極佳本團仍推一人答之雙方皆延人翻譯演說而用譯人最爲不便蓋費時旣倍而聽者頗覺不耐煩也此等宴會之散恒在十一二時間其時除演說員外已皆精神渙散疲惓欲死矣 
　　翌晨在校内講堂早膳畢即出遊明陵陵去城牆有數英里之遥地極遼闊其佈置與構造皆極奇特墓有三洪武建文永樂三帝之遺骸在焉洪武之墓建於一三九三年自城牆至墓地有甬道一其間一英里許有巨大石像羅列守護之像或作人形或作獸形爲狀不一又皆成對每對相距約三百英尺兩像對面立其間距離約十尺馬與獅之像頗不類象與駝之狀則甚沮馬腿粗而呆一若曾作行里遊而已極疲憊者然獸像跪立相問人像則俱爲直立者人像極雄偉皆有長髯佩大劍服飾甚嚴正手持朝板又有數種獸像爲人間所未見者半似獸形半似放大之西狗石像排列直抵墓前自墓門至墳之中心有大厦數進中間連以八百乃至千尺之石道道作階梯形中鋪花崗石闊約八尺每級之角度皆相等花岡石上鐫有龍形盤旋曲屈非巧工不成雕鑿之深有至二寸許者此道久被風雨所侵蝕石上花紋已就泯滅惟大致仍極楚楚也 
　　據謂人獸之像乃墓中皇帝之侍衛若是其龐大者所以示皇帝之尊嚴也是語頗近情理 
　　洪武建文永樂三帝之遺體埋於一小山中山廣一千二百尺高四五百尺墓後則有高山小山似爲人力築成高牆圍於前墓自築就後從未啓視故中藴之寶藏人亦末由探知之也華人喜上下馳行於墓前之花岡石道上謂能得福云墓屋中有茶棚數處吾曹人棚飲冷泉熱茶及餅菓等數事此種茶棚中國各地之寺院内皆有之 
　　明陵附近有國立農業試驗場一所主理場事者爲一美人渠導吾等參觀一切並以歷年成績相示深爲有趣 
　　歸城後參觀商品陳列所及夫子廟廟外觀極壯雕刻精細陳設得體惟積塵頗厚管理人員之怠於厥職可知已中國寺院大抵如此 
　　吾曹在南京最後游觀之所即爲貢院院中有隘小之石屋碍屋排列成行中國青年受官吏之攷試蜷伏其中歷三日夜而不得出者垂數世紀矣小屋約三萬受試者臨場扃閉於斗室之中不得與人通遞消息屋高不及六尺深約二尺半闊約四尺其中數千間今猶院好余嘗入其一間殊覺惡悶一板架於牆上爲椅另有一板支於其前即爲桌前部之若何鎖禁余無從察出然必閉禁之則固無疑也考塲之中設一瞭望台守者可週視全院小屋而考生不能私自交接矣能蜷伏於此小屋中三日夜者其人之體力與膽量必極强大若猶能搆思爲文者則更足令人驚佩矣聞考生三萬人中祗有二三千可獲中選於考塲中倒斃或顚狂者亦甚衆云若欲使余蜷伏室中即三分鐘之短時間亦不能忍也今者各小屋間已野草没膝不復能揷足大約民國成立即廢置之矣 
余述南京之游旣竟覺有須特别申者此城建設之期當在羅馬共和締造之時蓋已二千五百年矣嘗數度爲國都故曰南京辛亥之役爲革命軍與皇室軍砲火交閧之地點一八五三年嘗爲髮軍所佔一八四二年嘗爲英軍所據 
　　余等是日下午離南京渡江搭特别車首途赴北京此次所乘車輛較滬杭滬寗道中者更佳揚子江極雄偉渡江時令我回憶米西西比河下流之景象淤泥挾水而下正復相同也 
　　大戰以後廢棄之軍器均改爲普通用具右有德國機關槍改爲坐椅左爲廢砲亦將鎔爲他種用器云 
 
[軍器之改造]  
 
[德國之磁幣] 德國馬克之值每下愈况現幾與銅鐵等矣然若以銅鐵製馬克則恐易多廣造梅森Ｍeissen多著名磁器廠所出物品極工細斷非仿製者所能摹擬現有發起令梅森各廠造二三五之磁馬克以補輔幣之不足云（圖中所列其樣本也） 
 
[歐洲女子之注意體育] 上圖爲英國婦女學習游泳之影下圖法國女學生習跳舞之影此兩種運動最與婦女爲宜能發舒筋骨增體態之美麗也 
[旅行中國的快樂] [  羅素著趙元任譯（見倫敦Ｎation週報）] 　　 
　　自從到了中國可以算有很新奇很有趣的經騐初次和我們來往的多份是曾經受過西方敎育的學界和報界中人我已講演過無數次數講愛恩斯坦敎育和社會問題我看學生們對於求知識的熱忱可以算是出乎尋常一開口演說就覺得他們的眼睛像飢荒的人將要有酒席吃的一般他們處處待我都是恭敬得很到使得我不好意思我們到了上海第二天就有許多團體邀我們到一個大宴會去在席上有人歡迎我說是孔夫子第二各處演說的地方不少無數的學堂敎育會等都得去演說這中國可以算一個有許多奇異錯雜事情的國上海的大部分是很在歐州氣味簡直竟有美國的氣味街名廣告等都是英文寫的（也有中文）房子都是莊嚴的大公司和銀行樣樣東西都是一種很富饒的神氣但是同時那些小的横支街還是純粹中國式的上海是一個浩大的城巿差不多像蘇格蘭格蘭斯戈那末大小有一個有名的報館（就是申報館）曾經請我們吃飯在一個極大的新式房子裏是一九一七年造成的其中最近發明的印刷機械都有（可就没有打行機Ｌinotypes）因爲這種發明只能應用在字母不能應用在中國的字上的）他們的編輯部請我們到一個西式的屋頂花園上吃一頓中國飯有米做的中國酒和無數的菜都是須用筷子夾着吃的吃完過後他們說他們當中有一位喜歡中國鼓樂願意爲我們奏樂他就拿出一個七根弦子的樂器是他摹仿著一架古器用從一個廟裏得來的二千年古的木頭自已來做成的奏法是用指彈和六弦極他（Ｇuitar）樣可是平放在桌上不是抱在手裏彈的他們對我說他所彈的調有四千年古但這話（我猜起來）似乎有些過分無論怎樣他的音樂是非常秀美非常的幽雅在歐洲人耳朶裡聽來更此新的中國音樂較爲入耳（近來我亦聽過許多新的調）音樂一完那些沉靜賞樂的人又變成高談闊論的報界同人了從上海起身許多的中國朋友帶我們到四湖上的杭州去遊玩三天那地方算是中國風景最美的地方這回是純粹休息的旅行西湖並不很大差不多像（Ｇramere）湖那末大小四面有樹木昌茂的秀山山上有無數的寶塔和廟宇他的如此美觀可以算是幾千年來詩人和皇帝的功勞（看起中國古代的詩人來他們似乎有現在歐洲的經濟家那末闊綽）我們在山裡頭過了一天坐了十二點鐘的轎子第二天就在湖裡的島上和湖邊上看人家的别墅和寺院等處中國的宗敎似乎是異常的快活進到廟裏他們就給我們紙烟抽給我們清香的茶喝然後就領我們看景緻平常以爲狠刻苦的佛敎在中國倒狠能樂天一尊一尊的菩薩都有狠胖的肚子據說他們算是代表享受生活的人的在中國似乎没有相信那個宗敎的人連和尚也不像相信的雖然如嫭仍舊有許多富的新的廟宇那些私家的别墅亦狠好客他們亦讓我們進去參觀拿荼來欵待我們這些房子和中國的畫裡頭的一樣有許多可以坐的樹蔭樣樣爲著審美而造不問實用上的舒伏的就是除非在幾間頂大的房間裡頭或者有幾件最醜最討厭的西式家具 
　　西湖上最有濃味的地方就是八百年前造的一個學者退隱的地方（葛仙廟）我想中國古代學者的生活一定非常快樂的 
　　除了受過歐洲影響的方面以外中國的情形就像歐洲没有實業没有法國革命過到今天的情形中國人好像都抱一種理性的愉快主義知道行樂的方法又因爲善於培養人的審美官能所以他們的愉快是很高尚的他們與歐洲人不同就是在乎享福勝於在乎攬權各種階級的人都很喜歡笑最低階級的人也笑 
　　中國人不能讀我的名字也不能拿漢字來拼準讀音他們呌我呌羅素（ＬuoSu）這是算讀得不能再像的了這種呌法他們才能呌得出來印得出來 
　　從杭州我們就回到上海從那裏再走鐵路到南京南京幾乎是一個荒棄的城城牆周圍有二十三英里但是城内的大部分還是鄕下地方南京在太平亂時曾被燒毁在近年革命的時候又受許多損失然而現在已經成一個很發達的敎育中區正在渴想要聽愛恩斯坦和薄爾施維等新理 
　　從南京沿着揚子江上去我們就到漢口大約有三天經過很可愛風景的水路從漢口趁火車到湖南的省城長沙那時候正有一個敎育大會開會長沙大約有三百西洋人但是長沙的歐化一點没有到舉什麽程度城巿很像中古時代街道極窄個個舖子有一個喜喜歡歡的招牌掛在外頭除了轎子和幾輛人力車外差不多走不下别的車那些西洋人稍微有幾所工廠幾家銀行幾個敎會個醫院總而言之就是全套的月西法破壞和修補肉體與精神的器具就是了 
　　湖南的督軍好像是各省督軍的最有德行的了他昨天晚上設一個很大的筵席請我們在坐亦有杜威敎授和夫人這是我第一次見他們那位督軍不會什麽歐洲的言語所以雖然我挨着他坐人們只能借一個翻譯的帮助來談話但是我覺得看他人還不錯他是的確說要促進敎育的這可不是中國的最緊急的需求麽要是没有敎育而要想有好政府這是恐怕必不能希望的事情可是有一層中國情形與歐西不同的就是壞政府在中國的害處没有像歐西那没利害這亦不過是一種表面的感想日久也許爲閱歷所改正的 
　　一九二○年十月二十八日揚子江舟次 
[田徑賽運動詳解] [  來克樂]  
（二）擲鐵球　 
　　（一）鐵球擲法與别種擲法不同鐵球鐵餅練球三者其擲法各有不同故欲以一人而兼擅三者之長實爲不可能之事鐵球係用推擲之法肌肉利於伸張鐵餅須繞環擲出肌肉利於曲屈至於練球則用背部之力居多與鐵球相反無論學習此三者之任何一種必須先練習諸肌肉之合力動作此三者之合力動作均係互相反對故若兼而習之其結果必互相妨害而各不能精此專門之所以爲貴也 
　　（二）擲鐵球之圈擲鐵球宜由一直徑七呎之圓圈中擲出圓圈前面部分須安置一長四呎之弧形板此板名曰停脚板高四吋至六吋其曲度須適合圓圈（如圓圈圖） 
　　（三）預備時之格式擲鐵球之法惟有一式至爲重要擲鐵球者之右脚須立於圓圈最後之處脚尖宜向圓圈之右左脚宜與右脚平行立於前面其與右脚之距離 
 
 
 

Page 19

 
 
約十二吋至十八吋之譜軀體與弧形板中心之直徑適成直角擲球者宜保守此位置直至跳動終止之時兩目宜汪視鐵球擲出之方向鐵球宜托於手掌之上部即手腕之處並須用五指擎定球而使之接近頸部正在右肩之前右肘宜舉起使小臂適當擲球之線内軀體之重量其大部分宜支於右脚之上（如第一圖） 
　　（四）擲球之格式（一）單足跳跳動之前右膝略屈使全體重量悉落於右脚之上並將右臂稍低左脚擺動置於右脚之前左臂向圓圈之前方伸直（如第二圖）預備旣妥急將左脚放鬆而用右脚向前跳二呎至三呎之遠（如第三圖）跳行之時全體重量悉落於右脚之上及至落地時兩脚須同時落地此時臂部當出於右脚之前身體向後略作倚斜之勢右户較左肩略低右肩並須略轉向後（第四圖）右脚之跳動不宜過高然須極迅速（二）上跳轉身推球當兩脚落地之時兩腿宜略（第五圖）遂即略向前盡力向上跳起（第六圖）同時將軀幹挺直向左旋轉並急將右臂向前直推極力將鐵球擲出（第七圖）當身體騰空之時兩脚之距離則極近大抵在一呎之下鐵球擲出時掌心向下並略向外 
　　（五）擲鐵球須知（一）當推擲之時宜用手腕及手指將鐵球略向後旋轉此法可使鐵球擲出更能及遠（二）身體旋轉之時須將右脚換至左脚之前故推擲鐵球之後身體略向前傾斜左脚則提起伸直於後（三）起跳與擲鐵球當於同時行之蓋擲鐵球第一重要之事即係兩脚之用力而臂之用力尚在其次也（四）當第一次跳躍之後左脚離圓圈旁之板約一呎遠擲鐵球之後右脚落地應適近停脚板（五）自單足跳之後以至推擲鐵球其間不可稍有停頓若一有停頓即不能及遠此爲一定不易之理夫擲鐵球一事固以手脚愈快愈能及遠然在手脚較慢之人苟能將右肩之位置格外放低更格外旋轉向後則其能力亦可大增但手脚較快之人則仍須倚其跳動之速度 
　　（五）擲鐵球之速度（一）單足跳之速度此速度能使鐵球得其最初之力度若於跳後稍有停頓則鐵球即全失此速度之功用（二）轉體與跳動之速度若將此速度與單足跳所得之速度聯絡則其功用愈大（三）即臂之推擲（四）即手指與手腕之抛擲此四種速度各能增大鐵球之速度若其間不作停頓則於最後鐵球可得最大速度而所及亦遠若一有停頓則因而使前所得之速度悉行消滅而無聯絡之效矣 
　　（六）擲鐵球之練習法初學者於最初學習時宜先除去單足跳之一事而練習自立定格式之擲球法俟習之已久悉得擲球之秘訣始可加入單足跳然動作仍宜甚慢久之始可將各速度逐漸增加惟自單足跳之後至擲球之時其間不可稍有遲及停頓等情事練習擲鐵球時尤有亟當注意者（一）單足跳時往往有過遠與過速之弊若有此弊共結果未必不能良故宜適可爲限（二）於單足跳之後若轉體過慢則由單足跳所生之利益全歸消滅（三）轉體過早而於單足跳之後若面已向擲球方向則轉體之利益亦不可得祇不過憑膂力將球擲出而已（四）在單足跳未終之時身體之重量瓽在鐵球之後然亦不可太過（五）臂之向前實有過早之意向（六）手及手指須正對擲球方向（七）擲鐵球者恒用一較大之球以練習擲球之格式而另用一較小之球以練習速度俟擲球格式旣已熟習則每日擲十數次即已足（八）凡敎者宜立於擲者之後或立於其前庶能察出臂之正對擲球線與否 
　　（三）跳遠 
　　（甲）跳遠之設備 
　　（一）跑道跳遠之跑道須長一百十呎寛四呎半深半呎中鋪煤灰灑以水而滾實之 
　　（二）跳坑跳坑須長二十呎寛四呎半深一呎其中鋪以鋸屑與黑泥其成分爲鋸屑三分黑泥一分兩者須混合均匀所用之泥不可過乾亦不可過濕過濕則易結成塊凡一次混合得宜以後即永無固結之弊 
　　（三）起跳之板此板應以無節之軟松木爲之長三呎寛八吋埋於地面下方向與跑道作正角板之上面與跑道之地面等高蓋跑道起跳板及跳坑三者其高低均須一律 
　　（乙）跳遠之法 
　　（一）步點近世有名之跳遠者幾盡用三步點法其第三步點即前述之起跳板第一步點及第二步點即在跑道之中其離開起跳板之距離人各不同大抵第二步點至起跳板爲五十呎至五十五呎第一步點至起跳板爲一百呎至百十呎此兩步點之用在使跳遠者於奔跑之際以起跳之脚落於此二步之上及至起跳處此脚可以自然恰當踏於起跳板上此第一第二步點經多次之試騐自能擇定練習之時旣已擇定此二步點可在其處釘以小木橛爲標識以便容易看出至於比賽時則不宜用木橛或其他可以移動之物爲步點記號因恐爲人所移動故也比賽時最好即以本人鞋底之釘用脚在地面畫之使所成之痕跡顯而易見且每次跑動之前必須視察一過以驗有無差誤 
　　（二）跑步奔跑之速度與百碼賽跑同惟其中之彈跳性較减於跳高至於人身體之大小輕重殊無關係此由近世觀察而得但最重之要素即爲準確即跑之脚步不可參差此種要素雖由於天性而練習之功亦與有力焉至界線時如脚尖趨過界線或未至界線均爲吃虧凡跳高跳遠及撑竿跳高等所用跑步之法與短程賽跑所取之法稍有不同因其向上下之動盪較小而蹲踞則較甚作此種蹲踞格式實可使脚步更得平穩爲跳遠必不可缺之件然在跳高及撑竿跳高則尤爲緊要 
　　（三）跑之速度奔跑前宜立於第一步點之後以起跳之脚尖踏於第一步點整氣凝神由此處奔跑而前步步將速度增加及離第二步點數碼時心中若能預决起跳之脚必能恰當踏入第二步點則宜出全力增加速度向前奔跑如此跑至離起跳板五碼之處當已達最快之點以後之三步但當保持此速度不宜再行增快此時須聚精會神於最後之跳躍惟此際身體須挺直並稍下沉俾脚踏起跳板時可以成蹲踞之勢且更能彈動小腿致力於躍起可以較平時爲高最後一步須較以前之脚步短五吋至六吋之譜 
　　（四）起跳之格式跳時不惟須極力求高且須加意勿使此求之法同於跳高時所求者因跳高之求高法係將往前之速度完全停頓轉而用力高躍至跳遠之法則與百二十碼高欄所用之離地法無異但用力尤多因雖求高仍不宜停止往前之速度也此種跳法係用脚作向後向下之動作以保持其向前之速度而用大力向前推動惟同時並須增加高度（第一圖）跳遠之高度實爲最重要之事速度尚在其次倘於二者必有所犧牲則寗犧牲速度不可犧牲高度 
　　（五）騰空時之格式身體初離地時雙臂宜用大力擺至頭上與立定跳遠時之動無異惟此跳遠二臂之上舉須一先一後然於起跳之脚尚未完全離起跳板時雙臂即已舉至頭上及身體下落將及地面之時雙臂須用力向下仍落於身旁因此動作可以使身體在空中停留片刻身體跳起空中儼然與直立無異有人亦稍向前傾斜 
　　（六）腿之格式起跳之時若以右脚踏起跳板則左膝當極力向前向上如猛踢之勢左脚旣起右脚即隨之（第二三圖）初雖右脚略後旣而兩腿即並行（第四圖）並於落地之前皆極力作向前向上之姿勢及近跳坑之際身體須前傾與腿相遇（第五圖）落地時脚跟相並但不可着地否則脚跟若着地則須使其直下以阻其在身下滑動而防致向後傾跌以减損所跳過距離也（第六圖）凡脚一着地宜即移使向後居體及臂部之下如此則軀體之他部可以向前滑動而臂部亦可接近地面並不致减損所跳之距離此法可使二腿向前周身各部亦向前而無退後之虞且跳者之平均力旣已向前則其脚之移動亦必向前有時若覺此向前之平均力忽失則宜急以一脚向後二吋或三吋俾身體不致向特傾跌若不如此少退而欲向側跪避則必至向後傾蹉又宜於兩手下落時須防其與地面接觸蓋若一接觸地面則量算即由此處而此處實爲觸地最近之處也 
　　（七）習練方法跳遠之練習法與短距距離賽跑之練習法同然當初春天氣尚冷地面未乾之時練習之工夫宜大半用於短距離賽跑以養成氣力格式與速度並應常作高跳（遠高跳）四分之一蹲踞及半蹲踞等運動欲於跳時得充分之高度宜於起跳板前六呎之處置一高欄以練習之當初春天寒多雨之期須常練習整正脚步之法一至天氣漸暖宜於練習之時即能以起跳之脚適當踏入各步點之上又於練習最快跑步時宜分一部分之工夫練習長距離慢跑以養成堅忍耐勞之能力俾至比賽時連續多次跳躍不致疲勞乏力天氣尚未和暖時每星期練習跳遠不能多過二次或三次天氣旣和暖以後則問日練習一度跳遠已爲至足且每度練習不宜多過六次至十次 
　　（八）跳遠應注意之要點（子）先試跑定各步點之時铁緊縮肌肉使其呆板須用寛舒自然之力（丑）起跑之初忽遽圖極快恐脚步錯亂不能適當踏於步點之上速度宜逐漸增加步法須極自然（寅）腿脚有疾痛時不可練習惟比賽時不在此例（夘）比賽之前三日即須停止練習 
　　（九）比賽須知（子）若至第二步點時脚步已不準離步點尚有數寸遠即須立停不可更進因脚步旣亂則此次之跳必難及遠况每人只跳三次此次旣不能得越 
佳果不如退回而另行起跑也（丑）若係逆風而跑宜將第二步點移近一呎至二呎第一步點移近二呎至四呎有時風力過大則更須移近若係順風應將第一第二之兩步點按前率移之使遠（寅）若於此項比賽之前已作他項比賽而覺身體疲倦則跳遠之時亦宜將第一第二步點酌量移近（夘）若跳者之脚踏出起跳板之前則已屬犯規即不必力跳以求節力若於落地時有向前傾落過速之趨勢則下次跑至起跳板時身體更須挺直若更有向後傾跌之勢則有二故其一因跑時身體過挺或過於向後其二因此在起跳板少作停頓此停頓即起跳之脚較身體略前之故以致速度受一小打擊身體亦隨之而高起此爲跳遠者所常有之弊滇望及早改正免成習慣即難於戒除矣 
　　下星期刋登撑竿跳高 
[中國蛋黃之輸出業（續）]  
　　品質之考騐上年蛋産頗不豐盛而其需求仍極殷急華商以供給有限不能選擇佳品外輸故貿易之法爲之一變凡貨物未裝船之前出口洋商須先察騐品質旣裝之後華商即不負責任自兹以往此法恐將伐爲定例矣洋商亦以此法爲適當蓋蛋質極易變裝船之時雖極良美卸交之時或已變壞若令華商負無限之責任未免太苛也 
　　自此法實行後出口洋商自當於貨物上船之前嚴密審察對於顔色成份潔淨自味各點並須詳細騐之以自保其利益騐蛋可用一種特製之探騐桿揷入箱内即可得品質之優劣如或懷疑過甚則可開箱或開聽以視察其全部 
　　由平常察視所得之經騐而論蛋黃當以色不甚黃（鴨蛋之黃應有深黃帶紅之色）無凝結之塊粒而臭味清鮮者爲佳騐時可任取貨樣而分析之 
　　（甲）流質蛋黃之分析不壞之流質蛋黃分解以後所得之成份如左 
　　水百分之五十 
蛋油（用哥羅方或以太提出）百八之三十 
指肪百分之三十 
硼砂（氣候熱時較少）百分之二 
蘇打百分之二 
　　俄加大文豪利奥託爾斯泰之子ＣcmrtＩlyaＴolstoy 
[美國人遊戲絶技]  
　　美人ＨalryＭcＬaughlin從支加哥高屋頂上置椅作豎蜻蜓之戲從容不迫觀者莫不服其膽之豪也 
　　其餘爲非脂肪固質 
　　流質蛋黃所含之水份最多不得過百分之五十二蛋油最少當有百分之三十若指肪過少則非脂肪固質必多而其黃將有過於凝厚之虞故欲蛋黃適於食用必將非脂肪之酸素詳加考驗在百分之二三間者爲佳 
　　（乙）工業品需用蛋黃之分析 
　　水約爲百分之三十六 
蘇打百分之二·七五 
脂肪用哥羅方鍊出百分之二○·三 
不溶解之蛋黃質百分之九 
能溶解之蛋黃質百分之一·三二 
鏀炭質百分之九·四六 
無蛋黃質之蘇打百分之三·三一九 
純蛋黃質百分之一○·三四二 
　　蛋黃一箱其所含蛋黃質之比重以其容積太大每不能測算若其色過黃而脂肪甚薄者必非純貨蓋其所含純淨之蛋黃質祇百分之七十三餘俱爲水分及他種雜品也當巿面良好時蛋商對於貨品優劣雖仍負責然竟或雜以他項物品以增大其供給之量最普通之孱雜品爲水然亦有雜以儲置久陳之蛋黃者此種蛋黃最難分析至於加鹽以增益重量之習慣現不多見矣 
　　保險流質蛋黃出口常保有特險箱桶洩漏保險公司亦負有賠償之責其實若能裝置完善則保普通水險已可無虞當銷路繁盛時蛋商往往用不堅固之箱以致中途洩漏保險公司受莫大之損失此等惡習應即革除者也 
　　裝運以箱裝運船中之地位最能節省其所費空隙自百分之十至十五空隙之多少以貨物所置之部份而定長圓桶佔地位最大空隙在百分之二十五至三十若以鼓形桶裝運圓徑愈大所佔地位愈少空隙常爲百分之二十五 
　　銷路往昔流質蛋黃之銷路以英德爲最廣現運往意法比荷者爲量亦頗鉅美則以黃中含有硼砂故不多購 
 
 
 

Page 20

 
 
   
 
