# 1910 - 308 - 4913567

 

Page 1

 
 
   
 
 

Page 2

 
 
上諭 
　　監國攝政王鈐章　十月十一日内閣奉 
　　上諭前經明降諭旨縮改於宣統五年開設議院並諭令迅速纂擬憲法及議院法上下議院議員選舉法曁關於憲法範圍以内必須提前赶辦事項均於召集議員之前一律完備奏請欽定頒行所有關於憲法之各項法令及一切機關應責成該主管衙門切實籌辦其民政部調查户口籌設巡警等項度支部清理財政釐訂稅法等項以及法部應籌設各級審判廳等項學部應籌辦教育普及等項均屬關係重要不容置爲緩圖各該管衙門俱有應擔之責任着即迅將提前辦法通盤籌畫凡召集議員以前必須完備各事宜分别最要次要詳細奏明請旨辦理總期通力合作壹意進行俾克早日觀成免致臨時貽誤欽此 
　　上諭前據各省督撫先後電奏請開國會業經降旨俯如所請縮改於宣統五年開設議院其地方應行籌備事宜並飭令各督撫淬厲精神督飭所屬妥速籌辦年來財力竭蹶艱難朝廷素所深悉旣經該督撫等聯銜奏請必於地方情形確有體驗當不至徒託空言第恐論事有奮勉勇往之誠而任事有審顧遲迴之慮且奉行官吏或因事體繁重費鉅期迫又存一畏難之心藉詞延宕用特再申誥誡舉凡開設議院以前地方應行提前赶辦事項著即懍遵前旨切實進行毋再因循推諉致誤限期其有邊遠省分未經設治及甫經設治人民稀少地方與腹地情形顯有不同應辦各事有不得不分别先後緩急者准由該督撫等據實奏明請旨裁奪總不使於憲政前途少有窒礙督撫等受恩深重務當殫竭血誠勉爲其難毋負委任倘或乞請於前而敷衍塞責於後以致名不副實貽誤事機定惟該督撫等是問欽此 
　　上諭甘肅新疆巴里坤鎭總兵馬福祥現在丁憂著改爲署任欽此　軍 
 
 
 

Page 3

 
 
機大臣署名奕劻毓郎那桐徐世昌 
論說 
[對於南洋勸業會之評論（醒）（四）（續）]  
　　（乙）工藝館。工藝館之陳列品。共分七部一染織工業部。以江寗出産之庫緞。花緞。漳緞。漳絨爲最富。染色提花。均頗。精良。蘇州所製之泰西花緞。泰西八音紗等。酷似西製。實爲改良染織。挽回利權之物。蘇緞雖不及寗緞之佳。然價值稍廉。亦爲中人衣料所不可少者。各種縐紗綢羅。亦爲熱銷之品。顔色。花紋。均不陋劣第近年以來。東西洋之。綢緞。爭相輸入。即俗。稱泰西花緞者。其質料雖不及本貨之佳。然顔色花紋。嬌妍奪目。遠勝本貨。以故價亦高於本貨。而善趨時尚者。爭相購求。每年外溢之欵。不可勝數。吾國綢業。亦暗受。其害矣。亟宜改良本。貨務以花樣。翻新爲。貴並購機仿製泰西花緞。以爲抵制。此誠織業界諸君子所應急急籌畫者也。且更有進於是者。我國染織業。不久將有恐慌風潮。矣蓋剪髮易服之說。早喧騰於朝野。目今雖不即。見諸。實行。然必有實行之一日。將來易服之事。果見實行。則我國。綢緞。僅可爲女子製衣之料。而在男子。則用者少矣。不過綢羅。縐紗之屬。可爲春夏秋三季之。衣料而已。至冬季衣。料則改用厚呢者必。多因此綢緞之銷路。必大受頓挫。爲今之計。凡屬。染織綢緞之。家亟宜先事預防。招集股份。設廠購機。仿製各色呢布以及春夏秋三季洋服所用之各色棉紗薄布。專備易服製衣之用。倘不於此是。謀則一旦易。服之後。綢緞旣不適。用而所。用厚呢。薄布之屬。多惟洋貨。是用坐失大利。且存積綢貨。一時不得。暢銷。彼時經濟界。又必大起。恐慌矣。亟望當事者於此加。之意也。二採礦冶金部。陳列各種礦物。爲數無多。大半係揚州徐州海州池州寗國所産採礦事。業在我國今日。尚屬幼稚時代。遺貨於地。漫藏誨。盜不能自利。適以自害。亟宜設法開採。以闢利源而絶覬覦。我國自開礦以來。前後已閱數十年矣。然稍見成效者。惟開平萍鄉兩處而已。館中中廳。一部專置開平。漢冶萍各種煤鐵模型實物。頗有可觀。即此亦可見。辦理數十年。尚非一無成效。惟在辦。理者之得其人耳。現在我國。財政困難。上下一致。節流旣無由而節。惟有開源之法。然欲。開源。竊以爲開礦其首要也。全國資本家有創辦實業之。能力者。尚望普發宏願。而急注意於。此以固我國。本而厚我民力也。三陶器部所陳列者。皆江。蘇宜興出産品。各種。紫泥陶。器花樣極多。顔色亦極。古雅。此均係改。良新。制之。物與舊製有别。宜興。陶器。素著名於天下。倘能日。漸改良。刻意翻新。則非特暢銷於國内。即外人。亦無不歡迎也。幸當。事者。勉之。又有紫泥製之石板石筆等。爲學界適用之物。苟能製作。合法。將來亦能暢銷也。四土木建築部。有學堂建築模型數種。尚屬可觀。建築本爲專門之學。極宜留心參究。蓋現在建築房屋。多仿西式。式樣新奇。不宜雷同。每有建築。必求翻新。以故頗難憑空建築者。其初必先繪摹圖樣。以爲標準。即俗所謂打樣者是也。此事甚非易爲。以故各地建築之始。必先聘西人繪圖。所費頗鉅。往往有索至四五千元者。吾國人聰明材力。不讓彼族。何以甘於暴棄。不事研究。且寗波天津土木工。依樣建築。綽乎有餘。苟能稍事參究。則匠心獨運。繪圖豈難事哉。尚望有。志者留意。此舉。也我國實行立憲。開設國會在邇。將來官。署學堂工廠。商屋之建築。必多大利。所在。豈甘退讓。建築旣列專科。必非工人所能窺其精微。尚有望。於莘莘學子之研究。務使建築事業。足以獨立。不依。賴他人。而後已。（未完） 
專電 
[電一（北京）]  
　　黔省匪徒滋事勢甚猖獗樞臣奉旨著電寄龐撫妥籌勦辦 
[電二（北京）]  
　　慶邸以國會年限業已縮短如再續請定施强迫手叚嚴厲對付 
[電三（北京）]  
　　資政院以湘省公債湘撫未得處分質問樞臣某相謂副署係對君主負責任非對資政院負責任 
[電四（北京）]  
　　廷寄度尚澤公轉諭各督撫以後無論何項需欵永不准奏請加稅 
[電五（北京）]  
　　軍機處議决請開黨禁 
[電六（北京）]  
　　浙路代表呈請郵傳部代奏朝廷如能仍派湯夀濳爲總理股欵必能迅速繳齊 
[電七（北京）]  
　　御史石長信奏皖省奇災應速賑撫一面亟籌鉅欵隨時接濟奉旨度支部議奏 
[電八（東京）]  
　　日本政府擬募集内債三種　一鐵路公債二億五千萬元　二改修河川公債一億七千萬元　三朝鮮公債一千萬元　三種内債之利率皆四釐又計劃改築日本鐵道爲廣軌 
 
 

Page 4

 
 
[電九（東京）]  
　　日本文部省以柔術爲有益於學生之修養與體育擬以柔術爲師範學校體操科中必修課目現尚在研究中 
緊要新聞一 
[慶邸仍有内閣總理之望北京]  
　　前數日中央政界盛傳監國俟責任内閣組織完全之後將准辭職嗣據内廷人言此說不實屬確近來各項要政監國仍多商諸慶邸始决惟於用人一端不能如前之全權在握現慶邸雖不時有乞退之言監國必再三挽留惟屢次力保毓朗確爲將來卸責地步而監國則曰毓朗雖敏銳有爲然求進之心太速恐多貽誤且於政治閱歷尚淺非再經騐三五年斷難倚任現在時勢如此艱難無論如何王爺尚難享清閑之福云云蓋監國之意將來新内閣總理仍擬屬之慶邸云 
[澤公面奏内務府弊病北京]  
　　日前王大臣會議皇室經費問題首由澤公提議此事阻力甚多非請特派親貴大臣參預斯事必屬無效且現在勝任者非濤貝勒莫屬再此事釐訂頭緒紛繁一時未能就緒仍須先由撙節裁汰入手蓋詳查皇室經費其確歸宫廷御用者不過十分之四五其餘則盡歸中飽此後但求於御用無所虧所損者祗中飽各官而已各大臣皆以澤公所議爲然惟内務府某某兩大臣顔色忸怩跼蹐不安亦連稱是是而退嗣聞此議已由澤公面奏監國謂清理中央財政必注重於此查該府所列財政均以宫廷御用爲詞與實銷之數相去甚鉅不可再事敷衍其間又得濤朗兩人之賛助已蒙監國允准詳切清查並聞澤公與各大臣核議入手辦法决計切實盤查一切故該府自管府大臣以下莫不慄慄危懼不識尚有敷衍之法否 
[蘇撫變通本省軍制之意見北京]  
　　蘇撫程中丞咨呈軍諮處陸軍部意見書云案准憲政編查館電開資政院開院各省可派員來京赴各主管衙門陳述意見兹特備文陳述意見如左查蘇省預算成鎭經費按照練兵處奏定編制估計除現在混成協已有步兵兩標馬砲各二隊工輜各一隊軍樂半隊外尚應添練步兵兩標馬兵兩營兩隊砲兵兩營一隊工輜各三隊軍樂半隊方爲成鎭足數約計常年薪餉各費尚需銀八十萬有奇開辦經費尚需銀一百三十萬有奇雖已由軍諮處重訂編制較從減省計爲數當仍甚鉅以蘇省現在庫欵支絀羅掘殆盡即現有混成協常年薪餉各費尚不敷銀約十萬兩若復責以成鎭大宗欵項勢非展限數年分訂編練不克爲功若於無可如何之中而爲勉强成鎭之計則惟有將舊有軍隊分别從事裁改以裕餉源而節經費至裁改方法尤以變通軍隊編制爲入手方針編制一事業經部處詳密籌訂固無不悉臻妥善更何所用參其末議惟軍隊與地形最有密切之關係蘇省五屬地勢卑窪港紛歧旣鮮平原廣衍之所復無岩谷峻嶺之隅河流曲折都爲水環其地理形勢非特爲北方所無即與南方諸省亦逈不相同加以梟匪縱横時爲閭閻禍患故從來防綠各軍莫不參編水師以相倚輔俾資運用現在改練陸軍照章固不宜再有水師名目參雜其間致與章制相背惟旣荷部處察酌南北各省情勢擬將編制量爲變通則蘇省軍隊必須水陸互相爲用擬請於陸軍一鎭中仍准酌配水師約十分之三以爲因地制宜之計並將效力稀少各兵酌量减併俾獲易于成鎭兹將暫擬變通編制曁裁改方法分列于下以備參考一全鎭步兵四標除現有四十五六兩標尚須添練兩標擬將現有左右兩路巡防隊改編一標不足人數由南京裁撤混成恊之步兵一營薪餉撥充徵補足額其一標則以現有飛划水師五營改編仍用船隻駐紥水面俾水陸交相爲濟一全鎭騎兵一標蘇省水道沮洳騎兵功用甚稀擬暫變通僅練兩營除現有兩隊將南京裁撤混成恊之騎兵兩隊餉項撥充堪成一營並另添練一營即作成標俟將來餉項充裕再行添練一營合成三營之數一全鎭礮兵一標照章陸路砲二營過山砲一營南北情形不同所用噐械自異陸路砲體質笨重運用爲難擬暫變通僅練過山砲一營機關砲一營即作成標除現有過山砲兩隊應再添練一隊至機關砲用之蘇省極爲相宜經費亦較過山砲爲減惟應添備船隻以資水陸並用亦俟將來餉項充裕再行添練一營合成三營之數一全鎭工程一營除現有一隊應照章添練三隊一全鎭輜重兵一營自應照章編足惟擬變通編練陸地輸運兩隊水道輸運兩隊除現有一隊再練一隊作爲陸地輸運並另由太湖水師五營酌抽二成餉項改編兩隊水道輸運似此變通辦理雖對于出師計畫國防計畫上固不能無所缺點遇有征遣蘇省兵力僅及其半且旣練水師由舊軍改編原爲節籌經費兼護地方而設勢不能分散駐紥以資保衛於操練給養衛生上恐不能如現時軍隊之求全責備但今日爲新舊軍隊過渡時代而又限於財力不能將各方面行政機關悉數籌備佈設第一宗旨祗在勉力成鎭其有不甚合宜之處不妨逐漸改良擴充俟將來地方警察遍佈城鄉水陸保護治安即係警察專責軍隊對于内政無甚關係不過爲警察之後盾遇有特别意外事端一輔其力所不及届時再行分别改正于經費行政無所妨碍亦未始非一舉兩得之計惟即使如此辦法除將左右兩路巡防隊飛划水師營原餉並南京裁撤之混成協一營兩隊曁太湖水師二成薪餉抵充外約計常年薪餉各費不敷銀三十七八萬兩開辦經費六十餘萬兩尚須設法籌措再查飛划太湖兩軍雖屬防營性質與大江外海等水師絶不 
 
 

Page 5

 
 
相同而以水師名目平時造銷統計等項已准海軍處咨明歸其管轄現擬改編陸軍尚須與海軍處商明辦理所有陸軍成鎭爲難情形及管見所及統候核奪爲幸 
[鄂人仍請明年即開國會湖北]  
　　漢口國會請願同志會於初七日在四官殿銀行講習所大講堂邀集武漢各團體代表開第二次會議討論請願進行手續到會者一百餘人先由主席吕逵先君報告初三日所奉縮短年限於宣統五年開國會之上諭衆起立敬聽次由同志會長張國溶君演說組織責任内閣萬無先於國會之理國會亦萬不能遲至宣統五年本會前議於本月十二日至督院遞請願書一舉此時或行或廢請衆公决時有戴仲華君接續演說略謂外禍日亟時不我待仍須請求明年即開國會以救危局衆鼓掌贊成隨起立表决仍於十二日赴督署請願兹將議决事件擇要錄下　一推舉吕逵先張國溶二君爲請願各團代表領銜　一前次會議張國溶君所擬呈稿係在未奉上諭以前現已定有縮短年限不適於用應由同志會倩人擬撰　一各團請願人難定總數多多益善　一臨時辦事處决定在漢口永安堂　一選舉辦事書記以熊煥章張鼎銘晏毅生充之　一選舉庶務以何海鴈胡輝郭致中三君充之　一各員辦事時刻自初八日起至十一日止每日由一時起至四時止事繁者自行認定時刻 
　　湖北諮議局國會請願代表陳登山君於國會諭旨未經發表之前曾由京電詢湖北同志會略謂各省紳民俱向本管督撫懇求代奏速開國會何以我鄂同志會寂然無聲豈不爲他省志士誹笑等語該會接電當將初一日邀請三十六團體代表議决各事及預定十二日上書督轅各辦法詳細電告兹國會上諭已經發表陳登山君復電諮議局詰問全體對待意見聞各議員均主張十二日請願之舉事在必行不能因已縮年限遂爾中輟云 
　　又湖北黄梅縣孝廉石世英等以國事日非危機日迫若遲至宣統五年始開國會恐已時不我待爰糾集黄梅旅居武漢人士百餘名擬附入各團體於十二日齊詣督署上請願書要求代奏明年即開國會 
[奉省礦産危機一髮奉天]  
　　奉天全省計有金礦五十五處銀礦五處銅礦九處鐵礦七處鉛礦九處煤礦八十五處石棉礦兩處玻璃礦兩處岩石礦兩處銻礦一處合共百七十七處而已經開採者不過四十餘處呈請開採者亦祗二十餘處此外各礦雖經調查確實尚未禀請開辦其絀於財力耶抑泥於風水耶聞某國資本家夙懷覬覦之心已募集鉅資擬設一極大開礦公司先行派員分赴各地實地勘測礦脉然後向我國請求允其開採 
　　又聞南滿鐵路公司地質課員近日調查南滿礦産不遺餘力其中有研究之價值者除石炭外則爲安奉綫附近之鐵礦及安奉綫附近至鐵嶺傍之金礦鐵礦含量雖不過多殆與大冶礦相似查近來歐美産鐵之國其良礦採掘殆盡今已漸及劣等品質若與南滿鐵礦比較相去甚遠故該課員異常注意并聞金礦將來如果開采亦十分有望云 
[錦愛路之現在與將來奉天]  
　　東督錫清帥日前接准郵傳部電開修築錦愛鐵路一事某國人從中屢次阻撓實與主權大有關礙希將該國人近日在奉種種態度查明詳細覆部以備會同外務部與該國駐使談判 
　　又錦愛鐵路之建築擱置已久近忽復行提議實係錫督所主張聞錫督對於建築該路之理由以滿洲全境皆在日俄兩國鐵道勢力範圍之内若我能建一完全之路與日俄之路鼎峙不但可以維持勢力即利權之恢復亦自不少且内外蒙古天産之富不讓滿洲昔以交通不便遂至棄置將來錦愛路成尤可開拓蒙古之利源而振興農工商各業云 
[東三省通信]  
　　奉諮議局將議國會代表行止　奉天諮議局日前發出通函云敬啓者北京函稱代表團意思對於國會期限縮短問題擬徵求各省意見以定行止由本省駐京代表函問到局本局以問題重大又須急待解决自應開會研究以大衆之知識定唯一之宗旨兹定於月之初七日上午九鐘在本局開各界全體會議希卽轉知團體内各部分均請届時早臨爲叩奉天全省諮議局謹啓 
　　延吉糧利一網打盡矣　延吉自光緒初年奏設越墾局以至於今越墾韓民將及二十萬而各地移往開墾之華民亦復不少故延境所産糧食較吉東爲多北韓一帶咸仰給之各地糧價之漲跌遂亦以延吉爲標準自去冬日俄商人在延琿各地爭相購買皆獲厚利延琿之市塲因之日益起色近聞日本在朝鮮之糧業會社將派人至延琿四處商埠界開設分店出貸欵項於墾民定期交糧竊恐延邊荒地此後又將别釀交涉而吉東糧利則爲其一網打盡矣 
　　奸民私賣森林可誅　吉林圖門江岸松杉背之森林葱鬱密厚一望數十里翳蔽天日我國官民向不知保護經營聞近有奸民私與日人締結密約由日要出資頂名採伐順江而下至珲春海口交付日人轉運外洋現聞延邊官吏已微有所聞恐釀起國際交涉業經派人至該處調查以預防將來之干涉 
 
 

Page 6

 
 
　　中國駐紥滿洲兵數之調查　近有日人調查中國駐紥全滿兵士之確數計開步兵三十八營騎兵六隊砲兵十八隊砲二十八尊兵丁一隊防軍一隊共計步兵一萬九千一百五十三人馬兵一千三百四十四人炮兵二千六百六十七人消防兵六百三十人憲兵六百三十人 
　　日人經營滿洲實業之一斑　日人爲經營滿洲實業起見於南滿路附設屬地小學校及分校塲中附設實業補習科專以教授各種實業之智識技能爲主其普通科目爲修身國語算術英語幾何代數物理化學圖畫造圖簿記中國語言文字等其專門科目爲土木建築機械電器運輸商業農業等普通科目任生徒之便宜至專門科目則必須實力研究不能隨意作輟及半途更易云 
　　倫邊重要地勢調查紀　江省呼倫道屬境與强俄接壤彼族常有侵掠之志現在我國當道極力經營或可弭禍於無形就中以辦墾爲急然辦墾貴設治兹特考查其地勢之重要者列下第一爲滿洲里其地當東清鐵路入境首站且已開作商埠俄蒙往來又以該處爲衝途時有交涉去歳已設爲臚濱府次則吉拉林地處沿邊適中原有金礦聚集流民時起爭端且地土膏腴從前俄民時有越墾亟應招徠墾户逐漸實邊已經派員設治定名爲室韋廳然吉拉林地勢較小不過就金廠爲暫時根據將來室韋廳治仍應於根河北岸擇地移設方爲得勢次則珠爾干河距吉拉林過遠道路爲阻現設總卡官經營邊墾俟將來人民漸多再行設治次則額爾古訥河口爲倫邊之終點距珠爾干河尚五百餘里且與黑龍江會流地勢最爲險要日後亦當設治云 
[京師近事]  
　　度支部澤公因明年預算不敷甚鉅籌欵匪易擬先辦公債票以爲濟急之策曾紀前報兹悉澤公前日召見時業經面奏監國照准並聞日内將在資政院提議商請各省諮議局協助 
　　湘撫楊文鼎籌辦公債未交該省諮議局議决遽行奏准一案經資政院議員審查確係侵權違法乃初二日議會通過奏請處分未有效果聞此案議决後楊之私人即由京飛電告之旋得楊撫復電請代爲極力運動有但能保全其位雖巨費亦所不惜等語楊革職一次處分兩次皆以重資而得開脫故此次雖由資政院具奏亦無如彼何也 
　　農工商部溥尚書性極庸懦不能治事所有該部一切大權均爲丞叅廳僭握該尚書到署必先至丞參處然後到大堂仿彿謁見光景如先到大堂則丞參簡直不理以致合署人員皆知有丞參而不知有尚書以至該部所司實業無人倡辦每日所辦者無非例行公事而已 
　　黔撫龐鴻書日前又有摺到京請旨開缺自謂年老力衰不堪勝任並陳該省財政竭蹶情形辦理各事甚爲棘手請另簡賢能以繼其後聞某樞臣力保直藩凌福彭升署不知能邀允准否 
　　駐俄薩廕圖欽使十月任滿聞外部各堂已擬定調回即以施肇基請簡繼任 
　　法公使昨赴外務部要求恤金甚巨聞係因廣西柳城又有法人被害情事不知確否 
　　電報總局前因格式不合於用即在局之左近購屋改造尚未蕆工因度支部盛侍郎急欲移入舊局故催令遷讓業經讓出一半所有局員辦公之處悉移之新屋惟打報房以新屋未成故未遷移現盛侍郎忽又變計暫緩不遷或謂侍郎之意仍不欲留京故有此舉云 
時評 
[其一。]  
　　監督中國財政之說。發起於平和會。而不謂美國首以此要借欵。嗚呼。此監督問題。非債。務上擔保問題。乃中國財政死活問題。政府諸大老。勿貪小。勿游移。宜决詞謝絶。勿爲飲鳩止渴之計。 
[其二。]  
　　嗚呼浙人。將無所請命矣。 
　　竭諮議局全體之力。哀求再四。雖經憲政館兩次懲罰而不已。而始得浙撫之允奏。旣奏矣。而朝廷復置之不睬。於是不得已。而又將哀求於資政院。 
　　雖然。資政院之效力。已於湘省公債違法案見之矣。嗚呼浙人。其何能恃。 
[其三]  
　　嗚呼。東三省。某國之屢次增兵何爲者。 
　　將以防鬍匪耶。則鬍匪雖跳梁。小寇耳。何用大舉。將以防相競之某國耶。則某國已有成約。不致再覬覦彼勢力範圍内之權利。將以防東省居民之因事反抗耶。則某國之兵警已密布。華人特其籠中鳥。甕中鼈。釜中魚。死活已惟命是聽。然則今日又在長春增兵胡爲者。 
　　雖然。彼縱秘密不我告。而我自有極大之吉里鏡。燭照其七灣八曲之腸腑。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙撫批復預算不交之理由杭州]  
　　浙撫增中丞批復諮議局呈云查度支部奏定清理財政章程第十四條第二項各省預算報告册應將出欵何項應屬國家行政經費何項應屬地方行政經費劃分爲二候部核定等語且查部頒册式祗於歳出門劃分國家地方爲二歳入則合併國家地方爲一部式尚未劃分前送說明書中雖將國家稅地方稅之性質分别詳載然亦未經度支部釐訂頒行亦難據以爲准是預算表地方稅歳入一門旣未准部釐訂頒行即屬無從提出希候電詢度支部俟覆到箚行遵章辦理 
　　附諮議局議員提出預算案質問書　按憲政編查館奏定憲政逐年籌備清單内開第三年釐訂地方稅章程該項下夾注爲度支部各省督撫憲政編查館同辦此所謂同辦者在督撫固應負有如何之責任歟抑仍當絶對的仰成於度支部歟抑同辦者其責任且無異於鈔胥固不必具若何之主張歟撫部院自有權衡可宣示而共聞之歟　又按預算案爲最重要之議案一欵一目皆有關係故各國凡由政府提出預算案必有詳細之理由說明書必有多數之參照文件以求同意於議院若但止爲數頁之表册而已是否可成立爲一種之議案尚屬問題蓋旣名爲議案則固自有不可不備之方式在也今撫部院所提出之預算案即一通之表册也究竟在於歳出之一部分其現劃分爲國家地方者固以何爲標準歟其中舊有事件若干新發生事件若干何以歷年歳入間有不敷事件增加又能應付歟旣爲浙江省試辦之預算何以但詳於省城各署同而外府州縣各種之經費可不列入歟抑調查之疏歟所列各項欵目有無一種比較的爲必要之經費抑凡欵目皆爲必要歟方針所在政策所存縱不能爲逐細之說明抑並大體之說明亦不可歟提出者沈鈞儒 
[江督剳覆議局三要案南京]  
　　（一）節删寗屬契稅章程案　據江蘇諮議局呈稱九月十八日覆議上届節删寗屬契稅章程一案僅據寗藩司議詳售賣官紙一張改令收洋五角仍較蘇費獨重請飭兩藩司協商重訂統一新章交局議决以重憲政等由據此查寗屬契稅章程前據寗藩司議詳節删裁汰並聲明寗蘇情形不同未能一律當經批准箚行諮議局核議在案兹據來呈說明官紙一張寗屬收洋五角蘇屬收銀一錢寗重於蘇而藩司前詳則謂寗蘇不能一律究之司署契尾每張收錢二百四十文本係舊章續後財政局於契尾外議增官紙一項每張收洋一元亦係試辦新章今契尾業已議停官紙蓋用司印亦已减半折收較之寗屬舊章蘇屬現章仍有參差應由寗藩司再行斟酌議詳至考核州縣功過一條據稱事非越俎未便認爲無庸更改並由司會商蘇藩司重訂全省統一章程呈候核明交局覆議除札江寗藩司另議詳辦並咨蘇撫部院札飭蘇藩司一體會商外爲此箚覆諮議局查照 
　　（一）流通民食案　據江蘇諮議局呈稱九月十八日議决撫部院交議流通民食一案請責成勸業道隨時察看本省歳收豐歉米穀多少善爲酌劑一面認眞稽查毋使奸商暗運出洋亦不得囤積居奇等由據此查米穀禁止出洋内地照常流通並不准私相遏糴迭經通飭遵照頒示曉諭不啻三令五申各州縣自不致有誤會至由此省運往彼省仍在内地例所不禁但必須本省民食有餘方能通融接濟浙江與江蘇脣齒相依誼屬鄰疆從前該省食米向用釣船赴揚州仙女鎭購運由常鎭道飭交保銀限期到口如有逾限罰交保銀入官行之多年前因江北丙午大災加以去今徐海等屬又復被水賑糶並舉尚須遠赴奉天皖贛等省採購應用本省斷無餘米輸出之理是以一再重申米禁以期保全本地民食各在案據呈前由除札江寗勸業道隨時察看本省歳收豐歉存米多少如果實有餘糧呈請酌量核辦一面嚴禁偷運出洋其本省之内仍准流通不得意存畛域亦不得囤積居奇以杜流弊外爲此箚覆諮議局查照　　（一）實行度量權衡新制案　據江蘇諮議局呈稱前奉撫部院交議實行度量權衡新制一案兹於九月二十日議决申復查原案大旨在遵照部章兼顧社會習慣以冀易於推行惟本年三月開臨時會復議補具條文三條補義一條呈請公布施行此次復核舊案與新案實有相異之點舊案在逕用新器新案則意在留行舊器一種相異者一也舊案在各地方官同時進行新案則意在先從省城辦起相異者二也有此二異點雖同一根據部章而已經公布施行之案未便違反前議况寗省已列表出示曉諭蘇屬更應急起直追以符前案等由到本部堂據此查此案係撫部院交議之件并指蘇屬而言應請撫部院主政核辦除咨明撫部院外爲此箚復諮議局查照 
[東京通信]  
　　日英關稅問題之困難　日本與英國之關稅問題日政府若於今年議會提出改正稅率案必至惹起責任問題現正在力籌善後之法故外務省前日對於國民黨之訪問僅以尚在交涉中一語了之桂首相近曾與山縣元帥密商一切外間因又有勸令小村外相辭職之說確否尚未可信但小村病仍未痊前晚之天長節夜會亦由桂首相代作主人并聞政友會有乘此機會推倒内閣或與桂作聯合内閣之意故政府尤爲困難現桂首相擬於日内與政友會總裁西園寺侯爵面商一切 
　　朝鮮觀光團之片影　朝鮮觀光團男女五十四名於西十月二十九日抵東京除婦人外以新貴族爲多其中有閔宗植者於明治四十年曾 
 
 

Page 11

 
 
起義兵反對日本被伊藤統監治以島流之罪昨年始滿刑期到東後默默不語謁見李王世子時獨穿朝鮮禮服又有新子爵趙重應於謁伊藤公爵墓時竟至痛哭失聲 
　　日本亦贊成中美借欵耶　中美借欵問題外間頗傳德日兩國於其中亦有關係之說最近日本内田大使於美國對一訪問者曰如此鉅額之美國資本流入中國日本最所歡迎云云亦可見其心理一斑矣 
　　日本對外貿易額之增加　日本之對外貿易自一月初至十月秒輸出入總領較去年增加八千九百萬圓且漸有輸出超過之趨勢爲從來未有之好現象惟反對政府者謂日本之輸入品以機械原料爲大宗本年輸入貿易較輸出貿易爲不振即爲事業界凋零之證據不可以輸出超過遂爲樂觀云云 
　　日人愼重工塲法草案　日本政府於今春議會提出工塲法案因紡績業者等之運動遂爲議會所反對政府乃以再行調查爲名將原案撤回前月下旬又將該改正草案公布請關係各團體批評聞紡績業者前日特開大會以有關對清貿易之故將原案愼重調查贊否尚未定也 
　　明治大學之陸上運動會　西十一月五日明治大學開陸上大運動會於柏木新運動塲該校之我國留學生爲各私立大學之冠聞加入於運動者亦甚多 
分類新聞 
政界 
[派員監修各級審判廳蘇州]  
　　蘇提法使左廉訪以省城各級審判廳急須成立現在城守營四守備缺已奉裁撤擬即將守備衙門四所分别修改爲省城地方初級各審判廳並將舊日牙釐局房屋修改爲高等審判廳已禀明蘇撫派委候選府經歷李輝炯前往照料督匠赶緊修理以便如期開辦 
[辦理巡警與定章不合之部駁杭州]  
　　巡警道楊昧春觀察昨日接奉增撫札開略謂奉民政部咨駁查本省所送巡警表多與定章不合一表内所列總局分局總辦巡記名稱均爲奏章所無總局應改稱警務長公所分局應改稱巡警區總辦應改稱警務長巡記改稱司書生一警務長以下應設區官總理本區一切事宜巡官以下均歸統轄一巡董亦爲奏章所無各省情形不同應酌改一各廳州縣教練所有尚未設立者有雖經設立而學生未能符奏定原額者應隨時視察分别督飭尅期開辦添招學生以符定章一府城内有兩首縣者不得合設一公所以清事權而免推諉 
[籌議截漕補運之辦法杭州]  
　　浙省截留漕米辦法前由湖州府詳奉撫批飭粮道核詳在案兹悉此案已由糧道曲江宴觀察詳復撫院略云經職道酌核量予變通仍照湖州府前議每石以五元八角計算應令照數移交現任將來即責成現任補運如有貽誤惟現任是問盈虧仍照原議由前任承認所有前議將米價解道由現任請領購米一　旣多周折且推諉延欠亦滋流弊應即毋庸置議除原截在任及調任各員業經到任應令自行補運其交卸各州縣即責成現任補解以免改異業由職道咨司並札飭杭嘉湖三府轉飭辦理至續截之漕米二萬石係由藩司衙門飭發各屬濟糶應如何補運並咨請藩司示復照辦外詳復察核增帥據此已批飭分别移行飭遵矣 
交涉 
[洋商設莊收肉之糾葛武昌]  
　　漢口英商和記宰牲公司專以裝運新鮮豕鷄各肉出口爲業近因漢市肉價昻貴爰雇夥熊金堂在省城府街口聖公會間壁設立分莊收肉每日以數千斤計致肉價陡漲四民咸有怨言昨經巡警道查悉以省城非通商口岸洋商不應違約設市致碍居民食用爰禀鄂督轉飭漢關道照會英領禁止乃該商抗不停貿仍舊收買日昨巡警道特派警士十餘人至該莊將一切器具收没入官並拘熊金堂至警務公所收押恐尚有一番交涉也 
軍界 
[皖省陸軍舉行秋操手續安慶]  
　　皖省混成協統領出示曉諭文云本統領遵奉憲諭舉行野外連合大操之地擇定安慶至練潭一帶軍隊自十月二十一日出發至二十七日操畢所有沿途經過及駐宿地方均應遵照後開條文辦理爲出示仰軍民人等一體知悉其各凛遵（一）軍屬人員對於民間一切植物不准稍加損害一切用物不准私向借用（二）凡軍隊所駐留之地在當地採辦物項各商鋪須公平交易不准任意抬價（三）凡操演時參觀人民須在戰綫以外不准任意侵入及損踏民間田畝植物（四）凡有借軍隊操演造謠生事希圖惑衆者一經查明必加嚴究（五）本處軍屬人員有違犯第一條事項准受損人民記其肩章兵種隊號直向協署執法處申訴在商鋪及人民有違犯第二第三第四條事項由巡警道派遣臨時巡警辦理 
[催查陸軍用欵總數南京]  
　　兩江督練公所調查陸軍財政局以調查陸軍光緒三十四年及宣統元年用欵至今延未復以特將各營局開單請飭催速復彙辦等情詳奉江督批云此案前據該局摺呈業經查照來單嚴札飭催在案據呈前情所有摺開尚未復到各處仰卽由局分别電催以期迅速至該局調查陸軍財政係遵部章辦理此後遇有調查事件各該營隊局所學堂均應隨到隨復不准片刻躭延如有遲逾應即指名詳請懲處 
[新募巡防隊已經裁撤湖南]  
　　湘藩趙方伯以常德提標前因亂事新募之巡防一二兩隊其各弁勇薪餉每月所需計共銀二千數百兩現在常德地方旣已安謐似應一律撤銷以資節省爰擬定從九月底止停給餉銀昨已詳由撫部院轉咨提督曹仁祥軍門查照撤銷矣 
[張提開釋株連目兵武昌]  
　　陸軍三十標一營右隊隊官楚垿被所部副兵伊克坦鎗斃一案當時第八鎭執法官董令錫賡衡情擬罪除請將兇手伊克坦絞决外以該營管帶郜祥宸不親臨操塲督率致肇此禍實屬有誤職守請降級以督隊官用並到與伊克坦同隸一兵棚之什長全敦伍長馮鰲於伊克坦平日仇怨隊官匿不舉發亦難辭咎請收入重禁閉室三個月各在案兹入鎭統制張提軍因部管帶降級一事已蒙 
 
 

Page 12

 
 
瑞制軍豁免該目兵全敦等事同一律特飭令開釋以彰公道而服衆心 
學務 
[自治紳士反對提學司之批示常州]  
　　武陽自治公所於初八日提議議長總董辭職時並提議提學司批勸學所經理學務誤以支放作管理一案當由某君侃侃而談謂諮議局議决案學欵由勸學所支放按支放二字與管理大不相同今學司以支放卽爲管理是爲反對諮議局城鎭鄉自治章程第五條第一項即爲學務是學務之欵即自治之欵今學司欲勸學所管理將置董事會與將來之縣參事會於何地是謂違背欽定章程該議事會當即據情呈請兩監督轉詳提學使批答不知樊學憲將如何答覆也 
[工業學堂擴充之規畫長沙]  
　　湘省菜根香工業學堂係胡紳兆麟獨力創辦現在已歷六載其各項成績均甚優美本年曾添招應用化學科學生一班現再擬推廣添招藝徒永久班一百人專以金工木工皮工漆工竹工雕刻機織染色玻璃印刷等科爲主課修身國文等科輔之三年畢業不收學費惟須繳證金二十元畢業後如數退還並附設染織研究速成科一班以資普及 
實業 
[浙江銀行息借六十萬已奉核准杭州]  
　　浙江銀行以現值冬令銀根更緊具詳浙撫請於藩庫撥借洋三十萬元運庫撥借洋三十萬元以資週轉其藩庫三十萬元業經增中丞批准運庫三十萬元經增中丞電向鹽政大臣請示在案日昨中丞得有督辦鹽政處覆電畧謂浙江銀行請借運欵三十萬元當經片詢度支部酌核兹據復准即希照辦并飭按限歸清至盼 
[諮議局電請維持路政長沙]  
　　湘省諮議局日前電達資政院以湘省鐵路洙昭一叚現已開車業經議定全路限五年成立常欵可恃者每年約有五百餘萬是湘路毋庸籌借外欵已屬確鑿可証惟日來各報紛載四國代表來京磋議簽約自不得不預爲防範應請代達郵傳部取消前約並請提議極力堅持以洽輿情而維路政 
雜記 
[實業團踵往觀會之熱誠常州]  
　　武陽學界續往金陵參觀勸業會已誌前報現聞均已返常農界中人前由奚九如君組織農界參觀團往寗後現聞又由奚君組織農團八九十人於初九日偕往金陵考察一切聞各界續往者尚不乏人將來或於實業界中得有進步亦未可知 
[黄警道得意時代之病態武昌]  
　　鄂省署巡警道新授鹽道黄觀察祖徽北在京中酬酢過勞回鄂後遂患濕瘟延醫服藥未能對症而黄觀察又因在得意之中不肯請假靜養以致病勢日絀驟難見效刻已遍延武漢名醫鮑鼎和李春榮輩悉心診治將警署事委任總務科長白令坻代拆代行日來始稍有轉機熱已全退肺熱未清吐痰未愈精神大不如前云 
[王總辦陸軍東文之奇談安徽]  
　　皖省測繪學堂王總辦金海自到差以來尸位素餐不理公務突於日前散步至東文教員某君室閑談現在東語已否授完該教員答業已授完現在教授東文問答又問老兄所教授的還是陸軍東文抑是他項東文呢該教員忍笑不答相對多時陪坐各教員大笑而散該總辦始行退出噫測繪爲軍事上最要之部分而總辦該堂者如此亦可異矣 
清談 
[檢疫問題之咫聞尺見]  
　　鼠疫風潮起於愚民之驚疑而實由於中西風俗之不同言語之互異在事華人等又往往不善傳達西人之意思致令以切實檢驗有益衛生之善舉而市虎杯蛇種種風潮遂由此起 
　　今者工部局業已暫停查驗允於禮拜二邀集中西商董會議辦法其所以維持治安委曲求全者可謂至矣 
　　雖然記者竊有一說於此疫癘之來也中於鼠身而波及於人類今異其爲事後之防維廣送殺鼠器將被殺鼠身送局檢驗挨户搜查大驚小怪何如由西醫廣製一種避疫藥粉如殺臭蟲藥搔虱藥然分發各處以廉價出售俾得殺盡鼠身之微生物使不爲癘之爲愈也 
雜著 
[南社啓來稿]  
　　國魂乎盍歸來乎抑竟與唐虞姬姒之板圖以長逝聽其一往不返乎惡是何言是何言國有魂則國存國無魂則國將從此亡矣夫人莫哀於亡國若一任國魂之飄蕩尖所奚其可哉然則國魂果何所寄曰寄於國學欲存國魂必自存國學始而中國國學中之尤可貴者斷推文學蓋中國文學爲世界各國冠泰西遠不逮也而今之醉心歐風者乃奴此而主彼何哉余觀古之滅人國者未有不先滅其言語文字者也嗟乎痛哉伊吕倭音迷漫大陸蟹行文字横掃神州此果黄民之福乎人心世道之憂正不知伊於胡底矣或謂國學固不宜緩又奚必社爲曰一國之事非一二人所能爲賴多士以贊襄之華盛頓之倡新國也非一華盛頓之力乃衆華盛頓之力也社又烏可已哉然則社以南名何也樂操南音不忘其舊其然豈其然乎南之云者以此社提倡於東南之謂率土之濱莫非王臣原無分於南北特以誌其始也云耳鄙人竊嘗考諸明季復社頗極一時之盛其後國社旣屋矣而東南之義旗大舉事　不成未始非提倡復社諸公之功也因此知保國之念鬱結於中人心所同然豈非無所激而然哉當是時主盟者爲張天如余觀天如文學亦未有大過人者所以能傾倒餘子者徒以其名位而已一時風氣所趨吳門金陵兩次大集蒞會者不下數千百輩亦可得壯舉特余所深鄙者科舉痼疾更甚曩時門户標榜在所不免要其流弊歷史遺羞艾千子文學未必過人而論文之見實遠出張陳諸子上千秋論定當以鄙言爲不謬文章公物無庸雜私意於其間阿其所好君子所大戒欲知來先知往當世得失之林安能不三致意耶善哉吕氏晚村之言乎今日之文字壞不在文字其壞在人心風俗父以是傳師以是授子復爲父弟復爲師以傳授子弟者無不以躁進獵取爲事吕氏此言誠感慨彌窮矣今者不揣鄙陋與　子巢南柳子亞盧有南社之結欲一洗前代結社之積弊以作海内文學之導師余惟文學之將喪是憂幾幾乎忘其不自量矣試問今之所謂文學者何如乎嗚呼今世之學爲文章爲詩詞者舉喪其國魂者也荒蕪榛莽萬方一轍其將長此終古耶其即吕氏所謂其壞在人心風俗者耶倘無人以支拄之則乾坤或幾乎息矣此乃不特文學衰亡之患且將爲國家沈淪之憂矣二三子有同情者乎深望同聲相應同氣相求與之同步康莊以挽旣倒之狂瀾起墜緒於灰燼若是者豈非我輩儒生所當有之事乎詩有之曰伐木丁丁鳥鳴嚶嚶嚶其鳴矣求其友聲相彼鳥　猶求友聲矧伊人矣不求友生鳥聲耶友聲耶世豈有不喜聞鳥鳴之嚶嚶耶溯洄伊人宛在水中央毋金玉爾音令余躑躅而徬徨也雲間　鈍詞 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十月初二日議事（再續）]  
　　至四時十分復入塲開議秘書長報告議長有事請副議長代理雷奮謂籍議員所倡議汪議員修正之語應加入奏稿内須再付表决且此爲關係湖南之事湖南議員應當退出又奏稿起草後應由大衆表决通過蓋此非僅總裁及副總裁意思應有全院意思易宗夔謂此爲表决汪議員修正案之結果尚非表决審查報告勞乃宣謂表决是否在三分之二以上李子爵謂前次廣西事件廣西議員并未退出今何得令湖南議員退出又本省之事非本省不悉其情形如必須再表决則先所表决者議長誤耶議員誤耶全院議員皆誤耶雷奮謂二十二行省凡有諮議局者皆有關係楊撫所爲直以一奏案取消諮議局章程此非僅湖南一省之事而實於全國有關係者也汪榮寳謂此非僅諮議局非僅湖南一省實於全國俱有關係當由議長宣告表决鎧公未起立而嚴復亦未起立不識此公於此案有何反對何以亦不贊成此等表决豈非於廣西事件經人攻擊後忽變成此無聲無臭之狀態耶雷奮沈林一此時尚紛爭不絶劉澤熙謂此次之表决報告及修正文亦包括在内據院章只能爲一次表决不得爲二次表决若如此辦法將來各議案終無表决之日此風一倡試問此後會期尚有若干時日爲我等延留云云陳懋鼎謂汪之修正文不表决亦無妨吳賜齡謂已表决即交秘書廳起草可也此時各議員尚小有紛議然皆不足輕重之語隨由秘書官朗讀著作權律第十九條此乃續前日之再讀也逐條朗讀逐條表决至三十四條已過五鐘邵羲以有人紛紛出塲不如散會借此整理汪榮寳謂一案再讀動輒數日尚未完結殊覺延緩王廷揚問此時議員是否在三分之二以上邵羲謂若不滿總數三分之二以上者得照院章散會李素謂此時紛紛出塲殊不成事體彼時議長以人數過少遂即宣告散會 
本埠新聞 
[再誌租界查騐鼠疫之大風潮]  
　　英美工部局衛生處西人因查驗鼠疫及小孩種痘等事被人造謠以致居民驚恐羣起反抗詳情已紀昨報現經中西官極力調停之後事已平靜惟西華德路至提籃橋一帶各店舖昨日仍未開市其餘各店均照常貿易種種謠言亦已漸息所有前日被衆擊傷之西探一名及管理街道垃圾之西人一名（名退爾）則均傷勢沉重仍在海能西醫院療治能否無礙現在尚無把握前夜美租界各捕房恐有匪徒乘機騷擾所派夜差巡捕均派雙班（華捕印捕各一名）捕房内外則派西捕數名荷槍巡護昨日早晨即由滙四捕房將煽惑閙事之方阿九陳阿有陸才生張金榮陸阿三毛阿海應候生王阿生金福蘭王梅琴胡阿大顧阿福等十二人並由老閘捕房將造謠惑衆之趙阿四鍾阿青兩人併解公共公堂請爲訊究讞員寳大令與陪審西官德裴繙譯官諭仍還押候下禮拜四上午十時開特别公堂研訊核奪 
　　昨日工部局各西董以此次風潮多係流氓煽惑所致除出示登報鎭定人心外昨日又出條示原文錄下　照得此次風潮多係流氓乘機煽動居民疑惑滋擾衛生處人員現仰一切人等知悉防備此項匪徒擾亂派捕並團練兵彈壓所有安分居民切不可因此事而生恐慌至於鼠疫各方法現擬即日聚會由醫員及華商董事當衆宣佈 
　　前日午後滬道劉觀察在北洋務局與英總領事霍君磋商觀察謂英美租界檢疫風潮雖由匪徒造謠愚民誤會所致然亦未始非檢查員所用華人過於强迫之故在工部局之意本欲保衛公安乃因檢查疫症過於嚴厲反致破壞治安中外商民均有不利嗣後凡有舉動總以和平爲是霍君即轉告工部局該局各西董亦深以爲然故即出示得以安靖 
　　靜安寺捕房一百二十一號西探及華探鍾星源前日至閘北提人愚民誤爲查疫致起風潮亦已詳載昨報兹悉該探等先於初九日至成都路錦華絲廠拘提包車夫阿二其時各女工亦均悞爲檢疫停工逃出該探等因未提獲故翌日帶同原告突至阿二家掩捕不料附近一帶無知婦女仍輕信謠傳携抱子女紛紛逃竄有遷入鄉村者有趁搭火車輪船他往者倉皇紛擾堪憐堪嘆現四路巡警分局黄巡官已詳報總局商請滬道劉觀察照會領袖領事轉飭各捕房嗣後毋許探捕擅入華界以免居民誤會致生事故一面由黄巡官發出簡明告示以安人心其文如下租界防檢鼠疫　注重大衆衛生　華界權在警局　外人並不來侵總局衛生科長　亦曾嚴定章程　保護人民性命　本局自有責成諭爾男婦人等　勿聽謠喙紛紛　縱與外人遇見　毋庸大怪小驚倘敢藉端滋事　定卽拘局重懲 
　　上海縣田大令以租界查騐鼠疫風潮雖已漸息惟滬上五方雜處匪類必多昨因諭飭差捕分投查察禁止造謠如違拘案嚴辦 
　　城内一路巡警分局德巡官前晚發出禁止謠言告示數十張遍貼通衢並加派巡邏隊按叚梭巡以防擾害其所出六言韻示錄下　租界檢查鼠疫　居民誤會驚惶　近日謠言羣起　影響及於城廂　誠恐釀成事故　亟宜先事預防　本局加班巡站　無非保護地方　爾等毋得紛擾　務宜安靜如常 
　　洋布以會衆商函致工部局總董畧云近來貴局衛生處因租界發見鼠疫四出檢查具見愼重生命之美意惜辦法操切反覺擾亂因貴局先時未經宣布霎時挨户搜查婦孺無知能無驚恐且有莠民藉端煽惑難免妄動商等久居滬埠不忍覩此現象爲此謹陳意見略擬辦法數條惟祈採納　一暫停搜查　搜查確係美意然所用非人竟有指面黄無病者而言有病婦人有孕者而言鼠疫狐假虎威百般騷擾居民惶恐竟有相率遷徙者若再嚴厲進行恐不釀成事端敗壞商業不止　一不可强迫　華人與西人體質不同面黄清瘦者不足爲奇况鼠疫一症愚者鮮知即使果有傳染祗能令其自赴醫院或中或西聽人自便庶幾人心可定 
 
 

Page 19

 
 
　一妥籌辦法　現下租界商民旣受恐惶應請中西紳商妥議善後辦法明白曉諭籌設中國醫院庶就醫者不致胆怯 
　　本埠愼食衛生會諸君以工部局衛生處查驗鼠疫已誤於流氓匪徒之造謠煽惑致起風潮但此種疫症傳染甚烈萬不能因噎廢食一俟中西紳商醫士議妥辦法仍須以和平手叚愼密防範爰於日昨開第五次會議時研究鼠疫之酷烈及防範之方法以備佈告居民使知利害庶日後續行查騐不致再有阻撓之舉動議案錄下　上海高等實業學堂醫士俞鳳賓演講鼠瘟之大意謂鼠瘟一名百思篤又名黑死病傳染至烈極爲危險去年英界美界檢得疫鼠無數推求其原係香港傳來者上月杪滬北阿拉白司脫路發見患疫之人以後報告謂患疫者共有八人滬上西人甚屬驚惶工部局衛生所極力防御以圖撲滅此瘟略分三種有核瘟血瘟肺瘟如黴菌傳入核（即腺）中則爲核瘟直入血内則爲血瘟至劇烈之時疫氣充塞之際一呼一吸黴菌入肺是爲肺瘟目下防瘟之法有二一曰滅鼠二曰種苗今若滬上鼠類一槪殱滅盡淨則滬人無鼠疫之虞矣蓋必先有疫鼠而後傳於人類疫鼠之傳疫於人全賴鼠虱作媒介鼠虱染毒叮吮人身人亦患疫故滅鼠與滅鼠身之虱二者均爲防疫之要事也滅鼠之法有用毒藥爲餌以斃之張紗籠以捕之有用壓板設機以壓之然均不甚妥爲鼠雖斃而鼠身之虱未必斃也然則有善法乎曰可用鉛筒鐵皮作蓋兩端活動筒中置火油或消毒藥水蓋上置餌旁置木板一條若小梯形使鼠駛上食餌立即墮下淹斃然後用火箝取出焚化則鼠虱及黴菌均除滅盡凈矣天然滅鼠之法曰畜貓貓爲鼠敵捕之易斃之亦易惟現今建築之術不改良天花板及地板内均爲藏鼠之窩而貓不能入故雖畜貓之家鼠類仍不絶驅除之法宜先挖洞于天花板鑽穴於地板用硫磺或方美林（藥名）遍熏房屋使鼠類及鼠虱以及一切黴菌均可盡斃惟熏後宜將洞穴塡塞固密勿任鄰鼠復來或問猫啖病鼠貓何免病曰鼠入貓之消化器立刻消滅故可無恙若黴菌侵入血内則亦斃命或於肺疫盛行之時疫霧瀰漫之日則不獨人類貓鼠同病他種動物亦將傳染矣種苗實爲防疫之妥法可以抵制鼠瘟以免傳梁惟種後熱度加增自百度至百有三度（華氏表）三四日後即平復須休息一星期至十天抵制性之期限自三個月至六個月逾此期限如仍需防疫則當再種緣防疫之苗過期則無效僕曾經探聽滬上種苗者均謂除熱席畧增外並無痛苦故欲防鼠疫宜實行種苗之良法以保安寗也　會長伍秩庸侍郎云畏死人之常性西人尤甚我則不然我以清飲食清呼吸清思想三者爲衛生之要道我實行此三者八年不患感冒病不我侵我何畏死更何求於防疫之苗哉雖然此爲上乘說法若爲一般普通社會計仍當實行捕鼠種苗之衛生方法也 
[批飭源豐潤先還庫欵]  
　　滬道劉觀察批源豐潤禀云此案現奉督憲札飭以據商會及該號禀請派員清理已札委任道爲該號清理員以期得力而專責成等因業將奉發札委公文移由商會轉交至該號東前因市面緊急將各處産業向前道陸續抵借鉅欵庫帑攸關亟應首先清償以重公項着即遵照清摺附 
[甘心破産者鑒諸]  
　　滬道劉觀察批南北市錢業董事洪紹修等禀云近年來各莊號虧倒之案層見疊出動輒數十萬或數百萬爲從來未有之事推究其原皆由經理人任意侵漁濫放所致殊堪痛恨若非按律重懲不足以昭警戒此案先奉督憲批發該董等禀詞業經飭廨查提經理押辦在案至破産之人欵未清還不得與體面紳商同列各節亦無非爲愧勵將來起見候再出示嚴諭可也 
[匪徒持械搶劫]  
　　西門外日暉港附近地方冷僻雖有淞滬巡防步隊及製造局砲隊營各設分卡駐防終難得力夜深人靜時每有匪徒出没沿途肆刧擾害行旅前晚又有匪徒十餘人持械至該處王家祠堂撞門進内刧取祠丁某甲之衣服棉被及洋銀五元紛紛逃逸旋由村民聞警鳴鑼喊捕得以獲住四匪捆送高昌廟巡防局請究現已移送上海縣署嚴辦矣 
[劉道台關防告示]  
　　滬道劉觀察昨日出示云照得本道世受國恩家承治譜自起官翰林及在北洋襄理政務罔不廉隅自勵迨奉簡放常鎭通海道監督鎭江關務事無鉅細悉本親裁關說營求破除情面昭人耳目已有明徵溯自從政十餘年來不論大小公事無不手自裁核事事以勤愼自矢今者調任滬關政事尤爲繁劇仔肩愈重防閑愈嚴親族往來品行夙稱公正幕僚佐理取友務必端方即下至僕從人等亦必愼選老成專供奔走之役嚴加約束惟上海五方雜處江海衝衢又與本道原籍接近誠恐有不肖之徒譸張爲幻或僞託至親近族或假稱世誼年家以及書差兵弁家丁向各處招搖撞騙情事見聞有所未周弊竇因之而起除嚴密訪查拿究外合行出示曉諭爲此示仰道屬官商軍民人等一體知悉如遇有前項不肖之徒在外任意招搖及一切妨害商民之事槪准受害之人指名禀究一經查實即當提案從嚴懲辦倘有受愚請託或勾串生事亦必立提併究按律重懲决不寛貸 
[知縣銷除官册之不易]  
　　滬道劉觀察札上海縣文云查接管卷内本年九月初一日准蘇藩司陸咨開奉撫憲程批司詳試用知縣孫瑞改奬主事核騐部照相符並呈清摺緣由奉批據詳並摺均悉查該員旣經改奬主事分部行走自應銷除官册惟在省究竟有無經手未完事件勸辦各項捐欵曾否一律册報清楚仰卽移會江藩司蘇松太道一體查明具復此繳摺存等因到司奉此除分移外咨請查明刻日移復核辦等因前道未及核辦移交前來查該員孫瑞有無經手未完事件勸辦各項捐欵曾否一律册報合行札查札到該縣即便查照具復以憑核轉 
[城内]  
[恃蠻賴債]  
　　昨有席桂林將高大扭至一路分局喊控高於今年七月間借去洋五十五元立有憑據逾期向索恃蠻不還求請追究德巡官諭候訊明核奪 
[官事]  
　　候補知縣池漢明　候補主簿黄永璣昨均到道禀見　閔行厘局員正任鹽城縣吕道象到道禀辭 
[南市]  
[事非無因]  
　　聚源盛米行執事陳兆熙前控司帳范海和串同樣招夥李福慶等舞弊用空洋一萬數千元經工程局訊據范供實因彼此在新馬頭醫生談幹臣家同賭輸　及友人借宕所致奉判分别交還清理在案 
 
 

Page 20

 
 
兹由談具禀到局聲訴前由昨奉裁判員批云查范海和嫖賭揮霍致空一萬數千元據供曾被該醫生紏合局賭輸去鉅欵范母禀控指爲借欠據禀小作輸贏是事出有因究竟虚實若何范尚在押案經飭傳仰即投案聽候訊明核奪可也 
[補提賭棍]  
　　大達里口慶大烟紙店被人攫去銅洋三元小洋三十五角後由馬頭小工沈阿大卽阿三在賭場上代人持原洋往兌被獲連其同黨徐亨裕送至工程局經陳裁判訊究徐供向爲船業並不攫洋判兩人各戒責一百五十下一併交保候查緝攫洋之人再行究辦銅洋銷毀昨由偵探續獲陸金堂一名因陸紏衆賭博連同賭具解案訊據供稱向在南京某棧爲茶房私取妹父洋十九元來滬與賭被拘求宥判責一百五十下押候補提爲首紏賭之小瞎子及蹺脚二人來案併究 
[紏衆賭博]  
　　小橋附近全泰銅匠店後面某姓家每晚紏賭被人告知工程局警務處派令巡長率同巡士前往拘獲盛阿金王阿牛王阿章苗貴有及盛三房茶食店夥華彭年蔡喜全老大房茶食店夥楊白召何順卿等八人解局訊實判各罰洋五角充公斥釋烟具賭具一并銷毀 
[閘北]  
[姦拐女工]  
　　某牛奶棚用人梁益甫之媳陳氏向在錦華絲廠做工近被包車夫陳阿二姦佔拐逃梁即訴知洋東代報捕房飭探查提未獲昨經四路一區黄正巡官飭長警地保前往將陳逮案押候核辦 
[仍請移提]  
　　江北婦人張周氏偕子國順在四路分局控被金得寛金孫氏串拐養媳金如意押入英界雉妓院賣娼奉諭自赴公廨控告在案昨日該氏母子重復投案求請移提黄巡官飭令退去候再查核 
[巡士獲賊]  
　　竊賊羅金生前晚竊得某姓家棉被一條由崗巡查獲拘入四路一區經黄正巡官訊實判責三百板驅逐出境 
[英租界]  
[洋人酗酒]  
　　無領事管束洋人馬力司活的在虹口百老匯路一百三十三號西飯店内持刀戳傷俄婦昨由捕房派八十三號西探將該洋人拘解公共公堂請爲訊究先據該飯店經理俄人飛格與西　祝阿長到堂証明該洋人行兇情形被告延律師禮明上堂辯稱被告人素向安分實因酒醉亙扭彼此均受微傷且刀非被告之物應請察核孫襄讞商之德副領事祜君以被告不應酗酒滋事判罰洋三元充公示儆 
[幼女爲娼]  
　　雲南路仁夀里六十二號雉妓院鴇婦王胡氏逼令幼女王阿媛應客事被捕房查悉昨派包探曹錦珊將鴇妓一併拘解公堂訊實判王妓暫留濟良所王鴇押女所七天期滿一併送回蘇州不准賣娼 
[拐匿男孩]  
　　江北老婦李張氏拐匿戎何氏之十一歳男孩春發由廨押候查辦在案昨日復訊屬實判孩交戎何氏領回李張氏押女所二年 
[妓女擇配]  
　　杭州妓女花桂寳因不願爲娼由是處工程局轉解來滬送留濟良所候核在案昨由該所將花妓解請公堂發落判仍發所照章擇配 
[奸商交保]  
　　湖北人蕭公文楊少甫張玉階丁勳等因製售芝蔴膏假土由探一併查獲昨解公堂復訊判均交保候下禮拜六再行訊斷 
[希圖搶親]  
　　徐長榮王文香在新閘路將女子顧丫頭攔住適被巡捕查見拘入捕房昨解公廨經孫襄讞會同德祜副領事訊知顧女係徐之未婚妻欲圖搶親判徐王各押兩禮拜顧女交保所有婚事俟徐押期届滿邀同原媒具禀到廨再行傳訊 
[欠欵被控]  
　　德商福來德洋行控張雲卿欠銀不理昨由包探將張傳至公堂判令交保候訂期會訊 
[不付工資]  
　　吳堅元因欠陳福根工洋不付被控昨由公廨傳案過堂候訊 
[懲辦搶匪]  
　　陳阿明搶取徐林道衣物由探查獲昨晨解廨訊實判陳押三月期滿逐出租界 
[流氓狡賴]  
　　流氓王福生强搶小孩王銀和耳上金環由探查獲昨解公堂訊供推賴判押候查明再訊 
[冐探圖騙]  
　　吳淞鎭瑞源南貨店主陸少園控李華炳（即李華卿）冐充包探圖騙一案昨經公堂訊明判李押滿一禮拜示儆 
[私取圖樣]  
　　住居仁記路一號屋内之洋人控陳阿三王恩貴串同私取無線電機圖樣一案昨經公堂復訊供認不諱判各押滿三禮拜 
[違章罰洋]  
　　粤人王某在南京路開放汽鎗由捕拘入捕房存洋保出昨經公堂傳訊王倩胡芝卿到堂候質判罰洋十元充公汽鎗發還 
[美租界]  
[僧人圓寂]  
　　前日下午有一游僧病臥於揚子路由捕車送同仁醫院已經氣絶轉送驗屍所報請上海縣田大令蒞所相驗委係病斃當飭地保報堂收殮 
[婦人誘賭]  
　　顧陳氏昨投捕房報稱丈夫顧阿二被西華得路開茶館之陳俞氏誘往賭博婦人往喚丈夫回家反被俞氏兇毆請爲查辦捕等准之 
[疑竊無憑]  
　　住居鄧脫路四百七十四號屋内之王張氏疑被隣婦李葉二氏竊取首飾扭控捕房捕頭因詢無証據一併斥退 
[沿途鬥毆]  
　　陳阿三昨與張阿金在途亙毆致傷張之頭面由捕拘入捕房押候核辦 
[法租界]  
[取締汽車]  
　　法捕房以近來汽車盛行時常肇禍推原其故皆由司機人年少性浮或駕駛不善所致故特議定新章傳諭各司機人同至捕房由管理救火機器之法國人陸江德考驗技藝合格者卽映一小照繫於汽車上以備查察 
[總巡將回]  
　　法總巡麥蘭君曾於春間請假六個月回國娶妻業將假滿已由本國挈妻乘輪來華月内可以抵滬代理總巡臘皮也君已預備一切以便交缷所居之屋亦已讓出另在密采里西飯館暫時棲止容再覔賃公庽 
[怙惡不悛]  
　　積竊張阿六（綽號小淘籮）前曾串竊江督差官行李奏摺等物由公堂拘獲懲辦開釋未久兹又行竊某處火場内衣物等類正欲携贓逃逸被探查見立將人贓一併拘入捕房押候解廨重辦 
海上閒談 
[租界非傳舍也]  
　　近來租界居民因誤會而起風潮者屢矣推原其故由於教育 
觀念不深權利思想不發達無教育則易受煽惑無權利則不能自由而其所以致此之總原因則以租界居民工商居多類皆存暫時居留之心視所居之地位如傳舍一旦得志則捆載而歸耳嘗聞有人語云我輩僑寓滬上只圖目前日後何與乃公事意鑡大抵如此故於一切自治教育衛生各事宜凡足以開民智而擴權利者均不甚措意嗚呼常此悠悠聽命於人無奮然自立之念則此後之租界將不堪復問矣亟願租界居民力剷此暫居二字之心理 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[浙江財政監理官王清穆建議浙漕改折辦法呈請書（續）]  
　　以上所述漕之弊略盡於此方今時事艱難國用不足倘能内裁倉塲外撤糧道改招商運停罷南漕革數百年之秕政塞數百萬之漏巵上則國計有裨下則民生有益因時制宜實爲萬幸若猶未能而漕務又萬難續辦不得已而思其次變通補救暫顧目前其方法有可得而言者 
　　一議折徵以除積弊浙省杭州府屬之富陽臨安於濳新城昌化等五縣漕糧向係收折解本漕價照市酌定歷久相安以外仁和錢塘海寗餘杭等四州縣曁嘉湖兩屬各縣亦間有本折兼收者嗣後不妨一律改徵折色此項漕價應由州縣邀同公正紳士會議詳定先期榜示通衢並約束胥吏嚴禁浮收完漕花户輕賫便利無不樂從或有不願者必其舊日完漕向有弊混可知州縣旣無中飽之嫌宜負經征之責彼地方人士無可挾持當亦難遂其阻撓之計也至收漕加耗同治四年減浮案内核定每石加收二斗五升爲州縣辦漕之用今漕米旣擬改折則二五耗亦應照折價帶征除向在漕餘項下提撥之道府公費等欵暫准照舊支解外其餘悉數撥充各該州縣自治經費俾地方行政稍資補助亦上下兩利之道也 
　　一籌採買以裕倉儲漕務爲糧道專責從前辦理海運津滬分設局所均派道員會辦事權不一糜費滋多今爲廓清漕弊起見舊日海運局員司宜一槪擯絶勿用所有採買事宜另訂新章俾資遵守但求簡當無取舖張除白糧仍舊在蘇省採買外其應運漕糧若干萬石准米商封送米樣開具價值投標承運開標之後擇其米樣乾潔價值相宜者與之議訂合同届時必有多數米商請求照樣承運宜即酌量分訂多則四五萬石少則二三萬石家數旣分則各有競爭之想米數有限則不悞交兌之期惟令自覓殷實商號作保並各派經紀沿途照料米價分作三期付給自訂合同至年底付第一期糧米起運北上付第二期抵太平倉交兌完竣付第三期如是則驗收祇須一次而辦運不必多派員司節省運費不少卽使米價不敷准以節省運費貼補統俟事竣分别造報實用實銷則糧道亦不致爲難矣 
　　抑穆等更有請者南漕改折一事就時勢論必當實行惟現行俸餉章程尚未變更在本部雖明知漕弊之深而不能驟議停運穆等躇躊再四酌度情形竭其千慮一得之愚出此救弊補偏之策敬祈列堂俯賜鑒察迅飭丞參廳會同漕倉司核議辦理則浙省之幸亦穆等之幸也非然者穆等忝任財政監理旣於浙漕利弊確有見聞知而不言固爲溺職旣言之矣迺并此變通之法而不能行逆覩浙省財政愈益紛亂清理兩年悉歸無效異日本部考核成蹟穆等仍難免於溺職之咎自揣才力無補時艱應懇鈞座曲加體恤及早另派賢員接任差務不勝感激待命之至謹呈 
[蘇屬自治籌辦處札各州縣文]  
　　宣統二年九月初一日奉撫憲程札開案准翰林院侍講鄒紳福保代撰勸吳中各族行宗法說一篇請爲提倡勸導前來本部院披閱之餘查其命意在使清門望族後起子孫勤修職業勿習於浮靡一流援古砭今切中時弊現在籌辦地方自治該處實爲全省改良風化之機關應將鄒紳所著之宗法說分飭各分會以資研考亦教育上之一助此本部院不没鄒紳拳拳桑梓之至意也合亟札飭札到該處即便將鄒紳原著分飭各分會一律勸導是爲至盻等因奉此合就黏抄原著通飭札到該州縣即便遵照分飭各自治公所一律研究勸導是爲至盻 
[計抄黏]  
　　勸吳中各族行宗法說 
　　天下之賢祖父無不屬望其有賢子孫也而子孫之賢者卒鮮其故何哉家庭之教不先後之人不知有禮義並不知有職業無禮義則家聲易墜無職業則並其身不能自存即或有遺産之傳而適以爲不肖之資而已可勝嘆哉吳中士大夫清門世德有貽謀者必多其巨室殷户又往往建立義莊以歳入贍及同族故家喬木庇蔭本支法至美意至良也其斯謂士風清且嘉者歟竊以爲族中之鰥寡孤獨固宜專事賙恤外此則非徒養之而已也教亦斷不可缺教之維何莫妙於仿行古之宗法三代以上宗法井田並行故其時世家大族多象賢之後裔暴秦興而其法廢至范文正公創設義莊推選莊主隱然有立宗子復古禮之意夫有莊者可行宗法無莊者亦未始不可行宗法也擇族中之賢而長者爲之主歳有會月有約集同族之長者講明家規凡子弟之無業者就其才質所近責令於士農工商四者之中專習一途族人雖多總不使有怠惰偷安游手好閑而流入於匪僻如是則於古時宗法便得其大端嘗謂欲講鄉約不如先講家約欲籌地方自治不如先籌家族自治王化起於閨門有修齊而後平治可致理或然歟漢鄧禹功臣也有子十三人使恪守一藝此勗後嗣以習實業之証宋陸九韶名士也累世同居一人爲家長一家之事聽命焉此行宗法以教族人之証然則前言往行之可師可法者多矣安在今之人心必不古若者耶况乎時局艱難生計或不可恃今日少年尤當急謀所以自立未可以略有依賴之故而習成游蕩之風各族之爲家長者果能督率而奬酬之庶幾其稍有效也乎書曰惟土物愛厥心臟聰聽祖考之彝訓凡務農習藝各執本業皆所以愛土物也厥心臟者衣食足而後知廉恥之謂也子弟繼志述事勤勤懇懇以食舊德而不至爲非是恪遵彝訓而無愧乎爲賢祖父之子孫也吳士人其敬念之哉 
小說 
[奇情小說鸚鵡禪（七十六）]  
　　旣又念及來珠兒之行爲。雖愛才慕色。與我實有同心。然明月夜光。旣爲他家之物。則安能强入人室。攫而據之。强爲已有。明知吾與彼履厚戴高。久訂密誓。而彼乃再四爲不齒社會之情乞吾之勿與爭鋒。迨患病旣甚。則更將以死生爲託。嫁其禍於我。而彼斐德蘭者。則謀人之産。而又。縱之 
 
 

Page 27

 
 
火。使彼處無可奈何之地。今則以欺人之故。反受人欺。送窮有賦。避債無台。且知有來珠兒之金錢。而不知有他矣。吾何更念此無禮無義之人。與夫不仁不智者。憤憤然爭耶。念已。乃决計舍斐德蘭而從海而明。雖三賽大勝。頌斐德蘭者。羣呼如雷。乃冷笑於心曰。彼成敗論人者。不可笑之甚耶。 
　　海而明未知琴宜之意。每見斐德蘭一次勝。則熟察琴宜奚若。旋覩其獨占頭銜。竟爲冠軍之使。慮琴宜必將毀約。大窘。面赧赧作赤色。因謂琴宜曰。斐郎勝矣。卿樂乎否耶。以卿櫻唇綻朱。星眸點翠。麗若天人。與斐郎匹。誠世間最圓滿之事。未識愛卿以爲如何。言已。其心猶突突不止。 
　　琴宜乃怒答曰。是何言。嗟乎。君至今日。尚未喻吾心耶。斐郎雖儀表非凡。似虎賁干城之選。而内多欲。彼所謂豪者。彌見其粗莽。不能任事。至於細膩風流。氣澄沆之表。神運湛寂之天。有仙心而無俗骨。夫豈能及足下耶。且彼奪錦標。君售美畫。一文一武。厥譽相等。妾斷不存畸重畸輕之意。請君垂察之。海而明大悅。於是回顧琴宜。覺其容色婉約。益形端麗。欲復言。而時已夕陽在山。人影散亂。會塲喧豗之聲。沸騰耳鼓。少遲。即與琴宜並車而歸。從此玉臺明鏡。好合之期。當不遠矣。 
國外新聞 
[俄國懲罰報館通信員]  
　　初十日倫敦電云俄國斯丹堡男爵向充奥國半官新聞社聖彼德堡通信員因洩漏國政已受判監禁四年之罪兼作苦工　按斯丹堡氏曾於本年西六月杪在聖彼得堡被執據謂係因將俄國會密議遣派陸軍事宜函告奥國之故 
[俄報紀兩君相會之效果]  
　　初十日倫敦電云得聖彼德堡電音俄國羅西亞報載稱德俄兩君之會已得最美之效果即徵實鄰邦對於國際政策根本之問題彼此並無異見 
[英國政界近事]  
　　初十日倫敦電云新聞公會宣稱内閣中有要員數人主張卽行解散蓋彼等咸信急以動聽之詞懇助國人必能引起國人之熱腸也首相愛斯奎士君所布會議情形詞極簡略據稱該會並未商决一事即此終止又稱會中諸員之意謂開會之條件對於會務商議之情形及彼等决議之理由皆隱寓限制不得發布云　同日倫敦電云據官塲宣稱會議否案權大會原擬設法調停下議院與上議院之異見今已失敗無效 
[墨西哥讎遇美人]  
　　初十日倫敦電云據墨西哥城電稱該處美同僑民已盡在軍營保障之後歸墨西哥軍隊保護亂民戕斃美人兩名並刺傷多人復輕蔑美國國旗拾石投擲美國商店及僑民寓所美國公使維爾森君亦爲亂民以炸彈所攻其暴動之由係因美國台克柴斯州私刑墨國殺人犯所致警察當時曾擊斃暴動人數名當道已無威力自認不能鎭壓現墨西哥通國之美人皆處危境謀叛者自稱此次暴動隱伏革命之機美國國務部自接亂耗已連次會議籌商向墨政府要求謝罪及賠償損失（以上譯字林報） 
[英相覲見英皇]  
　　十一日倫敦電云英國首相愛斯奎士君已赴山特林海姆覲見英皇 
[波斯人民之恐慌]  
　　十一日倫敦電云據德墨蘭電稱此間聞廢王已抵奥京維也納之信人心大爲不靖蓋疑其此行必有隂謀也 
[歐洲氣候近紀]  
　　初十日栢林電云歐洲氣候近忽奇寒 
[香港歡迎劉使]  
　　初十日香港電云中國駐英新使劉君玉麟曾捐助香港大學經費洋五百元現劉君來港登岸之時當道特派員迎接今午由華人宴待晚間則在議事廳赴宴（以上譯文滙報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
