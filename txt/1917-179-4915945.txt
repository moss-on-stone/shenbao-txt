# 1917 - 179 - 4915945

 

Page 1

 
 
   
 
 

Page 2

 
 
時評 
[决戰（冷）]  
　　北方討叛之兵已集於北京之外是則北京方面之决戰爲期當不遠矣 
　　雖然區區數千之辮軍而謂其敢與數省之兵决戰未必有是事也如其有之則辛丑革命之際不至棄江而北矣我所謂决戰者復辟一事之結果將於此數日間决之耳 
　　吾又聞之張勳將又挾宣統以北走熱河是又辛丑當年故智也除惡務盡討叛諸公且留意之勿再縱虎歸野而以調停議和貽他日患也 
[專電]  
　　北京電　昨日馬廠司令部會議之結果李長泰即行率隊北上曹錕軍隊之一部亦已開往長辛店京津間火車因之不通　總司令段祺瑞布告保護内外人民 
　　馮國璋倪嗣冲張懷芝並有聯合攻擊徐州之說 
　　第八師兵千五百名旣抵北倉張勳挾宣統遁往蒙古或熱河外交圑已向僞政府有所警告（五日午後二時半發）（十二時五分到） 
　　北京電　京津已禁止通車北行車僅至廊房（五日上午十二鐘） 
　　天津電　段總司令已由馬廠來津將赴前敵曹錕之兵早經出發刻聞廊房已有戰事（五日下午六鐘） 
　　南京電　禁衛軍鎗械已全繳（五日下午九鐘） 
　　南京電　段已到小站轉由德州電馮請維持民國（五日下午九鐘） 
　　南京電　王廷楨已北上（五日下午九鐘） 
　　南京電　倪嗣冲逗留在寗態度不明疑係坐探軍情（五日下午九鐘） 
　　南京電　美領得京電宣統已逃出宫（五日下午九鐘） 
　　北京電　黎眷遷出住東廠本宅（四日上午十二鐘） 
　　北京電　張猶宣言如藉口國體稱兵者照叛國例治罪云云其實聞近畿各軍組織討逆軍段祺瑞爲總司令之報甚爲窘急所謂各部尙書均於今日到任然皆憂形於色王士珍本被强迫稱病不到署名下猶註一假字（四日上午十二鐘） 
　　廣東電　陳督電陸榮廷云張勳擁兵復辟事本滑稽惟叢污積垢可假此奏廓清滌蕩之功請尅日來粤萬勿濡滯（四日上午十二鐘） 
　　廣東電　朱慶瀾布告擁護共和堅持到底（四日上午十二鐘） 
　　廣東電　李烈鈞决在粤組織護國軍總機關並令滇軍爲國服孝誌哀（四日上午十二鐘） 
　　廣東電　省議會通過開賭案以出師爲條件將開特别會請陳朱宣布出軍辦法（四日上午十二鐘） 
　　東京電　日本時事新報謂黎氏雖無實權依然爲民國大總統我政府於政治上雖取不干涉態度而於黎氏個人待以一國元首之禮實爲當然之事云云 
　　東京電　本野外相昨在衆議院宣稱復辟爲中國内政問題暫取旁觀態度若於維持和平上有必要時當取臨機手段云云 
　　東京電　日本管原大藏次官以東洋信托事件赴美美國藏相對此謂當努力於日美對華經濟同盟 
[外電]  
　　開封電開封安靖接讀京報始知北京政變此問當道將有何舉動無從知之惟中級官員有驚異象南人有恐慌心趙督雖奉改任巡撫換挂龍旗之僞詔然督署並無動靜未見有何旗幟亦未見有何示文蓋有無論國體爲何元首爲誰我總不失爲高官之意（三日） 
字林報 
　　長沙電　今日開公民大會聲明反對復辟議脫離北京關係但未正式宣佈長沙形勢安謐（三日）大陸報 
　　廣州電　陸榮廷否認請願復辟朱省長自請率師北伐昨省議會通過籌議特别軍費案廣州輿論頗抱樂觀粤人以爲張勳决不能持久復辟一舉適增民黨逹到勝利目的之機會民黨中人來省者逐日不絶馮自由電請海外華僑籌募戰費聞閩省帝制黨準備與粤省民軍接戰（四日） 
　　香港電　廣州報紙多數不贊成復辟省中與此間華人尙無何等表示衆料南北將有决鬭（四日）以上路透電 
　　北京電　滿洲親貴數人遇害及梁敦彥赴津之說皆非事實防守各街之兵士逐漸撤回（四日） 
　　北京電　張勳飭各省即派富有經驗精於法學之士每省三人來京編擬君主憲法又諭内務部籌備登極禮節並派徐世昌爲太傅（五日） 
　　北京電　交行鈔票跌至六折中行鈔票跌至六二折（五日）以上德文電 
　　本埠消息　字林報云馮副總統與上海要人昨電天津致段祺瑞詢其是否南來段之南來與否將視天津兵力若何而定如段果能在津得充分兵力則以天津爲共和軍之根據地否則段或來寗以寗省爲討逆軍出發之集中點上海形勢昨甚安靖本地海陸軍領袖皆一致擁護共和出師討逆不過時間問題耳謠言頗盛或謂北京附近戰事已作或謂張勳已被暗殺要皆謠言而已 
　　北京至急電　張勳接到倪嗣冲張作霖允爲援助之電報遂决與段祺瑞之軍交戰昨夜派遺先鋒四五百人至萬莊目下正與郎坊劉金璋（譯音）之軍隊相對峙兩軍均各增加援兵刻正續續輸送（五日） 
　　北京至急電　梁敦彥今晨對日本林公使聲言戰事係由段祺瑞而起故其結果不能負其責任云云林公使答以然則列國當以實力保護京奉鐵道等語現正開公使圑會議協議此事（五日） 
　　北京電　外交圑將有警告致復辟政府之說（五日） 
　　北京電　據消息靈通之某氏談段祺瑞節制之第八師及第十一師軍隊由京奉鐵道方面曹錕（第三師）張敬堯（第七師）之軍則由京漢鐵路漸迫北京但該各軍似不即與張勳交戰先促張之反省其結果張或承諾終獲妥協（五日） 
　　奉天電　奉天督軍張作霖陸續接到馮副總統段祺瑞倪嗣冲張懷芝等反對復辟密電特於昨日（四日）開軍事會議其結果决定反對復辟二三日内可發表（五日） 
　　東京電　三日之豫算委員會本野外相蒞會答某議員質問中國復辟一事曰復辟問題早晚必起爲人人所豫期惟時局之來轉出於意外此爲中國内部之政變日本政府此時暫守旁觀於維持中國之平和似較得策但對時局之進步仍不怠充分之注意當取適當之方針云云（五日） 
　　北京電　公使圑今日會議之後即行通告在北京天津間之中國軍司令部謂兩地間之鐵道應據與列國之條約妥爲保護並云若中國軍隊不肯照辦則列國即當協力講求保護鐵道之手段云云（五日） 
　　濟南電　山東督軍張懷芝對復辟之宣言痛切洩其不滿之意卽電張勳不承認變更國體（五日） 
　　濟南電　段祺瑞前日有激烈反對復辟之通電山東爲决態度特開軍事會議第五師張師長濟南馬鎭守使等軍人方面大半係屬段派故均一致表示反對復辟之態度大約山東一時嚴守消極的中立（五日） 
　　濟南電　張勳軍隊有佔據津浦鐵路之說山東當局决取强硬之態度張軍如果侵入山東省内卽以武力擊攘之（五日） 
　　濟南電　復辟一事濟南商民之態度極爲沈靜其對政局頗抱悲觀並無揭黃龍旗者（五日） 
　　北京電　陰曆十六日（四日）清諭爲協議制定憲法召集國會等之事着各省各派代表三人來京會議又宣布慰撫蒙古取消獨立登用人材著徐世昌即刻來京就職等（五日） 
　　北京電　張勳之部下將校四人兵一百七十名昨夜竊乘臨時火車出京至郎坊車站附近將京奉鐵道破壞火車因之不通（五日） 
　　北京電　段祺瑞以討伐軍總司令之名義布告如左一保護内外人之生命財產二保護各國敎會及敎民等不得傷害三不得姦淫掠奪及無故騷擾民家四不得造謠煽惑軍人五不得洩漏軍事之機密（五日） 
　　北京電　第八師之軍隊約千名有迫近天津之北方北倉（楊村次站）之報張勳爲探敵情特派軍隊約三百名於昨（四日）夜二時竊乘臨時火車赴豐台（五日） 
 
 
 

Page 3

 
 
　　北京電　聞日本及各國公使館與張勳間曾有明約戰事無論正北京城内外何處皆不干涉惟戰禍不得延及公使館區域（五日） 
　　北京電　保定曹銀有下動員令之報張勳得此消息急於四日之夜二時派遣特使馳赴保定求與調停（五日） 
　　北京電　第十一師之四十三四十四兩圑忽然出京南行該軍係屬反對復辟派惟何故出京則不可知據一般人之觀測彼等必仍復回襲擊北京（五日） 
　　北京電　宣統帝昨夜忽然隱匿之風說頗盛（五日） 
　　東京電　保護黎總統之一身日本政府認爲不得已之事已將此意電示林公使矣（五日） 
　　東京電　本野外相四日午前入宫覲謁天皇奏陳清朝復辟並其他中國形情及外交上重要事項且承下問奉答一切（五日）以上東方通信社電 
[戰電]  
　　倫敦電　薛西爾貴族今日在下院宣稱協約國議開大會討論媾和條件英俄現正互商此事（三日） 
　　亞姆斯特丹電　奥皇已允大赦政治犯（三日） 
　　倫敦電　英皇諭兩院今日懸美旗（四日） 
　　倫敦電　路透電社得悉六月間瑙威船之爲德潛艇擊沉或觸水雷而沉者共四十三艘載重六萬噸（三日） 
　　丹麥京城電瑞典漁船數艘爲德潛艇擊沉（三日） 
　　華盛頓電　據政府宣稱美國第一批遠征軍赴法時途中曾爲德潛艇隊攻擊兩次美驅逐艦與戰至少擊沉敵潛艇一艘其餘敵潛艇必因美艦砲火甚準遁入海底美國無一爲敵擊中亦未喪失生命（四日） 
　　倫敦電　公報局宣稱敵飛機於上午七時出現於英倫愛塞克司天空英軍以抵制飛機砲與戰敵機擲下炸彈數枚詳情未悉（四日） 
　　倫敦電　公報局宣稱今晨敵飛機十三四架由東北攻擊哈維區據最近消息謂死八人傷二十二人且微損產業英軍抵制飛機砲擊散敵飛機隊是時因雲低不能辨别英飛機與敵機交戰敵機遂向海飛去是役歷數分鐘之久（四日） 
　　倫敦電　今晚海格將軍報稱伊泊爾境砲戰極烈敵軍在凡蒂東南襲擊敵飛機甚爲活動英軍擊落敵機四架又逐走兩架英飛機一架失蹤（三日） 
　　倫敦電　海格將軍報稱前敵數地點雙方砲隊交轟甚烈（四日） 
[公電]  
　　馮段聯合討逆之通電陸巡閱使各督軍省長鎭守使護軍使各都統並轉各師旅長各報館均鑒國運多屯張勳造逆國璋祺瑞先後分别通電聲罪致討想　清聽逆勳之罪罄竹難書服官民國已歷六年羣力締造之邦基一人肆行破壞罪一置清室於危地致優待條件中止效力辜負先朝罪二清室太妃師傅誓死不從勳脅以威目無故主罪三擁幼冲玩諸股掌袖發中旨權逾莽卓罪四與同舟堅約擁護共和口血未乾賣友自欺罪五揑造大總統及國璋等奏摺思以强暴污人以一手掩天下目罪六辮兵横行京邑騷擾閭閣復廣募鬍匪游痞授以鎗械布滿四門陷京師於糜爛罪七以列强承認之民國一旦破碎致友邦憤怒驚疑羣起以謀干涉罪八凡此八罪其最昭彰自餘稔惡擢髮難數國璋忝膺重寄國存與存祺瑞雖在林泉義難袖手今已整率勁旅南北策應肅清畿甸犁掃逆巢凡我同袍諒同義憤佇盼雲會迅盪　陰國命重光拜嘉何極馮國璋段祺瑞豪 
　　浙江楊善德自請會師電　馮副總統陸巡閱使督軍省長程海軍總司令各報館均鑒帝孽横行傾覆民國睡棄信義憤實敷天敝處早於冬日通電表示否認並電副座主持辦理頃已由本省第一二四各師抽編混成一旅隊組織完備聽候河間合肥會師致討尙祈諸公同心合力共救危亡民國幸甚善德微 
　　曹錕等通電　副總統叚總理鈞鑒陸巡閱使督軍省長轉各鎭守使各都統各報館均鑒共和締造幾歷艱難國本旣定豈容摧殘乃逆賊張勳膽敢逼總統退位挾清帝復辟爲一身之榮利陷全國於危亡聞之髮指思之憤心銀忝膺軍寄惟知衛國彼醜逆舉斷難姑容今已出師進討誓滅逆賊以期復我共和奠我邦基諸公夙懷愛國遠過於錕望即宣示大義共救危局特電馳聞佇候明敎曹錕范國璋趙玉珂吳佩孚汪學謙張紀王承斌閻相文江 
　　保定曹錕通電萬急龍華盧護軍使鑒華密江電敬悉慷慨大義佩慰莫名敝處已派隊進討誓滅逆醜除通電表明宗旨外特電敬復尙希賜敎曹錕支印 
　　馮玉祥通電天津段總司令陸朗老張總監馮副總統督軍省長各報館均鑒頃奉段芝泉電熱誠護國義憤堪欽伏思奸人禍國覆我共和擅棄約法突行復辟亂民賊子人人得誅本軍辛亥創義於灣州上年建義於川省誓以鐵血擁護民國滄海可枯初心不改爰舉義旗以清妖孽我大總統現已受制於逆賊失去發號施令之自由本軍特擁前總　段公祺瑞爲討賊之總司令誓師討賊奠我民國海内英豪盍興乎來陸軍第十六混成旅司令官馮玉祥率全體官佐同叩 
　　太原閻錫山通電急龍華盧護軍使鑒賡密冬電謹悉愛國熱忱極深欽佩張勳假借調人顚復共和危及清室聞茲奇變義憤同深芝老護持民國軍人泰斗敝處刻已整師北上並請合力主持特以奉聞時盼賜敎閻錫山支 
　　福州李厚基通電十萬火急龍華盧護軍使鑒冬日及江日兩電敬悉復辟事敝處亦未承認業於江日電逹尊處昨已派員赴寗請副座主持計已登鑒矣厚基支印 
　　徐紹楨通電副總統段芝泉熊秉三先生陸巡閱使督軍省長各都統護軍使各商會各報館均鑒張勳帶兵據京妄行復辟旣背民國復危清室不義不仁更無和平解决之餘地紹楨能力雖薄同茲血氣毁家効命自矢靡他公等同爲手造民國之人應負與共存亡之責聲罪致討義不容辭一髮千鈞星火待敎徐紹楨歌 
　　廣東朱慶瀾通電大總統陸軍王總長各部總次長馮副總統督軍省長各報館均鑒頃接京電張勳擁戴宣統復辟已成事實駭異殊深查世界國家之存立乃由於人民圑體結合組織而成是以世界國家只有由君主國進化而爲共和國斷無破壞已成之共和國反而爲君主國之理良以共和國家者乃大多數人民結合之公共體而非一人一家之私產物也我中華民國成立於今六年當夫開創之初世界各國對於我國民是否有建設共和國家之能力殊懷疑義嗣經我全國人民堅持毅力熱心建造幾經困難始得鞏固共和之初基而爲世界各國所承認今世界各國中遂得有中華民國之存在者乃我國民肝腦塗地出死力以求而得之之代價物也張勳何人乃竟違反民意背叛共和擅爲變更國體之謀主張實行復辟之制若不即行聲罪致討世界各國將謂吾國無人國民若不自愛其國雖欲不受亡國滅種之禍而不可得國民而果自愛其國雖有敵國外患侵凌壓迫僅我一人一騎猶將爲最後之圖存是以張勳今日旣有背叛國家之行爲我國民卽能鋤而去之以圖復我共和國家之原狀　世界各國認識我中華民國有存立於世界之價值若我國民而竟因復辟且不能自行鋤去惡種聽其滋蔓是不啻我國民對於世界各國暴示其畏難苟安之弱點則亡國滅種之禍遂不難相迫以俱來此正我國家之志士仁人盡忠報國之秋生死存之日也抑慶瀾更有言者查我國自建設共和以來輙有陰謀小人僉邪餘孽倡爲南北派别之說新舊黨見之爭時時以之搖惑人心混淆觀聽抑知當日國體變更出於全國民意共和建設已歷六年國家旣無南北之分國民更何有新舊之見慶瀾敢以此號於衆曰我中華民國者我中華國民之結晶體而我中華國民者固無南北無新舊無黨見與派别之純粹共和國民也慶瀾忝爲廣東省長又身爲民國軍人並時以此義敬告我各省督軍省長及我全體軍人曰我軍人旣爲我國民所仰望爲擁護共和國家之軍人而有侮陷我共和顚復我國家之公敵我軍人若不能卽伸正義以除奸凶其將何以盡軍人之天職其將何以慰國民父老之企望慶瀾不敏已厲兵秣馬誓執鞭弭以効前驅人之愛國誰不如我我各督軍省長及我全體軍人果一致擁護共和無南北無新舊無派别無黨見慶瀾敢進一言曰以此公共軍人圑體而除滅少數之陰謀小人僉邪餘　以回復我共和國家原狀不過一反手之勞而已尙望我各督軍省長及我全體軍人一致進行以謀我國家之存在至於我北京政府今旣爲奸邪所窟宅我南京馮副總統（此處字句當有脫落）以爲回復共和國家之大計者必更有領袖國民精神之所在此又慶瀾所禱祀以求之者也敢布腹心尙祈垂鑒廣東省長朱慶瀾叩江 
　　黃中慧致馮副總統電南京馮副座鈞鑒風雲變色天日爲昏張康復辟神人共怒我公依法執政義不容辭查黎總統任内閣員惟外交總長伍廷芳一人辭職未准可速令來甯暫攝總理組織臨時内閣庶内政外交有所系屬軍餉大事方易措施俟北京尅復國會召集再正式改組强固政府從事建設國事前途未可悲觀也中慧久隸仁宇未識荆州冒凟陳詞幸惟垂鑒江寗縣公民黃中慧支 
　　黃中慧致世續電北京世博軒中堂年伯鈞鑒張康矯詔復辟將不利於孺子張或愚忠可諒康則作僞日拙戊戍春間曾袖奏稿謁先君乞銜上逹先君鄙之不久禍作先君以昭信股票條陳傳頌海内而獨免於黨禍是秋康梁亡命逃美著書立會名曰保皇取華僑之金資供其欲壑姪擬入會索得會章滿紙狂言逆語而專注重於詐欺取財姪適供差使暑請於伍使將殺之以絶後患伍不可曰令尊以足下託我何忍使犯殺人之罪又使沈桐周自齊力阻我行遂著（保皇會駁詞）一文曉喻華僑華盛頓使署舊金山總領事處均有案可稽而姪亦存一分於鐵匱封鎖十餘年以備德宗親政時上之革命後爲戴傳賢取去康逆罪狀鐵證猶存大抵華僑入會者皆出於忠君愛國之誠而康之結黨營私問人母子實德宗之罪人亡國之禍首今復出其圍宫故智將陷害於我優待之幼帝凡滿洲臣僕人人得而誅之况我公以師保之重殺賊復讐責無旁貸亟宜聯合皇族將此次復辟内容宣告中外則優待條件尙可保存什一否則義師一到玉石俱焚幼帝生命將恐不保而公之罪亦彌天矣黃中慧歌 
　　黃中慧致江朝宗歌電北京步軍統領江宇澄兄鑒六月三十日七月三日兩函當逹今有寄世博老歌電乞轉交私宅並請於照辦復多印傳單俾張軍中之不贊成復辟者自相解體作釜底抽薪之策聞紹軒人甚機警不亞項城此次舉動實暗受日本參謀部次長田中中將近日游說之影響支日上海報言之鑿鑿請詢紹軒務得其眞象倘彼有悔心執事宜乘機利導放下屠刀立地成佛並力勸紹軒不必因事敗殉難我且將約同伍秩老再開剪髮大會一次爲宣統張勳二君將煩惱剷除凈盡（下略）勉之戒之中慧歌 
　　梁啟超反對復辟電南京馮副總統武鳴陸巡閱便各省督軍省長護軍使鎭守使師長旅長各報館鑒昊天不弔國生虺孽復辟逆謀竟實現於光天化日之下夫以民國之官吏人民而公然叛國順逆所在無俟鞫訊但今旣凶燄熏天簧鼓牢籠恫脅之術無所不用其極妖氛所播羣聽或淆啓超不敢自荒言責謹就其利害成敗之數痛爲我國民陳之倡帝政者首藉口於共和政治成績之不良夫近年政治之不良何容爲諱然其造因多端尸咎者實在人而不在法苟非各界各派之人咸有覺悟洗心革面則雖歲更其國體而於政治之改良何與者若曰建帝號則政自肅則清季政象何若我國民應未健忘今日蔽罪共和過去罪將焉蔽况前此承守成餘蔭雖委裘猶可苟安今　悍帥狡士挾天子以令諸侯謂此而可以善則莽卓之朝應成郅治似斯持論毋乃欺天帝政論者又動以現今之黨派軋轢爲口實夫黨爭之劇吾儕亦曷嘗不疾首痛心然須知旣以憲政號於國中則黨别實無可逃避容之則漸納於軌蹙之則反揚其波今之策擁立者豈能舉全國青年才智之士而盡阬之阬之不盡黨固在也阬而盡又焉知來者之不如今也今之主動者以淺薄之憑藉而謬師操懿之故智處文明之世運而夢想　乾之操術叩以立憲之義意舉朝莫之能解使其政府幸而有一年數月之壽命則其政象吾敢爲預卜曰桓玄朱温時代之專制而已夫專制結果必產革命桓玄朱温寗有令終所難堪者則國家之元氣與人民之微命也然使果能得一年數月之苟安則吾民或且姑爲容忍殊不知立國於今世非閉關所能自存苟不獲自厠於國際圑體之林則國實不成爲國今我民國各友邦所承認也當思前此易帝而民此承認果幾經艱辛而始得之者今易民而帝其得承認也艱辛益倍於前當此國交中斷之期間國將誰與立於大地者且此次首造逆謀之人非貪黷無厭之武夫即大言不慙之書生於政局甘苦毫無所知他勿具論即如中央政費每月七百餘萬向仰給於鹽課餘欵及各省解欵不足則借債以補之試問現在北京之滑稽内閣對於此三項收入有何把握頗聞此次之惡作劇有某國牽線於幕内許出其銀行存欵供揮霍茲事信否誠不敢知藉曰信也爲數幾何一兩月涸可立待耳又彼董卓朱温者在今日氣蓋一世志得意滿縱其逆軍横行輦轂餉糈視諸軍獨厚而必索現銀氣燄視諸軍獨高而動肆陵轢以有敎育有紀律之軍隊與彼共　一城而謂可相安無事以厯旬月共誰信之是故就外交論就財政論就軍事論此滑稽政府皆絶無可以苟延性命之理雖舉國人士噤若寒蟬南北羣帥袖手壁上而彼之稔惡自斃吾敢决其不逾兩月最可痛者則天下萬國將謂我國無復一人其綰軍符膺疆寄者乃如犬馬凡能豢養我而鞭箠我者卽慴伏而乞憐於其下則此恥其不可洗滌矣最可憂者迨董卓朱温自斃之時小之喋血都門大之流寇數省而羣帥中曾無一人有戡亂之力勢必重勞鄰封越俎而代則此國其眞永刦不復矣啓超一介書生手無寸鐵舍口誅筆伐外何能爲役且明知樊籠之下言出禍隨徒以義之所在不能有所憚而安於緘默抑天下固多風骨之士又安見不有聞吾言而興者也抑啓超猶有欲贊陳者一年以來黨派主奴之見其詭譎變幻出人意表啓超深痛極慟向兩方要人苦口忠告勸其各自覺悟勿馳極端以生反動在吾則旣竭吾才聲嘶力盡曾不蒙省察而急進派之策士惟日從事於挑撥搆煽引甲抵乙謂可以操縱利用以遂其排擠之私而結果乃造成今日之局今有董卓誰實何進今有朱温誰實崔允啓超前此曲突徙薪之論適以供若曹含沙噀血之資亦旣痛憤積中誓將緘結終古今覩瀕覆之巢復吐在喉之便知我罪我固所不辭來軫往車願質明哲梁啓超東 
　　馬廠梁湯通電申報新聞報時報時事新報鑒啟超等於冬日晚隨段芝老馳入馬廠第八師此間已於江日組織討逆軍司令部推芝老爲總司令同時宣布討逆檄文想已逹覽現近畿軍隊編成進發者已在三師以上直魯豫奉諸督一致進行逆徒授首之期當不在遠乞將情形登報以定人心而作士氣梁啓超湯化龍支 
　　楊度來電申報並轉孫中山岑雲階唐少川章行嚴諸先生議員通訊處各省督軍省長鑒頃因復辟事致北京張定武康南海電云兩公向以復辟主義聞於國中此次實際進行度以不自由之身雖於事實毫無助力然平生信仰君主立憲故於兩公宗旨亦表贊同惟嘗審愼思維覺由共和改爲君主勢本等於逆流必宜以革新之形式進化之精神行之始可吸中外之同情求國人之共諒且宜使舉世皆知爲一國策治安不爲一姓圖恢復至於個人利害問題尤當犧牲罄盡有此精神識力庶幾事可望成乃公等於復辟之初不稱中華帝國而稱大清帝國其誤一也陽曆斷不可改衣冠拜跪斷不可復乃皆貿然行之其誤二也設官遍地以慰利祿之徒而憲政如何進行轉以爲後其誤三也設官則惟知復古用人則惟知守舊腐朽穢爛如陳列尸其誤四也凡所設施皆前清末葉所不敢爲而乃行於今日共和之後大悖人情至此而極度認公等所爲與君主立憲精神完全相反如此倒行逆施徒禍國家並禍清室實爲義不敢爲卽爲兩公計亦不宜一意孤行貽誤大局不如及早收東速自取消敦請總統黎公復位並請徐東海段合肥馮副座李總理陸巡閱諸公共同調處以解目前之厄蓋無程度之共和固如羣兒之弄火而無意識之復辟又如□□之□□兩害相權彼猶較緩所可惜者神聖之君憲主義經此拳匪犧牲永無再見之日度傷心絶望更無救國之方從此被髮入山不願再聞世事忠告之言尙希諒察等語特此奉聞伏希公鑒楊度江 
　　吳宗慈等致馮國璋電南京馮副總統鑒聞以大總統已失自由依法代理大總統職務所有全國海陸軍應聽指揮云云是公業以大總統自任但公須知約法所定非僅副總統代行總統職權一項依約法大總統不能直接發命令必須國務員副署國務員必須合法國會同意乃能生效若公祗知援照約法代理大總統而於大總統行使職權法定手續置之不顧國人將謂公見利不見義其將何以自解公前同密佳電主張解散國會與副總統之自行辭職已根本不承認約法代行大總統職權之資格由於副總統副總統資格取得由於約法有效公爲不承認約法之人今欲履行約法上權利法律上實有疑問縱往者不諫而代理總統後仍蔑視約法則違憲之罪至於二再眞心擁護共和維持約法者其能冒昧承認乎逆耳之言尙希鑒察吳宗慈王乃昌劉成禺丁象謙彭介石萬鵬　 
　　馬君武致梁啓超電東電閱悉民國不幸遭此鞠兇復辟之事張勳康有爲輩固爲罪魁倪嗣冲梁啓超輩尤爲禍首蓋當今之世無論何種國家非法莫治民國成立以來君日以破壞約法破壞國會爲事始則附和袁氏以司法總長資格爲賊畫策副署解散國會復破壞司法規復肉刑及寵任旣衰乃叛之他去托言護國竊號名流共和旣復君之行新約法擁段爲總統之策不維行内閣總理財政總長之夢不能逹乃敎唆黨員日在議會搗亂後欲借宣　問題以行其攫權亂國之陰謀及國民多數反對君乃日往來徐州蚌埠敎人作反以破壞約法解散國會爲起兵口實督軍叛國君與湯化龍同爲謀主約法旣壞民國仍存張勳康有爲之復辟不過更進一步平情而論張勳康有爲爲復辟罪魁倪嗣冲梁啓超等爲叛國禍首其罪惟均反對復辟爲國人心理所同君等同爲叛國逆賊無發言資格共和終當復活國人不可屢欺勿復多言靜俟法律裁判可也工學博士馬君武 
要聞一 
[京中對於張勳復辟之感想]  
　　字林報一日北京通訊略云北京人士今晨醒起見數百舊龍旗飛揚於各衙署之上無數軍警排列於各街道之中而辮兵則集於郵局電局火車站之門前乃爲之矍然驚慘然悲而知張勳已於全城人士酣睡之際實行其六年來懷抱及世人不信其敢爲之復辟主義矣京人對於龍旗不歡呼不慶　公署中人面無喜色路旁行者交耳密談咸不知復辟一舉何爲而來何以而成也據各界云張勳晚間尙在觀劇讌宴回時一圑高興遂欲爲製成皇帝之大事業查張回私宅時正夜間十二時半少頃即發電話邀王士珍江朝宗等到宅晤談張乃發言曰余抱復辟之志已數年矣當余離徐州時余即存此心思乃抵津後各方面多不以爲然余頗失望但抵京以來余膽量大壯决於今夜實行之汝輩贊成否聞者含混答覆意在抗議惟製造皇帝者不容人游移其詞促其贊成否則明晨戎衣相見聞者唯唯蓋彼等以爲若不贊同則北京必亂北京亂則外人必來干涉故不敢冒險與張反抗而張勳亦知彼等有此心理故出此威脅之手段也其結果王士珍等偕張勳同赴清宫至於宫中當時情景外間未有所聞但知張等行拜跪禮而已宫中之贊成復辟者多爲婦女若男子則頗有反對甚力者張勳第二步行動乃派人往見黎總統黎不允退位謂萬不得已僅可退位以讓馮副總統繼聯若復辟則不敢與聞（中略）午後街中喚賣復辟諭文每紙銅元六枚購者不少皆謂購留一紙以作古董僅此一語亦足見民間輿論對於張等之力量與壽命爲何如矣際此最足令人驚擾之時京師竟安靜如常全體華人腦海中皆有兩問題曰段祺瑞將如何日本將如何段祺瑞之不贊成復辟雖頑固復古派亦自知之至於第二問題則街談巷議皆謂今晨日兵百人已由天津來京再日人之充中政府顧問者曾與張勳商榷云云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[黎總統安全問題]  
　　日本軍事顧問青木中將昨早八時由黎總統召入公府現在與黎總統同居聲言彼爲中華民國之軍事顧問現總統旣處危難之中彼當參贊左右以盡職分實即保護黎總統之表示也日來外間盛傳黎總統欲自殺爲左右所阻悮傷腹部有人往總統府晤某要人質以此事謂並非事實惟黎總統憤時局之紛糾全係自己不德所致擬一死以謝國人左右洞悉總統之衷情頻注意其舉動嗣後果由總統室内發見手鎗一枝云云有此原因昨日午前駐京日英法俄荷等各國公使均集齊於和蘭公使館協商關於中國時局之辦法結果决定由列國公使照會外交部望精密護衛黎總統勿危害其身業於昨日由和蘭公使代表至外交部面晤梁敦彥實行交涉矣昨日上午外交圑又在法使館開會美國公使亦列席討論保護黎大總統安全問題聞各使一致主張竭力使其不受暴力之侵犯又美國公使昨將中國國變情形詳細報告本國政府請爲核示據使署人員宣稱二三日内可望回電美政府之不贊成中國復辟乃當然之事其時國際形勢可望有所發展其他各使聞均有同一之報告惟據某方面消息張勳對於黎總統仍有不可思議之惡意前夕八時張勳曾派王士珍往總統府要求總統退去總統左右當答稱總統之退去固爲事勢所不得已惟退出公府遷移他處旣不能復享總統之待遇勢不能不統率從來自已部下之衛隊以當護衛之任但風雲變化瞬息萬千難保不禍延及身閣下對於總統一身之安全能十分擔保否王士珍謂予個人對於黎總統之護衛雖願盡十分保證之力第難保不逞之徒無暴動之行爲關於此層不能即答俟明日再行協議遂作辭出府至昨日午後二時半王氏復往總統府告黎總統之左右曰關於總統退去之護衛雖應十分盡力惟對於生命安全之保證祇能負八分之責任總統左右即謂王氏曰尙有二分之危險則八分之保證豈非無何等之意味乎王氏謂對此以上之保證萬難爲力務祈原諒云云卽辭去復命張勳矣 
[變亂中之京中滑稽政局]  
　　復辟實行後内部紛無頭緒其所謂議政處者乃向國務院調取曾在軍機處充當章京之雷延壽章葉趙敬臣曹秉章等四名又調郭則銘許寳衡聞國務院將改爲承宣廳昨日張勳又傳出宣統諭文共有三十餘道至下午七時許印鑄局尙未印佈其大要關係封張勳爲忠勇親王馮國璋陸榮廷均一等公授瞿鴻禨升允爲大學士載濤載洵爲禁衛軍總副司令張曾敭爲都察院都御史詹天佑爲郵傳部尙書沈曾植爲學部尙書勞乃宣爲法部尙書薩鎭氷爲海軍部尙書李盛鐸爲農商部尙書各部左右侍郎均經簡放吳炳湘爲民政部左侍郎張志潭爲右侍郎又命江朝宗兼稅務處督辦龍濟光爲廣東水陸提督吳光新爲湖南提督又飭各省查辛亥死難官員及民國遺老又賞康有爲頭品頂戴王士珍等亦均有頒賞 
　　復辟後一日張勳等均着朝服慶賀昨日早朝均改着蟒袍補服仍行跪拜禮勞乃宣增祺那桐等均有授弼德院大臣之說聞昨晨内廷又開會議於養心殿係討論恢復舊内閣之問題已由張勳傳諭前内閣之中書供事等員定期復任供職其所謂大學士學士侍讀學士及侍讀等如何恢復舊制抑係别爲位置尙未得悉又聞張勳於復辟通電後昨於内廷會議時會提及京内人民共上賀表及通電各省同上賀表日内卽發通電昨日會議關於復辟首頒宣言中親貴不得干預政事一節聞所議有親貴王公富有政治經驗者仍准備任弼德院顧問大臣之職又聞昨日張勳宅内會議組閣政策萬胡兩閣丞曾建議恢復袁内閣時閣制如機要制誥等局及議政廳之舊有制度分别回復之議現正討論暫行官制條例一俟定議卽將實行聞張勸此次主張復辟清室王公等均以殊勳待之夢想政局略定特授張勳爲上柱國輔政大臣内閣總理大臣聞已預定俟各省賀表到京賞勳時再行頒布聞内閣一切事務悉由萬繩栻主持卽康有爲亦退處無權王士珍江宇澄等赴張宅拜謁時亦須屏除衛兵於鎗實彈刀出鞘之中敬聆訓示至清宫内部聞已啟權位競爭瑾太妃等痛哭不已 
　　昨晨三時續有張勳之定武軍若干抵西直門呌城擬卽入城駐紮守城官以未奉長官命令不允開城旋見有汽車至乃爲迎接此項定武軍而來守城官仍不開城於是由張勳電話致步軍統領江朝宗飭令卽行開門江復電謂職在地方夜深進軍必使人民驚疑大帥調遣軍隊入城必事先商明否則搖亂人心萬一有事誰尸其咎云云後至六時天已大明始許軍隊入城 
[岳陽樓畔之軍事談]  
　　自皖奉等省先後取消獨立駐軍岳州之吳光新卽宣告將戰備戒嚴改爲警備戒嚴近因海軍獨立停泊岳州等處之楚有江犀兩兵船曾得第二艦隊司令饒懷文氏命令飭向湘政府曁吳司令聲明暫不遵奉中央命令吳氏得此通告已起恐慌加以荆州石鎭守使又曾電致吳氏請將所佔之石首公安等縣於二十四時内一律退出又據偵探密報桂軍前路馬司令全部已經行抵永州吳氏更爲惶急故於日昨又加緊戒嚴以防攻轟吳氏自宣佈戒嚴後一切行動往往逾越常軌即以强畫鄂屬之公安等六縣湘屬之岳陽等三縣爲其特别戒嚴區域已屬違法侵權其餘霸道行爲實難罄述近自粤桂軍隊發動吳軍自知不法之處太多難免不受粤桂軍之責備故其部下人人自危所有駐岳官兵家眷業已遷徙一空其駐在新牆一帶之七十九圑逃亡極衆蓋吳之部下旣係由他項軍隊劃歸管轄又對於吳氏之感情極爲薄弱故也 
　　吳軍餉銀前已兩月未發至舊曆四月中旬始由湖北王督軍借予若干萬勉爲敷衍然爲數不多實難普給故軍心不固屢擬發動至二十二晚駐紥新牆之吳軍竟至譁變共搶刦商民數十户誤斃平民二十餘人至二十三日清晨始向平江方面逃竄並聞駐紥城陵磯等處之吳軍亦有變動之形跡云 
　　吳光新檢查電報極爲嚴密其駐局查電者計有四人每一電至先令電生朗讀所謂查電員者均高坐而廳稍不遂意即任意毆打辱罵各電生極爲憤怒遂於二十五日全體辭職局中文電悉行擱淺經賀知事極力調停始由電生提出二項（一）檢查人員須一律改派深通文理者（二）檢譯等事槪歸檢查員辦理電局人員不負朗讀及其他義務請知事轉告吳氏限一日答覆至局中事務則暫時照常辦理視吳氏答覆情形如何再定進行方法 
[時局紛擾中之鄂聞]  
　　鄂垣前因各省紛紛獨立特宣布戒嚴茲者獨立各省均已通電服從中央並一律解嚴而鄂省戒嚴反較前加緊如各城門之加派陸軍駐守大别山與蛇山巓禁人納凉人民移居一律阻禁漢口警廳添練武裝警察隊皆爲近數日間事查其原因以鄂省所處地位與獨立各省不同現在西南警信頻傳會師武漢之聲日接於耳而黨人又有在鄂舉事之謠此戒嚴之所以暫時延長也聞王督軍因武漢總稽查處在漢口曾獲三人自稱係誅奸護法圑中人圑長爲激烈派黨人聶豫等發交軍法處研訊供在漢口租界設有機關多處特飭由特派交涉員吳仲賢照請各國領事協緝前日領事圑會爲此事開會討論結果大致以如查有妨礙治安之舉動卽勒令遷徙云 
　　近兩月大局鼎沸鄂省政局則極靜寂無事卽縣知事征收局長亦鮮見更調緣王督軍以中央政潮激烈鄂人驚怖異常不能不處以鎭定故凡事皆以維持現狀爲主一切官吏均仍其舊藉安人心卽征收官吏因稅捐短收懼罹處分自請辭職者亦多慰留惟各知事局長等以時局不定多將所征稅欵延不解繳以致省庫支絀現財政廳長張詠霓氏以省中軍餉政費全賴各屬解欵且須解濟中央安能任其拖延特遴派候補知事彭祖壽等十一員分赴各縣守提解省不准延欠 
　　石星川之第一師黎天才之第九師均有缺額編制不完近王督以鄂處全國中心爲四戰之地非厚集兵力不能自衛特召該兩師參謀長來省會議决定即就駐在地招補缺額以備不虞又聞王有另招省防圑兩圑之議其餉糈卽在過境銷場稅新增附捐項下撥用現已電京請示矣 
　　前四川都督尹昌衡上年特赦後仍覊留京師茲聞尹氏已微服潛行出京過鄂於上月二十一日由宜昌附輪回川現在川軍領袖劉存厚態度未明尹氏返川或與時局極有關係也又聞昨由重慶來漢者云川滇二軍現經力謀和好羅劉兩人意見已稍融洽且熊克武在渝對於商民雖以六年三次革命生民塗炭正宜顧全國脉休養生息爲言然暗中似有與滇省聯合之情事時局如何尙未可料也 
　　王氏以目下國事紛擾湖北境連九省地當衝要保衛商民迺軍人天職昨特訓令各部隊略云西南之事可望和平解决然道路喧傳謠諑滋多殊不足信第恐商民悮聽土匪藉端擾害良善轉受損失如有不肖造謠生事即行拿解來省按法究辦以杜騷擾而遏亂機云云然西南實際究能無事否尙未可料王氏此諭特藉以安慰人心而已 
[蜀省川黔滇軍隊感情問題]  
　　省城近日謠言實多感情素好者亦多因而誤會故此間軍政界要人特請黔軍旅長熊克成督署參謀長張耀廷川軍第二師執法處長吳紹良參謀長汪可權及政務廳長尹仲錫財政廳長黃孟曦西川道尹周鳴九警察廳長雷時若在偕行社宴集藉資聯絡感情川軍劉軍長爲此事亦特張貼佈告其文云本軍自經移出城内并未駐兵迺查近日以來無端謠諑繁興人民紛紛遷徙竟至風鶴頻驚顯有奸徒搆煽意圖擾害安寗須知省城秩序維持自有黔軍旣無他項軍隊事變從何發生務宜照常安業訛言不再妄聽特再剴切布告其各一體凛遵云云惟於此一段時期中川軍之行動頗有數起四川第一軍二師七圑圑長萬季玉原駐眉山因前日事緊於十六日奉令開拔至嘉定一帶駐防前陸軍二師圑長胡重義聞因此事赴嘉擬於十七號由省起程前四川暫編陸軍第四師第二預備獨立圑圑長孫澤沛亦聞因軍事吃緊至犍爲一帶塡防滇軍已於十六號首途又彭山二師駐防營長朱登武聞日前移防於十二號由彭下船至犍爲進向屏山而去此種行動於川事現局有何關係尙未能遽下斷語至於川滇兩軍之近情則頗有平和解决之望由自流井至内江一帶如林家場白馬廟等處已無滇軍一人惟由球溪河至資中及自流井威遠一帶尙駐有多數滇軍滇軍第二十三圑步兵於十一號午後由資中到資陽與二十二圑換防其資中所駐軍隊則紛紛向自流井方面而去駐資顧師長對人云本軍從今日起紀律嚴肅當認眞整頓超出他軍不知實際究竟如何也日前滇軍連長王某爲劉旅長刺斃一事聞係羅前督在資時該連長未得命令擅行離資到井後士兵又逃十餘人經羅督飭令劉旅長連同該管營長某發交縣佐看管王某以銀洋八十元行賄看守護兵意圖逃走護兵據實呈報旅長是以處死某營長尙拘禁縣佐公署連長殺後劉旅長厚給棺殮並賞白大綢兩疋裹屍棺抬至旅部側近某寺暫行安厝此一事也六月十號又有滇軍約計一圑由威遠陸續開向榮縣方面前進有大砲一尊機關鎗一架城中廟宇俱滿令禁人民出城夜間漸有逋逃者該軍帽章分紅邊或光邊都披白綾於腦後到縣卽將廖知事拘留估索巨欵司法亡去一時頗呈騷亂之象此又滇軍中一部份之軍紀情形也又聞屏綏等處滇軍與川南漢軍統領部下之軍隊曾小有衝突成都省議會因特去電勸解其文曰叙府羅督軍王旅長五通橋電局專送楊統領驍騎鑒天未悔禍再召兵戎國事岌岌川局糾紛化除内訌一致圖救私心竊禱諒有同情頃聞屏綏駐防軍隊小有猜疑誠恐誤會或生衝突當此調和意見之際全身一髮關係匪輕伏懇各囑所部顧全大局捐釋小嫌一德一心共支危局卽不幸小有衝突亦宜互爲讓步等諸禦侮鬩牆砥柱狂瀾全國式賴省議會叩云云同時楊統領亦有電報伸述此役開釁之情形其文曰重慶王張杳辦使熊鎭守使周師長順慶鍾師長張司令成都省議會各法圑各報館均鑒現據住屏山楊營報轉據平夷張排長轉支日住綏滇軍無端開鎗攻擊脅迫我軍退還當派員交涉立被扣留一時鎗聲隆隆民大驚恐我軍爲自衛計不得已開槍還擊幸官兵久歷戰爭支持至今刻住綏遠滇軍紛調金河上下游查滇漢兩軍向無惡感前省城久變迭經查辦自有正當解决此次滇軍無端開釁萬一讓成巨患誰尸其咎除令各營嚴守陣地外謹聞四川南路漢軍統領兼清鄉司令楊驍騎叩元云云時方多難川局關係全國非小竊望川滇兩軍早爲切實之聯絡也 
[江省逐畢爭潮之近訊]  
　　中央已派員來江調查畢許爭潮奉天張作霖亦派孫旅長到省調停師部王參謀官銀號劉經理均於日昨赴呼面見英旅長說和了事聞張作霖意擬令許仍回師長任英任呼蘭鎭守使直接中央所有督軍省長或以畢回任或請中央另任他人以意亂端又聞英以各要人調停特提出條件謂許之督軍熱均由李參謀長警務處楊處長二人鼓動非先將此二人逐出江省不能和平了事 
　　近日齊昂鐵路開車並不訂定鐘點除加車外連日不分何時遇有要事派員赴京呼曁由哈來江者皆隨時接送 
許將征蒙各軍調回聞海拉爾索倫山等處又起大股蒙匪乘機南犯勢甚猖獗淫擄燒殺人民不堪其苦現許已派騎兵第三營張奎武營長督率全營赴該處堵剿以防内竄 
　　警察廳楊廳長爲保衛許氏起見現在省新招警備隊三連巡警二百名限三日招齊 
　　駐黑河雙圑長全經許給以旅長之缺調其來省聞雙電復以邊防緊要不敢擅離職守並聞雙電稱嚴守中立他事不敢預聞 
　　許恐英軍潛行來省特派陸軍八連分赴省城外東南兩路距二三十里設卡六處 
　　許氏與英巴兩旅長相持雖經各方面調停尙無 
 
 
 

Page 7

 
 
正當結果聞中央日内將以明令解决如果不服當施以最後之處置此時難保不生意外特未知黑省兩方能悔禍否也 
[皖省近事]  
　　頃據軍界消息倪嗣冲前由津回蚌後曾在署開軍事會議以西南諸省對於改憲重組國會極端反對其軍隊已布置出發進攻閩贛皖省扼居長江要隘與贛鄂毗連宜聯絡一氣以資防守特派秘書裴景福至寗晋謁馮副座秉承一切並派代表分赴贛鄂與王李兩督軍磋商聯防辦法 
　　倪嗣冲前次北發軍隊共十餘營刻已全數撤回蚌埠第六路軍隊已奉倪令拔回省城聞日内將有大批軍隊開拔贛皖交壤之湖口馬壋香口華陽等處駐紥一旦贛省有警可以援應如無事則可自固皖防 
　　倪氏由津回蚌後聞李厚基受□消息特派董翥軒赴浙擬請楊善德就近援助并懇張勳速電粤省調停 
　　海軍趨向西南之說雖未盡徵實然日前海軍司令派駐皖防軍艦數艘倪氏不無懷疑聞日昨特令水警廳轉飭水巡監視其行動並令李司令於各要塞砲台添駐兵隊以重江防 
　　代理省城警察廳長周芝潤奉倪令添設保安隊一隊計四十名分爲四路每路十人附屬於東西南北四署該隊卽在各該署挑選知識較優成績素著之警士考騐充當每日訓練操法及警察敎育夜間分班帶同警士輪流巡邏刻已編練成隊矣 
　　倪嗣冲電飭財政廳速籌六月份軍餉三十二萬元財廳以庫欵支絀特商請中國銀行先墊付二十萬元昨已經該行滙解蚌埠又聞財廳六月份挪借銀行欵項共五十餘萬元現擬將解報中央各欵撥還以資週轉昨又特派專委分往各縣催提田賦丁漕釐金各稅欵 
　　中國銀行近因决算暫停兌現三日業經通告云七月一號二號爲本行决算之期一號係星期例假特延至二三號辦理至四號（即舊曆五月十六日）照常營業在此期内本行紙幣由恒大大豐兩錢莊兌付如有繳納國庫欵者則照常辦理 
　　安徽公益維持會昨（三十）日開職員會討論會内一切事宜並請倪氏撥給常年經費派員調查各縣分會成績及會員份子是否一系其次討論關於改選新國會議員事如由省會選舉則一致推舉本黨份子如由人民選舉則由本會分會擔任運動至所需經費則由同人向某氏要求擔任云云 
[蕪湖快信]  
　　蕪湖官廳於二號夜得某方面轉來宣統復辟之宣言皆　張勳署名次晨抄送各機關傳觀咸爲詫異不止 
　　蕪湖官廳於三號派員赴寗探詢馮國璋之態度以便一致主張 
　　蕪湖商民因宣統復辟之信現已徵實深慮大禍將臨惟幸金融界自上月督軍圑反抗中央後卽已通盤籌劃脚踏實地故此次事變本埠金融尙不致有何等危險 
　　蕪湖軍警及各機關仍秘密戒嚴力持鎭靜態度 
[浙江反對復辟之内情]  
　　自復辟消息傳到杭垣後楊督軍首先召集軍官會商防務連日以來規畫布置已經妥洽惟第二師軍隊多半駐紮浙東寗紹台金衢嚴各處所有省防事宜應由第一師及北軍第四師負全部中大半部之責任頃聞督軍已傳諭童張兩師長曁第二旅長李煒章轉飭所部軍官佐不得偶離營次以重職守並聞軍署中連日均開軍事會議王顧兩鎭守使及其他師旅圑長等俱經電召令其親自列席會商對付方法其中嘉湖鎭守使王桂林君因公在省已連日列席軍事會議商承種種茲因防務重要亟應遵照議决辦法前往布置特於昨日（三日）上午向軍署告辭卽於下午起程回署寗台鎭守使顧乃斌則尙未到省軍署昨又飛電令即星夜起程來省列席軍事會議昨日軍民二署到客甚多據聞副總府某副官某參謀又前陸軍次長徐樹錚又前總統府某秘書均來杭與當道有所接洽今日（四號）下午特别快車即聯袂赴滬回寗矣惟是軍署方面因近日籌備防務異常忙碌所有尋常請謁等事均覺無暇應付故昨特出有條諭凡近日各機關人員如有特别要公面陳者准其隨時接見倘有候補人員求請差委者均謝絶以重防務面免紛擾云云至於市面上之關係警界亦布置甚周頃聞警察廳除嚴禁造謠生事外并密飭各署區預防有人潛入浙境張貼僞造印刷物希圖破壞謠惑人心如有以上情事應將人件一併扣留送請查究 
　　浙江省議會議長沈定一前因事赴滬現在北方政潮愈演愈奇浙中軍政各界旣一致反對復辟議會爲人民代表自應聯絡各省表示民意擁護共和聞擬卽日來杭依法開會俾便共同討論應付時局之策並催秦副議長先行到會任事議會而外又有求是社對於復辟一事亦極端反對茲誌其致各處電文二則以見一斑其一致馮副總統電云南京馮副總統鈞鑒復辟之禍甚於拳匪征伐稽遲危亡立至請卽聯合各省會師討逆統率賴有元戎殲除務請迅速庶出師有序國難早平民國幸甚求是社支其二致各省督軍省長電云各省督軍省長鈞鑒復辟之禍甚於拳匪征伐稽遲危亡立至請即會同各省一致進行速定元戎總司軍事庶出師有序國難早平固鞏共和惟公是賴浙江求是社支 
　　寗波顧乃斌等覆楊齊電云杭州督軍省長鈞鑒冬電敬悉復辟逆謀寗地先有所聞軍民憤激異常自奉電表示反對遵即分别示諭人心稍安惟張勳等逆狀已著罪在必誅望尅日誓師以申大義國家幸甚地方幸甚顧乃斌葉煥華劉邦驥劉炳樞王萼張伯岐周琮王理孚同叩支 
　　省垣錢市現水前日因復辟一事驟升一元八角人心不無恐慌昨日（四號）上午八時柳翠井巷錢業公所又開早市各同行評議行情力持鎭靜態度議决英龍洋現水減去一元三角計每百元僅升五角嗣後每逢雙日（指陰曆而言）現水一律從輕單日爲劃賬之期酌量加重又浙路股欵清算處未付路股本息尙有六百餘萬元該處葉主任揆初曾以催償路欵爲股東付託之專責所有第六第七第八各期股欵迭與交通部交涉允飭交通銀行總管理先行籌解一百萬元現在京師忽發生復辟怪劇此項路股恐受意外之影響葉君因匆促北上赴部探聽消息矣 
[杭州快信]  
　　齊省長會同沈政務廳張財政廳錢塘王道尹警務夏處長曁經陶鄭陳高地審檢四廳長杭縣姚應泰等昨又聯銜電請副座速定扶危救國大計趕組臨時政府 
　　復辟警耗未傳播前有自稱定武軍營務處兼長江巡閱使調查長林世豐（號藹森）來浙遍謁當道聞此消息忽然離浙不知何往 
　　楊督軍恐民心惶惑撰就擁護共和反對復辟簡明告示五千張即日印就飭發各屬張貼軍民兩署復會銜通令各屬保衛地方維持秩序責有攸關勿稍疏懈 
　　省公署有咨呈内務部大批文稿已早飭科繕送昨奉諭一律停辦 
　　軍署參謀長趙禪副官長范毓靈連日奔走滬寗密商要公頗形忙碌現甫回杭參謀張國威昨又因公赴滬 
　　寗台鎭守使奉召會議防務昨已抵省 
　　齊省長委謝發廷爲警備隊三區二營二哨哨長劉廷標爲三區五營三哨哨長王錫林爲三區六營四哨哨長蠶桑學校及女子師校昨均舉行畢業楊督派徐琳等省長派馮學壹等代表前往致訓辭 
[復辟聲中之嘉興]  
　　復辟事起謠諑頓興禾地人民對於此事頗現不平而軍政各機關亦與人民抱同一態度浙江嘉湖鎭守使王桂林特於前日由省來禾至旅司令部召集各軍官開軍事會議當日卽回惟此間軍警長官因謠言迭起恐匪徒乘間擾亂防務更爲注意晚間加派步哨荷鎗實彈駐守要道並巡邏四城而車站輪埠旅館等處軍警檢查亦甚嚴密 
　　禾地居杭滬中心輪軌雲集商業本稱繁盛惟自辛亥起義後商業之遭停頓者屢矣今歲蠶事尙佳各商業正籌劃巨資整頓營業欲將前數年之損失挽回於萬一不謂無名之獨立甫取消而復辟之怪事又起惡耗傳來人民憤恨現水飛升銀根驟緊昨日南門外絲行街裕綸諸絲行竟以銀根被軋暫停營業而鄉民之負絲求售者咸掃興而返絲行街一帶數百家之商號頓形清冷（按絲行街一帶商號每歲營業以絲市時爲最盛）即北門一帶之市面亦漸形蕭條甚有每日所售不敷開銷者記者不禁爲禾地商業呌苦也 
　　政潮險惡愈出愈奇而暑氣薰蒸熱度頓升天時人事相逼而至禾地各學校因此酷熱殊難上課加以學期告終課程將完均於前日起舉行試驗並遵章將最高級生舉行畢業如女師範學校等定於本月七日舉行畢業式並開學藝會邀請各界觀禮其縣立各校亦均定期舉行畢業區立各國民學校現已試驗完竣定於七八二日舉行聯合畢業式以省手續 
地方通信 
[松江]  
　　復辟聲中之松江自十四圑步兵三營調駐松城之後松楓兩地已有步兵六營炮工輜三營所有城内外公共寺院房屋均爲駐兵之所而十四圑夏圑長之圑本部本勘定在西攤小普渡夏君以該處房屋不敷辦公是以仍遷居於育嬰西堂醉白池花園之内聞駐松各軍官對於復辟逆謀亦多憤慨大有滅此朝食之槪至松城防務問題已由何司令布置妥協人民自可無慮警察方面近因李知事整頓故將警所各職員除領袖警佐那君外幾至全體推翻昨報所載縣署第四科長莊頌青調任二等警佐一節業經知事正式委任莊君爲二等警佐辦理警所稽核事項此外又另委吉林警務畢業之徐溥霖爲二等警佐辦理警察行政事項至商界方面則因受復辟影響銀根奇緊且各錢莊號又停止放欵故商家之周轉爲難已逹極點現均痛詈張康助逆貽害不置云 
[鎭江]  
　　兵車過境駐寗第四師一圑軍隊奉令移駐松江於二號晚九時由寗省分三次開出前夕十時後兵車絡繹經過鎭站連夜開行至昨日午後始畢一時居民舖户不知底悉頗滋疑慮 
　　軍警無形戒備復辟消息傳至鎭江闔境人民異常恐慌鎭郡軍警兩界雖未下令戒嚴而無形中已寓有非常警備之意據聞陸軍十九師楊春普師長於日昨密飭所屬各圑營及象山焦山　山都天廟等要塞中下兩級軍官督率士兵對於防務一切格外加嚴並飭憲兵營趙連長認眞稽查客棧旅館丹徒縣倪兼局長亦傳知城廂内外警察各區每晚十一時後由該區長區員等分班輪值督隊巡邏遇有違禁夜行之人均須隨時根究來歷 
　　查辦場長鎭江省立第三工場場長陸鶴鳴經省議會提案咨請查辦後茲聞齊省長已委候補知事朱景霓於日前到鎭詳細調查據實呈復朱委員駐鎭數日調查事畢旋於四號回寗禀復矣 
　　師長維持治安楊師長自奉馮督軍齊省長通電後即頒貼布告鎭定人心一面密飭所屬軍官仰體馮督軍齊省長擁護共和維持現狀之意保衛治安勿爲浮言所動並囑其曉諭士兵服從命令務與寗省文武官署一致行動遇有假借名義乘間擾亂者隨時拘獲到部以便按律嚴辦楊師長復分派軍隊駐防各重要隘口又派步兵分駐南門外及京峴山東碼頭等處以重防務陸軍稽查因不敷分用昨已添派周少堂充任 
[揚州]  
　　軍界消息駐揚定武軍第三十營兼定武軍營務處蕭寳琳管帶因奉徐州張文生鎭守使電特於昨日親赴瓜洲與駐紥該地定武軍長官會商防務並佈置一切（按該地無電局軍事須由揚州轉遞）旋卽乘緝私江靖輪於晚六時返揚又聞駐揚陸軍第七十六混成旅長張仁奎昨奉馮副座電召已於今日（四日）上午四時乘輪前往 
　　復辟說到後之揚州江都周知事前赴瓜洲查驗河堤乘便至鎭小作盤桓旋因復辟實現卽由鎭赴寗面謁馮齊請示方針此間官廳均於昨日接京中復辟之通電全文冗長計一千六百餘字江都縣署及旅部均奉省署來電責成保護治安維持現狀此間有垂辮之某紳士得復辟確耗驚喜欲狂隨即召集同儕向北而朝商業受復辟影響各牌火油每箱驟跌二角米麥價亦同鬆一二角各公典當貨均從低看價 
[南通]  
　　兵艦到通時局糾紛人心未定各省雖已取消獨立而商務並未起色金融仍周轉不靈今午忽接北京復辟消息地方人民愈形恐慌當此之際天生港商埠倐來同安建康兵艦二艘艦上官長槪登岸賃居民房據稱係奉海軍總司令命令到通駐防鎭守使署以未奉電通知特向南京督軍署詢問俟得復再行宣布以免驚疑 
　　電燈倐滅昨宵八句餘鐘城廂之電燈同時頓然熄滅各裝户紛擾異常幸賴地方警察維持尙未發生危險轉瞬街市路燈裝設齊備深願該公司此後加之意焉 
[安慶]  
　　兌換紙幣辦法皖省中交兩銀行茲因本省戒嚴所有紙幣人民紛紛持向兌換曾經倪氏擬定維持辦法電飭各縣籌備現洋三千元逕向兩行兌換紙幣運回本縣換給商民使用昨聞天長等縣均已籌足欵項派員換易紙幣運回縣境並曉諭商民通用一面飭令征收處凡持紙幣完糧一體收納刻已備文呈報省公署查核矣 
　　天長又有水災皖省各縣前苦久旱近來又苦水災天長縣日前又雷電交作繼降氷雹約五分鐘大如鷄卵小如蠶豆所種新秧多被擊傷迨雹止又下大雨身田悉遭淹没田疇頓成澤國秋收無望補種無方該縣已將災情呈報省署矣 
[江西]  
　　潯路股東開會紀事贛省南灣路股東於六月二十九號開股東會簽到者程道存黃棣齋姜旭民袁秋舫朱俠平龔梅生劉貽波葉持九羅朗山羅贛臣曾金山熊文叔等多人首由程道存報告各代表前經董事局與各股東公推鄙人等赴京面謁李督軍請將南潯鐵路收歸部辦並李督軍向大總統曁交通部代表要求收歸國有經黎總統囑具說帖交國務院會議辦法並謂希望將來湖北能直通南昌財交兩部亦均贊成代表又與議員同鄉京官新股東等接洽陳述路事危象並開會數次一致贊成收歸國有惟時值財交兩部均無總長僅有次長不能自主嗣又因公民圑事發現段内閣免職遂至中止鄙等亦遂起程回省語畢即出黃棣齋所擬之說帖交衆傳閱多數贊成惟朱俠平提出質問謂諸公在京並未將總協理坐辦等事解决未免於義務未盡劉貽波等鼓掌和附之劉又將賣鋼軌事提出謂係袁秋舫主張從中舞弊瓜分欵項蕭夢白云當時路局曾邀股東討論鋼軌能否變賣僉云不賣惟袁秋舫一人謂非賣不可足徵變賣鋼軌確係秋舫主張袁被此質證面紅耳赤默無一言劉謂此事必定起訴法庭限袁於一星期内將賣鋼軌事明白答覆再行開會研究證明是否爲陳小梅謝味餘與伊等所主張時已鐘鳴七下遂散會 
[吉林]  
　　古雙胡匪近訊吉林縣屬三四兩區界内去年夏間青紗障起曾有匪首李某嘯聚胡匪數十人綁刧三區鴨通河曹富及四區柳樹河子張坤二家之人勒欵十餘萬吊迄未破案近據四區警界消息該匪首現又聚有夥匪十餘名在德惠管界北江灣一帶盤踞滋擾聞雙陽縣紳士解魯齋日昨來省面見警務處趙處長據稱該縣以南飲馬河柳𣻢内逐日有胡匪出没現已嘯聚數起該處富户均紛紛遷居縣城以避搶掠請速飭縣整頓警圑協同剿捕免致蔓延云云趙處長業已允准矣 
雜評一 
[獨夫復辟（一子）]  
　　此次張勳之復辟非特素主擁護共和者反對之卽首倡解散國會之倪嗣冲亦反對之也非特首倡解散國會之倪嗣冲反對之卽去歲帝制禍首之楊度亦反對之也主張帝制之人尙且反對試問更有何人與之表同意乎獨夫復辟其有萬一之冀倖乎嗚呼張勳之復辟行見其服大辟而已 
[第一要義]  
　　今日擁護共和之聲可謂萬衆一致矣然而一致擁護之中微有不同之點焉有以此次復辟異於袁之帝制者焉有以此次復辟牽連於國會問題者焉有以此次復辟總統尙未全失自由者焉有以此次復辟總統已失自由宜設臨時政府者焉此皆所謂擁護之主張於一致中微有不一致之點也使於此不一致之點而先設存心焉非即爭端之所伏而爲擁護共和之一大障礙耶 
　　是故國人而眞心擁護共和者宜先消弭此種種存心姑置一切枝節於勿問而一致和衷討逆斯乃今日之第一要義也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[復辟實現後之上海（四）]  
　　軍署議組臨時政府松滬盧護軍使海軍程總長因反對復辟通電各省表明擁護共和宗旨旋接南京馮副座電因奉北京黎大總統電已允擔任代理大總統先擬組織臨時政府並以上海爲通商大埠華洋薈萃之區海軍亦彚集於斯故擬在滬組織臨時政府經盧使及程總長連日與行政軍警各長官會議尙未决定茲又訂定今日（六日）下午三時在軍署開茶話會昨特柬邀紳商學各界及軍警各機關長官届時來署磋議 
　　馮副座誓師前計畫聞軍界消息馮副總統昨有急電來滬徵集會師討逆意見聞其第一步辦法擬聯合各省督軍省長全國各師旅長海陸軍將士先電張勳限二十四小時内取消復辟謬舉如執迷不悟立即會師北伐現已分電全國請爲署名一面宣告叛逆罪狀尅日誓師 
　　盧護軍使預備出師松滬盧護軍使昨日電告馮副總統已預備一切候命出發並將地方防務報告布置完備可移一混成旅兵力枕戈待命云 
　　松滬盧護軍使所統之第十師全部官佐士兵聞此次復辟亂耗後異常憤激均以征討叛逆擁護共和爲職志昨日上午盧護軍使召集各旅圑營長官會議抽調軍隊辦法均各爭先應調急欲開赴前敵殺賊立功現已議定編成一混成旅分兩支隊整備軍裝尅日出發一面飭令滬寗路局預備車輛以資應用並聞該師六月份軍餉至今未發前日商會本擬代爲籌濟經盧使婉辭一面電寧催解現寗欵尙未解到盧使擬俟欵到放餉後再行出發詎該軍士等赴敵心切均願不待放餉即日出發云 
　　軍界所得北方消息本埠軍界昨得直隷督軍曹錕（卽現駐保定府之陸軍第三師師長）陸軍第八師師長李長泰（現駐馬廠）陸軍第十二師師長陳光遠（現駐南苑）等來電略謂張等背叛民國搆此逆流淹貫全國實深憤激凡我軍人義當同聲討逆茲經會議定妥准由錕率第三師全部由保定（距京三百六十里）出發長泰率領第八師之十五十六兩旅各官兵由馬廠（距京三百餘里）出發光遠亦率十二師之二十三旅旅長岳玉洲二十四旅旅長劉沛蘭等各官兵由南苑（距京三十里）出發均定於微日晨整隊出兵等語據聞今日（六號）北京可見戰事云 
　　江浙兩省聯絡進行浙江楊督軍以反對復辟事宜江浙兩省旣表同意亟須聯絡進行日前特派軍署參謀長趙禪自杭來滬與松滬護軍使盧子嘉面商一切後復經盧護軍使加派參謀長馬鴻烈卽日同乘滬寗火車偕往江寗面諧馮副總統請示機宜以便協力進行 
　　副座電飭趕造軍火滬南兵工廠昨接馮副總統電以軍火爲軍人命脈省庫雖存儲尙多預備尤宜充足應由該局即日分配加工趕造以資備用並將存儲數目尅日呈報 
　　電調軍艦赴寗駐防馮副總統以南京下關對江爲津浦火車之起點江面防務關係緊要自應調派軍艦泊防江邊昨特致電駐滬之林代總司令速調軍艦赴寗駐防故林君立卽派令現駐淞口江利南琛二艦駛往寗垣聽候副座調遣 
　　駐泊南黃浦之鈞和游巡艦艦長董仲發於前晚（四號）接副總統來電謂省垣現有緊要公務亟需該艦差遣着即趕緊來寗等因董艦長昨即裝足煤斤定於今日（六號）由滬赴寗 
　　海軍張字列字兩魚雷艇向在吳淞口停泊現因海軍反對復辟總司令部將該兩艦調防浦口昨已一律起椗出口開赴防地矣 
　　民黨首領連日會議旅滬民黨各首領除日前組織舊部分批出發赴粤投効外尙有留滬者自得悉復辟後異常憤慨知此次非速興義師難以掃清妖氛是以於前昨等日在法租界寳昌路等處各該機關邀集舊部討論進行方法一面電請馮副總統迅即組成討伐軍會師北上 
　　軍警注意地方治安淞滬警察徐廳長昨通令各區署隊所文云照得民國建立迄今六載凡我同胞正望國家日强一日冀與歐美並駕而復辟之舉突然發生實出於夢想以外我警察以維持國家保護地方治安人民生命財產爲天職盡職守法是爲正責至於前途大政係由長官所主持我警察當然聽從長官命令一致進行但恐有匪徒藉端滋擾不得不嚴加防範爲此通令署長署員隊長巡官等同相督飭長警各自振刷精神抱定我警察保護治安之宗旨惟行我警察之職務一律嚴緊防務而保治安是爲至要切切此令 
　　京畿憲兵營張營長以值此國事紛亂之際防務尤宜加嚴兵工廠爲製造軍械重地梭巡更當愼密故於昨日令由第一連連長吳玉璞派撥憲兵八名每夜乘騎佩械在斜橋以南及望道橋一帶加緊巡防以保治安 
　　法捕房總巡施美德邇因復辟之事發生華界軍警戒嚴法界十六舖斜橋民國路等處均與華界毗連恐有匪徒造謠生事有擾治安除飭探嚴密查察外並着調查詳細情形禀復核辦 
　　各界公電通函彚錄（其一）上海地方自治研究會會長李味青昨致南京電云馮副總統鈞鑒張康叛國顚覆共和凡有血氣疇忍屈服公通電各省誓掃妖氣全國人民馨香頂禮惟國不可一日無政府黎大總統避居使館驟難出險政令不行於今五日以對外言不能保持承認條件以對内言不能迅速圖謀統一瞻望前途環生險象公應遵依約法以副總統名義代行大總統職權迅設正式政府於南京組織内閣通告各國召集非法解散之國會聯合各省討逆之義軍一轉移間大局可挽乞公主持當幾立斷以定人心而維邦本民國幸甚上海地方自治研究會會長李味青叩歌 
　　（其二）李鋈致南京電云馮副總統鑒拜讀鈞電且感且泣務求迅速出師立討國賊毋再養奸姑息禍遭滅種還我共和除此叛徒奠定國基惟公是賴鋈之舊部敢死極多願舉義旗爲公之後前滬軍游擊隊參謀長兼代總司令汪蘇公民李鋈上 
　　（其三）謝强公通電云南京馮副總統南寗陸巡閱使鈞鑒張康二賊强脅復辟其原奏中以二公爲主動人而二公自謂並不與聞然若不速即出師討賊祗有空言搪塞何以自明心跡何以釋人疑惑何以洗刷此污點罪魁功首分於此事遺臭流芳請公自釋時勢促迫不敢冗言大中華民國公民謝强公叩支 
　　（其四）謝强公等致南京電云南京馮副總統鑒張勳康有爲二賊久已朋比爲奸康利用尊孔而張即請以孔敎爲國敎二賊今乘倪嗣冲等造反之勢竟挾溥儀小兒稱帝其通電中有昌言廢孔立召神恫及爲名敎計莫如推戴舊君云云仍是利用孔敎二賊之伎倆止此當倪逆造反之時公若能聲討其罪則張康二賊雖兇未必即敢爲此復辟之禍乃公竟袖手坐視以致逆燄如此其熾他年論定恐公不能自解然及今挽回猶可補救惟補救斷非可以空言塞責命將出師聲罪討伐云云近已成爲口頭禪若非即日實現仍不過虚張聲勢借討伐之空名謀自固位置仍是利已而己爲今之計公如誠心爲民國則宜即日實行出發不但限期日且須限時刻更當明定目的地點宜卽迅取徐州覆其巢穴彭城本公轄地何可棄資寇盜更卽日出師攻皖俾倪逆授首則其餘附和者自然迎刃解體公此時能一洗從前調停觀望之態度則民國再造之功自然昭於天下天下人不皆昧昧也謝强公張翰蓀王海慈童可與張人傑夏國樑高深父謝傑等一百零八人叩歌（其五）中華共和保障會通電云南京馮副總統南寗陸巡閱使各省督軍師長公鑒張勳迫退總統擁立清帝亡我民國推翻共和本會同人誓死討賊務懇公等迅速出師以清妖孽全國一致皆爲後援勢迫燎原萬勿延緩中華共和保障會全體同人叩 
　　（其六）徐建侯致杭州電云杭州楊督軍鑒往者武人專横迫散國會冒昧獨立引賊入都鑄成大錯追悔已遲近日張康行逆傾我共和含生之倫罔不飲恨公職民國難郤扶維之責旣示反對逆舉應急興伸討之師吾越健兒會兩摧帝制兩造共和今茲殺賊自不讓人公倘堅討賊之决心建侯不敏願偕舊同志執鞭以隨之若徒假反對之名觀望勢機左右舉足以爲保全一人祿位之計其罪均於助賊義師討逆自邇而遠公將爲增韞朱瑞之續其勿悔也徐建侯歌 
　　（其七）女子同義學校各職員致國會議員函云國會諸君公鑒僉壬逞毒犯順稱兵黎大總統爲國恤民起見委曲求全不惜違法而解散國會其苦心孤詣與諸君子不屈不撓之精神足同表白於天下不意仁厚若此猶未能消反側之心竟使帝孽陰謀成爲事實警電驚傳同人等慨憤之餘除去電馮副座請其依法維持保障共和外應請公等迅赴南京組織國會俾愛國人民及各省義師有所觀仰敝同人更擬擇期開一救亡大會共策進行又致孫中山氏函云中山先生偉鑒白虹貫日黑眚冲天我莊嚴燦爛之中華民國竟爲漢奸陰謀所賣致使滿人死灰復燃警電傳來薄海人民同深慨憤值此共和垂絶之際間不容髮敝同人等本匹夫有責之義除去電馮副座請其依法先行組織南京政府外公爲始造共和之元首羣生相賴衆望所歸應請領袖南方號召各省誓師北伐速聯討逆之軍攬轡中原急振救亡之策犁庭掃穴執張康而食肉寢皮秣馬厲兵約唐陸而戬危定亂執干戈以衛社稷志切同仇憑鐵血以壯山河情殷敵愾 
　　（其八）護國軍後援會致馮陸二公電云南京馮副總統廣東陸巡閱使鈞鑒自頃張康造反顚覆共和利用豎孺之虚名行其卓温之故智海内憤激神人共嫉逆二十世紀之潮流作五族人民之公敵喪心病狂於斯已極夫挾數千之辮子迫孤注之元首與憑四萬萬之民意誅叛國之逆賊則勝敗之數將無待蓍蔡伏察我兩公之態度尤在在屬消極方面雖馮公昨有對朱交涉員之宣言今有反對復辟之通電然海内皆望我兩公之實力活動所謂宣言通電皆方今國人所欲上進忠告於兩公者徒託空言何裨實際徘徊觀望尤昧先機夫復辟何事也對國爲反叛對民爲强盜吾民不惜竭汗血之資以養此坐享俸祿之滿人及各驕狠陰險之公僕一旦大盜至竟已奪我民有之國家致我同胞於死地而爲公僕者且坐視不理至迫不得已棄其實力之活動免爲虚聲之呐喊則公僕者即謂之共同的消極正犯可也夫軍人衛國具有義務今旣違背其軍人義務則凡不下動員令即時出師擒賊者即可認爲附逆之消極的行爲此情此理常識咸知况復近畿尤統馮公麾下應請我馮公於二十四小時内立下動員令着近畿師旅開拔進討直搗燕京殲滅巨魁還我共和以伸國法如此則一時受擾者不過賊穴之一區遷延不决恐爲我兩公貽害者將遍於二十二行省也兩害相權應取其輕軍機神速一日萬變我兩公中夏砥柱命世之英於此當能審衆意之所歸拯斯民於水火弭大亂於未然作共和之保障果能准如所請立刻誓師則國民皆有血氣斷不致負公也急切陳辭竚盼明敎謝英伯何惠邦等同上支 
　　又致盧護軍使函云盧護軍使鈞鑒昨讀鈞電感喟交并凡有血氣莫不尊親觀其義憤塡膺之氣勢直可激風雲而泣鬼神惟躍躍於紙上論者以爲多屬敷衍之手段適足以殺吾民之氣勢論者又曰果我公有殺敵之决心抱護國之誠意者何以張逆偵探布滿麾下未聞加以捕獲一方又不速下動員令興北伐之歸爲活動之計夫張逆稱兵恃蠻我公當時亦曾宣告與其一致行動行見焦頭爛額之結果深喟肓從明附之非福我公明逹過人必能通權利害審度時機速俯順輿情立下動員令興師北伐一面頒發緊急命令捕獲逆偵林世豐等與以鎗斃以昭烱戒旣免軍事上刺探秘密之危險得以放步討逆復可使一般人恍然於我公心跡之光明捐除互相猜疑一舉數善公其審之至本會同人誓爲共和之鬼不作專制之奴願掬血忱作爲後盾時機迫切伏示惠音護國軍後援會謝英伯何惠邦等同上 
　　張勳偵緝處長避匿西門外林蔭路張勳所設之駐滬偵緝處前日經馮副總統電飭淞滬警察廳轉飭二區余署長就近查禁當獲快鎗子彈帶署存儲並派警看守房屋禀復馮副總統核辦等情已紀昨報茲悉該偵緝處設已數載所派處長林世豐係張之婿所用各探馬夫流氓居多平日專在彼處一帶敲詐錢財調戲婦女隣近咸爲側目前日聞悉被抄羣相稱慶聞林世豐每月開支須數千金另在租界娶妓賃屋居住並不住宿於該機關内迨警區往抄後始由飯司奔告林大爲憤怒後經探悉實由馮副總統電致護軍使署派令稽查員協同警廳偵緝隊士會同西區余警正前往搜檢是以欲拍電報告後又决定卽日乘輪北上經某某等勸令暫留滬地林遂移居某旅社暫匿以觀滬地大勢再定行期 
　　政府公報名義已改本埠文武各機關向由北京寄來之政府公報昨日遞來其名義已改爲内閣公報并改用陰曆五月十四日星期一字樣且係紅報内容刋載清帝僞諭各機關均不歡迎云 
　　商界均懸五色國旗本埠商界因表示擁護共和擬高揭五色國旗三天曾經上海縣敎育會與江蘇省敎育會議决用電話通知南北商會轉知各業商家於今日始實行昨日有用各省旅滬商民名義通告云張康造反亡清復辟以諸父老昆弟熱血締造之共和竟爲一二私人所污辱言之心傷聞者髮指吾商界同胞熱忱愛國素所欽佩務乞於中華民國七月六號至八號高懸中華民國五色國旗三天以表示吾商界同胞始終擁護共和之眞意泣血上陳諸維警照云云惟聞南北市各大商家先於昨日（五日）起已提前高揭五色國旗以表示擁護共和國體之决心云 
　　商業仍多停止交易本埠自聞復辟惡耗各業大受影響報關行首受其累向報烟台天津等埠之行家自前昨起各貨減去十分之六報香港廣東長江等一帶者近亦減少半數桐油業正值夏令旺銷之際聞此警報相率停止交易茶葉業昨接安徽電告此次戒嚴較前更覺嚴厲以致採辦各路莊客咸有戒心大都停止收進洋商方面難有小數交易並無大批購辦今届茶市必無良好結果云 
[童子軍研究會延長時間]  
　　江蘇省敎育會昨致各縣敎育會通告云敬啓者中華民國江蘇童子軍聯合會於本暑假期内設一童子軍研究會業將簡章寄請貴會轉逹貴邑各小學校在案茲因原定授課及實習時間尙嫌太促不克詳細演述議定延長一星期閉會合亟將各科所加講授實習時間及改定研究員納費銀數錄奉台察仍請轉逹各小學校爲荷江蘇省敎育會啓七月四日附各科增加時間及研究員納費銀數各科講授實習共加二十四時開會前另有課程表宣布（納費）研究員每人須預納銀七元五角膳宿及聽講諸費均在内不膳宿者納銀三元 
[歡迎伍博士旋滬之通告]  
　　護國軍後援會昨發通告云公啓者民國外交總長伍廷芳先生保障共和拒絶副署久爲我國民愛戴茲探得先生現趁太古洋行奉天輪船旋滬本日（六日）下午船抵太古碼頭凡我民國國民之摯愛共和者請届時或圑體或個人前往碼頭歡迎以爲我民國官長之秉公守法者勸特此通告中華民國護國軍後援會啓 
[安平輪船失事續誌]  
　　招商局安平輪船悮觸暗礁失事略紀昨報茲悉 
 
 
 

Page 11

 
 
該輪於本月十三日由滬開往天津搭客約二百餘人并滿載麵粉秈米洋貨等物十四晚十二時駛至威海衛洋面神山地方正值滿天迷霧誤觸暗礁其地距離烟台約二百餘里該輪失事後立即警告招商局請速援救昨據新銘輪船由津回滬報告十四晚十一時在威海衛洋面遇見安平雙方均拉回聲時安平後面尙有日本某公司輪相隨亦往天津失事時諒能出力援救云云又聞該輪買辦係該局董事唐景星之第七子前日唐得悉警告即往該局探問實訊該輪執役之各家屬並乘客之親友等均紛紛往招商局並該埠碼頭探聽實在消息尙有婦女數人扶老携幼向浦啼哭情形甚爲可慘 
[揭破游民騙財之黑幕]  
　　社會蟊賊亟應嚴辦 
　　滬上向有一般無業游民假善舉名義四出募捐騙人財物迭經中西長官嚴禁始稍歛跡乃近來别開生面將各種善舉改爲各科學函授學校售其故伎受其騙者時有所聞四區署長姚志祖查得閘北恒豐路智和里内設有此種機關遂於前日下午親率巡官陳作霖及長警一排前往搜捕當場拘獲經理劉世祺一名抄出貧民習藝所同仁慈善義賑會民國實業函授學校工藝試驗模範廠貧民實業學校等鈐記圖章戳子共數十個又同仁慈善義賑會書畫劵一萬五千餘張貧民習藝所書畫券百餘張募捐册數千扣紀念八折優待劵數十張曁各省寄來之書信數十封信面均有楊少川鄒錦箴等字樣並一應傳單票據等類帶回署内正擬研訊劉世祺時忽有劉維洪携洋三百五十元到區面見姚君請求湮没起案之證據願以此洋爲壽姚君大怒諭將劉維洪扣留先提劉世祺訊問據供江蘇泰縣人在本埠中英學堂畢業此機關係與周伯之王開祥合辦楊少川爲所長鄒錦箴爲總董各省散劵募捐滙來之欵除開支外與周王朋分並有一名杏林者從中帮忙等語又提劉維洪訊據供稱此洋係劉世祺之親戚劉善夫託我送來運動餘不知情云云姚君謂爾等以學務善舉爲名各處募捐騙財肥已不獨爲社會之蟊賊且於國家敎育人民道德均有極大關係若不嚴行懲治後患不堪設想判將劉世祺劉維洪連起案證據賄洋一併解送淞滬警廳究辦 
[傷害兩命案匪徒解送軍署]  
　　英美總巡捕房一千二百四十八號華捕山東人王子明於五月二十五號晚七時許在江西路愛多亞路搜查行人身畔有無夾帶違禁品被匪開鎗擊斃並流彈傷斃順泰福木器店夥葉炳榮兩命後經總巡捕房華探目陳雲忠包探張林泰偵得是案要犯匿居滬西康腦脫路六百十三號門牌屋内因即禀明捕頭協同西探前往緝獲安徽人李懷元徐廷建王國佐俞光祖及跡涉嫌疑之鄭明宗馬洪臣一併拘入捕房解經公共公堂研訊判押候查各情迭誌前報前日午後由捕將李懷元等六人解廨經關正會審官會同日副領事林書君升座研訊先由六十二號西探上堂禀明案情並將各人在捕房所供之口供單呈案請察繼據陳探目禀稱自發生被匪鎗擊傷斃華捕案後緝得是案要犯匿跡康腦脫路我卽協同西探等於晚間前往密拿詎有被告王國佐之妻潛出後門至靜安寺路捕房謊報盜刦旋由各探捕到來帮同將各被告拘獲等語訊之被告李懷元供稱原籍安徽來滬數年在王國佐處學習織布是晚王國佐與徐廷建俞光祖等商議擬至五馬路江西路附近圖刦某木器店邀我同往及至彼處適由巡捕搜查行人當由一千二百四十八號華捕攔阻搜檢王即摸出手鎗開擊彈中該捕應聲而倒第二鎗開擊彈中該處木器店内之人後卽分頭逃逸是實詰之王國佐供亦安徽人現在康腦脫路開設織布廠李懷元係學徒被我訓責致被挾嫌誣陷質之徐廷建俞光祖同供均在王國佐處織布度日李因借洋不遂懷恨誣攀訊之鄭明宗馬洪臣供稱捕房所控之案實不知情求宥中西官得供會商之下判李懷元王國佐徐廷建俞光祖等四名押候錄供備文詳解護軍使署按律訊辦鄭明宗馬洪臣訊無關係着即開釋 
[看戲婦人擬抛炸彈五誌]  
　　安徽婦人安方氏因於五月十一號夜在四馬路丹桂第一台戲園樓上特别包廂内欲將炸彈擲於樓下被該園調查人瞥見奪下炸彈報請老閘捕房派探將氏與炸彈一併帶入捕房解送公共公廨訊供押候補提同黨到案併究在案昨晨由廨復訊先由十五號西探目依克上堂訴明前情並將事前該戲園所接各種嚇詐信函及炸彈一枚一併呈案請察並據該園經理尤榮福投訴自本年三月起迭接具名陳天化之信函或索五千元或索三千元不等均置不睬迨至五月二十七號夜散戲園時第五號包廂内抛出炸彈一枚頓時爆裂炸毁雜物甚多該包廂内係女客至六月十一號夜案目申銘之見第五包廂内一女客與前次發現炸彈時該包廂内所坐女客相似遂來報告當卽派人至該包廂察看詎至十一時該女客（即被告安方氏）起身在袋内摸取物件欲往下抛擲經申銘之見而奪下察係炸彈鳴由一百六十三號華捕將氏拘入捕房解案是實並據申銘之投訴各節與尤相同又據一百六十三號華捕禀明原告在被告處奪下炸彈後囑令將被告解入捕房等語訊之安方氏供稱於陰曆四月初二日到滬丈夫去世多年因無倚靠由姊介紹與住居法租界霞飛路一百十七號門牌之陳化天嫌識於上月十一號晚由陳友徐松一邀我至該戲園觀劇當將洋鐵罐一個交我代藏身畔並不知係危險物品迨被拘至捕房始悉徐交我之洋鐵罐即是炸彈惟五月二十七號夜並未至該戲園觀劇亦不知陳化天預有嚇詐信函投遞初到上海人地生疎實受徐松一等之愚務求恩宥經俞襄讞核供商之美柯副領事以此案迭經研訊明晰判氏押候會商堂諭於下禮拜二宣判 
[指控投函嚇詐案之訊結]  
　　寓居老閘橋北唐家弄一百五十九號門牌茂生洋行式拉夫紹興人陸德祥指控同鄉人徐士福揑名馬江江三次投遞嚇詐信函勒索洋一千元等情業經捕房將徐拘解公共公廨訊判押候查明再訊在案昨晨由廨復訊先由捕房代表牛門律師上堂譯明案情將揑名嚇詐信函三封呈案請察並稱此案尙有可疑之處以故捕房不控告被告等語繼由原告陸德祥投訴上月十七號被告第一次送信來家我因事外出由我父陸新國收下當時被告切囑事須照辦第二次於上月二十三號由郵局遞來第三次於二十七號由後披屋窗口抛入落於灶上經傭婦見而取至房内不知内儲何物急然炸裂作響其聲甚大該傭駭極將信棄於地上告知我父拾起轉交與我至馬江江之名從未聽見即被告亦不相識求請澈究又據陸新國禀稱第一次被告送來信函由我接收末次檢起炸物信件由我拾交德祥云云又據老婦陸倪氏投稱與被告係屬隣居故素識被告目覩其送來家云云訊之徐士福供住居唐家弄九十九號向在北京路緒興發茶葉棧爲夥並不投遞嚇詐信函乞鑒經王崧生襄讞核供商之英博副領事判徐交一百元人洋並保如半年内再犯刑事除提案懲辦外再罰保人洋一百元充公 
[刦案牽涉人訊明無干開釋]  
　　皖人繆克林莫如崗黃明軒婦人周郭氏因盜匪段士州李小利等夥刦浦東洋涇鎭婦人阮陳氏家值洋三百元之衣飾案内牽涉由捕一併拘解公共公廨訊判與段李兩盜併解淞滬警察廳訊辦如繆等四人訊無關係仍着送回本廨發落在案茲悉此案經警廳司法科訊明繆克林莫如崗黃明軒周郭氏與此案毫無關係已於前日午後將繆等男女四人送回捕房於昨併解公廨請示經中西官復訊一過判繆等男女四人一併開釋 
[電車撞斃小孩案業已上訴]  
　　華商電車公司之十九號電車由二號司機人邱桂林於上月杪開行至中華路警廳東首因撞斃無錫婦人趙氏之八歲男孩董秀榮經地方廳判處邱桂林徒刑十四個月並令該公司酌給屍屬撫恤洋一百元嗣因該公司不服判决提起上訴而該司機人之妻又至公司要求設法將伊夫取保並躺臥軌道阻止行車等情迭紀前報茲悉邱妻業經該公司總理陸伯鴻向之開導許以此案業經赴蘇省高等廳提起上訴應靜候辦理所有邱之工資仍由公司按月照發由家屬支領度日大約兩星期後必有確實消息云云 
[各學校消息彚誌]  
　　女子中學西門南城脚根學宫路口上海女子中學校定於陰曆五月二十一日下午三時開第十一次游藝會又五月二十五六七三天下午四時至六時開第二次書畫展覽會昨已由該校印刷入場券分邀各界參觀矣 
　　愛國女學海甯路天保里愛國女學校定於八日下午一時至六時開懇親學藝會並舉行各科畢業式昨亦由該校印劵邀請各界往觀 
　　民立中學民立中學定於明日午後三時舉行第十三次畢業式昨由該校長蘇本銚君柬邀各界届時前往觀禮 
　　惠廉英文夜學虹口青雲里惠廉英文夜學校係留美畢業生李化民與余伯才方少文等創辦已歷兩年茲届上學期考試完畢增設暑假補習科以免學子虚耗光陰中輟學業聞訂於陽曆七月十六日開學云 
　　崇德仁德兩校旅滬廣東浸禮會所立之崇德女學及仁德義學成效頗著聞崇德每年得美國差會捐助千金仁德每月亦得伍廷芳博士捐助巨欵故敎科日臻完備學額漸加擴充前日（五號）該兩校假北四川路懷恩堂舉行畢業禮由王正廷博士演說及給憑計崇德高小畢業十人初小畢業十三人仁德初小畢業二十人又聞崇德校長萬應遠博士已向美國募得巨欵爲將來購地建築校舍擴充中學之用該欵不日即可滙來舉辦云 
　　育材小學南洋中學附屬育材高等小學校於本月五日舉行畢業式請湯濟滄李默非兩君演說是日雖逢陰雨而學生父兄及各學校校長皆先後蒞止午後三時在校各生送别畢業諸生並由校友會歡迎新會員至六時始散計畢業者二十人姓氏如下　俞志遠　倪鍾瀛　顧明德　黃英　王裕鵬　龍金生　王纘祖　袁榮廷　李賦都　余魁元　秦傳原　顧樹棻　鄭鴻騫　汪育松　李品生　李宜模　楊中興　程光祥　沈維桂　楊金榮 
　　神州女學北四川路宜樂里神州女學昨發宣言略謂本校爲擴充女界生計以濟社會貧弱起見特提倡職業敎育授女子以實用技能准自下學期始於中學及高等小學各級增設花邊及育蠶二科不另加學費（惟不入普通科欲專習此二科者每半年須納學費八元）又本校第三届圖畫專修科及第四届兩等小學均於今夏畢業中學科亦將届四年各班尙有餘額凡有志願者可早來本校報名隨帶報名費二元取者於學費内扣除茲將各要點預佈於左一減收學費初等小學科學費減少一元又無論肄業何科凡有姊妹三人以上者共減學費一元以示鼓勵二招考期陽曆八月二十號起九月五號午後隨到隨考三開學期陽曆九月六號 
[青年會今晚演講]  
　　本埠青年會今晚（星期五）八時半請美國來華生絲檢查長絲商代表道狄氏演講美國絲綢廠用中國生絲及檢騐絲質優劣並日本育蠶各種現象且携有活動寫眞試演俾閱者易於領悟洵于我國實業上大有關係者也聞除該會會員外凡日夜校學生均可往觀云 
[青年會開叙餐會]  
　　青年會交際部訂於七月七日（卽星期六）晚七時水星與天王星兩隊開叙餐會會餐時間或講古事或奏音樂並種種游藝以增興趣餐畢至殉道堂觀影戲或健身房各種游藝每員收餐費五角現已由部領袖分知會員查照矣 
[紅會時疫醫院明日開幕]  
　　本埠紅十字會每届夏令開辦時疫醫院以防疫癘今届仍在天津路三百十六號賡續開辦擇於陽曆七月初七日四點鐘開幕届時備有茶點請各界前往參觀昨已由該院長沈敦和朱佩珍沈瑞清等具柬相邀矣 
[法捕房添招華捕]  
　　法捕房施總巡前因新老兩租界地方遼闊原有華捕二百八十二名不敷差遣故添招十八名補足三百名招齊後業由捕頭面試華文並由醫生驗明體質均屬合格當經華捕頭潘七寶將站崗服務規章逐日敎導現均純熟已於昨日發給號帽衣袴上差服務 
[火車中女客急痧斃命]  
　　滬寗火車前晚由寗開駛來申抵埠之時其四等車中倒斃婦女一口查該婦係由蘇州來申當將尸首移至站旁一面由車站以電話報告地方檢察廳請驗昨晨林廳長委派宗檢察官沈檢騐貴等蒞場驗得該尸年約三十餘歲懷有身孕身穿藍布衫褲係屬急痧身死並無别故塡明屍格判令由堂棺殮發封暦壇候示召家屬認領 
[迷路少婦供訴原委]  
　　婦人宋謝氏前日在潭子灣迷路由四區派駐所巡警查見帶送區署經姚警正訊據供稱原籍紹興現年二十歲四年前與電燈工匠宋某同居宋卽央媒作伐受過聘洋十餘元後遂隨宋度日賃居寶山路詎宋近與某婦姘識將婦人抛棄自知遇人不淑悔已無及現擬搭滬杭火車遄回紹興不識路徑在潭子灣問途被崗警帶案云云姚警正判暫留養候派偵緝隊士查明再核 
[鐵銼戳傷頭額]  
　　滬城盧家弄紅木作主陳永平昨晨與夥孫四祥因算取工賬起釁口角衝突陳卽取鐵銼將孫之頭額等處戳傷由警到來將兩造一併拘入一區二分署轉送地方廳經檢察官預審之下驗得孫受傷甚重判令發堂醫治陳收押候原告傷愈再核 
[一年内不准再犯刑事]  
　　流氓袁雙喜（即虹口雙喜）於三月十號在福建路一百八十五號門牌雉妓院内將鄧德世毆傷並在福州路弄内用斧砍傷王得生由捕將袁拘解公共公廨訊實判押西牢三月期滿再核在案昨届期滿由捕房將袁解送公堂請示經中西官復訊一過判袁交三百元人洋並保一年内不准再犯刑事如違除提案懲辦外再着保人繳洋三百元充公 
[鞋匠持刀戳傷同業]  
　　鞋匠袁川大前日在愛多亞路糾同柯家成薛恒才等將同業吳電忠侯士翰兇毆並用刀將吳之頭額戳傷由捕查見當將袁等三人連同受傷人一併帶入捕房昨解公共公廨經中西官研訊明晰判袁柯薛三人各押西牢一年半期滿均逐出租界 
[結束收買贓牛案]  
　　牛作主潘來生前因收買竊贓乳牛被控法公堂判押三月罰洋二百元充公後僅繳過八十元現押期雖滿洋未繳清又有吳少梅投稱潘前向商人租去地皮一方建造房屋今已期滿求請限拆後因違諭着原告代拆在案今吳續稱房已拆完舊料售洋一百二十元已繳呈捕房惟潘虧欠租洋一百七十五元念其貧苦情願讓去求請核示中西讞員以潘尙少繳罰洋一百二十元姑念已押三月從寛在售去舊料洋内扣除二十元餘洋一百元給潘來生具領開釋完案 
[店夥持刀行兇之懲儆]  
　　新閘路一千三百八十五號門牌某銀匠店夥周才元前日與店主李如山口角周遽持刀將李肩臂等處戳傷當卽鳴捕將周拘押李送醫院醫治昨由捕房將兩造解送公共公廨經中西官訊供周認持刀行兇不諱判周押西牢半年示儆 
雜評二 
[昨日之國旗（步陶）]  
　　去年洪憲產生時曾以官府之力强我滬人懸旗致賀而應者寥寥今康張逆施方欲强全國以改易正朔而我滬人乃特假友邦慶祝之盛典競出其寶愛之國旗以各表其素心焉嗚呼眞正民意之所在蓋非武力所能刧持也 
　　國旗爲全國人之代表時方一稔有餘而國旗之被厄已經兩度以事實言卽吾全國之人已再身受覆亡之痛苦也是故去歲因威迫而勉强懸旗吾人固對之生無限傷感今日因反感而爲以國旗藉表其情愫吾人尤覺顧影自維不免有欲哭無淚之苦情茲者風起雲湧討逆之聲勢已日益擴張我知現方受厄之國旗轉瞬問必仍將還厥本來面目而舉行與友邦同一之慶典嗚呼友邦博得此慶典之代價曾擲幾何吾人寶愛我代表之國旗又曾擲却代價幾何一爲較量而繩其實際我國人其可以奮然興矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新或問（集四書句）] [  罪我]  
　　昔人有作四書或問者（見朱子異同條辨）余仿其體而爲之作新或問 
　　或問當今之世有人焉不仁而在高位方命虐民不得志而謀動干戈於邦内望望然又獨立使民無所安息天下又大亂斯人也何人也舉疾首蹙額而相告曰倪 
　　或問有大人者三軍之帥也帥天下以暴舍曰欲之而必爲之辭曰當今之世和爲貴今也不遠千里而來斷斷兮無其技之其所賤惡而辟焉斯人也何人也人聞之勃然變乎色曰堂堂乎張也　　或問有人於此居東海之濱天下之大老也今也賊民興又獨立不知所以援而止之殘賤之人稱之曰帥欣欣然有喜色居之不疑斯人也何人也人皆掩鼻而過之曰徐子 
　　或問有人焉天下之人所仰望今也賊民興又獨立邦分崩離析中立而不討危而不持顚而不扶行其所無事新人也何人也國人皆曰是爲馮婦也 
　　或問有人焉文學政事聲名洋溢乎中國有私淑艾者曰康子聖人之徒也而一旦與惡人也油油然與之偕其爲士者笑之斯人也何人也夫子喟然嘆曰梁 
　　或問有鄙夫不得其職則熱中其未得之也思得之皇皇然惟恐失之旣得之施施然出語人曰今之從政者予不得已也旣來之知其不可而爲之三月而已可也不幸短命無傷也請嘗試之斯人也不識有諸夫予莞爾而笑曰有李（五） 
家庭常識 
　　捕鼠簡法取罐頭食物之鐵罐一開時用刀劃罐蓋成十字線之四瓣形將此四瓣扳起去盛物以水洗之乾後將四瓣之尖角剪去仍以四瓣按入俾中間留一孔孔之大小以其直徑約合英寸四分之一爲度置糕餅其中側放之即可獲鼠因鼠能進不能出也 
　　自製自來水筆通常鋼筆蘸墨不多繕字少而費時偶蘸墨水稍多即有下落之弊致滿紙糊塗下述之法可除此弊而利益不減於自來水筆故名之曰自製自來水筆法以同式之筆頭重疊之揷入筆桿中漬墨一次能繕六七十字且無下落之弊[  孤之]  
　　浴浴之一事西人之所最注重者故雖在嚴冬之間每一星期内亦必一浴至夏日則日必一二矣洗浴之水以海水爲最佳冷水次之熱水又次之然浴後必以乾布擦之至皮膚起微紅而止蓋浴後卽着衣服不免有濕氣入身至秋時而遂成種種之疾病故必以乾布擦之且能使血脈流通實大有益於衛生也[  嚴子顯]  
工業須知 
　　乾電池製法現用之袖筒電並電鈴等用乾電池均由外洋輸入每一過性即成廢物殊爲可惜茲有法可自製及重裝（重裝法）將廢舊之乾電池拆開取出中心之煤精條並煤精屑另用亞鉛皮製成原樣之筒形罐以粗紙襯於鉛皮之内層用水潤濕將所取之煤精屑拌和鹽碯（譯名殺拉摩尼）末裝入於鉛皮筒内以煤精條揷入煤精屑之中心上口隔以粗紙復以松脂熔化封口越一二日卽發生電性矣（按亞鉛皮即白鉛皮五金店購弗悮用火油箱之洋鐵皮或製水漏之白鐵皮因形同質異也）又電池上拆下之舊鉛皮亦不能復用凡過性之電池皆由鉛皮酸化發生白點而失效力又煤精條屑如無舊電池取用時可向電氣行購買新料卽照前法製新亦可[  蓉軒]  
詞苑 
[三犯渡江雲] [  長木]  
　　綠陰初過雨深燈掛壁簌簌落檐花斷紅吹欲盡又送春歸月落酒船斜荷衣換了纔洗盡京國塵沙算人在曲屏風底魂夢尙天涯堪嗟前懽重省待譜苔牋早扁舟東下一樣是蒓邊作客橘後思家黃金不鑄相思淚問綠窻多少年華春未老隨春且住些些 
[前調和四川胡研孫先生次韵] [  東園]  
　　胡太吏長木三犯渡江雲詞邗友疑有謬誤詢之於余余以無譜可證惟有就天虚我生正之并祈雪和 
　　夢回孤館夜江郎才盡諱說律生花興來推枕起風自東來明月又西斜聞琴隔院翻舊譜落雁平沙遮莫是采香人遠門外即天涯空嗟舊遊何處瞗北鴣南恁傷離傷别信難問黎侯不國張儉無家（指三韓友人）銷魂鴨綠江邊路惱白駒暗換年華愚拙慣邇來未免些些（見唐書楊嗣復傳） 
　　栩按渡江雲後闋換頭起二字句叶平第四句當用仄叶胡君作早扁舟東下此下字即叶東園漏却一韵矣此調各譜但作渡江雲不言三犯但細按之則第一句爲巫山一片雲首句第二三句爲西江月四至五第五句又爲巫山一片雲首句第六七句爲西江月四至五第八九句爲西江月慢六至七第十句三字爲西江月慢第二句末二句上四下五又爲西江月四至五後闋換頭起二句爲鳳凰台上憶吹簫後一至二第三四句爲翠樓吟後二至三第五六句爲瀟湘夜雨四至五第七句爲巫山一片雲首句第八句爲西江月慢第六第九句三字爲西江月慢第二第十句六字爲西江月第二是全體均以西江月與巫山一片雲組合而成惟後起換頭犯鳳凰台上憶吹簫及翠樓吟瀟湘夜雨三調故名三犯渡江雲萬紅友自謂所製之譜絶後空前而於犯調亦均莫明其妙他譜更無論矣東園謂無譜可證予謂此等詞譜大都一孔之士因陋就簡式斷而成雖有亦等於無也質之胡君以爲然乎[  天虚我生]  
長篇小說 
[寫情小說柳暗花明錄] [  常覺小蝶天虚我生合譯]  
　　第十八章（一） 
　　紅瑤村秋色漸闌風景如雲林之畫鮑倫諸家則晏會尙無虚日且莫不以茜雪姊妹爲其座上嘉賓蓋茜雪之淑婉薏德之嬌憨實有足多者顧薏德對此殊漠然似其心中方有萬千愁緒鬱而未宣此狀茜雪亦覺以爲此種惘惘之態女郎殊不應有顧又不能問蓋知凡爲女郎必不願人道其心中隱秘問則惱矣牧師亦覺其小女蕭索之態中心至以爲憂一日乃謂茜雪曰吾愛汝視薏德身體如何得母病歟時薏德方自鮑倫家歸倩裝未卸即在室外倚小闌而坐面色至鬱滯無歡引自望天殊未聞牧師之語茜雪因廻視曰無之殆因天熱而妹又剛自郊飮歸故憊耳牧師曰然乎唯我終覺其面色不佳而興致亦逈不似前言時額間乃起縐紋茜雪曰但渠未嘗言病父當知薏德但使頭痛或咳嗽卽呶呶欲憔悴死今乃不然是必無病牧師曰我之所憂正以此耳渠若自言有疾則吾心亦安而渠今乃昏昏終日即讀書亦廢茜雪吾恐其得心弱之病矣茜雪亟曰何至是父若見其適間郊宴時歡笑之狀者即知父憂爲多慮矣故吾思之薏德之病實病在疲困蓋渠自學校歸來終日外出非跳舞即拍球而又不肯休息卽如今日拍球已至六次方欲勸其休息而一轉眼間又與小鮑倫去矣言次又微笑曰故薏德之爲人亦殊難於管束牧師曰汝言未然唯渠自幼卽爲而母所鍾愛而母殁亦未嘗有管束之人故不足爲責卽欲責之亦已遲矣吾今所慮小兒女豈能長日鬱鬱度其狀實起於鮑倫家跳舞之日茜雪曰然蓋是日登車維廉夫人即疑其病吾則以爲疲困所致顧以後亦不見如何牧師不語似聞維廉名乃使憶及一事因低聲曰茜雪汝度之得母爲維廉乎彼二人者自幼即共居處茜雪笑曰維廉乎吾恐其心角亦未嘗一轉念及此其對維廉正與對羅倫同父若謂其念維廉者將亦謂其念羅倫矣於是父女皆默 
 
 
 

Page 15

 
 
   
 
 

Page 16

 
 
   
 
