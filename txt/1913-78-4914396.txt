# 1913 - 78 - 4914396

 

Page 1

 
 
   
 
 

Page 2

 
 
時評 
[時局談（十一）（無名）]  
　　中國政府之不負外交責任者恐國民攻擊也夫國民攻擊政府固宜畏憚之然國民之攻擊往往就事以論事而政府則當統籌外交之全局者也就事論事則無一事不當袪其害而圖其利統籌全局則當比較其利害之輕重而取舍之祗取其利而不遇其害强國之外交尚且不能况我弱國耶利害取舍之間正所謂外交之作用也 
　　今中國之外交猶之算術之機器而巳有害之事照例拒例拒之拒之而無可拒而乃許之其意以爲我不得巳而始許國人不能攻擊我矣我亦可以對國人而自謂盡力是故中國之外交每含内交之性質必使外交陷於絶地而後可以對内而無尤嗚呼是豈忠愛中國者之所爲乎 
　　夫有害之外交國人攻擊之固也然或竟取之而易他種之有利者或可避他種受害之較大者雖受國人攻擊而於國有益也則雖受國人攻擊而至身敗名裂毅然爲之者此政府之責任也今爲身名故而常使國家陷於絶地所謂國利民福之爲何矣 
　　我之爲此言者非無証也大借欵至今日而尚在游移蒙事至今日而尚决策因此而引出英藏交涉索欵交涉全傷各國之感表至於今日而大借欵之定否尚欲緩期以俟負責任正式之國會使其間而别生事端更令中國受莫大之害者夫果誰之罪歟 
命令 
　　三月六日臨時大總統命令任命楊以德爲直隷渤海觀察使殷鴻壽爲直隷范陽觀察使何炳庠爲直隷冀南觀察使劉浚爲直隷口北觀察使此令 
專電 
[北京電]  
　　劉式訓赴俄使館問俄爲庫練兵購械及派兵入庫等確否併謂中國政府維持兩國邦交幸能無事至今如果有此請轉告俄政府停止俄使答稱庫早燭立俄認其自主所云自在恊約範圍並無不合 
[北京電]  
　　財團中人謂六國公使之决議我之拒絶皆往返商榷之詞不爲决裂尚可轉圜 
[北京電]  
　　達賴近選四世家子弟赴英留學實則運動承認獨立 
[北京電]  
　　昨日參議院議長吳景濂聯合各黨請旅京諸重要日人在六國飯店宴會决議組織中日協會推巖谷桑田實相寺豐島松本林長民黄遠生李肇甫王印川朱印川爲會章起草委員小田切一派極注重實業聯合 
[北京電]  
　　昨日由南苑拱衛軍内調千餘赴熱河助勦 
[北京電]  
　　商會法草案於去冬由商部撥回修正現國務院不日 
交議院 
[北京電]  
　　京城法庭各重要人員巳將脫黨日期告部 
[北京電]  
　　農會聯合會昨日閉會議决共四十件 
[北京電] 　 
　　日本有賀博士昨晚抵京兩淮運使張弧今日抵京 
[北京電]  
　　吉林陳都督又電請開缺聞大總統巳有允意擬委許廷幹接任 
[北京電]  
　　交通部决議開築熱奉軍用鐵路 
[奉天電]  
　　日本第二師團近由佐世保開赴大連灣 
[奉天電]  
　　大連灣一帶刻時疫流行染者頗衆初起惡寒死者不少 
[蕪湖電]  
　　前昨兩日軍警破獲二次革命機關部首領邢蕩胡等十餘人均就獲並搜得中華帝國海龍會關防 
[杭州電]  
　　警界魏其光等二三人糾抗新廳長中央不理老羞辭職者四五人現六師長調停定八號接印 
[杭州電]  
　　省議會反抗諮議局章程有再停會之說 
[杭州電]  
　　朱督明日出巡沿海塘工 
[南京電]  
　　程都督昨據皖督電稱大股土匪竄入桃源縣境内未便越界追拿特電請劉護軍使轉飭睢桃宿三縣訂期會勦以免滋蔓 
[南京電]  
　　張勳現以部下電務生羅少棠潛逃回甯昨特咨請程督拿獲解魯當經程督派員前往拿獲預備起解 
[南京電]  
　　此間各鄉董以鄉議會完全成立擬將各團練改組警察一案提出議决實行 
[南京電]  
　　新委孔仙釐局長魯强東辭職昨經省長慰留未准 
特約路透電 
[北京電]  
　　全國禁煙會今日（七日）開會對於香港商會會長之詆毁中國禁煙辦法與字林西報所稱中國違背條約之說極形憤懣一致否認兹將該會通過之决議列下㈠中英禁煙條約係懦弱之清政府所締結現在中國時事多艱而對於此項條約所載各節均願切實履行㈡中國厲行禁煙辦理有方故現在印藥實無運銷之巿塲且中國禁吸楚售雖有碍於鴉片貿易並未違背條約故辦理並無不合之處現在大半省分仍須印藥入口至入口數之遞減實因銷路减縮之故該會謂外人種種妄說足以惹起中國人之惡感實大有碍於外人之商務故現巳組織委員會以便作一公函駁覆香港商會該會並議决請外交部頒發同樣之否認書英國外務次官藹格倫君因外間有該國堅欲中國購售鴉片之說曾在下議院有所宣言禁烟會對於藹君之宣言均一至稱許該會現巳决議致書英國政府與該國各禁烟會申謝贊助禁烟之盛意並聲明中國人甚望鴉片貿易迅速停止之意該會均謂外人由各通商口岸租界與各地發出之報告實屬阻碍煙禁不可不必 
[北京電]  
　　昨晚（六日）六國飯店開中日大讌會後繼乃會議在京設立中日協會分會事宜由參議院議長吳景濓主席副議長湯化龍正金銀行總理小田切亦均與會此外中日知名人士及新聞記者到者頗衆極形奮發旋舉定籌辦員若干人 
[廣州電]  
　　國民黨今日開會歡迎梁士詒胡惟德胡謂在京之際屢聞人言廣東現狀如何不佳今旋里目覩地方各事井井有條頗出意料殊深忻慰胡並稱美目下之行政制度梁則代表中央政府請粤人抒誠相助胡都督亦躬臨與會 
[蕪湖電]  
　　商業漸有起色上年商業以洋布雜貨錢莊獲利最豐目下興旺之氣象使商家大爲奮發或推廣舊業或發起新業極形忙碌上年出口之米共有五百餘萬石值洋二千萬元 
[蕪湖電]  
　　今日（七日）此問有大風雨 
[東京電]  
　　外務部大臣牧野男欝今日（六日）在帝國議會絶對否認上年九月間政蒙之役日本曾與有關之說據謂俄國在蒙之舉動日本絶爲注意惟政府對於此事之政策目下尚不能宣布云 
[東京電]  
　　日政府現借三厘半起息之外債英金四百萬磅贖回鐵路公債券三百萬磅將在倫敦發行一百萬磅將在紐約發行尚有開拓朝鮮公債券英金二百萬磅將在巴黎發行由日政府擔保 
譯電 
[北京電]  
　　中政府第二次答覆六國公使之文内復謂中國代表悮會各使新條件文義一節兹姑置之不論而此項條件較之二月四日所定各欵巳大不相同故政府今願展緩續開談判以俟國會召集再爲定奪外交團領袖英使朱邇典乃覆告中政府謂如此則中國巳放棄與六國銀行團商訂借欵最後之機會云 
[北京電]  
　　中國官員現信六國借欵談判雖巳正式决裂仍將非正式開議謡傳各銀行日内將復在巴黎開會商議該問題 
[北京電]  
　　十九省都督因參議院巳完全無用國會之事務極爲繁重故致電袁總統請設一特别憲法季員會舉國會議員八人國務員六人都督二人省議會議員每省一人爲辦事員與國會協同商訂憲法 
[北京電]  
　　張紹曾由綏遠城來電謂庫倫軍隊巳侵入内蒙古佔地多處 
[東京電]  
　　今晨（七日）三點三十分鐘横濱大火燬屋五百所今晨一點三十分鐘囗川大火燬屋六百所 
[倫敦電]  
　　輿論對於政府新頒之取締飛船章程多所批駁且有大加訕笑者謂此項章程似將使善意之游客望風生畏且將阻厄航空業之進步况飛船處空可以翺翔自如砲力烏能及之海軍公會召集之大會巳决議請財政部撥欵英金一百萬磅以充擴張皇家飛行隊經費並聲明政府不知自置軍用利器以固國防而惟頒行章程取締他人之非計 
[倫敦電]  
　　英國飛船家英吉利君今日（五日）駕單葉飛船在賽里斯白里平原乘風直上高至五千尺旋因機損墜地殞命 
[希里戈倫特電]  
　　德國魚雷艇愛斯第一百七十八號四日之夜爲德國巡洋艦約克號撞沉於此間外海溺斃艇長兵士等六十六人救起者十五人德國海軍艦隊在希里戈倫特與維爾海姆沙文之間大操德皇親臨監閱昨晚四日）始離艦隊沉艇所屬之水雷艇隊昨日猝奉命令駛往會操白里門電德皇閱操返抵此問在巿政局茶會演說溯述一世紀前之事績且謂鞏固防務樹立軍威嫓美祖宗舍身爲國之事業皆德人今日之責任云 
[俄京電]  
　　昨（四日）爲俄國羅曼洛夫族秉執朝綱三百年紀念節期俄皇及皇太后並各大公爵均臨聖彼得聖保羅大敎堂舉行祝典皇后及皇太子均未躬與斯盛外間議論蠭起今日全國各敎堂均宣讀俄皇諭旨文内陳述俄國歷年之進步及沛施恩澤於國民内有撥羅卜五千萬圓以充改良農民境况經費此外並開赦瑣細之國事犯且准海外俄民自由回國不必領取准狀 
[巴黎電]  
　　法國國務院巳贊成三年兵役之制擬卽施諸目下在役之兵士明日（六日）將在國會提議此事 
[倫敦電]  
　　列强巳向巴爾幹各邦探問願否承認彼等調和之議旋接各邦同式覆又謂須彼此商槯後始能定奪據土京來電土政府對於割讓亞得里亞那堡一議意稍活動惟决意不允賠償兵費並不願直接與巴爾幹各邦開議媾和問題據芒京電稱芒人對於列强調和之議頗存疑懼甚至宣言各邦寧願與土耳其直接議和蓋恐某某數國亟欲於巴爾幹攘利自肥一經調停轉侵各邦之利益故也 
[柏林電]  
　　據土京消息青年黨黨員對於割讓亞得利亞那堡問題意見不能相合現有黨員及陸軍一部分揚言欲與内閣總理希夫開特爲難土耳其巡洋艦哈米堤其號巡洋之際遇希臘載送塞兵之運兵船三艘卽開砲轟燬三艘茄里拉土軍二萬五千人巳投降希臘雅典聞此消息大爲歡忭 
[柏林電]  
　　斯克太里土軍巳得亞爾巴利亞及曼利沙爾兩處人民之援助彼等曾衝過塞維亞與芒台里格洛兩國圍城之兵而抵土營 
要聞一 
[曇花一現之參議院會]  
　　參議院久巳開會不成四日午後候至三點鐘乃偶爾凑足法定人數於是兩月之久乃至此現第二次之開會矣 
[湯化龍之敎育長]  
　　甫開會先爲總統提出任命湯化龍爲敎育總長之投票議員出席者五十八人開票結果同意者二十九票不同意者二十九票可否恰值同數惟同意者中有一票發生疑問其票於湯化龍下同意上汚一墨點而此墨點乃成一大問題傳觀之結果國民黨議員謂有疑問共和黨議員謂無疑問蓋此墨點由來係寫票時湯字水旁用墨稍多經摺疊恰反印於龍同二字空間然 
 
 
 

Page 3

 
 
因墨質稀薄反照之墨點下並無不字痕迹也彼此爭論此一墨點至一小時國民黨張耀曾乃主張依法字跡模糊不可辨認之票應作無效共和黨秦瑞玠李國珍則謂原來無字何有模糊此票確爲同意國民黨議員不認爲同意力主以有效無效付表决蓋彼認爲不同意則證據太缺而認爲同意又可否同數另行投票時若限止議長投票則不同意者只有二十八票同意者占優勝矣（依先例議長皆與議員同時投票故於不同意之念九票中斷定有議長一票然若可否同數無法取决再投票限止議長必矣）故力主以有效無效表决以先投票時國民黨同意者内有五人寫票用無記名可保自由而表决須起立則無法躱閃矣卒依多數主張付表决主有效者二十四人計統一黨一人民主黨三人共和黨十九人其一則國民黨李肇甫也然依開票例之似同意者皆應起立而只二十四人者蓋有國民黨之五人避本黨耳目不便起立故也於是湯化龍以一墨點之故未能通過 
[法律案之不付審查]  
　　投票後第一案爲編擬憲法草案委員會法案覃振首倡議謂不成爲議案可作廢劉崇佑謂依院法是政府提出法律案皆應付審查覃君言爲違法張耀曾乃從容不迫持約法登演壇謂約法制定憲法權在國會制定字當包括起草在内國會組織法憲法由兩院起草卽本約法而來今提案但有修正國會組織法案是手續不完應不付審查汪榮寳謂法律解釋整散各有不同若解制定必包起草如參議院有議决法律之權故當然包有提案在内然如立法權在參議院則立法原含提案議决公布三者能解釋此立法包有公布在内乎語至此衆大鼓掌議長遂付表决主不付審查者多數劉崇佑以依院法法律案皆應付審查議長以不付審查表决爲違法張耀曾請本員以提案手續不完應返還政府非以應審查與否付表决劉崇佑更據此連聲詰問議長違法議長乃大窘國民黨人至此有出而力言提案爲違法違法案亦付審查若大總統提出改中華民國爲中華帝國亦將付審查乎此時議場雖辯論不休而本案依表决不付審查乃至無法爲討論之進行時恰有一議員退席法定人數不足遂借口休息而去者乃絡繹不絶以至散會 
[憲法起草委員茶話會]  
　　三月一號爲中央憲法起草委員會開茶話會之期兹將是日開會情形彚誌於下 
[㈠茶話會之情形]  
　　是日下午一點到京之各省各機關所派定之憲法起草委員均行到會惟各省委員尚未到京者仍不少以致法定人數不足未能開會除彼此會員會晤外是日並未提議何種議案 
[㈠二次茶話會之指定]  
　　是日人數不足當有某委員等提議以本星期四日爲本會二次茶話會之期經大衆認可旋卽行决定本星期四爲第二次茶話會之日期 
[㈠推舉名譽會長]  
　　是日經大衆决議推定馬湘伯君爲該會名譽會長以便統屬而備下次開會時之指導 
[㈠蒙古派員問題]  
　　此次蒙古派定憲法起草委員係由帕郡王來電所推舉並非蒙古全體之名義是日由大總統飭國務院交該會詢問當由大家研究有主張不能承認者有主張承認者有主張另舉者衆議紛呶莫衷一是當由吉林憲法起草委員烏澤深君倡謂此次蒙古憲法起草委員雖未按法定手續推舉然五族平等此次蒙古派員不能謂爲非是况旣經到會若不認可改選甚費時间不如姑仍其舊認爲可行爲是各委員均以烏君之說爲然一致贊成當經大家議决將一至認可之理由專函通告國務院矣 
[㈠西藏派員問題]  
　　又聞總統府消息政府所發起之憲法委員會各省均巳派員來京蒙古亦邀求允准舉員參預惟西藏尚在缺如大總統以憲法爲立國大原現爲討論起草事項自應徵集五大民族之意見以便取决規定之法故特召集國務會議聞多數國務員以現在臨時期限甚迫况路途遥遠更兼藏地不靖選員頗難均主張暫令其缺席云聞業巳具呈大總統頃據總統府人云大總統甚不以爲然無論如何卽令缺席亦須電知如果選出之員趕不到京暫令缺席尚可此乃正辦斷不能不通知當飭秘書廳擬具說帖送交國務院詳議具覆惟此問題因國務院尚未定議故是日並未交到起草委員會云 
[交通銀行分管金庫問題]  
　　金庫統一自爲各國之通例且亦爲中央銀行之特有權我國今日若照此辦理則當設中國總銀行 
於北京設分行於各省惟以現在情形觀之全國各大埠遍設分行一時必無此等能力因此交通部所設之交通銀行欲與財政部相商分管金庫事宜此事若爲統一金庫起見固不可行但爲大局計亦可變通辦理兹聞交通銀行中之重要人物如梁燕蓀葉于甫輩以兹事體重大當經大家開會討論聞有擬二種辦法 
　　甲分稅之辦法凡金庫之收入全恃國家稅擬將某項國家稅歸中國銀行某項國家稅歸交通銀行權限分清各專責任 
　　乙分地之辦法即第省之中商埠不止一處擬將某處國稅歸中國銀行某處國稅歸交通銀行指定地點劃明區域 
　　以上二種辦法如能適用一種俾交通銀行稍有餘利可潤則中國銀行應行負擔之事卽交通銀行亦可分擔焉云云至於財政部對於此事如何主張當俟大家討論後方能决定云 
中日參謀人員之一堂高會 
[蔭昌請宇都作導師]  
[宇都請陳宦作媒人]  
　　自宇都宫少將來華後陸軍參謀兩部本擬於前月二十八號開會歡迎嗣以陸軍部叚總長臨時告辭遂改由參謀部爲主於二日後二時在東廠胡同舉行來賓除宇都宫少將外日本青木氏曁其軍官及陸軍將校中之日本敎員等皆與焉主人則參謀部自科員以上皆列席總統府之軍事顧問員曁諮議員陸軍部次長以迄科長等皆與焉賓主約共二百餘員首由參謀次長陳宦致歡迎詞謂前奉本部黎總長電告宇都宫少將漫遊吾國卽日北上同人無任歡忭前者吾國遣派陸軍學生留學日本宇都少將實爲委員長故吾輩軍人對於宇都宫少將之感情尤爲隆厚今宇都宫少將以急忙迫促之時間辱臨斯會同人不勝榮幸之至且以表見中日兩國之邦交日臻親密於今日得其梗概云云宇都宫少將起而答辭謂吾以不習支那語不能用支那語演說深爲抱愧但遊歷中國以來其遭逢之盛會甚多而以今日爲第一因吾對於中國軍人之感情亦有特别之淵源非言語所能形容也繼蔭昌氏起而致詞謂今日之歡迎會非普通讌會可比綠日本爲東亞之先進國今以日本參謀部之重要人物如宇都宫氏辱臨吾國而吾國之參謀部曁在京軍人歡迎之宇都宫少將對於吾國之軍事上應有所指導不應循例爲簡單之答辭巳也宇都宫起而答復仍以日本語演說謂吾乃日本軍人來游貴國貴國政體改革共和雖是初期但基礎巳立使從此日趨於共和政治上軌道其發達實未可量謹舉杯爲中華民國祝海陸軍萬歲座客羣巳舉杯而蔭昌氏復以詞止之謂吾中華民國之海陸軍率皆幼稚今日非宇都宫氏承認日後爲吾國之導師不可宇都宫唯唯遂各一飲而盡賓主極歡宇都宫氏忽指其日本某副官告陳宦曰此子尚未結婚請君爲之媒介陳云欲吾作媒介無不可者今日須痛飲三杯蔭昌氏復繼續其語謂以吾輩之盛會今日本天皇實爲東亞先進之君主謹遥祝天皇萬歲亦各盡三杯日本人聞語樂不可支極歡而散 
雜評一（無名） 
[大借之拒絶]  
　　大借欵之拒絶外人謂我巳另得借欵其實不然觀政府之覆文不曰否認而曰延緩至國會成立其無他法借欵可知財團中人謂商榷而非决裂可望轉圜深識我政府之心理者也 
[俄蒙交涉之問答]  
　　觀劉式訓與俄使問答可知政府外交之能力矣政府以不認俄庫協約爲言俄使以認俄庫協約爲言各不相俟夫各不相侔無妨也然俄認協約而實事進行我不認協約而不能阻其進行然則僅僅一不認卽交涉盡職耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川粤漢借欵又有小爭執]  
　　前清時郵傳部向美德英法四國借欵將川粤漢幹路購回官辦條約締結後民軍起義中國亂事方熾暫時停議自民國成立以來交通部又與四國資本團開議該團對於舊條約固無異言惟要求附加四條件以今昔情形不同不得不稍有變更兹查其爭執之點比較而彚錄之亦足爲研究之資料焉（甲）存欵問題舊約中凡四國所交之欵以備中國需用將以一半之欵暫存大清銀行或交通銀行現四國要求此條取消其理由以爲現在中國銀行僅具雛形至交通銀行信用未孚故均不得存放交通部議以暫時盡存外國銀行惟俟中國銀行及交通銀行信用可靠後仍得分半寄存於以上兩銀行（乙）管帳問題舊約中四國借欵與中國不得有管帳之權只許其查察欵項之用途（此條爲該路之優點蓋向來中國與外國借欵築路其管帳之權皆握於外人之手）現在四國要求管帳之人當用外國人交通部力駁之特許其得隨時查察（丙）擔保品問題舊約中以釐金爲擔保品惟自民國成立以後各處多有裁釐者故對於擔保品問題四國要求當以别項爲擔保交通部議以裁釐之事雖有行者但此後總當加稅以補之惟未加稅前即以本路之財産爲擔保品（丁）贖路問題自民軍起義後該路損失甚多若收歸官辦則從前之損失均當由官家承受而四國資本團要求凡損失之賠償不得由借欵中扣回蓋恐其糜費而欵無着落也交通部議以現在巳派人清查一切總不至有所糜費云云聞以上四條甲乙兩項最關緊要而甲項交通部讓步達於極點各國尚未之許後日之結果如何難以預料也 
[王芝祥蒞贛後之談話]  
　　王上將芝祥隨帶秘書官薛仲超等三十餘失抵贛後軍政兩界重要人物馳往謁見者絡繹不絶大有應接不暇之勢聞某君於一號謁見上將叩問中央最近對贛之確情與上將來贛查辦之事件請簡單告語以釋疑慮上將答言贛事發生大都由於誤會所致中央對於江西原無成見汪民政長被拒之初袁總統卽擬命張勳來不果旋議派岑春萱偕孫瑶清來亦中止最後乃擬任兄弟爲鎮撫使兼署江西都督事兄弟力辭但以此事關係江西影響全國甚大故勉任查辦兄弟來時京中浮言頗多其實兄弟此行犧牲名譽總求江西與中央兩得其平物議之加亦惟有聽之而巳兄弟查辦事件頗多然主要者僅分治軍械兩問題及郭同等近對李督所提出之彈劾案汪民政長不致再來將來此缺是否由李督兼署或另簡人此時未能豫定軍械扣留案陸軍部囑兄弟看江西鎗彈是否足用足則仍歸中央不足則發還江西蓋此案政府巳表示退讓之意不難了結云云又聞王上將到贛後都督府總務廳卽發通告云奉都督諭准本月四號正午十二時在江西新舞台開會歡迎王上將其各機關各公團所派代表均經先期致送入場券以憑照驗入座會場不廣無券者幸勿入場免致擁擠 
　　駐紮湖口水巡總監蔡銳庭本李都督用以爲抵禦中央之準備自聞王芝祥南下消息蔡卽首先反對云王芝祥查辦李督事大可惡今不問同黨不同黨但要是中央派來的人我就反對李都督聞此宣言恐王上將到潯後與蔡有意外之牴牾故連下命令將蔡調回省垣云 
[潘學海運米出口之風潮]  
　　贛省高安縣公民許思龍等公呈李督謂因高安年歲歉收於舊曆上年十二月間聯合各界開會討論呈請知事蔡煥颺出示嚴禁米榖出口在案正月間忽有衆議員潘學海（係李督之師）包攬商民義集祥運榖一千餘石出口民等以生計攸關拒之不准該議員以此榖係徵兵學堂購買何人敢阻民等以無公文斷難准行詎該議員運動蔡知事以民等搶伊洋錢三百餘元蔡知事准予洋錢不還榖准出口復又運動駐紥該處胡排長春祥帶隊護送榖船出口民等死力阻止乃忽開鎗轟擊斃者五人傷者一人溺水斃者二人似此無天無日有勢即生該議員爲一巳之私置全屬人民生命於不顧運榖出口該知事旣出示禁止出口復又派兵護送務求作主云云現尚未知如何辦理也 
贛議會選舉狀况 
[抽簽法之選舉]  
[鄭議員之憤激]  
　　贛省議會應選候補參議員十名除選定黄緝熙汪澂源魏調元三人外定於三月一號續行投票選舉七人是日李都督同内務司長程道存先後蒞會監視投票連選三次因票數星散無效於是李督起立宣言謂不如按六區共同商議聯合投票否則更選數次亦屬無效各議員贊成此議然因意見紛歧難於推定復由俄議長與各議員相商預先抽簽以簽得姓名卽爲共投之目的隨卽抽簽第一次係彭廷珍第二次黄甲第三次鄭觀濤第四次王光祖第五次徐薰第六次陶楨第七次陳鴻藻當卽按簽投票以彭廷珍當選候補參議員嗣因天時巳晏乃卽散會三月二號續行投票李都督因往晤王鐵珊上將改派内務司長程道存於十句鐘蒞會照昨定之法投票當時開票以新喻黄甲新城鄭觀濤龍南王光祖上饒徐薰進賢陶楨上猶陳鴻藻六人當選宣布後由任議長報告預備三號開會歡送參議員及衆議員北上就職遂摇鈴散會 
　　贛省議會議員鄭觀濤因此次選舉參議員運動怪狀百出不願與之爲伍遂具書辭職云議長鈞鑒鄙人謬蒙家鄉父老推爲省議員滿擬開會後凡屬我省種種事端久爲鄉父老喉間之梗欲吐而未吐者得爲一申之不意近數日因投參議院議員票一種怪現狀筆難盡述至今日投候補又受他人一翻支配一翻敎訓尚有擊掌歡受者我省最高立法機關之威嚴掃地無餘此種失却資格議員觀濤實不忍見謹將證書徽章繳呈希將名册注銷至於章貢潮流仍望諸公好自爲之任議長接書後當卽復書云觀濤先生台鑒日來爲選舉演出怪狀我公拂袖而起一時熱血所至何怪其然但先生旣膺職代議貴邑父老原望先生勉爲其難鄙人等雖與先生交淺言疏而心目中無不以先生富於經騐自幸得所請敎設使一旦恝然先生縱不爲議會計獨不爲江西計乎縱不爲江西計甯不爲本邑父老計乎頃謁未晤心頗歎仄兹特奉懇仍舊就職爲幸 
省議會遲遲進行之反動力 
[規定省議會不適用諮議局章程辦法]  
　　浙議會反對適用諮議局舊章電部爭議休會七日因中央擱置不理業巳兩次談話决定自行起草聞日昨朱都督迭接國務院來電第一電略稱前奉大總統令聲明省議會暫行條例未經議决公也以前各省議會一切組織及其權限應暫行適用諮議局章程第因此項命令發布後迭據各省報稱省議會互選正副議長業巳依照現行諮議局章程辦理關於組織權限各端均無異議兹據電稱浙江省議會電文所稱各節殊屬誤會如原電内稱諮議局章程與民國政體根本牴觸且背約法本議會不能認非法之命令等語查上年改建共和只能謂爲國體有所變更不能謂爲國家業巳破裂所有從前之國家現行法律除與民國國體及新頒法律牴觸者外當然有效蓋非有新法不能廢止舊法世界各國莫不從同總之各省制度係沿前清之舊規在各省之有省議會猶從前各省之有諮議局稱名不同其爲地方議事機關則一該省議會現行條例一時旣難議决施行而暫行準用諮議局章程在政府實於維持統一萬不得巳之計且約法上關於省議會之地位並無規定旣須制定法律該省議會所稱自行起草尤爲與約法相背現巳飭據法制局將省議會准用諮議局章程除與民國國體及新頒法令　觸者聲明應行作廢外餘均分别摘出由院通行省議會暫行條例未經議决公布以前一切組織及其權限自當依照應行準用諮議局章程各條辦理一俟該條例經由參議院議决公布之日再依新法施行以免紛歧第二電略稱前奉大總統令該章程條文繁雜所謂與民國國體及新法令牴觸之點倘不明示範圍則適用之時終不免無謂之爭執應照暫行新刑律之例將牴觸條文字句逐一揭出迅速通行俾資遵守嗣據浙江四川山東江蘇河南等省來電亦均以揭出準用標準爲請兹將該章程内條文與民國國體及法令牴觸之處逐一摘出通電查照辦理所有省議會準用諮議局章程之應廢止者計第一章第一條第二章第二條第三四五六七八九條均廢第三章以下大加删改云 
[規定議員不到會辦法]  
　　自各省議會成立後或因選舉競爭或因消極觀念致一般議員紛紛以不到會爲事立法機關阻滯進行於國會召集大有關係日昨應省長接内務總長電開略謂國會開會爲期甚迫查國會組織法及大總統發布之正式國會召集通令均經通電遵照在案是正式國會須由兩院議員共同組織卽非兩院議員依限到京國會仍不能成立現在各省之衆議院議員雖巳選出陸續到京而衆議院議員之未經選出據報到局者尚有多省迭據山東江蘇四川福建等省監督電陳參議院議員選出遲滯原因或由於各省議會議員不赴召集或由於開會之後到會議員不足法定人數以致不能投票因之參議院議員無從選出各等語電文往返日有數次長此遷延無論業巳到京之議員無久候之義務且國會成立之遲速爲我中華民國根本大計所攸關此項參議院議員斷無聽令延不舉行之理查各省之議會在省議會暫行條例未經公布以前前清諮議局章程除與民國國體及政令牴觸者外當然適用亦經大總統令行在案業經照章辦理之省其議會未經成立者或雖經成立參議院議員尚未依法選出者自應按法督催查各省參議院議員之選舉旣以省議會議員充選舉人則選舉人按照法令不赴召集不行投票其放棄權利固屬自由而法令不行豈能坐待查省議會準用諮議局章程第五十九條之規定凡議員無故不赴常年會之召集或赴召集後無故不到會近至十日以上均除名等語各省議員 
無故不赴召集或不到會者自可依照辦量以促選舉之進行而符赴召集之期限除分電外相應電達希即查照迅行舉辦爲要 
四川審判廳之暗無天日 
　　楊紹時四川省議會常駐議員也因承友人囑託辯訴事竟被該審判廳鍾樹勛拘押囚禁凌辱萬方兹將其在獄呈該議會文曁議會提議文錄左 
[呈省議會文]  
　　常駐議員楊紹時爲非法逮捕未决拘囚强奪公權濫行債務迫請以伸公權事紹時前在湖北與山東招遠人冷家驥交厚嗣去歲六月家驥由稻城回省旋復因公赴夔所遺行李皮箱數口託紹時保存旋因路事發生伊家人宗錫鈞再三要求始將行李寄紹時舖中反正時紹時又將皮箱數口轉寄王石甫公館十月十八之變紹時財産擄掠一空而石甫寄存之物幸未損失方喜可以對友朋疊次投函囑家驥來川取物突於三月有素不相識之劉憲劉日新弟兄由順城街王樸臣介紹相見云伊弟兄在稻城深受家驥栽培特專誠拜訪紹時囑王樸臣　酌再四邀紹時同王石甫到家赴飲忽席間言及冷家驥欠有劉姓銀三百兩串賄紹時欲將寄存之箱或當或賣代了劉欵紹時正色相拒云藉有此事劉姓儘可致函家驥紹時亦願附函若隔手處分箱物紹時無此權限劉姓時無一言殊王樸臣惱羞成怒慫恿劉姓向初級審判廳赴訴並隨帶多人在石甫家將箱騐封其時紹時以劉姓具控家驥本係正當兼之事實未諳原無反對之力延至隂曆冬月突由成都地方審判廳票拘到案兩造對質始悉家驥由山東民政長處移文到廳并有附寄紹時石甫宗錫鈞函件均由廳壓擱至質詢時紹時以第三者無辯論資格法官如何判决必電達家驥俟其允許然後遵行殊廳長强判當物償還以了此案紹時無暇置辯當卽拍電山東隨接家驥兩次覆電均不承認以箱作抵電文朗存抄電紹時復具呈催達判决書以便再電山東速求正當解决呈遞十餘日批判詞不日卽行送達仰卽遵照無庸插懇方靜候間突於本月隂曆十四日午前八鐘劉憲率領刑廳兵隊八名并書記傳達數人荷鎗到石甫家估當箱物紹時不允該書記忿忿云奉廳長令嗾同兵役逮捕到廳延至旁晚未經提訊紹時再四催請速訊復又不公開法庭扭令預審估飭將箱物或當或借速籌銀三百代清劉欵紹時云冷劉交涉紹時亦未在場冷姓寄存箱物劉姓亦未三面交涉今突令紹時將物當借恐第三者無此賠償義務且劉姓對此箱物亦無代抵償還之必要何得勒令交出該廳長詞窮大呼刁狡飭令廳丁拘紹時到看守所至今兩日一夜矣竊紹時於此案原無賠償之責劉姓索債亦無抵當箱物代價之必要不識該廳長據何法律未判决而拘囚暗無人理至斯而極且方拘禁時紹時云現爲省議會議員當依法定手續取銷職務再求執行該廳長大怒云坐了看守所　的議員尚在不允所請其違法而仇視議會可知紹時又云旣不行文省議會不敢相强紹時又當國會初選人應請行文覆選監督停止公權然後執行該廳長又不允其違法而蔑視選政更可知總之原案具在應請本會提卷調查研究理由切按法律處紹時以相當之罪雖死亦甘爲此迫懇議長議員諸先生鈞鑒 
[四川省議會咨民政長文]  
　　楊議員呈請非法逮捕案查臨時約法中華人民非依法律不能逮捕又查臨時約法議員在開會期中除現行犯外不能逮捕等語楊議員受友朋之寄託無處分其寄託物之權善良保管自是依法行爲非犯罪行爲也旣未違法卽非議員亦不能逮捕雖劉某提出訴訟楊議員非被告之人即令被告亦屬民事何能以刑廳兵隊妄行逮捕此該檢查官顯違約法者一也且楊議員爲常駐議員現值常年協會開會期中卽令犯罪亦不能逮捕此顯違約法者二也查民事訴訟須開庭審判判决之後始能執行楊議員被逮一日該審判官亦不公開法庭審訊竟由廳長一人私訊並未判决遽加拘禁至二日之久卽屬普通人民亦不能無故執行法律束縛其自由况在議員有異常重大之責務受法律之特别保護者乎夫議會峙在省城司法行政機關亦峙在省城楊議員當初審之時卽巳說明理由並陳述其資格該廳長竟敢公然違法恣意所爲一般人民被其蹂躪者不知幾何何怪各州縣糾舉法官請緩辦審判廳案層見迭出也言念及此何勝浩歎綜此種種該廳長及該檢查官實屬目無法紀有意蹂躪議會應咨由民政長令司法司將成都地方審判廳廳長檢查官速行撤任並卽處以相當之懲戒以警專横而伸法紀如延宕不復意存偏袒本會只有電達中央卽行解散而巳 
地方通信 
蘇州 
[查煙騷擾事彚誌]  
　　蘇垣東白塔子巷内開設紗緞莊之宋亦堂又名宋老八家計頗豐其子在商團中爲敎習素與警界人員熟識前日突有調查司事尤汝霖李鎮昌二人同東路巡警二人到來口稱查烟宋亦堂見之即邀彼坐談尤等置之不聞直入樓室四處搜查下樓後口稱巳搜得煙灰甫至廳堂適宋老八之子同商團多人到來向尤李等索問何人報告有無搜查命令是時李鎮昌奔出大門而去經商團等追至街路見李身畔遺落金戒一枚拾看確是宋氏之物立卽將李攔回旋有東路區長及巡官等趕到詢問情形宋亦堂謂失去金戒金鐲等物甚多其烟灰亦是尤李等帶來區長等欲令將各人身畔搜查宋云李巳出大門一次搜查無益當時兩造各執一詞未及解决而散現聞此事巳由宋等赴檢察廳起訴矣 
　　觀前巿民公社以蘇垣近日查烟騷擾往往由於挾仇揑名報告而起前日觀前舒相公弄内曹姓步青被匪搶刧亦係口稱查烟而入内室甚至綑人搜刦居民因之不安特發起邀集城廂内外各處巿民公社及商團人員於五號在元妙觀内開會籌商善後辦法 
江西 
[南萍鐵路籌辦經費]  
　　贛省南萍鐵路籌備處處長胡懌現就劉猛將軍廟地方裁撤交通司地點分課設員籌備興築惟勘路購地需欵頗鉅曾經李都督核准由財政司隨時動放現在巳先放開辦費英洋五萬元交胡處長具領核實報銷 
[駐贛蒙藏交通公司開會記]  
　　駐贛蒙藏交通分公司於三月二號在金浙會舘開談話會到者將近百人三時開會首由總公司代表徐鴻賓報告宗旨謂蒙藏交通總公司創自上海因蒙古人民知識有限故擬創修鐵路藉便交通以　貫蒙人之知識全係營業性質當政府統一之後遂改移北京詎甫經移駐俄蒙風雲萬變本公司之營業性質因隨而變爲軍事上之性質現在志士均主張征蒙然毫無把握皆口頭禪耳欲求軍事之便利莫若趕修鐵路三條㈠由張家口至呼倫貝爾㈠由張家口至庫倫㈠由通路至内蒙古堡綜計需欵二千萬元中央巳認一千萬元其餘則俟興工後由公司招集民股每票售洋一元以十八省計之每省僅攤欵五十餘萬元自是輕而易舉俄兵刻巳預備軍隊七師半故吾國之軍事計畫萬不可不速爲籌備云云繼由南萍鐵路籌備處長胡懌係都督所派提出意見一條謂若招民股恐做不到請卽改爲債股年息六分後由財政司長魏斯炅及曾秉鈺張達等君相繼演說大致皆不外保全領土便利交通爲國家謀統一爲軍事謀進行爲商務謀發達說畢散會 
雜評二（默） 
[參謀部歡讌宇都宫之觀感]  
　　自宇都宫來華時世界喧傳口銜秘密使命將肆大野心於中國今而一堂聚首逸興遄飛其悅豫之忱有不可以言語形容者然而記者於此所心焉不忘者二事 
　　蔭昌德國軍學家也夫德國非以陸軍名噪於寰球乎一旦而遇宇都宫少將殷殷請敎不允不休其故何也即勿論宇都宫此行之宗旨何在而今日之會旣爲兩國參謀部之重要人物參謀部爲軍事上之秘密機關各爲其國自不能有所宣洩而蔭昌再三要求必欲其承認爲中國導師而後巳其果别有會心耶抑亦以中日唇齒欲藉此一點之誠意以結好於鄰國耶 
　　今日之會又多兩國軍人今日杯酒聯歡他日或兵戎相見亦未可逆料之事正宜於歡洽之中各出其莊嚴態度乃宇都宫忽爲某副官請婚以國際專使而風流自賞　蘿矢願律以春秋大義牀第之言不踰閾其諸行人之失辭與否則殆以挪揄我者而鄙我耶 
　　嗚呼國本未固列强方張宇都宫席上之言與夫人之心儀宇都宫之言者若令我百思而不得其解抑又何也 
[王芝祥蒞贛後之談話]  
　　據王上將抵贛後之談話中央對於贛事巳有表示退讓之意而李督對於此案之主張則尚未可逆料將來如何解决頗難預定也 
　　王上將身爲查辦之人又爲國事維持會發起人之一而　事乃地方與中央衝突之一端正爲國事維持會範圍以内所應調停之事故我於此案之結果覘王上將與國事維持會之能力焉 
[贛省選舉參議員之新法]  
　　選舉本宜各以其素所信仰者自由投票爲原則然自由投票則有意見紛歧致不滿法定票數之弊於是由政黨拘束而支配之由政黨支配而各黨之競爭又起運動之怪狀以出其結果或則相約不到會而屢屢不能選舉或則堅持巳見而選舉屢屢無效此正窮於應付之時也不謂贛議會靈敏之議長忽思得一解决之法曰抽簽議員翕然從之而爭端以定 
　　嗚呼法誠善矣然亦思夫以各舉所知之初心而收得同於龜占蓍卜之結果不亦大可痛乎 
 
 
 

Page 7

 
 
本埠新聞 
[揭破散票造謡之謬妄]  
　　商埠巡警廳長穆杼齋君昨日發出通告云照得謡言惑衆例禁綦嚴兹訪聞各項放票之徒近竟發生一種謡言謂有天兵五百名到滬騰雲駕霧人不能見並有符咒隨身刀鎗不入水火不懼保護真命天子興復大漢凡持有此種票布者届時佩帶在身均受保護事後仍有爵賞等語種種謬說妄言無非借端歛錢原不值識者一笑惟恐無知之徒或有爲其愚惑者用特出示曉諭爲此示仰諸色人等知悉須知造謡惑衆干犯刑律現正秘密偵查務獲究辦以保治安我同胞各有身家何必甘受其愚致受刑律之制裁自經示諭之後尚其各安生業勉爲善良倘有誤入歧途受其煽惑持有各項票布者速即自行焚燬决不株連倘若冥頑不悟一經告發或被訪聞定行盡法懲治勿謂言之不預也 
[劃清新路界限]  
　　閘北北四川路一帶界線問題迭經巡警局曁巿民公會呈請陳交涉使向領事交涉迄未解决兹悉閘北巿政廳長錢沈二君以此後各處界線均應劃清免滋口實故此次委派工程課員王炳彦君添築馬路數條（一由邢家木橋起至小菜場一由士慶路起至虬江橋以及寳山路來安里等處）均於接連租界之處砌一石條以資區别 
[改組招商局最近之磋議]  
　　三月七日招商局新公司復董事會函云前接貴會函送議復革合同六條業經敝同人聚議修改因巳倩丁榕律師審查一切故擬俟律師審查後再復兹接函催特將敝同人修改六條先另摺錄呈公鑒尚祈貴會同意爲盼另附抄三月四日敝同人上大總統院部支電稿并希　入至敝公司自上次會議後卽巳延請丁榕律師正在審查一切惟貴會所請何人尚未見告亦乞示知 
[新公司議復六條]  
　　來函第二條問股東及政府派查之人是局内抑在局外查政府派員會查係指洋股而言若政府不願派員卽由全體董事嚴查斷不因會查躭延時日早經貴會一月四日議復在案是以敝公司另訂專條辦理並於前次答復說略第六條内詳晰聲明至於商局改組本係全體股東張園大會所决議而董事會實受股東委托而爲全體股東之代表具有法人資格者敝公司承認貴會卽係承認股東此外尚何股東之可言是所謂局外不得干涉者原以杜絶不應干涉之干涉○來函第三條第四欵股東姓名不開何從知其是華是洋查新公司係發起人籌欵組織一切有發起人担其責任查照商律無論何項公司均准發起人列名開報况新公司防範洋股早經訂有巨詞及無論何時查有洋股攙入即可取銷合同之條自應按照新公司接辦之日由發起人列名將合同抄明報部之原議辦理○來函第七條罰欵董事會無此責任無此財力查簽訂罰欵貴會旣不贊同允訂惟有請貴會實行上年十二月三十日開送第二條辦理如新公司立約後起限提銀萬一有意外風潮不能成交所有新公司提銀一切損失應由貴會担任賠償○來函第九條花紅係老股東所出應歸還公司主政查分派花紅之欵雖自代價内提出而仍交新公司辦理實爲上年八月三日貴會所决議○來函第十八條舊公司股票在洋人之手一年不來取銀必無此理查洋人收藏舊公司股票安知限内必來取銀繳票新公司列欵聲明不過劃清界限免貽將來口實○來函第十五六條人欠欠人照帳滚算實有公積巳請公正人查貴會開送存欠帳單人欠項下旣多挂漏而於欠人項下又多浮開雖貴會巳將漕運　袋價及歷年花紅兩項删除然尚有歷年公積一欵根據三十八届公積核計亦屬浮開應卽一併删除旣毋庸辯論亦無請公正人理由惟有再請核實開送如核對符合卽照原條定議 
[新公司上大總統院部電]  
　　北京大總統國務院交通部工商部鈞鑒商局改組條件訂明商妥簽約始能起限提銀敎仁抵滬查閱前後議案及草約底稿實爲正當必要之爭持現正開查賬項擬倩丁榕律師辦理以期公允而符法律旣非故延時日更無限滿理由除奉交通部青電曾經董事會文電陳明外合再電陳宋敎仁于右任曹錫圭同叩支 
[議員勿辜盛意]  
　　上海縣知事昨奉省民政長通令云内務司案呈准籌備國會事務局敬電開前奉大總統令按照約法召集正式國會議員其齊集北京之期定於本年三月以内現在瞬卽届期兩院議員計將就道長途僕僕塵跡多勞不有專員招待旣非所以攄重國民代表之懷尤非所以盡籌備國會開會之責前據京漢京奉京張津浦正太滬寧汴洛各路局呈請交通部分别於各車站地設立接待國會議員處業經表示歡迎而車站以外一切招待事宜自應隨時有人接洽方資便利本局特於貴省南京上海地方設立國會議員招待所並派員張承哲唐運洋駐在南京上海地方專司招待國會議員並隨時隨事與各車站所設招待處互相聨絡招待共表歡迎之忱合卽飭知該處地方官於該招待所所在地方妥爲照料仍希轉知各議員等道出該處卽可前往接洽以便招待除天津漢口招待外特此電達務希查照辦理爲盻等因爲此訓令有被選參議院及衆議院議員各縣知事仰卽查明境内議員迅速通知勿延 
[歡送會更改地點]  
　　上海巿政廳議事會議長姚文枬業巳舉爲衆議院議員將次北上巿政廳各董事各議員與上海縣知事地方審檢兩廳廳長商埠巡警廳長等本擬於本月十號在邑廟萃秀堂開歡送大會攝影紀念兹經改定在小南門内羣學會開會攝影設筵歡送聞董事會並定於八號（卽今晚）在廳設筵歡迎新議長王引才君副議長賈季英君並歡送姚議長 
[總商會勸助建築費]  
　　上海總商會通告各行號云本會蒙前滬軍陳都督撥給天后宫後辦公地址公議建築議事廳及辦公房屋以崇體制而示模範倘遇商界會議事件免得仰借於人曾將廳事圖式呈大總統各部院本省行政長官請予聯額以昭鄭重兹於二月十八號卽舊曆正月十三日破土開工所需建築經費首先由歷任現任總協理議董倡捐繼由入會各團體會員會友各行號分别募捐仰見銳志熱心衆擎易舉惟總商會乃滬埠商界全體機關此次建築議事廳爲全埠商界樹不朽之業應取普通廣義若僅限於入會各團體商號仍缺而不全三月一號本年第二次常會各議董提議此項建築經費應請各業商號普通捐集但旣輸捐之後得享何種權利應先聲明於是公議凡未入會之商號或在滬上經營之商人捐建築費在五十兩以上者給予証書一紙廳事落成之後遇有全體大會另設贊成員席得憑証書到會與議平時於商業上有事研究亦請到會討論並將輸捐牌號姓氏刋立碑石以示來兹等因載列議案爲特具啓通告請各寳行號查照踴躍樂輸務使此項建築爲我上海商界全體共有之産業庶足以表示全國貞固永久也 
[分水廟尼姑被拘]  
　　分水廟女尼（興仁）（仁愷）（善心）等三人唆使鄉民楊康康周桂桂等糾衆滋事由檢察廳法警將楊周二名逮案收押巳誌昨報前日六區倪區員復解三女尼至司法科凌科長判移檢察廳歸案訊辦 
[道士打毁學堂續誌]  
　　滬南老白渡巿立隆德小學校被龍王廟羽士夏潤和等搗毁校具一事業經第一初級檢察廳派令法警前往勘驗並調查起釁原因以憑提究矣 
[賭徒大起衝突]  
　　製造局江邊碼頭素爲庽居該處之福建幇人聚賭之處前日忽有王錦生因賭起衅糾集朱德標董老大王寳仁陳有清王金生等多人各執鐵尺等物與朱金榮等尋仇互相毆擊被王錦生等毆傷邵長生楊巧福馮錦祥張小寧波等十餘人旋爲第八區錢區長聞悉立派長警協同偵探前往一併拿獲因見兩造各受重傷諭送上海醫院先行醫治候再究辦 
[女工要索工資]  
　　昨日午後二時許有繅絲女子數十人擁至公共公廨喊稱伊等均在北浙江路延昌里某絲廠做工被欠工資月餘不付請卽追繳等情當由駐廨西捕禀奉關讞員諭各退去靜候傳諭該廠給發母得聚衆滋鬧致干未便各女工遵諭而散 
[吳知事最恨罷工]  
　　上海縣知事吳君批墨業工人查貴生等呈云據呈向章墨業做手每工銀四分敏捷者每日二三工亦有現共墨店十餘家每工允加一分惟　大有成記不允今巳停工五日請爲傳諭遵照並給示等情察核案由所云每工銀四分者不以日計仍以勤惰計敏捷者旣可每日得二三工之工資是不患無見長之地步且酌加與否係各店主與做手兩願之事爾查貴生查旺丁均係二妙堂墨店做手何以干涉詹大有成記之事詹大有亦有做手何以並不列名可見所陳各節顯有不實不盡此事旣經呈明本署應由本知事派員查明該業商情妥爲核辦一面飭吏傳知各工人卽日照常工作必須一律開工方可勸導各店主酌量體卹否則同盟罷工干犯刑律如果查有强迫情事當惟爾等是問本知事對於爾業東夥一秉至公惟停工加價最所痛恨斷不能容爾等之要挾也着卽知照 
[負債人罰作苦工]  
　　地方審判廳民庭據許靜初呈訴吳裕旺案請卽着保交案等情當於昨日發出批示云現奉部復凡理曲人家産凈絶者准照審判廳試辦章程辦理此案被告敗訴旣難於執行應着原保將其交案以便諭令苛作而符定章來狀所呈各情巳於屢次批詞内答復矣仰卽知照 
[註銷漢冶萍控案]  
　　漢冶萍煤礦公司控前總辦林虎侯帳目不符虧空鉅欵等情迭經公共公廨會訊因發生地點係在萍鄉諭候函請江西都督備文派員來滬移提在案前日午後復經王襄讞會同英翰副領事訊據原告代表德雷司帮辦莫肅律師譯稱因德律師有事離滬故由敝律師到堂代表今原告因所控刑事証據未齊願改爲民事辦理且巳有人從中和解雙方允洽應請將案註銷被告代表丁榕律師亦投案候示王襄讞商之翰君以原告旣以刑事証據不足願改民事且經理勸允洽由原告代表律師求請銷案應予照准因卽會判准予銷案林虎侯開釋一面據情電呈江西都督請免派員移提案遂了結 
[催送兒童藝術展覽會物品]  
　　北京兒童藝術展覽會徵求物品業由各省省長轉催各縣彚送到省上海縣各學校現正陸續送縣惟恨期將届尚未齊集故由學務課函催各校云頃奉江蘇省行政公署敎育司函開全國兒童藝術展覽會物品前經省長印發蒐集條例通令各縣廣爲蒐集限三月十日以前彚送本公署現各縣有陸續送到者然未據呈送之處亦復不少斯會之設意在覘全國兒童知識技能比較優劣以求進步關係敎育前途甚非淺鮮兹因期限巳届亟待分配陳列除函知貴縣知事外用特函請執事查照前令協同蒐集迅速彚送本公署以便依限送部並擇期在省開會展覽等因現在限期巳届各校陸續送到者巳居多數兹定於本月初九日下午專差送省貴校如有前項品物請卽蒐集至遲於初九日午前送署以便彚送 
[尚俠學堂失慎]  
　　城内淘沙場果育堂内附設之尚俠學堂忽於前夜三句鐘起火是晚正值北風大作火勢甚猛至四點半鐘始經救熄計共焚去樓房十六幢其比鄰雖未殃及亦巳受驚不淺矣 
[水公司贊助火政]  
　　救火聯合會會長毛志堅君自舊校場大火之後迭與内地自來水公司總理莫子經君商議消防善策業經莫君察得水廠吸水機器尚嫌太小大碼頭之水塔祇能儲水六十磅亦不敷用巳向北巿恒昌祥鐵廠定造吸水機一架計價銀一萬一千兩每分鐘可吸水三萬茄倫准四個月完工並勘定在斜橋堍另建水塔聞其價銀連接管共約七萬餘兩亦己議定不日開工 
[有弊儘可指陳]  
　　江海關施監督批江隂商界代表章鼎新等呈云來呈閱悉查江海關關政備考内載江隂黄田口稽征雜稅旣曰雜稅則往來流通各貨經過分口自應一律征收關名江海顧名思義凡行江行海之船貨均應收稅更不待言關政尚係頒於前清開國之初以後因時制宜屢爲改易一切辦法當以現行爲準本未能執舊章爲據現在常關各口稅則前經吳總理電奉部覆以各項稅則正在改訂江海常稅應暫照大關稅則辦理蓋各口旣爲江海分關辦法卽應歸於一律本係一定不易之理卽榜示一事從前關政雖有是說然歷來皆未實行新常兩關自由稅司承辦理無此例良以貨名日繁載不勝載旣難免挂漏之虞貨物隨時産製又有昔無今有卽未便此征彼免且推榜示之意亦無非俾衆咸知今當按照大關現行稅則較準刋印分發各口以備商會取閱亦足以昭信實且本監督尚有推誠之語爲該商等言之從前稅係包辦半歸中飽流弊滋多商情不服猶可言也今者凡稅收所入皆涓滴歸公不特有票册可稽亦本監督决不願言行相背此可矢諸天日不僅能對商民值此國家新造財政困窮稅課旣爲維正之供輸將即有應盡之義現因國家維艱巳呈種種危象明大義者當急公家之急不當再以應納稅項復有異詞且常關係收常平現在每正耗銀一兩大關照時價計收錢二千三百文分口僅收錢一千七百六十文計少收錢五百數十文此尚沿從前銀價較賤之數關章旣須一律分口即應按照大關時價核收此亦不可易之理本監督重念商艱不欲遽請改照時價收取不可謂非體恤之意該商等亦當知之總之國用所需皆須出自民間此後債項愈多需欵愈鉅則民間之擔負亦必更重此理勢所必至不獨將來常關稅則應照洋關一律巳載條約此外印花營業等爲中國歷來所無之稅名恐亦不能不仿而行之以其非此不能濟國用此明於時勢者亦深知之此時該商等總當以各口收稅有無弊竇爲斷如其查有弊混儘可據實指陳本監督必當爲之秉公查辦勿再以節外之事有所妄瀆也此批 
[查究私販鹽斤]  
　　商埠巡警廳長穆杼齋君昨日通令各區長云案准統領蘇省鹽捕等營王咨開據上南川鹽商夏隆泰等呈稱著名積梟陳桂生匿居上海十六舖地方向在租界販私恃爲營業自前年光復後聲勢愈熾近又販運大批閩私在南巿城廂内外各醬坊兜攬販售明目張胆毫無顧忌各醬坊亦貪賤購私幾於查不勝查緝不勝緝以致官引被佔課銷頓滯爲此呈請令飭左營管帶一體密拿務獲等情據此合行咨請查照飭警查提究辦等因准此合行通令各該區一體遵照查緝務獲 
[包車通行南北]  
　　閘北巿政廳長錢沈兩君昨致南巿巿政廳函云城内南巿閘北同屬華界本未便有畛域之分致外人有所歧視兹查閘北巳捐執照之各種自備車經過南巿及南巿捐照之各車經過閘北彼此均有被驗阻滯之舉咸爲不便頗多煩言鄙意擬南北兩廳捐領執照之各種自備車自本月起一體通行免再重行捐驗以免繁瑣其各種營業車輛仍須各捐執照以示限制用特肅函奉佈如執事亦表同情卽希示復一面分别知照警局及調查車照員藉以接洽庶便交通等語聞南巿巿政廳總董陸崧侯君業巳深表同情轉函商埠巡警廳一體查照矣 
[浙省改組法醫傳習所之佈置]  
　　杭州檢驗傳習所自前年開辦後成績可觀内分生理剖解歷史法律等科並延前上海縣檢驗吏吳錫鋆爲宣講洗寃録主課敎習該所頭班學生巳於去冬畢業現又推廣學額績招二班新生改名爲法醫傳習所刻巳專人來滬添購書籍儀器運杭應用矣 
[分派弁兵出防]  
　　步兵第一團第二營楊管帶近因謡言紛起恐有匪類潛伏各鄉乘隙擾亂爰特分派所部各連長督率弁兵分往各鄉鎮駐紥防護兹將駐防地點及兵士數目録下第五連排長劉瑞林率兵三十名駐紥江橋鎮王滿泗橋排長陳鎮海帶兵三十名駐紥浦東南滙縣境之錢家廟曁浦東上海縣境之三里橋第六連排長王福康率兵三十名駐紥川沙排長胡德勝率兵二十名駐紥浦東爛泥渡排長唐松林率兵二十名駐紥浦東十八間第七連排長鍾上達率兵三十名駐紥奉賢縣境之金滙橋排長王利中率兵三十名駐紥浦東三林塘排長劉少臣率兵十名駐紥浦東嚴家橋第八連排長趙梅廷率兵三十名駐紥浦東南匯縣境之張江棚曁錢家宅排長吳家樑率兵十名駐紥南匯縣境之南鎮排長周松梅率兵三十名駐紥製造局西棚門曁西卡以上共計派出官長十一員兵士二百七十名夫役二十七名留營候調以及防守本埠者計有官佐二十員兵士一百十七名 
[又有藏兵來滬]  
　　混成第三旅司令部前日接江蘇都督來電云兹又有西藏華兵二百餘名巳於二月終由印度起程前往香港不日卽可由港抵滬俟該華兵到滬飭即派員照料等語現李旅長巳飭第二營營長楊錦堂派探守候該輪抵滬妥爲照料矣 
[共和新艦抵滬先聲]  
　　駐滬海軍司令部昨接海軍部來電略謂前向英國訂造之共和新軍艦一艘業巳由英起程駛抵新加坡約在三星期内可以抵滬一俟到埠着卽派員騐收報告云 
[閔行區員易入]  
　　閔行鎮第十七區區員李保田近因被人攻訐由巡警廳長穆君調回該廳派充科員另派王奉其黄哲夫等前往該鎮整理警務 
閘北 
[累及保人]  
　　龐金生前央劉保昌爲保証人充當郵政局信差近因私拆洋信逃逸劉巳賠償前日被劉在閘北將龐尋獲扭控巡警局司法科判移檢察廳管押候辦 
[小孩待認]  
　　六區倪區長前日解送迷路童子倪秋桃一名至司法科報稱倪係浦東人年十三歲在香煙橋地方徘徊哭泣由崗巡帶區送請安插等情卽經凌科長略訊一過飭探訪查家屬到案認領 
公共租界 
[含糊了事]  
　　江蘇銀行代理監督陳輝德半途更調該行司事傅顯光王纘如陳隴雲沈組雲李懷珍吕梅卿樓耿如等七人以均經訂定一年爲期今忽中道變更則尚有七個月之薪水無從支領以故公延代表律師控奉公廨將陳傳案諭令交保候訊在案兹因駐廨監察處以該原告等均無住址無從傳訊且經登報囑令候質亦不來廨代表律師又函致公廨聲明退辦故於前晚禀明聶襄讞將案註銷 
[私收帳欵]  
　　英商通用電汽公司式拉夫施洪坤因私收帳銀四百餘兩經該公司西人查悉控奉公廨於前日午後傳訊先據原告西人上堂請追質之施延律師到堂代辯良久判交原保候復訊核奪 
[認領姪女]  
　　常熟女子王二寳被匪誘拐來滬押入西藏路五十四號雉妓院爲娼因遭凌虐自投濟良所於前年十一月二十七日解經公堂訊明判留濟良所候核在案兹由該女之叔徐長發投所認領昨日解廨經王襄讞會同英領康君訊明並非冒領判徐具結將女領去 
[不應勒索]  
　　周阿根因向柴船户馮寳生蔡根祥胡阿根等勒收船捐被控昨由包探將周拘解公堂請究原告投訴前情訊據周供在鴻昇柴行爲夥因向收取佣錢並非船捐且有工部局照會請察中西官以不應向各船户索費判周押兩禮拜以儆 
[註銷控案]  
　　左子慎控允康保險公司不理其故妻李氏所保壽險洋三百元一案兹巳理明昨由原告代表律師函致公廨請爲銷案中西官准卽將案註銷 
[被告待訊]  
　　日商野田金一控陶少泉違背合同請追損失銀兩又賈陳氏控韓榮源等誣指其子賈貴富爲陳桂全致遭拘押又王陳氏控王多鵬不還借洋等案昨由捕房將被告各人傳至公堂分别交保候訊 
[縱之使去]  
　　鄉人吳廷賢網得雌雄活雉鷄數對前日在虹口吳淞路兜售適被工部局衛生西人查見以時届春季照例禁止捕禽爰卽喚捕帶至捕房昨解公堂經中西官訊悉前情判吳罰洋三元充公所有雉鷄諭令開籠釋放 
法租界 
[實非新貨]  
　　立興洋行前控錦昌火爐店主俞寳生所製火爐冒用牌號經公堂傳訊不認判候查核在案昨又復訊俞遣店夥張阿弟到案代表供稱火爐於上年在門前收下係是舊物現經修理整齊故與新製無異實非自造判於下期同店主到案再行核斷 
[弔閱細賬　]  
　　法商黄包車公司西人昨至公堂控稱張維綱前來承租包車三十輛立有合同現被虧欠車租並少去象皮等物共計洋七十五元向索不交求請訊追張供照算祇欠洋九十七角有賬可証判於下期開呈細賬察閱核斷 
雜評三訥 
[　　自清廷退位南北統一我國民方欣幸共和之告成雖有時内憂外患之交迫然亦爲過渡時代所必經無足怪者乃一般亡國大夫猶寄遐思於故國一唱三歎若不勝其故宫離黍之悲一種鬱勃無聊之氣往往流露於言外而不自覺其果沐浴前清之恩澤深而有屈大夫行吟澤畔之遺意歟抑亦忿勳章勳位之不及而學介之推之憤激譚也 
　　許鼎霖於南北議和時回京報告曰余在上海幾將肚皮氣破今許巳欣然就議長任則其肚皮必未氣破若此輩亡國大夫一肚皮牢騷無洩處吾知其必將氣破矣 
[歡送國會議員]  
　　此次國會議員之産出何等艱難幸得嬰然一聲墮地賀者盈門羣相祝告曰此寗馨兒也此寗馨兒也將來嶄然現頭角興家業撑大局光大門楣增戚黨鄰里光寵必此寗馨兒乎嗚呼今日歡送議員者之希望得母類是議員其勉旃 
[僧尼道與學堂之關係]  
　　前此某寺僧人因與地方爭校址致起衝突今分水廟設校被毁之禍胎則由於尼姑隆德學堂之被毁則由於道士僧人也尼姑也道士也今皆在淘汰之列而忽與學界抗其殆由於護法者之保護過於熱心歟是亦上海之怪現象也 
 
 
 
] 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[模範學堂招生啟] [  東埜戲擬]  
　　本學堂自開辦以來内容腐敗功課荒廢樹全國學校之模範早蒙學界諸君同聲唾駡今爲誤人子弟起見自本學期始重訂校章改編課程冀養成各學生役敗名裂之資格男女兼收凡喪心病狂者請於昨日以前來本學堂報名可也兹將本學期課程單録左 
　　㈠修身　家庭革命談　弔膀抉微 
　　㈡讀經　嫖經　賭經　魂靈經 
　　㈢歷史　金瓶梅　唐宫秘史　焦滇列傳 
　　㈣地理　北京八大胡同地誌　上海胡家宅指南 
　　㈤理化　媚藥化合　人造金鋼石法　人造金法 
　　㈥洋文　洋涇浜話　切口 
　　㈦樂歌　東鄉花鼓調　十八摸　京津小曲　二簧梆子 
　　㈧圖畫　漢宫春　生殖器解剖圖 
　　㈨體操　跪踏板　仙人跳　三隻手法 
　　㈩校址　暫設小便處俟西牢房屋落成再行遷入㈢ 
[春先生記] [  夢生]  
　　春先生者春申江上之風流士也生平佻達不覊喜作山水游每當春風煦拂春日融和則步出春郊娱情春景見夫一灣春水兩岸桃春燕語鶯啼蜂飛蝶舞先生則仰首高吟誦唐人咏春之句鞭絲帽影簫鼓船歸而先生猶徘徊於春陌間留連不忍卽去其游與可知矣有春蕙者迎春坊中之名校書也工顰妍笑艶慧非凡眉似春山眼如秋水固一絶妙之二八女郎也其室中佈置亦頗宜人自榜一額曰春江别墅至壁間聯句悉爲先生手撰蓋此女爲先生所最鍾情者也當春色惱人之際先生時相過從傾春壺之春酒度春憶之春詞以舒春悶如此者不知幾度春秋詎料春人之春興方濃春鳥之春歸頻報先生欲游學東瀛行裝旣整乃遊春　話另於杏花春館一則頻垂春涙一則時慰春言無窮春　起諸胸臆雖春羹滿席春釀盈杯未嘗一滴沾也未幾春燭燒殘春樓人靜乃相與接吻而别翌日先生則一片春帆逐春波而東去回顧春樹迷離之際似有人倚欄盻望而春蕙則春閨獨臥春思何堪萬斛春愁惟有銷諸春夢㈢ 
海外奇談 
[民主黨之髮] [  鈍根]  
　　美國民主黨人巴威爾干撒斯省人也自孛里安與麥鏗利爭總統失敗後憤而立　謂民主黨一日不得選總統則我髮一日不剪故其長髮紛披如幼女者十六年至今年三月四號新總統威爾孫行接任式巴欣然預會會畢始出赴理髮店剪髮一時理髮匠爭相延致焉 
　　鈍根曰我國今日黨爭亦可謂劇烈矣使其黨人盡如巴威爾之堅毅則巾黨人爲總統乙黨人不剪髮乙黨人爲總統甲黨人不剪髮然則我國之理髮匠何樂乎有總統哉 
尊聞閣詞選 
[新樂府希社第六集在舊曆壬子十一月余與陸雲蓀王均卿舒問梅當社此爲雲蓀所擬之題]  
[中山狼] [  酒丐]  
　　中山狼貪燄張城狐社鼠同猖狂爾何有人格爾何知政綱一朝得志踞當道居然冠衆作獸王磨牙鼓舌耽虎視氣吞山海包大荒我肉太瘦吾血凉不足適汝之　吻充汝之貪腸而乃東頭西爪咨暴戾禍心連帶私包藏中山狼貪燄張 
[美人券]  
　　美人券美人痴美人貌美心仁慈温處水厄不可救老弱溝壑强流離政界鉅子正爭鹿美人奮起將身施三萬券散相思頭鬮購得便倡隨且有五千贈嫁妝奩貲誰人修豔福得與美人私賑濟之策强弩末今兹設法殊新奇人言嘖嘖殊不諒欲明心緒難置詞美人券美人痴 
遺聞軼事 
[朱封翁] [  了青]  
　　封翁清淮間人逸其名自言少年流落汴中充河防營哨勇中牟 
縣某莊决口調赴（前敵河工稱壩頭爲前敵）值除夕停工度歲在防官寮自總辦以至末秩皆具酒歡飲營卒多土人或歸家或就土娼宿是夜大雪初霽曠野如銀數十里無人跡翁僵臥蓆帳朔風砭骨乃起竊料草作烤火計時功令嚴私取芻料者以軍法從事會河督鍾祥駐節工次乘夜微服出巡翁迫不及避爲衛兵拘知將不免乃詭稱似此大工顧無一人守護某雖愚不敢釋防範適見掃（河工稱壩曰掃）根有罅漏痕是以不及禀報急往堵塞翁作此語以爲鍾督畏寒必不自往設派員察看或可乞恩貸一死詎鍾聞言卽命前導私念性命在呼吸間矣乃行至壩頭見兩掃相接處果有裂紋水涓涓出於是封翁心大安鍾督色大喜亟詢翁姓名籍遦並厚賞之次日元旦衆官詣督轅賀鍾出見慨然曰吾輩食君之祿乃不如一小卒遂爲述封翁事嗣是各官迎合上意不次遷拔翁得稍有積　旋里後其子豫福以孝廉出守閩省翁嘗以此自賀云㈢ 
劇談[  玄郎]  
　　艶陽樓一劇去高大爺之武二花須身高力大體壯聲雄工架很潑把子嫻熟摹寫其暴戾恣睢之氣燄又須有叱咤風雲辟易千人之概滬上去年小楊小俞演此劇俱能活畫出一勢惡兇悍之惡少身分家學薪傳畢竟不凡觀前晚七歲紅所演身叚旣渺小不稱又割去溜馬打圍搶女三場而以花逢春等探樓刧女演起以上幾場係專寫高登一生兇惡處爲劇中精采所在殊極緊要截棄精華巳不愜人意而與花逢春等大打幾場傢伙又左支右絀格不相入架子亦毫不得勢硬脚本領更無論矣演此等戲須有真實工夫加以磨鍊純熟如瓜熟蒂落水到渠成方能面面都到出色當行决非一蹴而至可以僥倖成功者該伶年齒雖幼而演金錢豹花蝴蝶四杰村等戲短小精悍活潑伶俐跌撲旋子觔斗叉法確具一副好身手而楚楚可觀惜實力不足火候尚淺而傑作之戲甚少也 
小說 
[政治小說鐵血男兒（七十）] [  常覺獨鶴]  
　　黛廻顧范老笑謂衆曰阿爺性好動每至一處席不暇暖即思棄而之他乃日昨語儂謂此間甚樂頗可久居殆亦貴處地靈人傑自能動人愛戀令不令遽去乎時梅倚椅默坐狀至冷落聞言始微晒曰范老先生胡不思繁華夢好乃願鬱鬱居此耶黛莊容應之曰老父商人熱心營業日來觀察情形頗覺技癢亟願投資此地經營一切以故尚無去志烏笑曰此固僕所願姑娘其慫恿之蓋西奥司方患無大資本家輸財相助俾得興辦各種實業也 
　　范老曰老夫巳預約各車行經理人於詰朝磋議壹是倘商量就緒行將長作寓公矣黛笑謂梅曰老父因見此間馬車惟特備者皆新式與各國無異而街衢間往來載送行人之公車則陋劣巳甚不堪乘坐乃思廣興電車以代之且擬先出巨資將通行馬車悉數購取並令各車行主亦入股合辦電車庶阻力不生易於發達姑娘識解高超得毋笑此舉爲商人重利徒事紛擾乎梅曰貴國人性質祇知求富尊翁所爲自應爾爾惟物質文明儂殊不敢崇拜謂必以電車馳逐通衢乃爲生色儂實自慚鄙陋未能領此妙論也范老微悻曰願姑娘暢抒所見以闢吾謬梅曰儂愛西奥司甚願保存國粹不欲染西方陋習致無益有損明知此說必貽笑外人然國中老成之土識見堅定者恒深表同意范老摇首微笑曰世界事物日異月新大勢所趨豈能堅執巳見但求便民利物何妨改弦更張姑娘以如此窳舊之馬車乃亦視爲國粹而欲竭力保存之真膠柱鼓瑟之見也梅聞言他顧不語范老乃續謂烏曰國於大地决不能逃天演公例王其然我言乎 
　　烏頷首曰先生所論至當吾西奥司土壤膏腴物産豐阜獨恨實業未興利源未闢遂致日憂貧乏設長此以往仍故步自封不爲富國裕民之計何堪設想僕曾遠遊各國熟察情形頗思借鏡他人良法美意爲祖國興工藝振商業立永久不拔之基獨恨國事未定經濟未充一時遂無暇及此倘得借重先生財力以次舉辦各要務俾十年而後得以工廠林立礦井棋布一躍而致富庶欣幸奚似電車雖小節卽以此爲吾國實業界之發軔可也梅含嗔曰陛下宏謀碩畫一意爲富强西奥可計妾亦安敢有異言惟妾所慮者竊恐信託非人操切從事則利未覩而害將先見矣烏微笑不答梅起立躬身謂烏曰妾長日侍坐頗覺困憊願賜歸得少休息言巳率一婢逕去衆爲之不歡㈡ 
 
 
 

Page 11

 
 
   
 
 

Page 12

 
 
   
 
