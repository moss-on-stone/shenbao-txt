# 1915 - 155 - 4915205

 

Page 1

 
 
   
 
 

Page 2

 
 
   
 
 

Page 3

 
 
時評 
[無聲無臭（冷）]  
　　自中日之風潮過後而中國上下至於今日遂入於無聲無臭之景象此有心人所極當注意者也 
　　以爲危難已過且自逸樂以待下次危難之來臨歟則是坐以待亡中國之事誠不可救藥矣以爲流露於外使人疑忌故藏鋒納銳以自振拔歟則深沉果毅英雄豪傑之所爲而中國將大有望也 
　　夫我之希望希望其後者而非前者然而我之默察則前者爲近而後者爲遠此我所不能不表暴之而使我國人共留意之也 
[命令]  
　　補六月九日大總統策令巴吉爾濟里第給予二等嘉禾章譚國忠給予三等嘉禾章此令 
　　又令費尚志著調任廣東潮循道道尹此令 
　　又令任命宗能述爲廣西倉梧道道尹此令 
　　又令財政部呈核覆四川徵收得力人員請照章給予奬勵等語四川萬縣統捐局局長黄石書增收欵項在六萬元以上辦理克著成效應准給予五等金質單鶴章以昭激勸餘如所擬辦理此令 
　　又令參謀本部呈請任命鳳岐爲冀南鎭守使署參謀長應照准此令 
　　又令内務部呈請任命陳祀邦署技正應照准此令 
　　六月四日大總統申令内務部呈准文官高等懲戒委員會議决前署湖北襄陽縣知事鄭夀彝貪劣昭著經肅政史糾彈由該省巡按使查明屬實交付懲戒一案依照知事懲戒條例應受褫　處分等語鄭夀彙著准照所議即行褫職其勒索規費濫用非　涉及刑事　園並著提交法庭嚴行訊辦以肅官方此令 
　　又令據興武將軍督理浙江軍務朱瑞電陳　黨王金發即王逸係迭次通緝要犯現經逮交本署軍法課及軍事審判處令訊據詳訊得王金發於二年七月隨同陳其美攻上海製造局並赴甯波運動軍隊搶欵搆亂又嗾使陳楚青等在上虞百官鎭起事圖撲紹城迨事敗潛逃往來港滬三年十一月甯波破獲匪徒陳團治搆逆一案訊係王金發爲僞總司令分發爲委任狀及計畫書供證確鑿該犯二年以來迭犯内亂罪　節昭著法無可原等語又據陸軍部呈稱王金發犯罪在逃迭飭通緝去歳曾請捕獲他犯自贖當因該犯素性狡詐未便遽呈請赦姑准緩緝責以後效乃延宕日久隨時與亂黨勾通迄未捕獲一犯現又與陳其美等密謀在浙搆亂該犯迭犯之内亂罪本未呈經赦免兹復怙惡不悛始終配變如不執法懲治必仍貽禍地方應請立予正法各等語除電飭將王金發按内亂罪立予正法外仍將該犯罪狀宣佈俾衆周知以昭炯戒此令 
[專電]  
　　北京電中俄新約正文外尚有照會二件一係對於外蒙背叛我國政治犯之赦令一係關於電信之協議事項至劃界事須於二年内着手 
　　北京電四年内國公債各省已認銷千二百萬各埠商人應募者又及千萬其餘二百萬擬向各處華僑募集 
　　北京電教育部近派僉事范鴻泰視學虞銘新查視國立大學及專門學校 
[譯電]  
　　北京電中法所訂剿捕越南及滇黔桂邊界匪黨辦法定本月十五日實行（十日） 
　　北京電蔡鍔請將經界局併入内務財政兩部以節經費（十日） 
　　北京電中日條約全文巳正式宣布（十日） 
　　北京電袁總統命籌備選舉處長從速進行各事以便早日召集國會（十一日） 
　　北京電駐京美使定本月十四日回國 
（十一日） 
[特約路透電]  
　　廣州電國税廳來電謂前稱粤人於不滿十元之商業票據免付印花税一節出於謄寫之錯誤應更正（十一日） 
戰電 
[其一（英人路透電）]  
　　巴黎電今日午後公報宣稱亞拉北面扇形地砲隊戰事仍甚劇烈我軍已奪獲勒維爾餘屋該鎭今全入我軍之手我軍在沙歇南曲折防地得有進步且擴張赫布台爾勒所得之地我軍在愛恩河北擊退猛攻之敵軍一次今晚公報宣稱法軍擊退回攻之德軍維持所占之陣地且續得進步（十日） 
　　巴黎電今晚公報續稱亞拉北面雖有霧氣而炮隊戰事仍在進行法軍攻克勒維爾村一役其性質甚爲劇烈曾挨户肉薄德軍窘極乃棄野戰砲一尊機關鎗數枝軍需甚夥而退村屋中及戰壕中發見德兵死屍共有千餘具敵軍在波塞旭爾攻擊一次受挫而退且棄有死屍多具（十日） 
　　羅馬電意軍現正按序在台洛爾及特蘭底洛邊界發展一大運動據公報聲稱意國亞爾平軍隊在卡尼克亞爾伯山泊萊柯佛爾鏖戰數日獲一重要地位俘敵多名意軍仍在伊森沙河力攻敵軍鞏固之陣地前敵因遭大水橋路皆毁然意軍處處奮勇直前巳奪得重要陣地數處且占據芒伐爾康所俘敵兵共有五百餘人意軍損失不甚重大據俘虜聲稱奥軍死亡甚衆（十日） 
　　羅馬電公報謂七月八日意軍沿伊森沙河陣線繼續進攻冀將敵軍逐出東岸地位並佔據橋梁敵軍奮力拒守其所佔之地勢亦頗優勝當河水盛漲冲毁橋梁道路時敵軍已鞏固其地位意軍衝鋒攻入奪獲數要地及芒伐爾康鎭意軍又佔據尼格洛山奥軍地位一處意軍沿伊森沙河共俘奥兵五百人（十日） 
　　羅馬電公報謂七八九三日奥軍在卡尼克邊界泊萊柯佛爾戰地死二百人傷四百人被俘二百二十人九日夜間奥軍又進攻該處但受重創而退伊森沙河仍有惡戰奥軍抵抗甚力意軍已佔據可以抵制芒伐爾康鎭之高原 
（十日） 
　　亞姆斯特丹電聯軍飛行家星期日飛於不魯塞天空驚醒居民德軍以各種口徑之砲向空轟擊飛行家在愛台爾比克以炸彈擲擊停車處但未命中諸飛行家雖受劇烈之砲火仍得安然飛回且在海爾曼以炸彈擲擊齊泊林飛船停置所曾見火熖騰起毁巴斯伐爾飛船一艘及停置所之屋一部分後又在途擲擊德軍馬廐 
　　俄軍在北面及南面陣地所獲之勝利今夜德公報巳承認之俄人由東北調援軍以阻杜比薩河德軍包圍之行動德軍已退至新陣線公報又謂俄國生力軍已由萊姆堡南面及東南面前進（十日） 
　　倫敦電公報局稱英國魚雷艇十號與十二號兩艘在東海浜爲潛艇轟沉遇救者四十一人已登岸（十日） 
　　倫敦電英皇巳批准設立軍械部之議案（十日） 
　　雅典電希皇創口漸見平復惟略患内腎炎症（十日） 
　　華盛頓電美總統威爾遜與新國務卿藍辛會議後卽宣稱致德通牒定於今日午後發出並在星期五日晨報公布原文（九日） 
　　倫敦電商部大臣倫錫蒙氏在平民議院謂農田可望豐收糧價不致奇昂再外來接濟决無爲敵截斷之虞他日達達納爾海峽復通糧價必大低落（十日） 
[其二（德人德文報專電）]  
　　柏林電柏林各報對於美國國務卿白利安氏之辭職須候知其確實原因始加評論路透電所傳白之辭職乃因彼於覆德牒文所持之意見與美總統威爾遜大相歧異之故各報皆不之信英人所傳美國牒文等於哀的美敦書之說政界亦不之信君士坦丁消息謂英法軍於五日夜一役死傷二千餘人前一星期之損失殊爲重大斯土特加特消息謂意國各報所載該處意僑被辱廬舍被焚之說實屬子虚意僑迄今毫未受擾意報載此消息顯因意人曾暴遇德人故圖藉以卸過耳俄就帝國工業會上書俄内閣陳述俄國實業不振不能應陸軍及國民需求情形且謂商業秩序紊亂鐵路全不敷用其補救方法惟有施行普及教育予國民以自由不得猶存宗教之畛域出身之陋見各界人士均當依法定之基礎竭全力以求達此目的云（十日） 
[東方通信社電（日本人組織）]  
　　東京電後年（中華民國六年）舉行之遠東運動大會已經協議决定在東京開會以嘉納治五郎氏（日本高等師範學校校長體育協會會長）爲會長大隈伯爵爲名譽總裁（十一日） 
　　東京電南滿洲鐵道本期分配利益决定繳納政府三分分與股東八分又二千股以上之股東免除所得税並日本銀行付隨擔保新股東獲得優先權等之要求一般國民以大股東壟斷利益因起非難（十一日） 
要聞一 
[美員評論國防]  
　　大陸報載美國哈佛大學教授赫特氏之言曰美國以海陸軍統轄大權付諸文員之手可得謂爲智乎一七八九年以還美國經外戰四次内亂一次而統率海陸軍者悉爲文官美人雖曾舉韜略精湛之總統數人然無一人親握戎機美人之慮軍界中人易成專横恣睢之暴主殊屬無謂但無論如何凡非軍人之總統必須有海陸軍專門家爲之輔佐以負直接之責任軍事專家固有缺點第研究國家軍事之必需增進軍事之學術發明器械之功用則爲其專責美國應效法英法擇用專家以長海陸部事若國家不能以全國海陸軍託諸二人則亦當置軍事專家於確有責任之地位今美國陸軍設一參謀部迭經困難而後始成聞參謀總長猶不得當局之信任海軍參謀亦屬重要而國家猶尼其議吾美人曷觀英國乎英國爲國家覆滅之禍所迫始擇用頭腦明白之人而付以整頓陸軍之重責吾國若卽行英國今日所行者而勿如英國之臨渴掘井不亦善乎美國海面三百英里所恃以防衛者先爲海軍防線次爲水雷線英法德海岸皆以此法保護以防敵人登陸但此三國縱第一第二兩線悉被攻破尚有兵士與敵相拒不若吾美國僅有兩萬兵士可供調遣也平日英法軍備遠出美國之上今猶追悔防務之不足兵士之不多焉英國合印度計之共有三百二十四兆人一旦有事可以立刻用之於疆場者除斐　兩洲戍兵外不足十萬人保護之力巳嫌薄弱而美國一百兆人民僅恃二萬五千兵以爲衛則更不可爲訓矣吾人極欲保全新大陸之民主主義但美國若無禦外侮之力卽無所謂民主英國領土軍及屬地兵皆須訓練四月至六月不等始成可用之兵精兵非旬日所能造成也若德軍早能派兵至英倫登岸則英國巳崩裂矣巴黎巳可攻陷矣吾美人若倚賴未經訓練之義勇兵以作將來之戰事則昧於時勢其罪無可逭也美人誠能戰一經訓練統以良將足與世界勁旅抗衡惟就美國自南北戰爭迄美西戰事所得之經驗觀之美國直待戰禍旣作始肯練兵之行爲乃多費金錢與生命而巳此後時局非有多數精兵不能言戰今美國民主主義之所需者惟移其精力以整頓國防耳無他事也若漠視今日戰局之變遷而不圖變法則將來欲優遊歳月安享利益豈可得乎 
[意員冀斷德國電信交通]  
　　大陸報五月十日紐約消息云瑪哥尼無線電報公司之主人瑪哥尼（意人）近在紐約伯魯克林美國聯邦法庭控告大西洋交通公司在塞維爾電局冒用瑪哥尼所發明享有專利之鹽基性電機兩架請即禁阻查德國與西半球之直接交通全恃塞維爾電局爲之傳遞今法庭若准瑪哥尼之禀請而封閉之則德國將不能與西半球通消息矣蓋舍此而外其他通信之機關悉操自敵人之手也 
[意大利戰訊]  
　　華德日報曰俄國諾沃斯提石斯尼報載有羅馬官電一件據稱六月一日有敵軍飛機一部出現巴里抛擲炸彈毁房頂一所斃有罪之小兒一名另有飛機一部出現於布林的茜施放炸彈毁住宅二所傷二人又據五月三十一日意軍大本營報告五月三十日烏的尼省之加尼亞邊城附近有奥軍一營半携機關砲攻擊意大利之亞爾伯獵兵卽防守芒得克洛兹加尼扣山口者其先奥軍連攻五次均巳拒退嗣後意大利之亞爾伯獵兵乘大雨重霧之機竭力還攻卒將奥軍擊退現在富里奥爾邊境大雨盛行河水氾濫而意軍則仍前進克除一切障碍物奥國所派統率敵意之總司令巳任党克爾將軍據次日意大利參謀部之報告稱天氣惡劣有碍戰事但絕無影響於軍隊之衛生等端奥國飛行家在巴里放炸彈後又飛至芒費塔抛擲炸彈死一人據盎扣納報告五月二十四日有奥國飛艇一部炸毁鐵路之橋梁 
[俄軍戰訊]  
　　華德日報曰兹據俄國陸軍部之機關報曰蘭哇利特者稱俄軍於四月二日以前所失將校共有七萬一千六百零八員士卒之損失雖不能舉其詳而舊日戰爭大抵陣亡之將校恒佔軍中之損失百分之四此可爲今日之比例者即至四月初俄軍之損失除將校外當有陣亡者一百七十九萬零九百人此外若再加以被俘者一百二十三萬四千人及傷病者一百二十餘萬人則俄軍之損失是共有四百餘萬矣然若據歷來之戰報稱則俄國陣亡之將校必然尚多蓋俄軍缺乏將校之說由來巳久也俄軍大將米巴河男爵本出於俄國庫蘭省之德國米巴河世家因其先人歷代皆爲俄國功臣故其自幼亦即在俄軍中充當將校及至去歳開戰將軍奉命率師攻打卡巴西安今於四月二十二日竟在烏楚克山隘陣亡矣 
　　俄國海軍部員亞普拉克遜伯爵據俄國消息稱巳自服毒而亡惟凡報告其自殺種種緣故之信件悉爲俄國檢查員所扣留不能得其詳耳 
雜評一 
[後年之遠東運動會（無名）]  
　　後年之遠東運動會巳定於東京矣且日木巳擬定會長等等矣夫後年特轉瞬間事耳我國運動界而苟留意此事亦當及時修練勿以爲其時尚遠而須臾待之也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[切中時弊之條陳（遠生）]  
　　成治諮議林萬里氏近將自民國元年以來政府公報凡關於文官犯罪之獲譴者按年編錄並依據公報二附記犯罪事實於下列成一統計表呈之大總統因上一極長條陳推究此種犯罪月增年盛之原因及其救正減少之方法洋洋　千言其中頗多切中時弊之語爲摘錄之如下 
　　文官犯罪原因之推究略謂查官吏犯贜條例凡枉法贓滿五百元者處死刑懲貪之嚴於斯巳極而犯罪者不因此而減維原其故一因立法過嚴爲長官者容有不忍以細微之公欵而傷一僚屬之命一因贓字之定義祗以審理訴訟得有財賄者爲範圍其餘如捲逃侵蝕公欵旣無所謂贓自無所謂枉法不枉法故觀各省呈報此類案件涉於贓罪者少而涉於虧空公欵者獨多以其極重處分不過褫職免官未必遽罹大辟也是知法律著之明文可以治人民不足以防官吏云云 
　　林氏又以凡屬用人方面屬於政治範圍不宜懸一呆滯之法使巧吏知所趨避致日久轉成具文蓋政治與法律之所以不同者以政治貴有圓活之運用而法律不容絲毫之苟且也惟其無絲毫之苟且故獄訟能得其平惟其有圓活之運用故刑賞可以不測刑賞不測則懷德者眞有可懷之德長威者眞有可畏之威如是則元首乃見尊嚴官吏乃能懲勸因請大總統嗣後對於官吏之懲罰不必拘牽成例遇有官吏犯罪除仍照向章交由懲戒會議處或照犯贜條例暫行刑律辦理外其有視爲應行變通者不妨甚酌情形予以更動邇來中央爲鼓舞人才計往往賞重罰輕不知奬勵過寛徒啓狎翫之習懲罰不重適長嘗試之風長此不變吏治難期刷新不能不早爲之慮云云其言皆中肯要 
[救正之方法林氏於此種意見分爲四項]  
　　（一）内官更迭太繁略謂邇來各部事務官多隨總長爲進退故自元年以迄今日各部事務官其在職三年至今猶保其地位者殆巳鮮覯前清　例部吏陞轉均依定章不能無故奪職即有陞遷亦祗進其官秩而不改其衙門故當時部吏恒有當差一二十年者對於本衙門之例案靡不諳熟其人初本中材後皆老練以仕爲學遂成全材此等成例似應恢復一方可以堅在職者忠實之心一方可以杜後來者奔競之弊此對内用人之宜整頓者一也 
　　（二）任用縣官須取極端集權制度略謂近來簡任地方官如政務廳長財政廳長道尹鹽運使等往往曲徇疆吏之請而用其所薦舉之人前清舊例各省道府州縣本有簡放部選題補之分卽以調匀内外一面有互相維繫之勢一面收指臂聯絡之功今則中央雖有簡任之空名而無自由之選擇一省之内巡按獨尊下皆希風承旨之屬官嘗無彼此監視之僚友長官有過屬吏不免唯阿將順以顧舉主平日之恩施屬吏有過長官亦或掩蓋彌縫以避引用非人之處分使全國多數大員心目中祇各認一巡按使不知有大總統中央擁集權之名各省享分權之實其爲流弊不可勝言爲今之計似應將各省簡任人員悉由中央詳加遴選以便名實相符不宜過予變通致啓外重内輕之弊此對外用人之宜整頓者二也（三）保舉之宜負責任略謂自保舉之例開各省將軍巡按使呈報中央文件其關於請存記請覲見請破格錄用者十有八九今年雖有停止存記之令迄未實行夫捐納之例固爲秕政之尤然其人雖百無可取尚屬稍有身家今則不論輿臺隷率祗須與將軍巡按使有一面之緣或能請託得其一保則白屋公卿朝暮問事推其敢於濫保者無非因舉主於一保之後不負責任應請大總統明發命令援照康熙各朝所頒上諭嚴定濫保之處分此後地方官吏如有犯罪於批交懲戒委員會之日並飭查明是否保舉出身視其情節輕重以定原保長官處分之大小如是則登進者盡屬賢良引用者不關朋黨此保舉之應負責者三也 
　　（四）不准變通知事任用條例略謂條例中訂明知事分發到省一年後經巡按使甄别呈請試署乃近來邊遠省分往往有藉口需才或分發人員不足率請變通者夫使邊省乏才則不妨多請分發否則借調鄰省候補人員未嘗不可今乃不此之國竟舉公布之條例呈請變通一省如此他省皆可效尤法令可以弁髦威信實虞失墜愚見以爲遇有此項呈請似應立予駁斥以宏政治統一之規此知事任用條例不宜輕改者四也 
　　此呈巳於日昨呈遞其原稿頗爲北京人士所傳誦云 
[生計與教育之合辦政策]  
　　今者吾國朝野無不心憂外侮之方殷與黨人謀亂之未絕而各省失業之民殆居十分之六七尤爲促亂之種子故今日政府所急在籌欵練兵而教育與實業特其相輔而行之事倘以今日民窮財盡之時而欲以系統之教育實業政策治之無論其决不實行即行亦决不足以救急吾人蓋認中國今日爲民唯救死不贍奚暇治禮義之時也日昨本報駐京記者黄遠生君曾上書徐相用意即與以上所述者同至其所持之政策大略謂爲今日計宜籌一極巨之欵將各種要工如導淮黄河工程或東三省東蒙墾殖之事從速舉辦並令各省速辦簡便之工廠容易有效之礦山或地方欵或國家欵乃至外欵多多愈善要令工程或工事所及各省均得均霑即於此等工場之内一面以教會的方法實行半日教育露天教育其他各種社會教育之類一面並實行經濟學上之消費組合生産組合勞動保險各種政策失業之民有業可以不亂因業設教事半功倍設令失此不治一旦大亂勃發則國家所耗兵費豈止十萬百萬故深信今日須以極大之規模極精之條理以實行此項政策也至其辦法應先合内務教育農商交通財政各部及内外有名望道德者組織一籌辦生計委員會設會主旨（一）調查各省失業狀况産業狀况及關係各事項（二）確定辦法責令主管官署實行是也誠能如此辦法期以半年之内實行於數大省最少亦可令中國數年之内太平無事其他條理更待詳說云云黄君又言此種政策假定其名可謂爲平民生計與平民教育之合辦政策自認爲關係國家緊急存亡之大計云 
[採金局開幕紀聞]  
　　凡産金砂地方爲黑龍江等省皆設有金砂廠專辦採金及煉金事宜其機關即歸本省節制乃日昨財政部忽呈請附設採金局並派前安徽財政廳長龔心湛爲之總辦所謂附設者即直轄之代名詞也蓋卽表明自此採金局設立後所有各省金砂廠即歸該局統轄但此機關並不列入該部官制不過爲該部附設機關之一種耳龔氏以綜覈見稱調查鹽政以後月前赴津尚未返京自採金局命令公布後財政部即有電致該員即速回京以便商榷設局計畫當財政部呈請設採金局時曾附呈意見書一件卽係說明採金局設立後逐年籌辦事項及將來辦有成效後與國家種種之利益源源本本頗足動聽聞該局不久即當設立但在將設立未設立以前尚有一層隔膜亟應破除蓋採金局之權限與農商部礦政司之權限稍有衝突是也欲破除此種隔膜則財農商兩部尚應會商將障礙處一一剔去方免將來權限上之爭執又聞該部設立此局之意以爲改良幣制須有多數之現金此局之設即改良幣制之先聲言之亦自成理也惟此事發現後有某君云龔心湛爲周總長極賞識人物久欲以大任相畀鹽務署長一席曾欲舉以相委前此龔之出京各報即以爲係調查各省鹽政情形蓋卽爲整飭鹽政之準備不知因何障碍竟作罷議張小松次長總統又不欲其離局財政部兩次長一時均不便更動於是採金局乃應時而發生矣某君之言如此究竟是否能得就中之眞相尚待詳探至該局官制問題財政部日來正忙於起草已略有眉目其權限以金礦一方面而言實一種特設機關也設局地點現時尚未規定聞先在財政部門口懸一木牌大書採金局籌辦事務所俟官制核准將來與財政部一同遷入西長安街之新署内如地勢不敷則移入從前幣制局舊址内云 
[中央政界最近之查辦案]  
　　近日中央政界發生之查辦案頗多亦政府整飭之動機也兹據所聞分誌於左某總長所經營之各事雖不出北京一隅然尚有幾分新事業之思想如市政公所中央公園等類之經營不能不謂其有意作事近聞日前有某都統來京請欵因與政府談及京中之各項建設頗謂其近於糜費及聞某肅政史亦有參劾之事故近日政界盛傳某總長有被密查之說又蒙藏院總裁貢桑諾爾布近爲某肅政所彈劾聞巳派朱桂莘周樹模二氏查辦二氏業於日昨派委四員到院調查案卷其彈劾案之内容聞爲引用私人廢弛職務等項該院參事文某李某均在被劾之列又某部次長向專部務同僚中多不滿其人近多有傳其已被查辦者其說或不爲無因 
[東省近聞]  
　　日軍隊在滿行動旅順駐屯日本步兵第三十聯隊於本年三月末滿期原應早撤因中日交涉未决日兵遂爾延期現已歸還本月一日聯隊司令部第一大隊及第二大隊將校以下全部由旅順要港部内棧橋出發於午前十時十五分乘亞細亞丸歸國在旅日本官民均行致送其第三隊及第一大隊第二中隊於是日午後二時乘萬世丸而返新駐遼陽之日軍第五十四聯隊一日午前車抵遼陽杳谷聯隊長以下均由當地日官懽迎並於是日午前九時交代應歸日之高田第五十八聯隊兵同日午後離遼駐奉天之日軍第二大隊一日午前十一時離奉由大連乘船至大阪歸還新瀉云 
　　哈爾濱國貨暢銷哈爾濱函云自提倡國貨之聲浪徧於全國而哈爾濱國貨之消路遂日暢一日此亦足覘我國民之心理焉試將市面現狀調查如下洋燭豐順公司所製之洋燭係純粹國貨久爲吉江兩省及俄邊一帶之中俄商民所歡迎自提倡國貨之說起消路愈暢合哈埠全埠計之一日之消路平均約在二百箱之譜該公司占十分之九五故現在晝夜分帮趕造尚有應接不暇之勢花布往時哈埠消售之花布全係俄貨自歐洲戰起俄貨運輸不靈市面之花布異常缺乏價值遂陡漲三分之一某國人乘此機會仿照俄布之式樣製造冒充俄布運哈出售商民貪其價廉故消路亦極暢今春有鎭遠工廠出現專織各種布疋其所製造者價旣廉低質亦堅韌故大受市面之懽迎而某國人所造之布遂爲之減色草帽同記帽廠因　山東草辮所製之草帽表面上不及台灣草帽之華美故往時仍代售台灣草帽現屆夏令正草帽暢消之際據該廠人云本月一號一日之間來購草帽者約二十餘人皆不願購台灣草帽購山東草帽而去該廠見此情形故將尚存台灣草帽三箱盡行束之高閣皂胰哈埠消售之皂胰及香水生髮油等化妝品普通者以德貨居多俄貨次之日貨又次之自歐洲啓蒙德貨固巳絕跡俄貨之運輸亦非常遲滯日貨遂乘機而入惟人民皆不喜用之現在宏記工廠所製造之皂皂大受社會之歡迎至生髮油等類亦皆用廣生行所製之雙妹牌而外貨不免受其影響焉 
[粤省黨案之離奇]  
　　日昨廣惠鎭守使署據港澳偵探李華報告於是早五點鐘派軍士二十餘名在雙門底上街王家祠道五號門牌拿獲黨人王悦生盧鼎二名并牛乳罐式炸彈二個朱執信來往信札二束解將軍府訊辦嗣悉此案發生頗有可疑緣王悦生係東莞厚街人前清老秀才前因將王家祠分賃與人與族人纒訟數年繼而左右鄰居賴租不交幾及千元日前王悦生訴之地方廳押追封抵積恨鄰居盧鼎亦東莞人現充地方廳書記官因寄居王悦生家中疑與訟事有關係故此案人皆謂係賄串線人瞞報軍隊以爲陷害毒計現司法界因盧鼎被陷大動公憤卽日由高等審判廳林廳長詳請將軍府將盧省釋王悦生聞不久亦將釋放但未知種禍者能否漏網耳 
　　老城雨帽街八屬學會昨有梁世康由鄉至省忽有自稱將軍府稽查員之劉應禧知會崗警將其逮捕并請二區區長將其押留稱係重要亂黨該區以事關重大即將梁世康一名妥爲看管以俟提解詎一連數日該稽查并不再來及至電問將軍行署則稱并無其人該區長以事涉離奇恐有别情在内因特密派偵探將案查明以免無辜　累 
[贛商會先勸後罰之請求]  
　　贛垣開辦印花税業經財政廳派員勸痄實行貼用而警察廳奉文定於六月一日起挨户檢查遇有未貼印花及貼不足數之賬單簿據卽由各警署分别科罰迄今數日罰者頗多商務總會誠恐貿易微末商舖不知貼用印花情形誤罹罰則者頗不乏人於本月七日致函財政警察兩廳要求變通辦法先行勸導照章貼用嗣後違背再行科罰聞濮廳長會商警察廳巳允照辦兹將南昌商會致警察廳原函錄左 
　　敬啓者印花税則現已實行一般商民其遵章購貼者固多而貿易微末見聞狹隘不知詳細情形不解如何手續尚未貼用以致誤罹罰則者亦復不少惟念不教而誅爲仁人所弗取此項税則事屬創行旣不能盡人而知自難驟然普及竊以爲檢查之始猶宜稍事通融兼爲教導指示一切飭令遵行若以商民無知遽加懲罰則未免操切寃抑孔多敝會爲商界總機關自六月一日以來連日迭據各商店紛紛訴告各警署檢查印花不由分說動輒拘罰各情前來敝會以各區署實行檢查固屬遵章而各商店智識未周誤罹罰則情殊可憫敝會未便緘默用特函懇廳長俯念商艱事關創辦准予飭知各區署於實行稽查之時務宜略予通融詳加教導飭令遵章購貼免犯罰章倘旣經勸誡之後仍有違背未經貼用者則是該商民等咎由自取再行按章科罰未爲晚也云 
[四屇保免知事之核准人員]  
　　本届知事試驗保薦免試人員計逹三千六百餘名除審查被駁者外業經核准人員計爲二千四百零八名此項人員由國務卿代見後即當分省任用兹將其姓名及原保長官分列於後 
　　前外交總長孫寳琦保二十八員張恭彝金銓鄧心芬蔣師尹石汶吳暘安鴻申馬式金荆思曾張百城葛泰林王亮吳葆誠林裕　周德宣宋芝琪江國珍方思允邵瑋王夀札項景昇宋世男陳益李鴻栻荆恩榮王繼祖錢繼祖許克和 
　　外交總長陸徵祥保十三員王國珍王仁棠王孝同依星阿松海丁樹奇章圭瑑孫錫純金嘉禾余炳猷董大年陳訓經章廷華 
　　内務總長朱啓鈐保十六員楊辰選張殿魁周以藩丁永鑄王曾俊陳常劉文耀黄兆芝張田厚李春膏陳自珍陳寵錫榮寬王敬銘王鏡澄趙魁續 
財政總長周自齊保四十九員文景清周德華蕭殿芬翟肇适侯于魯吳式彬孫忠淪李汝謙蔡　培闞彦閱譚奎翰王延聲揭曰訓梁能堅沈秉愨舒鈞趙葵畦張敬承李鍾濬兪伯　劉祿德王鴻夀王世釗潘培蘭查濟元劉鴻烈王元愷沈子久吕本端張芝祥陳天賜姚　高桐張祖溶張汝廉甘啓元區鼎彝李景枚朱家楨潘光組董芳瑄吕福倓朱蘭吳建勳楊金庚陳敬垚詹昌熾張嘉澍朱建勳 
　　教育總長湯化龍保四十九員林兆鐘張成棟賀黻冕李毓棻賀道南萬大勛方以南程嘉穀黄佩蘭吳柏年傅楳蓀舒孝先陳鎧夏道炳沈炳儒林炳勳高承謨張應麟夏鴻儒仇曾詒楊廷秀李鍾璧史啓藩李澍洲李延眞安廷桂李廷械敏翰章陳惠愷蕭立炎晉魁劉以桐盧師湘續思文朱大璵章圭瑑胡源濬趙義林仲　程蔭南朱友英劉映藜李友蓮黄序榮兪志善王乃康熊非龍何樹熒馮錦文施文垚盧樹瀾李光乾湯兆璵張世畸易國霖 
　　陸軍總長段祺瑞保四員張華蓮陳培龍曾憲仁孟廣滇海軍總長劉冠雄保二十三員劉郁王鴻兟黄葆奇陳達璋梁兆麒林時中邱鴻光劉韻鏘郭曾量陳元凱陳爾履施榮復許中傑陳永鑫翁成琠王子懿陳祖謙陳祖光李存穀林孝曾蕭夢馥王福鼎黄樹榮（未完） 
[鄂事零拾]  
　　五峯監犯之越獄湖北五峰縣知事劉岡昨詳報巡按署謂於五月三十日因公下鄉監獄犯人石才保等乘獄吏睡熟之際結夥洞牆而出知事聞報當即馳回派隊四出查拿已緝獲逃犯葉老九一名餘十三名巳不知所之現巳將管獄員役嚴加訊究如有賄縱情事定予嚴懲並援例自請處分 
　　宜城團總之越權保衛團之權責所以捍衛地方維持公安有奉命緝捕盜匪之職務無受理訴訟之能力詎有宜城縣島口保衛團總左宗伯不明權責擅設公堂刋發印票私自派丁越境至均縣拘案且有訛索情事（係均縣民人傅德倫術娶宜城孀婦徐劉氏爲室被其拘押）現經傅啓發在巡按署具控叚使以該團總越分妄爲實屬荒謬特飭宜城知事將其撤退並令將全案發交鍾祥縣在事訊明究辦 
　　隨縣巨匪之殱除湖北隨棗二邑盜匪素多連年用兵剿除終未能根株淨絕近來隨縣又有著匪王老么恃衆横行鄉里紳民咸受魚肉現更自稱受孫文委任爲湖北第一師長聯絡匪徒煽惑人心經駐隨防軍購緝久未緝案兹始由駐紮該縣青苔鎭鄂軍步隊第三團二營六連探得該匪巢穴所在會同保衛團紳寇定邦往捕該匪尚敢糾衆抗拒與兵丁戰於山谷終以匪力單薄王老么中彈身死衆遂逃竄而與王通聲氣之劉大同亦巳病斃隨境匪勢想可稍殺矣 
　　黄陂蝗蝻之爲災湖北夏口漢川天門各屬近日發現跳蝗已經巡按嚴飭各該知事捕殺兹聞距省百餘里之黄陂縣東北鄉近因大旱忽發生大宗蝗蝻將田中未穫之麥穗新栽之禾秧全數食盡聞該縣農民知識幼稚謂蝗蟲爲上天所降不敢捕捉均視天而泣云 
[南京政聞錄]  
　　馮上將軍巡閱各路要塞巳於九日回寗日昨親 
 
 
 

Page 7

 
 
赴巡按署與齊使會商籌設防務事宜 
　　昨（十日）午後馮上將軍在太平門外檢閱炮兵驗放地雷晚間進城沿路加派軍警防範極嚴 
　　齊巡按使昨將委署靖江縣知事章家駒改署興化縣知事所遺靖江縣篆務委興化縣知事劉思鑑調署 
　　齊巡按昨委姚日新調查滬海道屬保衛團事宜又委嚴森調查金陵道屬保衛團事宜 
　　財政廳長胡翔林現以國民約計四萬萬除極窮苦老弱殘廢者外每人收愛國捐洋一元尚可得捐欵二萬萬元聞巳擬具條呈咨請財政部核辦 
地方通信 
[松江]  
　　節酒費移作儲金松江救國儲金團分事務所自成立以來商界儲金甚爲踴躍如日豐德豐兩金號等各以巨欵投所存儲兹又有阜成德菸號經理方潤培君發議將節省端節酒席洋二十元移撥儲金如阜成德各友之熱心愛國詢稱難得各業聞之自必聞風興起矣 
[鎭江]  
　　商會限期改組鎭江商會改組一節尚未實行兹經江蘇巡按使飭行金陵道尹轉飭丹徒縣章知事傳知該商會以先後展期刻將屆滿着查照商會法施行細則限六月十五日以前趕緊依法改組倘再延限不報定卽查照商會法施行細則第二條一律取消云云 
　　膏商開會集議鴉片未禁之先潮鎭兩幫曾在鎭設膏業事務所專理膏業事務烟禁嚴緊後此項私團久經消滅刻因烟土公賣凡曾經售膏之家無不歡欣鼓舞日昨已發出傳單一紙邀約於十號午後開會集議辦法其名義則仍稱膏業事務所聞巳奉官廳允准致有此舉動未知確否 
[揚州]  
　　請求維持鹽務警費兩淮鹽務所收之警察經費光復後每年定爲三萬元按月匀撥清用城廂巡警大半賴以抱注現聞經務稽查支出欲將此欵停撥縣知事周君遂將警費困苦情形陳請姚司長竭力維持想姚司長對於地方一視同仁必能始終維持矣 
　　參謀蒞揚檢閱軍隊宣武將軍特派師參謀長檢閱陸軍巳於日前蒞揚自張旅長以次均列隊河干恭迓當晚設宴於南河下何家花園隨員甚多次早在西門大教場檢閱軍隊軍容整肅步伐整齊九日試驗學科午後仍乘原輪赴鎭 
[安慶]  
　　六安縣又獲起事黨人日前皖北六安縣地方忽來羅王兩匪首率帶匪夥百有餘名手執修理鐵路旗幟并持有某工程師之名片託言來此修路其勢洶洶經北門外某地保偵悉其僞密報縣署及司令部當卽派人搜查得假信一封名片一紙旋由司令部至附近之鐵路局詢問知該局確無派人修理鐵路之事所有旗幟符號暗記均與該局不合隨派隊限制該匪等自由擇一飯店令其住宿匪等心虚至夜陸續脱逃數十人司令部見其逃走愈知其僞遂將所有餘匪四十八人悉數捆挷帶至第三營内審訊據羅王匪首供稱係受黨人運動來此　事不諱并謂此地尚有多數同志云云餘匪供稱爲羅王僱用並不知其内容遂將首匪二人收押一面電禀省城當道請示辦理 
[蘇州]  
　　殷道尹奉命赴福山蘇常道尹殷獻臣赴江隂隨同馮上將軍閱看砲台後回蘇各情巳記報端兹悉殷道尹於八號接馮上將軍來電飭令代赴常熟閱看福山砲台並檢閱軍隊故殷君即於九號乘淺水兵艦啓程赴常矣 
　　冒探查烟案續誌石皮弄内汪子青家被人假冒查烟攫取金珠飾物一事迭記前報兹悉此案實因汪子青（係汪參政有齡之兄）素有神經病曾以鴉片解病而其家中僅有汪妻一人遂有汪之外甥周和尚見財起意邀同汪錦雲程雲鵬周麗卿等設計串騙事發後警廳先將周和尚獲案後因憲兵隊檢查郵局信函時查獲程姓由通州致王渭君一函内叙有魁五巳赴滬蘇地風聲如何望探聽函復等語憲兵隊恐有亂黨嫌疑當即將王渭君拘獲訊出前清遂帶同王渭君至通州許魁五處將程雲鵬獲住解蘇送　廳交司法科審訊據程雲鵬供此事係周和尚與周麗卿汪錦雲等商謀假充員警查烟騙財卽由周和尚假造警廳命令一紙蓋用路頭堂印信後約伊一同前往事後伊分得洋八十餘元餘贓周等分用伊　逃至南通州地方寄父許魁五即陸軍少將許殿爵處暫避等語並訊據周和尚供分得贓洋一百數十元程周均求從寬辦理經司法科員判令將所得贓洋搬案再行核奪 
雜評二 
[吾之所謂中國隱憂者（步）]  
　　今之爲中國憂者恒曰民窮財盡其實民之窮乃或有以致之而非必無術以免窮也財之盡乃或有以委之而非巳至於源流俱盡也故余所引爲莫大之隱憂者不在民而在官不在財而在職且不在窮且盡之民與財而在多且濫之官與職 
　　平民而失業有工廠墾殖等逐漸發展即足爲闢一線生機而實業且因以得間接之裨益官僚而閒居則奔競鑽營或至賄賂公行以妄希一當而得志後之十百取償且仍以苦累於閭閻財源而未闢不過藏寳於山澤終以裨後人啓發之餘地職位而濫竽則耗國家有用之金錢養吾民痛心疾首之蟊賊其流毒安其有極兩兩相較固巳昭然無可掩飾矣而况乎中國人數千年根性以官爲特殊階級爭羡而羣趨赴之其任職也不必才其失職也不必不才旣入於官之一途則他事輒無能力舉辦而惟政潮起伏恩怨趨避之詳事研求其爲長官者則夾袋人才必求消納而機關遂不妨裁併而復添其爲屬吏者則狡兎營窟必出於三而侯門昏夜遂不妨盡情以取媚以此之故今日添一局明日增一官表面爲整頓庶治廣闢財源而隱隱之消蝕於陋規吏蠹與增加於小民之脂膏朘削者固且得不償失焉嗚呼官愈多民愈窮職愈濫財愈盡莽莽神州日際阽危而此茫茫無限之高等流民獨産生而未有已吾其如彼何哉吾其如彼何哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[義國加入戰團後之中國態度]  
　　上海警察行政各機關奉江蘇巡按使通飭云案准外交部五月二十六日電開准義使照稱奉政府訓電因奥政府未與義商先攻塞國顯背盟約自昨日起當視奥爲戰國等語查義奥開戰希飭屬按照中立條規辦理等因准此查去歳歐戰開始我國宣布嚴守局外中立曾經會同官武上將軍擬定保安規則八條呈奉大總統批准飭行遵照在案現義國旣加入戰團自應查照前案辦理合亟飭仰一體遵照 
[商會請願代表之意興索然]  
　　全國商會聯合會曾請農商部暫緩改組各地商務分會一面選舉代表赴京請願兹分會改組一事巳經部中批駁故所舉請願代表漢口商會協理盛竹書君遂請取消代表名義兹將盛　致聯合會電文錄下上海全國商會聯合會事務所鑒閱政府公報農商部批分會暫緩改組一節未邀允准原批諒巳達覽惟此事關係至巨誠恐影響修正商會法全案炳紀忝承全國商會委託之重深懼有辜衆意務祈將紀委託請願名義取消一面分電各省商會預籌對付之法以維大局盛炳紀上支 
[洋莊貿易之轉機]  
　　近日各貨貿易漸有轉機如絲茶棉等項洋莊亦稍稍活動據旬日來江海關出口報告各項絲經二百餘件紅綠茶三百餘箱花衣二千三百餘包此外如芝蔴赤荳牛骨羊毛等物亦均有購運出口者並聞各洋行近接各該國商家來電詢問現時各項新貨（如絲繭等項）之價格故商務大局又可望起色矣 
[上年海關貿易之概要]  
　　民國三年海關貿易册上卷業已刋布是年税課共徵收關平銀三千八百九十一萬七千五百二十五兩較之上年少征五百五萬二千三百二十八兩係因匪亂災荒及歐戰影響之故惟所少之數洋藥税釐巳佔三百十萬八千六百八十兩其餘各項税銀不過少征一百九十四萬三千六百四十八兩其中進口税少八十四萬七千九百五十四兩出口税少九十萬二千和百四兩復進口税少十八萬一千六百四兩船鈔少四萬二千九百二十八兩惟子口税較上年反多收三萬一千七百四十二兩諒因釐金認眞抽收商人避重就輕改請子口單照所致且是年上半年洋藥税釐較上年少收一百十九萬二千七百八十二兩而上半年關税總數則較上年上半年尚多八十八萬九千二百兩將來歐戰平靜商務必更可發達惟鐵路爲通商利器中國交通尚多不便實爲一大憾事苟能將各處鐵路推而廣之一面劃一幣制革除釐金則將來貿易之發達無可限量也 
[烟紙店被盜續誌]  
　　泥城外重慶路大沽路口萬森豐烟紙店於本月七號夜十一點鐘時被甲乙二匪持械刦去小洋五百五十四角並開放手鎗擊傷該店經理吳醉泉報由捕房查緝逸匪並將吳車送醫院療治各情巳紀前報兹悉吳所中之槍彈巳漸入尻骨之側故經西醫設法剖割將彈鉗出惟吳體質孱弱遭此鉅創流血過多是以忽發寒熱神志昏迷恐難免性命之虞云 
[救國儲金紀要]  
　　昨日之收數昨日（十一星期五）爲中國銀行收受儲金之第五十五日計收銀洋一千八百零八元又爲交通銀行收受儲金之第二十九日計收銀洋一千零四十九元兩共收洋二千八百五十七元連前共計已收銀洋六十四萬五千一百九十九元銀三千二百九十四兩八錢零八釐 
　　增加水脚之通電儲金團通電各埠云總商會儲金事務所鑒旅滬蜀湘鄂豫贛皖蘇揚子江一帶各客帮倡議上水貨物水脚每兩加二錢提歸救國儲金於昨日緞紗業公所開會各幫全體贊成决議於隂曆五月朔日起實行年約得五十萬元各商帮熱誠愛國殊深欽佩貴處爲通商大埠上下水貨物水脚較滬尤鉅務乞提倡仿辦專力儲金同心救國感紉公誼盼覆儲金團虞和德等叩蒸 
　　外埠收數之報告儲金團昨接鎭江分所函報五月二十一號至六月四號中國銀行共收洋八百三十二元交通銀行共收洋十三元連前併計兩銀行共已收洋五千三百五十七元又南京下關中國銀行函報五月三十一號截止共收洋一千三百四十四元又川沙分所函報六月十號第二次收數計洋五十九元又小洋二十四角錢二千八百六十文又漢口中國銀行自開收至五月三十一號共收洋五萬零三百三十四元八角七分銀二千五百六十四兩二錢五分台票七百八十四串又長沙中國銀行自開收至五月三十一號共收洋三千六百九十五元九角六分 
　　蘇州將開大會蘇州分所函達儲金總事務所謂六月十三號即隂曆五月初一假城内元妙觀爲會場開幹事大會籌措進行祈派員蒞會指示藉收良果云云 
　　海軍之月薪儲金海軍總司令李鼎新君昨函儲金團謂儲金一節本處所屬各機關官佐士兵均各踴躍兹巳普認薪金一個月業經造册報部特聞 
　　結婚筵資之移助陸費伯鴻姚作霖二君之弟妹昨將結婚筵資三百元撥作救國儲金已儲中國銀行掣收 
　　節費撥儲之繼起新閘裕中米廠同人節省端節酒席洋二十元作爲救國儲金已儲中國銀行掣收 
　　山西軍政兩界之贊成山西同武將軍閻錫山君巡按使金永清君佳日致儲金團電云辦理儲金固由地方商民發起而官廳更應首先提倡軍政兩界無不贊成遠承電問特以奉聞 
　　熱河都統之提倡熱河都統姜桂題君致儲金團電云貴團發起儲金救濟危局桂題認儲一千元毅軍同人崑源二百元米振標三百元殷貴馬廉溥常德盛張殿如各二百元陳悉義楊開禮王斌修劉聖孚張文義丁占業劉正芳于金武石成金賈朝棟趙興亮陳應傑王得勝鄭明山李鴻濟李象山李培勳杜國勳鮑喜清姜占元崔恒泰各一百元以上各欵已撥交熱河交通銀行勉力效棉容續再電 
　　官員原是國民閩省巡按使許世英君致儲金團電云齊電悉儲金救國大義所存世英巳率全省所屬官吏凡月薪在二十元以上者各勸儲一月薪金分别繳交財政廳彙轉統交中國銀行官員即國民分子自應用國民名義特覆 
　　武穴分所成立武穴儲金分所昨函總事務所略云武穴分事務所假定江西會館已於五月二十八號開成立大會由商會委託裕通錢莊代收儲金願儲者爭前恐後當場簽儲洋七百餘元即由裕通給發商會收條并將認儲諸君列榜公布一俟收有成數即繳漢口中國銀行存儲報核云云 
[憲兵由京來滬]  
　　陸軍部近派京畿憲兵營營長張輔漢督率第一連連長吳金亭帶領憲兵一連計士兵四十名軍馬五十六匹由京來滬整頓軍規業已乘坐津浦火車南下换坐滬寗火車於昨日午前到滬暫駐製造局以高昌廟爲司令部張營長當即晉謁鄭鎭守使及第七旅臧旅長等詢問駐兵地點以便分派憲兵前往監察云 
[海軍練習操法]  
　　駐滬海軍總司令李鼎新君近奉海軍部命令以海軍各艦兵士水手應行練習各項操法較之陸軍操演門類繁多亟應格外注重着即轉飭各艦長督兵教練等因故特飭令駐泊滬南浦江之肇和鏡清南琛飛鷹楚豫福安及現泊楊樹浦之海圻巡洋艦等各艦長責成教練官速令士兵練習陸地鎗砲各操及操鬥禦敵各法並令各艦水手練習划船蕩漿扒梔扒桅各法曁旗語燈語務使嫻熟昨經肇和等各艦長會議定妥准於每日清晨七點鐘起至十點鐘止由各艦教練官帶兵登岸在製造局外砲隊營操場操演每日午後二點鐘起至五點時止在各艦練習各藝云 
[南琛艦派往九江]  
　　海軍李總司令以贛省九江地方往來商輪甚多恐有盜匪截刼情事業於昨日飭派南琛軍艦迅速開往該處妥爲防衛 
[學生會舉行交誼會]  
　　寰球中國學生會於昨晚舉行交誼會來賓甚盛伍廷芳博士亦曾與會由徐紉蓀楊德鈞朱少屏韓玉麐楊心一諸君介紹種種游藝如行獵打靶奕棋等各會員分投比賽無不各獻其長雖事屬游藝要亦有關於技擊攻守等學術也賽畢復由李君登輝發給奬品茶點散會已鐘鳴十下矣 
[開辦洋藥印花税近聞]  
　　蘇贛粤三省禁烟特派員蔡伯浩君奉命來滬開辦洋藥印花税已迭詳前報兹悉蔡君因粤省商民羣起反對致徵税事宜未能進行特於日前親赴粤垣會同部派該省監理財政員馮曉青並蔡君所委之坐辦李某晉謁軍民兩使磋商一切旋在省城設立公所實行開辦並委何世光爲稽查長前往香港另組機關汕頭一處聞亦委定盛某爲稽查長從事進行蔡君巳於昨日乘輪返滬當將組織情形報部備案 
　　又聞本埠各土商自貼用印花以來洋藥之運往内地者甚夥前日竟有常熟縣民人李怡慶具呈蔡特派員自願按月報効二千兩請求飭縣准設土行蔡君以内地能否開設土行應由行政官應主持非特派員所　干預當巳批斥不准矣 
[規定分運單期限之通告]  
　　滬南油荳餅米等業因税務所掣給之分運單期限太促票由錢所長允予通融經紀前報兹由該業苹秀堂通告同業云敬告者前因分運單取締期限加印一日至三日逾期不憑等字樣僉謂爲期太　窒碍難行故由業董迭次向貨物税公所商議寬限今得所長而告謂蓋印旣有銷地進卡爲難准可革除惟期限仍須確定如在本縣範圍地點限期三日外路一概五日逾期不准照驗並規定所中稽徵員等辦公時刻上午八點至下午六點爲止等因事關同業合亟佈告希各寳行注意無誤是幸 
[征收屠宰税之文告]  
　　上海縣知事沈君昨出示諭云案奉財政廳飭奉財政部飭開屠宰税爲牲畜税中要項特定屠宰税簡章頒發各省仰即飭屬遵照此税雖責成宰户完納實係間接取之於食户須明白曉諭等因由廳行知到縣業經委員調查並出示曉諭兹查城廂一帶巳於民國四年五月十一日啓征各市鄉宰户各繳屠宰税每宰猪一頭實繳銀三角每宰羊一頭實繳銀二角每宰牛一頭實繳銀一元應照委員調查各户每月屠宰之數按月收繳所繳税銀均自陽曆五月十一日起扣算核收除飭地保收繳外合行出示曉諭爲此示仰縣屬屠宰猪牛羊各户一體遵照毋違特示 
[英領爲英美烟公司闢謡]  
　　淞滬警察廳長徐國樑君昨奉道尹公署飭開准英領函開近日謡言之興起謂派律脱與三砲台兩種香烟巳由英美烟公司售與他公司查此種謡言足使英美烟公司受極大之損失蓋本總領事確知上述兩種香烟係英美烟公司在英國製造而且僅有英美烟公司操專賣權得在中國各處行銷爲此函請出示曉諭標明派律脱與三砲台之英文牌號庶幾民間疑團藉此消釋不勝感盼之至等因准此兹擬就告示一道除函復外合飭該廳長卽便發貼俾衆周知 
[警廳長整頓衛生事宜]  
　　淞滬警察廳長徐輔洲君以現届夏令天氣漸熱衛生事宜尤應切實整頓以免疫癘傳染爰飭衛生科長轉知各區署清道員等迅將積存之垃圾穢物勤加查察責令夫役挑除潔淨免致蠅蚋叢生其街巷各段所設之垃圾桶未免日久破壞急應查明修换云云 
[婦人被虐潛逃]  
　　寳山縣人蘇國良之妻趙氏因被其夫虐待私携田單等隨其弟阿小棣潛自來申托名帮傭匿居南市梅家弄某糖坊内堂兄趙和尚處蘇偵知下落跟蹤尋見向領不允以致口角鳴警帶至一分駐所詰據氏供年二十七歳實遭夫主凌虐出外帮傭並無私取田單情事當飭解送警廳司法科訊核 
[拐案疑團未釋]  
　　車夫江金夀前偕三濟轉運公司司事沈嘉福扭滬杭鐵路小工頭陸掌銘至一分駐所控被誘匿伊妻陸不承認飭令各交保出外帮同找尋在案事爲一分駐所警佐查知立卽飭傳原被人證移送警廳請究 
[鄉婦爲姪孫訴寃續紀]  
　　浦東三林塘婦人王龐氏前控地方警察第五區警局辦公人即氏之族姪王順銓恃勢横行並姦佔該氏姪孫王全生之妻藏匿無蹤及至金生向詢被毆受傷又被扭局收押等情當經上海地方廳林檢察長諭候查核在案昨午由該鎭第五區警局備函飭警將王順銓王全生並被毁警帽一只制服一件木棍一根一併解送地方警察事務所經司法員研詰據順銓供稱王全生之妻如何走失小民並不知悉詎全生遽向小民吵鬧並來家打毁門窓因此報告警局派警往拿全生又敢拒捕毁壞警裝當時奪獲木棍一根是實全生所供與王龐氏所禀檢廳各節略同並稱被毆受傷求究問官飭將兩造並警裝木棍送往檢廳歸案訊辦林檢察長諭令分别收押候傳王龐氏到案訊核 
[男女偕同逃遁]  
　　周榮興誘拐女子張銀弟同逃行經四區三分駐所眞茹鎭被巡警查見向詰支吾因即拘案前日移送檢察分庭押候預訊核辦 
[不認拐賣婦女]  
　　住居新閘橋路之女子李小妹及女子趙桂寳婦人羅二貞（即羅馬氏）於去年秋間先後被胡張氏（即蕩婦張阿巧串黨拐往奉天價賣爲娼李女因不甘下賤乘間出外投訴該處警廳發交濟良所留養趙女與羅馬氏亦均由濟良所帶去嗣由李女函告其兄李阿根訴由救濟婦孺會派人前往奉天李女帶回上海並經訴明有女子趙桂寳及婦人羅馬氏由奉天濟良所暫留故卽報由新閘捕房派探將該拐匪胡張氏拘解公共公堂判令存洋三百元保出候訊一面復由救濟會派人前往將趙女及羅馬氏挈領來申通知捕房於日前將張氏解送公堂研訊判仍存洋保出並加交五百元人洋並保候訊在案前日午後由廨復訊先　被拐婦人羅二貞（卽羅馬氏）上堂由救濟會代表律師詰據供明被拐至輪船由其同黨童姓老嫗鎖閉房内帶往奉天價賣並經被告律師盤詰之下即由被告律師招見證王張氏（即被告胞姊）張沈氏（即被告之嫂及隣婦李張氏陳張氏等相繼上堂詰據供稱被告向來安分從無誘拐串賣情事因復詰問被告堅不承認並稱與李小妹曾經口角挾嫌被誣中西官問何以趙女及羅馬氏均指爾拐賣其中有無别情被告不能答復嗣由兩造律師互相辯論因時巳晏王襄讞與美領柏君會判被告仍存洋並交人銀原保候禮拜六上午復訊定讞 
[拐匪歸案訊辦]  
　　南京人高德華曾在南京太平橋誘拐湖北人左才廷家七歳男孩左二毛來申串黨邵招福蔡三等價賣被左來申尋見報告捕房將高拘解公共公堂押候補提同黨在案昨晨復訊中西官以原告曾與在逃之人同在茶肆不即鳴捕致被脱逃實屬自誤且此事發生内地因判高德華押候移送江寗縣歸案訊辦 
[遞解男女拐匪]  
　　鎭江人汪夀全曾與南京婦人周楊氏誘拐十五歳寗波小孩陳阿四六歳男孩李銀生十四歳女孩楊鳳子來申圖賣被捕查獲解送公共公堂訊明判陳孩交其母領回李楊二孩送救濟會汪與周楊氏分别各押半年期滿帶案再核在案兹届期滿昨晨由捕將汪及婦人周楊氏帶案請示中西官判分别遞回原籍交地方官廳嚴行管束 
[女子勿再賣娼]  
　　十四歳安慶女子許媛媛被其祖母許陳氏挈領來申在南京路二百四十一號門牌雉妓院内賣娼並令出外拉客因其悮拉老閘捕房五百零六號暗差華捕致被帶入捕房解經公共公堂訊明以不獨違章拉客且以幼女賣娼有干禁令判暫留濟良所候傳伊祖母到案再訊在案昨晨由捕將女之祖母許陳氏傳案並經濟良所將女帶至公堂復訊乃女忽改稱十七歳前次係驚恐說錯並稱今後不再賣娼願隨祖母回籍許陳氏亦一再苦求將女給領回籍婚配王會審員商之英領康君以許女旣不願留養濟良所准交其祖母具結領回惟以後不准再行賣娼如違重究 
[鴇婦又被科罰]  
　　小東門捕房昨將花烟間鴇婦王周氏王傅氏李王氏解至法公堂禀稱周氏傅氏前因縱令妓女在途拉客已罰過兩次王氏亦罰過一次今又違犯解請重究周氏等同供後來决不再犯求宥判周傅兩氏各罰洋二十元王氏罰洋十元充公 
[警局查獲烟窟]  
　　嚴榮生近在浦東爛泥渡鎭私開烟館昨爲　三區警局查悉飭警將嚴拘獲抄出烟具解送地方廳收押候究烟具存案 
[婦人設局誘賭]  
　　女賭棍陳羿氏在虹口東栅街八號門牌私設花會使人四出誘人往賭（個中人稱爲航船）被哈爾濱捕房中西包探偵悉前往將氏查獲並抄出賭具昨晨解送公共公堂禀奉王襄讞崧生與英副領事卓君訊明誘賭屬實判押女所三月賭具銷燬 
[兜售烟土之騙局]  
　　郭阿友至法公堂控稱有陳阿培阿光阿巨兄弟三人將小土貨樣前來兜售當付洋四百元約日交貨詎竟取洋逃逸今在法界將阿培尋獲求請訊追阿培供此事係阿光阿巨所爲民人並未同去聶讞員以事出英界着送公共公廨訊辦 
[烟犯受罰]  
　　陸明元私帶烟灰二兩半土十五兩烟泡一枚由五區警署查獲移送檢察分庭於前日提起公訴經審判分庭孫推事判决罰洋二百五十元以儆 
[三處起火之虚驚]  
　　滬城九畝地大境路共和春茶肆後面第五號門牌姚姓所設之小烟紙店尚未開市詎前晚十一時該店學徒誤將火種墮於洋油箱内忽然起火幸新舞台之救火會近在咫尺各藝員即携帶救火器具到場救熄不致成灾又滬城淘沙場高泥墩旁某姓家柴房内昨日午後四時亦忽然起火幸在白晝人手衆多取水澆熄但左右居民巳受驚不淺矣又昨日上午美租界密勒路公益里第八百四十五號門牌粤人任姓家樓上起火經隣衆帮同撲救旋卽熄滅捕房現派包探查明起火情形再行核辦 
[協緝嘉定盜案]  
　　上海縣知事沈韞石君昨奉道尹公署飭開案據嘉定縣知事張鏡寰詳稱本年五月二十日據縣屬小紅廟鄉收三十圖人民王履成報稱民家於昨夜十時突來盜匪二十餘人口操外音開放洋鎗明火執仗用石　開大門搶刼至十二鐘始鳴鎗呼嘯而去所有失單容再查明開呈爲此訴報請求迅賜勘驗嚴緝贓盜法辦等情到縣即經知事帶同員吏勘明委係盜刼屬實當飭分别塡明勘表附卷即據事主面呈失單一紙除飭警探勒限嚴緝並分咨隣封營縣協緝外備文詳報俯賜飭屬通緝等語據此除批示曁分行外仰該知事一體協緝務獲解辦 
[流氓乘間攫物]  
　　虹口元昌路一百零五號門牌福大洋貨店控流氓朱阿二前日以購物爲由乘間攫取羽綢一疋圖逃當由學徒宋恒奎追獲等情昨晨由捕將朱解至公共公廨訊明判押西牢半年贓給原告領去 
[串竊棧貨之懲治]  
　　偷兒仲三串同招商局北棧出店張金順行竊棧内香烟啤酒舊鐵等物被該棧西人查悉報告捕房將仲三與張一併拘獲昨晨解送公共公堂經中西官訊明判仲三押西牢半年張押三月 
[車夫索欠爭毆]  
　　人力車夫周同春昨與同伴陳小二子索欠爭毆致周受傷當由警局拘送地方廳經檢察官驗得周略受微傷判令自行醫治陳押候周傷愈再核 
[盜賣墳地之控訴]  
　　潘祺霖至上海地方檢察廳禀控二十五保十二圖地保顧愼之串通王炳生並楊某等將祖坆私行盜賣請求提究等情林檢察長以詞出一面碍難全信業於昨日將顧傳案押候原告到案質訊 
[攫取小孩手鐲]  
　　婦人某氏昨在揚子路被匪某甲將該氏所抱之小孩手上銀鐲攫取而逸由行人周阿二帮同追獲扭控捕房押候懲辦 
[因何起釁]  
　　昨有粤人陳某在海寗路被同鄉人某甲兇毆頭帮受　　　投報捕房飭送同仁醫院醫愈再行核辦 
[偷竊黄包車]  
　　經放某公司黄包車之倪小狗偕證人王小樓至五區警署控施明三行竊黄包車一輛當場追獲請爲究辦經薛署長訊問一過判送檢察分庭押候核辦 
[模糊影響]  
　　婦人卞李氏在閘北檢察分庭禀訴曹衛高串證敲詐等情前日經李檢察官批示云據訴曹衛高誣控敲詐各節均係影響之詞並無確據礙難照准 
[隣居衝突]  
　　江北人袁有才袁湯氏夫婦住居閘北海昌路前日與隣居孟大牛孟張氏張顧氏孫陳氏陳阿二等因細故起釁口角相毆由巡邏隊長警查見將一干人拘解司法科經段科員訊得兩造各有不合分别斥釋 
[爲小失大]  
　　英美電車公司西人偕賣票人王愛義見證王文彬控乘客陸榮福唐之方乘車過站不補車資等情昨晨經公共公廨中西官訊明判各罰洋五元充公無洋改押五天示儆 
[印人追索工資]  
　　印度人麥起星特安星同控某經租帳房華耀堂不付薪工洋三十六元昨晨由公共公廨傳案訊據供稱係原告自行辭退是以不給中西官以被告所供原告自行辭退未能確實證明判令繳洋開釋 
[乘間摸竊之薄懲]  
　　九江路三百七十七號門牌烟膏店主粤人盧文信控楊寳榮兜售烟火乘間摸竊袋内鈔票洋六元小洋二角當經公共公廨判令押候補傳小廣東質證再核在案昨晨復訊由小廣東之妻楊氏到堂證明中西官判楊押滿十天以儆 
[保人戇直之可笑]  
　　徐貴堂前控嚴啓堂虧欠洋一百二十元向索不還等情經法公 
 
 
 

Page 11

 
 
堂飭傳不到由保人魏步記投案候示讞員問嚴何以不到魏忽厲聲言曰有我如數賠償要他到來何事即挺身而前將洋擲在案上中西官大怒以魏藐視公堂着罰洋二十元充公並以被告不應抗傳着魏交案聽候訊罰 
[利多於本]  
　　張老四至法公堂控稱前有陸小毛將田單一紙托商人向姚姓抵洋一百元按月二分起息迄今巳届六年置之不理姚姓處商人已如數賠清共計本利洋二百四十元求請訊追抵據呈閱陸供此洋直接向張抵借並無姚姓其人民人巳約定於十一月間歸還是實聶讞員以抵本一百元利息一百四十元利過於本碍難訊追遂酌中定斷共還洋一百七十二元限一月交清 
[鹽公堂遷移]  
　　上南川鹽公堂設在南市董家渡大街巳歷五十餘年兹因該處屋基租期已滿由地主收回另行出租所有鹽公堂遷設地點刻巳擇定商船會館碼頭即租賃該會館寬大房屋遷入辦事 
[美副領假滿來滬]  
　　駐滬美副領事前因要事請假歸國現届期滿巳於昨日乘郵船來滬 
雜評三 
[讀海關貿易册感言（宇）]  
　　近年以來吾中國之實業亦巳逐漸發達矣而反日益患貧者其故何歟是蓋因交通不便運費浩繁往往有内地之貨運至通商曰岸其成本反較舶來品爲大者此誠振興實業之一大障碍也而幣制之紊亂釐金之苛擾尤自促貧弱之道耳苟於此三要點而能設法以善其後焉則轉貧爲富轉弱爲强固尚易易也吾讀海關貿易册之總論願吾政府注意及之 
來函 
[美國發明之治蝗法]  
　　閱近日報紙江蘇蝗禍巳及三十餘縣殊爲可慮美國前十年所發明之治蝗法以白糖置玻璃瓶中調以温水紙封其口置室中温暖處或牆脚下數日瓶中即生微衝以此懲菌塗於蝗腹釋之飛去使轉相傳染數日間百萬蝗糜爛盡矣蓋懲菌固足以殺蝗而蝗好交接故其毒易於迵及美國行此早有成效數年前蘇州東吳大學月報譯載此法乞登貴報俾衆行之同濟學堂金酉叔啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[滑稽新聞之一] [  天虚我生]  
　　近來銅床鐵床市價大廉各洋行家存貨山積絕無消路内地木夀店所有踏步湖式等床以及籠栅綜墊亦均無人願問寗波温州等處所産席子亦無銷路而茅柴刺薪則市價飛漲一般木作工匠現均改業爲樵以供社會上之需要云 
　　江北猪仔銷路銳滅而販猪者獲利反優因將毛猪賣與屠户取得代價此猪被宰以後仍可將猪肩回毛骨血肉肚肺腸腎一無損失惟不能第二次賣錢耳蓋猪肉實無人買所爭買者惟猪之苦膽耳一猪僅有一膽供不應求故膽價甚大聞每兩已漲至六百五十换據統計學者大量觀察謂中國人浮於猪每人平均至多不過能嘗膽一毫 
　　上海製造鉛字銅模作坊現開夜工趕造一種銅模以應各報館澆字房之用聞所造銅模總數雖多實在只得兩字因此兩字各館所備二三四五號銅模之内均只每樣一個日夜澆鑄尚不敷用故必添配多數之模始克濟用按此二字現在新聞告白時評小說均繁用之即愛國二字云 
王金發到地府後要求閻羅王限於五星期内拘到陳其美以便對質閻羅王因恐釀成地府革命巳嚴詞拒絕惟中國政府頗望地府准其所請將派大使前往商請施行 
[印花土特别用途] [  覺迷]  
　　印花土僅准人購製藥品不許人吃然用之製藥究屬微乎其微不若推廣其用途之爲愈也 
　　（一）考究人家可購印花土　之景泰康熙乾隆窰瓷盆内承於楠木紅木架上供之省房書案或會客室坑几上實較佛手南瓜香椽等粗俗品爲優美 
　　（一）俱樂部彈子房可購印花土作爲大彈子之用打時不似木彈之隆隆作聲討人厭也 
栩園詩選 
[無題] [  孫瘦鶴]  
　　曲曲雕欄寂寂春悄來花底唤眞眞也知海燕能傳語只恐杯蛇慣誤人簾箔香消烟篆冷花枝影亞月痕新玉京苦被銀河隔待借靈槎一問津 
　　梨花深鎖紫雲堂亞字窗櫺卐字廊月影篩簾千點雪玉魂和夢一絲香見時言語潭無緒别後思　枉斷腸良夜迢迢人悄悄問誰禁得此凄凉 
[春日過某氏廢園寒烟野蔓彌望凄凄牆隂有古籙一株老幹枒槎瘦抝似鐵蓋百年物也與楊七質夫同詠之] 　　 
　　亂鶯啼斷花魂醒斑斑冷翠牽枯梳一角斜陽慘不紅寒雲化作龍蛇影殘磚迸裂苔紋皺鬼　倒掛枯枝瘦細筋入骨凍不僵屈曲蟠拏穿石竇千尺萬尺撐空青晚風蕭颯日欲暝冰絲縷縷織寒碧蝸涎怒噴石氣腥白楊巳萎紅桐死枯籐倔强猶如此牆隂偃臥不知春玉蕙冷孕珊瑚紫 
[軍山] [  徐澹廬]  
　　一望天外揷終古此崔巍塔影扶牆走鐘聲挾雨飛石靈欺虎伏林缺見樵歸春老劉郎路殘花落滿衣 
[花笑坐雨]  
　　中懷鬱無語坐對一燈青殘夜自風雨梅香入窅冥主人能好客詞筆久通靈列譜哀絃曲餘音掣涙聽 
筆記 
[明季奇女子秦良玉彙編] [  卐紅軒編劍秋增輯]  
[明故太子太保忠貞侯都督僉事總兵官秦夫人家祠碑記] [  楊鼎昌] 　 
　　先是朝廷得疏巳封夫人錫誥命至是復授都督僉事充總兵官子祥麟弟民屏及猶子翼明拱明各進秩有差郭家百笏之榮推元勳而錫類楊氏四珍之貴賴母教以成名夫人没齒銘忠齎身論報能揚兵氣不妨謀出婦人信有雄才何恨身非男子花姑竹母莫不知兵　　廚娘都能破敵迭處紅崖觀音寺青山墩諸捷併叙援黔功先後賫金幣無算鼉鼓鸞旗之頌紀績者不停書　蹄麟趾之頒犒軍者無虚日天書萬里雷動德營堂哉皇哉美矣茂矣正月大清克永平鐘鎭震驚鼓鼙暗啞莊烈帝憤四城之失利詔九宇以勤王罪己之書揭肺腑而欲裂趣兵之檄和涕涙以交流當是時也鄭國之驕兵逍遥於河上唐家之憤將　戲於行間擊緝誓師忠憤已無祖逖毁家紓　賁純雒是於莬夫人蒿目時艱痛心國難成軍以待聞命即行平陽盡出積儲扶九重景運冀國力圖匡復散十萬家財帝乃嘉入告之猷謨賜非常之顔色洒奎章以揚烈珠璣换作龍文頒珍賚以　行綵幣光分羊酒允矣恩推甌脱極曠代之奇逢榮及閨闈破列朝之成例巳（未完） 
小說 
家庭小說 
[嫣紅刧] [  常覺小蝶合譯　天虛我生潤文]  
　　第三十三章（續） 
　　密昔司安西來曰威廉吾聞汝妹病甚果歟威廉方欲答而安娜又羼言曰豈特病據配新司言則其症殊危將無望矣威廉聞語面色陡變垂其手書乃墮地蓋彼自其妹病後但知其病耳固未嘗聞此惡消息也安娜亦自知失言則頳曰威廉恕我吾殊恨吾舌奈何不謹乃爾配新司嘗自語謂當吾生時吾父胡爲不割我舌蓋非盧語也安娜言至此忽有一人笑而進曰吾盡聞汝儕語矣此書本予者旣小嫣紅欲讀則吾亦不妨假之閱完之後可再來易也威廉視之則女郎梅麗也時方倚屏而笑威廉亟稱謝　梅麗則已奔赴書架助安娜取書檢得四册以授威廉威廉受之欲行矣亨利忽呼之曰威廉汝日來嘗讀臘丁文乎威廉曰讀之苦無良師故進境亦殊鮮耳亨利曰特我思之汝亦無暇爲讀書時威廉曰然故予讀書恒在晚間六點至九點鐘之間若九點之後則又須課吾弟矣密昔司安西來曰亨利汝聽之人家勤學至此而汝乃賴學亨利忸怩聳其肩不答威廉見時已晚乃偕安娜向密昔司安西來告别出途次威廉復詢之曰吾妹疾重耶誰告汝者安娜曰吾今不爲汝語矣配新司嘗戒予謂予僅一口而每較十口之言爲多殊非女郎所宜也今抵家矣吾人容再見也言次自入其門去威廉歸則見其母方獨坐作活計威廉猝詢之曰母吾妹將死乎嫣紅大驚立曰威廉誰爲汝言者威廉曰安娜理痕耳阿母其語確乎嫣紅曰或者確耳然汝亦不必悲人之死生皆有上帝主之果上帝欲其歸者吾人又安得而阻之威廉强應然不一刻間即又伏其身於其母之懷而哭 
奇情小說 
[秘密汽車] [  東埜譯]  
第二章（續） 
　　從賽雪旅館至萬霍橋路程曲折遥遠兩旁店舖鱗次櫛比有幾處經過禮拜堂紅牆綠樹　映生姿還有尖溜溜的塔頂刺入雲漢常人經此怕不東張西望摇首像𪔛鼓一般茉莉兒却是俯首沉思把路旁景物一概付之不聞不見眼中只有一張俊俏的面靡一副斯文的身叚手中只有一只温温和和的手掌耳中只有兩句晚安晚安的聲浪其實茉莉兒此時眼中手中耳中並没有甚麽身材面貌之屬不過他方寸之間總覺得有面龐有身段並且有手掌有聲浪的呢列位試想茉莉兒隨着父親天涯浪跡生平遇見的王孫公子以及文人學士之儔車載斗量不可勝紀他們望見顔色又那一個不是俯首粘耳願做裙帶下奴隸的然而在茉莉兒眼光中看來公等碌碌不足齒數譬如行雲流水過眼皆忘只有這一回他和勃立南兩人三生宿孽一見傾心那是何故呢只因勃立南是一位爵爺麽茉莉兒以口問心自訟自解道不是不是一千個不是這種攀龍附鳳卑鄙齷齬的思想他有生以來不曾有過要不然像他這般年華才貌早被侯門貴胄中人量珠聘去了到得今日還能守貞不字和勃立南相逢　嫁時麽要之他所以戀戀勃立南的緣故就是勃立南所以戀戀他的緣故昨天晚上相聚不過幾點鐘而細按起來勃立南的一舉一動一言一語罔不知心着意體慰入微因之惜貌憐才莫能自巳此時他一寸芳心不知容着幾多情緒而梨渦之上泛出桃花片片和胸前一朶玫瑰花的顔色幾幾乎分不出深淺來 
 
 
 

Page 15

 
 
   
 
 

Page 16

 
 
   
 
