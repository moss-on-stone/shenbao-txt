# 1882 - 38 - 4903154

 

Page 1

 
 
[招請抄書校書文人] [  點石齋主人啓] 　 
　　啓者本齋現欲印一大部四書文計文約有八千篇定於開正初十日動工是以欲請抄手五十人抄文一篇酬筆資洋銀一角每人每日以抄四篇爲額如能多抄愈抄總以篇數多寡照給筆資但須一字無訛點畫淸楚不得脫漏字句随意寫成俗體有善書者願承斯乏祈年内卽來本齋面寫字　訂定開工時可將底稿擕去謄寫逐日繳换並欲另請校對者四人此則須學問宏通老成可靠又須日住齋内俟印此文工竣方可辭歇其修洋面　諸君子有攜鉛槧而來乎願於未飲屠蘇時先賜雅教 
[勸沿浜建置護欄添設地火議]  
　　本埠城外地方經西人修治以來皆一律平坦絶少崎嶇雖工部局經費皆由各家捐集而成而初不聞有議其後者蓋以實心辦實事實用實銷故人心悦服也前者本館曾論小東門至新老門沿浜一帶地方道路不平行人頗形不便請爲修理並請以石塊鋪砌如石路上格式以爲一勞永逸之計工部局不棄芻蕘採而納之不日興工一律鋪砌現在行人稱便車行亦無傾側之虞可謂從善如流矣然猶願更有進焉沿浜之地與馬路不同迤邐曲折不能直逹而路又較馬路爲狹一面濱河最易失墜當日間或星月交輝之夜尙不至有失倘遇陰雨晦冥之時則往往有失足落浜者小車沿浜而行一不留意連人墜下潮水退涸尙不至有性命之憂然人車並墜亦不免於壓碰受傷卽幸而無傷亦且滿身汚泥形容如鬼男子尙可挣扎而起其在婦女則受累尤覺難堪前數日陰雨連綿其小車之墜浜者時有所聞倘或潮水正盛之時則一　墜浜乘潮而去葬於魚腹中矣是不亦大可憫哉推原其由則以浜岸之護欄未設且地火太少故也夫三茅閣橋洋涇橋等處沿浜兩岸皆有鐡欄遶護亦所以防失墜也該處雖止一邊而往來行人硃不硃少於洋涇橋等處且洋涇橋一帶向店鋪一邊之街道稍有高級行人可以向高處行走而該處則并此而無人與車相錯而行更有偶一不愼爲車碰撞而至墜浜者然則該處之建置護欄豈容少緩哉迤𨓦一帶添置護欄其費度亦不貲然工部局以懐安行旅爲心以修除道路爲責豈肯不爲急籌良法而一任行人之陷泥淖而伍波臣耶至於地火之設自有定章然每觀外灘地火稠密星羅棋布照耀無異白晝無論人行車行以及馬車往來皆絶無昏黑莫辨之患沿浜雖亦有地火而望之落落如晨星意者因該處車馬稀少不比外灘之多且店鋪之出捐者亦不若外灘之盛故不能多設地火是亦理勢使然無足怪者然截長補短亦必有可以通融之處該處道路旣不若外灘之寛闊行人來往亦頗繁盛設當昏黑之夜而行人每苦於照視不明以至或有失足碰堕不無性命之憂當事者念及於此必有惻然其不忍者則何不增置數處以爲便民之計有護欄以免失堕之虞有地火以免昏黑之患頌聲之作當無不同聲感德者矣夫租界地方夜行可以不必携燈而獨至沿浜一帶則反不得不提燈而行洋涇橋邊兩岸均可倚欄閒眺而該處獨覺缺如是亦一缺陷事是不可不早爲籌及者也抑又有請者寳善街戲舘錯雜行人最多而乞丐等類亦惟此處爲最夥當戱館方散之際皆爭前乞施而其中良莠不齊匪人乘此攫竊者亦復不少從未見有巡捕禁而阻之是誠不解其故竊簪攫帽淘摸挖包其害不淺卽乞丐等沿途乞取錢物至於途爲之塞亦屬不便何不於此等處多派數捕以資彈壓免致生事亦未始非便民之一端也再者巡捕房左近夜深不准喧閙雖未明示於衆人而人皆無敢違者然行人偶語或計論車價或呌喊車夫此亦尋常之事而有等華捕往往借此作威稍與辨論動輙謾駡並欲拉入捕房試思此等事初不犯法卽入捕房將以何罪加之度巡捕頭亦必不肯苛求於法外想係無知華捕擅作威福所致倘能訪明而懲辦一二人或諭各捕不得以此生事則行人之受惠者亦不少也總之工部局但以便民爲心凡有利民者必爲興之凡有累民者必爲除之則人將頌德畏威行旅願出其塗商賈願藏其市不亦爲通商之要務也哉 
[公司將開]  
　　外國來信云中國前經糾股在英京設一公司名曰肇興其執事梁劉二君等已乘和衆火船駛到但刻下尙未開張大約開正後掛牌想因年内華商無甚貨物故欲遲至明春也　 
 [P公杭垣火災 
　　杭俗有所謂鳥腊店者蓋售各種野獸山禽之肉者也聞業此者獲利甚鉅然欲入行甚不容易通城廂上下計之不過五六家而已下城忠清里柏子巷口有益元堂酒店素以鳥腊著名其家祖傳世業已及數代迄今已數十餘年獲利不可勝計店主本越人成姓人固精括平日不滿於鄰里成有子年甫及冠已於前年入泮其應試時廪保中無肯具保其父百般求懇各處斡旋奔波至兩年之久所費亦甚不貲始得一衿然其父之精力已殆矣子自入學後去冬卽爲完娶今秋甫生一女猶呱呱在抱也成善爲會計平日與各營勇丁相識私自收買火藥或斤或兩積少成多以藥裝入酒壜之内封以丸藥私賣與各鄉從禽獵獸之徒價獲三倍蓋此物素懸厲禁購買無從彼等得之視爲奇貨故爭以所獲之禽獸與之互市成卽以此爲壟斷之資獲利不止數倍其逐日零收之火藥係藏一小桶之愉積至多斤然後入甕恐爲外人露目又將藥桶藏諸其媳床榻之下本月初七日氣天甚冷頗有雪意各鄉之打鳥者皆向成購買火藥以日間耳目不便於夜間秤定明早領取成夫婦皆有烟霞之癖夜睡較遲是夜關店門後數錢算悵諸事盡畢時已更餘人靜矣成乃取出火藥兩巨包攤之地上而桌上僅點椀燈乃將包内之藥用秤權之或六兩一包或半斤一包共有六七包秤後散攤桌未曾包好不意燈火欲滅成以指挑之而燈草已盡火卽頓滅成順手摸取洋火向燈前一括誰知火星爆落桌上之藥驟然冲起成之左頰及左臂盡皆燒焦如炭色一般成尙竭聲大叫你等快逃成妻急將地上之藥包槍過投入井内不意地下狼籍之藥尙餘不少見火卽着透入廂房紙窗之上其廂房係子媳臥房火星着處床下之藥冲天而起時其子媳皆在夢中幼孩尙在母懐抱中一齊焚死成妻及一幼子急逃入後面空園之中得免於難然家中所有則已盡成燼矣成有父已七旬有餘向與各夥睡在店堂故皆得從容逃出店屋亦幸無恙是時火勢猛烈蔓延兩路一面燒至柏子巷内一公館爲止一面燒至茂昌茶食棧房爲止約共計屋三十餘間所辛者其前面之肉店酒店茶食店等店屋皆得保住倘一經燒出大街則禍不堪 
 
 

Page 2

 
 
設想矣迨大明後成檢視子媳之屍則見焦炭兩叚男婦莫分而女孩之屍尤無覔處不禁慘痛號呼恨不卽死而遠近之人咸謂其零收火藥以殺鳥獸之生命不知凡幾今實天之所以報也時火勢猛烈高過風火墻者有半其左隣爲馮姓廰樓巳買與茂昌茶食爲棧房及住家之所不意火高出墻以致兩邊盡着公館中人皆從被中逃出衣履都不齊集而茂昌之店東錢君亦僅將兩子及兩眷携出所有衣物盡付一炬所最可嘆者其棧房中於兩日前新進糯米四百石白糠二十餘件其家中則皮箱二十隻盡成焦炭幸前面店屋尙未曾動聞錢君已實喪去五千餘金矣 
[天花盛行]  
　　杭垣今冬以來燥烈異常雖略見微雪兩次而墻角瓦間仍未見白是以患火症者層見疊出近復盛行天花凡有孩稚之家雖十分防護而卒難免卽有早經種過者亦多重出之患兼有中年男婦及四五旬之老媪亦皆滿面斕斑臥床發熱所幸疾雖危險而並無一人致命但得保護至七日後卽已痊可據醫者云此係風火燥結兼以天時不正致有此疾實係水痘之類雖係危症其實無妨且能將風火毒發出而明春可無他疾云 
[建橋待料]  
　　閩撫岑宫保於前月赴臺趕造大甲溪橋已列前報兹聞由船政局代製之鐵籠建方横直一丈每次輪船渡臺只能載十餘個到奎隆後無船接運須拆開鐵條鐵槽以民船陸續載赴大甲溪邊頗覺費事宫保屢催卓太守畢司馬兩委員趕解鐵籠限年内卽須清楚而船政局巳定期臘月十一日停工新正二十一日開工則鐵籠之未造者亦從此歇手矣宫保竭蹶以圖不遑朝夕而諸事尙多掣肘不識將來能否吿成故委員之急公者無不共籌創始之規焉 
[木商佔地]  
　　福州閩縣屬之旺岐鄕向有天后宫由鼓山寺派僧住持每月給米七十斤以供一僧一僕之食其香燈則由住持僧募化並有寺旁之沙灘可以出賃以供零用故附近各木商歴租此灘以放木料邇來木商不允輸租意圖覇佔此亦日久弊生貪利忘義之舉也該住持僧現已具禀訴明情由請官斷還未知地方官如何辦理耳　 
[衣冠敗類]  
　　永嘉廪生某言清行濁貌醜心淫頗多廣厦良田坐享祖宗餘蔭縱有嬌妻艶妾猶將花柳怡情蓋魑魅之變形而衣冠之敗類也本年季秋晚榖登塲該廪生往隔江塘頭地方收取租榖該處某姓之媳靑年孀寡貌頗娟妍但如海上仙山可望而不可卽外面時露丰韵中心猶畏禮法人皆以紅蜻蜓目之言其亂人心緒而不能到手也然而該廪生色胆如天慾心似火忘其面麻目眇之容頓試竊玉偷香之手一徑闖進閨房情同强暴該氏見此陡生氣惱一聲呌喊合室齊來其翁姑伯叔妯娌群爲批頰剪　卸衣裏脚布綑札滿身馬子桶排設當面因其爲人齷齪爰以氣味相投之便溺情彼親嘗該廪生惟有膝立哀求不顧疼痛頭套馬桶亂磕不啻搗蒜幸有其契友某同該處隣佑以及伊之工人多方調處勒書伏辨出立票據計洋二千二百元完結此事不料該　生兎脱返家隱藏不出指使妻妾赴縣喊寃業經飭差傳訊聞差費明項已許二百四十千之多暗費尙未説妥嗣後如何訊問俟再探述又據傳聞該廪生已將該氏賄囑預俻將來庭訊一口咬定伯叔等誣栽惟張靜薌明府精明廉幹恐難罔以非道也 
[倒店縷述]  
　　漢皋倒塌行店前月初最多通鎭市面爲之寒心幾致不敢交易迨月半後始稍復元但二十一日堤口下首正街之同生祥錢土店又倒同事皆避匿各保身家然聞爲數不多將來尙可攤派二十七日甘松茂土號亦倒約負帳項有二萬餘金東夥一槪遠避遭其累者除同業外錢業中共有九家以謙裕德茂昌慶生恒爲巨擘現在密訪松茂之東夥仍無影嚮云　 
[靈柩回籍]  
　　上月二十八日劉幹臣軍門之封翁靈柩自漢口下駛計船六七艘塘角宋軍門營外列旗升砲漢皋城營周軍門同時亦派隊列旗於通濟門外江邊遥送盖劉封翁之柩由鄂垣囘黄岡籍安葬也 
[諭丈報漲地示]  
　　上海縣正堂莫江蘇補用縣正堂錢爲出示曉諭事案奉憲札蘇省蘆洲田地變通丈期一案前經議定十年清丈一次兹届扣滿十年勘丈之期札委本升縣赴縣會同按章妥速勘辦等因奉此查本縣本沿浦江一帶新漲灘地前於咸豊八年奉委勘丈共丈見不等田灘四千八百餘畝嗣因省城淪陷未經升科完課迄今又逾二十餘年前項灘地有無續漲必須復丈明確分别追繳租息地價造册請升兹擇於十二月日在於縣署設立公所開辦除申報並舉董辦理外合行出示曉諭爲此示仰有灘地各業户並地保一體知悉所有各該圖内升漲灘地立卽遵照分别老升續漲丈量明確繪具坵形草册限十日呈送公所以憑會同復丈造册詳辦該業户等毋得隱漏遲延致干究蜀各宜凛遵毋違特示光緒七年十二月十六日示 
[瑣案彚登]  
　　月之十六日爲立春令節十七日又係西人安息日故英公堂於此兩天均未辦公昨爲禮拜一乃照常理案據職員朱錫鈞遣抱宣寳林遞禀控稱前有地火洋行之細崽范雲卿卽范五寳與職商以該行買辦夏姓病故洋東已許升伊爲買辦然須交洋東押櫃洋千元其實無力如我能出洋卽當合做買辦時適職弟朱廷禮賦閒當商令職弟合做交彼票洋千元洋東給有收條豈知范於洋東前竟謂職弟作保事權歸伊一人爲此忿恨訴捕捕頭令投案下聲訴請究地火洋行西人密司尤到堂禀稱范五寳接做買辦已經由伊交洋至朱姓一節請令於禮拜三交還收條隨行還彼票洋可也陳太守商之賈副領事令宣囘告朱姓將收條交案以便着繳票洋給領宣尙欲置辨太守謂如再有所陳可俟覆訊呈訴併令退去又有些厘公司洋東先投英領事公館控被元泰號主欠貨價洋一百八十八元屢次向索無着請爲照會華官訊追等情賈副領事據情照會英公堂於昨日飭傳元泰號主訊理據供欠該公司貨價屬實然我知其控告已於今晨照數將洋交其帳房矣該公司洋人稱尙未知悉陳太守謂元泰號主如已付洋着向取收條呈閲該號主遵諭而退又據一百三十八號華捕禀稱數日前拿獲賭徒鄭日新江阿香并起賭具帶至捕房被三道頭西捕開釋嗣後我落差出外途遇鄭江二人將我拉至茶肆幸逢熟友三人帮將該二人扭至捕房送案前起之賭具呈閲該捕之友三人供詞與同鄭江二人同供並未犯賭實因華捕之友以我等爲賭徒扭交華捕帶至捕房蒙西捕開釋我等與華捕之友理論詎又被招捕拘來陳太守判將鄭江二人管押一月賭具銷毁該二人被捕帶出時狂呼遭捕毆打太守聞之令再帶案詰問捕禀並未毆彼鄭江同謂被毆太守飭將該二人管押本署班房云 
[命案出詳]  
　　九月二十八日報列上海縣西南鄉閔行鎭鄉婦姚陸氏偕抱陸文炳投縣聲報伊夫姚浩才被砲船勇丁砍傷斃命請爲臨騐籌情經莫邑尊相驗的係被砍身死當飭先行收殮因砲船稱姚浩才船裝販私鹽往拿拒捕格鬥以致誤斃姚姓故邑尊又將屍妻姚陸氏帶署覆訊此案疉經審問尙未出詳今案懸多日前日屍妻姚陸氏具領將棺領去安葬縣署又將砲船哨官李長發細究謂姚浩才船上卽有私鹽亦應拿辦何得將伊砍斃李長發執定拒捕問官駁謂旣稱拒捕爾等有何傷痕哨官語塞故邑尊卽行據情出詳矣 
[控追存欵案縣訊]  
　　前報列控追存欵一案英公堂將被吿移縣辦理昨日經莫邑尊庭訊沈文元呈繳棧中帳簿邑尊翻閲見已拆　 
　　 
 
 

Page 3

 
 
過沈文元稱因合夥徐姓不肯算帪實不知虧短幾何况未涉訟之先已經絲業會館議過亦着將帪算明再定徐又不肯結算莫邑尊謂此簿業經拆過汝棧中尙有别簿否答稱尙有邑尊飭將沈文元發糧廰看管俟另呈帳簿再訊又據沈文元稱生本讀書尙求發學邑尊准請發上海學署收管云 
[壬午春初八十述懷十二章]  
　　平生豪氣未全除呼吸精和接太虚八十平頭今已老百千歴劫有誰如傳家只剩三枝筆插架惟存萬卷書吩咐兒孫守世業安貧樂道讀三餘○少年最好訪名山不放春秋隹日閒句滿奚嚢付剞劂稿添圖畫照塵寰十洲仙侣常相遇一葉扁舟任往還茶竃筆床家具在柳陰垂釣聽緜蠻○人到中年憂患多重慈見背涕滂沱蕭墻禍起眞難料肘腋孌生奈若何遁跡深山銷孽障樂飢泌水去愁魔良田廣宅抛如屣贏得梨雲八卷歌余居綏安山中七年得詩八卷名梨雲集○仰天笑出門去太白當年意氣豪我别綏安到吳下天教孤雁出雲高刊書刻帖成先志長嘯彈琴守素操四海論交數十載一齊分散遇長毛○庚申之變吳門開金鼓無聲西宼來賊不殺人眞是幸民難安堵實堪哀孤城守困晏如也一葦浮江洵快哉杜老北征千載業天公何故授庸材○于甥流寓賣魚灣遣力過江迎老孱訪友尋詩忘亂世登高望遠上成山喜聽兒女家常話苦憶朋儔玉筍班避地文翁多遇此騷壇倡和待人删余避亂石港于壻漢卿家○吳陵岳阜曾題壁痛飲旗亭大放歌翠竹白雲如古畫雙鬟薄袖捧金罍英雄兒女情難恝骨肉田園喚奈何東望海頭發長嘯半天鸞鳳好音多○王師天降收吳越風卷陰雲見太清掃墓先歸陽羡里尋碑再返闔閭城田園收拾心都碎弟妹流離骨亦驚不信湖山如此勝竟逢世亂起刀兵○故人約我海東游濟我清貧洗我憂爲校龍川重壽世爲應敏齋方伯校刊陳龍川文集三十卷又刻蔣劍人文集二册快騎仙鶴上揚州二分明月頻徵句十載紅橋慣泊舟七十生辰邗上過也勞親友祝箕疇○廣陵作客客何能吟社重開屢次登方子箴都輔開廣陵詩社延予社中八年倡和詩歌積成數卷老去豈諳詩律細興來偏惹笑談興太常仙蝶飛何意庚辰春初仙蝶飛至邗上寓齋日本才人得未曾丁丑夏余還申江日本副島竹添拜山西塘諸才人相繼過訪更倡迭和飲酒歡呼極一時文讌之樂昔聚一堂今萬里獨扶　杖看雲騰副島贈余白珊瑚杖故及之○八旬未覺三更夢萬寳難償一寸陰無刻不思千載業有情輙喜八又吟他山頑石能攻玉衆口讒言可鑠金恩不可忘害可避樂夫天命自安心○百年三萬六千日仍欠七千二百辰爲守松楸離故土重刊遺集慰先人漫空花雨難消渴徧地榆錢不療貧陋巷簟瓢不改樂無懷民與葛天民[  星江齊學裘玉谿甫初稿]  
[贈汪桂芬校書並呈霧裏看花客高昌寒食生倉山舊主同正]  
　　剛好年華未二旬十分嬌艶十分拈花一笑參禪悦金粟如來瞪夙因隨儂宛轉性温存量淺顔酡怯酒樽微溜眼波頻背客未曾眞個也消魂木穉馥郁抱秋心惹得天香落滿襟倘問伊人芳姓氏桃花潭水自情深識得飛瓊是謫仙愿花常好月常圓頎然玉立亭態領袖羣芳合占先卿爲綽約散花人我是頺唐老去身莫謂司空曾見慣一回相聚一回親詞客數奇多不偶住人命薄亦如斯琵琶消遺情懐鬱涙濕靑衫未是癡[  六勿居士初稿]  
[三十述懷]  
空負韶光三十春劬勞未報愧吾身雁行共溯欣猶聚三史亦挈家庽滬熊夢偏多不厭貧二兒幼讀今冬又得一子自嘆半生虚建樹謬從西學枉謀薪申江舊雨萍蹝認月下花晨酌酒頻○十年恨不讀詩書開卷常多誤豕魚有酒何妨邀客醉小樓偏欲愛閒居美署後築小樓余憩息處也功名未就心難恝飽暖堪歌樂自如西下夕陽東上月駒光易逝入窗虚[  王恩薄松堂氏稿]  
[王松堂司馬三十弧旦詩以介祉並希正]  
花開富貴燿長庚快睹君家喜氣盈律協塤箎傅雅韻文聨中外寄深情怛言合擬金爲諾臨事還多玉以成酒興時隨詩興好福星光並壽星明眉齊雝雁稱賢助手極嗷鴻著義聲少壯才華推藴藉寍馨頭角羡崢嶸戲娛萊子衣爭彩禮洽林壬頌載賡槐蔭滿堂天介祉彤庭綸綍曡膺榮[  小弟陳詠棠頓首補祝]  
[光緒七年十一月二十八日京報全錄]  
　　宫門抄○發抄旨五道○將軍銘等奏審明擬辦緣由夾片○又奏叅革管獄官摺子○皖撫裕奏審明按例定擬摺子○十一月二十八日内務府國子監正紅旗值日無引見○禮王等點騐軍器完竣覆命○陜西按察使枼伯英請訓○廣壽請假十日○掌儀司奏初一日祭奉先殿惠王行禮○熙拉布續假二十日○值年旗奏派查倉派出穆騰阿○召見軍機葉伯英○皇上明日卯正二刻至大高殿拈香○發抄任道鎔奏請將捐生趙樊生改作監生以鹽經歴雙單選用奉旨户部議奏欽此○又請以題補道王作孚補濟東道奉旨吏部議奏欽此○李文敏奏審明安福合張鵬翥等家丁甘霖等索詐案定擬奉旨刑部議奏欽此○又試用同知戴鴻恩等期滿甄别奉旨吏部知道欽此○又補用令羅鍚疇期滿甄别奉旨吏部知道欽此○○銘安等片再查前據三姓副都統長麟報稱光緒 
年七月初八日據管獄驍騎校永成呈報監禁盗匪王保斬犯李泳升於初七日半夜時乘空扭脱刑具勒斃撥什庫台成越獄潛逃追尋未獲等情查王保係搶劫盜匪罪應斬梟之犯李泳升係因懐疑于海與伊妻楊氏有姦暗用鍘刀砍傷于海身死依故殺律擬以斬候尙未解勘之犯當卽派員查騐屬實並派官兵嚴緝初九日二十日先後將斬犯李泳升盜匪王保緝獲送案隨將王保報請正法將斬犯李泳升審明錄供解省核辦經奴才等督飭刑司部員覆加研鞫據　泳升供認曾暗用鍘刀砍斃于海犯案監禁後又聽從盜匪王保勒死撥什庫台成越獄潜逃官役並無賄縱故縱情弊等情不諱將該犯依例正法聲明失事之管獄官等另行訊辦各緣由奏報在案兹據該副都統長麟將失事之官役永成等訊錄確供報請核辦前來奴才等復飭刑司部員詳細覆核緣永成係三姓滿洲廂黄旗逹普庫哩佐領下驍騎校米泳發係阿勒楚喀民光緒七年正月二十六日永成奉派管理監獄差使民人米泳發雇與巳死台成在獄内東屋看管犯人永成在獄外把守獄門每夜督同防範並無疏忽適有拿獲盜匪王保一名送獄收禁交東封與斬犯李泳升同屋看管閏七月初七日下晚時永成進監查點人犯騐明刑具均係依法鎖𧘥並未鬆卸隨囑台成等小心看守仍出外將門鎖閉回前封歇息四更後永成忽聽獄内有撞門聲音忙點燈進内照看見東屋守封撥什庫台成朜項有繩纏繞已經勒死米泳發被縛在地口内堵有棉花永成解開繩縛將棉花取出米泳發告説因夜深肫睡不知東屋盜匪王保與斬犯李泳升等何時刑具杻壤用繩將台成勒死及醒後上前撲拿被王保等用棉花將口堵住不能出聲嚇説若要動轉定照台成一様勒死米泳發害怕未敢移動王保等卽摘下板壁搭接獄神廟越墻相繼逃跑永成等尾追無獲呈報勘騐並派嚴緝初九二十日先後將斬犯李泳升盜犯王保緝獲報請正法訮詰至再該官役等堅稱委因一時失防以致王保等越獄脱逃實無賄縱情弊矢口不移案無遁飾查例載羈禁斬犯越獄脱逃將管獄官革職拿問四個月限内拿獲卽行革職免其拿問又律載獄卒不覺失囚者減囚罪二等若囚自内反獄在逃又减二等各等語此案係驍騎校永成在獄看管獄犯夜間失防以致盜匪王保等二犯勒死獄卒越獄脱逃四個月限内拿獲永成合依覊禁斬犯越獄脱逃四個月限内拿獲卽行革職免其拿問例擬卽行革職免其拿問民人米泳發雖訊無賄縱情獘究係疎忽應於盜犯王保 
 
 

Page 4

 
 
等斬罪上减四等擬杖八十徒二年律擬杖八十徒二年俟奉議覆解送奉天衙門定地充配折責拘役除將供招咨送刑部查核外理合將審擬緣由附片謹奏伏乞聖鑒謹奏軍機大臣奉旨刑部議奏欽此○○奴才銘安玉亮跪奏爲監犯越獄脱逃將疎防管獄官請旨革職拿問恭摺仰祈聖鑒事竊於光緒七年十月十四日據阿勒楚喀副都統富和管獄官雲騎尉成須報稱九月二十日初更時盜犯薄因奴思愛馬撓思圖梁義烏已李泳碌等五名乘值班兵等睡熟扭壞刑具由獄墻東北面用木橛釘入磗縫爬上獄墻撥開荊棘相繼逃逸經值班兵等知覺喊同追獲無蹤等情呈報隨派員勘騐越獄形跡屬實查薄因奴思愛馬撓思圖梁義烏已均係蒙古因偷竊馬匹犯案將薄因奴思依蒙古爲首例擬絞愛馬撓思圖梁義烏已均依爲從擬軍咨部尙未奉准議覆之犯李泳碌係因姦用刀砍傷本夫劉景海身死尙未審擬之犯除差幹捕嚴緝逃犯薄因奴思等務獲外請將該管獄官咨叅前來奴才等查監獄重地該管獄官宜如何督兵加意防範乃竟漫不經心以致重犯脱逃五名之多實屬具常疎忽難保無賄縱故縱情弊相應請旨將管獄官雲騎尉成須先行革職以便提同值班兵等解省研訊照例懲辦仍勒限四個月上緊嚴緝俟限滿有無弋獲再行核辦除飛咨隣省並通行所屬一體嚴緝曁咨報兵刑部外理合恭摺具奏伏乞皇太后皇上聖鑒謹奏請旨奉旨已録○○頭品頂戴安徽巡撫臣裕祿跪奏爲職官殺姦私埋匿報審明按例定擬恭摺仰祈聖鑒事竊據宿州知州何慶釗詳報光緒七年四月十九日訪聞州屬臨渙集地方有住居武職姦所獲姦殺死姦夫姦婦私埋匿報情事正在馳往查騐間據防軍强字營移稱該營差遣副將銜儘先叅將宫景堂由營告假回家查有殺姦私埋之案業將該員傳營嚴行看押禀請查辦移送騐訊等情該州當卽率領刑仵馳往臨渙集宫景堂寓所勘得住室房門内牀沿及牀前地上各有血跡已死宫趙氏與雇工陳畏三屍身已埋啓棺查騐屍未腐化騐明陳畏三胸膛右肋相連右脇左胯宫趙氏咽喉胸膛右後脇等處均有刃傷實係受傷身死餘無别故提訊案内人証僉供委因姦所獲姦登時忿激殺死並無起衅别情塡格錄供詳報並經該防營一同具禀到臣當以案關職官殺姦致斃二命掩埋匿報所供姦所登時忿激致殺是否屬實有無揑飾情弊亟應確切訊究未便稍涉含混卽飭將一干人証解省發司督飭安慶府詳加審訊兹據該府孫翼謀訊明擬議解由臬司胡玉坦審轉前來臣親加研鞫緣宫景堂籍隷蒙城縣寄居宿州臨渙集由武舉投効軍營歴因剿賊出力迭保副將銜儘先叅將已死宫趙氏係宫景堂價買之妾陳畏三係宫景堂雇工奴僕服役多年素無嫌隙宫景堂向在宿州防軍强字營當差其妾宫趙氏住居家内與陳畏三見面不避調戲成姦曾經其雇工僕婦常周氏窺破未敢聲揚宫景堂並不知情光緒七年二月間宫景堂因病告假回家調理三月二十七日早病痊外出陳畏三復乘間與宫趙氏續姦適值宫景堂回歸走至宫趙氏屋前聽聞房内有人説笑急踼門進内查看見宫趙氏與陳畏三在床通姦忿激喊捉陳畏三披衣欲逃宫景堂氣忿莫遏卽順拿桌旁尖刀撲向陳畏三砍札致傷其胸膛右肋相連右脇左胯等處倒在牀前復見宫趙氏下床躱避宫景堂赶攏揪住頭髮亦用刀連砍其右後脇胸膛咽喉等處經僕婦常周氏廚役劉芝聞嚷趨至將宫景堂拉住陳畏三宫趙氏傷重均各殞命宫景堂慮恐醜聲外揚起意私埋匿報卽令劉芝帮同買棺收殮並央求素好之江瑞奇與劉芝抬至空地掩埋卽經該營查知傳營嚴押禀辦並由該州訪聞馳往勘騐訊供塡格詳報臣批飭解省發司督府審明擬解覆加親訊據各供悉前情研詰宫景堂實因撞遇其妾宫趙氏與陳畏三通姦倉猝之際登時忿激用刀疉砍致斃其事後私埋未報實恐到官出醜委無别故及拘執捆毁情事亦無另有在塲捉姦帮埋之人詳訊案証各供如一復恐别有串飾臣覆嚴究均各矢口不移案無遁飾應卽擬結查律載妻妾與人通姦而本夫於姦所親獲姦夫姦婦登時殺死者勿論又例載在家致死姦盜之犯罪本不應擬將屍掩埋者照地界内有死人不報官司私自掩埋律擬杖八十各等語此案宫景堂因撞遇其妾宫趙氏與雇工陳畏三通姦忿激喊捉用刀砍傷姦夫姦婦致死訊屬未離姦所事在登時並非拘執捆毁亦無起衅别故照妻妾與人通姦本夫於姦所親獲姦夫姦婦登時殺死勿論律應予勿論已死宫趙氏陳畏三俱係姦犯其事後私埋按致死姦盜之犯罪本不應擬抵將屍掩埋者照地界内有死人不報宫司私自掩埋律杖八十罪應杖八十事犯到官在光緒七年五月十四日恭逢恩詔以前所得杖罪應予援免惟該犯已保至武職三品大員其平日不能治家致令帷薄不修已屬有玷官箴迨殺姦之後猶不卽時報官輙圖私埋滅跡尤屬荒謬妄爲未便與常人同科致滋輕縱副將銜儘先叅將宫景堂應請旨卽行革職以示懲儆劉芝聽從雇主帮同私埋按律問擬應於宫景堂應得杖八十罪上照爲從减一等擬杖七十事犯到官亦在恩詔以前應予援免常周氏救阻不及應毋庸議陳畏三與宫趙氏通姦均干律擬業已身死亦毋庸議無干省釋屍棺飭埋兇刀騐明發回儲庫帮同抬屍未到案之江瑞奇飭州查傳獲日另結除供招咨部外所有審明定擬緣由謹會同兩江督臣劉坤一恭摺具伏乞皇太后皇上聖鑒勅部核覆施行謹奏軍機大臣奉旨刑部議奏欽此 
[浙省撫轅抄]  
　　十二月初九日劉頌年禀見辭赴寧郡洋藥局蔣清翌禀知臬委諸曁提案禀見叩辭大挑縣葛華交缷縉雲縣事回省禀到叩見○初十日前平陽縣溤叩謝給咨回籍守制烏程　丞周延祚叩謝飭知回任州判葛奎禀銷游厘局差漁浦巡檢周清平禀知奉飭知任叩辭從九品孫曾祜交缷廟山巡檢回省禀到○十一日林端仁禀見辭赴新塍厘局新選錢塘教諭葉金詔來省禀到　考騐給憑赴任俞鴻森禀知藩委分衢差遣叩辭 
[蘇抄]  
　　十二月十四日知縣孫慶璜禀知委赴湖南湖北迎接左中堂辭委署吳江汾河司霍正坤辭赴任○十五日同知章銓由寗來禀知金陵善後局委採辦湖桑辭太倉七浦司尤裕章辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
