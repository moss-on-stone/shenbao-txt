# 1900 - 240 - 4909837

 

Page 1

 
 
[續務實説]  
　　余前論中國之弱由於人心之不正人心之不正由於競尚虚浮不知務實致釀成欺飾朦蔽之局苟欲補救而挽回之惟有先將一切虚浮之習一掃而空夫然後人心始正國勢卽可望轉弱爲强客有見而韙之者因復推廣其義以補前説之未盡中國文教之開先於列國故聲名文物冠五大洲列國莫不推重焉自通商以來事事相形見絀西人每謂中國不能盡人讀書識字以致人才日衰國勢因之孱弱余謂不能盡人讀書識字固中國之弊端然卽能盡人讀書識字而所讀者非有用之書所識者非有用之字則其患反較不讀書不識字而更深何則經史子集美矣善矣然義理淵深士人窮年矻矻尚不能融會貫通豈一知半解之流所能得其毫末下此則不經之書汗牛充楝在作者之初意無非欲開發人之智慧遂不顧附會臆説支離膚淺俾人易於繙閲以冀由淺求深而不料風俗之憂人心之害實基於此朝廷知其然故禁之等甚嚴然惟導淫之書始懸爲例禁其他費問焉夫導淫之書最足壞人心術禁之固宜然鄙意宜禁者當不獨此也淫書之害不過一身一家而虚無縹渺之語蜃樓海巿之談其流毒較淫書爲尤甚自來妖孽之興必創爲鬼神之説以愚人妄托神仙之術以自炫愚民習見習聞無不信以爲實於是衆口交推隨聲附和遂致釀成禍亂不可收拾黄由赤眉其殷鑒也目今義和拳匪其起事時亦假托神鬼附體槍砲不入書符誦咒如醉如狂愚而無識者信之入骨醉心至死不變卽有正言以辯者彼必面紅耳赤齗齗與爭此皆中毒於演義小説諸書故深信不疑一成不易也日前遇一貿易中人自北方避難南來者談次言及義和拳不破財戒紅燈會不破色戒旣又言當時同行之某少年中途爲紅燈會中人所扣留余詰以紅燈會旣不破色戒何以見少年而欲扣留乎答稱亦猶樊梨花之與薛丁山前緣所定不足云破色戒也余知其愚不可破一笑置之蓋北方之人素稱强悍其所喜閲之書不過水滸傳及七俠五義征東征西之類受毒旣深而又以神仙渺茫之説附會其間無怪乎易於淆惑也由此觀之演義小説諸書非較淫書之流毒爲尤甚乎并聞寄居南洋各埠之華人亦最喜閲此種説部各書肆常年運出獲利頗豐夫居華之人苦少閲歴旣已出洋肄業自宜濳心有用之學俾坐而言者可起而行而乃輕信浮僞之書以致釀成虚橋之氣中國又何望其能自强哉不但此也讖緯之學自古不廢而虚僞之病卽根據干此所宜一律禁絶使識字者專攻有用之書縱不能人人以西學爲宗而現在譯書旣多繙閲亦易務實之學莫過於格致一道深以成深淺以成淺使中國而能人人講求此詣卽不能遽底富强而富强之基無不在是矣若狃於習俗不思變遷吾恐中國之人無有用之日而國勢亦無自强之日將不徒步印度之後塵矣不亦甚可惜哉 
[俄願退兵]  
　　昨日北方來電云頃聞俄廷電致美利堅政府略謂目今各國使臣之在京被困者已得共慶安全敝邦駐京陸師自應及早退出云云美政府深以爲然卽電請各國朝廷降旨聨軍統領商議一律撤兵俾中外重復言和勿再兵連禍結 
[法願議和]  
　　昨日外洋來電云刻聞法國政府已從俄人之請簡使與中國議我并電商各國朝廷可否認李傅相爲中國議和全權大臣俾得事權歸一 
[議和有望]  
　　昨日美京華盛頓來電云西歴八月三十一號卽華歴本月初七日俄皇傳電美國政府大旨謂刻得中國要電悉皇太后已明降懿旨願力保各國商務永不損傷并綏靖匪人以後不復向外人騷擾請各國悉蠲夙忿重復聨和可也未幾美廷覆電曰以上所云若果確實可信則敝國願卽撤退駐京兵士奉迎懿駕回宮云云隨卽電致各邦諄勸認李傅相爲全權大臣與之商訂和約若是則化干戈爲玉帛在指顧問矣豈非中外人民之深幸乎 
[法兵計數]  
　　日本大阪某日報云中國拳匪起事之初法國卽派出兵士三千人護衛商人教士至上月又派出八千人合計已有一萬一千人至海中砲艦巡洋艦則共一十九艘 
[德廷電諭]  
　　西字報云邇來長江一帶時有票匪出没旅人皆惴惴於心德國寄居漢口各商人深恐一旦變故突生不免礙及商務因於日前電禀政府求卽設法保衛以奠厥居前日德皇電諭駐滬總領事官略謂本國商人之在華貿易者朕無一日去諸懷一俟所遣鐵甲船九號到華則保護長江當更周寗矣幸無過慮以慰朕心觀此是德廷所派兵船或亦當赴長江駐泊乎 
[派兵緣起]  
　　日本兵艦之駐泊厦門者忽於日前派兵登岸本館早已譯登於報特溯其緣始則傳聞不一幾于無所折衷昨閲日本大阪埠報章始知厦門日僧所設東本願寺會堂驀於東歴八月二十三日卽華歴七月二十八日夜間十二下鐘越三十分時慘遭火厄兼之本境時有海盜出没漳州府屬各邑復暴徒蜂起時局岌岌可危日人士之僑寓其間者時上書政府中人籲求保護因就和泉艦調出兵士駐守日領事署以安衆心刻已由統帶官一律撤回本艦矣 
[置郵傳命]  
　　日本東京某日報云各國聨軍攻入京師之後日本遞信省傳諭軍中就京師北通州楊邨河西務四處暫設郵便局以便傳遞羽書而以北通州爲總匯之所 
[縷紀旅華人數]  
　　日本大坂某日報云去年東西各國人之寓居中國各省者計共一萬七千一百九十三名口析而言之英人五千五百六十二名口日本人二千四百四十名口美人二千三百三十五名口俄人一千六百二十一名口葡人一千四百二十三名口法人一千一百八十三名口德人一千一百三十四名口班人四百四十八名口司卡痕鐵内皮矮諸國人二百四十四名口比人二百三十四名口丹人一百七十八名口意人一百二十四名口荷人一百零六名口其他各國人一百六十一名口較上一年約增四百人 
[化俗文言]  
　　厦門訪事友人云署厦防廳同知張司馬下車伊始孜孜以整飭風化爲心日前發出告示曰爲出示曉諭事照得厦門爲通商口岸五方雜處良莠不齊最易滋生事端近有外來流娼麕集客店倚門賣笑愈聚愈多貽害商民伊於胡底雖經李前分府飭差驅逐尚未盡絶根株又有無恥之徒購畜良家幼女學習歌唱或出門陪人飲酒或賽會扮裝擡閣名曰閣旦以致惡少闖棍爭風鬥毆釀成禍端本分府莅任以來深惡此輩爲風俗人心之患亟應 
 
 

Page 2

 
 
嚴行禁逐以靖地方除傳齊闔厦客店主到案取具再不窩娼切結備查一面飭差驅逐外合行出示曉諭爲此示仰諸色人等知悉自示之後凡有外來流娼限令七月底一律驅逐不准逗留本地歌妓悉令從良擇配毋許仍蹈前轍倘敢陽奉陰違暫時避匿近處希圖事過复出曁客店居民貪利窩留一經察覺定卽嚴拿究辦房屋標封入官地保差役得規容隠一併重懲本分府言出法隨弗視以尋常到任條教以身嘗試致貽後悔各宜凛遵毋違切切特示 
[委查匪黨]  
　　武昌訪事友人云湖廣總督張香濤制軍以武漢諸處屢有康梁二逆黨中人聚衆謀亂雖經破獲難保不死灰復燃况長江一帶遊勇會匪所在多有當此謡諑朋興之際不可不先事預防因札委某大令督率親兵二十名易服改裝馳往沿江上下遊嚴查密訪如有形迹可欵者立卽拘送地方官訊辦倘事關重大准隨時電禀省垣派兵會剿 
[會匪成擒]  
　　漢口訪事友人云漢鎭西關帝廟畔弄内某傘店主某甲籍隸湖南素與會匪爲伍頗有謀爲不軌之心刻經上憲訪聞特於某日密飭勇丁拘獲搜出票布諸逆跡刻已解往有司衙門訊實後卽須正法矣 
[派兵會剿]  
　　南昌訪事友人來函云前者浙江衢州府屬匪徒揭竿起事大憲派兵剿洗匪徒紛紛竄入江西玉山縣境贑省大憲聞報卽檄令提憲申軍門督勇往剿旋由玉山縣主徐明府通禀各憲略謂該匪經浙軍剿散分竄本境烏合之衆其勢已衰請另派節制之師俾得膚功早奏大憲遂飭剛字左營馳往會辦 
[安堵如常]  
　　揚州訪事友人云日前郡城紛傳北鄉甘泉山一帶有匪徒蠢然思動細加偵訪始知山中有某姓者近日售去糧食得洋銀若干梟匪聞之遂於上月杪結黨至此糾合土匪行劫幸某姓先有風聞濳赴官衙禀報比梟匪至卽糾人抵禦雖被刃傷一人然資財毫無損失翌晨甘泉縣主周明府督率團勇前往匪徒卽鳥獸散刻下彼處已安堵如常矣 
[嚴查鹽局]  
　　金陵訪事友人云邇者大通督銷局總辦錢觀察將緝私勇口糧掯至三月之久以致各勇脱巾譁噪匪徒乘機句結搶掠銀錢波及附近典鋪錢莊擾攘紛更幾有不可收拾之勢幸兩江督憲劉峴帥飛調衡字營勇前往彈壓不至釀成禍端事後峴帥毖後懲前以爲鹽釐督銷各局皆有緝私勇丁難保綜理其事者不有此種情弊爰札委精明强幹之候補州縣若干員分投各處嚴密訪查隨時禀報是亦防患未然之道也 
[鳩水籌防紀]  
　　蕪湖訪事友人云當蕪湖籌辦防務之初精健營統領趙子容協戎手定條規八則擬就地籌捐添募精壯八營分駐四郊俾地方安如磐石一時官紳商賈翕然響應捐集六七萬金正擬樹旗招募適七月十四五兩日大通裕溪警信迭至十七日蕪湖又有土匪潛謀不軌徽甯池太廣兵備道憲吳季卿觀察甚爲惶急遂於十八日移文恊戎及緝捕局統帶李葆林副戎各募防軍五百名以資緩急其餉需按照精健營新章勇丁每名月給銀三兩二錢四分什長四兩不折不扣由籌防捐内開支不崇朝卽已募就五六成分紥南北兩岸蓋協戎專羅致本地䭾米小工副戎則遴選地方無賴之精壯者其意欲使若輩去邪歸正以除地方之害且亡命之徒苟能訓練精純亦可以成勁旅也觀察深韙其言旣而戎復令人至鎭江向新投誠之徐游戎懷禮處分撥舊黨二百餘名本月朔日由寳華輪船裝運來蕪協戎亦次第募齊遂於初四五兩日請觀察按册點騐發給軍裝號衣命其名曰蕪湖防軍以協戎所募爲中營副戎所募爲前營中營就南岸觀音橋北岸棗樹園分築營壘前營分六哨就附郭各要隘建小營六處又以營中事務殷繁添委洋務局程子雋大令爲防軍籌餉委員保甲總辦陳湘雲直刺爲營務發審委員蕪湖縣張筱衫大令商務局劉子運明府爲防軍營務處各員均願不另開薪水僅由籌防捐内酌貼夫馬油燭費以資辦公亦可見持躬廉潔矣至營哨各員薪水翁費則此照各營定章無所出入云 
[奸謀敗露]  
　　揚州訪事友人致書本館云日前長江水師新勝營管帶徐寳山都戎懷禮在邵伯鎭緝獲梟匪押解來揚兩淮運司柯遜菴都轉發交有司衙門覊禁嗣都戎探得押犯中有某匪者係梟黨頭目身藏火藥欲於獄中伺隙起事爰至府署密禀情形府尊沈碧香太守聞之立傳江都縣主至署諭令迅速查辦本月初一日黎明時縣主詭言出署拈香及至獄前驀令停輿入内在某犯臥處搜出火藥兩包詰所從來堅不吐實隨令將某犯加上鐐銬另行覊禁空號加派獄座晝夜看守　將禁役及管獄家丁帶回署中以便詳訊一面禀由太守飛詳上憲請示遵行 
[捐助團資]  
　　揚州訪事友人云北方拳匪倡亂各處防務嚴揚城爲南北通衢地方官迭奉大憲檄文整頓防務遂就江甘兩邑所設團防局内添募團勇若干名分投巡察惟經費尚無所出爰禀陳府署擬援照光緒二十年中東之役籌捐辦團成案勸辦柴炭兩捐府尊沈碧香太守准之立飭兩邑宰會同柴炭業董議定妥善章程禀候核奪旋由兩邑宰公議章程十條大旨謂柴薪每擔擬捐四文木炭每擔十文均買賣各半煤炭原議亦係十文嗣業董以煤由各鋪自購並無賣客應請略示變通爰核定每月由各鋪公繳煤柴捐五十千文其查騐局向設南門外都天廟南首距城較近恐不免由上游偷漏擬移設新河灣東岸局中司事薪水及各項費用均須撙節開支局董僅用一人專司查騐所有捐欵卽責成收繳巡勇由團防局撥出六名團防總辦陸别駕須不時到局稽查毋須另派員董云云太守察核之下刻已出示周知大約日内卽可開辦矣 
[日本火警]  
　　日本大孤某日報云東歴八月十九日卽華歴七月二十五日午後三下鐘時乳鴉亂啼天未破曉秋田郡所轄能代港町願成寺忽遭火厄時適狂飇怒煽以致火益猖狂一刹那間焚去民舍七百五十户警察署電信局役塲私立病院亦燼焉民人之死於是役者一名負傷者一十四名 
[蘇省官塲紀事]  
　　姑蘇訪事友來函云蘇海防同知施司馬晉署事一年期滿本月初七日署江蘇藩司陸春江方伯牌示飭請補斯缺之錢司馬錫麟先行赴任○青浦縣澱山司巡檢劉少尹輔仁華亭縣典史徐少尉兆澐均署事期滿上憲以輪委到班之儘先補用巡檢汪少尹聿桐署理澱山司巡檢申少尹士林署理華亭縣典史已於本月初七日懸牌示知矣○長洲縣縣丞周二尹紹唐署事期滿陸方伯飭正任斯缺之善二尹啓回任供職已於本月初七日下札矣 
[南徐攬勝]  
　　鎭江訪事友人云自北方匪亂日亟鎭江謡諑紛仍銀山門一帶街衢毗連租界流氓土棍成羣結隊尤易滋生事端鎭江府向子振太守思患預防札飭是處保甲局員唐少尹正祥及文武總巡各員弁督率勇丁不分晝夜嚴密巡行其有教堂之處尤須加意保護倘遇無賴造言生事立時拘拿重辦毋稍寛貸少尹等奉札後業已實力奉行矣○節交處暑天氣顀然炎熱田中禾稼漸就焦枯農民憂心如焚桔槔聲昕宵不絶道憲長久山觀察府尊向子振太守關心民瘼特於本月初四日起率同屬下各官至郡廟設壇求雨至初六日傍晚時頭上片雲濃於潑墨鼉更初報驟雨飛來恍如百道飛泉從空倒瀉至翌晨尚檐溜淙淙不絶於耳未幾日出杲杲驕陽逼人然鱗塍雉隴間已一望青葱生機活潑矣○鎭郡城廂内外各小客寓往往暗藏春色勾引狂且敗俗傷風實與臺基無異常鎭通海道長久山觀察聞而惡之特飭水陸總巡及保甲各局員凡所有客寓務必取具不得窩藏婦女切結如敢故違定將寓主拘辦房屋發封以爲玩法者儆未識各寓主果能痛改前非否也 
 
 

Page 3

 
 
[傅相行轅紀事]  
　　昨晨六點鐘時駐滬日總領事小田切君赴行轅投刺傅相以禮迎入晤談良久而别○直候補道朱覲察福春李觀察肇文前太湖協副將徐副戎耀廷先後詣行轅禀見○通政使知事姚知事步瀛張知事景佑分部郎中定部郎超均詣行轅投刺○昨日午前七點鐘時接山東省城及德州電信各一封十點半鐘時接大北公司西字電信一封同時接福建省城電信一封亭午時接濟南密電一封午後三點鐘時接大北公司西字電信一封 
[札拿逆黨]  
　　前日上海縣主汪瑶庭大令奉蘇松太兵備道憲余晉珊觀察札文内開近奉上憲電札飭將濳逃來滬之逆黨一十八名速卽按名拿解等因遂立飭差役嚴密查拿務獲解究至逆黨名姓則事關機密例不能列入報章也 
[防患未然]  
　　松江南門内火藥局建於同治初年爲存儲五省軍火之所附近居民深恐災生不測時惴惴於心邇由紳董投督轅禀請遷移兩江督憲劉峴帥以目下並無閒欵另建局庫此後各營所用火藥可逕向江南製造局支領不必由松江藥庫儲藏亦係防患未然之道爰札飭蘇松太兵備道余晉珊觀察江南製造局總辦潘芸蓀觀察詢以是否可行著卽妥議禀覆日内兩觀察已遵札會商矣 
[傳諭開徴]  
　　江蘇藩司陸春江方伯札行上海縣署大旨謂目下軍餉浩繁飭從速將下忙錢糧開徴報解等因縣主汪瑶庭大令因於昨日設櫃開徴午刻在大堂上行祭櫃禮並出示曉諭各花户及早完納毋稍觀望遲延 
[巡員更迭]  
　　本邑西門外巡防局委員胡二尹現奉蘇松太兵備道兼江海關監督余晉珊觀察札飭調辦大東門巡查差所遺西門外巡防一差尚不知由何人承乏也 
[親拿梟黨]  
　　上海縣主汪瑶庭大令訪聞本邑西鄉一帶仍有梟匪盤踞爲害閻閻因於前日清晨六點鐘時隨同蘇松太兵備道憲余晉珊觀察提右營叅將廖楚材參戎赴西門外祭社稷壇時向觀察面禀情形擬順道往鄉間掩捕觀察壯之大令卽諭令差頭薛貴帶齊通班差役及所募浦東壯丁四十名一面請晉字營統領顔梓琴鎭戎派出勇丁三哨計一百五十名分執軍械整隊至徐家匯由防護教堂之哨弁陳千戎家謨迎入小憇旋往天主堂投剌與某司鐸小叙寒暄然後督隊往北新涇吳淞司巡檢沈少尹延入關帝廟小坐時縣署捕役凌振已在彼伺候大令傳訊鎭上兩圖地保禀稱近有梟船一艘停泊船中梟匪十二名今日清晨有法國兵八人策騎到此搜捕並聞大老爺將到因之開往寳山縣境大令見廟前尚有賭棚立命拆毁查有朱阿順將屋一所租與梟匪前開糕餅店後通吳淞江遂飭差入内搜出兇器不計其數而朱已懼罪逃逸並查得徐姓所開烟館及殷姓茶肆皆容留梟黨因飭將房屋一併發封旋親繕硃條飭拿土棍王阿華未幾卽由薛貴拿獲大令研訊之下供稱梟黨實由小廣東句引來此小的惟藉以餬口而已叩救恩典大令喝責二百板飭差往拿小廣東少焉差回禀小的查得小廣某已脱逃大令命將兇器帶回儲庫王阿華帶縣收押關帝廟久無香火一併發封迨鳴騶而返已七十鐘時矣昨晨薛貴續將小廣東拿獲解案大令飭收押候訊 
[梟匪站斃]  
　　本月初六日上海縣主汪瑶庭大令會營督兵至顓北馬橋拘獲梟匪張得勝等九名帶回縣署研訊之下以張惡亦尤著飭卽裝入站籠舁至　門外示衆延至前日清晨斃命籠中大令聞報循例委典史趙敬臣少尉騐明屍身確已氣絶飭役持名片至同仁輔元堂請給棺收殮瘞諸義阡 
[推廣馬路]  
　　近聞工部局董擬由北蘇州河畔至义袋角草鞋浜一帶添築馬路至公共租界第二號石止居民之有地當衝要者紛紛赴工部局請給價銀大約不久卽須興工開築矣 
[上海巡局紀事]  
　　前者保甲總巡局員傅辛崖明府曾飭役拘拿著名各流氓務獲懲辦昨日局差在南巿拘獲小流氓方阿祥解至十六鋪巡防中局禀請局員文斌臣二尹移送總巡局○日前小車夫陳德勝應南巿周義記米行之雇運米兩石至北巿某姓家交卸中途將米私行售去迨行中得悉倩人四出偵尋前日始在途相遇遂扭至十六鋪巡防中局禀請究追 
[英美租界公堂瑣案]  
　　包探趙銀河禀稱昨日趙阿來蔡阿東管阿本葉記生等流氓在清和坊龜子倪阿曾毛根大許根全朱阿林俞全榮等所開妓院内詐去洋銀十八元兹爲小的查獲是以拘案請究趙阿來等供認不諱讞員翁笠漁直刺商之梅繙譯判令將趙阿來等四人各責二百板管押半年以爲滋擾娼家者儆○有吳鑒波者由友人汪恒寄存太德山彩票一條昨當開彩之期持往對號居然獲中頭彩而公司中人以票根不符指爲塗改冐領投報捕房捕頭令五十四號西包探拘解到案吳供昨日小的持票往對時公司中人云係頭彩可得洋銀三千元當俟一點鐘時兌付屆時再往忽謂票已塗改卽被控諸案下其實並無作僞情事求鑒翁直刺商之梅繙譯飭將吳暫四本署候將票根查明再核旣而訟師侯魯公倩人帶繙譯到堂請將吳鑒波保出直剌不准○印度人達姆星被俞福生攫去對時表一枚經包探金利生拘獲送請究辦俞供小的實因貧不聊生是以出此下策求恩寛宥直剌著發棲流公所留養表給還原主○包探潘應奎禀稱著名積竊邱阿蘭屢次犯案由大老爺懲辦後遞解回籍今忽潛來復萌故態故特拘案請懲直刺判押一年期滿遞籍○王阿榮被嚴連法竊取鞋一雙褲四條報捕後經包探張天林拘案請究直刺判押十天○包探金阿三禀稱孫月桂與沈順福因兌小銀元口角被沈毆傷今小的特將沈扭案請究直剌判責二百板○包探劉光震禀稱日前任泰豐姜時桂兩家被陳阿生丁榮記趙喬才夏阿大竊去衣服燭臺等物報捕後經小的緝獲人贓送案請究陳等供認行竊不諱直刺判令將陳趙丁各責三百板夏責二百板遞回寗波原籍○日前有劉陳二客同附戴生昌船局某小輪船赴杭州被局夥張阿福顧阿桃陳雲其串同車夫竊去布箱一口洋傘一頂報捕後經包探顧阿六緝獲人贓解案請究張等一味推諉直刺著押候覆訊○楊陳氏訴稱范天順於七月二十六日將女兒誘去向領不允反被兇毆以致面部受傷求恩研究范供詞狡展直剌飭押候覆訊○保安公司洋人勞鴿之子被坤和洋行夥葉和卿推跌以致足踝受傷控經翁直刺傳葉到案押候傷痊後復訊昨日勞鴿偕坤和洋行西人摩近盛鄰騷到案直剌提案研訊葉供勞鴿之子在竹笆内捕蜻蜓失足跌傷其時小的在帳房發錢並無推跌之事求鑒原告堅稱葉推跌直剌商之梅君判令葉給養傷銀二十五兩○王經年控王榮生陳桂華王元元以田單抵押洋銀五百元延不敢贖求將新建房屋發封備抵王榮生供所欠之銀一時無措惟求寛限直刺飭差先將房屋發封限七日内如數繳銀啓封如逾限不繳准將房屋拍賣抵償○包探孫阿森劉阿秉禀稱吳載生冘松咸陳阿林所開各小烟館深夜尚未熄燈有違租界章程是以解案請究直刺判各罰洋銀五元 
[美租界捕房紀事]  
　　前晚偷兒潘阿三混入虹口某作塲竊取木尺等物携至某押鋪求質適爲包探李佩芝所見拘　捕房捕頭令押候解送公堂禀請讞員翁笠漁直刺懲辦○昨晨小竊張阿榮混入西華德路新築菜巿中竊取某肉攤上錢數百文適爲攤主所見扭入捕房捕頭令押候解送公堂禀請究辦○蘇婦王顧氏寄居虹口乍浦路第一百九十六號屋内昨晨不知何故將開水潑粤人才生身上以致受傷六百二十八號巡街捕見之拘氏入捕房捕頭令押候解送公堂禀請訊究○昨晨江北小竊殷小英混入外虹口耶松船廠竊取舊鐵適爲管門西人所見拘入捕房捕頭令押候解送公堂禀請訊辦○昨晨跑灘賊唐阿順竊取公和祥馬頭貨棧中所儲舊鐵適爲某號巡街捕所見拘入捕房捕頭令押候解送公堂禀請核辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寗波辨志文會秋季課題]  
　　唐季昇祚周易集解與正義所用王本不同是否承用虞本試詳證之其軍三單申鄭箋義○史學兼掌故問魏孝文慕效華風而金世宗不願變國俗二君所見若何南史鮑照附見臨川王義慶傳説寗郡巡防營章程私議○天文兼算學黄赤大距黄白大距古今不同説設如有地不知北極高度用表測日影以加减緯度卽得本地極出地度何以或用正切或用餘切試證之孫子算經有物不知數題以三三數之賸一曰七十以五五數之賸一曰二十一以七七數之賸一曰十五有術無草試演之○輿地古鄣郡疆域考班志桑經兩廬江辨問測繪輿圖所用鋮盤中法以二十四向每向析五分西法以三十二向生向析四分兩法熟便○詞章閏中秋賦官韻未詳諷諫論甬東懷古用杜工部詠懷古跡韻限八月三十日繳卷逾期不收 
[貞烈可風]  
　　南昌訪事友人云江西候補典史胡少尉德省沅皖省桐城縣人聽鼓頻年未得差委蕭條宦况蓋可知矣今春樂平某令回任少尉與有戚誼籲懇當道薦辦保甲局差旣又因事不果少尉賦性迂拘益加羞憤觸發舊疾無力延醫至端陽節後三日没于旅館其聘妻方氏年甫逾笄凶問傳來一慟幾絶旣而白諸父母誓以身殉不允則請奔喪守節父母知志不可奪祇得送之來省請諸胡母擇吉抱木主成禮寅僚之與少尉有鄉誼者如江明府召棠鄭明府輔東敬貞女之志相率倡募資財謀爲死者返櫬歸葬隆情周至誼薄雲天少尉有知當亦九原含笑矣 
[押候質訊]  
　　前日有石松泉者投本邑南巿馬路工程局遞禀控十二圖地保及二十三鋪地甲夥役借端詐擾等情總辦程雨村大令研訊之下以其言語支離殊難憑信爰命管押捕房俟傳到被控各人質訊核示 
[上海縣署瑣案]  
　　前上海縣陰陽學訓術司張汝鈺控本縣吏房書吏邱承志吞費捺詳等情前晚縣主汪瑶誔大令升堂質訊張供當光緒十九年土職承充是役時府署吏房書吏索洋銀一百五十元土職浼案下吏書邱承志講情旋據邱言已議定洋銀七十元土職深爲感激後在本城某烟館付邱洋銀一百元有楊仲清目見詎邱料悉數乾没致府吏並未擬稿出詳奉憲將土職斥退求賜追還邱供書辦從公十載素不知得賄營私張充陰陽學之事由故書胡文照經辦至府吏經費張自行致信與商並無在烟館中付書辦洋銀之事况書辦與楊仲清向不相識楊仲清供小的與張同係無錫人是年某日張來楊樹浦邀小的入城行經四馬路張出洋銀一百元之票據向某小錢鋪貼換現洋銀九十元小的問其何用張云謀充陰陽學送給府吏旋同至城内某烟館吸烟見伊與一人就别榻絮語移時至其人是否邱承志小的不敢妄供大令怒謂張曰爾不特所控不實况三載限滿後已朦充多年今姑從寛著各退去○王以敬扭盧寳寳到縣請追抵借銀兩前晚縣主汪瑶庭大令升堂研訊王供向在通濟號執事去年正月盧寳寳卽鳳章將房屋契據抵借銀一千兩至歲杪付清利息今年分文未付屢向催贖再四遊移近更避匿不見昨始途遇故扭案求追盧供此項房屋共四十三間已覓有主顧擬於端節售去不料至期買主不能提取存銀以致中止求再寛限至九月杪如仍不能贖回則當點交房屋大令准之飭交人具保限九月底理楚 
[法租界捕房瑣案]  
　　前者金蘭圃控小東門外洽昌魚行主宼福田借去洋銀三百元圖賴不還讞員朱森庭明府明府訊供之下諭令交保出外限十日内理楚迄今在押日久無人具保昨日明府飭包探帶出覓保旋有順興肉莊主願具保出外依限清理明府准之○流氓徐阿增攫取途人之扇適爲包探所見拘解至案禀請明府訊懲明府判令笞責一百板○偷兒孫仁寳在法公司馬頭行竊某客行李中茶　被客扭送案下明府判令枷號一個月期滿貢釋○小竊徐阿寳趙阿根前由明府訊明昨日命提到案著各責二百板○流氓陳阿二屢次犯案甫經釋出故態復萌昨被包探拘送至案明府著重責六百板釋之使出不准逗留○王阿榮朱阿四前因犯竊到案明府判令各枷號半個月昨已期滿命開去所荷之枷將王責三百板朱二百板然後釋出 
 
 
