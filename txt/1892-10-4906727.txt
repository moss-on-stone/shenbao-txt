# 1892 - 10 - 4906727

 

Page 1

 
 
[第二次新印二十四史告成] [  圖書集成局啓]  
　　本局新印二十四史前次股票早已售完而問價者仍源源而來因又鳩工續印悉心監視精益求精　憾全無校上次更爲美善現已告蕆請已購股票者速臨申報館取書至第一次購票諸君尙有存書在館者亦請前來　去俾得伏案揣摩若未經先付定銀者如於年内購書價亦照股票一律至明年則須另行釐訂也○鏡古書屋請本局校印新增刑案匯覽正續三編所有書票預定者每部洋六元請及早來購可也 
[宜亟振與西學議]  
　　天道無百年而不變國家之氣運亦隨之而變由否而泰由盛而衰此循環之理也今中國患貧弱久矣上則府庫支絀無以應宮府之求下則脂膏耗竭無以慰閭閻之欲甚至移民移粟挖肉補瘡水旱災區道殣相望軍旅之事徒事講求仍不能歸於實用各强鄰眈眈虎視藐我中原日本伺於東俄國逼於西北此誠危勵憂虞之日臥薪嘗瞻之秋有志之士所痛心而疾首者也夫當時事孔亟之時猶不作亡羊補牢之計恐民生日蹙財用日虛禍患之來日甚一日兹當　聖明在上勵精圖治國家强弱貧富之轉機正在斯時今者朝廷默挽頽風講求西學二三執政大臣高掌遠蹠瞻言百里留意冨强推行西法而民仍困敝國仍艱虞者則以扞格者多一切所當行者未能丕變其於本根之學未能窮原以竟委也嘗觀歐西之學無不歸於實用拘迂之士多以西法輕之每於大廷廣座之中有言及西學之良者彼輙譁然爭辨推原其故不過爲習俗所囿識見不廣又無人潜移默化感悟其心故有所作爲動多掣肘如湘人之於電報北八之於鐵路力阻橫干難以理諭非其人本來絶無聰明絶無智識也大抵泰西學問由漸而精有層出靡窮之妙然其進而益上改舊從新非淺嘗所能會通非一時所能希冀今華人之於西學祗在門外未窺堂奥譬諸隔夫子之墻不得其門而入安知宗廟之美百官之富耶試以近事而論未嘗不設商船未嘗不興礦務也未嘗不事製造未嘗不開學塾也乃卒不能轉弱爲强轉貧爲富者推行之法不得切要之圖耳如欲專志冨强興利除弊條目甚多而最要者莫如教養教養之法約有數端試臚舉之一培人才以待用也中國取士之法專尙虛文卽取中之人亦多以八股時藝相尙非盡有用之才也是宜令於八股之外專習一學亦列於考試之中近來講肄西學者如上海有廣方言館京師廣東有同文館實學館福建有船政局後學堂南北洋有水師學堂天津有武備學堂皆延請西人充爲教習且又遴選　敏子弟出洋肄習乃行船開礦稅務製造諸大端仍不能不用西人中國總辦等但能管事不能辦事而所教學生亦不可深恃者則學習之僅得皮毛也今擬於各州縣多設小學堂每省設一總學堂子弟於小學讀書之後再赴總學堂任其所好專習一業學成則給予執照然後錄用眞才旣多然後將濫竽者一律改調如是則南金東箭並蓄兼收矣一興農工以裕國也農之所尙在乎耕耘工之所爲在乎製造耕耘勤則食足製造精則物多乃各處荒地猶繁物用不富謂地廣而人稀耶而游勇會匪靑皮土棍無地無之出洋傭力之人幾難計數而習懶者又復嗜烟好博喧聚茶坊酒肆之申農工所出無多不敵若輩之揮霍其有不飢寒交集者乎今宜廣爲化導罰其惰而賞其勤又教以化學機器種田及簡便製造之法則農有餘粟女有餘布矣一除積弊以收實效也中國人情每喜因循粉飾一事未成而先尙鋪張甚至開設一局集股賺人且督辦總辦會辦帮辦提調委員司事吏投名目繁多更有身居局外支用俸薪無所事事實效未見百弊叢生其攬大權獲優俸者類皆以勢力推薦而於局事茫無所知亦安能建宏功歸實際乎今宜將各項私弊一槪革除凡礦務稅務商務工務等人皆須從本學堂考取出身局中毋許有冗員濫厠庸流充數及妄開各種名目則糜費省而弊政　矣一合官民以聨意氣也中國官民向本隔膜堂廉高遠責賤等級不啻判若天淵卽邑令爲親民之官小民欲與交接一言已不可得官尊者更無論已設官本以衛民非以朘民苟徒養尊處優絶不留心民事烏用是官爲夫民以養官官以撫民兩者交相用也今相懸如是安望政成而民和乎是宜與民相親尙信義敦禮教公是非凡士農工商官必順其性情成其樂利同心同德相見以天則愛戴皆眞一物不至失所矣以上四端爲教養中最要關鍵苟能實力奉行然後睦鄰封廣商政脩武備以固國本嚴賞罰以一人心此近時切要之圖富强之本海陬下士所望於當軸者作芻蕘之釆也 
[諭旨恭錄]  
　　十一月二十一日奉旨戶部員外郎員缺著恩慶補授截取中書黄儒荃區文治俱照例用分發山西試用道丁士彬浙江補用知府劉宗標山西補用局知馬之駮山東補用知州文烺廣西補用知州陳亮釆東河試用通判許希文浙江試用通判梅振宗江西試用通判楊鴻翥兩淮試用鹽運司運判蔡世佑山西補用知縣任緒瀛福建補用知縣凌汝曾湖北補用知縣吳元彬廣東補用知縣顧永楙直隷試用知縣郭文翥山西試用知縣林捷元江雲鳳江西補用知縣陳兆棻湖南試用知縣查慶綏四川補用知縣潘彬福建試用知縣朱　華直隷補用知縣丁紹基四川補用知縣陳兆棠饒敦秩兩淮試用鹽大使金上迪四川試用鹽大使鹿潯理俱照例發往欽此 
[續撥馬軍]  
　　朝陽建昌等縣土匪竊發土客各軍會同勦捕迭獲勝仗已見邸抄惟口外地方遼闊且山深林密此拿彼竄殲滅殊難現以官軍鎗砲難當退處山中並逃入奉大境内李傅相以非得馬隊難竟全功遂飭駐紥馬廠盛軍飛騎五營於上月廿五六日乘火車赴唐山由遷安縣出口聽候古北口提督葉曙卿軍門志超調遣廿四日已全隊來津隨於廿五　啓行聞兩日間鐵路公司悉以貨軍載馬客車載兵槪不附搭閒人以免擁擠之患至廿七日始照常賣票云 
[吳中近事]  
　　今夏長江一帶會匪閙教後各省文武無不嚴查匪類以杜根株蘇臬陳舫仙廉訪以蘇省人烟稠密難保無匪類雜處其間特飭各叚巡局委員編查門牌務宜格外認眞每十戶擇一公正人爲牌長如有形跡可疑之人許卽禀局查辦如隱而不報則惟牌長是問○蘇州府魁太守於初二日招覆九縣文童新陽縣向例每卷須給吏房靑蚨一百四十翼是日該縣各童各解慳囊每卷祇予一百文吏不肯給卷童子軍聲勢洶洶勢將用武該吏謂之曰爾輩來此試文耶抑試武耶諸童齊聲曰我輩棄文就武亦無不可於是七手八脚將該吏秋下館以老拳吏乃在地亂 
 
 

Page 2

 
 
滾大呼饒命旋經别縣童生極力勸阻該吏始得抱頭鼠竄而去諸童依舊鼓噪太守聞之親自給卷用言撫慰且許傳該吏查辦諸童始遵諭而罷○上月間龍軍門奉到浙撫憲崧中丞密札内開著名鹽梟鄒新起匿跡蘇省請飭拿解云云軍門奉札後卽飭各營密爲跴緝嗣知鄒家住撫轅後面在上海游玩未歸軍門卽飭水師營某哨官帶兵一哨砲船二艘開往上海拘拿旋於本月初二日傍晚將鄒拘到哨官親自將鄒解至軍門公館正擬備文解往浙省詎於半夜忽患急痧赶緊醫治黎明卽行起解現聞該犯已中途斃命按此事前經嘉興訪事人述及兹則所述輟詳爰再錄之 
[縣示照錄]  
　　卽補淸軍府代理淡水縣正堂加十級紀錄十次孫爲出示事照得本邑學海書院設立數十餘年每年延聘名儒碩彦爲掌教月萃邑之生童而校之課其詩文第其等差分别給奬迄今已積有歲時課卷佳文甚夥惜從無人焉爲選梓而成帙雖有名篇佳製而莫爲收拾久則零棄無存旣無以慰作者之苦心且莫由作後進之觀感亦闕事也本縣忝知邑事亦閱月矣每次課卷手自披校文則淸眞雅正不失典型詩亦俊逸淸新謹循法律喜此邦人文日盛爲邑之光于是有選製書院課藝之意曾商丁山長亦有同心擬就近年以來課卷文詩令各生童自行謄送來署約須有五六百篇之數俟彚齊送請丁山長操選政而定其去留多則擬留二百篇少或百五十篇卽可刊刷成書夫制藝一道代聖賢以立言覘儒生之藴蓄非小道也况讀書人伏案叨唔昕夕靡閒値此風簷寸晷下筆千言皆一番心血所嘔出若付之梓人以廣流布或不致有覆瓿之誚想亦爾等所深願也爲此示仰與課生童知悉爾等凡從前與課文卷生卷之取列超等五名内童卷之取列上取五名内者卽自行謄眞送交縣署禮房彚齊送署以十二月初十日爲止一律謄送淸竣以憑送請丁山長選定過期再繳者卽槪不收選爾等其勿觀望自悞切切特示光緒十七年十一月日給 
[鄮山寒翠]  
　　近來竊盜之多逾於往日故關城時刻亦早惟東渡靈橋兩門來往人多關閉稍遲一經落鎖槪不開放卽延醫招隱亦須查明來歴方准出入江厦江東以及日新又新兩街等處所設栅欄於落鎖後只留小門僅容一人低頭而過雖巡查委員亦由此出入冬防如此加嚴宵小諒不敢爲所欲爲矣○寗郡現屆縣試各考寓藉勢聚賭昨聞衛門口聽雨書屋考寓有賭徒某甲向某乙索賭債一言不合兩相打架甲用力太猛以致乙身受重傷旋經考寓中人延醫療治並勒令甲出費養傷始得寢事○寍波停葬之風最爲陋俗推原其故皆被堪輿家所惑以致靑燐雨打白骨烟銷觸目傷心莫此爲甚近有徐某者早年失恃靈柩權厝南門外祖塋柩之和頭雖曾編號無如日炙雨淋字跡模糊誤認某姓屍棺爲之安葬及某姓查知向之理論徐自知冐昧情願掘起交還云○西門外某木匠素有劉盤龍之癖不務正業家有一妻一媳妻某氏悍潑異常役媳如牛馬稍不遂意輒肆鞭撻近因年關將近氏勒媳至母家借貸媳以前借未還難以啓齒不肯前往又被敲扑媳不勝寃抑潛購阿芙蓉膏吞服倒床而臥迨知覺灌救已無及矣媳之母家懦弱不敢與較遂隱忍之然陽律能逃恐陰譴未能倖免也 
[蜃江凍鯉]  
　　超武兵輪巡歴洋面於上月廿三日駛抵甌江下椗朔門至廿六日展輪而去○温州招商局海昌輪船於上月二十四日七點鐘鼓輪出口行抵七都楊府山外擱淺幸超武船聞信立卽往救須臾出險客貨均得安然無悉誠大幸也○新任玉環參府鄧漫雲叅戎驤保於上月二十二日履新視事○永嘉典史陳鏡仁少尉於初一日赴育嬰堂查視一切回時道出府城隍巷驀見惡少多人攅聚郡廟頭門各盧喝雉采烈興高喧嚷聒耳少尉卽命停輿喝拿賭伴五人其餘各鳥獸散少尉將五人帶至保甲局訊問將四人各笞六百板當堂斥釋中有一人名唐梅迄未訊供不知何故○上月二十五日西人擬演戲劇預於二十二日在望京門内火神殿搭臺先出招帖定於兩點鐘時開演甌人少見多怪一時遠邇鬨傳空巷來觀是日十二默鐘男的女的老的少的相與呼朋挈侶而來聚至萬人之多此處幸極空曠人多擁擠幾無揷足之地西人恐肇事端不敢開演至日薄西山遊人尙跂足勿散迨西人將戲臺拆去觀者始敗興而返○樂淸縣轄芙蓉村林飛鵬之子成仁與蔡式池爲姑表兄弟少年同窗頗相契洽蔡子趙榮年甫三齡眉目韶秀林甚愛之遂以女許字襁褓論婚其所賞識固在牝牡驪黃之外也後林病篤囑其妻曰吾只一子一女未了向平之願子尙未聘女已訂婚蔡家吾死後須令蔡氏製衾蓋屍吾目暝矣言訖而逝蓋樂東鄕俗以婿製衾視殮爲榮也蔡聞訃異常哀悼卽循俗例製衾送殮並撰祭文令子齎往哭奠盡子婿禮越明年蔡備禮小定倩媒妁道達忱悃紅絲繫定兩無異言不圖滄海桑田榮枯變態林家善居積擁資日富蔡家中落式池亦作古不免相形見絀林家遂有賴婚意寄語榮曰汝若能具聘金二百兩吾妹方與汝否則將别字也榮母聞其言大駭遂邀親族前往緩頰堅執不允榮以十斛明珠未能猝辦只得置之度外幸飛鵬尙存不忍遽食前言招榮至家讀書戀戀有古人之意故女年已及瓜尙待字閨中也客歲鵬又病殁賴婚之計遂决崔鶯鶯已屬鄭恒現榮探知底藴因於前日杪備禮行聘被林家白眼相待將聘物禮器摔毁罄盡榮不得已赴訴琴堂未知賢令尹如何判斷也○暘嶼西河地方潘笛峤家近被蛇精作崇屢將土地神罏及祖先罏抛入米泔桶中其家不時夢見妖異索食酒肉夫婦俱患重病奄纒牀褥百計禱禳尙無術以驅之想妖由人興讀書明理者當有說以處此○永嘉縣十七都塘下某甲之女許字暘嶼曾浩之子鴛盟早訂未及結褵而浩子已殤　女聞訃哀號輙欲過門守節格於父命未遂其志然女己心如槁木首如飛篷不復知生人之趣近因後母凌虐不堪女乃乘夜奔投浩家拜見翁姑衰經從事自願從一而終永矢柏舟之志詎甲竟視女爲奇貨意圖鬻於富室以作小星查知女在浩家迭往滋擾勒令交還旋經媒妁從中理勸令浩找足聘資洋三十枚以成女志無如浩一農家子兩手空空無從籌此巨欵而甲日夜坐索不肯稍緩須臾浩不堪其擾竟將女勉强扯出交甲領回甲乃握女之髮提以至家哭聲震耳慘不忍聞吁世無黃衫客致令節烈女子因區區數十金而不能善全其志誠千古憾事也○永善堂妙尼岩姆湼槃後其師延戒僧啓建道塲爲之超度有仙門大德寺某僧少年跌宕顧影自憐身穿紡綢海靑雪靑湖縐套褲福色呢小衫靑縀鞋子簇簇生新旋被地方好事者將僧上下衣剥脫罄盡赤條條來去無牽掛好一個逍遙自在僧見者無不失笑 
[福州餘話]  
　　每屆年終大憲例給故員家屬度歲之貲欲應領者由同鄕官代爲具結無如候補班中之不肖者往往冐名混領以致實惠不及遍沾現經上憲查悉情由剴切曉示如再有此等情弊准指名稟訴從重奏叅○福州地棍裝束與平民各殊身上窄袖小衣密門鈕扣鞋則梁淺僅容一指髮辮甚鬆俗呼爲打水辮出門必三五成羣無端滋事不知賢有司亦思有以整頓否也○臬署前有某甲者年甫而立未知何故於夜間自縊於古松里人聞知急往解救則已氣絶身死體冷如冰遂 
總局督緝文案委員吳少尹宗彦與臬署核對委員董少尹聨元對調至告知地保禀報地方官隨　備棺殮埋標識以待親人認領○南臺稅厘 
[天津近事]  
　　李傅相政體違和上月十九日延西醫四人診治連日熱勢已退咳亦稀已於二十三日見客矣惟相夫人稍有不豫云○今冬天氣亢陽災害迭起德國駐津領事司君抱恙甫瘥而法國領事白君疾又作副領事繼之兩君病體稍痊英國領事璧君又患咳加以夜間盜汗直透重衾上月十九二十等日西醫日夕不遑設法施治法副領事以疾病新瘥前往唐山遊玩十九日遄回四肢復熱如熾炭幸西醫頗有把握得以著手成春云○浙人王君今歲應京兆試獲雋揭曉後至天津僑寓紫竹林某客棧其僕顧某浴於郭三澡塘悞墮後池湯熱如沸比經救起皮肉已糜爛不完當卽報知王君舁送醫院調治時王君以封河在邇不能久候遂先航海至申江留尺一書俾得醫痊覔食詎修短有 
 
 

Page 3

 
 
命藥石無靈至上月廿四日僕已在醫院斃命除由郭棺殮外復於廿五日投天津縣禀陳○銀價驟跌月初行平每兩可易九六津錢三千二百八十文洋銀每圓亦易錢二千二百九十文此　歴年所未見者也繼聞有大腹賈欲易紋銀二十萬兩以故二十日後銀價稍高現在每兩易九六錢三千一百三十文洋銀每圓易二千一百五十文云 
[鳩兹臘鼓]  
　　今夏蕪湖閙教各首犯除陸續懲辦外尙有高子清高子斌二名趙遙法外本月初二日忽由上游荻港鎭保甲局員祺子麟太守賭線訪拿將子淸及羽黨張某擒獲飛禀蕪湖總局袁雨生觀察派小火輪船星夜提解來蕪交蕪湖縣釘鐐收禁旋委帮辦饒芷香大令會同王邑尊研鞫供詞已有端倪按此犯爲己斬王光金供出爲首縱火者想惡貫已盈天故不使久稽顯戮乎○蕪湖城廂遼闊向設團練十鋪公舉團總督帶練丁更夫棚夫梭巡街道以防宵小經費由鋪戶輸捐乃團總不思黽勉從公反多恃符訛詐保甲督辦袁觀察洞悉其弊變　辦理自前月起將團總並夫役各項工食由局酌定按月給領鋪戶捐欵則由局派員照舊經收多存少貼俾團總有所統轄不致散漫無稽日前民人公送德政牌四面德政匾一方送至局中觀察不受○今夏駐紥日本大臣李伯行星使丁本生内艱回華守制上月杪己滿百日之期遂曰無湖乘輪船赴上海前履東瀛本任○閙教後大憲派飛霆策電兩兵輪船駐泊蕪湖以資彈壓後飛霆奉調而去江中祗有策電一艘上月杪亦開往漢日内僅外國兵輪二艘依然停泊云○日前江南糧道札委候補巡檢王少尹萬選來蕪購米五千石運回金陵湊解漕運○本月初二日爲西國元旦成觀察親赴新關領事各署拜賀越日又遣价持名片至教堂通候雅誼殷拳於此可見○江口洋街一帶每有窮民就道旁搭盖蓆蓬出售糙米粥飯夜卽蜷宿其中愈聚愈多驅之不散事爲成觀察訪聞諭飭團總於三日内一律押令遷去 
[試院火災]  
　　客有從太平府來者云及新任安學政吳肅堂文宗於上月十二日接篆前任錢文宗交卸後於十七日命駕回珂鄕待來春入京覆命至試院另在府署甬道東首平時獸鐶雙鎖閴其無人上月某日淸晨無端火起大堂花廳等處頃刻間盡付刦灰東西文塲尙保無恙說者爲離爲火主文明之象文宗係前科殿撰以故有文曲星降臨是耶非耶 
[穗垣紀事]  
　　新任廣東學憲由京馳驛南下往年冬月上浣卽可抵省現屆月杪尙無到省消息官塲遂發電向前途詢問嗣接回電得悉憲駕沿途爲風雨所阻上月二十二日始抵贑州定期二十五日渡嶺入粤大約臘月初旬文旌當可蒞止矣○新任海關監督聨榷使涓吉上月二十四日已時接印屆時由前任關憲委員將印信文件齎送行轅櫂使朝服迎於階下望闕謝恩接印視事省中文武各官均往道賀車馬如雲旌旗夾道頗極一時之盛○補用道楊觀察樞由京領憑來省當卽趨詣憲轅禀到聽候傳見○候補縣李芝香大令操守廉潔才幹優長歴辦要差循聲卓著現蒙大憲存記給予超委一次以示鼓勵○前任江蘇學憲楊蓉圃文宗請假回籍日前行抵省垣在迎祥街某客棧小駐襜帷旋乘安瀾官輪言旋珂里○靖海門外迎祥街河面回祿爲災前經錄報是役也被火焚斃者約有百人之多連日省中各善堂遣人打撈屍首　諸岸上待人認領如無親屬則施以棺木代爲收殮死者類皆焦頭爛額不堪辨别有新科某孝廉亦遭是厄聞者咸深悼歎大憲有鑒於此擬將榖埠妓船一律封禁不准開設果如此則烟花之地變爲淸凈之塲未始非地方之福也○撫憲門前某米店某夜初更時突有盜黨五六人明火執仗破門而入刦去白銀三十餘兩靑錢二貫盜出門後店中人始鳴鑼喊追撫憲在衙内聞喊聲大起赫然震怒立傳地方官嚴加申飭限以十日破案否則嚴參現在懸賞購拿獲盜一名賞銀三百兩想重賞之下必有勇夫此案或不難破獲也 
[鴛水棹歌]  
　　嘉秀兩縣漕倉已於上月十七日開收漕米迄今宗納者尙屬寥寥嘉興縣王大令於本月初二日帶同禮房糧書往北門外蘇塘口杉靑閘施王廟靜安公廟兩處虔備牲醴致祭閘神然後放運頭帮糧米至秀水縣祭閘之期尙未擇定云○前報列沈蕩鎭未行主被妾砍斃云云兹聞行主姓徐名文卿因正室無出遂作在東之計茘枝旁挺生子女各一左擁右抱擲果含飴亦極人生快事矣嗣妾水性楊花醜聲藉藉徐知之召妾責問且言此後如仍蹈前轍當置汝於死地妾由此懷恨在心念不如先下手爲强遂於夜間俟夫睡熟持刀斫斃　次日敗露經徐弟赴海鹽縣報案求請騐伸寃旋有和事老人爲之勸解遂得含糊了事謀殺親夫律有明條今若此則犯彌天之罪者得以逍遙事外誠屬萬分僥倖而死者奇寃莫雪將茹恨於九泉之下矣○錢某者充當船埠走差其女年十九住北門内倉橋下塘被比鄰張八引誘成姦歲月蹉跎珠胎暗結不得已遂與張八至馬舍匯鎭鄕間草草成親待錢某訪知興師問罪則生米已煮成熟飯矣祗得將錯就錯以姻婭禮往來聞者咸以爲笑柄 
[自備經費]  
　　欽加四品銜正任南匯縣知縣調署上海縣正堂卓異加一級袁特授上海縣儒學正堂宣爲曉諭事據上海縣學　掃局職董王恩漙苑鳳藻王慶昌等稟稱董等採訪孝貞節烈婦女賈嬛保等六十四口均係深明大義式懋彝倫秉至性於閨闈播芳聲於閭里或報罔極恩比蹟上虞之里或矢靡他志隕身淸風之崖或未嫁而貞從一古井盟心或無成而代有終寒松勵操殁存雖異同爲巾幗之完人年例允符宜沐絲綸之旌典爲此分别事由造具簡明淸册備呈公結環祈會同加結備文逕詳彚題旌表以彰潛德而勸將來再洒掃同歴辦採訪同人自備資斧其紙墨經費亦由局公籌欵項槪不收取各婦女家屬分文並請出示諭知以防影射等由前來據此合行出示曉諭爲此示仰周知該局董採訪孝貞節烈婦女等造詳槪不收取各家屬分文倘有人在外冐稱影射許卽禀究各宜懍遵毋違特示 
[研訊會匪]  
　　哥老會匪頭目陳啓懷卽王大發及伊子大毛田浙省仁和縣拿獲解赴金陵經過滬上寄禁上海縣監已列昨日報章兹悉上海縣袁海觀大令會同督憲委員余司馬趙明府於前日升坐花廳提陳研詰陳供稱小的原籍紹興久居湖北今年四十五歲家有妻妾一子名大毛今年十二歲小的向在蕪湖開設茶館已有十一年現在杭州爲傷科醫生帶賣藥草素守本分並未入會實被誣拘求請明鑒大令問曰陳金龍曾鳴高徐春山等諸會匪爾可認識否答稱陳徐二人小的並不認識惟曾與小的曾有一面之緣小的實不知曾是會匪大令一再研訊陳矢口不移命提西人美生之細　徐春山至案徐供稱九江人在美生處爲細　去年小的出錢七百零八文講得會中票布據云藏在身畔不論行到何處可免吃虧如果缺少錢文亦可向會中人稱貸小的一時貪小貿然購得後翻票布係　禁之物今春小的在揚州鄕間城隍廟中看戲廟之左近有一茶肆見曾鴻高並陳啓懷在坐啜茗小的與陳素不相識向曾詢問曾稱此人係會中大頭在蕪湖碼頭坐守陳今日到案小的是以認識大令向陳盤詰陳堅稱小的並不入會與徐亦不相識大令訊至三更時退堂命將徐陳及陳子大毛分别收禁聽候再訊昨日午後三點鐘余司馬趙明府又到縣署研訊其詳容俟續錄 
[送縣候訊]  
　　朱星琪在英界混用銅洋由捕拘送公堂代理讞員宋二尹訊供之下於前日備文將朱送縣訊辦袁大令諭飭値差看管候訊 
[旅魂飄泊]  
　　鄞縣人陳兆金向在湖州建昌烟鋪爲夥年已半百素有疾病近由嘉興趁航來滬舊病復發於前日十一點鐘時在舟中奄然長逝舟子急往小東門外聚興船局主李良甫處報知由李會同船埠頭張春生等至舟中將陳兆金所帶行李檢點數目暫放局中又　　者身畔取出洋銀二十七元擬卽買棺收殮一面飛函往寍波令其家屬前來以便扶櫬回籍○湖南人某甲向在寍波覓利餬口年老多病襚動 
 
 

Page 4

 
 
故鄕之思前日乘重慶輪船來滬欲搭長江輪船赴漢不料將抵吳淞病勢猝重一命嗚呼昨晨船抵本埠將屍抬上碼頭幸有甲之同鄕人聞信馳至急往湖南會館報知備棺收殮人生如朝露良可慨也 
[英廨會訊案略]  
　　前有德商信通洋行投英公堂控周書年及夥忻伯琴定貨虧折雖曾理處然事經兩載尙未理明昨日福繙譯官赴　堂會審忻聲稱應償無幾尙有存欵可抵宋二尹飭赶緊料理不准再延○信通洋行控謝心達定買白鉛一案早經中西官諭令出貨昨日謝供稱願於下禮拜一卽十二日出淸○禮和洋行控謝吉甫出貨延宕寗通洋行控陳德寳買米袋轇轕中西官均飭赶緊理結延干嚴辦○順利洋行控聚昌一案中西官以聚昌旣經倒閉飭將定貨退去昨日聚昌主張眞卿投案聲稱事難料理中西官訂於下禮拜六卽十七日再行集訊 
[英廨竊案彚登]  
　　孫咸全訴稱小的在大東門外開羊肉麵店有羊四頭繫在門前被賊竊去牽過租界由捕阻獲人贓竊犯倪雙慶供稱小的係江北人順手牽羊只求恩宥宋二尹判令笞責一百板羊給孫領去○吳雪平訴稱小的開設烟館被賊竊去烟槍報捕拿獲竊犯方德林供稱小的係寍波人叔父行竊烟槍寄在小的處宋二尹判令管押五日槍給吳領去○蔣立林訴稱小的開設車寓被賊竊去棉被一條及車夫號衣十套捕房查獲人贓送案請辦竊犯奚六寳供稱小的係崇明人行竊該死尙乞施恩宋二尹判令管押五日贓給蔣領去○馮祥林訴稱小的開設小客寓丁子雲來投宿被竊衣服由捕探查獲人贓送案請辦丁供稱小的係浦東人衣向馮借穿惟不應私下付質容緩贖還巡捕禀稱丁曾言借穿衣服小的故未吊贓今將質票呈閱宋二尹謂丁旣向馮借衣不應典質然非行竊可比遂判令管押一日著繳質本質票給馮領去先自備本取贖○吳松義訴稱小的與薛竹庭同住某㝢被薛竊去藍寍綢皮馬褂及套褲由包探查獲人贓送案請辦薛供稱小的係常州人情急行竊求賜宋恩宋二尹判令笞責一百板贓給吳領去○邱阿興劉來順同訴稱小的等失去衣服由包探查獲人贓送案請辦竊犯陳阿榮供稱小的係寍波人宋二尹判令笞責一百板贓給兩失主分别認領○趙明紀訴稱小的家住派城外被賊穴壁而入竊去銅脚爐烟燈等物由捕阻獲人贓竊犯張仁榮供稱小的係寗波人偶然犯竊求老爺筆下超生宋二尹判令笞責一百板贓給趙領去 
[法廨停訊]  
　　昨日禮拜六係法公堂訊案之期適代理讞員朱森庭明府另有要公預飭家丁持片至法領事處請轉飭法捕房停訊期所有各案統歸下禮拜二解訊 
[法捕房瑣事]  
　　奉化人孫五方者素有羊癲風病前日一點鐘時肩挑行李行經法界浦灘病發倒臥在地適爲巡街西捕所見雇車將孫舁送捕房轉送仁濟醫院至下午四點鐘時豁然而蘇方疑此身何以至此醫院中人告以前情始如夢醒當將巡捕檢到之鋪蓋麻袋並洋銀四枚一倂交孫領去孫乃徜徉而出○積竊某甲前在大通輪船竊得搭客物件甚多在申典質錢洋肆意揮霍昨經法捕房包探查知將甲拘獲在身畔搜出押劵十餘張送入捕房管押聽候解案請訊 
[贈牌鳴謝]  
　　鴻福來寳號新製五彩月分牌繪成洋塲十景絢爛奪自昨以見惠置之座隅藉知時節頓覺四壁生輝用誌數語以鳴謝 
[病痊完愿]  
　　助賑固難助賑而由於積省則尤難治病難治病而而瀕於危急則實難雖然病至危急猶有濟世之術可以挽回耳鄂華居士患病危篤當在灶神前許助賑捐未幾卽轉危爲安刻下症已全愈特將積省洋一百元由小東門内升和綢莊交來委解災區積銖累寸悉由辛苦而來濟困扶危事叶　彊之吉可見中懷惻隱自能上格穹蒼也[  上海北市絲業會館籌賑公所施善昌謹誌]  
 
 
 

Page 5

 
 
角五○十七年春季諭旨一本四分又夏季諭旨一本四分○江左校士錄三角○中西紀事四角○求闕齋日記一角五○壺天錄二角五○蕉軒摭錄二角五○滇南雜志五角○夜雨秋燈錄四角五○雨夜秋　續錄四角五○曾文正公書札一元二角○續綏寇紀略七分○解醒語一角八○尺牘初桄二角○明季南北略一元二○明季稗史七角○寛華錄東華續錄十二元○史記四元○音註小倉山房尺牘二角○思益堂日札八分○三借廬贅譯三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○左文襄奏議四元○繪圖三國齋二元○增註知愧軒尺牘一角五○筆耕齋尺牘七分○繪圖封神演義五角○白紙曾家書五種六角○粤屑一角五○篤素堂文集一角五分○通問便集二角 
[徐梅卿葯殺人]  
予原籍紹興寄居滬南有年長子七歲讀書聰頴異常爲父母所鍾愛於正月初八晚忽起喉痛身熱初九卽延孫雲軒先生診之謂係喉痧藥已購來適有素識之徐梅卿到家診視之餘堅稱並非喉痧乃是肝陽惟孫醫之藥斷不可服予不識藥性由伊立方初九至十一日連服三劑服後内陷神色頓變十二日爰卽急請高張顧三醫並診皆稱喉痧比時纏染十餘人幸請他醫始痊惟小兒竟被徐梅卿凉藥所誤病入膏肓共爲束手諸醫聚商之時適徐梅卿又到令其登樓共商心怯不敢入迨諸醫去後又復强詞奪理但云病輕其半自稱應手反笑他醫全是謬言不期小兒延至十四日天明竟爾長逝以上皆有方可証非可以謊說者矣雖小兒修短有數究屢被其庸醫所誤今再佈告病家幸勿輕聽其言致蹈予轍則幸甚矣陳仲安告白 
[新式保險高燈出售]  
本行新到綢罩高燈欵式極其寛大光亮較電燈足高數倍如遇喜慶廳堂宴客置其一二頗壯觀瞻綢照顏色隨意聽揀另有各式異樣保險檯燈掛燈花色甚繁不及細載卽請惠臨賜是荷晋隆洋 
[上洋華統滙十二月份售出三彩正月份增彩减價]  
本行專運吕票售價從亷兑彩克已十二月份第九千二百九十四號三彩由本行售出得翁姓名查明再報現售正月份增彩雙票减價一月以廣招徠雙張十一元二角單張四開照算分條五角六附送華英月份牌月半開彩祈請早顧　　上洋法大馬路華統匯啓 
[漢口分設王恒豐烟袋老號新張告白]  
本號自載春公在漢口大街創立雲銅烟袋之初卽講究工精質美至今四遠馳名時載春公之兄雲錦公亦在武昌省立店有雲記二字以爲别本號五年前因事暫停門莊而作坊照舊批發雲記乃漸次分設上洋漢口今本號見各埠賣贋購者日多故亦分設上洋四馬路至貨商價亷此有目所共賞非飾詞可相欺小號自有勝人之處一任他人隱戤固不畏其魚目混珠也所以登報者因雲記先自聲明不得不普告　仕商須知所恃在貨色不在招牌貨苟高卽片牌亦可馳名貨苟低彼數百年老店一旦門前冷落者豈少也哉何必爭 
[上洋詹誠德堂直言佈告]  
鎗上戒烟三香膏予所獨自製之秘方也先創之於粤東迨光緒九年分店於上海則登各日報天下人人所共見共聞非空中樓閣可比者也此膏乃戒烟第一之妙藥不知費了幾多年心血精益求精方能成效不料有無恥棍徒紛紛冒效三香膏之名借孔方之力神通廣大以僞藥欺騙鄉愚人貪其價亷往購受其害者不知凡幾最可笑者英大馬路西有大書特書某大人先生賞賜匾額噫嘻欺誰耶然賞匾額豈容易言哉必須眞有益惠於人方可至此人旣賞之匾額必係金漆輝皇用鼓吹衣冠恭送躬身懸掛人人見也方爲體面豈大人先生不暇親送要該店自懸耶且所有之匾額或係用紅洋布書戒烟捷徑四字或係紙裱成法良意美等字匾有十餘張之多豈送匾之人吝惜區區數金以紙或布代之耶其中情形不言可知也該店登報之圖則係大厦高樓實一小破屋耳又云三香膏内用龍涎枷楠玉桂甘草製成不知三香百兩用龍涎枷楠玉桂各一兩需價已百元餘藥則不必論若日售去三香百兩日需减價利人數拾金不知其備多少資本以减價利人也料其龍涎枷楠二物是黄是白亦不知也又云所用之藥本草所載試問三香方亦本草所載耶假加庸醫藥殺人其所用之藥無一不載於本草綱目中何其藥殺人也乃不知君臣之配用之之法只顧見利不顧人之死活有客問於予曰近來别家三香每兩價僅數角你店何不效之予曰一分行情一分貨予雖欲减價利人奈無百萬之家資以濟人又不可减去貴味有損招牌聲名而貴客買便宜三香用之不靈定必仍至本堂來買的此則謂因小而失大於本堂生意分毫不損不過買客多破費些錢財而已○詹製三香戒烟膏每兩二千五百六十文貨眞價實尙無折扣　上洋中和里内詹誠德堂啓 
[天福茶園]  
十二月十一夜演 
大神州　定軍山　陽平關　雙摇會　泗州城　牧羊卷　新安驛　九蓮燈　採花赶府　雙跑馬 
[丹桂茶園]  
十二月十一夜演 
龍圖封官　醉蓮仙花樓湖錯剌李剛　無介打齋飯寺　獻美人計　孔明候主　抄家分家　三雄絶義　生擒龐勲　三代榮歸 
[和春茶園]  
十二月十一夜演 
大賜福　八大鎚　諸仙鎭　天雷報　賣胭脂　白水灘　敎學不平　金鴈橋 
[天仙茶園]  
十二月十一夜演 
大回朝　長板坡　敎子　頭二本新戲烟雲塔　長亭會　文昭關　三四五六本本烟雲塔金榜樂 
[三雅園]  
十二月十一夜演 
威套劉皇叔過江招親 
諸葛孔明一氣周瑜智辭魯肅　常山趙雲計取桂陽關　夫子義釋黄漢升周瑜　設計劉備過江　二氣周瑜 
[欠租拍賣]  
虹口正豐街日昇里第五百六十九號積欠本行房金逃避之後並無投行楚理准於十一日十點鐘拍賣抵銷租項私債與本行不涉德和洋行 
[拍賣]  
准於十一日二點鐘在四馬路尙仁里衖内盈園大烟舘寗式凉床榻床老槍押欵玉鐲銅器等什物不計 
[禮拜一拍賣新年出貨]  
准於十二日兩點半鐘在本行拍賣現貨萬泰蜜蜂大紅深洋中洋淺洋彩呢廿四　黃紙人面印度洋棉紗數十包此期拍出之貨限新正月十二日出　特此佈聞安得利行啓 
[拍賣車糖]  
本行准於每逢禮拜一四早十點鐘在本行不限價拍賣Ｂ拍唛四呿車糖拍定卽收定銀限兩禮拜出淸如過期不出將定銀罰去下期另拍此佈老太古帳房啓 
[倍發洋行禮拜一拍賣]  
茲有上號柚木板方數百塊分設大小堆數緣該客欲圖别往急須動身故將其貨託本行如數拍賣尙有西洋船一艘其船全身柚木行駛捷靈并且堅固異常週身計長十四丈如改做碼頭更覺相宜准於本月十二日卽禮拜一下午二點半鐘在浦東陸家渡恊德豐洋棧内拍賣其船亦泊該棧碼頭各寳號商相宜届時駕過小行仝道至該處面拍幸甚因此預登報章先生謹告 
[禮拜一拍賣]  
准於十二日二點鐘在洋涇浜廿三號門牌内拍賣各式木器洋酒房問大菜間廚房間另物不計此佈福茂行啓 
[禮拜一拍賣]  
啓者於本月十二日十一點鐘在本捕房内拍賣各色舊物如欲意者届期至拍可也此佈英老捕房啓 
[禮拜一拍賣]  
准於十二日十點半鐘在本行拍賣椅子色籐椅圓檯台布地占繡花畫鏡東洋綢紙屏風洋燈紅酒麥餅茶色風琴要貨木器另物不計此佈　魯意師摩 
[禮拜二拍賣]  
十三十點鐘拍賣十一磅十磅藍龍十一磅輪船市布八四藍龍輪船入馬藍大英七磅藍龍輪船原布二六二四銀龍銀龍輪船人馬七磅藍大英八四七四頭二三號金福標等貨此佈老太古啓 
[禮拜二拍賣]  
十三日兩點鐘拍賣和大雙工龍牌魚牌色小呢牛頭紅嘰魚牌色羽毛等貨此佈此次拍賣出期限四個禮拜五天期票出淸公平行啓 
[禮拜二拍賣]  
准於十三日十點鐘在虹口南潯路九號住宅拍賣房間書樓大菜廚房一切木器家用什物不計此佈魯意師摩 
[上海中西大藥房]  
　蜜果貢　 
此水　西最補藥本藥房　心如减務與　人體氣相合無論諸虚百損效五角二角半　　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　十二月初三日候補道吳炳祥羅廷玉沈瑜慶楊兆鋆于寳之謝委總辦江西湖口掣騐首府李理事同知文麟帶老湘右營提督賀去友叩謝到差候補道鄧裕生禀知初二日接辦木厘局差知縣汪鵬翥謝委河運襄辦差蔣德修由蘇回福安輪船楊恩慶辭赴安徽補昨日提督劉靑煦辭回湖南調補城守左營右哨外委劉錫康禀知任事江安輪船楊星田由上海修船回初四日辦兩淮鹽法志書局候補道王定安辦安徽五河鹽厘鍾啓祥交卸厘局差辦金陵厘捐局歐陽霖知縣汪鵬翥請補盱眙縣丁嘉言奉憲臺飭調考騐均見藩臺瑞禀知明日在龍王廟設壇求雪正任宿遷縣黃金鉞知縣葛祥熊戴輔衟龍璋均禀知在巡道署閱卷安徽候補縣蔡光裕辭回安徽帶老湘右營朱連勝銷差補昨日丁憂刑部郎中鄭秉成到會由京來辦金陵厘捐局候補道歐陽霖禀知到差知州錢松年赴湖北領欵内閣中書樊景　均辭初五日辦江西湖口掣騐候補道子寳之禀辭藩升南寫履歴請補盱眙縣丁嘉言考騐均奉示力乏橋厘捐通判李宗似候選縣丞朱濟龍湖南來試用訓導沈來寛通州來揀選縣陳作霖試用訓導王登均謝委辦江寍縣屬保甲差 
[鄂垣官報]  
　　天挑縣盧以恕奉臬憲札委赴黃州府屬查驛站候補縣黃建藩赴大冶縣道士伏煤礦收支工程俱禀辭候補縣寳豐奉委赴蘄水查案俱赴兩院禀辭代理隨州梅坵巡檢倪濤禀辭赴任候補縣涂九疇奉委赴潛江公幹赴兩院禀辭留辦黃花澇釐局候補同知胡應辰禀辭赴局蘄州州判事務詳委荆門直隷州州同張洸荆門直隷州州同事務詳委蘄州州判郭縉生俱調署准補光化縣梁沛英赴兩院禀辭並銷讞局學習差管帶知津輪船補用千總王恩平自湖南公幹回省禀到寳豐自孝感催錢糧銷差卽用縣齊生自羅田催漕折候補縣丞朱點易自安陸催漕回各赴兩院禀到候補縣涂九疇奉臬憲委赴潛江公幹候補巡檢范光瑞奉委儘先前委一次候補巡檢土旭給予儘先前委一次候補典史姜葆仁超委一次各赴兩院禀知謝 
[粤東官報]  
　　藩憲牌示新安縣缺委試用縣鄧淸圻署理興寍縣缺委准補樂昌縣劉鎭寰署理准補番禺縣典史吳寳豐飭赴新任又督憲牌示儋州營遊擊缺委補用副將黃國安署理升補水師提標左營遊擊梁國桐飭赴新任 
[邗江官報]  
　　十二月初四日高鹺尹崧委解金陵餉銀初五日吳鹺尹家駒禀銷新城查騐差初六日龔鹺尹照琨饒尹祖矱李鹺尹紹基同禀知赴省公幹程鹺尹棨生由沈家渡差次來揚 
[保合太和]  
　　謹啓者敝堂接奉劉大善士爲其文郎國邯病患驚風請符服治祈求速愈樂助敝堂施粥經費規銀一百兩又奉魏子畬大善士爲尊堂服符病愈完願樂助敝堂施粥經費洋五十元先後祗領感謝莫名善願自有神欽吉人定　天相誠求保赤推恩而澤被蒼黎孝感回春錫類而歡騰窮餓太和保合善氣凝庥福壽駢臻功德無量爲書左劵以誌善緣[  上海六馬路仁濟善堂董事施善昌等謹誌]  
 
 
 

Page 10

 
 
[光緒十七年十一月二十日京報全錄]  
　　宮門抄○諭旨一道錄前○發抄硃批五道○將軍定等奏剿辦朝陽縣賊匪情形摺○直督李奏甄别知縣片○浙撫松一奏撫恤琉球國遭風難番摺○又奏　淸各項銀兩片○　督松奏查明兩屆安瀾出力人員擇尤請奬摺○十一月二十日内務府國子監廂紅旂値日吏部引見二十九名廂黃滿四名○福申堂立山謝管理處所恩○芬車等謝署缺恩○譚鍾麟徐郙會章各假滿請安○禮王海緒各請假十日○啓侯續假十日○召見軍機麟書文秀皇上明日卯正升申和殿看版已初進天壇入齋宮○發抄富勒銘額奏呈進貢馬請仍由台站行走奉硃批兵部議奏欽此○又請將伊犁知府移駐惠遠城奉　硃批該部議奏欽此○福潤奏欽州直牧李受彤前請捐建姓氏更正奉硃批禮部知道欽此○又遵刊勸善要言奉硃批知道了欽此○裕寛奏續獲盜犯懲辦奉硃批刑部知道欽此○○奴才定安裕祿跪奏爲派兵前赴朝陽縣剿賊接仗情形並續商添撥馬步各隊分布防剿恭摺具陳伏乞聖鑒事竊查熱河朝陽縣匪徒滋事奴才等前於得報後卽經會商派兵堵剿會同恭摺由驛馳陳奴才　祿於十月二十一日奉到電寄諭旨並將大槪情形先行奏明復於二十五日欽奉寄諭又經欽遵恭錄分飭豐陞阿等各營實力會合援剿各在案兹於十月二十四日據記名總兵聶桂林電報二十日至朝陽縣探得該匪在八角山地方與朝陽練勇接仗隨卽統帶各隊馳往夾攻先後斃賊二百餘名生擒十數名賊衆逃竄二十一日追及該匪於朝陽東六十里之桃花吐地方盡力攻撲斃賊五十餘名當有六品軍功張萬祿陣亡外委王富貴身受重傷該匪乘夜逃竄二十二日仍督隊追剿該匪聚約二千餘人胆敢列陣迎敵聶桂林當飭帮帶閻文魁與哨官楊進山督所帶馬隊由東路攻打哨長趙玉良哨官周廷順錦州捷勝營馬隊扎蘭書林等由西路攻打並飭中後二營步隊哨官楊永安張奎元吳朝祥哨長李天收等由中路攻打自辰刻接仗鏖戰四時之久我軍奮力迎擊至未刻賊勢不支大敗奔潰追出三十餘里槍斃賊匪七百餘名生擒三十餘名奪獲抬槍長矛等械二百餘件大小十字令旗二十餘杆收隊後查點受傷兵丁七名賊匪往北逃竄天黑未能窮追現復帶隊赶往朝陽縣城東北西官營子一帶追剿二十三二十五等日據記名總兵耿鳳鳴電報二十二日曉帶隊行抵朝陽界距淸河門六十里之老崖溝地方遇另股賊匪約三百餘名當卽帶同各隊直撲而前斃賊四十餘名生擒匪首郭澫淐等二十九名燒死百餘名奪獲旗械甚多餘賊奔逃大廟三家子珠勒格歹等處又於二十四日追至珠勒格夕賊復聚約一千四百餘人各執器械迎拒該總兵督率各隊由辰攻打至申賊始大敗斃賊數百名餘賊搶山逃竄現仍追蹤探剿又據義州城守尉義秀知州陳榮昌於二十七日禀報該尉州等探聞邊外有賊東竄於十九日會派把總張起德捷勝營扎蘭科興額帶兵沿邊探緝行至水泉屯地方適遇賊匪七八十名内有女賊隨同執持槍械蜂擁而來該扎蘭等分隊迎擊賊勢少却退入院中該把總同扎蘭闖入被賊將張起德左右手砍傷科興額左手亦受重創仍復督隊攻撲當時擊斃男女賊匪各一名並將教首杜把什打斃又連斃男賊七名女賊二名賊首楊明乘隙逃逸擒獲夥匪楊利王莠劉笙三名並續獲匪首楊明夥匪賈連山二名又於二十七日據佐領依桑阿電報該佐領於二十五日在朝陽界大廟與賊接仗殺死賊匪七八十名生擒二十名各等情所有派出各隊在朝陽一帶分投剿捕勇往直前各有斬獲所辦尙爲得手惟據探此項教匪朝建平三州縣夥黨正衆處處響應股匪甚多奴才裕祿現復於二十四日添　總兵銜山東補用副將程楠森帶領所部步隊一營馳往朝陽相機接應仍當督飭各該營互相知會合力堵擊不准稍涉鬆勁惟現據探報北路附近新立屯哈拉套力改等邊外亦有股匪焚殺搶擾該處切近奉省廣寗新民廳所屬之彰武台門土廠邊門誠恐紛竄肆擾而康平一帶道路處處相通地面尤屬遼闊奴才等復經會商於二十四日添派提督銜記名總兵張永淸帶領所部步隊曁調到東邊馬步各隊前往彰武台門至哈拉套力改新立屯以及庫倫街一帶防剿堵擊並添派盛軍步隊兩營曁捷勝營廂曰旗馬隊統交三省練兵行營務翼長果權帶往法庫門康平縣遼海屯曁科爾沁蒙藩部落等處會合防剿以厚兵力一面知照豐陞阿相機督率分投剿辦除俟得有續報再行隨時具奏外所有現在奉軍出境剿賊接仗情形曁會商派馬步各隊分布防剿各緣由謹會同恭摺由驛馳陳伏乞皇上聖鑒訓示謹奏奉硃批另有旨欽此○○李鴻章片再道府州縣無論候補試用人員應自到省之日起子限一年詳加察看出具切實考語奏明補用兹查有候補知縣廖炳樞龔彦師到省一年期滿例應甄别據藩臬兩司詳請核辦前來臣查廖炳樞年壯才明龔彦師辦事穩實均堪留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○頭品頂戴浙江巡撫奴才崧駿跪奏爲琉球國遭風難番遇救到境循例撫恤恭摺具陳仰祈聖鑒事竊據平陽縣知縣沈懋嘉詳准蒲庄汛把總周錦暲等報稱本年七月二十四日有琉球國難番八名　防據稱本月二十三日在禾包田口失風遇礁將船損壞幸遇漁船救人上岸求送福州等語查該難番言語不通給以紙筆令其書寫據稱一名藺篤誠年四十五歲一名喻伊波年三十歲一名仲村棐年三十二歲一名新坦年年四十八歲一名山城年三十二歲一名與儀年三十歲一名玉勢年二十九歲一名伊佐年二十八歲俱係琉球國人七月十二日自琉球開船駛往福州遇風漂至禾包田口又復遇礁遭風將船沉失幸得就近漁船將人救起上岸隨卽按名送給錢米衣服妥爲撫恤一面給發行粮於八月初二日護送出境至福建福鼎縣交替轉護赴省以便附遣歸國等情詳報到司由署理布政使龔照瑗核明詳請奏咨前來查琉球國遭風難番遇救到境例應撫　護送赴閩附便遣歸本國以期仰副聖主懷柔還人之至意今該難番藺篤誠等業經該縣妥爲撫恤護送出境核與定例相符除咨部查照外所有琉球難番遇救到境循例撫恤緣由理合恭摺具奏伏乞皇上聖鑒謹奏奉硃批該部知道欽此○○崧駿片　再戶部奏撥光緒十七年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於開印後分批起解限五六月前解到一半十二月初間全數解淸等因恭錄諭旨行文到浙卽經轉飭欽遵解送戶部京餉銀十六萬兩内務府經費銀二萬五千兩在案兹據浙江鹽運使惠年詳稱在於縣塲竈課曁綱票課厘項下撥解戶部京餉銀六萬兩内務府經費銀二萬五千兩又搭解光緒十七年分二批參價銀五千兩委候補鹽運判胡瀚鹽大使龔熙元管解仍照成案飭令該委員由浙至滬搭坐輪船運至天津由陸赴都妥速趲解所有本年京餉奉撥課厘銀二十二萬兩内務府經費銀五萬兩參價銀一萬兩均已全數解淸等情具詳前來巨覆核無異除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片具奏伏乞聖鑒謹奏奉硃批該衙門知道欽此○○頭品頂戴漕運總督奴才松椿跪奏爲照案查明兩屆安瀾出力人員擇尤請奬繕具淸單恭摺具陳仰祈聖鑒事竊照同治七年前漕臣張之萬奏定河南出力人員仿照東河成案按兩年奏保一次光緒十一年吏部附片具奏嗣後各省河工安瀾保奬以二十員爲率如有逾二十員之數者卽將逾額之員奏請撤銷外省人員及本省紳董倂請不准列保等因奉旨依議欽此歴經遵辦在案所有光緒十五十六兩年伏秋大汛湖河並漲上下游數百里長隄險工疉出經在工文武各員均能於風雨之申奔　工次往來監守相機搶護備嘗艱苦得以化險爲平工程悉臻穩固民賦賴以保全洵屬勤勞卓著據該管道員將出力文武各員弁擇尤禀請奏奬前來奴才逐細考核擇其勤勞較著者謹繕淸單並開文職簡明履歴恭呈御覽理合仰懇天恩准予奬勵以昭激勸而重河防其武弁千總以下及功牌頂戴由奴才另行查核照案咨部給奬並飭取各文職詳細履歴送部查核所有光緒十五十六等年兩屆安瀾照案奏懇奬勵緣由謹會同兩江督臣劉坤一繕具淸單恭摺具陳伏乞皇上聖鑒訓示謹奏奉硃批該部議奏單二件倂發欽此 
 
 

Page 11

 
 
[光緒十七年十一月廿一日京報全錄]  
　　宮門抄○諭旨二道錄前○分缺單○吏部麟等奏遵旨先行議處摺○直督李○奏查明密雲縣運放駐防兵米並未遲摺○已一律放竣摺○大臣崇等奏揀補司員各缺摺○滇撫譚奏委道員會辦局務片○將軍長等奏採辦參枝專差呈進延現十一月二十一日理藩院鑾儀衛光祿寺正藍旗値日無引見○遷公續假十日○召見軍機皇上明日寅正壇内上祭禮成後還海辦事召見大臣○光緒十七年十一月分缺單主事刑部雲南司謝配鵬分發小京官鑾儀衛經歴郭㴻田故翰林院孔目李椿齡改　知州雲南嵩明楊炳霖以教職用知縣貴州安南朱賛廷近甘肅平遠胡經一近福建政和李瑋堂丁河南臨頴孫寳璋革巡檢安徽績溪董立三故江蘇江寗鄧寳仁江東李金波俱丁吉林賓州廳劉元凱調○○吏部等部吏部尙書臣宗室麟書等謹奏爲遵旨先行議處具奏事軍機處交出熱河都統德福片奏再查此膄匪徒紛竄肆擾　因與敖罕旗蒙古人挾仇釀成事端以致竄入朝陽將縣得焚燒該縣雖無城池可守距郡六百里之遙倉猝滋擾迫不及援究屬疏於防範除該處文武員弁容俟查明分别叅辦外查熱河道廷雍承德府知府啓紹有整飭表率之責咎有應得請旨將熱河道廷雍承德府知府啓紹均交部議處奴才　福旣係兼轄熱河道承德府所屬州縣亦不敢辭咎懇請一倂交部議處等因於光緒十七年十月二十四日奉硃批德福廷雍啓紹均着先行交部議處欽此欽遵到部查定例野賊苗蠻擾害地方及無土官管轄之生苗爲盜如有焚刦鄕村搶擄男婦殺傷兵民者兼轄官降二級調用統轄官降二級留任督撫降一級留任俱公罪又官員處分事關軍務惟失守城池統帶兵勇所得處分不准查抵等語此案據前熱河都統德福片奏此股匪徒竄入朝陽將縣街焚燒雖無城池可守究屬疏於防範請將熱河道覺羅廷雍承德府知府啓紹交部議處並自請一倂議處等因欽奉硃批德福廷雍啓紹均着先行交部議處欽此臣等查該都統此次奏片僅稱將縣街焚燒並聲明無城池可守至地方如何被擾及攻陷情形片内未據叙入俟查明文武員弁另叅到日再行一倂核議外所有此次處分自應先行比例核議擬　將承德府知府啓紹比照野賊苗蠻焚掠鄕村兼轄官降二級調用例先行議以降二級調用熱河道覺羅廷雍比照統轄官降二級留任例先行議以降二級留任前任熱河都統德福比照督撫降一級留任例先行議以降一級留任查熱河都統現經簡放有人　禍所得降一級處分應行註册再德福及廷雍啓紹等所得處分均係公罪惟匪徒竄擾焚燒縣街應否照事關軍務例雖係公罪不准抵銷之處理合聲明請旨恭候欽定所有臣等遵旨先行議處緣由謹恭摺具奏伏乞　皇上聖鑒訓示遵行再此摺係吏部主稿會同兵部辦理合倂聲明謹奏奉旨已錄○○大學士直隷總督一等伯臣李鴻章跪　奏爲查明密雲縣運放駐防兵米並未遲延現已一律放竣恭摺據實覆陳仰祈聖鑒事竊臣欽奉光緒十七年九月十六日寄諭國俊奏兵丁索米致傷知縣拿獲送部請飭運放米石一摺據稱該處兵丁應支米石自五月至今該縣僅將春季兵米開放夏秋兩季尙無放期經國俊　密雲縣知縣王夣齡調營面詢該兵丁等輙因索米抛石致傷該縣顴骨現將馬甲松玉等三名拿送刑部審辦兵米關繫緊要何以該縣日久未放致滋事端着李鴻章確切查明迅飭開放並據實覆奏等因欽此並據該縣禀請查辦當飭霸昌道德克精額前往確查並令督飭該縣速將米石開放以濟兵食兹據覆稱該道於九月二十一日馳抵密雲該縣王夢齡已赴通州運米調查縣卷縣倉僅存兵米七百餘石通州尙存米七千餘石每季駐防兵米向按八旂十六佐領開放每日開放一佐領需米一百六七十石十六佐領共需米二千七百餘石若待運齊再放有需時日當飭典史於二十三日開倉支放是晚王夢齡公回多雇車輛赶緊挽運隨到隨放十月初二十三二十四等日將夏秋冬三季兵米分别開放完竣至該駐防兵米向由山東撥運至通各帮先後到齊總在四五月間該縣奉到倉塲總督行知卽赴通州聽候坐糧廳通永道督同騐兌方能開觯兌收因原來米多潮濕必須揚曬每日不過收米一二百石其問陰雨不時卽須停兌統計兵米一萬一千餘石非兩三月之久不能竣事春季之米多係夏間設法赶先運放其餘三季之米因夏秋陰雨纒綿道路泥淖難行中隔大河三道竟有舟車不通之時兼以秋收農忙車輛無從雇覓歴年必俟冬初沿途橋梁告成始得源源運放非自該縣一任爲始本年該縣奉文後起程赴通六月初十日騐撥山東頭帮開觯兌收一面盤運春季兵米卽於是日放竣當將地方緊要事宜迅速淸厘仍赴通州將夏秋並冬季之米全行兌收於九月初九日回縣雇車　續盤運十二日經副都統傳見議定二十三日開放夏季兵米甫經出營卽有兵丁催索米石抛擲磚石致傷該縣右顴現已痊復等情禀覆前來臣查密雲縣運放夏秋二季駐防兵米旣據　道查明歴任總須冬初運竣本年夏季兵米該縣王夢齡定於九月内開放尙係提前辦理且查東陵駐防兵米五萬餘石向來亦係十月間運放以彼證此委非遲延該兵丁何至因索米起釁毆傷官長復加察訪該駐防一切詞訟悉由該縣訊辦遇有好勇鬥很之輩與回漢民人挾嫌爭毆該縣訊明曲直秉公懲治不稍姑息理曲者不自認咎懷恨在心此次假公濟私逞兇洩忿在所不免滋事之馬甲松玉等已由該副都統拿獲送部應候刑部審明酌議懲辦以儆效尤理合恭摺據實由驛覆陳伏乞　皇上聖鑒謹奏奉硃批知道了欽此○○奴才覺羅崇歡車林多爾濟跪奏爲循例揀補司員各缺以資辦公恭摺具陳仰祈　聖鑒事竊據烏里雅蘇台軍營内閣帮辦章京主事職銜軍功藍翎記名卽以本班遇有防禦缺出儘先前首先坐補補缺後以佐領儘先卽補先換頂戴全成呈稱竊職前於光緒十一年正月二十四日蒙原任將軍杜嘠爾等奏補内閣帮辦章京主事職銜員缺之日起連閏扣至本年十一月二十四日止七年期滿例應呈請開缺揀員充補而資辦公並懇賞咨回城當差等情前來兹查該員旣經呈報年滿現無經手未完事件自應照准給咨飭令回綏遠城歸旗當差其所遺帮辦章京主事職銜一缺奴才等公同揀選查有委署主事遇缺卽補防禦文海公務熟諳辦事精詳堪以擬補應俟七年期滿如果就武回城後循例俟補防禦後以佐領遇缺卽補先換頂戴遺出委署主事之缺查有額外筆帖式五品頂戴補用驍騎校瑞良老成穩練辦事認眞堪以擬補應俟五年期滿如果就武回城後循例以防禦遇缺卽補遞遺額外筆帖式之缺查有五品頂戴候補筆帖式額爾德蒙額爲人誠實辦事精細堪以擬補應俟五年期滿如果就武回城後循例以驍騎校遇缺卽補如蒙俞允俟遇差便先行給咨該員等赴部帶領引見除額爾德蒙額遺出候補筆帖式一缺仍照章揀員咨部外所有循例揀補司員各缺以資辦公緣由理合恭摺具陳伏乞皇上聖鑒謹奏奉硃批該部知道欽此　○○譚鈞培片再查滇省善後厘金兩局事務紛煩責任重大向係奏委司道公同辦理兹新任粮儲道英奎業已到任自應照案委令會同原派司道辦理兩局事務除分札飭遵外謹會同雲貴督臣王文韶附片具陳伏乞聖鑒謹奏奉硃批知道了欽此　○○奴才長順富爾丹跪奏爲採辦葠枝專差呈進恭摺仰祈聖鑒事竊奴才長順於光緒十七年正月二十六日業將續採葠枝專差呈進並於摺内聲明採辦葠枝已經過時殊不易得仍飭該協領等俟夏令留心妥爲採辦以備上用在案現據官葠局署關防二品頂戴記名副都統花翎協領富興戶司掌關防副都統銜兩次記名副都統花翎協領慶雲採得大枝山參十苗中枝山參十二苗計重八兩五錢可稱上品核計共需工價銀一千一百一十九兩零五分仍由所收參稅項下以錢易銀照數發給奴才等謹將參枝親加查騐分盛二匣嚴密包封飭交藍翎雲騎尉玉林齎京呈進仍飭該協領等赶緊採辦續有所得再當呈進除咨行内務府查照外謹繕摺具陳伏乞皇上聖鑒再此次參枝因奴才出省校閱邊軍商令署副都統奴才富爾丹督同協領採辦就近騐封會銜拜發合倂陳明謹奏奉硃批該衙門知道欽此 
 
 

Page 12

 
 
[光緒十七年十一月廿二日京報全錄]  
　　宮門抄○諭旨二道錄前○發抄硃批四道○桂撫馬奏請奬創辦蠶桑出力官紳片○總兵徐等奏三省會哨日期巡查地方情形摺○晉撫奎奏委署道員片○雲督王等奏叅革都司片○浙撫崧奏叅疎防各官摺○漕督松　奏留道員辦理葦蕩事務片○江織造文奏織辦大運縀綢解京交納摺○又奏辦解各項縀綢片○十一月二十二日吏部翰林院廂藍旂値日無引　見○張仁黼假滿請安○候補道府丁士彬等謝恩○橚貝子景善各續假五日○孫毓汶英信各請假五日○召見軍機○發抄定安等代奏札薩克貝勒與賊接仗年班免其進京奉硃批色陵那吉勒汪寳著免其本年年班進京以示體恤該衙門知道欽此○卞寳第奏鄕試未中年老諸生籲懇恩施奉硃批禮部議奏單倂發欽此○又請以許廷瑞補外海水師遊擊奉　硃批兵部議奏欽此○又請將收受規費之水師守備康長慶革職奉硃批著照所請兵部知道欽此○○馬丕瑤片　再臣於本年五月内以廣西創辦蠶桑已著成效遵旨先行酌保尤爲出力之官紳以資激勸而勵其餘奏奉硃批覽奏興辦蠶桑尙屬認眞着俟通省著有成效核實保奬欽此當經恭錄通行遵照士民聞風而起靡不鼓舞歡欣現在日見推廣除桂梧柳慶四府前以先開機坊外其全　義寗賀縣容縣藤縣潯州府平南貴縣羅城思恩府賓州安定土司鎭安府鬱林州博白北流興業宣化平樂融縣龍州廳等府廳州縣先後陸續報開機坊以便民間繭絲就近銷售其餘尙多雇匠購機競相則效納計本年自春及秋民間或養蠶五六造四五造出絲或萬斤數千百斤不等多有成效可觀惟自創辦以來各屬紳民或帮同集股或董率樹桑或照料開局勤奮出力頗不乏人旣未便槪行奏保若不加奬勵無以示勸查勤耕務本之老農例得請給八品頂戴農桑事同一律粤西創興蠶事多係舉貢生監好善有爲之士力爲襄辦品較齊民而尙高功視老農而加倍擬請援例分别給予六七八品頂戴惟不時瑣屑陳奏未免繁凟可否由臣刊甲牌照隨時查明實在出力者酌塡給領以示鼓勵出自逾格鴻慈如蒙俯准照辦仍於塡給牌照後按名造册送部以備查考除尤爲出力官紳用當另行會案保奬外是否有當理合附片具陳伏乞聖鑒訓示謹奏奉硃批着照所請該部知道欽此　○○記名提督直隷大名鎭總兵奴才徐道奎記名總兵署理河南河北鎭總兵奴才楊鴻禮頭品頂戴記名提督山東曹州鎭總兵臣王連三跪　奏爲三省會哨日期巡查地方情形恭摺仰祈聖鑒事竊照直隷大名鎭河南河北鎭山東曹州鎭總兵每年十月内各帶官兵在於直隷開州地面會哨一次並將巡查地方情形聨銜具奏歴經辦理在案本年屆當會哨之期奴才等約期前往帶領官兵分路行走各由接壤之處周歴巡查均於十月十六七等日馳抵開州晤面會哨奴才等經過地方留心察訪二麥播種百姓安堵堪尉宸厪伏查直隷河南山東三省地面互相毘連每交冬令宵小易生總須不分畛域聨爲一氣認眞梭巡以免疏虞奴才等自當和衷共濟勤加查訪督飭營汛實力跴緝設有匪蹤無論在何省地面立卽帶同幹練兵勇就近知會營縣實力兠拿務期有犯必獲閭閻無驚斷不敢意存此疆彼界以冀仰副聖主除莠安良之至意所有奴才等會哨日期理合恭摺具奏拜摺後帶兵分巡各回本任再上年會哨奉到批摺三件今就奏事之便遵例　繳伏乞皇上聖鑒謹奏奉硃批知道了欽此○○奎俊片再河東道邁拉遜因病出缺業經另摺奏報在案所遺爲晋南要缺兼管三省鹽法任重政煩應卽遴委妥員前往接署以資整頓查有調署太原府寗武府知府吳鴻恩守潔才明不避勞怨堪以護理該員未到任以前卽委河東監掣同知張貽琯暫行兼護俾專責成除分檄飭遵外理合附片陳明伏乞聖鑒謹奏奉硃批吏部知道欽此○○王文韶等片再浙省各屬軍興以後因在軍營出力獲保武職人員實繁有徒其中謹愼自愛者固不乏人而恃符妄爲魚肉良懦亦所不免自應隨時整頓　安民生兹查有嵩明州在籍武紳花翎降補都司楊均國恃强凌弱鄕人側目實爲地方之害未便姑容相應請旨將花翎降補都司楊均國卽行革職拔去翎枝以示懲儆除咨部將保案查銷外謹合詞附片具陳伏乞聖鑒訓示謹奏奉硃批着照所請兵部知道欽此○○頭品頂戴浙江巡撫臣崧駿跪奏爲特叅疎防斬犯越獄之管獄官請旨革職拿問並請將有獄官交部議處勒緝恭摺具陳仰祈聖鑒事竊據仁和縣知縣高積勳禀稱光緒十七年九月十七日奉委勘估海寗州東塘鎭汛殿飛等號塘工二十日報明公出二十二日在差次接據該縣曲侃洪樹勳禀二十一日夜四更時分風雨交作將監墻冲坍一角禁犯人郭三陳老犬王在盟三名乘間扭斷鐐銬越獄脫逃督同追獲郭三一名餘犯無蹤當卽馳回勘明提訊刑禁人等供係一時疎忽並無賄縱報經嚴飭該縣於二十六日復會同　獲陳老大一名禀報察核等情奴才查陳老大卽陳雲潰係河南光山縣人因起意糾刼歸安縣事主陸元炳家得贓王在盟卽土燧明係河南信陽州人因聽紏夥刦入室搜贓各擬斬立决業經勘審具題留覊省監尙未經部議覆之犯郭三卽郭長發係江蘇江都縣人因聽紏夥刦長興縣事主吳文修家得贓逸犯執有洋槍擬斬立决梟示由司解勘審定另行具題留覊省監之犯該管獄官洪樹勳當印官公出期内於此等覊禁重囚宜如何督率刑禁人等加意防範乃竟漫不經心致被乘間脫逃至三名之多雖據先後追獲二名尙有一犯未獲實非尋常疎忽可比有獄官高積勳雖先期報明公出第不能先事預防咎亦難辭據該管道府揭由藩臬兩司會詳請奏前來相應請　旨將管獄官仁和縣典史洪樹勳革職拿問有獄官仁和縣知縣高積勳交部議處勒限嚴緝逃犯王在盟務獲究報除飭將該典史洪樹勳先行撤任委員接署一面札飭杭州府委員前詣覆勘並飭府先將已獲郭三陳老大二犯提同刑禁人等到案確切研訊究明實在有無賄縱鬆刑情弊分别照例擬辦外謹會同閩浙總督臣卞寳第合詞恭摺具奏伏乞皇上聖鑒訓示謹奏奉硃批另有旨欽此○○松椿片再葦蕩左右兩營採柴變價關係南河工需營伍徴收非熟悉幹練之員不能勝任歴任漕臣均愼其選光緒十年前任漕臣楊昌濬奏明委派南河同知汪鎭隨同淮揚海道辦理在案歴年以來不避嫌怨整頓極爲認眞收數大有增益頗著明効現在歴保道員升階報捐過班以道員歸江蘇補用惟查葦蕩事務甚屬繁重實難遽易生手該道旣係歸江蘇補用則葦蕩亦隷江蘇自應留辦以資熟手奴才詳查該道汪鎭才識兼優措置咸宜擬請將葦蕩事務仍責成該道會同淮揚海道認眞經理不得始勤終惰而重工需理合附片陳明伏乞聖鑒訓示謹奏奉硃批知道了欽此○○江南織造奴才文珮跪奏爲織辦章程大運縀綢等項工竣解京交納恭摺奉開仰祈聖鑒事竊奴才先後接奉戶部内務府來文派辦辛卯大運綢縀等項當卽照案咨由江寗藩司陸續籌撥料工銀兩奴才一面購買絲斤採紡煉染發局職辦計酌辦得戶部各色縀綢四百疋内務府縀庫派辦各欵内織辦得各色縀綢七百疋縀袍褂料五十件各色素紡絲杭綢湖縐共一千八百八十疋大手帕一百四十個漂曰細布三千疋又茶庫各色紕緓一百斤白亮緯絲一千斤草片五斤一律製辦齊全敬謹裝箱封固委派筆帖式瑞廕帶領妥役於九月十五日由江寗起程照章航海解京分别交納所有用過料工銀兩除另行恭疏具題外合將奉派辛卯大運織辦解京緣由恭摺具奏伏乞皇上聖鑒謹奏奉硃批該衙門知道欽此○○文珮片再上年十二月間奉内務府文開援案附片奏請添派縀綢以濟急需計上用緌縀二十疋縀一百疋江綢三十疋官用縀一百疋宮綢五十疋杭綢三百疋又本年二月間派辦長春宮需用活計内計上用緌縀二十疋西番字縀五疋官用縀二百疋紡絲三百疋彩綢七百疋細布二千疋又於五月間奉綺華館劄傳白紕熟經緯絲一百斤並底經絲一百斤均經奴才照章呈估料工數目咨准江寍藩司先後撥到銀欵現俱製辦齊全敬謹裝箱封固一倂航海運京分别呈交又前奉内務府奏派上用蟒縀一百件小卷江綢一百件業於本年五月内先後辦解過蟒縀三十件江綢一百件其餘織辦未成之蟒縀七十件當經附片奏明俟工竣再爲報解現在一律告成應卽附同各項活計運京交納除將動用銀欵另行具摺奏銷外謹附片陳明伏乞聖鑒謹奏奉硃批該衙門知道欽此 
 
 

Page 13

 
 
[光緒十七年十一月廿三日京報全錄]  
　　宮門抄○發抄硃批四道○晋撫奎奏道員因病出缺請旨迅賜簡放摺○又奏甄别知縣片○東撫福奏遴員調補知縣摺○直督李奏搶修河工樁料用欵數目片○漕督松奏請奬叙片○浙撫崧奏查明本年九月分海塘沙水情形摺○又奏調署知縣片○總兵楊奏報接篆日期摺○浙撫崧奏委解銀兩起程日期片○大臣英奏爲奏聞摺○十一月二十三日戶部通政司詹事府八旗兩翼値日廂黃蒙引見二名兩翼十五名○阿克東阿淸安志銳各假滿請安○烏拉喜崇阿續假十日○鳳秀花尙阿恩光延茂各請假十日○召見軍機廖壽恒崇禮○發抄楊昌濬奏守備丁啓祥借補少州營守備奉硃批兵部議奏欽此○又請以沈福淸補大馬營遊擊奉硃批兵部議奏欽此○劉坤一奏新授處州鎭曹正興陛見奉硃批知道了欽此○沈秉成奏福建砲台工竣造銷副將朱東成請奬奉硃批該部議奏欽此○○山西巡撫奴才奎俊跪奏爲道員因病出缺請旨迅賜簡放以重職守恭摺仰祈聖鑒事竊據河東監掣同知張貽琯詳稱山西河東鹽法道邁拉遜於本年八月間忽患咯血之症多方醫治功效毫無延至十月初九日丑時遽爾因病出缺理合轉報等情具奏前來奴才伏查河東鹽法道邁拉遜自光緒十二年蒙恩簡授履任以來時逾五載凡於地方鹺政無不認眞講求考核度支尤臻精密今廼積勞成疾遽致不起憫惜良深所遺係衝繁難兼三要缺相應請旨迅賜簡放以重職守除另行奏明遴員前往接署並咨明查照外謹將道員因病出缺緣由循例繕摺具奏伏乞皇上聖鑒謹奏奉硃批另有旨欽此○○奎俊片再定例道府州縣無論何項勞績保歸候補班人員俱令於到省一年期滿後由各督撫嚴加甄别等因歴經遵辦在案兹候補知縣章賛祖到省一年期滿奴才曾於藩司任内查得該員才具明敏辦事細心會同者按察使俞廉三詳請甄别具奏前撫臣未及核辦因病出缺留交前來現復考以律例尙能通曉堪留　省歸於候補班照例補用除將履歴淸册咨部查照外理合附片陳明伏乞聖鑒謹奏奉硃批吏部知道欽此○○山東巡撫奴才福潤跪奏爲選員調補沿河要缺知縣以裨地方恭摺具陳仰祈聖鑒事竊照滕縣知縣秦應逵因案革職接准吏部知照係光緒十七年五月奉上諭應以奉旨後第五日行文五月分係小建按照限减半計算扣至六月初五日作爲開缺日期以本月三十日截缺所遺滕縣知縣員缺係衝繁疲難沿河要缺例應任外揀選調補該縣接壤江蘇豐沛等縣俗悍民刁匪徒出没靡定巡防緝捕催科撫字在在均關緊要非精明幹練之員弗克勝任兹據署布政使王作孚署按察使趙國華會詳稱查有現署恩縣本任金鄕縣知縣程方德現年四十四歲江西新建縣人由附生中式癸酉科本省鄕試舉人光緒六年庚辰科會試後大挑一等以知縣用簽掣東河騐放到工試用期滿經前東河督臣梅啓照奏准改歸地方原班補用簽掣山東九年防汛出力經前東河督臣慶裕保奬以本班儘先補用十年四月到省在貴州捐局報捐同知升銜　授金鄕縣知縣十一年七月初十日到任業經題請實授在案十四年調署歴城縣知縣十五年調署恩縣知縣三月初二日到任該員歴俸已滿三年以之調補滕縣知縣實堪勝任與例亦屬相符等情詳請具奏前奴才查該員才識優裕民事盡心以之調補滕縣知縣洵堪勝任合無仰懇天恩俯准以金鄕縣知縣程方德調補滕縣知縣實於要缺有裨如蒙俞允該員係現任知縣調補知縣銜缺相當毋庸送部引見又係初次請調任内一切因公處分例免核計至歴過各任交代均已淸結並無積案及欠解錢糧漕倉商誅等項有關降調處分惟查金鄕縣任内有承緝賀繩武家被竊並拒傷事主及周之冕被竊並拒傷事主兩案該員於十四年正月調署歴城縣卸事十五年復又調署恩縣以上二案均在三叅以前未起四叅例限且調補繁缺人地實在　需例得聲明奏請所遣金鄕縣員缺係簡缺東省現有應補人員容俟奉准部覆另行揀員請補謹會同河東河道總督臣許振褘合詞恭摺具奏伏乞皇上聖鑒訓示謹奏奉硃批吏部知道欽此○○李鴻章片再保定省城附近河道堤工或工叚綿長或地居險要皆關民生利害必須認眞修防前經奏定每年於淸河道庫河淤地租垡船駛夫生息項下撥銀三千兩爲各工採購料物搶修之用免其造册報銷經工部覆准仍令工竣時開單奏報嗣因地租生息不敷動支奏准於藩庫旗租項下湊撥在案光緒十七年開凍後卽飭照敷撥給購備樁料伏秋各河屢漲險工迭出均經該道督率印委分投搶護平穩據淸河道潘駿德會同藩臬兩司將工叚丈尺動用銀數照章詳報前來除民夫土方等項仍歸民辦外所有搶修樁料用欵覆核無異理合開具簡明淸單附片具陳伏乞聖鑒勅部知照謹奏奉硃批該部知道單倂發欽此○○松椿片再江蘇補用道汪鎭原係南河候補同知歴署堰盱同知代理淮安府知府在工多年歴屆大汛均經派辦河工事務甚稱得力現在光緒十五十六兩年防汛各員擇尤請奬該道雖已過班而經手工務及葦蕩事務未離工次錄叙前勞自應一倂鼓勵俾免向隅擬請交部從優議叙以昭激勸理合附片陳請伏乞聖鑒訓示謹奏奉硃批吏部議奏欽此○○頭品頂戴浙江巡撫奴才崧駿跪奏爲查明本年九月分海塘沙水情形恭摺具奏仰祈聖鑒事竊照浙江省仁和海寗二州縣海塘河水情形向係按月繪圖具奏前據署布政使龔照瑗杭嘉湖道王祖光會禀稱九月朔望兩汛時屆季秋潮勢旺盛查勘得東塘光山護壩倂西塘苑公塘兩處沙塗及南岸各山之外新舊漲沙誌樁丈尺逐細查量均無升刷與上月　同惟東塘念光二汛海申新漲陰沙現被旺潮冲刷坍缺等情禀報前來奴才覆查無異謹繕繪圖恭摺具奏伏乞皇上聖鑒謹奏奉硃批工部知道單圖倂發欽此○○崧駿片再鄞縣知縣徐振翰調簾差竣因病給假在省醫調所遺員缺係海疆要缺且在通商口岸非練習吏事熟悉洋務之員難期勝任兹查有准調樂淸縣知縣楊文斌堪以調署據藩臬兩司會詳前來除檄飭遵照俟本任交代淸楚後再赴署任外理合會同閩浙總督臣卞寳第附片陳明伏乞聖鑒謹奏奉硃批吏部知道欽此○○河南歸德鎭總兵奴才楊玉書跪奏爲恭報奴才抵豫接篆任事日期叩謝天恩仰祈聖鑒事竊奴才欽承簡命補授河南歸德鎭總兵當卽交卸蘆台防營事務起程入都仰蒙召見二次訓誨周詳莫名欽感陛辭後馳抵河南省城奉撫臣裕寛行知赴任兹於十月十二日准署鎭臣郭廣泰將總兵關防一顆派員齎送前來奴才恭設香案望闕叩頭謝恩祇領任事伏查歸德一鎭地控中原東接曹單南隣蕭邳幅員本極遼闊總兵職重巡防奴才閫寄濫膺樗庸滋懼惟有懍遵聖訓殫竭愚忱督飭各將備實力操練兵丁盡心整飭營伍隨時隨事咨商撫臣認眞辦理不敢稍涉粗疎以期上答高厚生成於萬一所有奴才接篆日期除恭疏題報外合將感激下忱恭摺具陳叩謝天恩伏乞皇上聖鑒謹奏奉硃批知道了欽此○○崧駿片再承准軍機大臣字寄欽奉上諭戶部奏撥光緒十七年京餉限五月解到一半十二月初間全數解淸不准截留改撥藉詞延誤等因欽此並奉鈔單内開撥浙江厘金銀一十萬兩業經先後籌解二批共銀六萬兩奏咨在案兹據署藩司龔照瑗詳稱准厘捐總局在於厘金項下籌動第三批銀四萬兩查有候補知縣王毓藩堪以委令管解循案由滬附搭輪船運津解京交納等情詳請奏咨前來奴才覆核無異除分咨查照撥護並取起程日期咨報外合將奉撥浙江省光緒十七年厘金京餉銀一十萬兩全數解淸緣由附片眞　伏乞聖鑒謹奏奉硃批戶部知道欽此○○奴才英廉跪奏爲巡察後龍火道循案恭摺奏聞仰祈聖鑒事竊奴才查照奏定章程本年輪應標下申軍遊擊前往後龍火道巡察之年當經劄飭去後兹據該申軍遊擊玉崑稟稱於本年九月二十五日起程前赴由外火道各汛所管風水地面週歴查看十月初五日查畢回營所有火道芟割潔凈紅白樁安豎整齊撥汛兵丁俱皆足額地面均屬安謐等情禀報前來理合據情恭摺奏聞伏乞皇上聖鑒謹奏奉硃批知道了欽此 
 
 

Page 14

 
 
[光緒十七年十一月廿四日京報全錄]  
　　宮門抄○諭旨二道錄前○大臣奕奏請開領侍衛内大臣差使摺○桂撫馬奏奉到御製勸善要言一書欽遵刊發宣講摺○又奏敬舉邊郡耆儒籲懇恩施摺○東撫福奏請改奬片○直督李奏查明大城縣子牙河西隄變通修守章程有利無害摺○十一月二十四日禮部宗人府欽天監侍衛處値日無引見○熙貝勒桂公那公承侯興伯椿壽各假滿請安○齡公由東陵回京請安○裕德汪鳴鑾前往東西陵請訓○山西布政使胡聘之請訓○廣西按察使胡燏棻到東請安○湖北正考官劉啓端到京請安○定公葆公各請假十日○敬信續假二十日○吏部奏派騐看月官派出譚鍾麟崇禮巴克坦布崇光張蔭桓奕年徐會灃壽昌舒恩舒普富亮戴恩博褚成漙丁立瀛托佛歡胡俊章○禮部奏派磨勘試卷派出福中堂徐中堂翁同龢貴恒徐郙廖壽恒洪鈞霍穆歡○召見軍機齡公裕德汪鳴鑾胡聘之胡燏棻劉啓端○○奴才奕絪跪奏爲叩懇天恩請開領侍衛内大臣差使恭摺仰祈聖鑒事竊奴才前因患病請假於十一月初五日奉旨正黃旗領侍衛内大臣着奕絪補授欽此奴才聞命之下惶悚難名此次奴才實因感受風寒又兼時瘟延醫調治始終未見功效然服藥多劑以致元氣大傷奴才素有痔漏牽引陡發日久未愈今蒙天恩賞給領侍衛内大臣之差尤關緊要奴才現年七十六歲有此痼疾難供奔走之差設有貽誤獲咎匪輕奴才再四患維萬分焦灼惟有叩懇天恩將奴才領侍衛内大臣差使開去一俟奴才調理就痊卽行銷假當差竭盡愚誠以圖報効所有奴才懇請開去領侍衛内大臣差使緣由恭摺具陳伏乞聖鑒訓示遵行謹奏奉旨已錄○○頭品頂戴廣西巡撫臣馬丕瑤跪奏爲奉到御製勸善要言一書欽遵刊發宣講恭摺具奏仰祈聖鑒事竊臣接准兵部火票遞到軍機大臣抄寄光緒十七年八月初八日内閣奉上諭朕恭讀世祖章皇帝御製勸善要言一書仰體天心特垂明訓精詳切實俾斯世遷善改過一道同風實足變澆俗而臻盛化惟原編祗有淸文特令繙書房加譯漢文發交武英殿刊刻成書兹據奏刷印宗竣裝潢呈覽着母省頒發一部交各該將軍督撫照式刊發各屬學官每月朔望同聖諭廣訓一體敬謹宣講用示朕欽承祖訓餔　牖民之至意欽此並奉頒御製勸善要言一書到粤臣祗奉之下欽仰莫名當卽轉行藩司欽遵遴選精工書手刻匠照式敬謹摹寫刊刻一俟刻竣刷印裝潢成帙卽發各屬學官祇領並專錄漢文另刊一部隨同發給以便朔望宣講仰副聖主紹述前謨覃敷治化俾邊徼子民日趨於善皆涵濡教澤於無涯所有欽奉刊發宣講緣由理合恭摺具陳伏乞皇上聖鑒謹奏奉硃批知道了欽此○○頭品頂戴廣西巡撫臣馬丕瑤跪奏爲敬舉邊郡耆儒籲懇恩施以資勸學仰祈聖鑒事竊粤西界在南服歴經聖澤涵儒士習文風蒸蒸日上惟邊郡山瘠之區兵燹後經籍無存碩儒罕覯臣因於上年奏請恩旨飭各直省頒給羣書爲遠省士子講求實學之助現在鼓篋橫經漸多向學又慮人師難得留心探訪期得篤學耆儒啓迪後進兹查有六品銜前任慶遠府學訓導黎申産藉寍明州係道光内午科舉人以在籍辦團捍衛桑梓奉旨賞加六品銜同治十年大挑二等選授慶遠府學訓導告請開缺回籍主講寗江書院砥礪名節不慕聲華且博集羣書爲該州文獻之望所修寗明州志考據山川風土政治沿革精詳典要邊遠之士賴其講學得有師承實有裨風俗人心經明行修洵足爲士林矜式合無仰懇天恩俯准將六品銜前慶遠府學訓導黎申産賞給光祿寺署正銜以示優異而樹風聲出自鴻慈逾格臣爲激勵邊郡人才敦品植學起見謹會同廣西學政臣黃煦恭摺具陳是否有當伏乞皇上聖鑒訓示謹奏奉硃批着照所請吏部知道欽此○○福潤片再准吏部咨開本年五月間前撫臣張曜保奬連年河工搶險出力各員淸單内有候補按司獄徐慰曾請俟補缺後以府經歴補用查該員履歴内係山東儘先補用按司獄今淸單内係候選按司獄坐銜不符應令查明覆奏再行核辦又試用府經歴孫嘉榮請免補本班以布經歴遇缺先用分省補用府經歴龔錫銘請免補本班以州同分省補用查該員所請均非應升之項核與章程不符應令另核請奬各等因於光緒十七年九月十七日具奏奉旨依議欽此當經分飭遵照去後兹據各該員禀請更正改奬前來奴才查徐慰曾一員實係山東儘先補用按司獄原保淸單内作爲候選係屬筆誤相應仰懇天恩飭部更正坐銜仍照原保給奬試用府經歴孫嘉榮請改爲免補本班以知縣補用分省補用府經歴龔錫銘改爲免補本班以按經歴分省補用出自鴻　除咨部查照外謹附片具陳伏乞聖鑒訓示謹奏奉硃批吏部議奏欽此○○大學士直隷總督一等伯臣李鴻章跪奏爲查明大城縣子牙河西隄變通修守章程有利無害恭摺覆陳仰祈聖鑒事竊臣欽奉光緒十年十二月二十四日寄諭御史恩隆奏順天大城縣　子牙河衝要民間修隄自衛該知縣忽改新章以致兩岸居民繁興怨讟等語河隄保衛民生總期有利無害該縣是否有改章滋怨情事及應如何妥籌辦理俾兩岸隄工均資保護之處着李鴻章等確查具奏等因欽此並准府尹咨會來直當行天津道飭委候補知縣駱孝先前往查訊未結嗣因縣民劉奎元等先後京控經臣飭委候補道金福曾赴縣確查該道檢查創始分隄原卷早經寖廢僅有自咸豐七年起按年修守堤叚舊章内載某村修守堤工若干並無以地遠近灘派修堤之數究係憑何分叚無可稽考光緒八年臣以子牙河堤工年久失修自滹沱改歸故道兩隄實爲田廬保障奏明撥欵派員加修並飭沿隄村民不時修守其西堤密邇大窪非若東堤地勢較高地因有蕩漾之處九年間前署縣王益壽因舊章派辦修守貧村地少工多如杜莊以七頃五十畝之地修四百四十餘丈之隄八方村以二十頃之地修七百八十餘丈之隄民力何堪而王香屯隄長所管八良村一叚乃以二百六十頃之地修八十三丈之隄則又地多工少彼此相懸數倍未免苦樂不均且楊家村口在河東於西岸並無一畝之地派修西岸四百餘丈夫利於西者害於東豈能强而爲此舊章歴年已久形勢變遷每値派辦修時異常掣肘是以酌照西堤現存地畝按畝分隄計地一畝修堤四寸四分零改定新章禀明立案當時實有不能不改之勢候補知府惲桂孫前於八年間修築西隄卽係按畝派工王益壽之請改舊章亦本此意其减者因地少而减增者因地多而增本非有所偏倚惟築堤事暫衆議尙懇勉從修守事常豪戶尤多未洽王益壽於交卸時怱怱舉辦未及與衆紳民先事籌商後任陳壽春照依新章派辦在舊章地少隄多减派各村因此樂從而地多堤少饒俗各村相沿已久頓加堤叚劣紳富戶希圖規避因而煽惑愚民揑詞紏控並無兩岸居民煩興怨讟之事查按地分隄固屬至公第與舊章多少懸殊勉派惟難不得不量爲變通因有會同天津道叅酌情形除舊章地少堤多之村新章核减不過多及舊章地多堤少之村新章核增不過多者均毋庸議改外其新章增加地叚之村如較舊章所增過多又或距堤甚遠應分别核减以順輿情但間應减不應减不論具　不具控庶民氣得平爭端自息新章减少地叚之村如較舊章所减過多又或地處堤沿量子核曾以　平允擬照新章原定尺寸稍加一二仍視舊章大爲减除俾無異議以上應减應增各村必須明示所以增减之故仍照新章按畝分堤尺寸核派多少不得籠統增减致啓民疑等情詳經批准飭縣出示諭遵各村允服先後認叚修守現己試辦四年毫無窒礙據升任天津道萌燏棻詳請覆奏前來臣查大城縣子牙河堤實爲衝要西堤密邇大窪較東堤尤爲吃重近年以來迭發官欵培築民間修守定章歴久廢棄馴至貧村地少工多富村地多工少弊端百出苦樂不均每遇修防觀望推諉貽悞滋多前署縣王益壽禀定按地派工每畝僅認四寸零輕而易舉公充便民向來地多工少各村堅不認叚實係挾私抗阻並非派辦不公且與東岸居民毫無干涉該御史原奏所稱兩岸居民煩興怨讟自係傳聞之悞該道等就土益壽禀准新章量爲變通分别遠近劃撥增减輿情允協修守認眞現已試辦四年有利無害應令永遠遵循共資保衛理合會同兼　順天府府尹臣祁世長順天府府尹臣孫楫恭摺據實覆陳伏乞皇上聖鑒謹奏奉硃批知道了欽此 
 
