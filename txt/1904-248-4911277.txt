# 1904 - 248 - 4911277

 

Page 1

 
 
[俄日近事論]  
　　向嘗謂俄人之敗非眞敗也欲誘日軍使深入然後聚而殲之耳今始知其不然溯自兩軍相見以來甫逾半載而營口失矣靑泥窪陷矣遼陽又淪於敵人矣地雷旣無以禦雄兵濠塹鐵條綱更不足擋精騎雖以俄帥苦洛拔托金之威武猶不能激勵士卒戮力疆塲祇此旅順一隅前爲敵艦所困後被敵兵所截而欲盡翻全局重奏膚功夫亦不待智者而始知其無濟矣然則旅順何以獨支持至此豈地勢險阻非敵人所能罙入其間歟抑統領司堵瑟耳帷幄運籌固別有神機妙算歟曰非也旅順旣四面受敵俄人自知進退無路必出死力以拒日人攻之急則捨命爭持惟有如鹿之挺而走險耳日人知之深籌之熟謂與其爭此尺寸地而喪失數萬雄師曷若圍而困之使之糧絕矢窮歴久自斃此正日人之智珠在握豈旣能次第攻拔營口靑泥窪遼陽諸險要而獨不能出其全力以專注於旅順一隅乎然則曷爲而知俄非以敗誘敵曰自來誘敵者必稍戰卽退不肯使我師見挫於敵人今日之攻遼陽也兵士如是之驍雄砲火如是之激烈相持數日夜直至俄屍山積始漸漸敗北而逃幾見有誘敵之師而肯以良將勁兵輕輕付之一擲者我以是知俄之敗乃眞敗而日人不必擬其別有陰謀也或曰日之財力不及俄日之兵力不及俄其始之所向無前者兵以聚而心雄故能收殺敵致果之效今者得地愈廣則必分兵駐守聚者漸以散而雄者漸以衰俄則用以與日决雌雄者惟是西伯利亞之兵其來自歐洲者刻猶羣聚哈爾賓未見親臨陣地他時以銳氣方張之士卒敵日人久戰疲憊之師恐勝負之數難豫期未必俄之終於一敗塗地矧日本財力未見充裕兵士亦苦無多必欲據有海參威直達哈爾賓然後志得意滿毋乃空言徒托未必大欲之克償乎則應之曰兵不貴於顧後瞻前惟在一鼓作氣今兹俄人之氣已挫盡矣而日人踴躍用命不因歴久而氣衰何致以財力兵力之不如而竟被俄人所屈乎客有送難者曰僕觀英法德美諸大國或與日暱或與俄親自應痛癢相關從中排解何以搆兵已久絕未聞有以魯仲連自居者豈逆知日方趾高氣揚俄亦不願甯人息事耶曰非此之謂此正各國之互存私心也獨不觀今日之戰不在俄境不在日境而偏借中國疆域作戰場乎夫各國之所以與我中國通商者非修好也實牟利也自俄人築鐵路於西伯利亞火車直達歐洲而各國航海之利失自日人仿製泰西各貨販運來華而各國經商之利失各國未始不心懷忌嫉而又無法以制之今乃得乘此機緣使俄日禍結兵連馴至筋疲力盡俄日之不利正各國之所利持之久久行見俄路旣毀於兵火日貨亦仿製無資而航海經商其利乃仍還之各國各國誠何樂而必勸令俄日寗人息事仍握中國之利權耶而斯時日人尙不悟也俄人亦未肯降心相從也則惟有借中國疆域作戰塲一則耀武而揚威一則勞師以襲遠而中國乃坐承其敝徒是因此塗炭生靈而已矣可慨也夫 
[諭旨恭錄]  
　　七日十七日奉旨廕生慶洤著以文職用嵩堃著以文職用桂鑫著以侍衞用江春霖趙啓霖廖基鈺趙熙米毓瑞程友琦謝遠涵吳緯炳俱著記名以御史用分發河南道劉雨田湖北道周學煇直𨽻知府譚駿謀四川知府孫澤霖山東知府趙世愚河南知府周錫綸浙江知府汪一麟奉天同知屠慶溥河南同知曾鎬陳永煦雲南同知楊巨川四川直𨽻州知州文德龍安徽直𨽻州知州黎肇熙浙江通判劉念詒江西通判李傳統湖南通判陳蔚章林鈞立鄭立德林瀛四川通判姜彬四川直𨽻州州同宋之佐奉天知縣耿藎臣直𨽻知縣宮守道江蘇知縣陳守　安徽知縣郭繼泰山東知縣張以誠河南知縣寗文祺江西知縣宋承綬廣西知縣蔣體昌直隸知縣陸嘉藻江蘇知縣朱壽枬余德廣張兆韓朱世旦安徽知縣張沅山東知縣饒桂森山西知縣椿齡李金鎔河南知縣張金亭甘肅知縣陳家獻浙江知縣賀家僡江西知縣金保權陳守義湖北知縣沈嚴湖南知縣黃鏡澄陳棠余龍德四川知縣武繼祖梅承礽吳鴻壽廣東知縣王志恕廣西知縣黃恩成山西布庫大使林陽煊兩淮鹽大使任毓岫盧昌盛瞿宣僡廣檔鹽大使高碧天俱照例發往東陵工部員外郎著書麟補授擬補內閣中書濮賢慈胡鑅揆張振湘杭州將軍衙門右翼筆帖式迎陞俱准其補授擬補兩浙清泉塲鹽大使蕭鴻章著照例用保舉山東補用知縣冬向陽錢正芳俱照例用開復前河南湯陰縣知縣褚輝祖著准其開復原官照例用欽此 
[本館接奉電音]  
　　昨晚十下鐘越十五分時京師友人飛電傳來上諭一道敬謹譯登○七月二十八日內閣抄奉上諭李興銳電奏福建龍溪南靖兩縣自七月中旬連日大雨溪河暴漲水勢漫溢堤岸沖塌十餘里田莊淹沒溺斃多命被災甚重覽奏深堪憫惻業經李興銳派員散放急振著該署督速飭各員設法疏消並赶緊妥籌振撫務當核實散放盡心經理毋任失所用副朝廷軫恤災黎至意欽此 
[電傳宮門抄]  
　　昨晚十下鐘時京師友人專電告知本館云七月二十八日皇上召見軍機大臣 
[日又攻俄]  
　　昨日清曉本館得日本東京所發專電云日本屯駐遼陽之陸軍左翼於華歴七月二十五日偵知俄人方陣于黑英臺因於正午鼓行而前攻占其地俄人退駐烟臺附近另分一隊就迎近水寺安營所有遼陽儲物倉厫及行駛火車之鐵橋太子河上暫設之浮橋已悉數付之一炬矣至是役日軍死傷之數則忽促中尙未查明註黑英臺譯自電音未知是否此三字烟臺遼陽地名與山左烟臺有別 
[俄兵退駐哈爾濵]  
　　華歴七月二十八日英京倫敦來電云得俄京聖彼得堡來電有俄國訪事電稱日人現已逼近俄營所駐二十五英里之內俄人遂預備棄盛京移兵退駐哈爾濱 
[俄皇閱兵]  
　　華歴七月二十七日德京柏林來電云俄皇現至喀浪斯他脫地方巡閱波羅地海艦隊共有兵艦九艘巡洋艦六艘以上各艦均歸後隊水師提督羅斯欠問斯基統帶 
 
 

Page 2

 
 
[信用已衰]  
　　華歴七月二十六日英京倫敦來電云俄京聖彼得堡自得遼陽失陷之信朝野上下信任提督苦洛拔托金之心因之大衰 
[俄舉大臣]  
　　華歴七月二十七日英京倫敦來電云頃者此間路透電局派赴俄京聖彼得羅堡路透訪事人由電報稱俄廷已舉上議院議員潑來湯諾夫爲內務大臣兼警察總長以繼伯理維之後 
[旅順近情]  
　　七月二十七日烟臺來電云頃有中國人多名由旅順避難來此據稱旅順情形甚爲安謐日軍至今未得一扼要砲臺惟因攻擊過猛故死傷不可勝數俄軍頗極齊整但本月二十二日以前一連十日戰事不斷未免微有倦意城中房屋被彈火擊毀數處悮斃中國人頗多此次避難者經俄人允准得隨意遷去惟勒令於數小時間助其將日軍屍骸埋葬於舊有城牆之北某砲臺左右屈計所埋者約數十百千具駐鳩灣之日軍亦未將避難者阻擾惟搜檢甚嚴所携書信盡被搜去目下旅順戰事暫停日軍只於大連灣旅順間奪得官路旁兩砲臺於攻守均無甚緊要也 
[公司中彈]  
　　華歴七月二十四日烟臺西字報云有人於禮拜四由旅順來此據稱旅順街市毀傷之跡甚屬稀微因日軍之砲其彈皆墮於城中屋宇零落之處也惟有大彈三枚適墮更脫阿而培公司屋面以致貨物喪失甚巨某日其餘屋復受一彈全厦震動幾至崩頹據上次旅順來人所云則克賴克生公司棧房亦曾中彈其中貨物大受毀傷 
[華人抱憤]  
　　七月二十七日烟臺來電云有人由大連灣來此謂近日復有日軍一隊在此登岸其統領爲台脫買註譯音大將日前曾有帆船一艘駛近大連灣觸雷沈沒共斃中國人八十名頃有此間商家之設分店於大連灣者函稱日人封閉其鋪攫取貨物另有一本地木行主將往京師遞詞控告蓋其在大東溝存有材料甚多日人購以築鐵道現乃不允付價故中國人云日人如此行爲顯違戰時條律實欲破壞和平因此之故鴨綠江有中國小工二萬名相約罷市不迮　日人仍日拘由威海衛載運糧食之帆船命其兵艦帶往大連灣口內 
[輪船觸礁]  
　　華歴七月二十四日烟臺西字報示有拖船名慶隆君在廟島海洋約同他船起救觸礁沈沒之兩臬生輪船撈獲貨物於昨日向午抵此傍晚復駛往沈船之處協助起船現在吸水　　　　備齊擬將船中積水吸空俾貨物不致腐爛查所沈船中尙存鹽漬牛肉二千罐頃覓善泅者入水察視船身所受之傷據云所損甚巨幾難設法救援倘遇暴風卽將離礁而入水底蓋此船觸於距岸約六里之暗礁入水七八十尺船身中間兩旁被石穿入故起出甚爲費力也 
[續述樂平閙事情形]  
　　江西東平縣閙事各情已迭紀前報兹又得南昌訪事人來函云查辦是案之朱觀察子春迭飭杜大令璘光派差查拿首要人犯夏混天麻子未獲因於七月十六日將夏妻某氏帶回適大令下鄉彈壓械鬥未回觀察升堂研訊押令交出其夫氏不允觀察怒而斥之時亂黨環列於側聲勢洶洶觀察揮令退去置若罔聞隨將夏妻劫之而去觀察飭勇追拿一面開槍恐嚇傷亂黨數十人未幾亂黨聚至數千人執械擊傷勇丁數十人觀察亦手受刀傷數處亂黨執柴縱火焚燬衙署僅遺大堂觀察與二尹把總皆不知下落大令亦一去無蹤有謂其皆遇害者未審確否然迄今已有數日尙無公文私函至省當日有營官某弁逃至饒州府城弼太守詢明大槪情形馳禀大憲署巡撫夏菽軒中丞立札廣饒九南道瑞莘儒觀察就近統領常備前軍帶同隨員馬大令肇修馳往查辦亂民自焚衙署後紥有營卡僅搜索公文然鋪戶居民往來行旅皆無所犯衆謂樂平民情强悍咸同間曾助地方官守城未爲髪逆所破雖逆衆以十萬圍之亦嚴與之抵抗後竟屢戰屢捷保守城相全近年私械鬥往往殺害多命不求擬抵蓋天性勇敢善用之可激發其忠義之氣不善用之則不使流爲殘暴之行此次如遽加攻勦恐必不易於爲力且江西兵單餉絀籌措良艱不若訪擇公正明幹衆望嘉孚之紳耆出爲調處如何交犯如何賠修如何追償失物責令恊議妥辦由印委督率而核奪之當不難使之安靖也 
[帥節將回]  
　　香港循環日報云兩廣總督岑雲帥駐節桂林擬俟所調各軍次第齊集卽大舉剿匪務絕根株兹聞省中接雲帥電音擬於中秋節前後返斾回東大約西匪雖尙鴟張揆厥情形不能更爲大患矣 
[妖道伏誅]  
　　蘇州采訪友人云妖道陳友志裝束離奇往謁撫憲端午帥午帥怒發交蘇州府知府許子元太守椎鞫太守訊實口供申詳撫轅擬科以永遠監禁之罪午帥謂尙輕縱批飭再行研鞫照例重懲太守遂迭次研究情由陳始終詐作瘋癲胡言亂語太守騐得所携小匕首曾飲血數次且柄上鐫有自張軍字樣明係假作異端陰懷叛志因詳請午帥照軍營例就地正法午帥准之本月二十六日申刻太守會同屬下文武官員趨詣撫轅恭請令箭然後將陳由獄提出喝令如法綑綁押赴北寺後大校場梟首示衆 
[擴充工藝]  
　　金陵訪事人云省垣於去年創設工藝局購置機器分設男女工廠教令學習粗細各工開辦逾年所出藍白布以及手巾縀帶木器之類頗稱精美遠近通行惟經費未充尙不能仿造洋貨日前南洋大臣兩江督憲魏午莊制軍檄飭江寗藩司黃花農方伯就銅圓盈餘項下籌撥若干以資周轉並檄令局中員司認眞經理極力擴充總以製造洋貨及他省土貨爲第一要義 
[鄂省官場紀事]  
　　漢口訪事人云委署湖北荆宜施道郭觀察承舉於本月十一日上院禀辭卽日赴荆州履新○武昌府知府梁集菴太守於本月十一日回任代理之黃伯雨太守適於是日丁憂一俟交兌算清卽須回籍守制矣○日前駐漢口之法領事官某君乘小輪船渡江至武昌謁見湖廣總督張香濤宮保詢及廣西匪亂情形良久始退○前者督銷鄂岸淮鹽總局曾嶽崧觀察因公赴白門兹已事畢於本月某日乘某輪船旋漢入局辦公 
[蘇省官塲紀事]  
　　姑蘇訪事人云蘇郡官塲探悉欽差大臣鐵寳臣星使將次來蘇查勘各處局廠並校閱陸營兵士撫憲端午橋中丞因遴派文武巡捕各一名及戈什哈二員藩憲效述堂方伯札委候補巡檢何少尹運秀偕往上海恭迎撫標水陸各營則由各管帶認眞操練聽候星使簡閱○撫標續備後營管帶現經撫憲端午橋中丞遴委候補縣丞梁二尹焯接管續備右營委儘先拔補把總楊把戎榮勝接管已於本月十八日下札矣 
[邗江秋影]  
　　揚州訪事人云本月某日之夜郡城皮市街某公館被偷兒踰垣入內行竊物件開門而逸翌日主人查點所失開單報諸甘泉縣署縣主白朶卿大令飭捕嚴行跴緝嗣因各偷兒分贓　勻露出風　被坊保楨知得以捕獲三名解送至縣大令判各重責數百板禁候覆訊○郡紳吳某禀准各憲擬於舊城昭忠祠內創設少懷小學堂專教蒙穉惟祠內向有貧苦忠裔寄居聞之惶急非常相約至各憲轅呈訴各 
 
 

Page 3

 
 
憲飭甘泉縣白朶卿大令親臨勘視見祠內實無餘屋因勸令吳將學堂遷移他處○本月十五日兩淮運司恩新甫都轉由某廟拈香回甫抵頭門忽一少婦攔輿呈遞白禀都轉略一披閱麾令退下候批有知其事者謂婦固宦裔近因家道式微向某甲索取舊欠甲置之不理婦故訴諸鹺轅第不識都轉若何判斷也 
[欽使行轅紀事]  
　　襄辦練兵事務兵部左侍郎欽差大臣鐵寶臣星使蒞滬以來已將旬日關防異常嚴密所有各隨員非奉星使之命不准輕出轅門聞星使此來一係抽提中飽係攷查江南鹽政一係查察江南機器製造局其局中一切事宜除星使前往察閱外復派隨員往查旋又迭傳局中委員司事到轅詳問所司各事現已將次查畢其續辦之件外人尙不能知昨日到轅禀見者爲長江水師江南瓜洲鎭標三江營遊擊張遊戎培森江蘇候補道周金箴觀察晉鑣及黃觀察誥席觀察匯湘徐觀察乃光星使均飭材官擋駕 
[上海官塲紀事]  
　　籌防局總辦魏莼塢太令以局務紛繁禀請蘇松太兵備道憲袁海觀觀察札委邵二尹良騤襄理一切未知觀察允准否○昨日江蘇海防同知錢紱齋司馬錫麟太湖水師恊歐陽子祥協戎成祥江蘇候補縣知縣王錦堂明府熙宇先後至上海縣署拜會縣主汪瑤庭大令○上海縣主簿孫立幹少尹昨因感冐遣丁至縣署禀請給假三日○昨日調辦天通菴保甲巡防局委員李浩然二尹乘輿詣縣署謁見縣主汪瑤庭大令禀知已於前日到差 
[設會註册]  
　　昨日蘇松太兵備道袁海觀觀察接奉商部來文內開所有各商報請註册商標及各領事代報商標著逕送本部核辦一面擬在滬上設立商標註册總會等因刻已遵照傳知矣 
[催查學堂]  
　　日前江蘇撫憲端午橋中丞札飭各屬詳查境內所設學堂官立民立共有幾處課程若何造具清册詳候核奪近見遵諭造報者寥寥無幾因復飛札嚴催昨日上海縣主汪瑤庭大令已飭承繕備照會移知在各學堂總辦教習遵照詳查矣 
[飭緝兇人]  
　　日本人某甲挈同某某二婦至吳淞游覽旣而貲雇第二百二十五號杉板船載送回滬行至陸家嘴相近舟子頓起不良之心將甲推入浦江攫取兩婦所帶洋銀及貴重之物然後載至僻靜處驅使登岸不意甲素諳水性泅至岸畔取道而回奔投日總領事署控訴情由日總領事小田切君據情照會英美等國租界公廨請讞員黃耀宿司馬派差嚴緝迄今日久尙未拘獲前日小田切君備文照會蘇松太兵備道袁海觀觀察請札飭赶緊緝拿從嚴懲辦觀察准之立飭上海縣汪瑤庭大令曁英美等國租界公廨一體會拿毋任漏網 
[滬城火警]  
　　昨日天將黎明本城八鋪晝錦牌坊西首薛弄底煜森煤炭店忽然火起霎時烈燄熊熊冐穿屋頂延燒左鄰某畫師家于姓家某姓老虎灶右鄰至張生泰銅器店止對面金仁章彈棉花店周樹蘭成衣鋪某姓住宅朱春記扇面作金福堂唱班共燬樓房十二幢平屋一間事後起火之煤炭店主查悉懷孕之妻及四齡幼子杳無縱影疑已葬身火窟中矣慘哉 
[朝露同悲]  
　　前日某號傭人某甲行經大東門外蔡陽弄口忽呼腹痛頹然仆地旋卽魂游地府經十六鋪地甲知照同類湊集洋銀備棺成殮語云人生如朝露信然 
[災生旡妄]  
　　前日粵人張阿福與本邑人某甲在浦東某火油船上工作不知如何油忽著火烈燄橫飛以致遍體灼傷奄奄一息旋經旁人送往同仁醫院療治醫生騐得甲受傷過重無可施救卽令原人舁送回家張傷勢尙輕允卽留院醫治誠無妄之災也 
[上海縣署案]  
　　浦東鄉民張仁裕偕妻弟奚福林扭控計福南誘姦妻子等情前晚縣主汪瑤庭大令升堂研訊張供小的在某處紡紗廠工作娶妻奚氏已歴年所近與岳母同居前晚小的回家妻子聞叩門聲赤身來啓及入內見計坐牀上因將妻子盤問不意妻子非惟不肯任咎反與計將小的按倒拔刀欲砍小的情急大呼妻弟福林聞聲而至帮同將計獲住小的忿甚掣取燭籖向計下體連戳兩下後復剪其髪辮今特呈請察核福林供是夜小的已入睡鄉忽聞姊夫呼救聲披衣趨視則見計將姊夫撳住因卽帮同擒獲張奚氏供小婦人與計並無私情實因叔父奚長春與弟福林欲向計索詐洋銀五十元計不允遂騙至家中砌詞污衊當伊等扭毆時丈夫並不在場直至將計扭住始邀伊到來有意栽誣尙求明鑒福林稱姊與計犯姦已久胡圖賴爲大令聞言大怒謂爾將姊污衊爾之顏面何存喝令掌頰五十下及訊張之岳母奚嚴氏則稱小婦人臥病在牀是夜惟聞毆擊聲不知緣何起釁大令問爾女與計有無姦情答稱小婦人未經目覩惟旁人確有此說大令復訊張奚氏仍不吐實喝令掌頰五十下計供此事實因長春與福林向計借錢不遂有意　陷實則並無姦情大令飭張當堂將妻責手心一百下張盡力痛責至六十下大令喝止飭張領回管束張稱不願乃令發交某善堂留養計姑念下體受傷從寛免責交人保去 
[朱君禮琦譯牛莊萬國紅十字分會西董魏伯詩德致李提摩太函]  
　　李提摩太進士惠鑒數禮拜前有遼陽知州來訪醫士魏司華德面述戰地難民情形並商如何救施之策據云渠以戰事逼近恐難民逃入城中者必多亟需預儲糧食以待曾以此意禀商將軍將軍飭令與牛莊紅十字會商辦但現由牛莊派人前往遼陽實屬不易知州曾商諸魏醫士能否代辦紅十字會事並將情告知牛莊分會等語復自捐銀二千兩以濟三村難民之急因難民屋宇之被毀者多至四百餘所死者十三人其餘羣至官衙求救故也知州復以遼陽東村正在戰場亟須預備棲息之所與魏醫士意見相同魏醫士已設有醫院足敷五十人之用以待受傷華民但難民入城亦須另備棲息之所牛莊分會旣不能派洋員前往此間董事接魏醫士允代辦會事之信甚爲欣慰來信如下此間善事凡余力所能逮無不竭力爲之如蒙尊處委余在遼陽代辦萬國紅十字分會及救護難民之事余亦甚願受教以使欵不虛糜民沾實惠云去此間董事乘魏自願之便遂邀魏爲遼陽會董會同知州辦理彼處城鄉內外救災之事魏醫士並曾將此舉商諸俄國官員甚以爲然俄官明雖未認本會而於本會措施並未有所掣肘故此次魏醫士商請俄官答以若汝欲在遼陽救難救傷任汝所爲决不阻攔惟欵從何來俄國槪不與聞云云現在遼陽知州及各村會館已公派一人以助本會會董辦理一切大致亦經議定房屋及廚子長夫薪工由知州及各會館擔任難民糧食由本會發給房屋已備妥足敷棲留三百人本月十三日魏醫士復與各人商定以難民及帳目槪歸魏主持會同知州及各會館所派之人辦理十四日又接魏來信謂彼處光景甚壞收穫全毀荒災已成甚盼會中相助接信後除前匯銀一萬兩外復匯去一萬一千兩至牛莊難民仍照舊運送蓋此乃最要關鍵俄人已令北方小舟停止載運數千舟子頓失謀牛之路出口貨物减色輪船進口無多小工生機亦絕其詳細情形容當續告現在此間董事甚欲將車運難民之事與鐵路公司商妥俾可接續照辦憶及轉瞬冬寒迫人似宜將難民先期運出東省愈多愈妙此間用欵將罄至少須先匯銀二萬兩俾資應用弗遲爲盼此請道安魏伯詩德謹啓西歴八月二十四日自牛莊發 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　七月十四日內務府國子監廂藍旗值日無引見釗公續假十日卓公續假五日皇上召見軍機大臣明日卯初皇上至奉先殿壽皇殿行禮畢還海辦事召見大臣○十五日理藩院光祿寺八旗兩翼值日無引見陳鍾信等同鄉官謝恩皇上召見軍機大臣○十六日外務部欽天監侍衞處值日吏部引見八十員順玉假滿請安倫貝子回京請安並謝加級恩芬車續假五日皇上召見軍機大臣及倫貝子明日卯初皇上至奉先殿壽皇殿行禮畢還海工巡局奏訪獲交拿著名匪犯鄧仔良馬得山卽馬泳仔又卽小馬小王牛四卽張文彩慶六卽慶升祥子卽祥雲王進福何玉林等七名均請交刑部外務部遞封奏四件王誠羲遞封奏二件陳慶桂遞封奏一件○十七日商部鑾儀衛鑲黃旗值日無引見皇上召見軍機大臣商部遞封奏二件皇太后皇上於明日辦事後至頤和園駐蹕 
[浦東保甲總巡局瑣案]  
　　前日浦東祥生船廠工頭張玉山扭姜阿根至保甲總巡局控其藉端索詐等情總巡謝岳松明府升座研訊姜供稱小的在廠工作偶至張所駕船上挑取物件致相口角叩乞恩施明府判令笞責六百板枷號三日○浦東爛泥渡左近福來烟館主陳漢明以其夥徐東海乘間盜取大土一枚洋銀數十枚逃逸無蹤等情投控保甲總巡局總巡謝岳松明府略訊數語准卽飭差查緝並著邀薦保人來案訊究○同春福洋棧執事人某甲查得張阿海竊取棧中貨物遣人拘送保甲總巡局總巡謝岳松明府升座研訊張直認不諱因命從重笞責二百板押候追贓核辦 
[英美等國租界公堂瑣案]  
　　前日小車夫施仁郎停車虹口南潯路包裕川所開洋貨店門前包以其有碍出入取門閂擊之用力過猛傷厥頭顱血液迸流昏暈欲絕事爲一百五十九號巡街捕所見一併送入捕房捕頭令人將施扶送同仁醫院療治昨日送包至案襄讞委員王松丞刺史會同英總領事署繙譯官德爲門君升堂研訊施申訴前情包供詞一味支吾刺史飭償施洋銀十元爲養傷費再罰五十元以儆兇頑并責手心二百下管押捕房一月○前者馬夫張阿掌駕車至虹口碾傷汪發舟之足適爲巡街捕所見將江送至同仁醫院療治醫生云須六閱月始能全愈現已五十日尙不能行恐成殘廢捕頭因於昨日將張解案並呈上張所存洋銀一百元汪蒲伏案下聲稱小的刻已傷殘不能作事求恩垂憫刺史判令將張所存洋銀提出五十元給汪爲養費其餘給還○江少次將烟槍二枝寄存某烟館被值堂人夥辛祥珍售去因訴知包探陳金標將辛拘獲起到原贓送案請究江聲訴前情陳探禀稱辛將烟槍一枝押於某質鋪得洋銀二元一枝售與三馬路某整容匠亦得洋銀二元辛詞多狡賴刺史判責二百板烟槍給江領去○六百六十四號巡捕查見陳阿福所拉東洋車並無捐照因之拘案請究陳供稱捐照存在某洋人處刺史著押候查明再核○包探錢少蘭禀稱小的拿獲歹人吳春寶盤詰之下知曾竊取某洋人家檯布毛巾等物是以解案請辦刺史判責三百板贓給洋人領去○張海控殷金寳行竊被窩衣衣釘鞋剃刀等物刺史判責二百板管押捕房三月○某鐘表店主婦陳王氏控周蘭行竊銀質對時表等情刺史研訊之下陳王氏供稱周來購表議價未成倉倉而去旋查知已被竊去一枚次日行經門外得以扭交包探解案請追周供稱小的於本月二十二日由蘇來滬並無到伊店購表情事刺史以氏控竊無憑一併斥釋○顧善寳僑居虹口去臘十二月二十五日失去皮袍一件現在林金氏查得質券控卽究追旋有張阿金者投案訴稱小的開設燒餅店與林金氏私識家中衣物被氏花消不少兹復有行竊情事叩請究懲刺史詰氏曰此項質票何以在爾處氏供稱係張所質張供稱小的並無其事刺史著押候查明再訊○偷兒王金生行竊林桂記高福生陳阿二王阿三楊阿小等家銅錫器衣服等物報由包探王寳生緝獲人贓昨日解案請究司馬判責二百板管押捕房一月起案各贜分別給領○有偷兒小炳松者行竊周阿福趙阿蘭二家衣服報由包探顧阿六拘獲吊到原贓解案請辦刺史判責三百板贓給周趙領去○小利沈順泉行竊德安里口殷文桂成衣店中紡綢褲一條及陳福記家銅銚被包探徐申慶查見解案請究刺史判責三百板贜給殷陳具領 
[法租界公堂瑣案]  
　　積竊陸順金與同居張徐氏私識乘間竊取張福金之衣服臂釧等物福金報捕查獲弔到原贓正欲解入捕房陸於途中扭去手銬飛步奔逃巡街捕追至英界始得拘回昨日解案請訊陸供小的與張徐氏已私識二年讞員陳楚生大令判枷二月責六百板張徐氏責手心二百下○木作頭李一琴訴稱石工王阿全時與泥水匠秦六生張桂金鬥毆喝阻不理送案請辦大令判責王一百板○袁桂春訴稱小的在某洋人處當馬夫雇用陳德秀爲夥今者陳乘間竊取橡皮圈賣與蘇州得洋銀十七元小的查知扭案請辦陳供稱小的竊取橡皮圈賣得洋銀與伊弟分用大令判責二百板○王富恒訴稱朱昌甫與父爭吵潑翻沸水燙傷小的手足腐爛不堪是以扭案請辦大令騐得王受傷屬實飭送仁濟醫館醫治朱罰洋銀二元爲醫傷費并禁押捕房三日○鮑阿坤訴稱小的之妻被人拐去賣與石門朱姓家留心偵緝知英界某包探夥陸友三及蕩婦顧趙氏所誘爰將陸妻劉氏及顧趙氏一併扭案請究顧趙氏不肯供認大令著押候嚴比○本月二十六日上午六㸃鐘時洋涇橋南首某報關行不戒於火延燒左右鄰事後包探查悉行中曾保火險銀一千七百兩因將執事人葉仲華拘入捕房昨日解案請訊鄰居同茂盛陳復興萬生祥和均記聯名公禀請爲嚴究大令與法總領事署魏繙譯官會商判罰銀二十兩勒限遷居○上期鄭子生遞禀控王順坤欠銀一百九十兩及洋銀三百十五元立有票據屆期不付等情大令准之昨日飭提研訊鄭遞呈票據王供此項實與蔡姓同欠大令著押候提蔡質對○陳王氏訴稱女兒阿秀於去年九月被人拐去賣與治下郁陳氏家兹者小婦人由寗波來此訪知郁陳氏僅出洋銀十三元向領不放是以扭案請追郁陳氏供稱小婦人前與陳王氏同居氏欲將阿秀賣入花烟館已議定身價洋銀一百五十元小婦人惻然憫之願出洋銀二百六十元買以爲女求鑒陳王氏供稱郁陳氏素以販賣婦女爲業現在伊家尙有六歲之女亦係買來異日冀得重價大令飭將郁陳氏交人保出阿秀發某善堂留養聽候查明再核○偷兒陳阿福在江天輪船竊得皮箱一口質取洋銀十一元由包探查獲弔到原贓解案請辦大令判枷號一月發馬頭示衆期滿責四百板 
[美租界捕房紀事]  
　　前晚有某國兵船水手某甲醉態酕醄橫行百老匯路手舞足蹈毀物毆人五百四十二號巡捕見之奮力拘入捕房捕頭令押至酒醒時釋出○前日傍晚時馬夫李元江駕車至百老匯路沿途招攬生涯五百五十號巡捕以其有違租界章程拘入捕房捕頭令留存洋銀五元暫行釋出著於翌日自投公堂聽候讞員黃耀宿司馬訊罰○昨日西華德路天福雜貨店執事人某甲以茂海路第十八號　房某西人家細崽朱星齋來購蝦米不給價值向之索取反被擊毀器物因遣其夥某乙投報捕房捕頭令包探將朱拘獲朱自知理屈哀求再四自願賠償洋銀若干始得從寛釋出○前晚年逾七旬之江北嫗王呂氏奔至虹口聳身躍入浦江中日本人某甲見之設法救起送入美界捕房捕頭詰知其子德羅忤逆不孝不給衣食所致令人傳到德羅擬押候解送公堂禀請懲辦德羅再四苦求乃著將氏領回好爲奉養 
 
 

Page 10

 
 
[安徽省官報]  
　　七月初十十一日候補道陸善格到知縣李籛李闊均知奉臬台委首縣帮審十二十三十四日花翎四品銜升缺用仍分安徵應褶班補用知縣蕭仁丙到起服來省新選六安州同鄒廷翰到候補直隸州德昆謝奉行知保獎出奏知縣倪善慶奉臬台委赴壽州提京控案周兆　辭赴淸江提餉高拱辰辭赴浙江勸辦山東賑捐十五日州同趙鏡源文案均知奉委兼辦學務並到差府經顧松知奉府委代理桐城　　司十六十七日委辦皖南土藥統捐分局准補懷達洛河司沈瑞圖到奉蕪湖道委兼代理河口司巡檢黃朝燕押解學院養廉銀赴太平典史陳鴻規到起服來省十八十九日委辦皖南土藥統捐分局代理河口司沈瑞圖知縣董玉璋謝酌委一次縣丞周繆知奉籌賑直隸統捐滬局委辦註皖分局二十日蕪湖米釐局卞緒昌到委辦皖南中學堂文案兼綜理事務知縣蔣　瀚專丁謝課吏考取超等一名候補直隸州邰印寳琛到由湖北公幹回典史張　然謝課吏考取　等二名 
[駐韓仁川領事許太守經募紅十字會捐欵淸單]  
　　仁川南帮商號吳禮堂助票洋三十元陶歡甫助票洋十五元王裕卿助票洋十五元新倫記助票洋十五元源泰號助票洋十五元　欣然助票洋十五元楊宏超助票洋五元王興隆助票洋十元振興號助票洋五元丁梅先助票洋五元以上共指票洋一百三十元○北帮商號雙盛泰捐日票洋一百五十元瑞盛春捐日票洋一百五十元錦成東捐日票洋一百元西公順捐日票洋一百五十元天理公司捐日票洋一百元義源興捐日票洋一百元永來盛捐日票洋一百元仁來盛捐日票洋一百元源生東捐日票洋一百元裕盛棧捐日票洋五十元和豐成捐日票洋二十元德順福捐日票洋二十元劉吉仕捐日票洋二十元劉延文捐日票洋二十元天合棧捐日票洋十元東昌興捐日票洋十元金生東捐日票洋十元雙合號捐日票洋十元源泰盛捐日票洋十元同盛合捐日票洋十元春記棧捐日票洋十元協興棧捐日票洋十元福聚棧捐日票洋十元振興棧捐日票洋十元合泰棧捐日票洋十元東興樓捐日票洋十元永昌木廠捐日票洋十元仁川三里寨　貨商共捐日票洋二十元袁安炳捐票洋二元仁增泰捐票洋十元仁合東捐日票洋十元以上共捐助日票洋一千三百五十二元○廣帮商號義　盛捐票洋三十元關鴻琚捐洋五元怡泰棧捐票洋三十元同順泰捐票洋二十元德興號捐票洋二十元吳曉堂捐票洋十元張惠山捐票洋二元福利號捐票洋二元華昌捐票洋一元以上共捐票洋一百廿元○上海萬國紅十字會同人謹啓 
[駐韓鎭南浦領事唐太守經募紅十字會捐欵]  
　　計開鎭南浦商號瑞盛春助日洋十元永昌泰助日洋五元大　永助日洋十元田荷臣助日洋五元瑞昌盛助日洋五元義成東助日洋五元永遠棧助日洋五元晉昌泰助日洋二元宋振五助日洋五元劉文祺助日洋五元吉成德助日洋五元三和盛助日洋二十元天理公司助日洋十元永昌號助日洋十元和豐恆助日洋二元同增和助日洋二元楊鈞庵助日洋五元北盛興助日洋二元以上共捐助上海萬國紅十字會同人謹啓 
 
 
 

Page 11

 
 
   
 
 

Page 12

 
 
   
 
