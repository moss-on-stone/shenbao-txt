# 1891 - 126 - 4906485

 

Page 1

 
 
[分局遷移] [  點石齋啓]  
　　啓者本埠分局向設在二馬路横街三層樓洋房内發兌石印各種書藉歴有年矣今因修築房屋擇定四月初一日遷在四馬路横街南首仁濟醫舘對門如蒙貴客光顧請認明庶不致悞 
[廿四史全書告成] [  圖書集成局啓]  
　　本局所印廿四史第一第二批出書經己布告同人早邀鑒及兹第三次亦己告竣計宋史明史一百本校讐裝釘精益求精盛以木箱尤爲古雅連前出者共計三百九十二本裝成三箱每箱收回價洋銀六角敬告有股諸君及早持票取書俾得先覩爲快焉 
[味蒓園觀西人賽花會記]  
　　花之開也爭妍鬥麗各自有欣欣向榮之意人之栽花也亦爭奇鬥巧各自有殷殷屬望之心此固中外之同情古今之通理也上海西人諸眷屬每於春秋佳日舉行賽花之會而地不一定大都就空曠之處支青廬以位置名花布棚雖極高大然究嫌其不能舘暢故歴年以來承會中人折柬相招曾不一往今年乃翻然改圖假張氏味蒓園中茅亭爲會所立夏日余偕二子往遊園主人卽告余曰清和初五六兩日西人假敝園以作賽花之會子以爲何如余撫掌而對曰此固天生賽花之地今而有此舉則羣芳當爲之生色矣屇時當勿拒我主人曰豈但弗拒且將酌子於花下坐子於花叢相與一笑而出至前日園主人寄語邀次日午膳至日西人亦以遊柬至乃命駕至園甫及納履橋卽見各國彩旗燦然高掛中竪一杆懸大旗一兩旁斜下如人字式與園内彩旗相輝映斯時亭上諸花正在排列與主人一揖而入則倉山舊主先在亦主人所邀也少憇主人快婿潘子峻甫與其窓友數人至相率就坐小飲甫畢園丁告曰亭上己懸牌矣蓋各種奇花異卉羅列亭中而西人之知花者評定甲乙各以牌懸之花上以寵之卽花之月旦也主人導余至亭内一一賞鑒所有花多西種華種惟薔薇玫瑰數種大半不知其名主人一一指示之見有數盆懸第一號牌者主人指謂余曰此敝園中之所產承會中人不棄評作一等殊覺自愧吾子以爲何如余曰評花不比評文文有從暗中摸索者或　盡諦當故鄉會墨初出未必衆論翕然花則有目者所共賞本無私見存乎其中評爲一等則一等之而己又何疑焉且此會之設於兹園極爲合宜往年搭盖布篷篷以内則不免沈悶篷門外則又苦無坐處今在兹園則觀花之外又可遊園隨處可以遊行任意可以錯坐觀花諸客樂此不疲卽賽花諸人亦愈覺興高采烈惜余於西花多不能指名殊自憾耳主人乃歴舉其名曰若者爲諦鐘若者爲荷包若者爲𠰴叻紅若者爲香草約計不下數百種一　　中又有花樣不同雖更僕而不能數今此諸名亦止就華人之稱之者言之若西語則不能盡言言之子亦不解也又導余至亭之左旁爲花棚其中多置各種蔬菜頗有田家風景而菜上亦懸牌以定甲乙是盖藉此觀勤惰勤於樹藝勤於培植則雖一菜一花莫不精神奕奕惰則反是不足觀矣由棚而右穿花門而出又至一布棚先後掩映布棚内列各種折枝花編而成毬扎而爲架爲鳥獸以及排成各種花樣計編號者三三號外皆成自檜以下就三桌而觀之其一號者居左所列極精工而點綴亦淡雅絶無一毫塵俗氣其二號居中所列各花極爲華麗而不傷雅正如金華殿中人物非市井兒所能望其項背其三號居右淡妝濃抺錯雜其間排成禽獸形殊覺窮工極巧主人指花下所陳一匣曰看花者就此三號内各有心得則將遊劵按其號而投之匣中某號　劵多者爲勝子評此三號以何者爲最乎時評者紛紛多投於匣之二號余性喜精雅不敢附和因以遊劵付諸匣之一號曰觀止矣蔑以加矣請歸休乎主人曰至四點鐘後看花者始絡繹而來吾子盍少待以一飽眼福何亟亟乃爾余舉齒錄以贈之曰余視茫茫余齒牙動摇髮雖未蒼亦不逺矣若止看花則縱曰如在霧中尚足以辨其妍媸至解語花則不復能辨之矣有看花之名無看花之實人卽誚余以耳爲目猶可說也若必於美人香草中求生活則亦何敢作此妄想也耶語未畢西樂作於下胡笳一鳴萬籟齊動門外輪蹄獵獵士女之聯袂偕來者己不乏人乃不復辭主人與倉山舊主並駕而歸爰濡毫而作之記辛卯清和五日古越高昌寒食生書 
[本館接奉電音]  
　　昨由京友電傳上諭一道敬謹譯登○四月初五日奉上諭奉天驛巡道員缺着志彭補授欽此 
[幾道行刺]  
　　昨得日本横濱發來電信云賀滋縣某員電奏日皇云陽歴本月初四日俄太子行至縣屬琵琶湖畔大津地方有日本巡捕姓津田者忽發顚狂貿然行刺略傷面頰幸無大碍等情日皇鑒奏之餘急親臨大津存問電音止此未得其詳俟有續間再行登報可也 
[鳳城延夏]  
　　喀拉喀親王那彥圖之福晉迎娶雖逾數載册封典禮尚未舉行近由該門上報由理藩院轉咨禮部核辦旋經禮部奏請欽派正副使於三月二十四日册封福晉是晨鑾儀衞備黄亭二座由大内奉置册寳於亭内各以校尉八人扛舁那邸派護衞八人補褂蟒袍乘馬列對導迎並備龍旗御仗提爐鼓吹二十餘人在前導引禮部官乘馬在亭前持節出東長安門迤邐抵寳鈔胡同那王府第那邸於門左跪迎正副使持節入福晉於内殿接旨先將册寳恭設黄案上然後行册封典禮福晉祗受畢正副使退出那邸跪送如初儀○直隸通永鎭總兵吳樂山總戎育仁以順直災重冬賑需欵孔急當此捐勢弩末不得不勉襄善舉湊集銀數千兩交由賑捐局分解災區散放李傅相以吳總戎好善樂輸自應給予奬叙擬請賞給三代正一品封典於三月二十二日入奏奉硃批着照所請該部知道欽此○宣武門内邱祖胡同新順錢鋪歴年以來被擠己非一次均經設法支持未致倒閉外間銀票寥寥無幾錢票則約計數萬生意實未减色未悉緣何虧累於上月廿四晨倒閉該鋪夥己於夜閒散去凡有該鋪錢票者莫不詬詈相加迤南天德龍錢鋪因此掣動持票往取者絡繹不絶幸地方官赶往彈壓始得無事否則城門失火未免殃及池魚矣○吏部爲批示事據分發知縣張雯呈稱竊卑職係浙江監生由福建試用鹽大使因閩省票運出力保補缺後以知縣用復遵新海防例捐免補本班離任以知縣仍留原省補用呈請分發到部查該員前分發鹽大使時呈結内聲 
 
 

Page 2

 
 
叙前在臺灣剿匪出力賞戴藍翎又前在江蘇滇捐局報捐免補本班以知縣用聲稱由同知銜保舉補缺後以知縣用福建候補鹽大使等因今該員呈請分發印結及咨文内均漏未聲叙同知銜藍翎案據相應批示該員卽行取具同鄉京官印結赴部聲明同知銜係何案保奬抑或何倒報捐並於何年月日奉旨及藍翎之案因何漏未呈明務卽呈明到部本部再行核辦相應批示○右翼前鋒統領公桂少司空祥於三月二十五日己刻在東安門内南池子正白旗侍衞教塲揀選本翼前鋒侍衞一缺委前鋒侍衞一缺空花翎一缺前鋒校一缺藍翎長一缺並挑補四旗前鋒九缺己咨請稽察御史届時赴該處會同揀挑○桂撫馬中丞奏稱唐臣柳宗元等於粤西地方素著靈顯每遇地方水旱偏災祈禱立應實屬捍衞牛民功德昭著經紳士等禀請於柳州慶逺兩府捐建專祠每歳春秋由地方官致祭以隆報享又請在元臣額爾吉訥粤省祠宇一併列入祀典以垂永久等情於三月二十四日奉硃批禮部議奏欽此○管理圓明園八旗官兵事務傅多勒噶台親王爲移咨事圓明園正白旗出有副護軍叅領等缺揀擬人員於三月二十二帶領引見本日奉旨圓明園正白旗副護軍叅領着烏爾棍補授正白旗委護軍叅領着格　渾補授欽此相應移咨正白旗滿洲都統查照○順天府糧馬通判朱别駕近己報捐道員指分江蘇當於月内騐看分發所有糧馬通判一缺自應委署經京兆兩憲委令順天府治中查光泰暫行兼署聞查如江治中涓吉於三月二十四日接事矣○總理各國事務衙門同文舘爲示傳　所有先後遞呈投効疑業各學生奉堂諭傳考該生等務於光緒十七年三月二十六日起至四月十二日止半月以内親身赴舘報明能考何項文字以憑訂期考試分别取去倘逾期不報到者不再收考勿得自悞○三月二十五日天氣隂翳午後黄沙漫布至六點餘鐘大風驟起聲若牛吼飛沙揚塵拔木刮樹行人不能張目屋墻窓帋皆作黄色室中不見一物取燭奴燃之視物尚不分明及交七點鐘風勢少殺燭光始明但見黄沙滿地此爲近年所未見也都人咸以爲異○禮部示頭傳宗室官學候補教習陳元鼎八旂官學候補教習于鏡堂余宗伯等知悉限三日内親身赴部騐到並備帶筆墨以便當堂塡寫親供覈對筆跡勿違 
[新訂行船運貨章程]  
　　四川開設通商口岸准船户掛旗往來而民船尚未遵行至今宜昌貨物山積客家不見示論不敢雇船船户不得示諭亦不敢攬載上月下旬荆宜施道方觀察抵宜與張制軍所派黄直刺會銜出示將所擬章程實貼稅務司關前俾客商船户有所遵行不致仍前觀望章程錄後○第一欵一凡洋商雇用華船及自備之船裝卸貨物界限擬自漢景帝廟起至本關新修碼頭止東岸一帶停泊如本關未給紅單放行以前該船倘欲移動若不先向本關理船廳請領准單不得擅離指泊處所第二欵一凡洋商自備之船往來宜昌重慶須掛用關式紅色旗幟旗式三角尖形幅寛四尺斜長八尺底長六尺九寸旗面横書關式兩大字旁用小字書明某商自備旗幟第某號字其關式二字書用白色第三欵一凡洋商僱用之船須挂用關式藍色旗幟字用紅色形式大小俱同前欄惟某商自備二字改書僱用第四欵一凡起下貨物均須日間以早六點鐘起至晚六點鐘止禮拜日給假日非特請專單概不准行凡未領有准單私行起下貨物或所載之貨與總單不符由本關查出均罰入官第五欵一凡洋商自備之船運貨抵口之後應將船鈔執照呈交本關暫收其船牌等件交其領事官照例知照本關如無本國領事託别國領事代報或自持付本關呈騐亦可其僱用之船亦由領事官一體代報惟僱船執照及船料收據須由該商持赴本關一併呈繳以上船隻由領事官報關後該商應將艙口單總單及金銀搭客數目等件並貨主英漢文各報單註明貨色件數斤兩號碼唛頭價值等情一併呈關請領起貨准單該貨先行運至本關碼頭候騐由關騐明單貨相符發給騐單令該商持赴銀號照數納稅俟取號收繳關方准放行第六欵一凡出口貨物須先運至本關碼頭並將該貨用英漢文開具清單註明貨色件數斤兩價值各等情形呈關由關騐明發給騐單令該商持赴銀號照數納稅換取號收繳關請領下貨准單方准赴船下貨如係復出口及轉口貨物應將原進口船名日期添註報單之内如出口貨物因船載己滿復行退回者須仍將該貨運至本關碼頭俟本關騐明給發退貨單方准起回上棧倘不遵是辦理該貨卽作爲原出口之貨照例納稅第七欵一凡船隻起下貨物己畢各項稅鈔完清應由該船商將所下之貨詳細開單呈送本關由關核對無訛方准發給紅單開行上駛第八欵一凡雂用及自備各船隻稅鈔完清開行上駛沿途經過平善壩夔關唐家沱等處如令將新關所發之牌照交出應卽呈騐立予放行其由重慶下駛者亦當一體遵照第九欵一洋土各貨抵宜之後包件不合裝載准其報明本關改包照章辦理第十欵一凡貨物無論裝卸及轉口均須用本關挂號剥船往來運送 
[三泖新談]  
　　松郡西關外有王四者曾作茶食生涯只以酷愛摴蒱抛荒正業又有阿芙蓉癖性之所近不覺日墮下流退而開設烟寮與鄰里金姓婦妞識情濃意洽婦之子某甲充當某署快班王視爲眼中釘初與婦計議定妥迫子另居繼竟暗中擺布斥革快班名目甲未嘗不知然念生我劬勞牆茨難掃只得隱忍偷生不與計較而王猶以爲未足慫恿金婦揑詞具稟控子忤逆張邑尊准詞於三月廿七日提訊金婦半老徐娘語言犀利及訊甲不忍顯揭伊之短但呼寃枉邑尊喝令笞臂五百押入飯歇再候察奪○西門外蔡某家景蕭條秉性佻㒓家有一妹年己及笄尚未字人由蟻媒某嫗說合嫁與鄉間某甲爲妾得身價洋一百五十元三月初旬蔡忽串通蟻媒賺妹捲逃甲偵悉情形具控婁署張邑尊籖差提究當於廿七日拘蔡及其妹等到案反覆研詰喝令將蔡笞臀一千鞭背三百收押其妹亦被大加訓斥着甲領回嚴行約束○每届三月廿六日好事者舁東嶽帝劉郡王瘟天君痘神施相楊侯等神出巡各道穿提督府迤邐出東關駐節各廟至廿八日　回本殿笙簫嘹喨儀仗鮮明除尋常旗鑼傘扉外用文武差官收毒放毒臂爐香諸名目並有所謂小犯人者衣服華美聳立兩肩所過處人山人海極意贊揚逺近鄉村咸挈女携男呼兄喚妹攘攘而來以一擴眼界爲幸前年社中人每於廿七夜五鼓時恭扶神像由劉王領班叅拜東嶽大帝行三跪九叩禮名爲朝聖禮畢各神廟滿儲冥鏹車載而來謂之解餉朝賀竣事由執事舁東嶽大帝至諸神廟以盡往來答拜之禮然後命駕而回鄉愚舉動不值識者一笑今届社首以此事亦糜費遂率由舊章大張旗鼓當廿八日迎賽之先有南郊四牌樓嚴姓嫗道經東門弔橋只以擁擠過甚橋板忽然折斷嫗從欄杆跌出墮落河中家屬奮力援救早己氣息不續魂歸西土旋經倩人載回觀者無不爲之傷感按此處弔橋本係出入要道前經某匠頭修理僅以六七分之簿板敷　了事星霜幾易朽腐不堪而又值此　神賽會游人絡繹之時欲其不釀巨禍安可得哉而今而後苟有職司修葺者愼勿以朽木塞責以致貽害無窮也 
[潯陽茶市]  
　　九江連日到有通山寗州武寗祁門各山庄紅茶甚夥茶棧中隨到隨揀綑裝成箱陸續運往漢口據茶商云今年山價甚高收毛茶價在五十碼左右此等開盤價目祗可顧本未見贏餘九江天裕　行開盤買二五土一百六十餘箱價四十兩零五錢說者謂今年各茶山出產不旺將來運出茶箱不及往年之多洋商知此消息赶緊採買不復吝價云 
[袁江雜錄]  
　　清江訪事人云去年油價甚廉後因囤積者多稍稍昻貴刻下菜子上市每石遂又减去八百文○上月廿二日下午五點鐘時行臺前某姓家失愼焚去草屋二楹四鄰幸　波及○某甲之女歸寗己久婿家來接堅不放行婿口出惡言遂致互相毆擊甲怒糾衆人捆婿投諸池塘幸未淹斃水中得以奔赴縣衙控告○江蘇漕艘先後回南上月二十六日己一律過清江閘矣○善後局擇期上月廿六日起施醫施藥以拯貧民蓋循囊例也○河北大雨巷某氏失去男孩年甫七齡父母尋覓數天尚無下落不知己入匪人之手耶抑經人留養爾不可得而 
 
 

Page 3

 
 
知己 
[滬上官塲紀事]  
　　江蘇藩憲鄧小赤方伯由省垣來滬乘輪舶赴金陵謁見劉峴帥事畢乘招商局江孚輪船折回於昨日一點鐘時抵小東門外金利源碼頭江海關道聶觀察松海防同知劉司馬提右營劉叅戎上海縣袁明府及印委各員均至碼頭迎迓○昨晨新任上海縣袁海觀明府排齊儀仗次第赴城廂内外各廟拈香隨回敬業書院公館午後鐘鳴四下由公館赴縣署查點内外監罪囚每名賞給大錢一百文復至待質自新兩所查點押犯旋示期初六日閱城○前署上海縣陸春江大令交卸篆務後定於初八日啓行○昨日午刻江海關道聶觀察會同提右營劉叅戎松海防同知劉司馬英異讞員蔡太守法界讞員葛同轉招商局總辦馬沈兩觀察河工局總辦周觀察前日本横濱理事羅少耕觀察及各委員設筵美租界北河南路天后宮旁出洋星使行臺爲前署上海縣陸邑尊祖餞新署上海縣袁邑尊洗塵一時座滿衣冠筵陳水陸直至夕陽西下始各興辭 
[賊智翻新]  
　　往年每有妙手空空兒手持圬具託言房主僱令修整屋瓦乘人不備竊取零星本舘曾記諸報章使人隨時留意不料近更有新翻花樣幾于防不及防者某姓槖筆依人客居滬上賃得數椽之屋俾梅鶴得所依棲一日忽有人操曲尺至家謂房主知爾家窓上玻璃己多破碎令我先量其大小以便明日配就來裝眷屬信以爲眞呼僕導上樓頭量之而去閱日並無玻璃送至始悟其人借此爲行竊地步因見無可下手是以一去不來也至某日午後澆書己畢忽聞門上剥啄聲啓之則二人形如乞丐者流舁一白木空箱内儲玻璃兩三片口稱房主囑配玻璃窓其時某姓適在家鑒于前事研詰來由二人曰悞矣悞矣房主囑配者在他家非此屋也一聲孟浪相與出門某姓止之曰我家窓上正缺玻璃爾己舁來務必配上二人堅稱悞認門牌號數意欲奪門而出某姓厲聲曰爾若是是行竊非配玻璃矣我當送爾至捕房照竊賊例懲辦二人見己道破飛步奔逃某姓亦不予窮追任其逸去噫租界之内探捕絡繹如梭而若輩猶敢百出其按以相嘗使人家無從防扞諺云賊有賊智如此賊者其智眞高出尋常矣因備書於報俾人知所隄防焉 
[法捕釋放]  
　　錦源麫館夥沈兆龍命案迭次會訊情形業己詳紀報牘兹悉此案當前次會訊時本定於昨禮拜二再蒞法公廨定讞適陸春江明府業己卸事新任縣袁海觀大令因事不暇會審而法領事華格臬君己與陪審西官擬議定妥郎於昨日十點鐘時偕繙譯業國麟君及陪審官先至公廨法界讞員葛蕃甫同轉亦邀嫻習法語之兪厚堂至廨與西官相見略談片刻正副捕頭帶同中西巡捕包探在外彈壓同轉曰今日雖届定讞之期惟袁大令别有事故且未拜會領事未便會審請貴領事將此案暫緩數天再行約期會審華君答言此案與陪審官擬議多日今己定妥約有數條第一條沈兆龍因傷斃命當據英法兩醫生預先驗視沈兆龍太陽傷痕是否被人所擊或有他病或自跌致死因華例不准破腹檢視未能騐明實在情節未便指實因何身死且騐屍時當塲將見証王全生訊問王全生供詞含混並稱十點半鐘時與龔阿寳沈兆龍等同在新開河行走我等悞與九號西捕碰撞並未供明係沈兆龍一人撞碰第二條沈兆龍倒地時王未言明目都被四捕毆打何處因傷致死第三條查得肇事地方有林三和水烟店夥趙永卿到案爲確實見証據趙云是晚沈兆龍被西捕捕倒時時己十二點鐘大衆店鋪均己閉户就睡惟林三和一家門户雖閉人尚未睡偶然開門觀看天色好否忽見有七八人圍在一處上前看視見西捕將沈兆龍足踢三下轉身向東而去但見西捕之背及查問見証龔阿寳則言其時該處店鋪均未閉户龔尚入一林豐烟店購烟十文又云沈跌倒時約有二十餘人圍聚觀看與趙永卿所供情形不符均未可信第四陳王全生初次訊問時供稱並未目覩西捕將何物擊沈何以後來又說沈兆龍遭西捕批頰一下拉辦向地下擲去又知傷太陽穴而斃前後言語不符未能憑信第五條據見証趙永卿王全生龔阿寳等三人供詞均言行兇之人彷彿西捕模樣並未指明九號西捕未便治該西捕以行兇之罪華君卽將法國律例上所註第二條内載凡有悞傷人命只須見証鑿鑿可據應將衡情定罪或監禁幾年或發西貢地方作苦工幾載但此案沈兆龍雖因傷斃命而見証所供先後不符顯見不實且西捕亞沙泥並不承認碍難擬罪無庸再行會審當令陪審官各在案由上簽名遂將西捕亞沙泥釋放一切案牘送往西貢刑司備查葛同轉遂辭出乘輿進城赴道轅禀覆 
[英界公堂瑣案]  
　　包探沈金隆緝獲竊賊吳清寳施老虎張榮郎三名吊贓解案蔡太守判令將贓給失主領去另有質票四十餘紙詰得皆在崇明縣屬竊來存候查明再核此己列入報章矣旋有崇明人某甲投案請究原贓昨日管押滿期解送案下由副捕頭禀稱吳施張奉判各押一月由一百五十八號華捕帶回捕房所有質票及大紅縐紗被面等物現由三百零九號管門華捕將贓捆成一包交吳携取由三百四十九號華捕押解到案行至中途吳施突剪去髮辫而逃及追獲時包内各贓己歸鳥有查吳剪下之辫原是假裝一百五十八號華捕禀稱當小的解吳施張時途中吳施欲買油煎荳小的因念伊等患病可憐任伊購取原屬不是然並不知有質票若干張一百零九號華捕禀稱值班三道頭西捕將贓及質禀點交小的由小的交吳不知如何遺失三百四十九號華捕禀稱小的押解吳施張行至中途吳施剪辫奔逃小的急將張帶住旋由一同押解之某捕追獲吳施並不知有無質票包探江阿三禀稱捕房向章凡竊贓必開一清單此次一百零九號華捕並未開單以致經解者不知包内有質票一百零九號華捕又禀稱其時小的押解各案忙碌非常是以未將清單繕寫吳供稱小的係崇明人畏罪圖逃並不知有質票施供稱小的亦崇明人餘語與吳從同張供稱小的亦崇明人並未逃逸更不知質票之事蔡太守謂各華捕辦公不愼吳施張明知崇明吳犯竊案有意將質票吞没因復再四研詰吳等各執前詞太守謂爾等如能將質票呈出尚可免解崇明否則移送究辦吳等仍支吾以對太守飭押候備文移送崇明歸案訊究一面諭令捕頭再查質票○西人來路訴稱家中失去絨單己由某號巡捕拿獲人贓請准具領李祥福供稱小的初次犯竊尚乞施恩蔡太守判令管押十四天贓給西人領去○日前包探顧阿六拿獲積竊陳鳳山起到錫包烟槍銅鍋等物核與錢德六失單相符傳錢研問則稱被竊者係友人之物此刻難以認明祭太守飭將陳押候錢知照友人到案再訊此己列入報章矣昨日覆訊錢訴稱友人尚未到來陳供稱小的並不犯竊現在欲回紹興决不再來滬上矣太守着卽押送回籍陳又稱小的携十一歳之兒子來申僑居某客棧前日兒子忽然走散尚須找尋叩求寛限三天定當回籍捕頭稱陳從未言及携有兒子太守飭差帶出找尋贓存捕房俟失主認領○包探王阿二禀稱昨日小的見應杏春肩荷蔴袋内儲銅面盆釘靴錫茶壺蚊帳衫褲等物形跡可疑卽行拘住旋詰得竊自寳山縣竟今特送案請懲應供稱小的係寳山縣人物由楊姓竊得托小的雇小車載來滬上質錢蔡太守飭將人贓移送寳山縣就近傳失主訊明核辦不飯店主吳茂林訴稱楊美郎等來店用膳己被欠錢一千六百餘文昨因算帳不符與之口角楊卽糾同馬福生羅生雲向小的逞蠻由某號巡捕拘案楊供稱小的係本邑人在某處繅絲廠當小工曾向吳店用膳共欠錢一千五百餘文昨往付還吳言有一千六百餘文令其將帳細查冐開前月二十九日飯錢一百餘文故與爭鬧如今小的己付過洋銀一元錢五百文矣馬羅同供稱小的等亦在廠作工楊與吳爭閙時小的等曾向解勸吳又稱伊並無洋銀錢文付下且逐日前來尋釁蔡太守飭將馬羅交人保去楊押令繳錢應王氏挈子得得訴稱兒子在比鄰胡阿六家玩耍偶然詈駡卽拳打被脚踢以致受傷胡供稱小的係寍波人年六十八歳家有妻及子女昨日此孩言女兒上臺基小的以臺基最爲不堪之處何得被誣問以此語何來伊言母親所說小的因令同問其母不料其母不問情由突將小的亂擊小的並未毆伊之孩應王氏又稱當日有鄰婦前來解勸亦被胡毆傷捕頭 
 
 

Page 4

 
 
稱會送孩至某西醫院騐得雖有微傷不關緊要蔡太守問胡有傷否答稱小的無傷太守謂爾等旣是鄰居以和爲貴何致偶因組故遽肇募端今姑退去如再饒舌定干咎戾○某顧繡莊夥陳惠江訴稱有繡花馬褂料交縫工張松林修補路遇探夥宓阿米指爲竊贓强行奪去並被兇毆張供亦相同宓禀稱小的見陳張在花烟館滋事向之解勸以致被誣祭太守飭押候查明再訊此己詳登前報者也昨日麥補頭稱曾經細查實無奪取馬褂料之事陳訴稱宓兄曾央人出面調停認賠求免如今張未到堂宓禀稱小的並未奪伊馬褂如何認賠易副領事謂陳曾央某西人函致本副領事且偕張到過署中今又訴請免懲而張不到案殊見所控盡屬子虚請判令將陳枷號十天以爲之儆祭太守問宓曰爾果曾央人向陳調處乎稟稱或者兄長央人調處然小的並未奪伊馬褂料太守謂兩造如另有隱情不妨直訴兩造均執定前詞太守謂若此兩造均　不是之處判令將陳宓各押七天補是張究辦 
[法廨停訊]  
　　昨係法公堂訊案之期因沈兆龍命案遂命捕房中將應解各案暫行停解統歸下期訊理 
[法捕房瑣案]  
　　某甲者素與某氏姘識近日該氏在小東門外花烟間爲娼甲情絲未斷前晚又往某氏處重尋舊夢及晨鐘乍動曙　射窗忽覺被底鴛鴦等閒飛去鴇婦恐係甲設計串逃遂將甲扭入捕房昨晨經備捕頭詰問甲不認與該氏姘識捕頭着押候解案請究○乞兒某甲等六人導在小東門外魚攤搶奪鮮魚持向墻間炊火踞地大嚼前日又搶魚販某乙之魚約值青銅千餘售與十六鋪内得錢三百餘六人分用甲祗得大錢數十後至是處被乙查知當卽扭入捕房甲供認不諱捕頭着押候訊究 
[孝思不匱]  
　　九龍峯北麓同心合意室主人以洋蚨二百元寄交本舘恊振所并惠函云近閱貴報知順直春賑尚難罷手適值家慈久病不愈子姪愿爲延壽爰集貲謹懇轉解災區雖一杯之水無補於車薪然一點眞誠或亦爲天心之所默佑云云民皆菜色苦饑歳之難捱庭有萱隂祝長生而無極此其孝思不匱固應上格天心况加以全活災民不吝傾囊以佽哉敬書報尾以志善緣 
[永占勿藥]  
　　昨接無錫萃興莊來書云有過孫氏因夫多病求保安康願以洋銀一百元助充賑濟兹由同康莊如數寄奉請代解放云云敝所祗領之餘卽掣收票以昭核實諺云救人一命勝造七級浮屠今過孫氏慷慨解囊斯鉅欵保全民命正復不少想其善機所感自必默邀神佑勿藥永占矣爰書崖略以當左劵也可[  上海文報局協賑公所謹誌]  
[江督轅門抄]  
　　三月二十七日安徽巡沈拜會辭行明日起節○二十八日試用縣丞楊焯離由京來○二十九日閻懋曾叩謝本轅監印差通判馮燦北九叚保甲差○四月初一日正任句容縣張沅清交卸回知縣梅長元倪光熊秦基均謝委辦文闈供給所 
[浙省撫轅抄]  
　　三月廿一日署温虔道李由鎭海來省禀到禀銷驗收笠山礮臺工程進見卽辭並謝步候補葉通判佩萱禀知藩司委管解第三批京餉並减平銀兩差叩謝○廿二日同知吳壽昌禀奉調辦烏鎭厘局由局來省禀到禀見叩謝卽辭回局候補縣王作梅交卸武康厘局交代清楚回省禀到○廿三日通判葉佩萱禀知第三批京餉今日釘鞘寄存外庫卽用縣尹韓禀知藩司委解京餉差禀見叩謝○廿四日候捕巡檢潘恮服　由籍領咨來省禀到○廿五日府司獄唐乃榮禀知藩司飭知咨補瑞安縣丞叩謝○廿六日候補同知錢錫珪交卸青陽匯厘局來省禀到李思敬禀知藩臬　會委留辦遷善局務半年叩謝候補　黑式濂交卸於潛縣事回省禀到署桐鄉縣丞張傳泰禀辭赴任候補典史吳秉乾禀知防軍局委廣東查硝磺差○廿七日通判葉佩萱　見卽辭管解京餉　都另補縣胡文淵　知藩司飭知接奉部文准與起復叩謝候補縣巢鳳儀禀知厘捐局委查驗舊倉茶捐差禀見卽辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
