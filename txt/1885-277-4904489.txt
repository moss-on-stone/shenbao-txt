# 1885 - 277 - 4904489

 

Page 1

 
 
[五十三號畫報出售] [  申報舘主人啓]  
　　前月本埠到一矮人云産自意大利國其人身長不滿二尺手足相稱惟頭顱則與平人無異鬚髯如㦸年約四十左右繞屋一走便思休憩察其情形恐是幼年入歹人手矯揉造作而成者故特照繪以供衆覽報首畫譜兩圖一山水一花卉係任君伯年所繪後附淞隱漫錄圖說一則准於二十六日出售此佈 
[闈墨待刊啓] [  申報舘主人啓]  
　　各直省鄉試例於重陽前後放榜新科闈墨爭以先覩爲快本館現已函致順天江南江西浙江四省友人今科鄉墨俟聚奎堂刊就發出後速購初印善本寄下卽用活字照擺發售如有欲躉買若干部望先來本館訂定此布 
[督辦順天畿東團練二品銜直隸候補道周裁五觀察金章示稿]  
　　爲凱切曉諭事照得本道奉督尹憲札委督辦順天畿東團練業經通飭東路各州縣遵照在案查團練與保甲相爲表裏保甲旣就卽團練亦成自來除暴安良之法莫善於此畿東各州縣逼近海濵現值敵氛未靖河凍將開雖各海口防守已嚴無慮敵舟攔入但當風鶴訛傳難保無遊勇奸民乘機竊發凡爾各邑紳民亟應編保甲以成團練内以保自己身家卽上以慰九重宵旰今與爾紳民約無論在城在鄉除家無長丁者不計外户出一人人備一械每十户爲一牌設牌首一人藍旗一鑼一燈一十牌爲一甲設甲長一人白旗一鑼一燈一十甲爲一團設團總副總各一人紅旗二鑼二燈二無事則晝夜邏察嚴絶窩藏匪類之家有警則遠近同心聨爲衆志成城之勢一處鳴鑼萬家接應有盜必獲有匪必除如是則保甲就而團練亦成可以助官軍之威可以懾敵人之胆面仍是爲爾紳民名保身家其城鄉殷實之户只須酌量捐貲在本團内添製鎗械銅鑼爲數無幾此外並不另有苛派强令爲難又何憚而不爲耶爲此示諭爾紳民人等一體知悉自示之後果能實心實力將保甲團練迅速辦成旗械一律整齊技藝各皆嫻熟歴久罔懈愈練愈精除由本道於巡閱時酌發犒賞外更當詳請大憲分别賞給匾額功牌其尤爲出力功績卓著者并請從優奏奬决不没其勤勞倘敢此推彼諉日久無成或陽奉陰違虚應故事甚或違抗官長欺壓鄉鄰本道惟有執法從事分别懲究决不姑寛須知此次團練係奉旨舉辦如有違誤厥咎匪輕各宜凜遵毋違特示附開規條一團總副總中長由地方官給諭須擇素行端正身家殷實者爲之牌首由團總等派定開單送官備案一城鄉各團皆用千字文編列字號各從宇宙日月字編起一團總副總用三角紅旗寛闊七尺前書某州縣某城鄉某字團中大書團總或副總姓氏甲長用白旗寛闊六尺牌首藍旗寛闊五尺書明某州縣某城鄉某字團第幾甲第幾牌某姓字樣一黑夜有警各舉竹絲高燈用長竿懸掛團總副總之燈圍圓五尺甲長四尺牌首三尺兩面皆大書某姓字樣一各牌有缺少銅鑼者由本團内較富之户捐給旗燈須費無幾噐械不拘何式應歸各牌自行公製如富户能捐備火鎗歸公者分别多少記奬一各牌内互相查察不准窩留匪類徇隱者連坐誣陷者卽以所誣之罪罪之一各牌内盤獲奸匪交由團總副總問確送官不准擅加刑戮一僧道寺院及寄藉之户一律編入保甲一飯店客庽各立專簿按日將歇寓各客姓名藉貫年貌行業登註明白就近送團總或副總甲長處查核該團總等隨卽親往點騐果與簿載相符在本客名下加戳准留如有身帶兇器形跡可疑並無護照保人者卽時屏逐仍於簿内註明每屆月終將簿送官備查一地方官將團總副總甲長諭定後卽責成分查户口造册送署該地方官卽日親詣復查一面刊刷十家牌塡註葢印發各牌首門口懸掛一切胥役人等不准向各户索取分文如違立提嚴究一團練操演每月由團總副總甲長各看一次牌首須朝夕訓練不限日期一團副總甲長牌首人等由官諭定後限五日内將旗械鑼燈一律備齊呈請地方官禀請本道巡閱以上各條一體遵照如違嚴究 
　　謹按觀察以諸生從戎隨同勦辦苗逆捻逆上馬殺賊下馬作露布功勳卓著嗣守廬鳳池等府德政及人口碑載道洊升道員在直候補歴辦皖賑並薊香寳甯等處工撫事宜竭慮殫心不辭况瘁上年十一月奉檄督辦畿東團練并管帶馬步防兵措置裕如有條不紊旋以積勞成疾於本年二月初九日捐館舍於津沽防次良可惜也迄今讀具示稿想見思周慮密才大心細傳諸後世足爲辦團程式雖時過境遷而其言實有千古不磨者亟錄報端以供衆覽并書數語於後以誌欽佩云爾[  本舘附識]  
[上諭恭錄]  
　　八月二十五日奉上諭烏拉布等奏職官因閱誤刻閣抄入闈據實陳明一摺朱震甲聽宣錯誤率行入闈殊屬不合着交部議處監臨提調監試等官未能卽時查明具奏亦難辭咎均着交部察議欽此同日奉上諭順天府奏請賞給普濟堂等處及廣仁堂米石各一摺本年夏間雨水較多秋禾間有被淹之處貧民生計維艱所有普濟堂功德林兩處恩賞小米三百石加賞小米五百石及廣仁堂恩賞小米三百石均着照例賞給另片奏請賞給蘆溝橋粥廠及資善堂煖廠米石各等語加恩着照所請賞給蘆溝橋粥廠粟米四百石資善堂煖廠粟米三百石以患窮黎餘依議欽此同日奉上諭楊昌濬等奏彚叅徵存銀米及短交正雜銀兩各員請分别革職查抄提訊一摺福建前署莆田縣知縣補用同知袁學顯霞浦縣知縣劉秉淸原任建安縣知縣袁鵩圖已革大田縣知縣朱葆熙已革建陽縣知縣費藎臣已革仙遊縣知縣夏子鎔已革安溪縣知縣朱典煌已革永福縣知縣王經庭各任内徵存銀米短交正雜各欵爲數甚鉅或屢催罔解或叅軍訊追均未淸繳實屬延玩袁學顯劉秉淸均着暫行革職勒限追完袁鵩圖着卽行革職飭提家屬迅追倘再延宕卽行嚴叅朱葆熙費藎臣夏子鎔朱典煌王經庭着順天府府尹江蘇安徽山東各巡撫將各該員原籍家産嚴密查抄飭提家屬解閩迅追並着楊昌濬等將該故員等庽所資財一併查抄備抵以重庫欵餘着照所請辦理該部知道欽此同日奉旨正紅旗漢軍副都統着興存補授欽此同日奉旨厢藍旗蒙古副都統着承綬署理欽此 
[本館接奉電音]  
　　昨日上午本館駐京訪事人專電飛傳本月初二日上諭一道敬謹譯登○九月初二日 
 
 

Page 2

 
 
奉上諭祥麟奏遵旨保薦人才一摺甘肅蘭州府知府恩霖禮部員外郎桂斌著陝甘總督禮部堂官出具切貫考語交吏部帶領引見欽此 
[釐訂新章]  
　三菱共同兩公司業經政府調合股本作爲一千一百萬元改其名曰日本郵船公司現以東京三菱公司爲總局派委員五人協議章程已於上月中旬將前由爭競而缷賤水脚等項一律整頓新公司已搬入三菱原址暫行辦事擬卽於東京日本橋逼近第一國銀行後面河岸建築公司行長崎亦用三菱行舊址辦事兹共議得新章十一條呈請日廷核准施行其一曰該公司限定三十年管業再定興廢二曰設立公司後十五年間中政府保認商民股本按年八厘官利三曰正副總辦應歸政府簡派四曰上等執事人員初創六足年間由政府選拔人材以司其事嗣後當准衆股東公舉五曰該公司所有船隻必須核算墩位期在五萬墩以上俾資轉運無缺六曰公司凡收買售船相宜才其年數不得過兩年之多以防外强中乾七曰該公司常年獲利盈餘之數以七成作爲分息均派以一成爲舊船銷廢之項以二成半儲存餘則七分爲保險費五分爲修理船費八曰凡遇國家有戰事時該公司船隻悉歸海軍省調遣九曰倘遇非常事故當歸政府借用但償還公司經費而已十曰政府之股分由政府主權或招商股補足十一謂所有三菱共同兩公司向來所負之債歸政府股分票内所出子金償還各債主倘獲利至八分者一分應納還政府此章程聞已批准一俟部署大定擬卽派船往來日本香港等埠云 
[東闈改期]  
　　京友手畢云聞本科山東鄉試因貢院號舍驀被黄水灌入平地深至數尺大憲赶爲設法宣洩俾諸生得以安硯作文直至八月廿五日始克入場竊謂應試士子寒畯居多似此時日躭延恐不免有乏資之累矣一切細情且俟訪明再錄 
[上相入都]  
　　李傅相於八月二十一日傍晚八下鐘時抵京行轅設在東安門外賢良祠中隨帶者祗親兵數名幕友二人僕從亦寥寥無幾醇邸聞信卽往拜會暢談良久想不日丹宸召對嘉謨碩畵定能上慰九重也 
[析津雙鯉]  
　　南窪自去年被水後積潦未消今年魚鼈不可勝食而秋來蟛蠏尤有滿山滿谷之勢居人俯拾卽是無煩結網有一家夜半聞雨聲淅瀝起掩窓櫺比出階前則夜色甚朗覺有物碍足就星光下諦視之則蹣跚而行者盡屬無腸公子也售之魚販每個祗靑銅一兩翼肩挑至津亦不過七八文云○八月廿四晚約一點鐘時紫竹林增茂洋行失火該行係售賣鐘表者計焚去房屋三間聞係存儲酒水者鳴鑼呼救得隣佑人家並紫竹林脚行及巡街捕朅力救滅查租界水龍除招商局備有一架外餘則絶無僅有一遇火警殊費躊躇津郡各火會因前有隙皆不赴援而警鑼亦不至津走報設遇風狂火驟豈堪設想所願該處官民籌之於早也 
[燕都話雨]  
　　各京員之與李傅相稍有瓜葛者一聞入都之說爭先投刺拜謁傅相休休有容遇面禀要公者莫不延入禮待餘則登簿掛號聞俟入覲天顔卽將逐一答拜并以各京員夙著淸貧半多拮据尚須略分鶴俸以潤寅僚○李丹崖星使入京後寓居東華門内北池子關帝廟中現因傅相已至亦擬移住賢良祠中藉得朝夕相親共商機要○前報載登萊靑道方佑民觀察因病乞假禀請開缺一事兹聞補是缺者官塲中咸推李丹崖星使人言藉藉或非無因也○傳聞南省某生闈中頭塲三藝一詩早邀鶚薦主司亦擊節嘆賞不料時運不齊二場以犯規被貼主司遍搜三場卷不得根問内收掌官當卽據實以對主司命取原卷呈閱則僅區區小疵卽登藍榜爰責收卷官挑剔過嚴大傷忠厚然木已成舟挽回無術矣吁○北闈故榜聞在九月初九日然未經順天府奏定不足爲憑也○士子出塲後俱作歸計八月二十左右紛紛起程大有兾北空羣之概操王良技者無不利市三倍而琉璃廠各書肆則幾於門前冷落車馬稀矣○琉璃廠東門觀音閣門首設有水菓攤日前有中年素服之婦人往購頻菓數枚於錢袋内取錢給予怱怱遂去袋内放有三十吊錢票一張事後檢尋已歸烏有十八日急往菓攤根問攤上人諉爲不知再四窮詰不得端倪婦嗒焉若喪珠涙盈盈而返○兵部書吏謝姓家在琉璃廠北鐵廠地方所雇庖人王姓年祗弱冠樸實忠誠主人靑眼待之從不加以呵斥王父母早亡一身孑立主人時勸其成婚遂浼媒媪說合聘定某孀婦於八月初九日行合卺禮預期向主人及親朋家暫假衣餙器皿財帛并在大溝沿賃得房屋屆期親友携資往賀王一一領謝次日新婦嫌屋宇窄小不甚如意復稱前夫頗有積資誓不改嫁奈叔伯兄弟皆性若豺狼百計凌逼不得已乃匿其囊餘於母家旋卽琶琵别抱現尚存某字號欠貸銀二百兩房契數紙及衣服首飾等件王私心慕之深恐飛來峯化爲畵餅乃極力承歡將所有薄資統付新婦翌日婦欲往某家拜謝王又爲之貸上好衣飾以悅婦心婦至中途謂須贖物遣隨侍小鬟入長生庫云已則先至某家相俟婢贖物訖追之不見尋之無蹤逡巡歸去據實告王王猶不之疑也俟至日西不返鄰人使王檢點篋笥則竟一空如洗頓悟婦係騙子計所耗已百數十金矣因垂頭喪氣不歡者累日○前門外石頭胡同寳盛堂妓女阿六枇杷花下艷幟高張雖不必有沈魚落鴈之容而調笑詼諧頗可人意較之靑唇吹火推篷出難近眞如鬼手馨者實有上下牀之别逐臭夫趨之若鶩幾於座上常盈世家子某甲數之交素稱莫逆今春甲膠絃中斷塵封長簟寂寥寡懽以故花下履綦往來尤密至新秋甲忽派充口外關稅差乃與假母議月輸朱提若干兩俾阿六婢作夫人一俟差滿回京便當歸璧鴇母見財開眼首爲之肯甲遂先納白金百兩八月十四日雇轎來迎不須擊楫渡江竟爾邈歸桃葉阿六朝服乘輿含笑而出舊時姊妹爲之祖道送行接耳交頭無不嘖嘖稱羡云 
[三山紀實]  
　　左文襄公星隕閩疆一時營奠營齋倍深哀痛八月二十四日淸晨皇華館中焚化冥器先聞連珠炮響幾于石破天驚隨有獅子一對滾舞街心繼之以銜牌數十對又次則恪靖親勇數百名悉執軍械大轎一乘舁以八人爲之殿得則輪船十餘艘鼓動輪機濃烟噴薄雲際其物皆以五色紙製成雕鏤精工惟妙惟肖舁至南門外焚付丙丁神觀者塞途俱嘆爲得未曾有靈柩初擬月朔發引刻又改爲初八日夘時其載柩之車軒昻宏　須用扛夫六十四名先于八月廿五日試行車罩用紅縀飾以金龍試時沿路店櫃貨攤俱經收進生榮死哀具公之謂歟○李姓租住三牧坊河瓀陳姓空房一廛願受已歴歲時上月廿五日李挈眷至親串家鶴鑰雙啣寂無人在至晚二鼓後屋内忽兆焚如紅光熊熊上燭天際幸四面俱有圍墻不致蔓延他姓屋主見李預將細軟物件搬運别家疑有放火情弊或謂係狐仙作祟議論紛紛尚不知其究竟也○浙江提督黄軍門少春去冬中籍來閩經左侯相委令總理行營營務處並統領楚軍逹字五營以資守禦近以軍事大定　請卸辦營務回籍養親楊制軍允之將逹字五營委代理福建臬司補用道劉觀察倬雲接統一面卽附片入告云○某甲家在西關外某村素有和嗃愛財癖薰天銅臭人皆掩鼻過之家有一婢容貌端妍頗可人意及笄後甲貪得靑蚨售與鄰村某乙爲室乙齒已長家又赤貧婢入門後炊烟屢斷無可爲牛因思至省傭工或可博蠅頭微利不隄防悞墮火阱逼令爲娼每當斜抱琵琶靦顔對客裙邊袖角未嘗不紅涙涔涔也未幾藁砧偵知强偪旋里婢以覆水難收無面見江東父老遂于半途雉經而死紅粉靑衫類多薄命泚豪書此輙喚奈何 
[甬東瑣紀]  
　　霜降將近武營中年例操演聞甯波六營近奉歐陽軍門飭令隨時操演故日來各兵弁愈形勤奮也○每逢十月初一初二等日迎郡邑兩城隍出巡名曰祥雲會卽俗稱十月朝也去歲因海氛不靖暫停此舉今年總柱首已擇於本月初八日邀集各柱首在邑廟演戯酬神以循曩例鯨波不作鶴警無聞甬東父老乃得於秋收之暇鼓吹舁平幸何如也○甯郡時疫近有染及小兒者聞江東張斌橋臬中肩販營生僅生一子年甫六齡忽患時症遽至不起乃購薄棺收殮雇人負至近處義塜安放次早有捕漁小船過之聞有孩啼聲甚急靜聽之聲在棺 
 
 

Page 3

 
 
内急上岸掀去棺蓋則見孩已坐起漁人乃抱至街市詢之知爲某甲之子甲聞之卽來認領而漁人索謝則囊無半文苦無以應適有行路者見而憐之代出謝洋一元令其領回近聞已能行動飲食如常如此子者誠可謂死裏逃生矣 
[粤中紀事]  
　　八月十九晚藩憲大開筵宴邀請雷瓊道王灼棠觀察及統領多人飲宴高朋滿坐興會飛騫酒至半酣督憲忽有要公傳王觀察面話觀察遂卽辭出飛輿而去○閩人某甲流落粤垣傭工餬口其家住在河南一妻一妾宛若齊人甲因溺愛於妾與妻反目前日不知何故竟將妻痛毆適中要害立卽身亡妻族聞之趕來肆閙後經親戚出場調停許以從厚殯殮始免涉訟然所費已不貲矣○十九日其營兵在小北門直街買魚菜因換小錢互相爭論營兵自恃力强胆敢逞兇將販魚者毆打頭面皆傷旁觀者咸抱不平殊形喧噪營官聞之立拘兵回營重責軍棍并插耳游行以息衆怒人乃服軍令之嚴○客有由粤西回者據稱西省遇水災後人民離散慘苦不堪雖經大憲堨力補救挜如地廣人衆市面淸淡異常外埠所到貨物大有虧折商旅因此裹足各厘廠因貨船少到之故徵收短少承辦委員自顧考成遇商船經過加意查　商民苦之怨聲載道又各屬雖遇灾祲而士子赴科仍覺濟濟人材殊盛桂林山水甲天下俊髦星聚固如是乎○大塘街王宅上月中旬有梁上君子從簷前跳下肆其鼠竊之計傭婦驚覺大聲疾呼賊始逸去竊去物件約值百餘番翌日開單報請追究經保甲局委員親到履勘飭捕查緝未識能珠還合浦否○二十日貢院發出人犯三名交番禺縣獄監禁聞三人係在闈内充當火夫不知所犯何事○本科士子比前科增多千許闈内謄錄不敷派寫以至試卷謄寫極緩十八日始將頭塲試卷謄寫完竣監臨倪中丞飭令再招書手二百名以期迅速二三場卷限廿六日謄淸毋得延緩聞中丞見公事繁多亟欲出闈辦理是以從嚴催促也○南海縣署前賭館林立經張明府嚴申禁令一律歛跡近日賭徒復萌故態適明府回衙見而大怒立傳值日差役重責一百板以警聞者稱快○各屬士子均已回籍城廂市面頓覺蕭然○近日天氣淸和營兵勤加訓練無少間斷二十廿一兩日督撫兩標合操於東校塲旌旗耀日旂熾連雲盖自彭宮保到粤以來營務日有起色非復從前之廢弛矣○鄧鐵香星使廿三日行抵黄埔廿四日登岸省中大憲齊赴近日亭恭請聖安畢與星使叙談片刻星使隨命駕進城駐節大石街行轅 
[槜李雜聞]  
　　東門外南堰鎭裏塘口有古地藏菴間壁勅封天下都城隍廟克復後廟雖重建尚未塑太子像該處小鹽倉橋頭蔣姓子今科入泮六月中感病臥床不起諸醫束手適值時復正盛厥父母百般施救無効闔宅惶急乃䖍赴都城隍廟䖍叩許禱畢歸家病覆輕减延醫亦得應手漸漸痊愈闔家盡感神佑卽請名匠趕緊裝塑竣工隨擇於上月廿二日排導遡像進廟卽於午前在角里街起馬儀仗鮮明像亦威嚴沿路居民男女盡出門前觀看進殿後傳金玉堂班在廟前搭檯演戯酬神云○瘟疫流行迄今未止北麗坊紳士按叚募捐廣延羽士設建水陸道塲或五日或三日旃檀之氣鐃鈸之聲遠近相接也○省城諸生絡繹言旋麗橋河下所泊各船大半皆竪鄉試旗號而武生之應試者亦准備登程此來彼往殆無異春燕秋鴻云○八月二十三四日新塍鎭東嶽廟奏樂酬神循舊例也近村婦女各携香籃提念珠齊集廟中席地而坐口中喃喃誦經夜以繼日名曰伴夫人是日適有二童子在廟内嬉戯兩相角鬥舉刀直刺誤中要害一童遂倒斃朱邑尊得報後業經赴鎭相騐矣○張守戎治兵有方在禾數年閭閻賴以安堵缷任後諸紳士設筵於杉靑閘酒業公所花園請守戎赴宴以誌愛戴於時高朋滿座言笑甚歡薄暮始散 
[郡守騎箕]  
　　新任松江府時萼卿太守以名士而坐黄堂庶務躬親積勞過度竟於八月二十九日夜分時驟患河魚之疾醫藥雜進終苦草木無靈初一晚十二點鐘時遽悲鶴化太守年近古稀而公子尚在齠齔自莅府治卽汲汲焉興修水利整頓善堂實事實心不辭勞怨而迄不能目覩成功誠憾事也 
[軍憲抵滬]  
　　前鎭浙將軍古尼音布軍憲調署福州將軍由杭乘坐民船於昨日抵滬舟泊大東門外大碼頭在滬文武各員均赴碼頭迎候聞軍憲並不登岸卽在舟小駐不日卽欲乘輪赴閩矣 
[賽船定期]  
　　本埠西人賽船之期今定於月之十六十七兩日想邇日秋高氣爽潮淨波平届期桂楫蘭槳使船如馬當局者興高采烈旁觀者亦且色舞眉飛矣 
[西員拜客]  
　　昨午後兩點半鐘時新授法總領事愷自邇君前署領事葛君拜謁邵觀察捕房派華捕數名三道頭捕一名在輿前護衛 
[鄰封相騐]  
　　昨報列監犯病斃一則兹悉在日本犯事解回者共有兩名一係王文輝一係韋叨今在監斃命者係在長崎戳斃胞兄王文彩之王文輝也前日莫邑尊申詳府憲時太守適因病出缺莫邑尊旋卽廪明道憲邵觀察立卽備文派委寳山縣吳子佩明府相騐旋於昨晨起程午後四點鐘時帶同刑仵書役人等抵滬吳明府先赴道轅禀見旋赴縣署内監相騐升座後先傳官醫吳鳳皋至案據禀該犯實患痢疾施救無效身亡並無别故卽詰刑禁人等據稱並無凌虐情事明府又飭傳同號監犯吳嘉林至案詰詢答稱該犯實係因病身亡明府傳訊畢卽飭仵作如法檢騐旋據喝報委係因病身死並無别故明府又離坐親視無悞卽飭棺殮時有該犯屍屬投案求請自行棺殮明府俯如所請隨由該屍屬當卽備棺收殮矣明府相騐畢入署與莫邑尊叙談片刻遂命駕而返時已旁晚矣 
[指鹿爲馬]  
　　閩人某甲挑賣檀香爲業庽居本城小東門外泉漳會館左近半生勤儉積有餘資偶不經心竟爲梁上君子所算失去錢洋衣服約計數十千文該竊收括出門適甲在睡夢中驚起飛步狂追適興某輪舶水手某乙相值甲誤認爲賊揪住肆毆旋扭乙至十六舖巡防局請究事爲兵輪管帶所悉飭同船數兵登岸查訪兵等卽擁至甲家將甲毆辱繼又扭交十六鋪局中該局委員略詰數言以申訴乙行竊無感殊難追究乙雖被誣亦不應糾人毆甲因着將兩造一并解送上海縣訊理此前日淸晨之事也至午後由泉漳會舘主某君出爲調處償甲英洋十三元一面函致縣署連乙保出事遂寢息 
[原情斷案]  
　　旗昌洋行買辦姜渭棠卽姜忠堂控堂弟東廷糾纒行兇由羅太守訊供等因已列前報前日晚上太守復提研訊忠堂稱東廷有就時事頗荒唐一經失就時來借擾稍不遂意動輙逞蠻東廷稱所存忠堂處之銀確有七千餘兩光緖七年曾合買洋六萬元其時行情七錢三分五釐旋增至四分半因有盈餘囑令售出忠堂不允後竟跌至二分五釐以致受虧且派下許多銀利致我虧銀一千兩之請我以此項生理誤在忠堂故不承認忠堂謂若不允認不付存銀我情願受虧不料忠堂又生鯨吞之念忠堂稱職員已爲買辦多年素來安分營生從未做過銀洋生意惟聞東廷時向錢莊存洋五十元做銀洋交易盈則向取費用虧則扣算不敷因之錢莊亦皆側目且屢來纒擾上海縣署有案可稽今又一味胡言乞恩明察東廷復嘵嘵置辨忠堂謂職員因念同宗照顧伊不知凡幾今請押伊三月情願再給洋百元着嗣後不得再來纒擾太守謂東廷所訴毫無實據且形狀甚屬逞蠻定非安分今當認明所訴不實再央親長等向忠堂服禮然後懇給銀洋以便藉此餬口不再向糾纒東廷稱如是卽算我言不實可也太守曰須當堂具所訴不實等情切結東廷遵諭具結忠堂稱我祗可與弟同往太守謂爾無親長乎思堂曰親長甚多惟皆知東廷不務本分均已置之不理太守謂旣念同宗仍肯照拂今姑着令不再纒擾可無管押忠堂稱公祖大人明鏡高懸職員何敢違諭太守隨着東廷交保出外照辦再須禀覆候示斯時姜姓宗族親戚及旁人之觀訊者莫不歡聲雷動頌太守至公至明眞不愧爲民父母云 
 
 

Page 4

 
 
[英界公堂瑣案]  
　　竇雲卿訴稱兒子在路游行被花阿奎之東洋車撞倒碾傷肚腹等處由捕拘花送案兒已送入醫院醫治不能投質花供認誤碰叩乞施恩羅太守判笞二百板○工部局西人好司訴稱何阿四所駕馬車馬頸有傷因令巡捕解案何供馬有微傷小的尚未知覺現願喂養醫療羅太守飭將馬牽去喂養醫傷俟三禮拜後再行駕駛○包探秦少卿禀稱陳慶三失衣服四件水烟袋一枝紬獲積竊鄭四喜吊到原贓解請判斷連繙譯謂宜管押捕房羅太守隨判發捕房管押六個月以儆贓交陳領○胡月亭訴稱失竊棕墊一只由捕在路阻獲人贓今蒙送案請爲究辦給領該竊犯朱華生供向爲手藝因患病落魄犯竊叩求施恩以後决不敢再犯羅太守隨判朱華生管押三天以示薄懲棕墊交胡月亭領去 
[法界公堂瑣案]  
　　捕房拘得賭徒陳阿四等六人一案前已綴諸簡端昨捕房連賭具當票及錢一千六百文併解公堂諸人皆俯首求恩惟沈雙喜供稱有事至打狗橋中途悞捉求請開恩太守察得有陳妙全者屢責不悛實屬可惡判與阿四各責二百板枷號二月朱責百板枷一月張責二百板免枷沈夏二犯各責百板賭具銷毁錢文充公○大馬路新開乾豐帽舖無賴周紀棠奚長生以紅紙捲小洋兩枚擲入店内攫去帽子八頂由捕解請懲辦原告顧宜生聲訴情形太守問被攫之帽價值若干答稱女帽每頂三百八十文男帽每頂三百二十文統計錢一千七百文太守着二人繳錢一千七百文給顧領去紙包内人開二枚給還奚周嚴加申斥揮之出門○前報紀沈昌松誘騙鄉人食米被扭至案翁太守屢次嚴訊沈終狡展不承昨日捕房將沈解案太守判責三百板荷枷一月○捕房拘解潘蘭田請訊烟妓王徐氏領兒投案聲稱小婦人在一枝春弄四號門牌某花烟館爲娼丈夫王鳳觀取去帶擋洋四十元潘前來吸烟因之相識曾代小婦人還洋三十元嘱令回家安處前日又嘱小婦人同伊逃逸並未允伊昨伊途遇揮拳毆擊並將丈夫打傷現在醫院潘供在五馬路剃頭店爲夥昨同友人啜茗伊卽喚令吸烟小的不允因與爭扭太守　售賣花烟雖屬犯法但爾旣生意中人何得前去滋事隨諭押候妓夫傷痊一併究辦復謂該妓曰租界中閙事之案總在爾等齷齪地方爾旣有丈夫兒子何又賣娼實與畜類無異揮令退去捕頭旋禀稱時有人在花烟館滋事切須重辦以儆太守謂花烟舘卽係流娼地棍旣須重懲流娼亦應驅逐否則事屬偏枯將來龜鴇更無王法矣捕頭唯唯而退 
[更正]  
　　八月廿六日報列日下歸鴻一則所錄蔣同泰縀行之事姓劉者係京號執事並非號主伊于八月初六日感冒時症至初八身故並非發痴亦無其弟在號共事且往金陵辦貨遭風等情諒係傳聞之誤兹得該號來信合亟更正如左 
[上海高易公館賑務要]  
　　朱錦軒司馬移桂節筵資十元漢口昌記節省中秋筵資四元庚垣童子求免水災兌換手釧洋九元豫章氏閨秀偶患痰疾音啞月餘羣醫束手其如夫人向灶君前誠心許賑祈禱頃間卽愈酬願七元何鄭氏心氣痛許賑卽愈酬願四元求大保祐人助洋六十元親自送到堅不示名諸位痌瘝在抱或節省筵費或以賑代醫或慷慨解囊甚至婦人童子亦能深明大義如此令人欽佩積善之家必有餘慶本諸聖經非阿語也○敝所接散賑諸公來電催解賑欵甚急同人等卽將所收刻日盡解無餘惟杯水車薪無補萬一務乞各善士廣爲設法以濟急需或再索捐册力爲勸募或遇事節省或慷慨輸將利人卽是利已此係爲善一大機會幸勿錯過 
[爲善最樂]  
　　光化余晋珊太史聨沅以木天淸望具菩提善心讀禮家居偶觀申報得悉粤中水患待賑孔殷遂釘成捐簿二册函請邑侯鈐印遍募闔邑官民共得口平銀一百六十兩函交陳竹坪善士彚解災區具函中略謂弟局促空慙渭埃莫効因函商本縣葉環浦父臺印簿勸諭奈地本彈丸民鮮殷富勉爲湊集自愧些微明知涓滴之波無裨于滄海而膚寸之合或始于片雲云云仰見太史讀書爲善施濟心殷食報無涯定卜雲礽集福因樂得而書之 
[絲業會館籌賑公所來啓]  
　　杭州綢業董事來函云錢塘唐師竹邑侯興利除弊息訟安民德政不可枚舉業等久隸治下實患深沾擬卽恭送德政牌繖敬悉明府不尚浮文爰將牌繖資洋三十元移作粤省賑捐以頌賢父母躬膺百祿云云謹卽照登惟希公鑒九月初一日 
[賑捐類誌]  
　　本邑三馬路馮存仁寳號於九月初一日宰鹿修合大全鹿丸向例於是日酬神筵讌今將酒席費洋十元移作賑欵省口腹以成善舉現當修合之期尚望各寳號踵而行之功德無量法馬路南誠信烟寳號倡收茶捐預於上月二十日起每壼加錢二文作爲賑欵至二十九日爲止共收賑捐洋十元此事施者無多輕而易舉灾民得此獲益無窮今蒙租界各寳號公允於本月初一日起一體收捐功德不更無量哉[  竹坪陳煦元啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖十一年八月二十五日京報全錄]  
　　宮門抄○諭旨五道錄前○選單○江督曾等奏請旌表摺○學政葉奏報科試完竣並行選拔情形摺○江撫德奏查明局卡難再裁併及經費亦難核減緣由摺○禮親王等奏請充補章京片○黔撫李奏叅知縣摘頂勒追摺○江督曾奏請飭部更正片○蘇織造世奏恭報起解大運日期摺○江撫德奏委署藩篆日期夾片○八月二十五日吏部翰林院廂藍旗值日無引見○錫侯假滿請安○延茂謝授太僕寺少卿恩○内閣奏派騐放之王大臣派出肅王麟書阿昌阿徐樹銘○侍衛處奏泒保和殿之監試王大臣派出頭班伯王大額駙那蘇圖克勤保良二班漪貝勒托倫布長順愛隆慶陞○兵部奏派演放水師砲位派出德福倭恒額○景廉伊崇阿遞遺摺○召見軍機○○光緖十一年八月分選單小京官翰林院待詔陳興壇監知州貴州黔西曹錦彝監知縣山東齊東王福增舉河南新鄉李名壎廕布經廣東李懷淸歲貢河南周元熙監州同山東膠州王淦供事巡檢山東卽墨陳景煌監典史山東黄縣袁玉山監河南安陽楊家驤供事廣西臨桂崔恒春監○○太子少保兩江總督臣曾國荃頭品頂戴江蘇巡撫臣衛榮光跪奏爲一品命婦親見七代五世同堂陳請旌表以昭人瑞恭摺仰祈聖鑒事竊據鎭洋縣知縣梁奮庸截取知縣喬駿試用知縣李文郁知縣用候補縣丞李鏡涵何福鍾候補從九品王承烈温士俊等聨銜禀稱同鄉總兵銜准補江寗城守恊副將現署撫標中軍叅將崔萬淸之母一品命婦崔王氏籍隸山西趙城縣係一品封職崔從彲之妻現年八十二歲生子萬淸等四人孫瀛等十一人曾孫廷楨等五人元孫國恩一人查該壽婦上年恭逢慈禧端佑康頤昭豫莊誠皇太后五旬萬壽業蒙奏沐天恩賞給御書匾額如意縀綢各項謹敬祗領在案現在五世同堂且親見七代洵爲盛世之休徵宜沐旌揚之鉅典職等誼切桑梓見聞眞確爲此備具宗圖加造册結聨銜禀乞核明具奏等情前來臣等伏查壽婦五世同堂近年以來各省均有奏請旌表之案今該命婦崔王氏年逾八旬親見七代五世同堂洵屬熙朝人瑞合無仰懇天恩俯准旌表以廣皇仁除宗圖册結咨送部科查核外謹會同江蘇學政臣黄體芳合詞恭摺具陳伏乞皇太后皇上聖鑒訓示謹奏軍機大臣奉旨禮部議奏欽此○○廣東學政臣葉大焯跪奏爲恭報粤東通省科試完竣並舉行選拔情形仰祈聖鑒事竊臣於本年三月初旬謹將東江惠州潮州嘉應州三屬科試情形繕摺呈報在案隨於三月初九日出省接試西江肇慶羅定二府州遞考北江連州韶州南雄各屬至六月二十二日蕆事七月初一日回省計通省科試一律完竣均循例取士如額各棚士子於臣歲試時場規業已周知均能循理守法内外肅靜臣於衡文防弊一切事宜仍不敢稍涉大意各屬文風亦頗有起色至舉行選拔臣分塲校閱擇尤錄取務得品學兼優之士以仰副聖主育才至意現擬本月中旬開考通省遺才錄送鄉試其各屬舉報優生一俟屆期照例辦理所有微臣科試完竣及隨棚舉行選拔情形理合恭摺陳報再臣所過地方麥禾暢盛惟廣州屬之淸遠三水肇慶屬之高要等縣夏間驟遭水患經地方官分别賑恤輿情亦均安謐堪慰宸厪合併陳明謹奏軍機大臣奉旨知道了欽此○○江西巡撫臣德馨跪奏爲遵旨查明江西現存各釐局卡難再裁併及經費亦難核減恭摺覆奏仰祈聖鑒事竊臣於光緖十一年四月三十日接准户部咨開准欽差大臣崇綺等奏查明道員叅欵並鳳陽關淮北厘局收支數目曁女徽全省稅厘欵項據實覆陳一摺光緖十一年二月十八日内閣奉上諭着各該督撫嗣後各就關局查明寔在情形一體核實裁减奏明辦理欽此遵摘抄原奏移咨到臣當經轉飭欽遵查辦去後兹據委辦牙厘總局布政使劉瑞芬詳稱查江西牙厘總局爲收放銀錢稽核通省各卡厘稅比較收數盈絀分别功過以定卡員去留事務繁重委員七人各有專責又通省厘卡軍興時增减靡定同治五年擬將偏僻小卡裁撤僅存六十四卡大卡地處衝途小卡亦爲扼截繞越之弊交相維持義不可省每卡派員一人督同司事巡役稽查抽收所需經費卽於厘金項下每百兩支用八兩爲率歴年奏報厘金收數均係剔除局卡經費核實造報前於光緖六年欽奉諭旨裁併各局節省經費詳經前撫臣李文敏恭摺覆陳在案欽奉前因復加查核現存大小厘卡六十四處均係前議裁併之時斟酌情形相度地勢扼要留設若欲再行裁併誠恐裁去一處奸商卽以此處爲繞漏之捷徑必致左近各卡皆爲牽掣於收數大有關碍未敢輕議至局卡經費爲數不及十成之一本極撙節實難再爲核减等情詳請具奏前來　覆加查核係屬實在情形除咨户部並飭查九江贑州西關有無可减可裁經費另行奏明辦理外所有查明江西各厘局卡難再裁供及經費亦難核减緣由理合恭摺覆奏伏乞皇太后皇上聖鑒訓示謹奏軍機大臣奉旨户部知道欽此○○禮親王世鐸等片查户部郎中徐樹鈞現在丁憂所遺章京一缺應以吏部員外郎金保泰充補金保泰所署章京一缺應以户部候補主事顧璜署缺行走並添傳記名在前之内閣中書陳𫒗瑞在額外行走謹奏奉旨知道了欽此○○署貴州巡撫臣李用淸跪奏爲署任知縣經徵丁粮報解欠延據詳糾叅摘頂勒限以重正欵恭摺仰祈聖鑒事竊州縣經徵錢粮理應隨徵隨解絲毫容蒂欠現在新奉部章嚴提交代徵存未解銀兩尤不可稍涉寛假貴州交代各淸各任雖無徵存未解名目但任内報徵未解卽係虧短應行叅追以重正欵兹據布政使曾紀鳳署按察使吳自發粮儲道黄元善等會詳稱查有候補同知張國英前署貴定縣任内虧短地丁銀一千二百二十九兩零耗羡官田租米等銀七百四十八兩零餘米變價銀二千二百二十三兩零共銀四千二百一兩零迭經嚴催迄今未據完解實屬任意延玩當此庫欵支絀之時若不據寔揭叅殊不足以挽積疲而重帑項理合詳請奏叅前來臣覆查無異相應請旨將前署貴定縣事候補同知張國英先行摘去頂戴勒限三個月完解淸欵如該員果知愧奮依限解淸自當奏請開復倘仍逾限不完或完不足數查明是侵　挪卽行嚴叅懲辦除咨部查照外所有據詳糾叅署任知縣摘頂勒限以重正欵緣由謹會同雲貴總督臣岑毓英合詞恭摺具奏伏乞皇太后皇上聖鑒訓示謹奏軍機大臣奉旨張國英着摘去頂戴勒限追繳餘依謹該部知道欽此○○曾國荃片再據奏留兩江記名提督署安徽皖南鎭總兵蔣得勝禀稱從前應募入營報名得勝洊保今職近因族人重修宗譜始知得勝二字適犯遠祖之名現據更名兆麟請予附奏更正前來臣查前准部咨奏定章程提鎭大員業經歸標候補者如有更名復姓等項准由督撫奏明辦理等因今該署鎭蔣得勝請更名兆麟核與部章相符除將印册各結查核外謹會同署安徽撫臣盧士杰附片陳明伏乞聖鑒勅部更正註册謹奏軍機大臣奉旨着照所請兵部知道欽此○○蘇州織造奴才世勳跪奏爲甲申大運縀綢等項織辦告成委員解京交納恭摺仰祈聖鑒事竊奴才衙門前奉户部内務府派辦光緖十年分甲申大運縀紗綢綾等項迭奉内務府奏惟起解當經奴才將撥解稽遲未能提前開辦情形恭摺奏明在案嗣由奴才催據藩司江海關查照成案陸續撥解大運工需銀八萬七千兩又遵照户部新章停止改派一欵歸併大運辦理由撫臣奏明添撥銀二萬兩一併撥解前來隨卽採辦熟經熟緯重加揀選煉染督飭匠役開工儧辦現已一律生成計内庫上甲縀一百五十疋件官用縀紗綢綾三千三百十四疋件大小手帕二千七百個細布三千疋衣線一千二百斤白絲一千二百斤乂部庫縀紗除先經赶運一千疋外兹又補辦五百四十疋敬謹分别裝盛本應照例由内河運淸江起程晉京祗因近來霪雨過多江淮水勢盛漲湍流難行並聞山東道路亦有積潦之處誠恐阻滯躭延冉四籌思惟有改由上海附輪北上並令洋行保險以昭愼重而期提速除派委庫使又照督同承差於七月初四日起程解京交納並呈明户部内務府查照外所有辦解甲申年大運縀綢等項緣由理合恭摺具奏伏乞皇太后皇上聖鑒謹奏軍機大臣奉旨該衙門知道欽此○○德馨片再潘司劉瑞芬欽奉上諭來京陛見等因欽此當經轉行欽遵應卽交缷起程北上所遺潘司印務查有臬司王嵩齡老成練逹　以署理遞遺臬司印務查有候補道繆德棻精明穩練堪以署理除分札飭遵外謹會同兩江總督臣會國基附片陳明伏乞聖鑒謹奏軍機大臣奉旨吏部知道欽此 
 
 

Page 10

 
 
   
 
 

Page 11

 
 
[上海三馬路與昌絲棧陳竹坪經農兩廣山東沙州賑捐八月廿八日第八十五次淸單]  
　　申報舘交來聨雅齊規銀一百兩農部堂房規銀十兩楊笠齋王子偕張序東　祝三郝輔岩謝善臣余潤泉霍幼亭房厚芝劉少先十户各規銀一兩大理寺徐爲病求速愈洋四元申昌京號現銀五兩以上十四户共來洋四元規銀一百二十兩現銀五兩○葉榭來熟安金氏低銀飭三兩三錢當卽兌去四錢九分收錢五百五十文凈存二兩八錢一分○卽是福人合家平安誌善洋十元各友平安洋四元仁壽堂王鄭家娘娘二户各洋一元李姓兒病速愈洋二元○金免痴翁書潤洋三角○張綠初翁書潤洋一元又小洋四角又小洋四角以上三户共洋一元八角○無錫尹宅儥捐銅洋九元惜蔭居土銅洋一元○泗安吳燕侯募來除害氏銅洋五元枉賠氏銅洋一元○昌字一千零零八册烟台公估局二元又經募謙　　洋十元萬仁燮燮求全　安二户各洋五元嘗如不贏洋三元有心無力人勉力子劉漢州不應改四户各洋二元半退省齊余耀庭天涯淪落人三户各洋二元張扶洋四元萬坤山萬秋籌周庭錫秦純齋吳春甫秦福　蕭鴻荃家信平安金晋卿張登先趙翰洲無名氏三山堂蘇建翰介求保平安十五户各洋一元袁蘯臣李姓求子劉鈺唐金星宋萬田許其今六户各洋五角以上三十四户共洋六十三元○昌字一千零零五册烟台信盛號經募吳子和洋三元日新園周峻山愛蓮堂周信盛棧信盛號五户各洋二元福興潤小洋合晉求子　　樓文杏山房留餘　范翎順老福興七户各洋一元以上十三户共洋二十元○蘇州來圓記銅洋六元又頤記洋二元○廣東無名氏募來利貞號洋一元周資淸呂貞藩翁嘉籌煜興號協興隆五户各洋五角呂牲記林敬之二户各小洋三角呂利業莊裕二户各小洋三角以上十户共洋三元小洋十五角○邱文安翁經募魁升何錦章孫汝川葛唯祺王錦文黄揆甫侯　生徐昌榮扣泰源昌仁吴少　俞芝庭屠景三陸成之陳永祥俞安德恆利義王秋崖曹笑梅陳光齋虞香山朱信昌蔡惟益鮑　生昌裕恆張柄玉楊秉乾陳椿年陳星權王允升孫春泉以上三十一户共來洋十五元○硤石北　力不從心子募來徐仁陔銅洋一元小洋一角徐安雅堂小洋二角徐誠小姐黄儀亭王三大大徐增福寳四户各二百文徐秀孫張芳潤徐壽寅寳三户各錢一百文以上九户共來銅洋一元小洋三角錢一千一百文○武林高晝三翁經募僧續源錢四百文安慶堂錢三百六十文投　室枕經齋僧悟叅僧海雲四户各錢二百文顧秀卿曾杏村吳慶　李桂林馮翼枚侫佛者湛然和尚無名氏蓮　不留名女士食古齋主人金培端十一户各錢一百文以上六户共洋二元錢五百文○本日共收規銀一百廿兩現銀五兩申見規元五兩零八分二厘英洋一百廿八元銅洋廿三元小洋廿九角錢二千一百五十文飾銀二兩八錢一分合并聲明 
[上海三馬路與昌絲棧陳竹坪經募兩廣山東沙州賑捐八月廿九日第八十六次淸單]  
　　通州海關助洋一百元○王依仁消衣却病助兩廣洋五十元王依仁消衣却病助沙州洋五十元○漢口元豐昌寄來自怡悅齋漢平銀十兩卾城子　浦漢平銀六十兩兩户共申見規銀十六兩六錢六分○山陰孫聚堂求病速愈助沙州洋廿元虞山沈諤僧洋五元嘉河廳署無名氏嘉興大有典寄來源泰衣莊二户各洋四元○慈水隱名氏求弟宿愈洋三元又求妾懷孕平安洋三元以上二户共來洋六元○徐姓洋兩元萬順鄭義盛求免禍人三户各洋一元○張緣初先生書潤洋一元又小洋六角又洋二元又洋一元二角以上四户共洋四元八角○金免痴翁潤筆錢一百文○懷遠堂顧銅洋七十四元鋤梅道人至銅洋十一元湖州來天水力不從心子銅洋六元少華少樵二户助江甯各銅洋一元○王電初翁募來川沙王企冉求合家平安洋四元○政大局童子卿　士募來寗國府灣泪分縣趙洋四元二角獨移戲資氏洋一元又錢一千文求身體康健節省日用二户各洋一元無名氏洋五角無名氏錢六百文以上六户共洋九元○全伯寅翁交來陳系齋洋一元○與字一百八十六册迦經裕康典洋三元○眞州必遂子大善士經募朱筱園祈得麟兒洋廿元懷恩堂祈病體速愈洋八元以上兩户共來洋廿八元○江右羅海先洋一元又經募盧仁山洋二元怡茂仁無名氏一户各洋一元以上四户共來洋五元○本日共收洋二百九十八元銅洋九十三元規元十六兩六錢六分小洋八角錢一百文合并聲明 
[上海四馬路高易公館内協籌兩廣山東沙洲賑捐所經收日廿四廿五廿六廿七等曰賑欵淸單]  
　　廿四日張肇德堂助法帖一部圖書石一副○正心子助法帖一部○大馬路小菜灘捐桶衆　士錢一千三百六十文○梁煥南翁交來九江鄭濟東觀察募八百八十五號册安豐塲正堂談錢六千文安豐塲鹽匣公送二十四千文洪善夫余鼎臣泰塗號恆源號陳蔭堂陳台復隆號王捷符七户各一千文周春卿一千六百文東台張貫之一千三百文嚴子安一千二百文揚州何倚輿凌𨗹生二户各四千文恆隆號恆隆典馮晋初正祥號姚山嶟陵琢齋揚州程耕畬嚴岑甫八户各二千文張珩伯東道　陶天生三户各八百文王啓華五百文梁鶴亭洋一元以上二十七户計足錢五十五千二百十六文九八錢一十二千文英洋一元合揚平二　寶四十二兩三錢三分九二九伸規元四十五兩五錢六分五厘○恨力微十元○陳次記規元二十兩○陳印波軍門募一百八二一號册陳印波除前捐外再助二十元陳氏陳鴻村　偉材四明芳桂堂後哨四號黎進黄壽江富七户各中元陳鴻銓胡拱辰培善堂潘錦樹堂錢寶山兀寅軒姜冠卿楊壽臣李竹書盧梧生梁仰山黄澤卿十一户各一元張壽卿郭福如丁潤堦黄謙臣劉子卿鄭植臣梅炳春七户各二元潘雨亭黄耀亭後領哨合船三户各三元張厚田吳玉成二户各四元梁巧山五元屈水受八角鍾洪王志張慶鍾宇宙胡昌陸義朱星河張貴范大福姚錫福王勝黄廣　十二户各四角陳蕉甸余阿月李騰輝賴全慶四户各三角梁恩郭娣二户各二角以上五十一户洋七十七元七角○六琴居士一元○李貫之翁募一百五十五號　姚光華裕源號和泰號德茂號志記號隱名氏恊豐號蕭恆和同裕號九户各二元王記添陳純開王茂澤周秋合馬錫雄郭振創鄭開定鄭學　鄭學倫陳元初吳朝五鄭城合安和查協順號十四户各一元源茂號丙合同記號同順號樹德堂松陽堂五户各四元永隆號廣昌號海順號和裕號新興號許光記六户各六元隴西堂求宿病卽愈三十元無名氏喜出十元以上三十六户洋一百廿八元○漢口胡趾祥翁募無名氏十元○梁佩之翁募八百零五號册鎭松茂陳洪太王賛庭萬興隆劉萬茂同德隆德昌停謙益源同昇公正興元萬興祥永茂隆春茂和怡德源十四户各二元謙益祥同昌源胡衡卿陳福田梁澤洛程質齋萬順福占先春春茂祥楊懋興黄子良怡福興大生游李正興德復生退思氏黄蔭池朱錫之十八户各一元匯聨當夥三元隆興怡庄廣昌隆廣泰行三户各四元同善庄益大莊匯聨典三户各五元晋昌源茶棧十元以上四十户洋八十六元○廿五日長發棧捐桶衆善士錢九百六十文○生泰成捐桶衆善士洋一元一角錢五百文○益泰義捐桶衆善士洋一元八角錢五百六十文○萃芳園捐桶衆善士銅洋二元碎銅洋三件錢五百十文洋一角○張肇德堂四角○元亨行募求目疾全愈人吳興氏二户各一元○廿六日劉詠彰因兒女患痰疾求速愈五元○韋猷晃因妻張氏病衆速愈十元○廿七日榮昌號四元○存心氏一元九江府署張病愈酧愿二元○泰茂溢記求生意人口平安五元○何少山節省薑酌二十元○以上統共洋三百六十五元一角另銅洋二元又碎銅洋三件規元六十五兩五錢六分五厘錢三千八百九十文○圖書石一副法帖二部合並登明 
 
 

Page 12

 
 
[光緖十一年八月二十六日京報全錄]  
　　宮門抄○教職單○川督丁奏請將故儒從祀文廟摺○江撫德奏淸江等縣被水及查辦情形片○川督丁奏請旌表片○將軍金奏請擬補協領片○黔撫李奏揀員請補叅將摺○八月二十六日○户部通政司詹事府八旗兩翼值日無引見○敬信前往東陵請訓○閣中堂等謝寛免處分恩○承綬謝署鑲藍蒙副都統恩○興存謝授正紅漢副都統恩○善慶續假五日○芬車續假十日侍衛處奏派蘆溝橋演砲派出那王濂公大額駙希朗阿那公德隆鈕楞頗德洪額吏部奏派騐看月官之大臣派出徐桐延煦烏拉喜崇阿祁世長蒿申桂全薜允升周家楣三德文保鄔純嘏舒普愛興阿鈺昌鄭訓承隆恩○倉場奏漕船五日回空○召見軍機福錕○光緖十年八月分教職單教授貴州安順庭植宗喜浙江湖州樊芝廪直隸宣化張丕弼甲正諭直隸甯晋葉景襄懷來王煜江蘇丹陽沈漢槎華亭何沛霖浙江富陽施啓瑞湖北蘄州管家傑俱舉訓導直隸肅寗任樹琳江蘇寶應馮逢源山東高苑叚寳琛四川閬中羅桂材俱歲山東新城苟文輝山西鄉甯張溯源陝西略陽張冀廣東新甯孔憲沂俱挨湖北建始葉炳焜舉四川什李培根舉復諭直隸肇雲孫鴻熙廪湖北通城陳載熙副廣東樂會余維城拔四川開縣萬擇中副復訓順天大城張福堂廪直隸深州朱澤增永年夏景賢廪冀州田鴻年挨河南太康孟鍾靈歲湖北黄陂朱耀采廪雲南祿勸楊履義挨○○太子少保頭品頂戴降三級留任四川總督臣丁寳楨跪奏爲請將故儒從祀文廟以彰聖學恭摺仰祈聖鑒事竊據署布跋使轉據署梁山縣知縣鄒放詳准儒學教諭張仕文牒稱伏查前明故儒來知德生於嘉靖乙酉年幼有至性鄉里稱爲孝童以禮經中嘉靖千子科舉人三試禮闈不第聞親抱病决計歸養迨二親繼殁廬墓六年服闋後終身布衣蔬食不見有司其家産則盡讓於兄友愛極至尤篤志好學專講大學致知格物之功窮研經史所著目錄分内外兩篇共計十餘種皆振興正學維持名教而其著述極深微者則尤在周易集註一書嘗有思至十數夜不能成寐者一日忽讀見豕負塗之句遂深思有得頓悟易象又悟文王序卦孔子雜卦之意後閱數年始悟卦變之非蓋積二十九年之久而盡始成其宗旨以伏羲圓圖爲錯以文王序卦爲綜以錯綜二字極象易之變發千古之秘四聖之所欲言者率不外乎此萬歷三十年經四川總督王象乾貴州巡撫郭子章舉荐授翰林院侍詔因老力辭仍飭有司月給米三石終其身三十一年該儒旣殁三十五年奉旨建設石坊三十六年入祀鄉賢祠崇禎十六年巡按劉之勃題請從祀子諡值京師戒嚴未及議行臣伏閱欽定明史日將該儒列入儒林傳所著易註收入四庫見該儒之著作早邀朝廷洞鑒矣竊思該儒研窮易理專主易象闡發河洛之奥旨遥承羲孔之淵源揆之功令亦實與咸豐十年部議相符應請從祀廟廷等情詳請具奏前來臣覆查該故儒來知德躬持名教學究天人當矢志養親時卽大書願學孔子四字縳於臂是其銳民聖賢已可概見所著目錄大致謂大學一書歸本格物致知而其間所識各議於聖門體道功夫實能推闡盡致其羽翼聖賢師表後學者則莫如周易集註一編周易自有明以前諸儒皆以象失其傳不言易象止言其理究之象不註明則理亦無所附麗遂使四聖微言秘旨幾於塵封該儒乃殫精研思註明易象隱萬縣求溪山中晝夜刻苦越二十餘年而始悟洵足以啓迪後　默契前聖允宜附饗廟廷以彰異數查該儒在前明時僅得入祀鄉賢並於學宮卒修建特祠其從祀之請雖經劉之勃凱切疏陳而時届鼎革未及議禮　發微闡幽之典實有待於我朝矣伏考該故儒事蹟欽定明史已載入儒林傳並將其所著易註收入四庫全書日恭讀御纂周易折中其說兼採御覽周易述易其旨多符是該儒學術精粹已在聖明特賞之中而附饗鉅典尚復闕如合無仰懇天恩俯准勅部核議將明儒來知德從祀兩廡以表遺德而彰聖學出自鴻慈除咨部外理合恭摺具奏伏乞皇太后皇上聖鑒訓示謹奏軍機大臣奉旨禮部議奏欽此○○德馨片再江西省本年四月及五月初旬大雨連朝江潮並漲上游山水奔騰而下下游宣洩不及以致水勢泛溢所有淸江等縣低中早禾被淹圲堤間被冲决經臣於奏報四五兩月雨水情形内先後陳明一面並飭各屬確查妥籌辦理禀報去後兹查省城各處自五月初八九等日以後天氣旣已放晴水勢漸次消退節氣尚早堪以及時補種經臣批飭各該縣諭令農民圩業人等趕緊設法疏消積水迅速補種晚禾雜糧勿稍觀望以兾無悞秋收被决各堤委員會縣勘估成由司借欵或就地集資督飭紳耆一律修築其被水較重之區借動積谷以資接濟察看閭閻尚不致流離失所惟德化德安彭澤餘千等縣居鄱湖下游地勢更爲低窪先因分江水勢來源甚吁積水消　頗滯而德化之驛路等塌險工迭出情形尤岌岌可危經該府縣商請九江總兵朱淮森派撥新勁兩營弁勇各挑六成隊伍渡江會同官紳農民合力搶護現悉臻穩固水亦漸退似均可保無虞此外未經被水各處早稻收成頗稱　稔糧價中平小民不致艱於覓食綜計大局尚無妨碍各等情前來除飭再　確查並俟秋後察看收成豐歉再行奏明辦理外臣忝膺疆寄惟有督飭所屬妥籌安撫毋任一夫失所以期仰答聖主軫念民依痌瘝在抱之至意所有江西省四五月間淸江等縣被水及查辦情形謹附片陳明伏乞聖鑒訓示謹奏軍機大臣奉旨鑒奏均悉卽着督飭所屬妥籌女撫並將各處堤工赶緊修築槍護以衛民生欽此○○丁寳楨片再據資州知州高培設榮縣知縣唐選皋等會稟貴州同鄉節婦張丁氏係黎平府民張世詒之妻道光二十五年夫故時年二十六歲矢志守節現年六十六歲計守節四十年又節婦夏王氏係修文縣民夏澤和之妻同治元年夫故氏年二十七歲撫孤守節現年五十一歲計守節二十四年又節婦夏黄氏係修文縣民夏澤恒之妻道光二十年夫故時氏年二十三歲矢志守節現年六十八歲計守節四十五年又節婦邱李氏係貴陽府民邱德吉之妻同治三年夫故氏年二十八歲撫孤守節現年五下一歲計守節二十三年又節婦王任氏係貴筑縣民王維合之妻維合於道光二十七年病故氏年二十四歲撫孤守節現年六十二歲計守節三十八年又已故節婦羅袁氏係貴筑縣民羅鍾璜之妻道光二十年夫故時年二十七歲矢志守節殁於同治十三年計守節二十四年又已故節婦張毛氏係貴筑縣民張愼學之妻咸豐三年于歸六年夫故時年二十二歲撫孤守節殁於光緖八年計守節二十六年以上節婦七口因原籍乏人呈報經各該州縣造具刑結禀請旌表前來臣查該節婦張丁氏夏王氏夏黄氏邱李氏王任氏羅袁氏張毛氏志凛氷霜心堅金石同爲巾幗完人宜邀旌揚盛典合無仰懇天恩勅部旌表以維風化出自鴻施除將册結咨部外謹會同學政臣邵積誠合詞附片具陳伏乞聖鑒訓示謹奏軍機大臣奉旨張丁氏等均着准其旌表禮部知道欽此○○金順片再奴才所部黑龍江墨爾根城正紅旂恊領松壽病故業經奏報外其　遺恊領一缺應在軍營揀補以重官額查有黑龍江布特哈正紅旗佐領記名副都統木特本巴圖魯邁通阿戰功卓着辦事精詳堪以擬補其邁通阿遞遺佐領一缺查有黑龍江布特哈正黄旂三布佐領下驍騎校花翎卽補總管穆克德春當差勤愼打仗勇往堪以擬補其穆克德春遞遺驍騎校一缺查有齊齊哈爾城正黄旗巴爾佳布佐領下披甲佐領銜卽補防禦靖勇巴圖魯儂吉春隨征數省頗着勤勞堪以擬補以上三員均在軍營差戰得力如蒙命允統俟軍務完竣再行送部帶領引見以符定制謹附片具奏請旨軍機大臣奉旨着照所請該部知道欽此○○署貴州巡撫布政使臣李用淸跪奏爲揀員請補叅將員缺以重職守恭摺由驛具奏伏乞聖鑒事竊照提標中軍叅將李景淸推升平遠協副將遺缺前經臣以尚宗光張大鵬先後請補均與定章不符由部議駁自應遵照辦理查該缺係第一輪第三缺應用預保無人照章以揀發人員抵補兹臣查有提督銜候補叅將左啓龍現年六十歲湖北江夏縣武童咸豐四年投効直隸連鎭軍營轉戰湖北安徽江甯貴州等省奇勳迭著由外委瀘保花翎提督銜總兵賞給壯勇巴圖魯名號借補水城營遊擊旋補定黄協副將光緖三年簡放雲南普洱鎭總兵六年開缺送部引　奉旨以叅將用硃筆圈出貴州七年十二人到黔現署提標中軍叅將該員訓練操防深資得力相應仰懇天恩俯准以左啓龍補授提標中軍叅將員缺人地洵爲相宜定章亦屬符合如蒙俞允該員係奉特旨揀發請補叅將銜缺相當毋庸送部引見合併陳明除咨部查照外謹將揀員請補叅將以重職守緣由謹會同雲貴總督臣岑毓英貴州提督臣羅連孝合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此 
 
