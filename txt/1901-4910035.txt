# 1901 - 80 - 4910035

 

Page 1

 
 
[勸墓濟急局春振急欵] [  申報館協振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館協振所襄贊其後深愧無補車薪惟念今者和議雖已將成而淹留失所之人尚復不少欲居則饔飱難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自陽成功請早佈施擲交本館協振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅此禱求諸維德鑒 
[閱本報紀德員課士感而書此]  
　　昨日本報紀德眞課士一則係京師訪事友人來函略謂自客秋拳匪擾亂書院月課久付闕如現由某繙譯官禀請德國馮統領提欵若干在崇文門内觀音寺胡同設立集文社課試制藝敦請宿儒評定甲乙量予膏火以惠寒儒正月十五日爲開課之期生童與課者約共五六十人旋定於月杪發案生童各取十卷執筆人閱之不禁慨然曰噫異哉都人士此舉何其神情之暇逸而氣度之從容耶在昔承平時四方文人萃於輦轂之下自翰苑諸君以及留京應試之士咸以文藝相角逐其間若金臺書院若願學堂若登瀛社或每季而一課或按月而一課或間數日而一課時藝之必求聲調鏗鏘也試帖之必求對仗工整也小楷之必求點畫匀淨也上以是求下以是應其工者一藝之出爭相傳觀文苑詞壇聲華藉甚友朋聚會之際嘖嘖然交相稱羡以爲非此不足以掇巍科躋膴仕而識時俊傑方慮舉世陷溺於空疏無用之學深爲外人所姗笑而國事必至墮壞而無可爲惟當局者轉冥焉漠焉然猶曰察亂兆於未萌審事機於未形賢智者能之中材以下未必見及此也而今何時乎宗社播遷翠華西幸京城之居民非被殺掠卽逃之四方矣京城之房室非被焚燬卽入於圈佔矣昔日繁華變爲瓦礫苟有人心當不勝荆棘之悲黍離之感而孰意此應課之五六十人猶能互决雌雄思於藝林中别樹一幟吾不解其搆思之際下　之時何以能暇逸從若此也且不觀所命之題乎曰以不教民戰則明言去夏拳匪之亂聚漫無紀律之頑民而與各國節制之兵相爭也曰飛斾入長安則明言兩聖蒙塵百官潰散流離道路之情形也按時事以立言若諷若嘲隱含譏刺初不知應課者如何發揮更不知閱卷者如何評隲噫吁嘻外人方以去夏之變歸咎於無知無識之學士大夫因欲議於肇亂地方暫停考試今無端忽有此舉所謂司馬昭之心路人皆知者非與或曰人不經激厲則恥心無自而生憤心無自而起今德國統領旣於命題之中隱寓姗笑之意彼都人士倘能由恥生憤羣焉厲其枕戈待旦之志臥薪嘗膽之心將從前空疎無用之學一切舉而廢之而從事於安内聨外之策强民當國之方則人才未必不因此而興國勢未必不由此而振執筆人曰噫如子言意非不是惜乎今之方領矩步自命爲讀聖賢書者固語乎此而猶如墮十層嘗霧中也猶檍去歲拳匪勢盛殊形詭狀之流充斥都門閭巷小民信從而附和者無論矣甚而掇巍科躋膴仕者亦無不信其邪說奉爲神明當此之時幾以爲具此神奇强中國而禦外人固轉瞬間事洎乎聨軍入京乘輿出走而向之意氣發揚侈言無忌者咸銷聲匿跡於無何有之鄉其未去者則楫力依附外人以蘄自免於禍患外人又施以煦煦之仁或設平糶之局或開施粥之廠受其惠者已感恩戴德頌禱不遑今更聚生童而試以藝文給以膏火吾知曩時之以仇視外人自命者今復不知其若何獻媚若何　諛更安望因恥生憤而一變從前之積習哉僕爲此言蓋深冀世之墮入醉夢者或一旦豁然而醒不再爲外人所譏誚並非好爲苛刻之論以求快於一時也質之世之君子以爲何如 
[本館接奉電音]  
　　昨晚七點鐘西安行在飛電傳來上諭一道敬謹譯登○二月初八日行在内閣抄奉上諭已故科爾沁逹爾漢輔國公那蘇圖之子逹賚何恩著承襲輔國公欽此 
[俄人之言]  
　　南洋實得务太唔士報登英京倫敦來電云英廷近接駐俄使臣文牘内開俄國外部大臣言及中俄所立滿洲之約因俄國軍營中人必與中國文員交涉故暫時訂立以便遵依至俄國前與各國所定約章斷不敢廢一俟滿洲之事略穩俄軍定必一律撤回矣 
[英籌稅則]  
　　廣州安雅書局世說編云華歴正月二十一日香港商務局衆商議及中國改定稅則之事總董宣言曰前任英國駐華使臣某君擬先問明局中意見如何然後酌定及某君受代而去局中卽禀請新任使臣薩君仍准衆商將此事妥議刻得薩君函覆大略謂目下尚未悉中外和局於何時告成然酌改貨稅事宜總希貴局早日議妥也 
[韓國設防]  
　　日本東京某日報云高麗政府以時事艱難匪徒蠭起各處要塞不能不加意防維因擬就京畿道所轄仁川府海岸南陽大阜島江華府海岸忠淸南道所轄唐津郡松島保甯郡全水營泰安郡安興島全羅北道所轄沃溝郡靑郡山扶安郡邊山全羅南道所轄海南郡海岸珍島郡海岸莞島郡海岸麗水郡海岸突山郡巨文島智島郡孤下島慶尚北道所轄延日郡海岸慶尚南道所轄鎭海郡海岸昌原郡馬山浦南海郡海岸鎭南郡海岸黄山道所轄豐前郡海岸瓮津郡海岸海州郡海岸平安道所轄義州郡鴨緑江岸咸鏡南道所轄永興郡海岸咸鏡北道所轄慶興郡雄基設兵置戍以防外侮内訌此誠目前切要之圖也然其如國庫空乏何 
[韓廷遣使]  
　　有客自高麗致書本館云韓廷向有使臣往駐俄美日本三國藉以聨絡邦交兹有及瓜而代者并添遣出使英法德比和諸國大臣西歴三月十四日韓王下教閔君泳敦駐紥英比二國閔君哲動駐紥法和二國李君晉範駐紥俄國朴君定陽駐紥美國趙君民熙駐紥法國蓋因東方時局岌岌勢不得不求助於西鄰以故有是命令也 
[推廣藥廠]  
　　漢口訪事友人云前者湖廣總督張香濤制軍度地漢陽縣境黑山左近興建廠屋製造無烟火藥以利行軍此次和議十二欵中有禁止軍火入華之說是以制軍擬將藥廠推廣不日將添建廠屋增招工匠以便　夕作工矣 
[鐵路要聞]  
　　漢口訪事友人云漢口通濟門外鐵路現已修至廣水地方王道蕩平火車可如期飛駛按廣水 
 
 

Page 2

 
 
距河南信陽州約數百里觀此則蘆漢鐵道告成不難計日而待矣 
[奏報于闐采金摺]  
　　甘肅新疆巡撫臣饒應祺跪奏爲于闐金礦民採官買减價抵課試辦收有成數謹先解呈以供御用恭摺仰祈聖鑒事竊查于闐金廠礦苗本旺爲各國游歴所艷稱歴經前任委員查勘設法開採因地皆荒僻民盡奇窮糧少運艱費多利少得不償失是以旋辦旋停升任撫臣陶模與臣先後奏明官辦難期成效因擬仍聽民辦仿每牀三分之法月收其課奈民窮且愚盡終日掘洗之方僅得一二分多者百不獲一因物少而微隨處隨身皆可藏匿以避官課又散處窮山深窖搜查實難而外來奸商設計放帳低價高秤私相賤買利歸於商而實累於民臣前與升任藩司丁拓鐸悉心細商由官籌撥成本採糧製器借給窮民自行淘挖得金繳還官本從寛給價較商買略增官買略减折中公收以抵納課初訂每金一兩作價銀二十五六兩民不樂交乃改作價銀二十八兩遂漸踴躍官民稱便共收獲一千餘兩擬俟年終再行奏報適承准督辦軍務軍機大臣飛咨鑾輿西幸事起倉猝諸未預備舉凡置備一切需欵浩繁專賴各省設法籌濟應行解京各欵速行提撥寛爲籌措解往山西陝西一帶探赴行在交軍機處騐收事關御用急需務卽迅速籌撥毋稍刻延等因承准此查新疆地處邊荒軍餉皆各省協濟向少解京之欵現聞需欵浩繁毫無報効愧恧實屬難安因與藩司文光商籌于闐課金本係由外籌欵試辦現收湘平凈金一千兩可應急需赶卽解赴行在呈交以供恩准飭收嗣後收有成數再行咨解户部礦路總局列欵開報所有試辦于闐金礦民採官買减價抵課先將所收課金藉作報効緣由除咨軍機處外恭摺具奏伏乞皇太后皇上聖鑒訓示謹奏奉硃批著賞收户部知道欽此 
[示期接印]  
　　姑蘇采訪友人云新任蘇州府張子虞太守擇吉本月十五日接印先於初七日由滬飭家丁持紅諭至蘇前任濮紫泉觀察擬於交缷後卽日前赴新任供職 
[嚴鞫旗犯]  
　　金陵訪事友人云前由鎭江解到爲盜旗丁十一名迭經協領及江寗府理事同知一再研訊各旗犯均狡展不承某日又經江寗府王鹿苹太守悉心推鞫意將曲予成全不料鎭江府差某甲忽禀稱郡城某雜貨鋪主深知若輩當日夥劫情形請卽提案質証太守允之立卽簽差馳往將雜貨鋪主某乙提到俾與各旗丁對簿乙初尚諉爲不知嗣經鎭江府差指証分明太守亦詳細開導乙始供稱某某諸旗丁曾集小的鋪中密議并邀令小的入夥小的懼犯國法臨時辭以有事未敢同行越數日聞某某等已分得各贓大開筵讌小的擬向借貸若干彼等不允太守質之旗丁依然狡不承認爰飭鎭江府差曁某乙各具切結候禀請將軍崇留宗督憲劉峴帥核辦 
[松試三誌]  
　　松江訪事友人云本月初五日爲華婁兩縣初覆之期黎明時應試諸童魚貫入塲隨由華亭縣林霨生婁縣屈吉士兩大令點名給卷扃門命題併傳前列二十名至内堂面試華亭題則不如無書吾於武成作一講及釣下婁縣題然則聖人且有過與作一講至通塲題目華亭四書題皆棄於孔子者也况於爲之强戰經題春日載陽有鳴倉庚詩題賦得小欄花韻午晴初得晴字五言六韻婁縣四書題魯一變至於道至君子可逝也經題禮不妄發人不辭費詩題賦得落花水面皆文章得章字五言六韻迨初六日傍晚時先後發案計華亭招覆一百名婁縣招覆九十名示期初八日舉行二覆兹將前茅姓氏錄左　華亭　趙慶霖　沈葆章　金光耀　繆　桐　周孝永　蔡光照　顧鳴鳳　陳朝綱　張彦超　顧文淵　張　才　徐　照　蔡肇基　宋樹勛　王烈文　吳江春　蔣光曾　顧鴻翔　韓錫圭　俞宗彝　婁縣　杜　炎　胡承恩　姚文鎣　蔡光輝　楊鴻鈞　張道楠　顔其超　李芳照　馬寳樹　程景淵　馬寳瑛　仇光瓛　沈鴻鈞　陳忠祺　查曾祺　奚葆萼　方懷瑾　方昌壽　江鎭桐　唐誠一 
[黎庶謳歌]  
　　昨有客致書本館云浙江鎭海縣僻處海濱夙稱難治自畢畏三大令蒞任後任勞任怨一以安良除暴爲心鎭北虞鄭二族爭占海塗案懸三十餘年歴任未經訊結大令多方勸導遂得瓦解永消正月二十九日爲大令太夫人設帨之辰二族深感鴻恩製就德政匾一方文曰政通人和德政牌四對文曰鴻猷丕著駿績維崇海甸蒙庥江鄉戴德澤周鎭澨恩仰寳峯仁波黎庶文望高山萬民冠一頂文曰堯天舜日萬民衣一襲文曰萬家生佛媵以萬名傘一頂衣冠鼓吹送入署中大令以禮欵之謙讓再三而後受 
[白門火警]  
　　金陵訪事友人云省垣自新正以來火警頻聞幾於無日不有二十八日晨光熹微時城南信府河大街吳姓家又兆焚如之禍蓋以吳姓少婦生産後甫逾三朝時因腹飢呼婢温粥婢年幼粗忽悞遺火星於洋油箱内致肇斯災産婦之夫兄撲救倉皇手足焦灼後雖遇救得免然已火毒攻心不可救藥産婦雖得出險遭此驚懼兼冐風寒亦殊可慮是日初更以後南門外某姓家又因晚炊失火焚毁瓦屋十餘椽 
[浙省官塲紀事]  
　　杭州訪事友人云浙江提督學政李玉坡大宗師於本月初三日由省起節按試寗波府縣以下各官均至江干恭送錢江水師統領康游戎特派兵船四號護送過江○委署嘉興縣巢和仲大令鳳儀由省赴禾擇吉本月初三日接印○秀水縣缺由藩憲牌示以桐鄉縣方雨亭大令家澍調署所遺桐鄉縣缺委大挑知縣方照如大令民臺接署○杭州府中防同知胡司馬嗣福奉藩憲飭知回任於本月初三日接篆○本月初二日藩轅牌示象山縣典史缺委儘先補用典史范之廉署理鄞縣典史缺委儘先試用巡檢劉祖貽署理壽昌縣典史缺委試用未入流高炳堃署理永康縣典史缺委象山縣典史朱鼎彝調署 
[薊北銅駝]  
　　京師訪事友人云吏部堂憲近以經費支絀奏請由廣東某欵内借撥銀二萬兩爲本部辦公之費聞已蒙天恩俞允矣○近日直隸總督李傅相工部尚書徐大司徒順天府府尹陳大京兆已將禁止邪教曁禁民教相仇兩次諭旨刊刻謄黄刷印若干張不日卽當頒發順直各州縣遍貼通衢曉諭官紳士商一體遵守矣○英國現已將於撤兵爰將營中各物發售自正月二十日起至三十日止傳諭欲購者至天壇駐軍處兌銀○德國暫管界内民人前曾屢次失火德員以道旁板屋過多所致遂於正月二十日將崇文門内各處木棚概行拆去嗟彼小民頓失棲遲之所其何以堪○右安門外南至黄村及南苑之西歸英國暫管今春正月英人將南苑迤西紅墻磚石售與華人聽其拆毁四十里長垣不日剗除凈盡未知有何作爲也 
[祀事孔明]  
　　昨日淸晨本邑蘇松太兵備道兼江海關監督袁海觀觀察提右營叅將廖楚材叅戎以下文武員弁咸詣西門内關帝廟拈香致祭禮也 
[備迓軍麾]  
　　正任湖北巡撫升授福州將軍景月汀留守將於本月十一日到滬然後航海赴閩上海縣汪瑶庭大令聞之立飭辦差人預備供帳 
[監司謁客]  
　　前日蘇松太兵備道兼江海關監督袁海觀觀察排導出城詣美國總領事署拜會總領事古納君古納君殷勤延入茗談良久而别 
[餉銀過滬]  
　　邇者浙江藩憲榮伯衡方伯札委大挑知縣陳麗生鮑步瀛兩明府督解京餉銀十萬兩及陝西振捐銀二萬八千兩絲棉一百斤前赴陝西行在户部交納昨日道經滬上上海縣主汪瑶庭大令立卽移文提右營叅將廖楚材叅戎請撥派兵丁護送出境以昭愼 
 
 

Page 3

 
 
重 
[斥革劣書]  
　　淞滬釐捐總局書辦吳榮不守局規任情舞弊邇爲督辦朱詵伯觀察查知爰於前日出示斥革不准化名復充大約日内卽須另行招募也 
[懸賞尋船]  
　　上海縣正堂汪爲出示曉諭事奉道憲札准英國駐滬總領事璧照會内開據保家行禀本行有承保水險之鋼鐵駁船一隻由英商怡生輪船拖往旅順不料於去年十月三十日行至半途纜斷遺失已接有烟臺來電報知嗣後並據天津輪船船主到滬告知進口時曾見有一大駁船被漁船拖向固司喇海島而去派船往尋無蹤又托工部局派華探往乍浦杭州一帶訪查亦無消息爲此出立賞格如有人來報信因而尋獲原船無大損者本行願酬銀一千兩决不食言等情相應照請飭將該行賞格行文沿海各地方官出示查訪等由札飭一體訪查等因到縣奉此合亟出示曉諭爲此示仰軍民保甲船牙漁户人等一體知悉爾等如悉此船實在下落卽速據實禀縣以憑具報一俟查獲卽飭該行照格給賞毋稍觀望遲延切切特示 
[不准窩賭]  
　　邇來本邑浦東洋涇鎭東八埭頭一帶時有惡棍開塲聚賭滋生事端某日巡防局員葛鳳笙二尹督勇往拿若輩膽敢恃衆抗拒二尹大怒趨詣道轅面禀蘇松太兵備道袁海觀觀察略謂諸棍所賃房屋均係某洋商産業卑職未便查封觀察立卽照會駐滬某總領事請轉飭洋人將賭棍驅逐以靖地方 
[嚴查客棧]  
　　保甲總巡朱森庭明府蒞差後查知南市各局所轄境内每有客寓容留來歴不明婦女作種種無恥勾當因嚴飭各局員隨時稽察毋稍疏虞前晚十六鋪巡防南局委員陳禾亭二尹率領甲勇傳諭各小客棧不准再有前項情事行至生義馬頭左近命提東來客棧主某甲至輿前謂本委訪知爾稔惡多端今日姑免深究以後如再違犯定予重懲甲唯唯遵諭而退 
[租界盜劫]  
　　無錫縣人姚肇福挈其妻女僑居楊樹浦左近前晚二點鐘時忽有匪徒十餘輩各持利刃闖入其家肆行劫掠姚蝐伏一隅不敢聲喚其女稍有膽略潛從後窓躍出奔訴本圖地保某甲鳴鑼呼救鄰近諸人聞警各持器械往捕盜匪始如鳥獸散事後姚檢點諸物共被刼去金銀首飾衣服之類約值百餘金是處地在新闢公共租界之内因卽開明失單投報捕房請爲查緝捕頭詢悉情由令各包探嚴密查拿務獲解辦 
[流棍行兇]  
　　改過局逃犯劉全全混名大頭全全每晚在浦東潘姓所設茶肆内招人演唱花鼓淫戲日則擺設賭檯藉抽頭以飽囊槖前晚不知因何忽與流氓名金祥者口角金祥忿甚突出利刃向劉亂刺立時血湧如泉痛極仆地金祥見勢不佳乘間逃逸迨至天明經家屬將劉送至虹口同仁醫院求治醫生騐得身受七刀傷勢頗重難保無性命之憂也 
[拆字籲恩]  
　　美租界北河南路天后宮轅門内向由各小販設攤貿易後因歹人誘賭釀成命案經前讞員翁笠漁直刺出示嚴禁迨張柄樞司馬操讞政禁令重申各探捕奉行維謹以致波及拆字相面各攤近日有范某等聨名投英美租界公廨禀稱生等或入成均或操儒業祗因貧無聊賴致操謝石生涯自被驅除無可謀食求開一綫之恩司馬憫之特於昨晨商之美總領事署白繙譯官請諭令捕頭嗣後遇有拆字等攤免其驅逐白君允之 
[上海縣署瑣案]  
　　日前龍華巡局委員楊聘侯二尹送沈桂生戳斃沈木生一案至縣本館已登諸報牘而標其目曰兇棍宜懲兹悉前晚縣主汪瑶庭大令庭訊之下因牽涉圖董張銀樓立出硃籖飭提訊詰張供向充二十七保十三圖董事與受傷之沈木生素不相識沈桂生係鄰圖之人聞向來確不安分至此次因何將木生戳斃無從知悉大令曰尚有潘尚靑被人戳斃一案飭爾具限將細情查明禀覆張唯唯稱是大令又提沈木生之胞兄順興到案詰以爾何故不將桂生交案供稱小的在押無可訪尋叩求交保出外尋緝大令准之飭覓妥人具保限十日内務將桂生交案如違重辦○縣捕拘解竊賊陸長林張菊郎前晚經大令研訊張供小的係海門人來此訪友並未行竊陸供小的向當小車夫大令曰爾等旣非胠篋者流何以身畔藏有賊具遂喝令各責二百板張始供小的在原籍犯竊四次前月在江灣鎭犯竊一次及到上海實未犯竊叩求恩宥陸供小的爲人所愚誤入賊黨大令判令將張責藤條一百下陸責八十下均收押自新所○日前張炳榮控朱桂福强佔田畞汪大令研訊之下張供小的有祖遺田畝與朱田昆連被朱佔去數分務求飭讓朱供稱小的並未越佔大令訊得所佔無多著兩造出外邀同地保查明界址以後不得再有枝節取具各結存案 
[馬路工程局瑣案]  
　　前者周張氏由王寳生介紹將女孩售與陸仁保被王乾没身價洋銀八元後經氏夫周某偵知向王領回王不肯放控由馬路工程局總辦葉孟紀司馬提訊飭陸將女交還一面責令周張氏措還身價王枷號一月近已期滿地甲解案請示司馬著將枷開去交人保釋○日前江北船户陸炳蘭羅登高在船上聚賭後因結帳口角不休由水巡丁解請馬路工程局總辦葉司馬研訊諭令押候重懲昨日略詰數語判令各責二十板以示薄懲 
[南市捕房紀事]  
　　去年新馬路順昌煤油行主某甲倩新北門内李福壽銅錫作定製錫燭臺錫香爐議定洋銀十八元有奇昨日李往算帳不知因何與行夥顧駿發口角爭毆二十號巡街捕見之一併拘入捕房捕頭令分别押候解送馬路工程局禀請總辦葉孟紀司馬訊斷○昨晨江北船户陳某扭甲乙二夥至捕房訴稱前日駕舟來滬暫泊萬裕馬頭至晚忽失去洋銀三十一元船上惟此二人情有可疑請爲解訊捕頭令押候查明實在情由再行核奪○昨日東洋車夫顧某與同業某甲爭攬坐客誤傷甲之足踝鮮血涔涔由二十三號巡街捕一併拘入捕房捕頭以釁起細微給甲藥餌俾令敷治將顧禁押片時以儆 
[英美租界晚堂瑣案]  
　　流娼李紅仙陳秀英向在大馬路長裕里鴇婦謝阿二家賣娼近以狎客寥寥被鴇凌虐難堪前晚奔赴公堂喊控讞員張柄樞司馬研訊之下二娼同供小婦人等籍隸寗波府屬某縣被惡鴇霸阻從良苦難言喻叩求超豁司馬飭發棲流女所擇良婚配○前者劉益亭控沈金林竊取洋銀五百元張司馬訊知控竊無憑諭令押候覆核迄今已閱五月贓証全無前晚司馬飭傳原告覆訊劉投案訴稱此銀實係友人託寄一朝失去被累難堪且沈當時同在船上向詰支吾顯係伊竊務乞押追司馬謂案延數月未便久押著將沈移送上海縣署訊核一面諭令劉自行投案備質 
[正字]  
　　昨日本報附章所登英美租界公堂瑣案内寳來髦兒戯園演唱淫戲判罰洋銀一百元云云來字被訪事人悞書仙字合亟更正以釋羣疑 
[仁聲洋溢]  
　　日前本館協振所承祈安氏助陝西急振洋銀一百元又靑浦源仁記助洋銀三十元又常熟勺水軒一粟菴助洋銀三十元又無名氏助洋銀五十元又七户助洋銀二十二元七角竊惟去歲秦中告歉地廣人衆待振孔殷本館協振所方慚綆短汲深無可爲計今承諸大善士仁漿渥沛義粟同頒俾三輔災黎得出水火而登袵席行見天心好善食報彌隆福祚綿長當有可操左劵者拜登之下謹書數語以表謝忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　吳阿祥竊取張良心姚義成家報時鐘及燭臺等物經包探陸阿九拘獲解案請究讞員張柄樞司馬商之美總領事署白繙譯官判責三百板原贓給還失主○禪臣洋行出店人金阿四投捕房報稱小工林阿五唐阿發張才貴陳阿懷串竊洋燭三箱捕頭令包探李四春沈阿岳拘獲解案司馬訊得此事實係林唐所爲判令各責二百板枷號半月張陳無干省釋○包探張天林解程道德到案禀稱此人行竊洋人哈定家棕榻桌椅等物請爲訊究司馬以各贓尚未吊齊諭令帶回捕房聽候復訊核奪○積賊胡友甫竊取鍾記林方章蘇兩家綢布衣服及烟袋等物經包探劉阿炳拘獲解案請辦司馬判責四百板管押捕房三月期滿遞解寗波原籍○應阿高竊取周大榮等三家綢皮衣服十餘件由包探劉阿炳拘案請辦司馬判責三百板遞解回籍原贓給還失主○丁阿元向李元章索取所欠洋銀五元致相口角被李誣稱訛詐扭交六百五十二號巡捕解案請究司馬以所控無憑著將丁交保開釋 
[法租界公堂瑣案]  
　　車夫林阿三顧福慶控王金標欠銀圖賴向索逞兇讞員杜枝園大令准詞飭提質訊林供稱去年八月王借去洋銀二十元至九月初四日還過四元尚少十六元延至本年正月某日向索逞蠻求恩究辦王金標供稱都司現在吳淞衛字營當哨弁去年九月方駐紥金陵雨花臺安有向林顧借銀之事林先在英美租界公廨誣控被責有案可查林稱王金標卽王阿二向爲車夫與某鴇婦姘識開設野鷄妓院何得冐稱都司小的向索前欠反被綑縛兇毆傷痕尚在務求嚴究大令著押候查明復核○姜金海訴稱米船户王木金撞損拔維宴洋行西人所駕遊船帶回上海浼人理勸賠銀一百二十五兩與小的各認一半當時應允迨後翻悔經小的具控到案奉諭西人有信前來應令小的一人獨賠將王當堂釋出事後小的心有不甘往拔維宴詢悉西人並無信函請提管帮陳雨生著交王木金到案訊究昨日大令將陳提出著交人具保限五日内將王交案訊究○去年太古洋行失去川土三包報捕查獲竊犯徐阿二供認原贓銷與南市十六鋪同春樓烟館大令飭探往吊匿不交出昨日將收贓之陳阿炳解案請追大令著賠洋銀二十元再罰二十元徐枷一月責三百板○姜祥興麥李氏王元興米震泰楊祥興龔德興米富記錢裕茂等偕九圖地保王成章投案遞禀訴稱小的及小婦人等同住治下新租界中是處向有木橋便人來往近被居民瞿阿二拆去小的及小婦人等備齊木料重復建造瞿又出而霸阻是以扭案請辦大令判罰洋銀十元交保具結不准阻撓○寳仙髦兒戲班主劉慶雲因透支工值被西人具控大令飭提劉及伊姊劉金珠到案交保出外候下期傳案研訊再核○去年十一月程文炳控朱雲軒侯錦章積欠會欵洋銀二百三十元大令訊供之下朱呈繳洋銀二百十元餘俟提到侯錫章追繳迄今延宕日久侯抗不到案原告迭次求提昨日大令命提朱復訊有丁周氏者呈遞會簿代侯錦章伸訴情由大令著朱於一禮拜内將侯交到復訊核奪○會捕局勇　某包探拘獲胡萬生張開桂何金榮搜獲軍械火藥衣服首飾等物解請大令訊詰不肯實供昨日與費繙譯會商著移送縣署辦理○吳洪葵控張家和圖賴欠欵藏匿嬰孩迭經大令訊供尚未定讞昨日飭傳原告略訊備文移送縣署○某洋行庖丁某甲失去銀對時表一枚旋在其夥錢關生箱内搜出告知洋人將錢送案請辦大令判枷一個月笞責三百板○工部局打樣西人遣車夫送衣服至某處流氓李阿三悞認竊贓將衣攫去旋卽交還爰告知西人拘李到案大令略詰數語准予交人保出毋許挾嫌○某店夥施步章捕獲鼠一頭將四足釘於板上適爲西捕所見拘送公堂大令判罰洋銀十元○陳仲山訴稱向寓金木生酒店樓上兹被阿寳竊去衣服一包當塲拘獲送案請辦大令判枷一箇月笞責三查板贓給失主具領 
[美租界捕房紀事]  
　　昨日淸晨妙手空空兒徐二桂潛入虹口北河南路某廟中行竊各物携至西華德路某押店求質適爲包探劉阿炳所見盤詰支吾連贓帶入捕房捕頭令押候解送公堂禀請讞員張柄樞司馬訊辦○前晚小竊王阿德潛入外虹口某碼頭上貨棧中行竊所儲舊鐵若干正欲荷之而出不虞爲管門之印度人所見當塲拘獲解入捕房捕頭令押候解送公堂禀請訊辦 
[籌辦陝振五十二誌]  
　　啓者昨奉本埠乾康繅絲廠同人惠函内開敝廠同袍於時事頗有關心而陝地鉅災尤爲拳拳致意前讀申報中附致陝省被災圖一帙其中瑣尾流離之狀飢寒待哺之情描摹盡致已足令人酸鼻尤有甚者則易予析骸眞千古僅見之浩刼慘莫大焉粘壁流覽怦然心動徒以力有未逮爲憾同人中有攘臂而言者曰吳天不弔陝地罹此奇災東南諸善士百計籌振可謂心力交瘁然後未聞有籌及婦孺者今有一策不事遠求百元可應聲而集蓋我等廠中繅絲各女工無慮數百人雖屬婦孺只須開以菩提心證以善惡三寸舌勸導之彼婦人小子天良必油然而生善舉必隨緣樂助非一反掌之事耶顧非有提倡在先未必踴躍於後而善途仍隘而不廣滬上各絲廠不下廿餘家人之好善誰不如我一廠如是安知衆廠不如是我等旣爲一廠之婦孺提倡而一廠之婦孺更可爲衆廠之婦孺提倡由是觀之愈推愈遠善舉有不易爲者乎商諸衆女工俱欣然樂從繅工每人洋二角盆人每人洋一角惠而不費集少成多共得洋七十六元二角又廠中本月内有女工應罰扣工洋三十元一併撥入助振敝廠同人各助洋廿元三共計一百二十六元二角請台收彚解陝振爲盼等因仰見諸善長集腋成裘不解勞瘁倘人人以善長之心爲心天下事何患不濟謹乞登報奉揚仁風並告世之好行其德者[  上海六馬路仁濟善堂盆湯弄絲業會館奏辦陝西義振總局施則敬敬錄]  
[蘇省官報]  
　　正月二十四日藩轅牌示照得署宜興縣下邾司巡檢朱逢裕在任病故遺缺查有輪委到班儘先巡檢王紹燕堪以委署又署震澤縣平望司巡檢陳錫蕃署事年滿遺缺查有輪委到班分缺先巡檢沈斯湛堪以委署又署常熟縣典史程葆埰署事期滿遺缺查有請補斯缺之孫濟川堪以飭令先行赴任候補道朱宜振通知奉撫憲札委督辦松滬厘捐總局齊門旱關委員五品銜縣丞用候補主簿楊寳善禀知在江甯籌餉案内報捐知縣仍指分江蘇試用管帶巡緝快船都司莊長勝禀辭赴靑浦鎭洋查哨二十五日候補道志鈞由寗來朱宜振通知在院上銷中西學堂差知府李盛鍾禀辭赴甯知縣龔鴻揆禀辭回丹陽沙洲差次巡檢程春華禀辭回上海貨局司員差次管帶浙江楚軍巡江水師右營兩江儘先遊擊周遠明由湖州來卽辭二十六日候補道陳紹棠昨日通知接辦中西學堂卽銷會辦善後局差同知吳其昌禀謝奉委發審局稽核差郭曾程禀謝奉飭復還頂戴米仁粟禀知奉藩憲傳考甄别典史胡廷珍由下游厘局司員差次專丁來省禀知捐升府經歴江南提督李由松江來二十七日候補道黄承暄由甯回前署元和縣陳際唐辭回安徽正任淸河縣侯紹瀛由甯來蘇州府照磨姚定信禀知奉府委監放長元吳三縣孤貧口糧卽日銷差二十八日江南提督李辭行提標中鎭叅將張郁林到卽辭行湖北轉運總局差遣委員前署元和縣葉懷善由浙來知縣方廷鴻由常昭河工米捐局來接經歴熊佐周禀謝奉委楓橋厘卡差並銷東路一段團防巡查差州判孫靖遠禀謝奉飭派蘇差委縣姚貴慈禀謝奉委齊門旱關差二十九日知縣薛葆楹禀辭回江震絲捐局主簿許景慈禀銷吳淞江厘局司員差巡檢徐冠瀛由陽湖保甲差次來禀謝奉委葑門水關差二月初一日正任吳江縣方道濟由江陰自强軍防次來盧懋善禀辭回上海閩廣貨捐局楊魯曾禀知奉撫憲甄别加考照例留省補用楊寳善禀銷齊門旱關差按經歴熊佐周禀知到楓橋厘卡差縣丞姚貴慈禀知到齊門旱關差湯建中禀銷葑門水關差巡檢王紹燕禀謝委署宜興縣下邾司巡檢事徐補瀛禀知到葑門水關差並銷陽湖縣保甲差署江南提標裏河水師太湖右營都司李文華由烏溪關任所來卽辭標下効力武進士試用守備張世賢禀知到婁門路武巡差初二日督辦金陵厘捐總局候補道穆克登布由甯來知縣周慶賢由江震公幹回倪曾鎣由常州府屬公幹回方廷鴻 
 
 

Page 10

 
 
禀辭回常昭河工米捐局知縣楊炳震禀知奉委赴金壇溧陽公幹卽辭初三日捐升試用同知蔣言棻禀知過班到省知縣宋殿元禀知在山西賑捐案内奬加同知升銜州判孫靖遠禀銷盤門旱關差巡檢劉鴻圖禀知奉飭分蘇差委典史何　堃禀謝奉委東路一段團防巡查昨日到差初四日候補道穆克登布辭　回甯錢志澄由滬來通知缷辦松滬厘捐總局事知縣恩厚禀謝奉委車坊釐局差分蘇委用訓導張文鳳禀謝助餉捐案内蒙奬以知孫分浙補用並加同知銜同知司獄黄光廷禀謝分太差遣卽辭初五日總統蘇防浙西鹽捕水陸全軍候補道杜俞由常州回請補桃源縣武麟禀辭赴松江會算金山縣任内交代花翎同知銜山西試用知縣朱煒浙江人奉山西撫憲札委來蘇公幹倪曾榮禀謝奉委中路保甲總巡差 
[皖江官報]  
　　正月二十六日翰林院編修陳光宇到江蘇人甯國府通判錢應豐辭無爲州吳雲濤署建平縣汪錫麟缷辦定埠厘卡巡檢蔡蔭楣均到呂林鍾到赴桐城提案回萬琅同知王壽堃均知奉委籌餉捐輸差 
[豫章官報]  
　　候補府余鎔驗收城工知縣謝起源洋鄉散賑回蔡瑩九江府屬公幹回張政慶禀謝甄别行知鄭榜詔往撫州府公幹四川候補知府宋大墉奉蜀督委赴鄂滬來江禀到廣昌千總黄遺華病故遺缺查有左營候補千總陳鼎元堪以拔補該弁現充本衙門武巡捕酌將左營右哨千總葉金祥互相訓署陳鼎元仍兼武巡捕帶南康通判陳正笏往吉水公幹夏濟安委辦上高卡從九賀鍾濟起服來江改指府經許雲騫指分江蘇從九蔣伯瑜俱謝考驗親軍副哨程升貴護貢陝西回 
[維揚官報]  
　　正月二十七日臨興塲朱鹺尹禀到二十八日楊分轉葆鈞戴分轉兆鑑婁鹺尉章均起復回淮鄒鹺尹傳珽委曾公祠照料二十九日富　塲黄鹺尹禀辭陳鹺尹炘由栟角差次來揚鄭鹺尹貽泰委解淸江餉銀起程 
 
 
 

Page 11

 
 
   
 
 

Page 12

 
 
   
 
