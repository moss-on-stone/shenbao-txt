# 1902 - 100 - 4910412

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲 * 
推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬比禱求諸維德鑒 
[漕運總督奏裁汰屯衛大槪辦法摺]  
　　漕運總督臣陳夔龍跪奏爲酌擬删裁屯衛大槪辦法電商各省會議恭摺具陳仰祈聖鑒事竊臣恭閱電鈔光緒二十八年正月十七日欽奉上諭各直省衛所屯田原爲轉漕養贍運丁而設自南漕改由海運以來屯衛弁丁半成虚設此項田畝私行典賣輾轉糾葛弊端百出現在定章攺折漕糧亟宜認眞淸查攺歸丁糧以昭核實而裕賦課著漕運總督陳夔龍會同有屯衛省分各督撫將各省屯田地畝逐一澈底查明悉令該屯戶報官稅契聽其管業將屯餉改爲丁糧統歸州縣官經徵如有盜賣私售者亦飭據實報明完納正供不究旣往更須嚴禁胥役需索苛擾此後屯丁運軍名目槪行删除其原設之衛守備千總等官並著裁撤攺歸營用卽由各本省督撫於各標内仍以原班酌補所有詳細章程著陳夔龍等悉心會商妥議隨時奏明辦理欽此並准戶部兵部先後咨行前來伏查旗丁久不供差猶資屯田養贍仰蒙皇太后皇上如天之仁但令納稅完賦仍准管業其盜賣私售者不究旣往該丁等具有天良無不同聲感激惟向來魚肉旗丁之書差伍丁人等一旦絶其利藪難免有意遷延必須酌写簡明易行之法立限辦理庶不致扞格難通旗丁典賣屯田由來已久轇轕甚多若必按照原佔原丁稽核田畝不但竣事無期更恐多所擾累旣蒙聖恩不究售賣似可卽憑有衛現征册籍其田無論在丁在民均令現業之人納稅完賦則事旣易行錢糧亦不致隱漏臣前於恭閱電抄時卽經悉心籌畫酌擬大槪辦法電致各省督撫臣會同商辦謹將所擬八條爲我皇太后皇上陳之一事宜速辦以防書差人等抽匿册藉造言煽惑之弊一交收定限各衛經征屯餉皆有册串擬限於奉文一月内將原册原串移交州縣接管接征其接管官擬限於兩月内查明具報不得藉端遲延一旣查戶口徧審丁口旣需時日亦恐滋擾衛籍考試詞訟等事本係州縣官管理無須再行移交戶口以免騷擾一擇用書差州縣接管軍屯開辦之始事體極其煩重擬准擇用衛所勤謹書差以資熟手而免觀望一官給印照欽奉上諭令屯戶報官稅契查屯田典賣有契自業無契擬一槪由藩司糧道會給印照以憑報稅管業稅宜從輕尤應嚴禁苛索一酌定錢漕欽奉上諭屯餉攺爲丁糧擬按照田地等則酌定兩忙征銀及漕米應征之數其未定以前仍暫照舊制征收一定賞罰衛官交代州縣接收如能依限竣事擬請量予獎勵逾限有罰其督催官考成視所屬爲斷一分别歸標所裁實缺衛官自應卽留原省惟候補人數甚多當此裁攺兵制之際勢難悉留漕標卽江南各標亦必不能盡用擬將候補衛所人員分發向有衛缺各省收標以免壅滯以上各條臣係忖度事理酌擬辦法非敢謂盡屬可行况各省情形不同各衛煩簡亦異旣將軍屯歸倂州縣必須因地制宜斟酌盡善定爲經久之規固不敢稍涉因循亦未可操切從事其間如有應行變通之處以及一切未盡事宜非臣所能遙度均由各省督撫臣督同司道妥議辦理臣仍盡心會商隨時奏請聖訓總期有裨賦稅無擾軍民以冀副朝廷裕課恤民之至意除俟各省督撫臣咨覆到齊再行酌核會奏外所有酌擬删裁屯衛大槪辦法理合先行繕摺具陳伏乞皇太后皇上聖鑒訓示謹奏奉硃批仍隨時會商各該督撫妥籌辦理欽此又片删裁屯衛一事應俟各省會同商定分别奏明辦理惟衛守備千總各缺旣經奉旨裁汰則候補人員一無所事若待裁屯竣事再行歸營未免爲期較遠守候需時查現今在標候補衛守備四十五員候補守禦所千總九員候補千總二十七員向均在浦聽差本已極其壅擠困苦堪憐今額缺奉裁卽非漕標候補之員可否仰懇天恩俯准將該員等先行分發向有衛缺各省歸標委用俾得及時自効如有願歸部選者准其呈明歸選至標營向無守禦所千總之缺可否准借補千總並求飭部覈議具奏如蒙俞允臣再將分發各省員數妥議具奏所有候補衛所人員擬懇先行歸標緣由謹附片陳明伏乞聖鑒訓示謹奏奉硃批兵部議奏欽此 
[諭旨恭錄]  
　　二月二十五日奉旨馬蘭鎭標左營守備著王懷慶補授欽此○二十八日奉旨廕生存厚著以文職用恩錫著以侍衛用麟厚著以旗員用李煜瀛加恩著仍以郎中分缺卽補周清任著外用景如勳著内用惲福成著外用步軍統領衙門筆帖式員缺著桂福托莫洪武斌壽德楞額補授恩煜福懋來芳明貴著調赴該衙門學習弼增葵林淸順吉成額勒秉額魁福嵩麟崇啓清鈺巴圖隆阿茂林春壽德麟常緒鍾璞榮安著記名工科給事中員缺著陳慶桂補授截取國子監學錄王儀鄭著照例用奏留吏部額外主事吳海著准其留部已革花翎二品頂戴遇缺題奏三院卿選用道内務府員外郎慶寛著准其開復原官銜翎升階照例用前山東候補知縣余則達著准其開復原官仍留山東補用欽此 
[駐蹕白㵎]  
　　昨晚九點鐘接京師電報云三月初七日午後三點一刻鐘皇太后皇上聖駕行抵白㵎卽在行宮駐蹕召見軍機無上諭 
[宮門抄]  
　　二月二十五日理藩院鑾儀衛光祿寺廂白旗值日無引見博公謝壓馬大臣恩恩祥等 
 
 

Page 2

 
 
得賞銀兩謝恩松森榮惠等因伊子得保獎謝恩橚貝子續假二十日特圖愼因伊弟得保獎謝恩吏部奏派騐看月官派出張百熙溥善那桐李紱藻張仁黼沈家本慶福陸潤庠國秀謝希銓宜烈陳應禧崇蔭楊雨爕杜彤麇秀召見軍機及明啓景灃二十六日外務部廂紅旗值日戶部三庫引見二十一名正黃漢十八名廂藍滿十四名頤和園二十六名咸安宮一名德平英鈺榮耀謝侍衛班領恩福建遺缺知府廷琦謝恩大額駙續假五日崑中堂澤公各請假五日葛寳華請假十日兵部奏派監放駝馬派出崇中堂持圖愼崇勳桂春又奏派演放水師砲位派出芬車志鈞召見軍機及廷琦二十七日吏部翰林院正藍旗值日吏部引見五十七名廂黃漢二名廂紅滿十二名前陜西藩司李有棻到京請安廣西正考官李傳元到京請安某肅學政葉昌熾請訓廷康假滿請安掌儀司奏初一初二日祭奉先殿恭王醇王行禮召見軍機及李有棻李傳元葉昌熾皇上明日卯正至奉先殿壽皇殿行禮二十八日戶部廂藍旗值日無引見溥侗請假五日德洪額請假二十日召鑡軍機及榮慶劉恩溥 
[修理行宮]  
　　天津直報云京師門外向有昌運行宮當乾隆時曾於此舉辦萬壽盛典歴年旣久漸珙頽廢甲午年恭逢皇太后六旬萬壽修復舊規去歲被聨軍焚燬刻又奉皇太后懿旨本年夏間駐蹕頤和園由此經過茶尖著派承修大臣等前往估工修理大約四月中旬卽可告竣矣 
[修攺則例]  
　　京師訪事人云陳玉蒼大京兆前奉特旨查閱吏部例案檔册删繁就簡以歸劃一刻經閱畢與吏部堂官叅酌删攺已有成規各司員現奉堂諭纂修本部則例聞約須二三年始克告厥成功也 
[接修鐵路]  
　　京師訪事人云京師東便門外迤北城根鐵路刻已接修至太平倉所有倉厫一律拆去以便攺爲車局將來火車運米至京卽卸入局中攺裝大車運入朝陽門赴各倉交兌又正陽門外西城根之鐵路近亦興工接修由西月墻轉而東南直抵正陽門橋下卽在彼處設立蘆保火車馬頭刻已鍬畚齊施不日當可告厥成功矣 
[玉牒開館]  
　　京師公報云玉牒館爲出示曉諭照得本館現在補修玉牒發繕新書招募報効人員辦理功課奉旨允准欽遵在案理合出示招募書記滿漢人等先期赴館呈騐字樣如果字畫端楷堪繕新書取具連名切實保結方准立予字據將底檔携回敬謹繕寫以昭愼重並按期送館倘有將底檔污穢遺失等情惟具保人是間如有不肖之徒阻撓滋事准該繕書人呈明本館定必從重究治 
[賀禮述略]  
　　京師訪事人云此次英皇加冕我國派振員子前往致賀皇上命撥庫銀三萬餘兩購備禮物聞内有乾隆年間漆器物極精美價值頗昻至使臣一切經費則命撥銀六萬餘兩亦由内庫給撥 
[賀使啓行]  
　　京師訪事人云出使英國慶賀英皇加冕之振貝勒定於三月初四日由京乘火車抵塘沽然後乘輪船赴滬小作勾留航海就道所帶叅贊五員梁誠汪大燮黃開甲唐文治楊來昭陶大鈞隨員李經楚繙譯吳應科潘斯熾諸員約共十餘人並聞振貝勒致賀加冕後尙須至法英義比等國游歴以擴見聞 
[襲侯薨逝]  
　　京師訪事人云合肥李文忠公之嫡長子經述已奉旨承襲侯爵金張世胄海内榮这詎上月二十八日忽因疾殁於京寓總布胡同府第至所患何症則未能詳悉也 
[兵艦赴甬]  
　　甬江訪事人云日前閩人丁阿虎丁阿金爲鎮海縣民人無端毆斃西人聞之以民情浮動深恐或肇禍端爰致信英德二國各派兵艦一艘以採辦食物爲名駛入鎭海口停泊白沙地方鎮海砲臺統領吳吉人軍門知之亦乘超武兵輪船尾隨其後二兵艦下椗後卽登岸拜會駐寗英領事及寗紹台道春觀察提憲余軍門旣而余軍門乘超武兵輪船至英德二國兵艦拜會管帶官面商一切然後回署不知能免别起風波否也 
[借材異地]  
　　武昌訪事人云鄂省開辦警察已由武昌府梁集菴主守擬具條陳禀請憲示聞督憲張香濤宮保以創辦伊始必須得西人相助辦理現與日本中佐鑄方中藏君一再籌商擬延熟悉捕務之西人充當巡捕頭優給薪水并資雇印度巡捕數人偕華捕分司巡緝之事誠保衛閭閻之善政也 
[示禁謠言]  
　　甬江訪事人云日前寗郡忽出有挖眼刨棺等事一時謠言四播聲勢洶洶鄞縣令黃明府知之探恐愚民爲其所惑特發出六言告示云照得謠言惑衆律法在所必懲近日紛紛傳說僉稱挖眼破心甚至牽涉外國其言全屬無憑皆由匪徒煽惑爾等萬不可聽業已嚴拿斬决從此風靜浪平頗聞鄉民傳播日久飽受虚驚萬勿街談巷語婦孺不得安寗西國無需心眼從前薛道奏明豈容妄生疑忌不顧和約交情寗波通商最早中外一視同仁爾等各安生業勉爲盛世良民匪徒一經拿獲無不立正风刑 
[學轅舉襄]  
　　杭州訪事友人云前浙江學政李文坡大宗師於去冬病殁任所停喪在署現由公子輩擇於本月初一日扶柩回籍先期開吊二日省中官紳及同年故舊咸往弔奠其太夫人先於上月二十九日未刻登舟是日靈柩由節署東轅門出清和坊大街至武林門外官馬頭登舟前導執事應有盡有城内路祭三處一係同鄉一係在籍紳士一爲門生故舊本省官塲俱在新馬頭公祭靈柩下舟後卽起椗開行府縣各官均恭送出境湖墅水師統領特派兵船二艘送至申江 
[莫釐盜案]  
　　莫釐友人來函云東洞庭山長圻村於二月二十九夜四鼓時突來盜匪二十餘人明火執械連劫陸順龍許阿雙張春大三家惟均窮苦小民所失無幾嗣經報知太湖廳署踏勘屬實飭捕嚴緝先是二月初二日金灣地方朱姓家被盜未及一月連出盜案聞盜匪皆湘皖口音似係梟黨地方官若不及早嚴緝居人何以安枕耶 
[簽捐開彩]  
　　武昌訪事人云鄂省庫儲支絀賠欵浩繁大府奏開簽捐票飭各州縣按數派銷以資挹注示期於二月杪日在閱馬廠開彩先期由善後總局飭工支搭篷廠預備一切迨是日淸晨善後局總辦朱王兩觀察武昌府梁集菴太守江夏縣陳介菴大令先後蒞止藩憲瞿賡甫方伯亦命駕親臨以昭鄭重旋卽將開彩機器如法搖動觀者如堵擁擠異常保甲局及城守營員弁兵役分投彈壓尙不至滋生事端迨午後始得事竣各官分道返署 
[邗江官塲紀事]  
　　揚州訪事人云上月二十五日淮揚海道沈愛蒼觀察因公赴白門晉謁督憲劉峴帥行抵維揚時府縣各官均出城 
 
 

Page 3

 
 
至碼頭恭迓觀察接見有差隨命輿登岸答謁傍晚回舟卽揚帆上駛○上月杪兩淮鹽捕管都司周都戎忽奉運憲程雨亭都轉札文飭卽解任一面遴委五岸緝私之候補游擊羅游戎德龍接署其獲咎之由則非外人所得知也 
[武林官塲紀事]  
　　杭州訪事友人云浙省設立武備練軍延日本某君爲教習現已訓練有成由撫憲札委候補縣丁大令德威爲管帶候補千總趙千戎廷傑爲副管帶○上六叚保甲分巡差由臬憲會同保甲督辦周觀察札委候補布理問姚叅軍天佑接辦○湖州府烏鎭同知缺藩憲委候補同知過仕昇署理○新任浙江學憲張宗師亨嘉於上月十四日接受關防後筮期二十八日謁聖 
[訊懲無賴]  
　　松江訪事人云塘南胡家橋左近蔡某娶一醮婦并隨來一子名阿五蔡視之如子詎阿五稍長不事家人生産專與匪類爲伍時向甲索資揮霍上月杪又向滋擾甲靳而呵之阿五懷恨竟至亭林鎭糾同無賴十餘人乘夜馳至甲家將甲兩女褫縛凌辱並掠去錢米及耕牛一頭翌日有某乙聞而不平前往追截得將耕牛奪回甲亦繕詞赴華署聲控華邑尊林　生大令閱詞震怒立簽幹差前往將各無賴拘獲並將蔡阿五拿案大令研訊緣起判將阿五重笞收押其餘分别笞責枷號署前示衆 
[烟海濤聲]  
　　烟臺訪事人云邇者烟地各項糧食無不昻貴異常而柴薪價值尤蒸蒸日上有所謂松枝柴者每竹竟售至靑蚨八九文尋常炊爨之需竟同於焚蠟燃桂是可異已○上月二十四日之夜狂風大作呼號萬竅不啻虎嘯龍吟幸爲時不久屋字舟船尙無傷損○上月二十二日有某營勇丁至儒林街某妓寮作狎斜遊因妓奉迎不周遽行毒詈有某甲在彼直斥其非勇老羞成怒大肆兇毆致甲頭顱受傷嗣經旁人不服帮同扭赴巡司署訴控某少尉研訊之下因係營勇飭役送交該管營官嚴加懲辦○法商某甲向在朝鮮貿易上月由朝鮮郵政局寄往上海匯豐銀行銀票一紙計銀一千六百六十兩不料被某乙乘間竊去潛往烟臺某雜貨行使用嗣經法商查知馳赴烟臺禀知領事官函請某海關道飭傳某鋪主到案嚴追刻已將銀票繳案惟竊票之人早已聞風逃逸無從緝拿矣 
[賀使行轅紀事]  
　　昨日午前英正領事班德瑞君副領事慈必紹君法正領事巨賴達君副領事龍仁君繙譯費亨祿德慕理君德正領事克納古君俄正領事闊雷明君美正領事古納君副領事德格思君丹正領事厲克司密甫君比正領事薛福德君義正領事聶納濟尼君大西洋正領事濮琚君繙譯畢禮納君奥正領事格次辣君隨員商納禮君日正領事岩崎三雄君以及稅務司好博遜副稅務司李蔚良博祿多漢關稅務司賀璧理造册稅務司夏立士副總稅務司裴士楷署洋文稅務司義理邇漢文稅務司威禮士稽查稅務司麻振大律師担文前江南師範學堂教習福開森同務叅贊傑彌遜日本陸軍步兵少佐合并直治陸軍通譯勳八等過璋太郎諸君均詣轅淮謁振貝勒一一接見如儀旣而江寗京曰將軍崇善副都統額勒春遣巡捕官祥泰培良赴轅禀安呂大司空李星使盛宮保蘇松太道袁觀察江南提督李占椿叅將廖得勝龍鎮國均先後趨轅叅見下午本埠官塲設宴味蒓園請振貝勒讌飲六點鐘由行轅發駕聞先詣呂司空盛宮保處然後蒞園各官均先期鵠候園中鋪設極華至晚始撤席而散 
[節鉞將臨]  
　　江蘇巡撫恩藝棠大中丞出轅大閱已屢紀前報兹悉中丞於今日抵埠上海縣汪瑤庭大令飭差役人等在大王廟碼頭預備一切聞中丞到滬後在天后宮側行轅暫駐節鉞 
[司馬謁客]  
　　昨日午後松海防同知劉乙笙司馬因有要公詣縣署拜會汪瑤庭大令晤商良久然後辭出 
[局員更調]  
　　滬上各巡防局員現經道憲袁海觀觀察更調十六鋪南局委賈叅軍慶恩楊家渡委賀叅軍元鈞塘橋委蔣二尹國楨梵王渡委羅二尹鴻炳洋涇委房少尉樹瓊昨已分别下札矣 
[未准撤回]  
　　日前蘇松太兵備道袁海觀觀察札飭南市江蘇撫標滬軍營管帶龍葆珊遊戎撥調親兵二十名赴公義馬頭英商老公茂所設騐花局内彈壓邇者遊戎探悉江蘇巡撫因大中丞將次蒞滬校閱營伍爰於前日函致二十三七鋪巡防局請邱友林二尹將兵調回二尹以未便擅專遂禀知觀察觀察函致遊戎飭仍照常彈壓俟公估局設定後方可撤回 
[捐帖未准]  
　　日前周上德投淞滬釐捐總局禀稱欲開船行請給牙帖督辦朱觀察隨卽批示云船行牙帖松滬各屬從未捐過碍難准行著卽知照 
[查究拆籬]  
　　日前有某洋商函致上海縣汪瑤庭大令稱在廿七保七圖内購地數十畝四圍均編籬笆以便興工建屋近忽被人將籬笆拆去求請查究矣令卽飭差傳到是圖地保吳友甫訊問吳供小的於去年七月接辦以前之事均係舊地保徐子香經理圖内洋商地基甚多所築籬笆不知被何人拆毁容小的訪查大令判限三天查明禀復提究 
[二月分選單]  
　　員外郎戶部浙江司薛尙義江蘇甲知府福健興化寳康廂藍監同知直隸正定桐壽廂黃滿洲人知州陜西隴州褚成昌浙江廪貢雲南宣威黃乾濟安徽舉知縣河南柘城葉壽萱江蘇監安徽舒城錢人龍江蘇拔貢福建泰寍李秉鈞正白貢生湖北咸豐趙曾蕃安徽陜西同官邱炳圻浙江廣東增城胡維賢浙江俱附甘肅兩當胡鵬年江西廪廣東海康柴維桐山東監廣西羅城馬振江陜西山西繁峙胡光鏞江西陜西郿縣周紹乾河南廣東靈山黃紹堃浙江四川梁山嵩瑞廂藍浙江金華毓彬正藍山西壽陽祥瑞廂白雲南浪穹李緒田山東俱監貴州貴定周廷華浙江舉廣東高明李恩榮湖北廪貢陜西醴泉于張華江蘇附洋縣章春芳浙江附廣西岑溪丁立橤浙江附甘肅平羅榮春正白生員安徽當塗世忠廂黃貢生浙江奉化王汝賢甘肅舉直州判廣東連州朱廷相山東副榜縣丞湖北利川王慶恩浙江福建寗化李承緒江西順昌張桂榜江西俱監福建建陽賀彤直隸廪貢浙江樂清王汝藩江西人縣主簿湖北棗陽楊岳芬山東監吏目貴州永寗汪光培安徽甘肅秦州杜元模浙江俱供事湖南郴州吳炳煃四川陜西葭州李德滋河南甘肅固原薛爾敬江蘇湖北興國廖富仁四川俱監巡檢陜西佛坪馮殿章直隸供事廣東電白李繼昌順天廣西柳城李仁壽福建湖北漢陽楊熙河南廣東連平王爲深山東直隸平山凌之徽山東監福建晉江蘇樹棟　直隸供事浙江瑞安江九如四川貢生典史四川洪雅張淦陜西山西懷仁沈明德順安徽渦陽游鶴林山東廣東鶴山黃文昇江丁廣東興甯徐澤鋆順天湖南黔陽曹齊震四川福建永安徐榮炎浙江俱監甘肅平遠胡國樑順天江西上饒祁國勳順天湖南桂東劉策勳江蘇俱供事江西萍鄉馬文光河南監驛丞貴州興義萬承宗四川吏員 
[正字]  
　　昨報論題及論中河南二字均係陜西之訛未經校出亟更正以識忽略 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[公廨訊]  
　　昨日英美租界公廨讞員張柄樞司馬因往洋務局伺候專使英國之振貝勒故將早堂會訊案件照會捕房再停解訊一日 
[扭控匿物]  
　　劉伯賢扭傭婦高蘇氏至英美租界公廨訴稱被高串匿物件求請究追由值日差入内禀明讞員張司馬著押候訊究 
[上海縣署瑣案]  
　　何錫卿控蔡某誘匿伊妻王氏經差將何王氏解案前晚縣主汪瑤庭大令提訊何王氏供蔡某係堂母舅日前以邀飲喜酒爲由將婦人誘騙來滬希圖價賣丈夫控案後經差來提蔡卽乘間逸去何錫卿供妻旣查獲求恩給領大令准之著具領妻結存案○金士浩控王懋芝圖賴借銀亦經汪大令提訊王供江寗人現在裕祥洋布店爲夥前與朱培之黃德華陳某等合開懋祥字號與福康公號往來結欠銀五千餘兩至二十五年分福康公號倒閉後小的曾還過銀三千餘兩嗣後懋祥亦虧本倒閉曾被他人欠去銀數千兩刻下須俟小的收到帳欵卽行歸還務求寛限金供前在親戚蔣子臣所開之福康公號爲夥二十五年分福康倒閉王所久之銀除還過外尙有一千五百餘兩均係借項並非往來帳欵王係懋祥號執事爲特扭案求追大令謂無論借項與往來均須歸還判王收押從速繳銀違干帶比 
[馬路工程局瑣案]  
　　前日湖南入劉興之濳至張月亭家竊取脚爐水烟袋各一當塲被張拘獲解入捕房捕頭轉解至馬路工程局襄讞委員余克安叅軍升堂研訊張供無錫人在福康窰貨店爲夥前日劉來店竊取什物爲特扭請訊究劉供小的向在某營充當勇丁來滬甫及十餘天現在滬軍營龍大人處求賞一差並未犯竊求鑒叅軍斷令押候交人保去贓給失主具領○前日王德發竊取木板携至馬路爲某號巡街捕所見拘獲人贓解至捕房轉解工程局余叅軍研訊之下供係海州人向爲賣菜傭初次犯竊求恩赦宥叅軍判責一百板驅逐出境贓存候失主具領○南市大馬頭元康煤炭店傭人李甘臣雇楊長庚之小車載運煤若干至中途爭論車價互相口角由巡街捕拘至捕房轉解工程局余叅軍研訊之下李供無錫人昨雇楊之小車運煤至滬北鐵馬路論定車資一百二十文後忽增索至二百文小的不允彼將煤棄諸馬路求鑒楊供江北人小的並未將煤抛棄叅軍以事起細微斷令出外理處○婦人朱金妹楊張氏在途互起爭端爲巡街捕拘至捕房轉解工程局亦經余叅軍研詰朱供本邑人向駕渡船爲業前日小婦人向張氏借銀臂釧一只至押鋪質洋銀三元赴某廟還願豈知張氏係天主教中人聞知不肯干休與小婦人滋閙輙將船上器具擊毁求鑒楊張氏供小婦人素入天主敎自朱金妹借去銀臂釧質錢還願後小婦人家兩小孩卽相繼逝世故向理論叅軍謂爾子之死出於天命與人何尤膽敢滋閙殊屬不法遂申斥數語斷令朱金妹赶將臂釧交還完案 
[英租界捕房紀事]  
　　偷兒周阿者行竊松江路郭銀寶家布衣數件經包探拘獲帶入捕房捕頭令押候解送公堂廪請讞員張柄樞司馬訊究○積賊許阿發犯案纍纍屢辦不悛昨又濳至雲南路某姓家圖竊適爲包探葉盈棠所見拘入捕房捕頭命押候解請公堂訊懲○屠灣銀行竊順記點铜錫二條逃往寗波昨經包探王長桂派夥前往拘獲押解來滬帶至捕房捕頭命押候解訊 
[法租界公堂瑣案]  
　　法租界黏貼招子須先報捕房繳納捐資方准黏貼昨日有英大馬路泥城橋外東洋戲館遣華人顧兆正手持招紙在法租界黏貼巡街捕以其有違章程拘入捕房捕頭判罰洋銀五元顧不肯遵斷昨日解堂請訊讞員杜枝園大令與代理繙譯聶君會商著押候傳到戲園主再核○某西人所雇傭婦王小妹隨同主婦乘包車至某處道經四明公所荒僻之處突有流氓三四人前來强攫簪環倉卒中又與野鷄車夫施小羣互相碰撞致將包車撞損當塲將施拘獲各流氓已飛步而逸昨日王偕包車夫祝小二投案訴請究追大令與聶繙譯會商判將施小羣重責五百板○艾仰橋前控俞鼎盛吞没洋銀一百元迭奉大令訊供追繳洋銀七十元尙少三十元迄今尙未繳到昨日原告投案求追大令著保交案俞鼎盛供再求寛限數日大令以其屢次逾限著交原保限本月十二日一倂繳淸如再玩延定行押追○程直夫前控高文忠積欠會項洋銀五百餘元奉大令訊供判還洋銀二百三十元昨日高呈繳現洋銀一百元大令著限五日内一倂繳清○某包探禀稱扒竊王文奎大某輪船竊取搭客皮夾一枚内　紗票二紙當塲拘獲贓已交還失主今將王解案請辦大令判責三百板○積竊林永生在英界犯案被包探追捕林逃入法界當塲拘獲送入捕房昨日英界包探李心福偕西包探投案請帶回捕房歸案辦理大令與聶君會商准交李探帶回○殷元溪訴稱連次失竊已開單呈報捕房前晚沈阿三又來行竊衣服當塲拘獲送案請究大令判荷校一禮拜責二百板贓交失主具領 
[美租界捕房紀事]  
　　日前裏虹口某繅絲廠女工名桂枝者與同廠女工妙林忽然起釁互肆兇毆昨日桂枝忽爾身死其父母卽將妙林扭至捕房申訴前情捕頭詢得情由以事關人命令自投上海縣署具詞禀控○昨日江北小竊趙竹山至吳淞路王阿虎車寓内竊取小車一輛適爲包探石金榮查獲吊出原贓帶入捕房捕頭令押候轉解公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
