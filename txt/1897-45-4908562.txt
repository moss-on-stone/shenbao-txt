# 1934 - 45 - 4908562

 

Page 1

 
 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所緝而我朝乾隆中浙江魏玉衡先生爲之研搜考訂并補續集六十卷其中條析病狀援据方書臚列治法斧藻羣言足稱黃岐之功臣青囊之盛業誠醫學入門之階梯刋印行世板久燬失今覔得善本詳加校訂紙張潔白裝訂二十本定價洋每部四元今已出書欲樹醫林之幟者請向各書坊購取此佈 
[論臺灣烟禁之嚴]  
　　鴉片烟種出印度本草綱目謂之阿芙蓉阿片實卽鶯粟也昔宋蘇氏轍嘗說鶯粟曰鶯小如鶯粟細如粟與麥偕種與穄偕熟苗堪春菜實比秋榖研作牛乳烹爲佛粥蓋以印度俗稱爲佛國故以佛粥呼之其所云研作牛乳者殆卽如近日種植鶯粟割漿之謂然則此物當宋時已有之不自今日始也特不知何人作俑以烟燈一盞烟槍一枝作横眠呼吸之狀致中國之人受毒於無旣耳楊秋衡海錄謂其類有三一曰公班出明雅喇一曰白皮出孟買一曰紅皮出曼逹喇薩别出嗎唎及盎嘰哩者名鴨矢紅今統以印度所產者謂之大土内地所產者謂之小土吸之者初惟以閩廣人爲最盛蓋以閩廣逼處海隅外洋之產首先流入也近則到處沾染統中國男婦四百兆人民吸烟者居十之半其流毒雖由於外洋半亦由内地自種鶯粟故吸食之人愈趨愈衆耳臺灣一島矗立於閩廣之洋其人民受毒愈甚幾無一非吸烟者當未割畀日人時我治臺官吏皆聽其吸食未嘗一申禁令也非官令之不知禁蓋以我内地各行省且不能禁絶鴉片使無吸烟之人濵海一隅與印度產烟之區不甚相遠其不能盡禁之勢不言可知乃自前年以全臺之地讓諸日人日人經之營之不遺餘力其所深惡痛疾者則尤在於鴉片一物欲不禁則彼國之法有所不容欲禁則臺民積習相沿一時又未能返於是設立爰書嚴定刑罰使全臺之地祗賸此夙有鴉片烟癮之人自後可以盡絶根株不至更中其毒蓋以一旦驟革其弊日人亦知勢有不能故於夙有癮者竟令其吸而於未有癮者則嚴禁其吸定法以民人之夙有鴉片烟癮者須領特許之憑方准購吸其他以出售烟膏烟具開設烟館爲生業者亦須先領特許之憑否則分别重輕予以違令之咎或處以有期徒刑或處以輕懲役重懲役之罪罰鍰有不得過洋銀五千元及二千元一千三百元之别其欲領特許文憑者應繳額金若干由政府裁定其大略均載於十五日本報所譯東報紀臺灣事中兹不備贅然詳觀其所定之罪所科之罰則以民人旣領各種文憑而以之轉給他人者爲最重推日人之意蓋恐鴉片之毒流染無窮故欲使臺民之嗜烟者祗有舊癮之人而無新癮之人故示中但言凡夙有鴉片烟癮者須領特許之憑而不言凡欲吸食鴉片須領特許之憑可知日人在臺有禁絶鴉片之意法旣操之不切久之又久自能使鴉片之害盡爲洗除寛嚴互用意美法良數十年之後凡臺民之舊有烟癮者盡行化去將見從此無一人再有烟癮者矣倘任其以文憑私相授受則輾轉流毒靡有已時縱使禁令森嚴終不能使禍根之絶乃歎日人此舉爲深得握要之治也或謂中國初時鴉片之禁亦未嘗不嚴乃禁者自禁犯者自犯卒至爲禍之烈幾於人人陷溺其中不知徒以嚴刑罪之而不思所以遏其源流則不能使毒之不相傳染夫鴉片本爲泰西醫師治病要藥故西藥中多有用鴉片者然其用雖宏其性甚毒我中國之人乃以之日夜呼吸形神枯槁精氣消亡百事廢弛昏昏欲睡甚至財產耗盡不能謀生有流爲乞丐匪類者嗟乎中國之人聰明才智未嘗亞於他國而盡人幾爲鴉片所困宜乎人才日形消乏而國家日益見其貧窮孱弱也推原其故皆以外洋所產不能禁之不來内地所植不能禁之不種以致毒流今日在上者徒貪其稅項之重視禁令爲具文而生民之禍遂至無有已日不若日人立法之善不徒收取其額金而仍有禁之使絶之意或又謂日人所定罰鍰旣如是之鉅倘犯之者係屬貧民不能出此鉅欵則恐此政亦同虚設斯言也所慮良是不知日人更將何法以處置之也然旣嚴其罪又重其罰日人烟禁之嚴亦於斯可見矣 
[革舉倔强]  
　　上海縣已革舉人童迴妄控學師宣琴山廣文一案解省後經蘇州府桐太守倩發審局委員莫雨香司馬葆辰疉次提訊已詳去臘報章昨日午後本館派赴蘇州采訪友人來書云正月初十日發審局開訊後司馬復將是案提訊二次初次僅提童革舉一人問曰汝在押所已多時矣是是非非諒能明晰今已自知悔過乎童不答司馬慰以好言再三開導童一味裝聾作啞低音無言案旁某書吏見其如醉如痴因語之曰大老爺向汝如此開陳汝心下總須明白童聞之忽瞠目厲聲曰汝明白我却未曾明白司馬曰訟則終凶吉語有之汝係文人豈尙昧焉罔覺乎旣而曰汝所控盜賣學田之中証曹梅卿已由本府大人飭提來省俟下次堂期集訊可也諭畢卽退堂翌日復提童革舉并傳及宣廣文質對廣文呈遞清供詳辯童所控各節之妄司馬謂童曰汝所控姦占嫠婦一事今查得該婦雖被别人姦污實與宣教官無涉汝何得挾嫌妄控平地生波童忽向之掉書袋稱趙盾弑君不知何義司馬問汝之屢次訐控究竟自出主意耶抑被他人主唆童忽信口妄扳稱出自妻叔徐頌增所唆前後禀詞皆伊代繕司馬飭廣文於清供上畫押俟開印後禀請撫憲鑒核諭畢飭廣文暫退候傳童仍發長洲縣刑房管押至姜承烈等六人先於去臘二十三日改押待質公所中近日並未訊及 
[信差被毆]  
　　鎭江采訪友人云此間郵政局於正月初八日派甲乙二信差渡江赴揚府分送所收信件抵揚後僑寓三義閣畔順和客棧旋以路途不熟倩某信局歇夥陳某分投翌日揚州各信局夥聞之卽於晚間糾集同業數十人蜂擁至棧中聲勢洶洶奪去信百餘封並將甲乙及陳痛毆不已約歴一時許若輩始次第散歸次日陳喚渡而南至鎭江關禀報一切稅務司李君聞言怒甚立卽電逹南洋大臣一面照會常鎭通海道吕鏡宇觀察十三日觀察已遴委曹大令升前往邦江查辦矣 
[領事鶯遷]  
　　蕪湖采訪友人云署蕪湖英領事雷夏柏君到任甫及月餘卽經上游檄令升署上海總領事所遺蕪湖領事一缺以正任四川重慶領事富美基君調署富君接奉飭知筮期客歲臘月二十七日接任雷君旋於二十八日挈眷榮行 
[粤東火警]  
　　本月初六晚朔風怒吼大雨淋漓料峭春寒砭人股骨鼉更四下忽地喧傳火警各水龍冐雨赴救知爲省城之西寳順大街口某藥材棧焚如猝兆幸灌救得力祗焚去棧屋一座立返祝融之旆先是三鼓時城南一帶遙見天際通紅如晚霞舒錦急出詢之僉云南關碼頭有篷廠爲祖龍攝去雖經附近鋪户鳴金告警而各水龍尙未 
 
 

Page 2

 
 
整駕而出某夕城西淘沙氹某宅亦不戒於火左右隣備有水埕當火勢上騰時各由瓦面將埕擲下立見烟銷火滅然已飽受虚驚矣 
[險阻備嘗]  
　　香港中外新報云奥大利亞洲有新沙漠焉在西鄙之西北隅其地廣闊無垠西歴一千八百七十四年英國副戎倭般頓君曾遊此地至去年又有西人結伴作汗漫遊自東而西逮佛士來河河在沙漠西北角西人中有威而氏者士携帶駱駝備需九月杪行至沙漠亘延至佛士來河計五百英里所見者惟沙磧荆棘石礫之類則荒凉滿目獸蹄鳥跡稀渺難尋三百里之遙未嘗覩駱駝足跡且水源涸絶汲飲維艱所謂赤地千里者不其然乎過佛士來河一百七十里卽駱駝亦莫勝其酷熱西人沿途備歴艱辛中有五十里須戴月而行一百二十里又須披星䟎道每日九下鐘後駱駝苦不能行有三次幾遭乏水之險甚至駱駝五頭因渴倒斃中有二西人往尋清水失路莫返同行者所携糧食器皿均棄諸荒野孑然一身行抵佛士來河乃得憩息迨率隊前往追尋失路之人而已疲憊不堪其苦矣 
[京營公牘]  
　　營務處爲傳知事由總理營務處抄傳奉管營大人諭查馬步各營官員弁兵於操演陣式之外鉛大槍箭等項雜技均應督飭演習勤加教練以期兵皆習技餉不虚糜著通傳馬步營嗣後將所屬弁兵認眞訓練預備本爵堂看視各項技藝時務須按簿登記輪流出派不准僅以此數十名希圖搪塞意存見好致與本爵堂練兵本意相背各該營務當實力奉行不得陽奉陰違倘再有前項各情定行究懲不貸等因前來相應傳知五處一體遵照可也爲此特傳○總理營務處爲傳知事奉諭全營翼長禀稱查本營馬隊辦理文案各派有文案官專司文案事件遇有缺出向由文案處効力委員書手内呈堂揀補歴經辦理在案其各隊辦理營務先無專人經理亦無專缺殊未便易隊伍以前各隊均以熟習營務之隊官自行揀派兼充更易隊伍時當將各隊辦理營務之隊官均開去隊官之缺改爲辦事官每隊二員作爲專缺專司營務事件禀准辦理亦在案至此項辦事官出缺應由何項人員充補彼時未經議及兹有缺出自當妥擬章程禀明辦理俾有遵循兼示限制將文案官章程於營務處効力委員差委實缺書手内擇其年深熟習營務者開單請補一員一由各隊額設書手内擇其通曉隊伍熟習公事者開列呈請挑補一員如此相間輪補作爲定章咨由之缺不許紊亂殊於奬拔人才愼重營務均有裨益等情示遵前來著照所請辦理定章特諭奉此相應通傳各營一體遵照辦理可也 
[福地長春]  
　　福建訪事人云客有從長門來者述及正月朔日划鰍港有漁舟一艘載平民及弁勇十餘人放棹中流意欲渡至某處不期猝遇封姨立時顚覆幸經鄰舟援手得不至與波臣爲伍並有小孩一口招招舟子也尙在襁褓中亦經跌入於水適爲一小木勾住浮沈水面得慶更生噫亦奇矣○會辦南臺稅厘總局陳觀察同書去冬奉憲委赴厦門辦理洋案聞所辦之案係某鄉民賠繳洋商之欵鄉民力有未逮乃以前任厦門道周子迪觀察任内所罰賭欵數千金益之洋商始行首肯觀察於厘清案牘後卽於臘底回省據情禀明上憲矣○趙若仙搶奪楊姓二女站籠示衆後禁諸犴獄以待定讞趙自知罪無可逃業於臘底服毒自盡矣○有騙子某至衣鋪購取皮袍褂一副議價已定向其店主人云此係正誼山長所買請遣夥隨同一往如其合意價當照付店主人然之遣人尾之而往及入院騙子卽延入講堂令坐以待卽取衣服手提入内移時來云山長方與客對奕請少安毋躁可也店夥諾諾鵠候良久不見其出大聲呼喚始有門者漫步而至喝問何爲夥告以故門者語以並無是事始知被騙懊恨而回○福州郵政局歸海關兼辦已於正月十二日開局附近南臺一帶居民鋪户凡有尺素皆自向投遞其與郵局較遠者則由信局轉投亦可惟郵局内祗一洋人寫字塡印其餘不過書辦及跟丁二三人司收銀信而投信之人絡繹不絶殊有應接不暇之勢云○入正以來連日陰雨初五晴曦高照淑氣宜人不意初六日雨師又復稅駕直至初十日後天始開霽後街及中亭街一帶燈市甚爲繁盛夕間游人如蟻熱閙異常詎料十四日清曉又大雨傾盆遂將火樹銀花城開不夜之興掃除凈盡說者咸謂天公不做美未免大殺風景也○海島各處向設燈樓原爲夕間輪舶往來識認之用現厦門海關稅務司派令洋員華繙譯生各一人前往各處巡視并聞因牛山島面看守燈樓之人有應察辦之事故兼令查問也 
[湧金春市]  
　　杭州訪事人云杭垣所設鼓鑄銀圓局因房屋窄小位置機器殊形局促遂擬購地添造廠房嗣在陸官巷口買得陳姓舊宅又將左右市屋先後買有三十餘間拆卸改造四面加築圍牆去年先將機器房屋營造竣工其餘應造房屋并所需一切木板磚石等業已採購齊全擇期新正初五日開工局外增造營房撥防軍營勇在彼駐紥以防匪徒偷竊及閒雜人等無端滋事局旁另建房屋一所擬將藩署所設官錢局移至是處以便易於查察經費亦略可節省也○烏龍巷金源昶綢莊去年冬間被偷兒所乘幸早爲防維不致大有所失詎意竊賊注意於此時往肆其穿窬技倆莊中人輪流守夜賊匪無從下手含怨愈深或在外抛磚擊石或升高嘷呌作鬼裝神以致被擾不堪夜不安枕莊主不得已禀請保甲局查拿刻先在巷中添一木栅雇用夫役嚴司啓閉或從此可以稍安矣○杭地於初六日得雪鹽堆昔昔高積庭中至初七八日滕六君雖經返駕而天氣陰冷以爲日煖雪融未可尅期以待不意初九日清晨黃人捧日而出祥光萬道淑氣宜人籬角牆陰積雪盡化遊人興高采烈咸往吳山等處閒游茶肆酒家坐客俱滿蓋以居民閒暇之日不過歲首數天及時行樂固應爾也 
[宜昌近事]  
　　宜昌訪事友人來函云向例歲除及新正元日開放恩關以便商旋此次上下船隻之赶恩關者早於舊臘二十日以後下水之船停泊於西壩地方上水之船停泊在龍王廟下首等放今年恩關船隻約百餘號上下船户於新正初一二三日均赶納半稅以次開行○去臘因米數缺少故平糶者每人只準買兩升先在貢院中交錢取票後往縣城隍廟取米每升取錢四十文每日持錢糴米者男婦小孩極形擁擠又先期示諭貧民於正月初一二三日内止糶至初四日再行開辦○去臘月半後天氣晴明較往臘爲和煖至二十七日之夜忽下大雪終夜不止翌晨起見一白無垠約得寸餘未幾紅日高陞雪已融化聞之老農云幸得此雪麥苗將由漸轉青豐年可卜至臘底天氣又陰冷異常歲除又略霏小雪元旦雖晴而寒冷殊甚初二三四等則皆紅日高懸漸有春風和煦之意矣○去臘年歲不豐飢民每出而肇事聞東鄉某處有某氏婦歸寗後遄返夫家獨行踽踽途遇無賴輩數人攔阻强欲將婦衣首留下始准放行經婦百般哀懇始將首飾攫去放之前行婦不敢復前回至母家倩親人護送而歸○去歲下鄉農田歉收城市生意亦因之淡薄又值小錢充斥每串錢可用者不及一半而百物昻貴肉價貴至百三四十文一斤魚貴至百廿餘文一斤麻油則每斤須百二十八文居民度日維艱且不獨米珠薪桂也○宜昌存棧下貨甚多因輪船上下不快以致貨物積壓自快利運去貨物六千餘件沙市運去二千餘件固陵運去千餘件後尙有躉積之貨等候輪船來運者據云漢口上貨亦甚夥○宜地於去臘來有賣武者男女數人拳法頗高又有變戲法及走軟索者男女數人某日因兩造口角繼以用武變戲法者爲賣拳人所欺今正變戲法人又在河下開塲試演不知因何與看客起釁致觀者羣起而攻幸巡查官弁到來彈壓得以無事刻聞官憲不日擬卽將一槪江湖驅逐出境以免滋生事端矣 
[漢水春鱗]  
　　漢口鎭訪事友人來函云新年已過舊務重興鄂省如繅絲銀元善後牙釐織布諸局均於本月初四及初六等日一律照常辦公○鄂省保甲總局黃鐵生太守兹奉憲委改調正辦軍裝所遺保甲一差以繅絲局之趙太守毓楠接辦軍裝所專辦一差另委黃刺史應周辦理均已上院禀謝到差視事矣○漢口武聖廟碼頭爲問津之要道刻下正岸石坡崩裂已盡躡足上下者咸有戒心修築以便行旅是所望於有地方之責者○水災迭起滿地哀鴻漢皋適當衝要去冬四路災民之紛紛而至者幾無揷足之地於是粥廠宏開不令一夫有半菽不飽之 
 
 

Page 3

 
 
嘆現當青黃不接之際不能停施諸堂董因特加添善米俾源源接濟擬至春尾俟災民得所始行停止其功德誠不淺矣○漢口自集稼嘴至打扣巷以上河岸迭次崩塌致有人屋俱陷之事嗣由上憲立籌巨欵委員設局招工興修在案詎料去秋水漲不能動工刻下水已枯落故易少尉翰鼎已進局開工矣○督中恊熊副戎撫中衡璞叅戎等恐標下諸勇有曠武功故於月之初旬後卽傳齊就大校塲操演○湖北應解京餉兹已彚成十批所有委解各員名次列下第一批試用通判童絢勳試用知縣馮嘉錫第二批卽用縣郭南溪補用知縣孫揚祖第三批補用知縣劉家怡試用知縣周昌壽第四批試用同知莊鍾溥試用通判余鑠第五批大挑知縣吳世璜候補知縣陳福謙第六批試用知縣劉侗壽戴立謙第七批試用通判何烜林燕愉第八批試用知縣吳林孫星煜第九批試用知縣陳瑜瑛朱宗第十批試用知縣胡金曾傳錄備取六員候補知縣侯昉試用知縣朱廣祿大挑知縣洪錫庚試用知縣周世樸候補知縣陳樹霖試用知縣程運皋○漢口自交春以來風雨調和祥霙迭見而氣候亦殊正錫福迎祥閭閻安樂太平草木雨露同沾適彼郊原晴烟萬里饒有豐年氣象○每届臘盡春回時漢口循禮門外有賣演江湖一切雜藝者神奇巧幻眼界一新一時紅男緑女白叟黃童莫不踏青而來拾翠而去亦點綴昇平之景象也無如匪徒環起往往有乘隙肆掠婦女飾件等事俗呼之曰打圍最爲惡習地方官心焉惡之業已高懸示言飭將把戲各塲一律停止○漢口楊家河正街有開豆腐店之鄧甲者其婦涂氏素性蠢愚本月初旬某日忽因細事與鄧爭吵遂憤不欲生延至中夜乃投繯而死嗣後婦家聞耗齊來致欲興訟公堂幸賴四鄰多方排解從豐　殮而罷 
[神山話舊]  
　　蕪湖訪事人云太平府文舜臣太守調署廬州府所遺太平府以新簡遺缺知府陳伯英太守文騄接署太守接奉飭知後卽五馬首途去歲臘月二十二日道出鳩江小駐襜帷晉謁道憲并拜會各寅僚翌日向姑孰溪邊進發二十四日卽履新任事蓋以歲事將闌故不得爲須臾之緩也○客冬天氣多雨泥濘路滑蠟屐爲難臘月望後天公做美普放晴曦俾貧民得料理辛盤歡然度歲不意六街三市中各項店鋪生涯清淡依舊如前回首往届年關通街買賣肩摩轂擊幾如行入山陰者相去奚翅霄壤遊覽廛市未免有江湖日下之勢爲之憮然○臘鼓聲中每多樂善之士隱名散給米票以爲貧民度歲之貲客臘此風寂然直至除夕前兩日道署西首及北岸附郭諸破落户中始見有一二紙飛至若南岸江口諸客民鶉衣鵠面無米可炊繩樞甕牖間未免塵生甑釜或云前年有某善士散米被貧民圍若堵墻大受其窘散完之後又挽住兩袖强行搜索以致重裘華服竟被撕破片片作蝴蝶飛好善君子有鑒於此因遂不敢爲發棠之舉然則今歲諸窮黎之飢不得食亦自取之咎也○去歲之冬道憲慨捐鶴俸創建寗淵觀浮橋以便行旅業經委員興工旋因上叚店鋪恐橋成之後下叚市面繁興生涯爲其所奪聯名公禀意在阻此美舉兹悉懷私見者計有二十家誠恐市儈綿弱之力不足以挽回憲意復懇某紳爲之一再陳詞以明其失道憲因札飭蕪湖縣出示將橋工暫停示中大旨以寗淵觀碼頭添建浮橋乃該管太平府文太守米釐局方道憲屢以爲言本道體察情形似甚有益地方故不惜捐廉籌欵委員興工原議於浮橋之外再造大渡船兩號以備每年山洪暴注時開橋瀉溜渡送行人之用並非未於水漲溜洶籌及也今據所禀似慮橋成上下貨色不便生意爲寍淵觀以下店鋪所奪情見乎詞本道素恤民隱於商於民絶不歧視而此項工欵亦尙未能猝集姑准從緩俟訪衆論再定行止似此絶妙善舉誤於商人畛域私見惜哉○前報東西梁山救生紅船經臬憲札委精健前營陸統帶就近督率力加整頓無論風雨令兩岸紅船照章巡弋兩三月來所救遭風失事之舟不可枚舉因以所救金陵回空之巢湖米船及四褐山滿載柴炭之五艙船二起上聞於臬憲蓋以兩次船覆人溺鳬泛江面皆能冒險救援人船無恙且米客存艙洋銀百七十元亦復絲毫無損其功誠爲不小也臬憲以營官督率有方水手等踴躍効命捐廉賞給洋蚨十元六元飭統帶分别酌奬俾知鼓勵並令此後凡紅船遇有非常奮勇之事儘可開具情形來司請領奬欵○每届歲底需次貧員例有炭敬之贈其欵由道憲曁外五口榷員按月捐集初時極貧之員每人約可得洋一二十元不無小補近年以來宦途擁擠粥薄僧多得此者寥寥不成數去冬幸稅務廳張筱衫司馬禀蒙道憲另撥廉泉百餘金爲買菜求益之舉於是浮沈宦海者得以稍蘇涸轍不致歎卒歲無資頭等極貧如某某等佐職皆獲贈二十餘金次貧十數人人皆洋銀十六枚又次亦尙各得十二枚以視往届不　倍蓰且推而至於故員家屬亦尙各贈洋銀四元六元不等是以被澤諸人咸頌憲恩之高厚也○蕪湖爲皖南北各路商務彚集之所巨商　　　物星羅每至歲暮遣夥赴各州縣索帳歸時朱提白鏹車載斗量踵接於途絡繹不絶袁觀察恐郊外荒僻之區易啓匪人覬覦特派保衛營饒管帶自祀竈日起分撥五路勇丁赴東南西北各鄉沿路護接江北由合肥收帳歸來者其欵尤巨特加派哨弁一員渡江迎至二壩必俟運上官渡而後釋責此亦思患預防之善政爲商民所歌頌者也 
[白下官塲紀事]  
　　金陵采訪友人云蘇松太道劉康侯觀察乘某輪船至省垣叩賀劉峴帥年禧峴帥在花廳接見茗話片時觀察卽辭赴司道處投刺次日各當道以次躬往答拜○江寗藩司松方伯於本月初旬赴滬旋至蘇垣叩賀撫憲年禧及事竣遄返卽詣督轅禀到○洋火藥局總辦候補道蔡觀察世保已於某日飭局開工矣○陸師學堂總辦候補道錢琴齋觀察於開學後卽赴督轅禀知○藩轅牌示署泰興縣周玉鴻因病請委接署遺缺應照章輪委正途歸班另補知縣黃金鉞署理 
[上海官塲紀事]  
　　前任關道憲黃幼農觀察以太夫人之喪擇期本月十六七八三日在署開吊法界讞員鄭景溪大令須往襄事昨禮拜四堂期先行咨照捕房所有各案著停訊一期○蘇松鎭總兵陳印波鎭軍命駕來滬昨日入城赴丁憂海關道黃幼農觀察處吊奠俄又往上海縣拜會黃愛棠大令大令飭丁擋駕○總巡鍾壽百明府偕各巡局委員先後赴丁憂海關道署吊奠 
[會勘工程]  
　　前日上海縣黃愛棠大令會同馬路工程委員朱森庭明府至南市沿灘勘視一周旋至集水街察看十六鋪橋如何加闊勘畢諭令各店户從速遷移以便將屋拆去俾馬路通至租界之中 
[刦掠船貨]  
　　閩商釣船金嚴順攬裝永豐棧客貨豆餅花布等物於去年十二月十九日駛至川沙寳山交界之王家灣海面陡遇大風下椗以待不虞鄉民糾集漁船六七艘將貨物搬取一空船亦拆毁共計船貨約值五千金並凍斃水手一人餘人逃回報信嗣經查明爲首之王阿狗係川沙廳境人當經號夥袁嘉生具詞呈控廳尊立卽飭差將王拘案供出同黨甲乙二人住居寳山縣境因卽移請恊緝事主開呈失單投縣禀報此船拆毁之後尙有頭桅一株現在是處海神廟爲燈竿查王家灣民風强悍愍不畏法有捕務之責者宜如何詰奸禁暴以安商旅而靖閭閻也 
[輪船移泊]  
　　招商局江天輪船向泊小東門外寗波碼頭邇因採辦糧米夫役衆多恐有不便暫將江天移泊長江碼頭以便搭客附之來往 
[整頓車業]  
　　法界東洋車夫鳩形鵠面與卑田院中人無異車亦率多破壞不堪馳行俗呼爲單面照會捕頭爰傳各車寓主親到捕房面諭以後車輛須各大加修整亦不准使貧病車夫混迹其内倘敢故違一經查出定將車扣留充公車主照章科罰經此一番整頓想各東洋車定當煥然一新也 
[穩婆害命]  
　　有方姓者不知何處人氏卜居本城小東門内梧桐弄中妻某氏身懷六甲於前日免身不料胞衣不下惶急異常聞有住 
 
 

Page 4

 
 
居花草浜之沈姓穩婆善於收生不惜巨費邀至家内沈婦言胎雖能下而孩　能保惟產婦則可保無恙方允之講定酬謝洋二十元不一時沈婦將胎取出產母忽然暈去死於非命方不肯干休與之理論沈婦自知理屈昨日央諸親友及地甲人等理勸不知能免爭端否 
[杉板覆溺]  
　　前日傍晚有某輪船起椗開行機關展動波浪掀天適旁有杉板船一艘欲避不及舟子無所施力傾覆波心幸經各杉板船上人竭力援救將舟子撈起得慶更生至覆船中有無搭客尙未知其深細也 
[病發跌傷]  
　　昨日上午有鄉人某甲至新虹橋西堍四海鶴昇樓茶肆登樓啜茗迨至興闌欲去剛行至扶梯邊忽然失足從高墜下血流如注傷及頭顱經人撫視之見其氣息如常惟瞑目噤口不知人事而已爰雇人舁送同仁醫院求治醫生竭力施救得以應手而蘇訽其致跌之由則稱夙有羊癲瘋症今因舊病猝發以致立足不牢平空傾跌雖受有微傷猶幸尙無大損因向衆叩謝而去 
[上海巡局紀事]  
　　昨日張錦春至老白渡南首某姓小飯館果腹不知何故與伺應之楊某口角互扭至十六鋪巡防中局聲訴情由李闌史二尹判令將張責手心五十下交人保出○著名流氓蔡阿息及混名厚皮狗狗者在爛泥渡左近遇事生風并糾集黨中人每夜抽頭聚賭事經二十三七鋪巡防局姚邵兩委員訪悉諭令局勇及地甲等人從速拘拿以便申送總巡局嚴行懲辦 
[法界捕房瑣事]  
　　太古洋行桂陽輪船買辦房内被司事葛金生竊取衣服當洋六十餘元正在報捕查緝適葛繕就信函將當票封入遣人送至船上因將送信人拘送捕房研訊供出囑送之人捕頭准其交保出外此去年十二月事前已登諸報章昨日失主將葛扭送捕房押候堂期解訊○招商局執事某甲乘坐馬車途經某處突有東洋車夫拉車疾走將馬車後背撞成兩孔經巡街捕拘入捕房騐明修費應需銀五兩五錢捕頭格外從寛著賠償一半將車夫押候繳銀釋放 
[美界捕房瑣聞]  
　　偷兒王阿小前日竊取天潼路第五百三十九號門牌粤人陳姓家皮袍褂一套陳設控捕房請爲查緝昨經包探洪阿寳將王拘獲解入捕房捕頭著押候吊贓送廨訊究○積竊黃阿青昨晨潛入源昌路某客棧内竊取棉被一條棧中人未及知覺被其乘間携出負至西華德路經包探石金榮緝獲人贓一併拘解捕房捕頭令押候送廨訊辦○西華德路王順記木作外築竹笆以阻閒人闖入兼護屋外所堆木料昨晨有胡楷秀者私將竹笆拆毁意欲入内圖竊適爲木作中人瞥見當卽扭交三百六十七號華捕解送捕房捕頭令押候解送公堂究辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[神誕徵歌]  
　　新閘大王廟自前年重修後香烟鼎盛羽士所獲不貲俗傳元宵節爲大王誕辰是以南市各糧米帮徵召伶人在廟中演戲三日香花馥郁袍笏鮮妍往觀之人趾錯於道 
[英界公堂瑣案]  
　　黃四福趙銀河兩包探同禀稱小的等查得聚仙居等烟寮酒肆二十二家均於夜間十二點鐘後尙不閉門收市有犯定章是以拘案請罰其中聚仙居已罰過二次蘭桂芳新申樓新泰源德興樓長發等五家亦均罰過此外大興隆匯言閣萬花樓春申樓裕家祿新長興吕鼎泰文雅園協順昌瑞雲祥復順昌義興祥同源劉長盛永興祥合品仙等十六家尙是初犯合并禀明屠别駕商諸衛繙譯官然後判罰聚仙居洋銀六圓蘭桂芳等五家各罰四圓其餘各罰二圓○包探趙銀河禀稱顧永林納鴇兒毛陸氏之養女爲妾旋卽懷孕至去年十一月某日分娩時邀毛陸氏至家作伴不料竟騙去顧妾所有金首飾若干顧查悉後向索不還因卽投報捕房捕頭令小的吊出原贓將毛陸氏送案請究顧飭家丁持名片投案候訊别駕著將毛陸氏發交官媒押候過堂訊究○包探孔阿才禀稱竊犯王阿寳迭經犯案送請大老爺訊懲前日　闖至四馬路西胡家宅會香里龜子李惠平所開野鷄倡院内竊取錫燭臺一對報捕後捕頭遣小的緝獲人贓送請究辦李龜投案領贓王供稱小的係常州府屬某邑人行竊該死别駕著遞解回籍原贓給李龜具領○包探石金榮禀稱前晚楊阿榮胡榮生張有生沈作有方芝山王立廷葉志良葉杏溪金福林華金全殷吳氏等男婦十一名口在周玉堂家圑坐賂錢經小的查知報明捕頭帶同中西捕役往捉當塲連賭具獲住旣人捕房殷吳氏以洋銀二十圓爲質得以暫時釋出今日並未投到餘人解案請訊周供稱小的係蘇州府屬某邑人現在某書局營生新年無事偶約同業各友作葉子戯後不敢再犯矣楊等各人或供偶往閒游或供人内訪友不肯直認賭錢别駕判罰周洋銀二十圓餘人各罰五圓殷吳氏所質洋銀撥充公欵○包探倪順泉禀稱日前同棧廣東號所雇車夫名阿福者至陸稿存買得猪油兩　用小車裝至穿虹浜流氓王林海李阿清瞿榮昌等十餘人藉口查捐勒索洋銀一圓阿福不依彼等卽將小車及猪油一併奪去報捕後捕頭令小的拘獲王李瞿三人今特送案請究同棧號主李心泉投案遞禀聲訴前情王供稱小的係江北某邑人在猪油認捐公所供役别駕謂公所設在何處供稱設在十六鋪南泉漳會館畔小弄中董事甘金標頒給小的腰牌令在外巡緝漏捐之貨昨日見有猪油裝運向之查詢車夫一味恃蠻是以將貨奪下李瞿係小的之友與此事無干别駕謂貨若出口自應照例納捐今尙在本地安得藉此滋生事端遂著押候嚴加懲辦並追取原贓一面諭令李隨堂候質○包探秦少卿禀稱浙江寗波府屬某邑人陳鳳香在南京路某洋人家當細崽某日之夜其幼女闖入同居之西醫德興家放開自來水管以致水溢滿屋墻垣竟致衝坍衣服亦皆毁壞現已估得修理墻垣賠償衣服兩共需洋銀一百五十兩是以交小的解案請訊德興醫生投案訴稱房屋雖與陳之主人家相連然夜間必鎖斷不知陳女如何入内致肇此禍所毁之物如願賠償則已否則合請嚴懲陳供稱德興醫生與小的之主人同住雖有一門阻隔然夜間並不扃閉女兒因聞其家擲骰聲故信步入内所毁墻垣小的願倩工匠照樣修還至衣服業已晒乾均未損失女兒年甚幼穉求大老爺格外開恩别駕問能否照價賠銀供稱小的貧苦無力安得　出如許之銀别駕喝令笞責一百板枷號一禮拜○包探何瑞福禀稱前日陳長友雇坐沈路喜所拉東洋車至某處及下車忘却縐紗一叚沈並不　　送入捕房及至陳報捕後捕頭令小的往查尙不肯　直待搜出眞贓始無從抵賴今特解案請究陳投案領贓沈供稱小的不知租界章程故敢犯此尙求大老爺格外施仁别駕判令管押二日贓給陳具領○包探秦少卿禀稱某日陳阿金在行駛蘇州之某航船上竊取方阿春所携鷹銀五十圓兹經小的查獲吊出三十五圓尙少十五圓　知已經用去是以送案請判方投案領贓陳供稱此項洋銀小的在航船上拾得無從交還失主不得已而暫　　　　　笞責二百板○水巡捕唐寳榮押解唐毛毛至案禀稱前日此人操舟至白大橋畔將周根根戳傷是以獲送案下周現在某醫院　　　　　　　　　之醫生言須兩禮拜方可痊愈唐供稱小的失手所致尙乞恩寛别駕著押候周傷痊再核 
[蘇撫轅抄]  
　　正月初九日知府沈鳳韶自松滬局總巡來句容縣鄧炬禀到通判德山禀知奉飭派蘇差委知縣葉光祖禀　　藩憲　　　　　　　　　　　　　基由吳淞江厘局來又劉垣由松滬綢捐南局來又張明允由常昭海口厘局來理周朱之榮由滬來湖北鄖陽總鎭留統兩江督標新湘五營陳　　　　　　　　　　　　　湘補用副將唐逢治到常州營遊擊李永陞到○初十日三品銜候補道許元章由湖北來辦理湖北督銷局江蘇候補道劉思訓由湖北來襄辦　　　　　　　　　　　　　　由滬來太倉州蔣禀辭同知莫葆辰禀知本日開發審局又羅承恩禀知奉委赴滬點收白鉛運蘇華亭縣葛青浦縣汪均禀到知縣張明允禀　　　　　　　　　　　　丞程柱禀到縣丞李熊飛由吳淞貨捐分局來又勞杶禀謝委署無錫縣縣丞事太湖恊鎭余萬興到正任常州營右軍守備徐誠檀謝委管帶蘇防　營 
[上海六馬路仁濟善堂經收咸有一德施醫給棄一文愿册捐十月二十至十二月三十日清單]  
　　抱歉居士顧壽記沈韓氏三善士各助洋十　　　　　　捐人三個月洋六元王裕記陸炳華李國臣各洋五元周急堂無名氏各洋三元陳麗生林閏之邱福康積讀齋花男順時五户各洋二元綺園經募洋一元四角天　　　　　銅洋一元小錢二千二百文璜涇恭壽堂張厚德堂徐鶴照堂卜友記順記姚琢軒周愛蓮無力字八户各洋一元傅源泰傅鳳生姚景泰錢友棠樂金生孫定發王坤　　　　胡　君九户各助洋四角四分半巡防局憲爲謝阿龍王金有賭博罰欵銅洋二元姜雲記錢七百五十文以上共收洋八十一元四角銅洋三元錢七百五十文小錢　　一百文 
[上海北市絲業會舘籌賑公所施于英經收順直山東湖南賑捐十二月初二日至三十日第十四次清單]  
　　初二日嘉興放生室主人求却　　　洋二元蘇城金　三角○初三日松郡沈崇德爲孫病愈完願洋十九元銅洋一元無名氏銅洋一元○初四日蕪湖戴高氏洋三十三元陳鄧氏舊願完清五元　石氏四元　伯欣十一十二月捐各一元○初六日諸曁粮署嶺南李林氏病愈完願洋十元浣溪薄宦求保平安四元江右石鎭街厘局大梁生一元○初七日無名氏銅洋五元○初八日梁溪禾乃子洋四十元朱梅生求病速愈十元無錫泰源銀樓吳桂林求病速愈十元○初十日泰州顧恩燕爲内子病愈完願洋二十元蘇垣元裕易隱名子三元嘉興姚家埭放生室主人求却病延年二元○十二日凝瑞規元八十一兩七錢履成規元八十一兩七錢湖北無名氏由漢口招商局來洋五十元古潤病餘生今春抱病蒙左君厚甫多方照拂現已全痊酬謝不受移捕以爲左右造福二十元○十三日義記恆求里中平安洋十元默禱子二元求保伊多福人五元○高郵丁玉軒募文渡和尙錢一千一百文張曾煓錢六百文求目明夜　移賑首足錢一百文三户合洋一元小洋十角木納書屋銅洋二元○十四日嘉善李懷鏜還願洋五元○十五日南通州無名氏求身體平安由沈煥臣先生交來洋十元○十七日鎭洋縣學以錢姓非禮贊儀移助洋二十二元四角蘇州河南伯子求外症速愈十五元瘡愈心願人十元琴川吳潤卿爲父病愈完願五元彩記一元○十九日印心氏曹平銀一百兩合元一百零七兩五錢五分南潯無名氏洋二十元二角福建蘭村先生爲兒女輩求保平安由蔚長原來爛印洋二十十元計重十一兩四錢七分松江洽和不留姓氏洋十元　增得愈五元無名氏四元陳尙　一元○二十日師儉堂孫洋十元延泰莊銅洋一元○廿一日隴西郡洋四十元安省楊鴻庚四元王鶴記二元潘兆淇愈病一元○廿三日　　譚守戎募陳友洋三十元松江杜式渭十四元潤省記五元安省春祥莊銅洋二十元○廿三日德隆豐蔭俞堂洋一百元松江祝椿壽椿健四元求病速愈人二元○招商漢　　鉄城欠願氏錢二十千文合洋二十三元五角五分五釐蔡丙丞洋十二元鐵城欠　氏十元補湖北沈公館十六元頴川氏還愿二元共五户合計洋六十三元五角五分○廿四日臨滁陳舜云善士經募洋六十四元高少雲求妻病速痊十元○廿六日恆盛米行買賊贓送十六鋪局判罰洋二元○廿八日不留名銅洋七元○三十日江西綠　精舍　　洋四元○十二月分共收洋七百十六元小洋二十四角五分扯七二九五合元五百二十四兩一錢零九釐欄牧洋二十元重十一兩四錢七分作元規元二百七十　零九　五分以上計元八百零六兩五錢二分九厘銅洋三十七元連前共收規銀一萬二千七百四十五兩六錢八分銅洋三百四十五元七角五錢　　丹二千錠正氣丸二千服保　丸臥龍丹一千瓶 
 
 
 

Page 10

 
 
[司各脫䲄魚肝油發售]  
新製萬應如意追風膏藥發客 
乳白魚油○化痰潤肺○補而不燥○滋而不滯回氣養血○平肝開胃○堅長筋骨○肥壯身體善治内傷○色慾癆瘵○咳嗽吐血○陰虚陽痿小兒瘦弱○疳積夜啼○請爲服之○立起垂危中國各埠寄售處 
香港中環威建大藥房○上海棋盤街普太和粤東雙門底威建分局○蘇州閶門巿普太和漢口流通巷威建分局○紹興永澄橋普太和棋盤街經昌泰廣貨店○江西洗馬池普太和汕頭永和大街廣萬春○京都大栅欄普太和厦門關帝廟前同昌號○南京果子街廣來居天津紫竹林内元彰號○福州南台寳德公司常州鼓樓華英大藥房○寧波江北岸生記號英京司各脫魚肝汕公司謹　 
[聲明]  
老閘森泰酒店係蔡胡洪合開今各東無意開張盤與後東順記爲業於今日止以前一切往來俱經理楚以後往來向順記理値與前主無涉蔡胡洪同啓 
[創設公司]  
啓者今有英國營造司名莊生現在願代華商合股興辦製造及覺易英國貨物公司貲本不須過多且易得美利合意者請至上海黃浦路二十號門牌與莊生面議可也此佈 
[上海中西大藥房]  
老牌眞貨 
麥精鬼肝油 
紀畢氏製來自泰西冬令補劑奇效無比滋營養衛調理及時每瓶一元童叟無欺躉買原箱價可相宜市問假貨請細辨之 
[凡蒙批發格外公道]  
補身牛肉汁　華英大葯房　補身牛肉汁 
[聲明假冐]  
本號博製漂成顔料印色泥金丙戌春開創十有餘年並無分出在外近有無恥之徒假冐本號招牌低貨混售魚目混珠有悮客商故特聲名倘蒙仕商賜顧者請認上洋新北門内北香花橋南堍便是　大吉廬啓 
[英正月份貳彩聲明]  
由本行售出呂宋大票二彩第二萬零八百五十一號新太古棧房買辦陳竺卿翁及分行錢運來十四條新太古船艙頭帳房吳翁一條中華銀號帳房余大源茶棧戴時美客人二條共得洋一萬二千元正本行開設多年屢中大彩四遠馳名今售英三月份批發格外雙單張公道分條六角紅票代勞各埠紳商賜顧認明上洋棋盤街北首石庫門萬利號啓棋盤街南首三茅閣橋第一家錢連來行同啓 
[新到天平]  
茲者本行出售美國名廠好厚牌天平已歷多年早已馳名遐邇今該公司專託本行經售中國各口座平每隻四百磅起至二千五百磅止並有絲廠紗局所用檯上擺平兩數起碼至十六磅爲止無不俱備其價批發格外已望各貴商賜俱顧是荷　英大馬路晉隆洋行啓 
[老太古告]  
太古火險公司　倫敦耑格西火險公司　柯德來火險公司 
叭喇定火險公司　勞洽愛司具火險公司 
啓者本行經理以上四保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎮江蕪湖九江漢口宜昌蘇州杭州沙巿烟臺天津牛莊等處　貴客欲保者請臨面議可也特此佈告 
[明治火險]  
三井經理多年賠欵迅速如有房屋貨物傢私均可照保價極克己如蒙賜顧請臨四川路十七號面議 
[東京水險]  
專保中西各口洋面平安水漬均照英國章程接辦設有不測立卽賠償無論禮拜夜深均可改印賜顧者請送交三井帳房 
[癧子頸第一靈騐]  
準提丸　治瘰癧一症無分遠近未穿已潰均能克功　潰　準提丸立能内消已爛抺　音　苦散止腐敗歛内服外敷刻日收功無此良方當難最效準提丸觀音救苦散每厘各一元信力自給上濟打狗橋北允大布　卽恆泰原處代售 
[義記洋行]  
保水火險 
又啓者本行又添英潑來使水火險公司計存本銀六百萬兩正專保各客出口銀錢貨物洋面水險併保岸上房産生財棧房貨物其保價格外公道　欲保者請至本行帳房面議可也 
[墨西哥國家大票]  
頭彩淂英洋約拾貳萬元 
英十二月號單己到 
英二月份墨西哥國大票定於華新正月廿五日閱　全張八元對開四元分條五角小洋照賭諸財翁請速奪標紅票兌付現洋函購原班回件信力自理各外埠貴商寳號如欲批拆代售價錢格外克已此佈三洋涇橋北五馬路口南順泰總經理處帳房啓 
[小輪船出售]  
啓者今有小輪船一艘名元寳長五十尺四十一尺高五尺四寸　水二尺六寸全盤以硬木造成機器之力甚大行駛甚　　内外俱　完　與新造者無異如欲貿者請至申報館面議可也此佈 
 
