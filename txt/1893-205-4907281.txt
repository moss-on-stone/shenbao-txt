# 1893 - 205 - 4907281

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官塲下迄閭巷瑣聞佚事纖悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官書局刋以行世然取值過巨非寒士所能購致本局以新鑄聚珍活字板排印眉目清楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有欲爲柔日之讀者請認明本局所印與蠅頭細字者有天壤之别售處在申報館帳房及各處申昌書室 
[朝珠助振] [  申報館協振所謹啓]  
　　無名氏樂善好施憫山右奇災尚未有艾特以朝珠一掛足一百零八粒交本館變價以助賑捐其珠係伽楠香製成間以翡翠佛頭珊瑚記念誠貴品也敬告海内仁人寰中善士尚其早移玉趾備價購歸旣可以飾觀瞻又可以拯饑饉豈非一舉而二善兼乎肅此布陳伏維鈞鑒 
[闢西報謬說]  
　　湖北麻城縣屬宋埠地方有瑞典國敎士二人被鄉民戕殺本報已屢紀情形此案如何辦理在中國大憲自有權衡本不勞局外之人妄相揣測近閱某西字報竟謂中國辦理敎案每失之輕縱此次瑞典敎士被殺實由官府唆使鄉民所致力勸各國調兵來華脅以威力大加懲創庶此後傳敎者不致再遭戕殺云云閱竟不禁爲之髮指眦裂慨然而歎曰吁是何言之謬歟夫泰西諸國通商傳敎二者並重中國旣准其通商卽無不准其傳敎之理朝廷明降綸音凡各國人之傳敎者准在内地設立敎堂凡敎士足跡所至之處又令地方官善爲保護是中朝之待敎士固已如天之無不覆地之無不載地方官有承流宣化之責卽以保護敎士爲心試觀歴來民敎齟齬之案或事起倉卒不及補救則亦已耳如地方官力所能爲未有不盡心辦理者往年長江一帶哥老會匪謠言四起無賴之徒隨聲附和苟非地方官調兵彈壓其被害當更不堪設想事平以後財産之被燬者如數償還敎士之被害者獲凶擬抵在中國官府固已準情酌理而出之西國辦理敎案豈復有加於此該報乃謂中國辦理敎案每失之輕縱此特該報之偏見非天下之公論也至謂此次瑞典敎士被殺由於官府唆使鄉民所致此其識見之陋更不值識者一笑敎士在内地傳敎載在條約是中朝已准之矣官府固中朝所設使之安輯民敎相安無事者也若以官府而拒敎士不特不守條約抑且不遵功令豈能一日安於其位况以堂堂官府而效　　鄙夫之所爲唆使他人以洩一已之忿尤爲情理之所必無固有不待辨而自明者若乃力勸各國調兵來華脅以威力此則不得不爲之辨戕害敎士出於鄉民非官府之意也鄉民之中良莠混雜其敢於戕害敎士者皆係莠民於良民固無與也且莠民各國皆有不獨中國爲然卽如美國舊金山等處戕害華人異常慘酷此亦莠民所爲今乃因鄉民之舉動不當而遷怒於官府固無是理因莠民之妄行殘殺而叢過於良民亦豈當於理乎况中國於閙敎之案歴來辦理皆能一秉至公毫無枉縱因此次宋埠一案而遽欲聳令各國與中國相見以兵戎是謂不念邦交不顧大局夫兵者凶事也戰者危機也苟非必不得已豈可贸焉興戎使生靈受塗炭之禍商賈遭風鶴之驚方今歐洲諸國强弱相制大小相維其所以不敢輕開兵釁者誠知大義之不可背戎首之不可居也卽其與中國立約通商懋遷有無年盛一年通商之利爲中國所得者尚少爲西國所得者實多一旦舍玉帛而事干戈則海口必致封閉賈舶不得往來而西人之旅居通商各口置有財産者於兩軍肉薄之時難保不玉石俱焚雖曰事後可以索賠而當時已不免受盡驚惶何况兵釁開自西國中國有詞以相難乎近來中國於造船製械加意講求更設水師武備等學堂造就人才自强之機蒸蒸日上迥非三十餘年前可比法人因越南之役擾我海疆馬江一戰因督軍者不得其人又因法人不告戰期致爲所乘然不久卽退彼究不敢以孤軍深入重地他若臺灣安平之役孫軍門用間出奇斬馘無算廣西鎭南關之戰蘇軍門身先士卒力挫凶鋒議和之局遂定可見西國若與中國搆兵正不知鹿死誰手豈可執三十餘年前之中國以相例而欲以兵威脅我先聲奪我哉卽使合諸國以攻一國衆寡之勢懸殊然兵連禍結相持旣久中國固有所失西國亦難保無傷吾知西國朝廷講信脩睦共保太平必不聽該報之謬說而輕於一試也情理二字爲天下萬國之所莫能外宋埠一案中國必當斟酌情理持平辦理以慰西人之望該報乃迫不及等甚欲以悖情蔑理之事聳動諸國多見其不知量而已矣 
[暹事電音]  
　　倫敦來電云法人現將暹羅美南河口外諸海島佔據如欲開仗卽於此處駐兵事急矣將奈何 
[太液凉波]  
　　户部爲批示事貴州司案呈據多倫諾爾撫民同知呈差經書徐心耕抵解光緒十八年分徵收落地洋藥稅銀三百七十三兩八錢九分解部兌收等因前來查本年正月間據海軍衙門咨稱本衙門於光緒十八年十二月二十七日附片具奏續籌借撥奉宸苑修工銀兩請仍由土藥稅厘項下解還一片咨行户部遵照轉咨各省關仍將徵收土藥稅厘銀兩解交本衙門兌收等因當經本部行知各省關遵照在案今據多倫諾爾撫民同知批差解交前項銀兩自應查照前咨令該經書徑行解赴海軍衙門投納除片行海軍衙門自行飭傳交納外相應批示該經書徐心耕遵照○禮部爲片查事准欽天監咨稱本年十月初一日呈進時憲書例應咨呈禮部請將妃嬪位數開送過監照例辦造恭進務於六月初十日以前卽速覆監等因前來相應片行内務府卽將妃嬪位數開送過部以使劄覆欽天監幸勿稍遲○年例小暑日起立秋日止於乾清門堦下曁西苑門前各設綠油大木桶二具其桶由營造可製備每晨奉宸苑供應桶内冰塊御藥局添備暑湯俾趨朝供職人員得以消渴去暑本年五月二十四日爲小暑節是晨循例各設木桶中置大冰一塊暑湯半桶以供隨時取飲大小臣工莫不食德飲和頌皇恩之浩蕩矣○新授内閣學士兼禮部侍郎銜宗室曾東橋中書侍郎章涓吉六月初一日辰刻履新先期由典籍廳傳知供事官及蘇拉茶皂人役至期一體叅謁○客冬雲南普洱鎭總兵慶筱亭總戎連殁於省會靈柩由家屬扶返京師上月二十七日戾止暫厝阜 
 
 

Page 2

 
 
成門外下關路北慈慧寺俟家事稍稍安置然後擇日開吊○江蘇巡撫札委某員管解京餉銀五萬兩分裝木鞘押解入都五月二十九日午刻抵部原解丁役赴當月司挂號訖雇夫將鞘舁入後庫堆存以俟銀庫示期騐兌○吏部爲曉諭事所有正一品漢廕生李惟仁曾廣鍾從一品漢廕生李恩官正二品漢廕生孫寳琦從二品漢廕生賈厚墉等五員本部於六月初二日帶領引見相應傳令各該員於初一晚在内城左近歇宿初二日丑刻穿天青褂備帶補褂元青褂並佩帶對子荷包手巾赴西苑門六項公所吏部公所内書到伺候排班帶領引見並先於五月二十九日卯刻衣冠赴部演習口奏履歴○新授福州副都綂綽綂制哈布由黑龍江入都遵旨請訓五月二十五日戾止暫寓東四牌樓報房胡同關帝廟當卽繕具安摺綠頭牌於二十七日子刻專弁齎往西苑呈請奏事官遞入於寅刻趨詣西苑門外候旨旋由軍機處發出傳單令綽哈布於第二起入見上御勤政殿詢以由何出身到過何省綂制據實奏對畢退出南海午後赴當軸各處禀安○刑部五城司坊步軍綂領衙門順天府大宛兩縣各理刑衙門遵照向例於三伏内無論何案概停熬審遇有刑杖照例八折刻已由各理刑衙門出示曉諭矣我　朝法外施仁不誠遠邁千古哉○吏部爲示傳事所有五月分月官知縣丁秉乾蔡如景周應溎張若金補行四月分月官知縣張慶麟等五員本部於六月初二日帶領引見相應傳令各該員於五月二十九日辰刻衣冠赴部演習口奏履歴如是日不到扣除引　見並於六月初一晚在内城左近歇宿初二日丑刻穿天青褂備帶補褂元青褂並佩帶荷包手巾忠孝帶赴西苑門六項公所吏部公所内書到伺候排班帶領引　見如排班時不到卽將綠頭簽撤下○五月二十五日之晚京師復得大雨聞迤西北門頭村山上曁東北一帶天降冰雹幸爲時甚暫尚不至有碍田禾惟妙峯山後山冰雹有大若橘柚者菓木房屋傷損甚多云 
[調署首府]  
　　日前接鎭江訪事人信知上憲將以鎭江府王太守調署蘇州府兹接蘇州訪事人函知蘇州府魁太守元恭荷恩綸補授廣東督糧道所遺蘇州府篆十五日經藩憲牌示以鎭江府知府王可莊太守署理所遺鎭江府篆以候補知府譚太守泰來署理有此一番交替想隨班逐隊者又多迎迓之勞矣 
[兇宅祟人]  
　　金陵城西某武員遺下住宅一所畫棟雕梁外觀壯麗而雙扉扃鑰寂無居人初亦不解其何故近有武員同鄉某太守缷差回省在此暫棲瀛眷女僕俟主婦熟寢偷得餘閒料量刀尺竹窓斜倚蘭燄微挑三鼓時忽聞院中颯颯作響舉目視之見窓外立一巨鬼口大如箕眼光灼灼相向而視女僕駭極聲嘶頽然倒地諸伴侶聞聲奔至扶置榻上灌以薑湯始漸漸蘇醒自述所睹衆猶不信越一日太守表弟某甲納凉庭前見白衣婦倚樹望月呼而詢之冉冉而没衆人始知第宅之不祥白諸太守另卜安居聞已出幽谷而遷喬木矣此係金陵友人所述長日如年正可藉此以消睡魔莫學院瞻之作無鬼論也 
[接篆盛儀]  
　　新任京口副都綂文翰青綂制瀛擇於本月十二日辰時接印是日清晨滿營總左右翼曁八旗官員均整肅衣冠次第趨轅叩賀印房之内翎頂輝煌蹌蹌濟濟署中結彩懸燈異常熱閙大帥威嚴誠哉超越尋常矣轅門之外紅男綠女欣瞻盛典者接踵而來約計不下數百人大堂上儀仗則　采鏤金僕從則鮮衣麗服吉時旣届戰鼓大鳴八旂營兵早已齊集自大堂下至宅門越頭門而抵照墻排列幾滿整若雁羽森如魚陣府營廳縣各官鵠立如山宅門内滿旗馬甲及八旗官弁亦以次站立迨鳴砲三響鼓樂齊作護都憲朝衣朝冠由簽押房而出至二堂見各官點首慰勞卽乘綠呢大轎至大堂下轎堂上擺設香案望闕行三跪九叩禮拜受印信其時鎗砲鼓吹不絶於耳禮畢公服陞座堂下各員弁叩賀如禮護都憲退入二堂接見府營廳縣各官每班五人分三四次入謁詢以民風土俗娓娓不倦及廳縣見畢始接見佐雜諄諄勸勉虚已下人所有八旗官員定於次日傳謁直至一點鐘時各官紛紛散去旗兵亦收隊而回都憲接篆後因前任積綂制靈輀仍在舊署遂於將軍衙門暫駐襜帷 
[豸節回鎭]  
　　常鎭道黄幼農觀察自蘇赴滬旋於十二日薄暮由滬啓行乘招商局之江裕輪船溯江而上卽於十三晚七點鐘時駛抵鎭江先是寳盖山營兵站隊江干迨輪船下椗升砲鳴槍聲聞數里旣而府縣各官員紛紛出城迎接觀察命駕登岸端坐綠呢轎中排齊全副執事由小閘口而進遄回道署官舫前在薛澱湖失事後觀察飽受虚驚幸保無恙屬下各員卽於次日清晨赴署禀安車馬銜接於門觀察卽於午刻赴各衙門謝步此役家丁溺斃者共四名其屍身已悉數撈起由觀察購棺成殮附輪船載回給予屍親葬埋每人賞給洋蚨一百元爲眷口度日之資尚有傭婦一口溺斃已飽魚腹矣何海若之不仁如此 
[珠海談資]  
　　廣東城西泮塘鄉人梁某娶妻李氏艷若嬙施而又賢于鍾郝眉齊鳩案樂可知已祗以水耨火耕所入無幾一家數口難免飢寒因思海外謀生或者可獲厚利遂暫捨于飛之案聊爲破浪之遊一去數年音問梗絶妾怨廻文之錦君悲出塞之歌鏡破難圓衾寒空守有涉重洋而返者謂藁砧已葬身異域恐難歸骨故鄉婦痛哭連朝自念孀獨無依半身誰托不得已琵琶别抱改適鄰鄉某乙不復念舊時魚水恩情矣一日梁忽滿載而歸入其宮不見其妻不禁驚駭欲絶詢諸隣里知其故急奔冋乙家滋閙乙初猶抵賴不承及聞梁欲禀官始浼人調處其間願將妻送還使之月缺重圓釵分復合梁首肯者再遂爲夫婦如初○番禺人某甲薄有田園頗堪自給娶妻數載琴瑟和諧邇者家食爻占久無就緒遂日與無賴爲伍嫖賭烟酒靡所不爲始而典其簪環繼而售厥房産終日饔飱不給轆轆飢腸其妻苦諫再三聲淚俱下而甲絶不醒悟依然終日嬉游百級債臺層累而上門前債主雁行立時聞斥駡之聲不得已商諸牀頭人欲其賣笑倚門藉夜合資以償夙負妻堅貞自矢誓不依從甲忿火中燒日以鞭仆從事妻自怨遇人不淑潜以一盞紫霞膏自盡甲始痛哭流涕有悔於心然而已無及矣○河南大觀戲園邀得諸妙伶登臺唱演花飛釧擊玉軟香温檀板一聲座客雲集有某氏婦珠胎暗結腹已皤然正在注目迎神忽氣喘如牛勢將分娩急雇船回去甫坐定胎卽墮於船中感受風寒回家而殞聞者惜之 
[廿四橋頭翫月記]  
　　揚州訪事人云江都縣林大令前綰如皋縣篆時出有戀姦釀命一案久經定讞不料解司復勘犯忽改供陳舫仙亷訪遂將原案發回檄調原審官覆訊大令奉札之下卽於本月初八晚前赴通州大約訊畢後尚須赴省一行也○某氏女家在興敎寺街南首素知大義家庭以賢孝稱去歲已出閣矣在家時生母久經逝世後母遇之虐父又游幕於外以故旣嫁後終歲始一歸本月初旬父襥被而返女聞而喜甚越三日卽賦歸寍不虞甫入家門驀見父屍挺臥堂前已將入殮驚而詢問家人告以前日好好回來昨晚忽患急痧治之不效至夜而卒女崩角擗踊淚盡成血昏暈數次氣息奄奄至翌日日高未起脫　入視則潛吞鴉片烟膏隨父於九泉之下矣夫家聞訃嘆惜不置遂與其後母料理身後一切在母家收殮○蓮花橋左近某宅長隨某甲素有登徒子之癖與比鄰某氏婦有染朝雲暮雨無間晨昏祗以耳目衆多每至氏家羣孩輙恣情嘲謔甲心惡之而無如何也一日有某姓子由書塾回邁甲於途甲誤認爲卽平時嘲已者大聲曰今日爾亦有踽踽獨行時耶某姓子頭緒茫然不知所措甲卽扭而毆擊拳如雨下某姓子奔回哭訴諸父父固庠序中人聞而大怒立至保甲局申訴情由局員許以提甲懲辦甲　聞夫被逮受刑赴某姓家肆行纒擾某姓本不欲爲已甚見甲妻如此無禮不得已又至局中禀述局員以此風斷不可長飭役將甲夫婦一併移送甘泉縣署請卽訊辦以儆兇頑 
 
 

Page 3

 
 
[供認知情]  
　　拐妻謀命一案由上海縣迭次研鞫固已詳列報章前晚二鼓時黄大令與葉司馬升坐花廳隔别研訊先提吳妙林至案妙林供認如前大令問爾等於三月十八晚將阮張氏之夫阮阿狗謀斃阮張氏究竟知情否莊金堂俞阿六卽獨眼阿六及曹德標究竟在塲帮兇否妙林供十八日以前小的與馬阿二及阿六等在茶肆商議阮張氏亦在座啜茗諒必知情大令曰爾等不必狡展照實供來尚可恩施逾格究竟阮張氏有何言語供稱該氏曾言丈夫阿狗面貌醜陋不願跟隨由爾等毆斃可也此係實供大令命提阮張氏至案謂此案經本縣迭次訪查明白今日妙林供認爾亦知情爾將實情供明尚可超豁阮張氏堅稱小婦人與丈夫素來和好豈肯令人謀死大令問爾旣與阿狗和好何以與妙林姘識住在鄭劉氏所開新悅來棧中答稱其時畏妙林兇横暫時相隨初意住兩三日卽行回家不料妙林忽萌惡念將丈夫謀斃且將我售與三馬路阿龍所開野雞妓院人令謂爾如不願與妙林姘識當伊將爾誘佔時應立時呼喊該氏俯首不語司馬謂阮張氏曰此案衆供確鑿爾不必以巧語搪塞若將實情供出本委爲爾作主立時開釋該氏堅執前供大令商之司馬着鞭背四十下仍矢口不移妙林謂該氏曰事已至此不必熬刑受痛不如將情供明大令問阮張氏曰妙林之言爾可聽明該氏供稱實遭誣指大令着再責四十下始供妙林曾向小婦人商議小婦人言毆斃與否我不管帳任爾等爲小婦人諒妙林等不致下此毒手故爲是言不料竟將丈夫謀斃小婦人實係知情叩求恩典大令商之司馬判將阮張氏釘鐐收禁女監一面提吳桂華莊金堂俞阿六曹德標至案研訊桂華供詞含糊大令謂前堂爾已供認何以今日含糊著責藤條二十下始供稱小的實毆阿狗胸前一下金堂阿六德標三人供稱此事小的等並未在塲實被妙林誣指小的金堂奉局員諭拘拿妙林到局致被誣扳大令再三駁詰仍無實供著笞金堂一百下與阿六德標分别還所又提馬阿二略詰數語供認如前大令判與桂華還禁外監聽候詳辦 
[墮馬肇釁]  
　　滬北祥泰洋行馬夫某甲前日驅馬六匹至新閘北首放青迨日影西沈卽欲驅回中有一馬生成傲骨倔强不行甲怒施鞭撻馬遂東西超躍墮入地坑中甲央該處鄉民郭裕文等暫助指臂願出謝儀郭等從之及將馬救起向索謝儀甲吝而不與郭等亦匿馬不放甲投英捕房控告捕頭同甲往索郭等仍不允以此處在租界之外將馬送交地保蔡心順看管由蔡轉送新閘巡防局樊宜亭二尹飭將郭等六人拘獲備函連馬解送縣署前晚二鼓時黄大令在花廳研訊蔡供稱充當廿七保十一圖地保昨有祥泰洋行之馬在新閘北首放青跌入坑中該馬夫央郭裕文等救起言明酬洋三元復忽翻悔反投捕房控告與捕頭同來索馬郭等以無謝儀將馬送交小的轉送局中今解案下大令問墮馬在於何日供稱昨日十一點鐘墮下至一點鐘救起大令問陳阿言爲誰供稱亦係帮同救馬之人大令謂局中來函言原主不願收領此馬爾可知原主何意其中尚有别情否答稱並無别情所以不願領馬者莫非該馬夫假冐祥泰牌號之故大令問此馬在何處供稱在大堂前大令著退去提郭裕文郭阿大郭華金郭林寳郭華華陳阿言六人至案供稱小的等均係本邑人住廿七鋪十一圖地方藉耕種度日田中均種木棉昨日有馬夫六人各驅馬一頭由新閘河東越河而過未幾五人各驅一頭仍越河而去有一馬倔强不前在田中往來疾馳被其蹂躪者約有二三十畝俄而跌入坑内馬夫央小的等救起願出洋三元爲酬及將馬救起該馬夫不顧而去田中棉花被其損壞值價甚鉅小的等遂將馬送交地保轉送案下大令問所壞之田共有幾户值價若干供稱約十餘家值價若干一時難以查悉大令謂爾等如有别情可卽實供郭等供馬身尚有糞穢大老爺如不信可請騐視大令一再研訊執定前詞遂判將郭裕文等六人交地保蔡心順帶去馬亦交蔡領回喂養聽候函致英公堂請蔡太守訪查此馬是否祥泰所豢再行訊辦 
[衆怒難犯]  
　　縣前街西首某氏凌虐養媳爲黄大令所聞飭差往查適該氏將媳禁閉室中絶其飲食已則他出該差遂協同地甲破門而入將媳帶至署中大令著看管候訊其詳已列前昨兩報聞該處一帶居民以該氏虐媳太甚代抱不平遂於昨日聨名控告矣 
[籲訴無門]  
　　前夕三鼓時有某甲奔入縣署大堂將鼓亂擊值堂差役盤問何事甲飛步狂奔該差竭力追赶至照墻下始得拘獲一再盤詰甲聲稱係本邑人在提右營著充當軍健此次領得餉銀若干兩曾赴某錢莊兌洋十元置於枕邊適著之左近某乙所開小酒店失洋十元指我行竊屢向逼索無計可施特來鳴寃耳該差據情禀報旋奉内諭着驅逐出署甲遂向南行由水橋走下正欲投河覔死適潮水大漲各茶肆挑水夫紛紛負擔而至覩此情形立卽向前將甲救起置之橋面良久爲相識者所見奔告甲之家屬用板門一扇舁之而回 
[喫驚不小]  
　　前晚十二點餘鐘有賭棍數人乘巡察賭塲之巡捕落差後卽在文昌閣後墳園中作牧猪奴戲適著名賭犯瞿關寳行經是處大呼巡捕來矣各賭徒信以爲眞紛紛逃避久之不見巡捕至始知被瞿所騙勃然大怒以瞿係同道中人不應撥草驚蛇誓欲一洩此忿翌晨將瞿扭至淞園喫講茶欲罰瞿洋百元嗣有同類爲之調處冋之反唇鬥舌者今則歛手裹足矣 
[幾焚妖廟]  
　　英租界大馬路中市有保安司徒廟俗稱之曰紅廟蓋當通商以前此廟本在曠野中四面圍墻皆刷紅粉幾與落日晴霞同其燦爛故以紅廟呼之中有觀音大士殿關聖殿香烟素盛自海舶東來市廛日闢高甍延月傑閣凌雲此廟遂與店鋪相毘連每逢神誕及朔望等日異方殊俗之民問卜求籖輸金還愿絡繹而來廟中羽士居然作富家翁昨日下午四點鐘時關帝殿中焚化香楮火勢横飛延及所挂冥鏹烟霧迷漫幸地臨孔道中西巡捕齊集取自來水灌救不致成災在佞佛者必以爲菩薩有靈一滴楊枝灑遍大千世界矣 
[舊案重提]  
　　去春二月間有陳桂亭托連錦堂轉托凌正代妓沈巧寳折還男女傭人各債曾得酬儀捕房聞之卽將陳連及該妓逮案分别懲辦惟凌正未到兹聞凌緝獲太倉及寳山縣境盜案要犯事畢回滬西包探飭印捕華捕於昨日下午將凌正帶至捕房候解公堂核示 
[捕頭捉賭]  
　　虹口朱家木橋賭臺經美捕房黎捕頭親往拘拿送案究辦復派華捕印捕各一名每日在賭塲一帶巡察若輩遂不敢大肆其技前日有著名賭棍賈蔴興卽茂順糾黨聚賭正在興高采烈時被巡捕偵知馳往掩捕詎該賭棍等竟敢作螳臂之拒將某號華捕手指嚙傷又將别捕肆毆始各鳥獸散該捕等回禀捕頭用德律風通報老巡捕房麥捕頭立飭英包探乘車至虹口美捕房黎捕頭督同王唐陸張江諸包探並中西巡捕數名前往賭塲四面　拿拘獲賭犯十餘人帶入捕房管押候解公堂請訊旋據包探唐寳榮王阿二張九意偕八十二號七十六號一百十三號印捕三百八十號一百十二號三百五十八號三百十四號二百五十八號一百零三號四百廿九號二百十四號二百七十二號華捕將賭徒吳阿寳王阿四張有甫姚紀發張阿和陳春炳曹阿秋朱阿邱祝祥祥及周朱氏等解案請訊三百八十號華捕禀昨日小的巡至裏虹口聞有人聚賭查看屬實卽欲拘拿突被該處著名地棍瞿關寳馬興二人喝令各賭徒蜂毆致被擊斷手指身受重傷蔡太守問當時曾否認明係何人擊爾答稱人手衆多不能認明八十二號印捕禀昨同三百八十號華捕往拘賭徒被伊等拖入溝中奮拳亂擊號衣號褲污穢淋漓後幸印華各捕聞聲而至始得協力將各賭徒拘獲吳阿寳供小的係潮州人向作小經紀昨日聞捕房捉賭偶爾閒觀致被悮拘王阿四供係江北人向在虹口繅絲廠爲小工邇來無事在虹口賭檯望風每日得錢一百五十文家中尚有老母妻子藉以餬口包探禀王阿四前因犯事由上海縣遞解回籍太守問王阿四曰爾之錢文係何人付下供係潮州人付與小的姚紀發供小的向在洗衣作内安分營生昨在空塲中晒衣賭博之事並不與問捕頭禀昨見姚在賭塲附近望風姚堅稱不涉陳春炳供昨日經過是處見中西捕正在捉賭小的恐人多擠軋避入茶館無端被獲請卽開釋一百七十九號華捕禀陳春炳避入茶館由二十七號英捕囑小的往拘曹阿秋供係寍波人昨在裏虹口粥店領略雙弓米風味見 
 
 

Page 4

 
 
巡捕等往北捉賭小的遂隨之而往後又見中西各捕在門前行過小的卽向華捕言有巡捕被賭徒毆擊不知何故忽將小的拘案太守問華捕曰曹是否向爾等說有巡捕被賭徒毆擊四百三十號華捕答稱是周朱氏供係本邑人擺設賭檯之處係小婦人之地同鄉人祝祥祥與潮州人馬興等糾合賭徒在此賭博小婦人屢向潮州人等勸令他去皆被祥祥阻止并給洋銀十元言明作爲賭基押欵日後不賭卽須贖還賭博時每日給小婦人洋銀一元小婦人以賭錢終非久長計冋伊等商量伊等置諸不理小婦人欲往捕房控告又被祥祥攔阻小婦人家中尚有年老之姑及女兒等祝祥祥欺侮女流旣拘案求請懲辦太守問祥祥付爾洋銀十元可曾用去答祥祥付洋時言明將來歸還是以不敢用去訊至此蔡太守命一干人退下祗留王阿四在堂問曰爾曾犯事遞籍今又來滬可知罪否答稱小的家在上海尚有老母及兒子是以又來問賭檯係何人所設答稱係瞿關寳及潮州人等所設問今日到案者誰曾賭博答稱不認識問瞿關寳與潮州人别處尚有賭檯否答稱不知問當巡捕往捉因何被打答不知質之翁阿六等均稱並不犯賭蔡太守准將周朱氏暫釋諭令將祝祥祥所付原洋十元交案阿秋旣不干涉交的保人吳阿寳王阿四等九人押候查明再訊 
[傳人候訊]  
　　琿春法蘭西銀行匯上海票銀二千兩中途遺失涉訟公堂連訊兩次據案中牽涉之東洋莊意順陶司事王恩渥供出後馬路永興利執事人鄧姓求請移提當經葛同轉於前日下午三點鐘飭包探王榮培投文英公廨將該號執事廣東人鄧某解至捕房克捕頭飭押候解案訊究 
[清凉一服]  
　　昨承清濟善堂以紅靈丹痧藥午時茶見餽當此炎威酷烈却避無方得此良藥自可扶正辟邪拜領之餘合書數語以表謝忱 
[雲霓望慰]  
　　本館協振所昨承永安室以票洋一百元助山西振欵山西當大祲之後百萬嗷鴻流離滿目際此炎天烈日不死於槁餓則死於疾疫我輩幸生安樂之鄉雪藕氷桃浮瓜沈李試作一易地想惻隱之心自不覺油然而生永安室倡之他人亦必有繼之者彼孑遺黎庶可慰來蘇之望矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南雜綴]  
　　謝和尚者滬南無賴子也昨日因沈阿福之女言語無倫遽批其頰桃腮杏臉變作頳霞女悲啼宛轉奔訴其父沈阿福忿甚將和尚扭赴廿三七鋪巡防局控告劉穆亭二尹略詰情由以和尚不應欺凌弱女送請總局核辦和尚之母王氏投案懇求免送二尹飭重責三百板具改過切結交保釋放○周福寳倪安慶在滬南董家渡外擺水菓攤紅桃綠李滿匣盈筐前晚有餅師魏長祿蕭喜彩金殿生等三人同往欲買蟠桃三枚因論價不成揮拳互擊餅攤主馬召光聞聲馳至上前助陣將水菓攤上各物擲毁無遺時有許瑞生在旁閒觀魏等不分皂白將許痛毆一頓致受損傷又擁至明泉樓評理正在擾攘間適總巡張牧九司馬巡夜過此喝令勇丁將一干人拘送廿三七鋪巡防局轉送總局俟回局後發落有頃司馬回局立卽升座集訊判將馬召光笞責一百下賠水菓攤上錢六百文再令買傷膏藥兩張給與許瑞生命將魏長福等三人各笞二百下枷號兩個月期滿責放魏長福發廿三鋪金殿生發廿七鋪蕭喜彩發十六鋪分别示衆○滬南各處木栅每於二鼓後下鎖醫生穩婆之外無故不准擅開所以昭鄭重也前晚有南門外某學生經過大呼開栅栅夫楊阿四初置諸不理繼因纒擾不已始開栅放行後不知何故竟至扭結不解經人勸散始各歸家昨日某學生以毆辱斯文等詞至廿三七鋪巡防局控告戴意珊二尹集訊之餘以學生等不應夤夜私行與人爭競申斥再三栅夫楊阿四深夜開栅有違定例着重責五十下以爲後來之儆○寡婦李氏在南倉大街開設小烟館醉翁之意不在酒每於收市後招集劉盤龍一流人呼盧喝雉逹旦通宵前晚又有人在内賭博總巡張牧九司馬聞譁噪聲喝勇拘拿賭徒已紛紛逃避司馬著將門牌缷下飭廿三七鋪巡防局務將各賭徒拿獲懲辦○湯炳和在南市大東門外開設籐器店雇金小壽爲夥邇來金與湯有隙每日三餐一覺不肯作工湯遂另雇陸掌寳爲夥金以湯不應擅雇他人與之爭論經人勸解始各分散金尚不甘心糾合猪作帮中之陸生晉全桂生等十餘人大興問罪之師軋湯至茶館中評理唇槍舌劍聲勢洶洶金等擦掌磨拳大有棄文用武之意湯知不能敵投保甲局禀訴局員飭十六鋪地甲前去查訪旋經查明金小壽等軋啜講茶是實欲將諸人解局請辦金自知理屈願惠茶資並備香燭向湯服禮其事始寢○南匯航船户嚴如松前日偕差夥夏老金駕舟來滬停泊滬南會館碼頭忽與閩人阿林之杉板船碰撞阿林怒不可遏一躍而過將嚴船上物件搬運一空揚帆逕去嚴奔告十六鋪地甲同往追獲欲將兩造送局請辦阿林一再商懇情願歸還物件負荆請罪地甲允之鷸蚌之爭始釋○楊沈氏投十六鋪保甲中局控稱被奚阿七毆傷情何以堪故來控告李蘭史二尹提阿七至案諭令自備香燭向楊沈氏服禮取具原被切結備查 
[縣訊放鳶肇禍案]  
　　邵雲初在山家園戲放風筝被張阿發爭奪刺傷肚腹一案由蔡太守會同黄大令訊供已紀前報本月初六日太守將張及阿寳送縣前晚大令升堂提訊邵仰芝投案訴稱雲初係小的之子傷雖告痊尚不能作工陳供稱係寍波人向在太平行爲侍者邵雲初之腹實被張戳傷小的在公堂奉斷交洋六十元給邵爲養傷費曾在公堂交過三十元尚有三十元今特呈案求請開釋張供稱係本邑人在太平行爲出店是日邵向小的强奪風筝糾令諸人紛紛毆擊不得已將洋刀攔阻以致刺傷邵腹大令判將呈案之洋六十元給邵仰芝具領陳阿寳不應輕啓釁端再笞二百板具結斥釋張阿發行凶肇禍著收所詳辦 
[英界公堂瑣案]  
　　包探李錦堂禀烟館堂倌石意星報失烟客所寄之銅匣一隻布衣一件袋中有洋三元查係吳來友竊去其洋用去一半尚存一元五角拘獲人贜請懲石申訴前情請准領贜吳供詞支吾蔡太守判管押二十一日贜交失主○包探黄四福禀李張氏投捕房聲稱被丈夫張阿桂毆擊身受重傷今將張拘案請訊李張氏供丈夫不顧家用反將小婦人時常凌虐心不能甘投報捕房今由包探拘案求請懲責張阿桂供邇來落拓無業出於不得已耳蔡太守謂張雖失業不應遷怒於妻著管押一個月○包探黄四福拘獲在香粉弄等處滋事之流氓解案陳榮生供係蘇州人張寳生供係寍波人王寳生供係浦東人沈小寳供係寍波人蔡太守謂陳等曰爾等屢次打架閙事平日之不安本分可知矣判將張寳生王寳生沈小寳等三人各枷十四日期滿各責二百板分别遞籍陳榮生前曾犯事判枷十四日期滿責三百板均發北香粉弄福春園茶館前示衆○二百五十二號華捕禀張阿松扭王阿冬交小的送案請訊張阿松供駕西瓜船行過泥城橋突有素不相識之王阿冬等數人欲攫西瓜小的等共有三人駕西瓜船三艘尚有潘寳和萬玉泉被王等擊傷不能來案王阿冬供在西門外爲銅作夥昨日送銅片至北市山家園王順興銅作内回時經過中泥城橋見伊等在彼吵閙實則張阿松悮指小的爲攫瓜人蔡太守以兩造供词各執著將王阿冬押候查明是否攫瓜再行核斷○二百零一號華捕禀毛正義扭學徒姚兆龍送案請究毛供開設打銅作被學徒姚兆龍竊去洋一元在路尋見交與巡捕姚供認行竊蔡太守判戒責五十下交毛領去○包探孔阿才禀昨見胡連生在途中向孫永福强借錢文孫不允胡遽奮老拳是以拘案孫永福申訴前情胡連生供詞含糊蔡太守謂胡不應向孫强借著管押十四日保釋○二百十一號華捕禀蒲之有於天甫黎明手持衣服在南京路行走詰之知係竊來是以拘入捕房今特解案蒲之有供係浦東人此衣向友人借得非由胠篋而來包探禀蒲之有前曾犯竊顯係老斵輪手蔡太守判將蒲之有送塘橋巡防局辦理○包探黄四福孔阿才同禀王阿二張阿根先後竊取吳沛銀許阿大吳阿福葛阿金唐桂芳洽康士行水烟袋衣服等件拘案請究只有衣服數件水烟袋一枝呈堂餘無著落吳沛銀等各失主投案領贜王阿二供係崑山人張阿根供係安徽人皆認竊不諱蔡太守判各責二百板管押六個月分别遞回原籍所吊之贜交各失主認領 
[法捕房瑣事]  
　　有夏桂坤者在北泥城橋開設雜貨包皮繩索等店被店夥吳松林將所存絲頭等物暗中竊出藉以變錢其時桂坤有事出外迨回店查悉前情欲向松林根究松林遂不别而行又被私收各號往來之帳共錢十六千三百文又去年至今透資工洋五元三角旋訪知松林在金利源十一號棧房當小工日前在永安街某烟館與吳相遇逼令對帳吳爲先發制人之計邀同小船帮五六人與夏爲難大肆毆辱並罰惠烟鈔洋二元適夏身畔無錢將所佩之表當洋二元始得脫離虎口以吳欺人太甚投法捕房控訴捕頭命將所控之人扭進昨日十一點鐘吳又在該烟館作烟霞供養被夏尋見上前扭住適某包探經過卽拘入捕房捕頭飭押候送案訊究○某甲與野雞妓女某氏姘識目以爲烟花領袖風月主盟閱時旣久甲尚戀戀於雞肋而妓則不守分香之戒竟與某乙結夜合緣甲知之佯謂妓曰舊居狹隘不如另覓新巢其意盖欲杜乙來往也妓銜之遂以無端滋閙等詞鳴捕拘甲捕頭知其中另有糾葛將甲押候解訊○丙丁二人俱以薙髮爲業祗憑手叚何如不問頭顱有幾丙有薙髮擔一副借與丁挑用日前因事齟齬向丁索還原擔不料丁已將此擔轉押他人未能璧返二人遂同赴捕房控訴丙稱此擔出洋二元五角買來捕頭將丁押令交還原擔否則繳洋二元五角 
[桃塢瀘重杭紹鎭滬蘇各公所晉記三十一]  
　　敝處於六月十五日起解第十二批規銀五千兩連前共解七萬七千四百零一兩零六分○此次晉災之重自光緒五年以後各省災區所僅見向時經辦義賑諸君遂無不投袂而起如湘淮軍之於法越然紹興水澄巷徐氏鎭江打索街柳氏向爲義振領袖今均分册籌勸重慶電局張君應六好義急公官商推重亦已代爲收捐多方募勸冀儘此一月之力猛籌迅解以竟全功鑼鼓旣緊脚色必齊亦一齣也○向收振捐但重徵信錄爲能綜其全無可弊混也光緒四五年間慮捐户繁遠分錄難周爰於刻錄外隨時開單登報近多於清單外先列專條爰循新式彚記之曰雲南李蘭蓀觀察大善士續募銀四百兩襄陽孫嶼之大善士續募洋二百元虁州徐一翔大善士募銀四百兩臺北林仲翁大善士續洋二百十四元瀘州署馬仲容大善士募九十餘兩賈州高直剌大善士募銀三百兩吉林電報局吳大善士交到三江會館大善士募諸同人大善士銀三百十五兩太倉汪大善士繆大善士募一百八元零定卜三多五福白順千祥萬代公侯一門鼎甲五洲首富九陛承恩如磁引針若影隨形請登報章謹布謝悃○諸葛棠齋君五旬誕辰哲嗣適當吉席喜慶大來親朋四集因憫晉饑未忍欵客移賓筵費五十元爲諸君積無量德將來壽届百齡元孫亦當授室倘再移筵助振便當捐洋一百 
[助賑摭要]  
　　災户需賑亟矣一邑之内一郡之中豈無豪貲財好施與者繩之使賑則難勸之使賑則易也樂於爲善可爲家有蓄儲者樹之的焉浙省西湖寓客由日昇昌來洋二百元又盡心氏洋二十元休邑義佐氏由金可仁先生交來洋二百元長沙徐泉生善士求病速愈由日昇昌來規元一百兩杭州學使署中陳壽椿堂善士由日昇昌來洋一百元泰興何月樵善士募六十户合洋四百六十三元又郝少山邑尊募三十四册計一百四十五户合洋二百十八元綂由江星垣先生交來兩淮運憲江募五十五户由江笛甫兄交來合洋五百元宜興贊育堂趙偉臣善士續募八十五户合洋一百元無名氏由無錫輔仁莊訐同康莊來洋一百元崧厦　人長爲令郎壽祺求足疾速愈並求聰明洋一百元安吉縣學樂連兩師臺奉陳大宗師諭勸募五十户由湖州姚守翁寄來合洋四十五元江西臨城厘卡馬威伯善士募十七户合洋四十元銀三兩六錢三分以上所募各善士台銜賑欵另列清單併供察核以山西荒歉異常賴修德者量力救災俾蕩析餘生免爲餓殍由於樂施者半由於剴勸者亦半湮没弗彰寸衷殊抱不安耳贊天地之化育仁人其有同心乎[  上海北市絲業會館籌賑公所施善昌謹誌]  
 
 

Page 10

 
 
[卾省官報]  
　　六月初六日補用庫大使劉啓甲奉淮鹽局委赴仙桃鎭緝私署理羅田縣事蔣謙受見辭並銷善後局收支文案差候補巡檢楊聯奎奉江漢關調帮查洋街差○初七日本任湖南澧州鄭立誠奉南撫院委赴浙江採訪桑秧價值自浙江來省禀到委辦黄石港厘局候補通判張志瑛見辭候補典史汪廷傑江漢關委查漢鎭土壋差○初八日辦理宜昌土藥稅局收支事務候選縣丞吳彬禀辭赴局候補典史錢敬授奉善後局委赴黄州府屬公幹咨補監利朱家河主簿楊廷楨禀謝本任沔陽州吏目林文　缷事回省 
[金陵官報]  
　　六月初十日查有銑到城内保甲局文案差○十一日候補道何福海奉委帮辦厘捐局藩轅牌示徐州府豐縣王乃霖因案撤省遺缺查有候補知縣姚鴻杰署理○十二日代理桃源縣直隸州謝國恩謝委督轅牌示管帶保民兵船准補海門營副將丁華容應卽飭赴新任又署廣信營參將傳永貴调省另有差委遺缺查有現署九江後營遊擊邱時成調署所遺員缺查有江西撫標右營遊擊王木生署理 
[皖省官報]  
　　六月初九十日池太同知承厚辭缷署亳州王懋勛到改掣安徽卽用知縣朱本到浙江人候補巡檢夏文炳知奉委解南河　○十一二日牌示試用知縣桑英委署五河縣本任霍山縣典史王寳森飭回本任准補建德縣永豐司郎錫恩飭赴新任吳國典謝奉府委代理潛山典史巡檢李翕和到起服來省文鑾辭赴大通保甲差遺 
[蘇省官報]  
　　十二日藩轅牌示照得松江府柘林通判祥麟丁憂遺缺查有試用同知張福謙堪以委署○十三日知縣徐樹鍔禀知奉江藩憲札調簾差 
[謹啓者諸同鄉捐建上海平江公所六月初十日止第二次清單]  
　　今收到朱流德堂捐助銀二伯五十兩萬源昌銀一百兩朱培　銀五十兩怡盛春銀五十兩徐少甫程斯三程恭詵三户各洋一百元萬盛莊樹德堂錢東來升梁楚翹梁芹梅徐經訓堂同源仁楊正源程燕詒順記昌記沈梅谷十二户各洋五十元吳縣曹爾平吳芝亭三餘堂吳三户各洋四十元趙克卿洋三十元源興鼎元永泰三户合洋六十元江馥庭怡怡書屋惠泰莊大春柯兩軒葉翰仙恊昌號樹德堂愼餘堂同德義十户各洋廿元闕炳卿闕芸軒二户各洋十五元費訪壺趙寇卿義源號孫少甫益泰金號孫永茂妙香室盛源莊無力子正記敬義堂范望之王召之不書名何松茂三槐堂王林天頤潘翟卿絶雲生凌芝藩興和復恆茂公方維欽張鈞伯鄭雲芳陳少坡黄祥泰車韻生二十八户各洋十元史秋槎洋八元興和義隆興恆泰祥劉恆泰夏慶記德隆豐振豐仁王恆源永豐泰朱少記乾裕王瑞潤萬祥永恆興朱儀和瑞裕徐萬泰昇茂德隆裕管同茂二十户各洋六元七角程平三程菊卿二户各洋十二元王柏生吳秋蟾龔子漁壺隱藥室金仁意董燕貽王葉微生鼎新號謝玉山王梅亭李祥記永興泰劉若卿臥吟軒徐鏡如馮硯耕陸藝圃顧松亭顧增樑十九户各洋五元戲鴻堂德林祥二户各洋四元愼成號吳少堂姚希昇湧源謝景三馬詠義六户各洋三元汪鑑清夏子章龔起霞三户各二洋二元以上共收規元四十五兩共收英洋一仟玖百零壹元連前總共收規元七伯五十兩英洋四千二百八十三元仍由信昌經收分存恊康餘大惠泰萬成四莊立摺爲憑惟目前欵項不敷甚鉅一時急切不能動功事關桑梓義舉務望我蘇九邑同人顧全鄉誼當仁不讓共慷慨而解囊無推諉而觀望源源樂助早日興工有厚望法再查滬上各邑公所可所寄柩之處雖屬不少然無力之家一經期滿便卽叢葬他鄉不能歸骨首邱殊孝子仁人心之所安今苟建立公所盖造殯房同鄉旅　之無力運回者一律可以代爲運回設法安葬不至有旅櫬飄零之憾而旅居于滬上者亦可藉此以聯絡鄉誼廣行一切善舉其關繫實非淺鮮某等落落寡交不能遍爲叩募尚望諸鄉長同心共濟廣爲說法俾克有成如有惠欵請交三馬路信昌珠號掣取收據除登報外並俟事竣偏錄徵信[  同人公啓]  
[漢鎭敦實善堂經募第三次清單]  
　　演古籌賑大善士樂助規銀三百兩萬事和人漢平銀五兩陽湖洪嘉虞求母病愈體健洋一百元善裕福六元金華圃代募無名氏五元不忍氏錢三千八百文問心皆三千文以上銀洋錢併合申規銀三百九十一兩五錢八分[  上海六馬路仁濟善堂籌賑公所施善昌等謹誌]  
[上海虹口元濟善堂經收四五月份各善士常捐一文願清單]  
　　謝鑑泉大善士接捐辛卯年四月至十二月每月九百願錢八千一百文又壬辰年連閏月全年錢十一千七百文今年正月至五月錢四千五百文○麥桂潤堂一百願四五月份錢六千文陳鴈記源滄號二户各五十願各錢三千文王岐記三十願錢一千八百文梁日三二十五願一千五百文九章號禮和帳房二户各廿願各錢一千二百文賴仁新十六願九百六十文華榮和永義源怡珍居戚益齋湯鴻賓小舫主人巢子餘巢潘氏延壽堂潤德堂十户各十願各六百文廣和記致寳長沈亭光三户各七願各四百二十文至義居六願三百六十文華榮昌殷茂庭殷守泰殷守源殷許氏殷恆懷讓德堂湯雲亭八户各五願各三百文筆喇帳房四願二百四十文禮發押裕祥莊源遠堂靜怡軒傳無名氏五户各三願各一百八十文華克濟靜慮居守拙子湧幢氏孫元振張季園衆友康健棣秀堂陳陶德堂九户各二願各一百二十文江蓉生胡玉如錢紀堂孔匯生福昌號守綱子陳鳴齋樹春岐峰少小守庵家慶吳氏王氏邱氏沈氏錫媚玉媚蔣嬛淑貞二十户各一願各六十文○杏花樓正二三四月份洋一元二角洽盛恆錢二百文鄭程先二十願四月份一千二百文佩記三願三四五月份二百七二文乾元押三願四月份九十文楊方氏楊柳塘二户各一願四月份各三十文恭壽堂徐宗潢昭敏氏松生氏四户各一願正二三四月份各一百二十文沈公舘二願三四五月份一百八十文以上共收大錢五十九千一百八十文英洋一元二角合併聲明 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒十九年六月初七日京報接錄]  
　　雲督王奏查明都司守備保案分别給奬片○東撫福奏報經征德常二倉錢糧未完一分以上各職名摺○又奏籌解各項餉銀數目片○豫撫裕奏查明徵收下忙錢糧完欠分數摺○又奏查明下忙完解丁耗銀數分數考覆藩司功過摺○又奏請更正保案底銜片○鄂撫譚奏籌解第二批厘金京餉片○鄂學政孔奏歲試已周並宜昌施南鄖陽三府歲科一律試竣情形摺○粵督李奏揀員借補海安營守備片○○王文韶片再雲南順雲協中軍都司李信于剿辦猓黑夷匪案内在事出　經前督臣岑毓英等保奏請免補遊擊以叅將儘先補用並換花翎經部議准於光緒十五年三月二十二日奉旨依議欽此行知遵照在案嗣據該員造呈出身履歴清册轉咨送部旋准兵部咨開查都司李信係由武舉歴保以都司儘先補用並加遊擊銜旋奏補順定協中軍都司光緒十三年隨營剿辦猓黑夷匪出力又由遊擊銜實任都司保請免補遊擊以叅將儘先補用並換花翎並無另有保奬遊擊之案咨請查照五品以上官階奏明辦理等因又衛守備職銜王玉書於光緒十六年投効披沙軍營剿辦蠻匪在事出力經臣等彚摺保奬請給四品頂戴並戴藍翎嗣經兵部議奏該職銜係何項實官查明報部再行核議光緒十八年四月二十三日奉旨依議欽此咨滇行知遵照在案兹據巧家廳同知易爲霖禀稱王玉書係雲南東川府巧家廳人於同治八年在本省捐局遵籌餉例由俊秀報捐武監生加捐衛守備職銜均蒙塡給執照祇領在案請奏明聲覆各等情前來合無仰懇天恩俯准藍翎遊擊銜雲南順雲協中軍都司李信仍請免補游擊以叅將儘先補用並換花翎衛守備職銜王玉書請給予四品頂戴出自逾格鴻施除咨部查照外謹會同雲南巡撫臣譚鈞培附片具陳伏乞聖鑒勅部核覆施行謹奏奉硃批兵部議奏欽此○○尚書銜山東巡撫奴才福潤跪奏爲光绪十八年經征德常二倉錢糧未完一分以上職名恭摺仰祈聖鑒事竊照司道庫每年征收錢糧前經户部條奏均應於奏銷具題以前將未完一分以上之員先行開單奏報以嚴稽核等因歴經遵辦在案兹據布政使湯聘珍督糧道恩燾會詳稱光緒十八年德常二倉奏銷現已赶造册籍另詳具題兹先遵照部議查明未完一分以上經征職名詳請具奏前來奴才查是年德常二倉錢糧經征各官或已掃數完解或未完不及一分惟已革湯信縣知縣焦維霖在惠民縣署任内接征未完九分六厘九毫理合恭摺具陳伏乞皇上聖鑒敕部核議施行再此案奴才於五月十四日據該司道等具詳因祇一員是以未經開單合併陳明謹奏奉硃批户部議奏欽此○○福潤片再據藩司詳報籌措本年第四批京餉銀五萬兩四五兩月固本兵餉銀一萬兩委候補知縣王駿文等管解又籌本年第三批邊防經費銀二萬兩委候補縣丞徐錫麟管解均赴户部交納又籌本年奉省俸餉銀二萬二千兩吉林俸餉銀一萬四千兩黑龍江俸餉銀五千兩委試用典史黄篤解赴盛京户部分别交收轉解又據鹽運使詳報籌措本年第四批鹽課京餉銀二萬兩加平銀三百兩飯食銀三百兩委候補鹽經歴袁運昌等管解又續籌第五批銀二萬兩同加平飯食委候補鹽大使陳璋等管解均赴户部交納除分咨查照外謹附片陳明伏乞聖鑒謹奏奉硃批户部知道欽此○○頭品頂戴河南巡撫奴才裕寛跪奏爲查明光緒十八年下忙徵收新舊錢糧完欠分數恭摺仰祈聖鑒事竊照下忙徵收新舊錢糧完欠分數例應專摺奏報歴經遵辦在案兹據布政使廖壽豐查明光緒十八年各屬下忙徵解地丁正耗錢糧銀數分數及帶徵光緒十五十六十七等年地丁銀兩並據糧儲道王維翰將光緒十八年漕項完欠數目分晰開單造册呈請奏咨前來奴才覆查無異除册送部外理合　繕清單恭呈御覽爲此恭摺具奏伏乞皇上聖鑒謹奏奉硃批户部知道單併發欽此○○頭品頂戴河南巡撫奴才裕寛跪奏爲查明光緒十八年分下忙完解丁耗銀數分數考覆藩司功過恭摺仰祈聖鑒事竊前准部咨各省錢糧考覈藩司督催功過奏令豐年以額徵爲準蠲緩之年以應徵爲準上忙匀爲三分下忙匀爲五分於徵收截止後上忙限當年十一月底下忙限次年五月底分晰成數奏報等因歴經遵循辦理在案兹據布政使廖壽豐將光緒十八年下忙完解丁耗銀數分數造册開單詳請奏咨前來奴才覆查無異除各册送部外敬循例繕具清單恭呈御覽爲此恭摺具奏伏乞皇上聖鑒謹奏奉硃批户部知道單併發欽此○○裕寛片再陳留縣從九銜劉敬輿前在本縣辦賑案内保以巡檢不論雙單月選用嗣辦理鄭工稭料出力奏請仍以巡檢儘先選用均經吏部核准在案旋據該員呈稱辦賑案内請奬時將從九銜誤寫監生懇請更正等情由縣轉詳前來當經奴才咨部更正接准吏部咨稱保舉人員如官階姓名不符應行奏明辦理等因奴才復查該員劉敬輿於光緒四年在本籍辦賑出力由從九銜保以巡檢選用因請奬時坐銜誤寫監生自應准予更正以昭覈實合無仰懇天恩俯准飭部查照註册出自鴻慈逾格謹附片具陳伏乞聖鑒訓示謹奏奉硃批吏部知道欽此○○譚繼洵片再湖北省厘金項下奉撥光緒十九年京餉銀十二萬兩業經委解第一批銀三萬兩奏報在案兹據湖北布政使王之春會同善後局司道詳稱復於釐金項下動撥第二批銀三萬兩飭委候補知縣蕭煥南知縣用施南府經歴王梓管解赴京交納等情前來除繕咨轉給該委員等小心管解並飭將應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○湖北學政臣孔祥霖跪奏爲歲試已周並宜昌施南鄖陽三府歲科一律試竣情形恭摺仰祈聖鑒事竊臣於去年六月考畢德安漢陽黄州武昌四府曾具摺恭報在案嗣於八月二十九日出省按試荆州次宜昌次施南次荆門次襄陽次鄖陽次安陸内如宜昌施南鄖陽三府按照向章歲科接試綂計六府一州歲科十棚一律完畢本年四月二十七日回省文風以荆州安陸所屬爲最施南鄖陽去省窵遠雖士子見聞未廣然聰敏可造之材所在不乏均堪取進如額武風則各屬並勝臣謹擇尤照額錄取文武各塲俱極嚴肅就範偶有槍替重名等弊皆隨時查獲交提調照例訊辦發落之日惟以植品窮經實求有用之學諄切朂勉以期仰副朝廷作養人材之至意再臣經過地方去冬皆普被祥霙今年亦各雨澤無愆民情極爲安謐知關宸念併以附陳本年舉行恩科鄉試七月初旬遵辦錄遺俟鄉榜後中式舉人塡畢親供卽當查照定章辦武昌漢陽等八屬科考所有微臣歲試已周並宜昌施南鄖陽三府歲科並行試竣情形理合恭摺具報伏乞皇上聖鑒謹奏奉硃批知道了欽此○○李瀚章片再准兵部咨罷輭官廣東海安營守備蘇永祥照例革職其所遺海安營守備員缺係海外水師題補第七輪第五缺輪用儘先人員旣據扣留應令迅速揀儘先人員請補等因查海安營守備缺駐紥海安廳城該處素爲盜匪淵藪出没靡常非得精明幹練之員弗克勝任兹會同廣東水師提督鄭紹忠在於經部覆准註册序補之外海水師儘先守備班内詳加揀選除在前之周榮宗請假措資尚未回營不計外其湯廷相趙希祖黄光梅何國賢許朝泰何應祥陳子照葉宗德盧輝邦李殿驤馮榮學宋文翽黄祖蓮吳敬榮等十四員或於此缺人地不宜或於營伍尚欠歴練均未便遷就請補查有奏留廣東水師補用水師提標中營儘先都司林國祥年四十六歲廣東廣州府新會縣人由輪船大副於船工告成出力奏保以守備留閩儘先補用旋於臺灣開山撫番出力案内保奏光緒元年十月十六日奉上諭著以都司儘先補用欽此復於臺灣基隆滬尾獲勝案内保奏光緒十二年正月初七日奉旨着俟補都司後以遊擊儘先補用欽此又於剿辦洋匪案内保奏光緒十三年六月初一日奉旨着俟歸遊擊後加副將銜欽此經前督臣張之洞奏准留於廣東遇有水帥缺出按班序補該員明白精壯海道熟習前在外省軍營並無叅革朦保情弊委帶廣乙兵輪數年講求訓練深合機宜以之借補海安營守備洵於海防有裨合無仰懇天恩俯念員缺緊要外海水師人材難得准以林國祥借補海安營守備俾收得人之效如蒙俞允請俟部覆到日再行給咨送部引見以符定制謹會同廣東水師提督臣鄭紹忠附片具陳伏乞聖鑒勅部覈覆施行謹奏奉硃批兵部議奏欽此 
 
