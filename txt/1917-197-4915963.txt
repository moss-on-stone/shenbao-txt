# 1917 - 197 - 4915963

 

Page 1

 
 
   
 
 

Page 2

 
 
時評 
[問題（冷）]  
　　今日之問題多矣然而無一可得完滿之答案者也蓋問題者事之原因而答案者事之結果也今各種問題雖皆羅列於前然各謀其自而無解决之方法是即所謂有問題而無答案者亦即所謂有原因而無結果者 
以言總統復黎而黎不允請馮而馮不去然則中華民國將無總統乎以言國會復舊則北不允召新則南不允然則中華民國將無國會乎抑將有兩國會乎以言政府北方則已有段而南方則不認段段旣不能銷滅南又將自設立然則中華民國將無政府乎抑將有兩政府乎凡此問題皆不能求其完滿之答案者也然而兩方面今皆盡心於此而力行之原因如此矣人又安能知其結果之何如哉 
[命令]  
　　七月二十二日大總統命令交通總長曹汝霖呈稱參事權量王景春司長曾鯤化派充路差司長劉蕃另候任用均請免去本職等語權量王景春曾鯤化劉蕃准免本職此令 
又令任命蔣尊褘姚國楨爲交通部參事此令又令任命關賡麟劉符誠胡礽泰爲交通部司長周家義署交通部司長此令 
[專電]  
　　北京電馮確定來京帶一千餘人（二十三日下午四鐘） 
北京電馮親信某君言馮確將於數日内來京惟帶隊兩萬係揣测之詞且此來非即任大總統約有五要項一仍勸黎復職二關於西南方面之統一策三關於清室四關於張勲五籌議如何召集國會之方法並聞馮屢電不帶兵故公府派武官前往迎迓（二十三日下午三鐘） 
北京電公府承宣官丁德勝等四人侍從武官蕭星垣等九人赴寗迎馮惟馮來否尙無准期即來果就任否仍屬疑問據外報云此來確非就任最要事有五（一）勸黎復職（二）籌商善後（三）處分清室（四）處置張勲（五）召集國會（二十三日下午二鐘四十分） 
北京電預備馮行園仍在公府大禮堂而禁衞軍司令部亦預備爲行轅聽馮自擇 
（二十三日下午三鐘） 
北京電黎覆各督電余已决辭勿再相强又傳馮二十八到京（二十三日下午三鐘） 
北京電黎待馮到即赴日 
（二十三日下午三鐘） 
北京電總統問題確仍混沌原因一馮段之接洽未盡妥二黄陂復職說尙盛三西南及海軍態度足使馮態度游移 
（二十三日下午三鐘） 
北京電南京商政府借日欵遣散辫兵（二十三日下午三鐘） 
北京電程總司令免職以劉冠雄兼劉在津與海軍有所接洽並非辭職（二十三日下午四鐘） 
北京電薩鎭氷辭海疆巡閱使如准辭後該機關擬即裁撤 
（二十三日下午三鐘） 
北京電詢問召臨時參院通電今晚始發出（二十三日下午四鐘） 
北京電參衆兩院接收事竣昨梁指定的欵六十萬交内部給償議員欠費湯意必本人親領免蹈前弊（二十三日下午十二鐘四十分） 
北京電曹汝霖昨因借欵事赴津（二十三日下午三鐘） 
北京電中行　裁競爭者衆改王克敏亦用暫署字樣副總裁聞籍忠寅不就當屬林荷恒或張嘉森（二十三日下午三鐘） 
北京電新借欵由交通系與在津日銀團包辦現巳議有眉目曹汝霖親往接洽（二十三日下午一鐘） 
北京電參謀總次長定靳雲鵬魏宗瀚（二十三日下午十二鐘四十分） 
成都電黔軍大隊今日出城各街秩序漸復紳商歡迎劉軍長進省維持劉允明日入城仍用代行政務名義巳電中央請另簡軍民兩長載印巳交議會 
（十七日下午二鐘） 
武昌電聞中央擬派强有力之宣慰使入川查辦吳光新昨應召赴京（二十三日下午六鐘） 
揚州電張新運使抵揚敬（二十 
四）晨接篆（二十三日下午八鐘） 
東京電俄國陸軍大佐脫哈諾夫斯克本充德人偵探革命後亡命日本現以俄國政府要求巳於二十一日由廣島憲兵隊逮捕巳起程押解赴俄 
[外電]  
　　廣州電粤桂當局電請黎總統即行復行收拾人心以免南方有建設中央政府之必要國民現切望官僚黨能覺悟南北分裂之無利因而讓步國民黨現在鎭靜經營於南方建設統一之臨時政府（二十一日） 
東京電此間現信張勲旣經排除中國之亂局可望平復惟消息靈通之人謂南方領袖態度堅决北京不宜再圖施行狄克推多制段祺瑞或其京中黨與如有操切舉動恐將釀成重大之紛爭云（二十一日）以上路透電 
北京電順天時報　稱現有十八省電請黎總統復位聞黎擬偕其秘書劉某出洋游歷先赴日本繼赴歐洲北京日報載稱馮代總統來京日期一星期内可决順天時報預料馮將於七月二十六日抵京宣戰問題將於下星期交閣議大約不致有切實之决議王士珍已辭參謀總長職（二十二日） 
北京電北京日報載稱兩廣雲貴合電政府要求恢復國會段總理個人之意見則主於六個月内召集新國會段總理派副官兩員軍官六員兵三十人赴寗護送馮代理總統來京（二十三日）以上德文電 
北京電海軍之活動都中各報均大書特書視此事件爲重大云（二十三日） 
北京電協約國公使館方面有人疑海軍之行動其背後非有德國之煽動以防止中國加入戰團乎（二十三日） 
北京電張勲逃走之說屢傳故段政府近求和蘭公使嚴加監視（二十三日） 
北京電今晚傳聞張家口有兵變之說至夕始悉實係謠言（二十三日） 
 
 

Page 3

 
 
北京電國務院方面消息政府對海軍之獨立先托劉冠雄從中調停（二十三日） 
北京電段總理於馮氏入京之際仍當保留馮在南京軍勢力故仍暫令齊省長代理督軍聲明不另任命他人段氏以爲馮氏意見旣經圓滿疏通期望馮氏至遲可於本月内入京又宣戰案俟馮氏入京時宣布（二十三日）漢口電王督軍因海軍一部之獨立南方形勢不穩特於昨日召集文武各官傳令武漢繼續戒嚴（二十三日） 
漢口電漢口總商會昨開討議會協議參戰問題議决電呈馮代總統先行召集國會俾由該會議决參戰之是非（二十三日） 
廣東電孫中山到粤後卽與陳督軍等交換意見至近並與陸榮廷疏通意見殆巳一致又兩廣之輿論决承認北京現政府 
（二十三日） 
廣東電粤省議會以及有志之士勸告兩院議員來粤開會惟因需種種之準備並有種種之事情故不能立即開會萬事均俟議會開會後决定（二十三日） 
廣東電第一艦隊加入南方開駛南下此間中國人間接到此報多以旣有海軍力之民黨與兩廣之實力以抗北方並不困難云（二十三日） 
東京電本月末發布拓殖局官制並續任命職員現關東都督府民政長官白仁武氏有入該局爲長官並任法制局參事官馬場鍈一氏爲次長之說（二十三日） 
東京電第八次外交調查委員會於二十三日在宫中開會審議外交上之要件即由寺内總裁將全議之結果奏聞（二十三日） 
東京電飛行船雄飛號二十一日午後六時半由所澤飛駛至是夜十一時五十五分安抵仙台夜間二百英里之飛行送告成功旋於今曉五時十分由仙台飛駛十一時五十五分歸抵所澤（二十三日）以上東方通信社電 
[戰電]  
　　俄京電内閣總理里伏夫氏已辭職由克倫斯基氏繼任克氏仍兼陸海軍總長之職茲里台里氏授任内務總長仍兼電政總長職里克拉沙夫氏署任司法總長内閣會議終夜至拂曉始巳各員辯論甚烈内閣辦理旋即上書辭職克倫斯基氏歸自前敵頗咎各總長與軍事當道對於此次騷亂應付無方謂彼等當用全力遏制亂事克氏擬將俄京衞戍司令黜職旋聞各總長須分負責任故乃作止克氏擬拘捕私通德國諸人今巳拘獲著名美克齊姆黨數人　暴烈黨首領里林現無下落叛變之兵數聯隊刻正解除武裝前敗續派軍隊至京國家銀行與其他銀行均巳開巿前敵來報謂斯摩岡至克里伏境砲戰正在劇烈進行德軍現於該處列砲數百 
（二十一日） 
俄京電俄國公報云十七日敵軍佔據加魯施南面之高地一處俄軍中有一聯隊乃退走統將加加林見戰局危急即以烏克洛夫聯隊之兵一大隊調前力攻同時且以數聯隊在兩翼進攻於是乃得轉危爲安奪回失地敵軍紛亂退走（二十日） 
巴黎電昨晚公報云法軍奪回摩蘭沙土凡境之戰壕數段愛恩洒北面砲戰頗活動今日下午公報云敵軍猛轟後在塞尼赫特比斯克拉盎勒等數地點進攻法軍砲擊甚準使敵軍計畫全歸失敗敵兵大隊在塞尼東南兩次攻入廣二百五十邁當之法軍前鋒戰壕線均爲法軍回攻逐出法軍轟散赫特比斯與開列福尼亞高原間聚集準備進攻之敵軍加以重創 
（二十一日） 
倫敦電海格將軍報稱英軍於星期五日夜間襲擊格林倫山敵軍一見英軍即怱遽退陂英軍在拉巴塞西南與亞美蒂愛爾南面襲擊攻入德軍廣闊之陣地英軍在哈夫蘭柯爾叢林北面與亞愛蒂愛爾南面敗襲擊之敵軍（二十一日） 
[公電]  
　　藍天蔚通電南京大總統之北京段總理武鳴陸巡閱使上海孫中山岑西林唐少川章太炎譚石屏諸先生各省督軍省長各都統護軍使鎭守使師旅長津滬議員通訊處各報館公鑒大難甫定元氣未復欲固國本端賴公平或有偏倚隱憂曷極邇來國事顚倒錯亂歧而又歧皆由約法失效强迫解散國會之故兵練諸公當亦追悔莫若乘此時機尊崇約法恢復國會根本能安糾紛自息舍此圖他或恐四方抗議藉口法律無靈將來之禍不可思議千鈞一髮迫切何如天蔚心所謂危不敢不告諸公愛國當表同情敬佈區區佇待明敎藍天蔚叩哿 
岑宅覆孫中山電廣州省公署轉孫中山先生鑒賜電敬悉居停巳於五日前赴金焦廬山等處避署養疴尊電當設法轉去特聞岑宅 
要聞一 
[馮河間北上問題]  
　　擁護黎黄陂 
徵各省同意 
復辟之劇已閉幕矣共和之幕當然重開所有配角如段祺瑞范源濂梁啟超張國淦曹汝霖汪大燮等巳一齊出台所未出台者卽正角之馮河間一人是已日前公府會議决議二十六日啟節並諭知各衞隊扈從北上各課長隨車啟行以故公府人員異常忙碌詎延至二十一晚間公府復開緊急會議於是又有延期北上之風說諺所謂祗聽樓板響不見下樓門者此也昨訪公府某要人詢問啓節確期據云此事尙沬確定余（某要人）今日與元首在西花廳會談啟節問題在元首巳决計從緩有主張二十六啓節者無如西南各省尙有意見連日接到粤桂雲貴等省來電對於河間頗不滿意即如陸巡閱使電中尙有阻止北上之言並有商諸河間勸告黄陂迅速復位以杜爭端等語河間當巳電復極表同情一面通電各省請求同意電中扼要語則有黄陂復位實獲我心所以遲遲北上者仍擬擁護黎黄陂復任之故並請各省一致敦勸黄陂其母灰心國是勉任仔肩云云執是以觀二十六北上之言恐難見諸事實至於暄傳月内北上諒亦推測之辭惟近日盛傳馮之北上須俟西南方面意見疏通否則斷難啓行或較近理也 
[蕪湖快信]  
　　安武軍駐蕪馬統領日前曾派副官長儲莘赴大通與駐通安武軍營長張樑臣接洽該營歸安武軍節制嗣後禀承各件均直接於馬統領無須再禀吳統領處 
烚肥向駐有定武軍第十二營該軍歸皖北鎭守使殷恭先節制管帶李崐山河南人現因定武改歸倪嗣冲節制倪至今並未派員安撫合肥之定武軍是以日來該營兵惶恐異常兼之安武軍第三路統領處設有採辦軍米機關有衞兵數十人（兼保護張統領眷屬）因向與定武軍有嫌連日揚言蕪湖軍隊不日到肥勒令定武軍繳械該軍因此密佈防務以備不虞又兼安武軍第三路張統領向住合肥城内前日忽然遷避鄉間於是城内居民隨之搬家者甚夥故駐蕪馬統領前日又派副官長儲莘親往合肥安慰儲君於十九日到肥將保護合肥　地方之貴囑託該營管帶李崑山完全擔負並允該軍將來月餉如有不濟之處可來蕪與馬統領接洽儲業於二十一日乘巢湖輪返蕪又聞合肥定武軍前日已得殷統領撥來餉銀兩月軍心尙安一切謠風亦漸消滅矣 
當塗卽（舊太平府）距蕪僅六十里駐有定武軍六營城内駐四營該縣下游二十里采石鎭駐兩營安武軍第一路馬統領日前自蚌埠返蕪後即親往當塗安撫其時巳得該軍侯倪高三管帶之同意尙有趙李兩管帶及陳德修衞隊一營尙存觀望至今態度仍未明瞭故近日當塗地方驚恐異常居民携眷遷蕪者絡續不絶又聞駐采石鎭之定武軍於二十日晚有一部份譁變之說馬統領近在此問北關外西江沿及神山一帶佈置防務恐當塗定武軍之譁潰也又聞采石鎭下游四十里板橋江寗鎭一帶皆由寗省派有步砲等營兵士駐守防範 
[南京快信]  
　　陸榮廷勸阻馮代總統暫緩北上就職電内容大旨謂黄陂被武力脅迫不能執行職務並非違法解職今叛逆逃亡北京原狀恢復仍宜敦勸黄陂復職爲正當河間接閱此電當批（遲　北上　　） 
　料有此阻力）十一字現聞河間决計暫緩北上觀各省情勢若何再定行也 
馮代總統對於對德宣戰問題昨語某秘書云此問題一任段總理主張取决閣議 
段總理派靳雲鵬來寗歡迎馮代總統有電稱大位初承羣情屬望懇請從速此以紓國難等語 
軍民兩署接梁財長來電中奉令管理財政業於七月十九日就任視事自　庸才慚膺艱鉅國基再奠籌濟攸資伏盼中外一心共支危局盡心匡誨俾啓超得以罄智效忠藉紓國計等語 
 
曁各城門勤務飭由江寗鎭守使王廷楨選派得力軍隊分别接替以明職守 
馮代總統委任朱嘉楨汪樂泌爲本府副官李淇湛田爲本府秘書仍留南京辦事 
國民護國後援會代表聶竹安等電請馮代總統召集議員恢復國會 
淮揚鎭守使江蘇陸軍第一混成旅旅長馬玉仁特派副官長劉勤參謀官瞿長發來省晉謁馮代總統請示防務辦法 
山西閻錫山電馮代總統請恢復舊國會以慰民望 
川人紛紛來電致馮代總統攻擊劉存厚甚烈贛省開來之討逆軍一旅駐寗暫緩回贛聞爲將來李純督蘇之預備 
張家口田中玉來電報告兵變無根 
張司令在徐捕獲變兵土匪二十餘名齊兼督軍復電即訊明就地正法 
師參謀長昨日午車巳回寗 
段總理電馮代總統商以明令嘉奬此次討逆軍在事出力人員以昭激勸 
蕭縣知事甘常　有撤任消息將以候補知事趙某試署 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[總統問題之京訊]  
　　總統問題外間傳聞不一據最近密息此數日南京來電多係依違兩可之語林長民之報告亦係如此段總理及各國務員頗極焦灼日昨又拍去最懇切之急電一道請示來京確期如何覆電現尙未知又據一說馮雖亦有意來京惟於未來政局上尙有把握不定之處擬須提出條欵於段總理個中詳情大約不外府院權限問題與國會及憲法問題等項現外間傳聞馮於未來京以前擬先派師景雲張調辰北上與段總理有重要之接洽者或卽爲此惟又據某要人云馮對於大總統一席决不肯就京中迭派專員南下迎迓河間巳允遲日晋京將來擬將大總統印信面交黎黄陂請其復職並聞新内閣方面對於此種計畫頗爲贊同然黄陂辭大總統之意已甚堅决近巳將大總統證書交段總理請其代交馮代總統接收現黄陂旣不視事河間亦辭不來京則大總統職權應準據總統選舉法在正式大總統未决定以前暫由國務院代行云云但此僅爲一方面之希望事實上恐終不能辦到也又一消息河間北上一舉雖經合肥一再派員赴寗敦請一時殊難實行其中情形複雜不特馮與段尙有接洽之事而滇黔川湘粤桂諸省與上海民黨重要人物以及國會議員等均絶端反對河間之在今日大有欲行不得之概又聞馮是否實行北上須俟林宗孟到寗其原因係馮又擬率其所部之禁衞軍爲衞隊來京並將京中之禁衞軍亦添練一師及一旅拱衞京師北京當局以北京有十三十二兩師可以任馮公調遣無須馮公勞師馮之遲遲其行原因要非一端此節亦阻力之一又據某要人云約法上旣規定在總統任期則在未滿任期時除死亡依法以副總統繼任外此外即因有故不能行使職權雖可由副總統代行其職權迨事故消滅當然復任以其有法定年限不容其不滿任也考之美法先例可徵段總理何以不請黄陂復任而請河間繼職將來河間任期究從何時算起某要人又曰合肥不請黄陂復任未免失計黄陂雖聲言决然不肯再幹然此乃基於解散國會時民黨中人曾以此爲條件謂解散後總統如果辭職則出於息事寗人之苦心我輩可以相諒將來尙可擁戴再爲總統否則實爲貪戀權位而巳今又飽經復辟之變灰心政治揆之事理亦屬宜然惟黄陂出京後舊國會若不恢復民黨中人及國會議員難保不擁戴黄陂在南中擇一地點根據約法自行召集國會再聯給西南各省則分裂之勢成矣故最好是仍請黄陂復任不但法律上之問不至發生即事實上亦司減去多少危險云云又聞河間本巳定期北上近忽接有陸榮廷電報主張請黎復職此外各省之作此主張者亦有多省故馮之行期刻復中改於是大總統問題乃益以搖搖無定矣 
[京亂未大糜爛之原因]  
　　此次討逆軍入城之後不遽行總攻擊先由各方面之人出勸張逆繳械投誠者並非對於張逆有所愛惜實以該逆凶狠性成迫之太甚勢必出於洩憤殊非投鼠忌器之意迨至該逆執迷不悟不得已而四面圍攻人皆以不免糜爛爲慮北京住民因之紛紛遷徙惟恐或後乃其結果竟出意料之外始猶疑張逆或有一線天良故不爲過甚之舉頃據調查乃知張逆非不欲以全城生命財産殉彼一人特欲之而力不能耳蓋張逆雖儲有開花砲多尊然皆屬較新式的平時旣未練習使用臨事周章自有許多窒碍之處聞使用開花砲時必將其機關旋緊發出方能爆裂乃辫兵用不得法致所放之砲均不開花因而不能達其糜爛京城之目的又雷震春雖將陸軍部所存子彈二百萬餘粒全數送與張逆然其子彈尺寸與張逆舊有之槍砲口徑大小不符致盡歸於無用故張逆不特無憤可洩且其抵抗之力亦大形減少此其所以首先逃亡而部下亦一鬨而散也 
[馮麟閣處置與奉省軍界]  
　　奉督張作霖率東省鎭守使師長及各級軍官電保馮麟閣張仙濤等一節曾誌前報茲聞張所派馬參謀長赴天津面謁段總理時段沈吟許久以爲國家法律俱在况此關係顚覆政府若因力保放還恐貽口實况且宫門請安與電局扣留之某項電報均難說詞旣然關係大家面子可以由軍事處置改歸法律處斷與馮氏關係者不予查究故張仙濤氏先行釋歸馮則不能如願也馮妻數日前因馮氏案尙無頭緖由北鎭來省冀面見張督以故人之情再商一妥善營救辦法聞張督接見後以與馮情本兄弟誼同休戚不敢袖手旁觀諭婉告家中老幼放心能盡若大力量即盡若大力量馮妻日内仍將回鎭並馮氏此次褫奪官位送交法庭將來判决生命上尙不知有無危險而奉省張軍長以下甚爲關心現正在設法希冀減輕其罪馮氏自管二十八師以來並有帮辦全省軍務之名義日昨已奉明令褫職此項職定一掃而空當由張督通令知照並電達政府以當張勳脅令馮氏調兵之時汲旅長金純約束所部不信僞詔邇來維持治安極有功績張旅長回奉後亦能克盡厥職等語現二十八師軍隊業於師長去職素無關係者不作若何感想即素有關係者亦但希望馮氏早日減輕其罪並竭力盡心職務使中央視馮氏絶無異心於其舊部可見二十八師師長尙未委人由兩旅長完全負責聞張督以張汲兩旅長資望功績不相上下將來師長一席聽候中央簡人如果中央一時不簡人辦理或陳述意見改爲混成兩旅直隸於督軍以下亦未可知又聞二十八師全師官長軍隊昨又公舉五十六旅旅長汲海峰赴省謁見張督軍請求庇佑張軍長除一面電呈段總理爲馮氏辨白外一面派副官李榮九馳赴北鎭向二十八師妥爲安慰同時二十九師吳師長又電致政府請格外寛施俾得保全生命不千能否有效也 
[奉天之勦匪談]  
　　本年新民車站迤西二十八師軍隊分防後尙無大帮胡匪惟興京撫順有金蝴蝶之餘黨本溪開原有雙隆青山樂紅龍等各股多則百八十人少亦四五十人此拿彼竄山路極爲熟悉自春徂夏四縣警團疲於奔命蓋四縣境界毗連非由撫竄興即由開入本利合則聯成大股利分則散入人家現四縣已計畫聯防頗有成效興京撫順並有右路防軍各哨助剿已將金蝴蝶餘黨小不開面東山等擊斃餘匪四散開原亦將巨匪天照應擊斃本溪雙隆青山樂紅龍均皆擊散現正辦理清查餘匪辦法東南胡匪可望敉平至西北蒙邊胡匪亦聚散無常曾經吳鎭守使所部二十九師剿擊現有一股三百餘人經蔡團長由彰武境内擊竄逸入公主陵（法庫境）一帶該處素爲胡匪伏匿之所張作霖巳飭駐紥就近之二十七師一部分痛加剿辦以期殲除淨盡未知能達目的否也 
[山東之匪禍]  
　　曹縣土匪破城各節屢誌本報聞是日匪首毛思忠等率匪千餘人攻陷南門後沿街鎗砲聲不絶大隊直奔縣公署未幾鼓樓街北首砲聲振耳又有一隊各持手鎗由王某家花行後院與毛思忠之大隊相合旋見縣署附近火光熊熊烟燄燭天蓋該匪已將縣署前房屋焚燒也各街巷口土匪布滿獄中犯人亦脫械逸出該匪即進縣署尋覓縣長縣長聞警早披衣由後宅越牆逃避矣當該匪破城時先將電線割斷以致與外間聲息不通他處防營不能前往救援而防營之三十餘人尙憑壘固守匪等乃將城内外洋油數千筒搜括一處運至營門并將席片柴草等物浸蘸洋油引火燃燒擲入營内希圖將房舍兵丁均付一炬幸該營長預將隊伍調至旁舍得免焚斃匪等將縣庫及内宅財物搜刦後又將各街商店住户排門抄搶並將殷商富户擄去百餘人臨去時所掠財物共載三十餘車金錢約數十萬縣署管賬者有韓某當變起時即將庫内除現幣不易遷運外所有紙幣均携至私宅幸未損失該匪多着江防營服色斯時張逆尙未潰敗而其部下固巳兵即匪矣十二號方鎭守使蒞曹縣弔死問傷並勸令各商號開門營業而迄無應者以貨物被刧一空夥友亦多被擄實難照常貿易也 
此外如茌平博平等縣匪勢亦復大張據聞舊曆二十五日有大股土匪七八十人直向茌平縣王家營莊進發事先被該莊偵知當即約集民團持鎗抵拒惟鄉民雖屬勇敢究不及匪徒强悍且匪黨所用鎗械均係新式民團所用多屬舊式以致鏖戰結果土匪只傷亡四五人而鄉團被擊斃者七八人被擄者亦有十餘人該匪獲勝後大肆刦掠臨去時復因該莊民抵拒當將被擄者全行殺却嗚呼慘矣博平郭家屯郭姓亦被匪焚掠該莊距城只八九里當匪滋擾時縣城兵警聞信擬往剿擊行至中途聞匪勢甚悍遂知難而退昨聞郭姓被匪擄去之二人因索欵過鉅往贖稍遲匪怒其愆期竟將該二人斬决倩人送其首領回家似此窮凶極惡慘無人道有維持治安之責者不可不注意也 
[時局搖搖中之鄂聞]  
　　段合肥此次出組内閣毫無調和大局意思凡所措施絶對與民黨主張相反說者謂南北之分裂卽指日問事祗以四川劉存厚尙在爭執陸榮廷復意存調停故未能急轉直下昨日漢口所得湘電則謂湘省巳有事變消息一時巿上錢店錢攤對於湖南官錢票驟停收兌商業金融大受影響惟其詳情如何現在尙未能明白究不知是否湘軍内鬨抑係南北衝突耳 
四川軍隊複雜宗旨不一卽以川軍而論劉存厚等似趨向北系熊克武等則附於南派此次戴劉决裂雖爲南北意見之爭然其中關係亦甚複雜前雲南唐繼堯爲滇川携手消除内訌計派代表與劉磋商卽擬使戴讓位於劉戴不甘退讓遂乘復辟期間硬謂劉存厚附逆突起攻擊糜爛地方現在漢口川人所得成都電訊云焚燬巿廛損失約在五百萬以上今尙以勒捐歛餉是急距城六十里以内之居民莫不罹此浩刦從無一人倖免者羅佩金熊克武張瀾等現雖從事調停未知能否和息成都所有紳富均巳離開省城以避危險然亦未敢遠行蓋今日之四川已成爲匪世界人命固甚兒戲也漢口川人近爲救濟桑梓起見曾在川主宫及嘉賓樓迭開會議聞其結果已發電數通一電勸戴劉消弭私見一電懇滇黔二督及羅佩金熊克武等秉公調解總以息事寗人爲主勿得偏袒一方惟聞有某廠總理與二三官僚密電總統總理謂現在川局紛擾關係全避非由中央迅派勁旅簡任有聲望大員入川命令滇黔軍各回本省不能長治久安云云特中央政象亦在俶擾之時未知能有此力量否耳鄂省與川接壤聞王子春僅令邊軍嚴固疆域加意防堵尙無派軍進川之議也至熊克武前派之北伐軍亦未入鄂在川邊即遵令停進矣 
王督軍因共和恢復而後黨派爭潮劇烈勢非鬧到南北分裂不止昨特命秘書科擬勸告黨派化除意見上下一心共救危局之文告一篇計長二千五百餘言首稱占元率師留鄂迄今六稔任督軍三年兼省長一載與湖北人民共患難同安樂具無限之感情凡事相見以誠此心幸蒙共諒中段追溯上年推倒帝制後黨見紛歧與夫維持治安之種種狀况後段則詳述此次京師之變皆由黨爭醖釀而成現雖除去醜逆收復京師而統一政局實屬絶大問題占元有守土之責與邦人士約務各犧牲個人團體之權利競爭共以國事爲前提政黨無糾紛上下無隔閡同心同德鞏固國基记不享共和幸福云云煌煌大文讀之誠令人生感然其如當國者早自存一黨見而欲人之消除黨見不亦難乎 
段合肥欲擁黄陂復任各省長官承旨紛紛電請聞黄陂在十六日以前意頗活動迨府中衞隊王德祿生變後黄陂急趨入法國醫院一面表示决不復職之意現巳將家眷送往津宅自身亦擬赴津惟須俟馮代總統到京後始能成行近聞馮有允從北上就職消息社會上多半表示歡慰但某派則仍倡反對議論援黎護法之聲甚熾昨沔陽北鄉曾經清匪司令朱兆熊破獲一機關搜出旗幟印信名册等物據其所標題亦曰援黎義通軍其實彼等目的則不在援黎而在劫民不過藉端號召耳 
漢口商會諸董於十八日致馮總統段總理電云此次削平巨患民國轉危爲安皆出二公之力現在大難初平内治宜急前日之禍變固賴二公與各省相挽回後日之治安尤冀各省爲二公之左右全國一氣萬衆一心此則我商民等之所傾誠擁戴斷不容羣言淆亂者也又謂此次之變推原禍始實在清廷民國成立以來假使無優待條件之寛仁何致有潛謀復辟之舉動試思四百萬經費罔非吾商民之膏血果使鎭定相安亦復何所顧惜今者隱衷暴露狡跡彰明設覬觎相循再經擾亂更將不堪我總統總理保衞民權鞏固國本前功底定後患方殷所有執政諸公對於處置清室能否確有把握俾遏亂萌而安人心之處商民等靜以待命云云 
[湘省之軍事譚]  
　　段芝泉現因磋商全國善後各事特又在京開全國軍事會議電請各省督軍速派代表齊集京師商辦一切昨已電請譚公遴員與會吳光新現因時局已定奉段總理命令停止北上仍回岳州原駐地其前站早已退回聞吳亦於十六日下午率砲兵一團回岳已電告譚公知照田應詔鎭守使前因張逆盜國特將鎭筸健兒調集辰州聽候驅策北伐討逆經譚督致電勸止責令擔保湘西治安茲悉田君因國事可望平定遂遵於十五日將辰地軍隊一律撤回原地駐紥以維公安亦已於昨日電告當道知照自軍事倥偬以來各重要地方之軍隊多有移動不免又有扣拉小輪當差之事長岳兩關監督粟君以去年因軍隊拉差致使小輪俱掛洋旗以求保護不惟利權外溢而且有傷國體昨特呈請譚督通令各軍政長官一體查照如有需小輪輸送時務須先期定僱照章給資凡已載客貨小輪不得驅逐客人臨時扣拉以維航商如有違抗卽處以騷擾之罪刻已照准矣 
[閩垣之新見聞（赤水）]  
　　李厚基派員赴魯所招之兵第一批已由福康官輪運到二千名交由第一旅旅長姚建屏編制暫補不足之額第二批尙俟官輪往運江則棠在興化所招之土著則補入王麒所帶之閩軍中藉免南北軍之混雜 
聞西南各省主張恢復舊國會不承認非法内閣李厚基昨電京寗兩處反對此事故又　起地方注意據軍署某君言李厚基運動省長難告成功惟此次籌備帝制之事不過曇華一現可免查究李又電劉冠雄疏通一切 
政事一切平穩惟財政最恐慌財廳長林炳章四處搜刮終無把握現新兵陸續抵閩需財孔急李厚基催辦各稅不得已又遣四員分赴各縣催索屠 
 
 

Page 7

 
 
宰印花丁漕煙酒稅契各欵限期交到不可有誤又官産處長費毓楷擬將南台地方各官産拍賣以救急需現正在進行中 
福建六十三縣中之知事時有貪贓枉法劣跡昭著人民不堪其苦者於是紛紛來省控訴長官每曲爲之諱因之人民之寃無處可雪間有一再煩瀆務懇保全民命者則以對調之法出之譬之甲乙兩縣知事均劣人民指訴不巳卽以甲乙兩知事對調在人民以爲可抒其情知事則可依然知事故俗稱若輩爲知事保險公司日來知事之對調已有數起如龍溪汪蔭棠與漳浦吳鳳鑫對調又盧承銘王福鼎亦將對調也 
城台近日發生時疫染此者兩三句鐘即死至遲亦不逾半日省會警察廳組織防疫所分遣衞生隊至城台各街衢又防疫水及石灰粉遍洒溝道中福建之烟禁因政局紊亂地方忙於獨立取消反對用兵爭權等事一向廢弛除省會地方尙稍有公益機關查拿外餘無所聞以故鄉間烟民明目張膽賣買無忌近日長樂同安等縣且有烟苗發現嗚呼禁烟之前途 
[贛軍又將出發]  
　　贛省北伐第一軍前衞第一支隊現奉馮代總統命令暫駐揚州之觀音山第二支隊由潯赴寗刻尙在道中聞十八日李督軍又令代理第六師師長張中和令行該師工程第六營輜重第六營各派兵一連限於十九日黎明五時出發駐屯九江俟二十四團抵寗後再行赴寗除令行遵照外并派委軍需課軍務課員副官各一員齎送酒肉麫包暑藥訓詞等件分别犒賞又聞李督軍以僞帝雖巳退位北京肅清然徐州猶有餘孽大局尙未安定故擬日内再加派第六師步兵第十一旅及騎砲工兵各團營悉數出發另將駐紮吉字一帶之陸軍混成第三旅調省塡防不日即有命令發表約俟第三旅到省十一旅即行出發云 
[徐州兵變後情形]  
　　自辫兵在徐州焚掠後即由其衞隊哨官袁六（徐州匪首）于三黑（山東匪首）率潰兵四出焚殺殺搶掠十四日復勾結匪首楚六妮（去歲充定武軍馬隊）闖入銅山縣西北之敬安鎭該鎭富甲全境深溝高壘且駐兵三哨苟其時能少加防禦無論匪人若何狡健必不得入乃三哨辫兵均以張勳北上不返已無鬭志且其中又有與匪暗通者故匪已進攻鎗聲上起當此一髮千鈞之際乃竟棄之而走全鎭二千餘户均被匪搜索一空刻尙負固不去近數日間該鎭之人扶老携幼而逃者途爲之塞其慘狀令人自不忍覩 
日前開往邳縣之一營路經八義集卽將該集四面圍攻刻尙未下將來此營亦必潰散 
駐紥柳泉利國驛兩車站之辫兵忽於昨日一鬨而散並鎗斃其哨官張某刻已與袁六于三黑等混合一處矣 
其他砲隊馬隊探訪營皆陸續出發現城中僅駐有三營九營十三營十四營合計不足千人惟全城商民時有戒心均封鎖門户無敢交易者矣 
[徐皖辫兵刼掠雜聞]  
　　大陸報七月二十一日南京通訊云頃接消息池河（安徽定遠縣）辫兵於本月十六日叛變其數約一千五百人城中商店均遭刦掠地方大受蹂躙商民被逼獻巨金以保全家安寜且多有不携一物而逃亡者馮國璋之兵現分駐津浦鐵路一帶爲數甚衆何以不能阻遏此種騷亂殊堪詫異除池河外尙有滁州蚌埠徐州數處亦遭刦掠今急宜設法防杜以免亂事重見商業巳大受影響聞外國公司之經理亦有爲辫兵搶刦者津浦火車今巳無拖豚尾之厭物苟戴辫旅行須受嚴厲之盤查 
昨有徐州來人云張逆之定武軍共六十餘營統領七人其中以張文生爲最勇悍白寳山爲最機警文生與張逆關係最深緣其出身寒微向由張逆提拔固常感激圖報也當討逆軍起文生雖有表明心迹不助張逆之電然知其歷史者猶疑爲保持勢力留以有待之計詎月之十二日駐徐州城内之張逆衞隊突然攻掠軍署署内有張逆劈妾數人每人房中衣飾皆値數十萬元而軍械餉銀存儲尤多該衞隊搶後衝出北門而去卽現與東匪結合攻陷曹縣單縣等之大股也當城内肆搶時槍聲隆隆駐南關外之軍隊皆相應而起大掠商民及車站計被搶約四百餘家被焚約二百餘家損失約數百萬張文生白寳山雖迭電報稱該處土匪巳擊散其實盤踞此地者尙多現在大股已有三四千人曹單旣有攻陷之警豐碭又傳圍困之耗此問題在中央視之甚小然河間不能即日北上此亦原因之一惟張逆在德兵營中聞其徐州公署被搶白寳山又電請送逆眷於天津等耗深恨文生寳山叛己其舊屬有私往德營見張者張憤駡不置云 
[湯趙同日開追悼會]  
　　浙江舊十一府屬旅杭同人曁前浙路同人於昨日（二十二）上午九時假杭城白衣寺開會追悼湯蟄仙君山門外搭設東西轅門曁柏枝紥出牌樓大殿前後輓聨密布以内進志宗堂供設湯君遺像馮代總統輓云政績如趙閱道文章似葉水心一代高名齊泰斗恬退學韓蘄王孤潔追林處士千秋遺愛在湖山追悼會發起人楊際春等輓云替國家勞多少心神兩役溯庚辛功在山河名垂竹帛靈椿欣　鑠晚歲林泉養志更應喜庭承鯉訓躬舞萊衣何事竟佯狂要知公有難言痛爲社會留後來模楷一生盡孝友姚江道學舜水文章梁木嘆凋零今朝雲海招魂忍再譚舊地韜光前身老枘此眞大擺脫幾見人能無疾終其他輓聯甚多不及備載是日第一師軍樂隊曁二區二分署警察相繼到會杭總商會曁各學校各銀行各政黨各會所均派代表到會由招待分給黄色紙花開會後先奏軍樂一曲由楊韵琴報告開會詞畢啓幕奏樂主祭者徐定超向靈位前肅立與祭者全體起立執事生讀祭文主祭者偕與祭者向上行三鞠躬禮禮成主祭者與祭者各就座復奏軍樂一曲閉幕略演說遂散會 
浙省軍政界同人昨日（二十二）下午一時假四湖忠烈祠爲前軍署趙參謀長開追悼會馮大總統代表陳其采段總理代表鄭大爲楊督軍代表陳樂山齊省長代表李襄陵盧護軍使代表杜純曁童張兩師長夏警務處長張財政廳長高等廳經陶兩廳長商會顧王兩會長敎育會經會長各學校長各銀行長曁各級軍官佐杭縣姚知事等相繼蒞止開會後先奏軍樂由張師長登台述開會詞楊韵琴報告趙君事略各代表出席執事生讀祭文各代表曁與祭者均脫帽行三鞠躬禮禮畢各就坐復奏樂閉幕首由陳其采君登台演說次由鄭大爲童保喧張載揚諸君演說演畢遂散會 
[杭州快信]  
　　財政廳昨飭省金庫撥還中國銀行現銀二十萬元維持巿面 
楊督軍飭軍械局蔡局長撥發温郡戴統帶請領快槍七十枝子彈一萬二千粒並移咨甌海關監督查照放行 
齊省長辦公室昨已實行遷移至財政廳後面傳諭門警加嚴即本調人員亦須驗明符號方准放入並於會客室等處加派衞兵站崗 
省公署繕校室昨擬派定司書八員分作兩班日夜輪流駐値 
高等審檢兩廳昨開始將上訴大理院總檢察廳各種民刑案件彚總申送共有九十餘起之多 
新昌金知事據第二師師長張載揚呈請爲伊生母吳氏褒揚節孝詳請省長轉呈大總統核辦 
地方通信 
[松江]  
　　派員赴滬聽講敎育江蘇省敎育會自七月二十三日起在會舉行職業敎育演講會一星期省公署接該會呈報後卽令各縣飭派敎育行政人員前往聽講現本邑已由李縣長派定第三科主任顧葆康縣視學倪伯英第四區學委姜企章第六區學委盛元音等四員已由縣將顧等姓名呈報省署並函該會查照又省敎育會並於暑假期内講演童子軍之組織及訓練等法本邑各校已有派員向該會聽講者如縣立第一第三兩高小巳各派定體操敎育顧滌新龔紫雲前往並聞顧龔二人膳宿費均由各該校擔任云 
轉飭敎育行政員赴會二十日縣署接滬海道尹訓令内開七月二十五二十六兩日舉行道屬敎育行政人員聯合會議飭卽派員與議等因縣署已轉行各該項人員届時一體赴會 
議請澈查屠宰稅徵數屠宰稅正稅及帶征之敎育附稅三分之一去歲由警察所承征因辦理不善致敎育費大受影響隔昨學務委員常會議决請縣將此項正附兩稅實征數分别澈查所有去歲短收之敎育附稅仍請飭令警所迅行催繳以重公欵泥家潭准予繳價承買西門外馬路橋附近之東泥家潭前由天主敎民陸伯鴻向官産局繳價承領預備建設醫院嗣該處朱姓因泥家潭係有名古冢且近來時有無力貧民向潭上掩埋尸骨不忍骨胔之暴露特呈省署請予飭縣禁阻當由省署咨請官産處澈查嗣據該處查得泥家潭表面並無掩埋尸骨痕跡確認爲無主官荒業巳覆由省署轉行來縣准陸君繳價承買矣 
[南通]  
　　掘港兵變尾聲緝私營務處張處長於掘港兵變後立派俞副官率兵前往會剿巳在該處拘回辫兵八名訊據供稱此次之變實係排長羅守義妬㚥起釁致斃孫董並非兵等有意圖搶搗亂地方云云現張處長已懸賞通緝羅守義務獲懲辦 
[蘇州]  
　　籌墊借漕欵項吳縣孫少川知事前奉財政廳令飭查照上年成案向紳商富户息借冬漕三成當即轉函各巿鄉紳富及商務總會請爲查照辦理迄今多日各紳富等能否照借尙未表示而本省待用甚急無可再延茲經孫少川知事與徵糧處主任薛少泉（即前清之漕總書）籌商定妥由薛向素日往來之錢莊息借洋三萬元即於日内交欵以便由縣特派專員押解赴甯交納昨巳先行呈報省公署查核矣 
投函勒借鉅欵吳縣知事署接周莊鎭警察分所巡官馬標報告謂該鎭鄉公所接到何小毛子函索借洋五千元如不允許約定二十八日糾衆搶刼云云孫知事立派偵緝隊潘隊長飭派師船前往梭巡以資保護 
揑名誣控探長蘇常道尹公署前日接到用吳語報主任馬千里名義呈控警察廳偵探隊長潘秀清劣跡多端請求查辦王道尹閱禀後當卽飭令警察廳崔廳長派人向吳語報主任馬千里查詢細情迨崔廳長派員前往吳語報社詢問詎馬千里茫無所知實係被人揑名誣控該員據以復廳馬君亦卽具狀道署聲明並無呈控潘隊長之事並請澈查具呈投送時之原保人着交揑名誣控之人到案懲辦以儆效尤 
[鎭江]  
　　商校特設貧額鎭屬丹陽縣立甲種商校胡校長爲普及實業敎育起見於本年第二學期設貧生額十六名如有無力求學者但須有高小校長或各區學董證明介紹概免學費惟中途不得輟業否則仍向原保加倍追繳 
城外火警續誌前夜四時鎭郡大閘口福生祥雜貨舖忽然失愼延燒商店十七家已誌前報茲悉該雜貨店係張姓所開前夜確係該店起火由守望崗警當場目覩左右被災各店以該店新保火險疑其有放火圖賠情事羣將該店東張姓扭送警察一區轉解總局經沈警佐提案預審尙未訊出實情 
[揚州]  
　　告發私造僞串江邑糧櫃總書記朱某私造僞串前爲　瓏與蔡姓察悉欲在縣署指控經朱挽人調停給臧二百元寢事蔡因未得分潤於日昨由蔡玉芳禀控朱天祥及伊子良弼私造僞串未識周知事若何辦理也 
省立校長互調消息海州省立第八師範學校校長葉惟善前由海籍議員在省推翻遺職尙未有人接替揚州省立第八中學校校長謝遐齡因病辭職雖有李荃代理實任者亦未有人茲聞江都籍省議員調和辦法擬將葉調充八中校長以李調往海州接充八師校長已函請省長核奪不知齊省長允准否也 
[嘉興]  
　　張知事記過嘉興縣知事張昌慶於日前將縣屬普五上莊荒字圩農民林春泉張進才兩家連被盜刧並傷事主等案呈報省垣請飭屬通緝昨接齊省長指令云該縣於五六月之間迭出盜案多起此次又於距城九里地方發生連刦傷人鉅案平日捕務廢驰已可概見且查此案事主係在上月二十七日報縣該知事遲至十七日之久始據轉報尤屬稽延應記大過一次以示懲儆仍限於二十日内緝獲正盜眞贓究報勿得違延致干嚴處 
發給補助費崇德全邑國民學校除各校固有經費外每年由縣依照成績優劣酌給補助費本届由縣視學沈純常將國民學校視察完竣評定等級呈報到縣當由縣知事酌給補助費如下甲等七十六元乙等六十元丙等五十元丁等三十元戊等二十元業已通告各校即日來縣具領矣 
[杭州]  
　　敎育會聯合會之第二日全浙敎育會聯合會昨日（二十二）上午九時開第二次大會會員到者十三人由何君競明主席首議變通縣稅小學分配案說明理由推定劉元陳柏園王誦銑陳逸鳳駱憬甫五君審查次議修正縣稅小學費分配規程案與前案合併審查次議小學補助費分爲兩種給發案亦與前案合併審查次議小學敎育宜注重應用案因代表未到緩議次議學校評定成績宜求平允案以贊成者少數遂打消次議請辦全省單級敎授練習所案贊成者又少數打消次議請籌集小學基金案推定錢鴻賓程養和酈賡汪訂笙盧敦仁五君審查次議變通推廣小學校案以贊成者少數亦打消議至此已至法定時間宣告延會 
滬杭甬路避長到杭新任滬杭甬鐵路管理局局長任傳榜於前日（二十一）下午七時由上海站乘坐花車附掛特别快車來杭當由駐杭辦事處庶務科姚維善曁鐵路巡官關朝杰杭州城站長李振之前往招待並與各站課處主要人員在聚豐園設席公讌以盡僚屬之誼任局長即晚宿於城站花車臥室内昨日（二十二）上午十一時謁見督軍省長下午一時至西湖忠烈祠與祭趙參謀長三時附特别快車回上海總局 
[南昌]  
　　南潯路將有維持辦法贛省李督軍彰派徐秉鈞會同董事局公推之代表程道存羅朗山譚墨山等赴潯考查南潯鐵路公司内容以便維持昨日（十八號）均巳回省據稱伊等到公司後即由張佩衡召集各主任告知來意及考查事項惟頭緒紛繁攷查實非易易遂由各科編制簡明報告（一）欠何處欵項若干（二）餘存材料若干（三）每月營業收入若干除開支欠若干（四）總協理坐辦共支薪水若干各科每月開支若干總協理坐辦長支若干（五）公司現究有若干人員此報告巳由程等彚總交出故董事局定於十九二十兩日開茶話會俾將報告一切討論維持辦法及研究臨時大會之各項手續 
[湖南]  
　　長沙日報被災紀詳長沙日報自去年八月六日復活以來忽將一年前數日該館主傅文渠因事回醴陵館中僅留編輯陳夢遽劉約眞秦剛武等數人昨日侵早五時排字人均已安寢機器房印報尙未竣工詎廊房間突然火起館内人員多已熟睡工人輩倉猝之間不知所措該館附近鮮少水井天氣亢陽巳久内宅板壁均易引火不一刻烟飛火起已難施救該館房屋係前軍署偵探戴季楣建築四周均用紅磚參仿西式計分三層原歸北洋某軍官承佃湯氏去湘之後戴亦潛逃該産遂暫入官去歲經劉前督撥充該報館應用機器房排字房均設下層經理部人住中層編輯部人住上層火起時辦事員於夢中驚醒巳烟霧滿室不能下樓乃由窗户下墜人家屋瓦再下大街劉約眞耳鼻均被燒爛庶務王竹鵬冒火出險頭髮亦被燒盡黄夢遽之官票錢四百九十九串又票洋二元紋銀一兩均存放皮包内亦付之一炬該館係湖南官報改設機器鉛字之屬本極充足癸丑之役被封入官去年始由劉前督批還估計所有可値湘紋萬兩以上此次被災蕩然無存據該館人云受傷者爲編輯一人書記一人校刋二人工役三人均已送紅十字會調治内一人恐難保生命尙有工人二名無蹤是否葬身火窟抑先期外出現尙未探悉至此次起火之原因外間傳說不一有謂與昔年湖南軍械局之事一律是否的實尙不可知府後街與督署近在咫尺現値戒嚴期間故火起時督署東西轅門特加班守衞並由唐生智營長親率一連分駐老照壁吉祥巷一帶盤詰防護其駐在巡按使署之第二師長陳君亦派多兵在文運街一帶放哨以防㚥宄直至天明火熄地方秩序回復始行撤去 
[山東]  
　　防範辫兵聯合土匪徐州辫兵現巳解散而魯省曹屬之匪大肆猖狂地方人民一夕數驚並有毛匪黨羽與徐州已譁變之辫兵勾結聯合之說張督軍聞報特令唐旅長天喜潘團長子和選擇勁旅駐於魚台單縣之交扼其要路使曹徐兩處之匪不得併合然後再以各路之兵痛剿股匪以清亂源 
雜評一 
[言行不符（一子）]  
　　中國人之大病在言行不相符而巳日日言調停而所行則走於極端日日言化除黨見而所行則力排異己日日言維持統一而所行則力謀分裂試觀今日之所謂通電也會議也派員商榷也有不以上三者之言爲言否又進而觀今日之所謂總統問題内閣問題國會組織問題有不以上三者之行爲行否更推而廣之自迭次政變以來有不以尊重約法爲言者乎有不以擁護共和爲言者乎然其結果約法屢危共和再覆此又言行不相符之證也所以言行不相符之故大原因在不以誠意待人以爲人皆愚而己獨智殊不知人之起而應付之者早有以窥見其徵矣是故言行不相符之結果徒失國人之信仰增他方之惡感而於事無絲毫之益奈何今人猶不悟歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[粤議會歡迎國會之報告]  
　　法租界　自爾路國會議員通訊處昨接廣東議員鄒魯來電云粤議會表决歡迎國會來粤請同人速行定期並轉京津同人鄒魯號 
[調查淞口軍艦之行動]  
　　前泊吳淞之福安運送艦聞巳於前日開往浙江之象山軍港駐泊所有原泊淞口各艦現亦均已離淞松滬護軍使盧永祥昨特電致吳淞要塞榮司令請將近日淞口軍艦之開行及停泊日期迅即查復以備考核 
[又開軍事會議]  
　　松滬盧護軍使自得海軍第一艦隊派艦赴粤與西南一致行動之消息後聞卽召集所部軍官開軍事會議嚴加防範又聞海軍經費每月四十萬西南各省先擔任三月云 
[丁槐被拘四誌]  
　　丁槐將軍携帶大總統印五颗來滬寓居客利西飯店被捕房將丁及印一併拘送公共公廨解往護軍使署已迭誌前報茲悉盧護軍使自據公廨將丁槐及印送署之後當以事關重要應否將印送寗抑或仍送北京即分電兩方請示一俟得復即當賫送至丁槐則暫交軍署副官處看管待奉到命令再行遵辦 
又一訪函云丁槐所携之大總統印信自經公共公廨解送淞滬護軍使署後有謂巳由火車送往南京者亦有謂自海道送往北京者言人人殊未明眞相茲得官廳確實消息此項印璽共計五顆内陸海軍大元帥之大印一顆其餘四顆爲榮典勅封等小印均四寸見方業於前晚由護軍使派委妥員會同總統府保管印璽之秘書唐浩鎭乘滬寗晚車携帶北上云 
字林報云丁槐將軍私藏總統璽印致被控捕判交軍署呈案因詳情未經發表致引起悮會事實之批評字林報於星期五日晚間卽得此案詳情官場固未嘗靳不告人也嗣以當道不欲發表故字林報未卽刋諸報端聞此案不欲發表乃中國官場之意丁槐於復辟後即抵上海携有總統璽印聞段祺瑞馮國璋皆派人來滬索取丁不允交謂須奉黎總統親筆手書後始可繳出察欲得璽印者不僅馮段派來之二人據偵者云國民黨似亦欲得之而轉送廣州疑已與丁開始談判官場是否已知此情未能明晣惟依據向來手續向會審公廨請發牌票十九日牌票發出丁時寓客利飯店故須經美領署副署始可實行逮捕以致略有延擱至二十日午後二時一刻方克執行是日爲星期五日乃英副領事會審之期英副領事卓君與王讞員遂從中國官場之敦請特别開堂提訊並非密審不過因中國官場之請求安情不照向例發抄耳丁被控理由爲丁於七月二日左右在京非法取唐浩鎭所看管之玉印五顆據爲己有違犯中國暫行刑法第三百六十七條又侵占屬於他人之漂流物違犯刑法第三百九十三條英捕房代理總巡約翰森到堂稱捕房得報謂七月十一日丁槐到滬携有中國　總統璽印此項報告係由護軍使傳來意在請拜協助三事（一）查明丁槐巳否到滬如已到滬寄居何處（二）丁槐是否帶有璽印（三）丁槐是否爲藏留璽印之適當人物是日乃七月十一日此後三日中捕房未有特殊行爲不過施行尋常警察方法派人偵視其住處而巳其故因護軍使以爲此事當可自行商辦也護軍使所告之理由謂丁槐巳擬電稿寄呈黎總統請示關於璽印之辦法故信此事不難辦理十八日護軍使參謀來言巳接覆電但觀電文頗足令人疑丁槐非爲應藏守璽印之適當人物且眞正監印員唐已於前一二日内到滬自向護軍使呈報一切故十八日護軍使决定辦理此事視爲不正當處置或竊取官物之案件而拘捕丁槐十九日牌票遂發出二十日丁槐在客利被拘璽印亦在其臥室中取出唐浩鎭到堂稱渠爲總統監印員未兼他職係由總統任命其任命狀未曾携至上海當張勳入府擬毁璽印見證（唐）與被告携印赴津時爲七月四日丁槐並非監印官惟常在北京彼與見證出京乃爲保護璽印起見見證對於璽印責任攸關丁槐自津赴滬並未告知見證迨見證聞知此事亦卽南來取印丁槐欲將璽印送交南京但見證不允以爲應歸回黎總統故主張應交何人必須請示照辦當見證在津時黎總統業已出府丁槐卽擬將璽印送交南京馮副總統因馮代理大總統職故也被告到滬後護軍使曾向之盤詰丁當即電致黎總統旋接覆電諭其送回北京丁槐藏匿璽印有何理由非見證所知但覺丁槐此舉頗有不對之處璽印共有五顆今公堂所得者實爲總統府應用之璽印云云卓君問以總統之印尙有較此更爲重要者乎答稱有之由黎總統親自收藏未曾遺落於外繼由西探與西捕上堂聲述捕獲丁槐之情形略謂星期五日午後六時一刻接到牌票赴客利四十九號時適被告在室當將牌票給予觀看囑其同赴捕房並問以印藏何處被告答稱未便告知須俟與唐紹儀伍廷芳接洽後方可告知印之所在並請派人往見唐紹儀見證不許曳丁出樓拘往捕房後即邀同客利館主當場將丁室内之衣廚命銅匠開鎖啓視搜出皮袋一個内藏五印當即送交捕房云云護軍使署參謀長馬鴻烈稱致黎總統之第一電係由丁槐擬稿於十三日拍發原稿由丁槐取去問官諭被告呈出電稿被告即取出電稿兩紙一卽十三日所致者馬又稱電報局送來北京覆電一通内稱上海護軍使轉丁槐接電甚訝望卽回京交段總理轉呈爲要此電巳轉知丁槐矣卓君至此當諭譯員向被告告以公堂巳接有請求請將被告及從被告處搜得之印一併送交護軍使被告亦有抗議否被告丁槐稱不願解交軍署請容置辯共致總統兩電後一電係黎總統赴日使署後所發者復辟發生於七月一日其時總統心緒不寗唐爲總統信託之人彼此皆受總統之恩故欲爲總統出力乃擬携印赴津唐將印交出後向余索取收條一紙又謂如總統不能復職此印當送呈馮副總統迨至天津後唐詢印在何處余即函請馮副總統派員二人護印迨馮之委員馮某到滬時余已先到矣余與唐在津時曾接黎總統囑賫印回京之電旣至上海之後余電詢總統國寳應賫交何人旋奉覆電着卽送京交段祺瑞轉呈余以總統方在日使署此種覆電眞僞莫明故請護軍使再發一電致黎總統請其發親筆手書以便遵辦如此行逕正以昭示正直余僅寳藏數日以待親筆手書護軍使曾派人來見但余懼見其人護軍使等以爲余與國民黨有關要知余乃忠於黎總統之人余在京時爲公府顧問參與政事當黎總統受困之時黎親手將印交余其時唐監印員適在側卓君問曰汝如汝與印不應解往軍署轉送北京之理由乎丁答曰無理由余不過等候黎總統來函耳卓君問曰汝何爲願與唐紹儀伍廷芳通信乎丁對曰唐伍皆余之友人余僅欲見之耳固與印事無關係也丁又答總巡之問話謂余抵滬後未與聞黨事孫洪伊非余友但認識之總巡稱軍署託代聲明如將被告引渡則軍署定從速由最快之路將丁槐或璽印或將丁槐與璽印一併送往北京堂上當决定即將被告與璽印送交盧護軍使轉送北京 
[預防辫兵竄擾]  
　　淞滬警察廳長徐國樑查得徐州各屬辫兵潰散後業巳分竄難保不來滬滋擾爰於昨日面諭偵緝隊長翟世清飭即轉諭各隊士於每晚十時齊集本縣聽候隊長輪流指派至城廂内外旅館客棧嚴密偵查如有形跡可疑之人不論有無器械若係四五人以上同宿者須詳細盤詰來蹤去跡以昭愼重各隊士奉諭後當卽遵照辦理 
[委充戒嚴司令之通告]  
　　松滬護軍使盧永祥因奉江蘇齊代督軍委派爲松滬戒嚴司令官已見前日本報茲悉盧氏昨巳備文通告所屬軍隊及各機關一體知照 
[護軍使注意海口防務]  
　　松滬盧護軍使以川沙之白龍港南滙之滙角均爲沿海灘支港要口詎離本埠僅四十餘里防務不可稍懈除令飭步兵三十七團陳團長派兵一連分駐該二處防守外昨又令由水警王分署長轉令第一區蔣巡官酌派舢板師船速往白龍港一帶嚴密梭巡以昭愼重 
[浙江偵探來滬緝兇]  
　　行剌浙軍署參謀長趙禪之凶手至今尙未緝獲浙江楊督當除嚴飭各稽查員趕緊追緝外並面諭省警廳長夏超飭令偵探處務獲正凶到案重懲逾限干咎夏廳長奉諭後卽轉飭偵探長林文中於昨日帶同偵探數人乘滬杭火車來滬追捕並赴英法各包探及華界各偵探處托代留心追緝務獲解究 
[暗殺案嫌疑人還押候查]  
　　同寓公共租界北海路（即六馬路）華興旅館二十一號房内之紹興人王子全（即吳全富）陳惠卿（卽鄭永乾）張會生（即張順生）經老閘捕房包探王寳生查得與浙江督軍署參謀長趙禪被人暗殺一案有關禀明捕頭協同西探前往該旅館將王等三人及其友羅阿英羅鳳城吳桂江錢登吏劉少常等五人一併拘入捕房押候解訊各情已誌昨報昨晨由探將被告八人一併解至公共公廨中西包探即上堂禀明被告等被拘後據稱爲茶葉商人不認爲非作歹請俟調查明白再行解訊云云關讞員商之英卓副領事判被告八人還押候切實查明訂期開審 
[八誌夏粹芳被害之舊案重提]  
　　敎唆犯卽將引渡 
指使王慶瑞（早解軍署鎗决）暗殺商務書館前總理夏粹芳之杭州人周棲雲（卽李海秋）由捕查獲解至公共公廨迭經訊明判周押候備文錄供詳解護軍使署按例懲辦嗣據周之代表律師聲請暫緩兩禮拜執行候檢呈新證據再請復訊以昭折服故周尙在押迄未起解昨晨關讞員會同英卓副領事訊斷捕房瑣案旣畢卽由周棲雲之代表律師投案譯稱被告周棲雲迭經堂上訊明判决引渡按照法律情眞罪當本無置辯之詞惟查特别案件法律上有從寛末減之條且被告年輕父老請求堂上格外原諒暫緩兩星期執行俾被告家屬得於兩星期内赴司法部上訴云云中西官以案經判决未便延期諭着仍照前判執行該律師遂悻悻而退 
[偵獲抛擲炸彈之逸犯]  
　　匪黨陳笏丞李春華前在公共租界梅白克路抛擲炸彈被拘脫逃匿迹法新租界霞飛路鼎慶里二號門脾内昨爲英捕房包探王寳生偵悉報告嵩山路捕房捕頭立飭探目沈德福包探顧三寳協同來探前往該處將陳李二匪拘獲解入捕房候盤問明白然後移送公共公廨歸案訊辦 
另一訪函云庽居新閘梅白格路八十六號門牌前清宦裔王廷柱家被一老叟與婦人三口乘坐五百零四號汽車至門首抛擲炸彈炸燬雜物當由王之家丁報請捕房查緝等情巳誌本報茲經老閘捕房包探查得住居法界八仙橋附近之陳虎臣李小三仔與此案有關因即禀明捕頭協同西探投請法捕房派探協往將陳李兩人拿獲提回捕房押候解送公堂訊究 
[虹口炸彈案展期研鞫]  
　　虹口愛而近路二十六號門牌皖人李瑞九家於六月九號上午被人抛擲炸彈炸燬門窗牆壁等物李卽報捕請緝嗣由總巡捕房華探目陳雲忠拿獲跡涉嫌疑之原告同鄉人吳光福及李金鰲劉發海姚金標等四人解送公共公廨訊供收押在案時由捕房將吳等四人解廨復訊先由中西包探上堂禀明先後將被告等緝獲情形並由原告代表律師到堂聲請澈究訊之吳光福延甘維露律師代辯中西官以此案須詳加鞫訊早堂不及趕辦判被告各人還押候另行訂期復審 
[吳家宅之刦案]  
　　虹鎭附近吳家宅地方現充十五圖地保之吳琴南家前晚突來盜匪多人毁門而入將吳妻陸氏子生華媳張氏女六妹等盡行綁縛以木棍敲擊逼問藏銀所在當被刦去約値百餘元之衣物銀洋而逸適五區四分所巡長盧學義帶同巡警顧文濤許慶昌陳桂山等巡至虹鎭在途見有形跡可疑之張敏福鮑小梅郎二人向詰支吾因即拘捕詎鮑突將許警猛毆一拳致被兎脫正擬追捕時事主到來指認張敏福確係在場之盜犯帶回該所經署員張光烈詳細研訊供出鮑匿居楊樹浦當即恊同該處捕房將鮑小梅郎拿獲抄出刀棍等器一併解送閘北司法科押候訊辦 
[香烟廠罷工風潮續紀]  
　　浦東陸家嘴英美香烟廠老廠因減少錫包間女工工資各女工羣起反對於本月二十日同盟罷工巳誌前報茲籺該女工等連日聚集該廠門首者約有一千餘人見人入廠工作即上前攔阻甚至用洋傘柄毆擊前日上午十時許有女工數十人因赴新廠領取工資被該女工等蜂擁上前揪住毆打並將紙料等物扯破該廠華經理陳緬生偕同洋人出場勸導亦被辱駡毆打嗣該女工等愈聚愈衆圍繞不散事爲三區中解警正得悉親率巡警前往督同第一派出所郝巡官分投彈壓向衆開導並允與該廠洋人籌商解决方法始各散去解警正復在該廠門首出示曉諭不許聚衆滋鬧及毆辱洋人違則嚴懲不貸不料該女工等昨日（二十三）上午七時許又擁至該廠門首滋鬧並將示諭扯毁當經該處派出巡警拘獲女工二人解送三區中押候訊究詎各女工陡聚二千餘人圍繞警署門首要求釋放一時人聲嘈雜　集不散當由洋涇巿經董劉頡雲到來向衆開導一面向警署緩頰將拘押之二女工開釋各女工始各散去現該廠男女工巳全體停工而警署正在查究主動之人以便拘究 
[再請取銷徵稅新章]  
　　本埠糖澲商人前因張祥豐糖果店雇船載運糖貨百包至蘇州被該處稅所扣住勒令完納半稅雖將所執巳繳全稅之分運單呈驗終無效力只得照繳半稅始行開回當經邀齊同業會議後函請南北商會呈請稅務所高所長轉禀財政廳長飭令蘇州稅所長葉聽松趕將半稅名義取銷仍照舊章辦理已誌前報茲悉胡財廳長業已批回略謂上海各業之認定稅額祗以上海一邑爲範圍方認有效如至他邑境内應得繳呈産銷半稅况全稅與半稅名義亦無所區别等因各業認稅商家見此批示卽相繼集議仍請商會轉呈稅所長述明認定全稅之理由請爲詳細察核電詳財廳將新章半稅名義取銷以恤商艱否則一律暫將稅欵停繳俟奉有疏通明令再行繳稅現高所長對於此事因恐與各業徵稅有碍亦頗不愜昨日已親自赴省向財廳長面陳一切矣 
[旅滬國會議員對於外交團之宣言]  
　　吾人謹以至誠宣告於世界施行民治諸友邦之前我中華民國之組織根本於臨時約法我國會曁正式政府成立承諸友邦後先承認幾經事變仍以約法爲依歸乃段祺瑞以把持政權之故始則僞造公民圍攻議院及至罷官復嗾使叛軍入寇京師脅制元首迫散國會釀成復辟遂因利乘便憑依武力自稱總理旣未有大總統合法之任命又未經國會之同意黎大總統前以張勲武力喪失自由現應恢復乃又被脅於段氏雖電稱辭職但未經約法上國會之許可則大總統之資格當然存在旣有合法之大總統則馮副總統斷無繼任之理若謂黎大總統因辭職即失其資格則馮副總統一月前亦電稱辭職則又何解段祺瑞雖自稱政府於我立國之根本大法及諸友邦承認我國家之原則全然違反譬如盗賊之竊據堂奥不過一時强力所侵奪所有段祺瑞僞政府一切對内對外之行動譬如强盜處分事主之財産吾人誓死不能承認吾人苟承認由破壞法律而成之僞政府即無異於自背法律躬行叛逆陷國家於無法律之地位擾亂社會和平矿吾人現方努力以維護神聖之法律建造合法之政府爲迫切之急務政府旣立然後徐圖民治主義之施展對内對外始能本一貫之精神以企政策之實現我國自革政以還歷承諸友邦好意火輔助吾人銘感已久但爲力所能及甚願於精神上物質上與我友邦以相當之援手揆之人類報施之道亦何容辭但此類排除武力主義之責斷非崇信武力主義之僞政府所能盡擁護民治主義之業斷非摧毁民治主義之僞政府所能舉吾人惟一之主旨乃在欲得一眞實民意爲基礎忠於自由忠於共和依法律而産生之政府然後與施行民治諸友邦取提携之態度外交内政始可托之使行彼僞政府者以强力竊奪政權破壞法律我國民無論如何絶不承認我友邦素嚴法治極重民權我國民不得已之苦衷望垂察焉中華民國旅滬國會議員謹告 
[再誌敎員受侮之公憤]  
　　上海縣敎育會昨接明强學校校長史啓祥等公函云畹九季英 
 
 

Page 11

 
 
先生大鑒近閱報載淞滬警察廳長徐國樑毆辱敎員一事已由學界全體具函懇爲核議並由貴會提出質問旋得該廳復函詞多遁飾上海爲文明之地竟有如此舉動若不據理力爭何以平我敎育界之心恐學界名譽從此掃地而盡對於學界如此對於政界紳界亦何獨不然尋常居民則更可蹂躪此端一開各界前途莫不慄慄可懼危險實甚夔等忝居學界驚駭異常爲特公函應請會長主持尅日召集會議公决辦法以維學界兩字之名譽學界幸甚地方幸甚上海明强學校史夔趙鋆王傑史士芳張榮福夏俊等公啓 
[火政與警政並顧]  
　　上海救火聯合會呈淞滬警察廳文云呈爲添設電話專機移建分署大門懇請備案事據第一區救火會函稱竊敝會前因遵照併區辦法將東北城原有之救火會六處歸併爲上海第一區救火會就四舖原有龍所擴充改建爲總滙龍所旋因地址不敷應用復出銀五千元商購四明公所名下坐落猛將弄口與四舖龍所毗連之巿房基地一所以資建築嗣查一區二分署舊有大門一道正在規劃建築範圍之内因由敝會將所購四明公所之基地内即猛將弄中劃出大門一道專備警署出入曾經函請貴會據情備文轉呈前廳長核准照辦並訓令一區二分署如何布置逕與敝會直接商籌以期便捷等情在案現在敝會爲改良火政報警迅速起見擬於會中添裝電話分機一座俾將關係上海全部火政之電話線統行裝接於分機之上以備遇有火警傳報敏捷赴救迅速惟會中房屋無多支配不敷非得預爲添建殊難安置爰將二分署左邊之猛將當舊址一所從前本由敝會出銀三百元相讓預備改建救火會之用後因地位狹小不敷分配是以改爲出租現將此項房屋翻造洋式高大樓房一所計造價銀一千元並將屋中裝修布置一切完全以上連前暴計約費銀一千四百元擬即借給於二分署作爲進出之大門以樓上左爲警官室右爲書記室中爲聽差室其下層左爲差遣室後爲裁判所右爲接待室邊爲拘留所但從前原住警官之所現在改住巡官其原住巡官之所分隔改爲敝會於警署之庫房從前原有之大門擬即收回著手規劃尅日建築俾得安設電話似此辦法不獨火政布置完全抑且雙方利便現已房屋竣工裝修完備除與警官王金山雙方接洽於七月二十二日實行遷移外爲再函請分别呈請備案等情到會准此查該會前因籌建總滙龍所糜費巨资購地擴充現因改良火政裝設電話專機以爲消息靈通之計復因房屋不敷特將前經讓進之猛將堂舊址改建洋房並擔負完全裝修布置一切改爲警署大門收回從前原關之大門以備添建房屋裝設專機使火政布置完全不惜巨欵於火政警政雙方並顧殊屬難得所陳各節均關地方福利起見爲此據情呈乞貴廳長電鑒迅賜察核准予備案仍請訓令一區二切署查照施行除呈上海縣知事備案外謹呈 
[各學校消息彚誌]  
　　競存女校浦東爛泥渡競存女子國民學校前日上午九時行第一届畢業式並開懇親會先由校長盛競存女士報告開會宗旨次由張企文沈方函孔志怡等相繼演說畢由洋涇巿經董劉頡雲發給文憑奬品旋由校長職員訓詞而散計畢業生十二名聞下學期尙須增添高等手工科以便畢業諸生來校肄業 
銀樓業小學大東門外花園弄銀樓業小學校於昨日舉行暑假休業及第六届畢業上午十時開會秩序如下（一）校長報告（二）諸生向師長行敬禮（三）校長訓勉詞（四）暑假歌（五）敎員演說（六）授畢業證書（七）畢業歌（八）畢業生與同學行辭别禮（九）向校長曁各敎員答敬謝禮（十）散會聞下學期須續招新生定舊曆七月初十日開學 
參業學校南巿鹹瓜街參業公立小學校於本月二十一日下午三時舉行第三届畢業式首由校長報告歷年略况並請戈朋雲曹龍田兩君相繼演說旋請校董葛行慶給憑李韻芾給奬邱統斌致訓辭繼命全體學生唱校歌即振鈴散會計畢業學生十一人姓名錄左葛興讓劉承訓董金偉王志興華達茂鄔統元葛祖香童德鑄翁斌翁秉浩馮昌楷 
[道屬敎育行政人員聯合會開常會]  
　　上海縣公署昨訓令各區學務委員文云案奉江蘇滬海道道尹公署第四三四號訓令内開案據敎育行政人員聯合會長余沅呈稱竊查道屬敎育行政人員聯合會簡章第六條常會第年一次於暑假時行之茲擇七月二十五二十六兩日午後一時始四時止假西門外斜橋上海縣敎育會開會理合具摺陳請通令各縣知事轉知各會員届時一體與會如有提議案應按辦事細則先期送會等情到道據此除分行外合行令仰該知事查照立即轉知各會員届時一體與會如有提議事件並按辦事細則先期送會母稍遲延切切此令等因到署奉此合行令仰該員知照 
[浦東青年團開會預誌]  
　　浦東青年團原定七月二十二日開當年大會因雨作罷茲改於二十六日下午一時重行開會當此暑假期内團員大半旋里濟濟一堂届時定有一番盛况也 
[花衣與豆餅之巿况]  
　　花衣本埠各紗廠需用花衣甚繁四鄉底貨搜羅殆盡近日南北各花行門巿改價每擔已漲至五十四元次者亦須五十一二元較之春初之價已漲至一倍有餘誠爲數十年來所僅有現各紗廠爭向花行定購新貨聞德大廠抛進八九十三月期貨四千擔每擔價銀三十六兩内外廠亦抛進五千擔其價已增至三十八兩故近日賣買抛盤期貨者甚爲踴躍云 
豆餅近日天氣甚凉豆餅銷場不甚暢旺惟因大連黄豆漲價故餅價亦隨之增漲計每片漲銀五六分大連製餅廠因成本過巨深恐虧耗停止工作者頗多而本埠囤户聞此消息以爲有機可乘卽大事收羅以待善價茲調查各沙船及洋棧存貨共祗四十餘萬片較之上年不及半數現牛莊餅開價每片九錢九分大連餅九錢九分半本廠餅一兩零零五釐沙河邊餅九錢八分又光餅一兩日内尙須增漲云 
[閘北救火會之電話號碼]  
　　閘北一二三叚救火會近又添置汽車及各種新式救火機械力求進步前日特開聯合會經各會長會董議决將各段救火會之電話號碼刋佈傳單通知各舖户俾遇火警時居民可以報告就近救火會驅車往救各段電話號碼如下（一段）二十五號（二段）十七號（三段）十八號 
[英副領事請假避暑]  
　　駐滬英副領事白爾君前日禀准英總領事法磊斯君請假三星期赴威海衞避暑已於昨日乘英國郵船起程 
[預審戳斃彩雲姐兇手]  
　　甯波人爲小工之黄宗鰲前因伊妻時至太平弄唐嚴氏（卽彩 
雲姐）家作不端之事以致忿不能平持刀前往將妻戳傷復將彩雲姐戳斃逃逸當經尸父嚴福慶報請地方廳驗明緝兇在案茲悉此案經嚴福慶查明黄宗鰲匿居之所報告巡警將黄拘送地方廳昨日下午經檢察官提案預審良久判黄收押候傳伊妻並嚴福慶等到案再訊 
[殺人自首之刑期]  
　　亞而倍路七十九號某洋人處侍者謝富貴因用手鎗擊斃汽車夫高阿九經法公堂訊實將謝函送地方審檢廳訊辦在案昨午經該廳趙刑庭長會同賀檢察官開庭將謝提案宣判以殺人罪當然成立姑念先行自首從寛判處監禁六年以儆 
[寓客揭破拐案]  
　　寓居南巿十六舖恒義公客棧内之通州人顧成因見同寓之婦人倪卞氏帶有年輕女子倪大姐在房内啼哭頗起疑心細詢來歷始知倪大姐實名王玉貞於四歲時由其父母許字該處相距四十里之任家口子鎭田福壽爲室過門童養今巳二十歲成婚數載翁姑逝後常住母家近被倪卞氏拐帶來申意圖販賣玉貞不願所以啼哭顧卽報告一區署派警將一干人傳案詰據王玉貞供父名王慶兄名王東丈夫耕田度日並訴明前情董警正以事關拐帶飭送警廳司法科訊核 
[妒姦行兇之結果]  
　　張阿三因誘姦陳修章之姘婦被陳糾同吳扣子前日在愛文義路將張兇毆受傷由捕查見一併帶入捕房飭將吳收押張送醫院醫治在案昨晨由公共公廨提訊原告投訴無故被陳糾衆兇毆受傷各節並由中西包探投訴被告行兇情形隨將張之傷單呈案請察訊之陳供被姦佔姘婦向之理論不敢行兇中西官以原告受傷屬實判陳押西牢三月吳罰洋二十元充公或押三禮拜以儆 
[照片認爲通姦實據]  
　　宜興人劉坤泉家居閘北國慶路松壽里强氏現年二十九歲近與該處附近昌泰板木行主楊九章之子文魁姘識爲劉所聞先期赴地方檢察廳呈請備案前日復在家中檢獲伊妻與文魁合拍之照片一紙認爲通姦實據遂將其妻與文魁扭控四區警署當以檢廳有案飭將劉强氏楊文魁并劉坤泉同母劉汪氏連同照片等一併函送檢察廳經檢察官提案預審判楊文魁劉强氏分别收押劉母子退去候示照片暫存 
[皮匠妻自縊身死]  
　　皮匠滕榮發揚州人賃居閘北共和路三十一號門牌其妻周氏前日與夫口角後乘間自縊於臥房内迨滕歸家解救已氣絶身死正欲備棺收殮爲四區崗警查悉將滕傳至警署經姚警正訊問一過並將同居婦人許萬氏拘案暫押着地保投報地檢廳請驗核奪 
[再誌被誣歇業之怨恨]  
　　新閘路某麻店主李炳林因誣指夥反陸道金竊物將陸辭歇前日行經四馬路被陸遇見將穢物傾於李之頭面上被捕查見一併帶入捕房將陸拘押在案昨日解至公共公廨經中西官質訊屬實判陸罰洋二十元充公如無力繳洋改押三禮拜以儆 
[婦人投浦遇救]  
　　昨晨八時半有住居城内之婦人吳朱氏不知何故奔至金利源碼頭　入浦中圖盡幸經舢板船户瞥見趕即救起報告崗捕帶入捕房詰問據稱因伊夫不顧家用難以度日故出此下策捕頭飭送廣慈醫院暫爲留養 
[同室操戈續誌]  
　　浦東洋涇鎭張家灣鄉民馬金林前被堂弟杏林用刀戳傷伊姪柳根上前解勸亦被剌傷經金林之妻王氏等鳴警將杏林拘送地方廳訊供判押金林與柳根因傷勢頗重在家中醫治諭候派檢察官下鄉驗傷再核巳誌前報茲悉馬柳根因受傷過重醫治無效延至前日斃命當經尸屬協同該處二十四保四十六圖地保投報地方廳禀請相驗昨晨委派宗檢察官沈檢驗員等渡浦蒞場相驗當驗明已死馬柳根胸前中央刀傷一處右手背亦受一刀尙非致命惟胸前一刀委係因傷而死塡明尸格判令尸屬自行棺殮宗君等又詣馬金林處驗得金林周身與兩助等處共受刀傷五處傷亦頗重諭令妥爲醫治候返廳提同在押之兇犯馬杏林到案訊辦 
[强搶首飾之懲儆]  
　　高周氏昨至法公堂訴稱婦人日前出外購物行經自來火行街突來匪徒數人將頭上所插之金挖耳一隻攫取奔逃幸經巡捕到來帮同追獲陸長根一名惟原贓已被同黨接去無從吊取今已解案請求訊辦訊之陸長根供認搶飾不諱並稱原贓於奔逃時在途失落並未授與同黨求宥中西官判陸押西牢一月以儆又老嫗徐朱氏亦至法公堂訴稱日前婦人行至法新租界突來匪徒王阿毛等數人將耳上所戴金圈一只搶去幸由行人王長根追至霞飛路始將該匪拿獲後由巡捕到來拘入捕房請求訊究見證王長根亦投案聲稱商人目見阿毛等數人搶取朱氏之金圈商人上前追捕時被伊同黨數人扭住兇毆亦求訊究詰之阿王毛供稱搶物屬實不敢行兇中西官判王阿毛押西牢八月期滿永遠逐出租界又流氓吳阿四在公共租界六馬路攫取彭徐氏珠花圖逃由捕追獲拘押昨解公共公廨請究先由原告偕見證華捕上堂證明被攫情形訊之吳供認不諱中西官判吳押西牢一年期滿逐出租界 
[販土冒探分别判罰]  
　　某公司輪船水手頭目鶴明夾帶烟土若干包由外洋乘輪來滬託帮匪戴榮林（卽小裁縫）保險運送詎戴暗串碼頭匪徒小蓬頭鄉下人等冒充水巡捕房包探將烟土盡行刧去經鶴明之友史阿珠將戴扭控三區警署前日由解警正訊據戴榮林供稱此項烟土實係九包除已還鶴明五包外尙餘四包係小蓬頭經手賣去每包得洋九十六元業已朋分用罄詰之史阿珠供稱鶴明係是朋友彼等不應冒探敲詐請爲究辦解警正遂判戴榮林罰洋十五元史阿珠罰洋五元以儆 
[請求改科罰金之失望]  
　　著名流氓張阿玉即苗阿玉前在小東門外一枝春街雙鳳樓無端突出利刃將賣水菓之周嘉發腿部連戳三刀嗣爲巡街捕查悉拘入捕房解經法公堂訊判張禁押西牢六月期滿遂出在案茲由張之族人遞禀公堂謂張阿玉實係寃屈周被戳受傷不知何人行兇請予罰金贖罪等語昨經公堂飭探至西牢將張提案詰訊張供禀帖究係何人所遞不得而知惟周嘉發實非民人所戳求察中西官向張詰問曰爾父母姓苗何以爾姓張且刀柄上書有苗玉記字樣張答稱因外祖張姓家乏嗣故由父母將民人自幼過繼與張姓判令還押仍照原判執行 
[債務人出外未歸]  
　　日商嚴漢章在公共公廨呈控陳演九不理欠洋一萬二千五百十元前日由廨傳訊被告未到由其代表海德禮律師投案聲稱被告現赴杭州親邀案證須緩數天返滬請求減輕交保數目等語原告代表菊池律師卽上堂駁稱被告係是議員應照事理旣經涉訟如有事離滬須先報告公堂不應如此藐視王襄讞與日副領事林君判候被告本人到案再行訊核 
[騙取欵項之發覺]  
　　無領事管束之西之湯姆司其那克倫克因騙取某洋行銀兩經該洋行察悉控由總巡捕房前日派令西探目彭山將該西人拘押昨解公共公廨經中西官略訊一過判仍帶回捕房候原告到堂於禮拜五再訊 
[述明僞票來歷]  
　　蕭正堂前持僞造之某銀行十元鈔票一張至法新租界善鐘路某錢店兌換被包探姚金福查見上前拘獲帶入捕房昨解法公堂詰究蕭正堂供此票係向人索欠得來未知眞僞求宥中西官判押七天以儆 
[小飯館不捐執照]  
　　美租界鴨綠路一百六十一號門牌小飯館主秦福生未向工部局捐領執照被二百四十六號三道頭華捕查悉以其違章歸禀捕頭諭候請廨出單傳秦到案訊罰 
[庖丁酒醉胡鬧]  
　　向爲庖丁之沈玉堂昨在北浙江路酒醉胡鬧並沿途打人被四百七十七號巡街捕查見以其違章將沈拘入滙司捕房捕頭諭飭押候解廨請究 
[馬夫在車瞌睡]  
　　馬夫陳阿榮昨駕一百六十二號馬車至界路停車瞌睡被七十五號印捕查見以其違章將陳拘入捕房捕頭諭飭存車保出候解公堂訊究 
[小流氓禁錮西牢]  
　　小流氓吳金生曾與在逃同黨四人在廣東路攫取陳锦文現洋一百十四元小洋一百三十角逃逸被陳控由捕房派探將吳拘解公共公廨訊供管押在案昨晨復訊先由中西包探上堂禀明前情訊之吳供年十七歲蘇州人父母現在原籍開設成衣店攫取原告銀洋係榮生等所爲當時我並不在場事後在法租界萬興小客棧内分得贓洋十五元是實中西官判吳押西牢半年仍飭緝拿在逃各人解究 
[工巡捐局之牌示]  
　　工巡捐局朱局長昨日標發牌示云照得人民對於官廳投遞公文本有程式匿名禀揭尤干例禁近來接到地方人民投遞文件往往不遵程式甚有隱匿姓名者殊屬不合嗣後除完全公益事件准用尋常函牘仍須叙明姓名住址加蓋圖章外其餘關於捐務及含有訴訟性質者須一律購用官纸叙明姓名年籍住址並加貼印花以昭鄭重而符定章倘再有擅用白禀及匿名函件者概作無效合行牌示一體遵照母違切切此示 
中華職業敎育社通訊 
[三友實業社製造燭芯工場調查紀略]  
　　三友實業社設於上海北四川路横濱橋經理爲沈九成君場中有製造燭芯機器一百五十具以馬達爲原動力男女工人多時達三百人據其執事報告製造洋燭雖以油蠟爲主體而線芯尤爲要點線芯不良即用百三十五至百四十高度之油蠟其光仍不明亮且易生灰該工場所製之線芯一爲金星牌一爲白字牌金星牌用二十支紗製成白字牌用三十二支紗製成製燭燃燒後匪獨火光白亮且無花煤之弊其效用與白禮氏燭芯無分軒輕每包均長二十尺可製燭十三箱該工場以金星牌之八號曁白字牌之十一十二號爲用途最大以普通用之十二兩燭即以此三者爲燭芯也外埠銷路以香港哈爾濱漢口東三省爲最暢本埠如打鐵浜之南洋洋燭公司老閘橋之華泰董家渡之華利均購用該工場之燭芯該工場開辦已越五年賴此挽回利權亦已不少矣 
雜評二 
[丁槐獲罪理由（步陶）]  
　　丁槐君被捕之理由據西報謂所根據者爲刑律三六七條與三九三條是丁君之獲罪其主要點蓋在慮其以印自有或以供給他人也且援用此條必以非法爲前題否則不能成立是丁君之獲罪又必因其非有監印官之名位也顧丁君收取此印爲唐所交取有收條又在京津軍馬倉皇之際其爲基於緊急而有適當之手續甯俟多贅然則所謂非法之大前題不已失厥根據耶矧復丁君再三申明均謂得黄陂手書卽行遵交黄陂健在其手書何難立致又安見其有圖爲己有或第三人所有之意思憑證耶今者印已北上矣丁君已引渡矣如何判斷之處護軍使或尙須得兩京之後命然無論如何法庭之上總宜與被告者以聘律師辯護之餘地而勿復嚴密又嚴密終以草草判斷也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[弔天壇文（仿唐李華）] [  小孤山人]  
　　莽莽乎塵沙畫昏倐不見人朔風怒吼挺鹿亡羣紅牆隱隱洞穿如門馬矢遺臭燐血含腥古木陰翳時聞鴞聲守者告余曰此天擅也嘗駐辫軍忽忽一戰散爲烟塵傷心哉逃歟亡歟或投降歟吾聞夫淮徐老巢江皖割據六十餘營鷹瞵鴞顧餉五百萬悉索敝賦軌路縱横爪牙布護八面威風驕蹇莫制民國而還多事覊縻中原交鬨無歲無之獨有辫帥儼領王師潛謀復辟怪怪奇奇奇兵直達於宫闕滿城竟挂其龍旗嗚呼噫嘻則見夫大清門開中華國變豚尾齊拖龍袍再見翎頂趨朝劍履上殿將士羽林軍師巾扇萬歲呼嵩千軍舉辫背負長槍腰横短劍氣壓山河勢吞雷電孰料人心歸漢天意亡胡共和軍起振臂一呼齊整義旅疾搗燕都七日之内陣列東西揪住辫子辫子何辜悉予剪去不留根株何物崛强抵死不屈猶敢巷戰驅戮士卒屍横天橋之岸馬倒皇城之窟東壇西壇同爲陵谷可勝言哉兵連兮禍結人稀兮路絶大炮轟兮屋瓦裂彈子飛兮牆垣缺行矣哉妻兒嗚咽止矣哉衣糧搶刦門盡閉兮陰寂寂屋延燒兮火烈烈飛艇翔兮天沉沉磺氣薰兮風切切流彈過兮驚魂皮骨傷兮流血傷心慘目有如是耶吾聞之弔民伐罪仁義之師兵爲民衞民與兵依不惜血稅財癉力痡求庇而已豈自殺乎嗟彼昏耄跋扈無倫强踞津浦暴掠南京見兵有辫肝膽俱驚騷騷擾擾大盜之羣不幸種禍破壞天壇荼毒生靈血點朱殷輦轂重地鏖戰偏酣邦畿靡止功不補患蒼蒼蒸民詎無生命困苦顚連唯恐不定誰無家室苟合苟完誰無産業維苦維艱毁之則易復之則難其存其没孰與扶持時或有觀難保難支慘遭兵燹倀倀何之危城坐困一息如絲天地爲愁草木凄悲大刦不復孑遺何依必有凶年人其流離嗚呼噫嘻國耶民耶一至於斯爲之奈何軫恤瘡痍（四） 
家庭常識 
　　面盆去汚前載數法效驗頗著茲尙有一法即以食鹽摩擦無不應手而去 
烟草種植烟草不可以人糞尿灌溉否則以所植之烟草製成之烟絲必不良於着火 
預防蟲害蟲害爲農家之大敵今之業農者祗有驅除法而未有預防法誠憾事也預防之法可於未種植作物之前地上撒以稀薄之酒糟俟數日後而種作物將來蟲害必不致甚多（伯誠）梔子花插活法折新鮮梔子花枝長約尺許（半老者爲佳）粗如筆桿而略細插入清水玻璃瓶中須五六寸着水置之背陰處靜待兩星期或三星期後則着水之枝始發生白芽數十根長約一寸左右即以深底花盆一隻用肥土九分黄沙一分拌匀然後取瓶内之芽根而種之仍置背陰處勿致搖動每晨灌以清水俟新葉漸出而老葉盡行脫落則花活矣此法余在鄉時曾試數次無有不活者[  慈谿俞祖勲] 不受酬 
附白家庭常識二集巳編竣付排内容材料係截至陽曆七月十五號止準陰曆七月十五日以前出版預約附印展限至陰六月底截止初集則栩印存尙多儘可援附印例寄洋一元並郵票七分半即當寄奉八册但以向栩直接者爲限 
工業須知 
[照相石印法（二）] [  古堇蔡毅]  
　　濕片之製藥法（一）銀水以硝酸銀又名銀粉溶汽水内（水一兩用銀粉一錢）（二）綠水以綠化第一鐵火酒冰醋酸清水和合而成（水八兩綠二錢酒一錢醋半錢）（三）黄水以鉀衰又名强度　酸　　（俗名山奶）和清水（水四兩用鉀袞一錢）（四）白水以綠化第二汞和水（水三　用汞半錢）（五）黑水以鉀袁少許入銀水中以化盡銀粉爲度（銀水五兩入鉀衰一錢若化不盡再加鉀衰少許總銀水化作清水爲度）（六）膠水以茄姆（譯音）亦名樹膠和水（水四兩用膠一錢）（七）哥羅第恩軟哥羅第恩（紅色者）四兩和白哥羅第恩十二兩（以上各藥凡經售照相材料之西藥房俱有出售譯音寫法各處皆同） 
濕片所忌各物鹽油肥皂其他與此相同之物且於未冲綠水之前旣上膠水之後忌水 
濕片之手術最難者爲冲綠水法蓋水沿玻片而下水旣少而全片須到設有一處未到其處卽無字亦不能再冲且片之優劣亦從此而定其次爲定攝影之時間故習此者非數月所能卒業濕片之佐點以字畫攝影能毫無參差雖細若塵沙之跡亦無不絲微畢現且經久耐用可印至數千萬頁之多 
以上所述濕片照相法大略俱備然此法集化學與光學而成故其中深邃究非片紙所能盡至石印品之良否全視紙與墨之優劣而定無他法也栩按上述濕片一項固已完備惟尙有注意者如左 
書底之注意（一）書底紙色須白墨色宜濃並須裱過庶釘於水壁上不致起皺並可久藏（二）書底如有墨汚可用白鉛粉塗之錯字則塗粉候乾更書其上若須加圈點者則可用硃印色打上圖書亦可用硃惟不可用藍色因藍色受光極弱不能顯影於濕片之上故着色之畫及舊板之書不宜於石印（三）書底愈大則縮愈清楚每字至少窒如骰子大（四）釘書底於木壁宜顚倒釘之庶顯影於毛玻片上爲順影易於辨識（五）木版書宜用白紙襯有缺筆處及墨色花處均宜用墨描過（六）釘書底務宜避風日庶免吹動及瓦起（未完） 
長篇小說 
[寫情小說柳暗花明錄] [  常覺小蝶天虚我生合譯]  
第二十四章（二） 
而羅倫猶含慘笑果握薏德纎手蓋其心中又廻復於美滿之一途萬不料有意外之事薏德枯聲曰羅倫聽之實告君吾字人矣羅倫曰字人乎言時尙笑以爲戲已薏德嘆曰然即在下禮拜羅倫乃大笑知薏德固戲己也則益抱薏德之身曰嗟乎吾愛汝母再苦我矣須知我爲汝故已倍嘗其艱苦今幸而得如願以償但使其人心腸較鐵石而稍軟者亦當憐我矧吾妻耶薏德汝究能爲吾妻否言次又笑薏德乃大窘心中如沃　醋不期投入羅倫之懷涙眼瑩然望其心愛之人暈矣但聞角門砑然而闢有人擎燈下階呼曰薏德汝又夜出耶趣返莫爲風露所欺不則明日又將病矣言者蓋爲茜雪而卜蓓亦呼曰趣歸趣歸汝嗽初無關我唯易傳染則吾之晦運至矣羅倫此時猶以爲薏德乃喜極而暈則扶薏德向前而行月光自後照之人影已入燈光茜雪一驚而卜蓓巳見羅倫則大愕嘘唇作聲茜雪駭然曰薏德卜蓓曰嗟乎伯爵何來羅倫低首視薏德嬌面曰茜雪卜蓓吾來誠出不意今且賀我薏德已允嫁我矣又曰茜雪助我薏德已喜極而暈矣而茜雪仍木立如偶人詫聲曰薏德已允汝耶羅倫曰固也卜蓓勿笑汝將來亦必有此一日來其助我扶汝阿姊言時又俯首而親薏德黄金之髮茜雪半响乃失聲曰噫薏德暈矣伯爵殆未知：：：：羅倫意得曰茜雪何咀嚅不言茜雪未及答而角門復響鮑倫巳闖然而入見狀乃大駭旣則大怒面頳如絳向羅倫曰伯爵羅倫亦詫仰望鮑倫曰子爵何來鮑倫怒甚握拳透爪曰薏德奈何薏德聞鮑倫怒呼之聲則頓自夢中驚醒欲自羅倫懷中掙脫顧羅倫方抱之緊竟不能動鮑倫怒迸其胸連聲呼曰薏德伯爵此冋意言次怒塞致不能續而羅倫幾失聲笑曰子爵汝有冋權問我然我亦不妨告汝蓋密斯鄧伯者實爲我未婚妻也鮑倫却步呼曰汝妻耶語時目幾奪眶而出卜蓓自撫其拳將欲爲二人解紛而老牧師聞聲亦出呼曰若儕何事喧爭得母卜蓓又與阿姊爭執耶盍以訴之老人薏德聞聲如得天使福音立自羅倫臂中掙脫奔入牧師之懷以手緊抱其老父哭曰阿父救我（第一）十四章完） 
更正七月二十號集益錄内硫酸鎂卽瀉利鹽漏去（鎂卽）二字 
 
 

Page 15

 
 
   
 
 

Page 16

 
 
   
 
