# 1911 - 35 - 4913650

 

Page 1

 
 
   
 
 

Page 2

 
 
[上諭]  
　　監國攝政王鈐章正月十一日内閣奉 
　　上諭二月初九日祭社稷壇遣載功恭代行禮欽此 
　　上諭張人駿等奏蘇州等屬秋收歉薄請將應徵錢漕分别蠲减緩徵一摺江蘇蘇州等屬入夏以來霉雨連綿河湖泛漲田禾被淹伏後又復亢旱收成更形歉薄若將應徵錢漕照常徵收民力實有未逮加恩着照所請所有長洲等二十八州廳縣抛荒坍廢等田銀米震澤等七縣被淹無收田銀米宜興等二縣被淹無收田下忙條銀又漕米丹陽縣被淹無收田下忙條銀靖江縣被歉無收漕田銀米同蘆田課銀崑山等二縣抛荒盧價田條銀一律全行蠲免長洲等廳縣歉收田條銀漕米各等項均着分别减免以紓民力餘著照所議辦理該督等即照所屬詳細開明區圓村莊頃畝及應行蠲免細數刋刻謄黃徧行曉諭務使實惠均霑母任吏胥舞弊用副朝廷軫念民艱至意該部知道欽此軍機大臣署名奕劻毓朗那桐徐世昌 
論說 
[論吾國今歲前途之希望（塞）]  
　　獻歲以來。已旬日矣。舉國人民。羣焉熙熙攘攘。工者輟斧斤。農者休耒耜。商賈止貿遷。士人停講誦。循例爲且以喜樂。且以永日。藉蘇一歲之困。略卽數日之安。歌舞昇平。順帝之則。無不忻忻焉以忘憂。喁喁焉以跂踵也。雖然。以吾國勢阽危如是。財力竭蹶如是。新政紊亂如是外交困難如是。北方則有鼠疫之天災。鄂垣則有車夫之人禍。皖省則水患告急。哀鴻遍地。粤西則變端時起。伏莽堪虞。滿蒙則中俄改約。交涉棘手。滇邊則中英界務。爭執益甚。譬若將沈之舟。加以狂風巨浪之掀動。慮無不顚覆者。特今猶未至乎顚覆。自宜人人振奮。各盡力維持之。冀其或可倖免耳。乃猶昏憒自若。酣歌恒舞於漏舟之中。不一措意。哀莫大於心死。而身死次之。此至堪浩歎也。顧疾之亟也。即醫者窮於藥物。苟不至乎死。終望其有萬一可生之理。於是有出之祈禱者矣。故凡祈禱者皆無可如何而作希幸之想也。際此新年。一爲設想於吾國之前。途曷禁憂心如焚。撫膺長歎。然末如之何也。則且姑爲希幸之詞。望其有萬一更新之氣象而已。 
自滿洲里發生鼠疫以來。蔓延及於奉吉。漸且波及京津。北方人人自危。而尤以各國外交團爲最恐慌。在京則已隔絶使館界之交通。在津則欲遮斷租界之來往。皇皇焉如臨大敵。而京奉京津之火車。幾主於不敢開行。此疫如不盡力撲滅。外人必且起而干涉。卽不干涉。而交通阻隔。商務况瘁。民命等於鴻毛。疫氣流衍不已。其何以爲國哉。况北京爲全國政令所自出。樞機一厄。運動不靈。值此憲政進行不遑遲緩之秋。何堪更罹此旡妄之天殃。此極可恐之事也。今臘去春回。歲旣更新。記者謹祝春風披拂。一掃疫氛。北方同胞賴以寗居。卽全國人民。亦隱受無窮之福矣。此今歲前途希望之一事也。 
　　鄂垣車夫閙事。即使我人民有所誤會。而外人遇事張皇。妄行開鎗擊斃多命。易地以觀。恐不知要挾將若何嚴厲。賠償將若何重大也。幸我人民能暫忍一時。苟安數日。不致釀成章外之變。否則排外風潮。將一發不可收拾。必且蹈庚子之覆轍。然外人以我對付之怯也。不免益輕賤我民命。一遇吾民有違抗外人之舉動。輙以兵力相威壓。此種情形。在各租界亦已數見不鮮矣。爲今之計。亟宜援外人施諸我者。還而施之外人。要求損失賠償。明定將來之約束。租界自治權。亟宜以次收回。鄂督對外久爲吾人民素所仰服。辦理當可得其平。惟國勢不振。無確實可靠之後盾徒賴口舌之爭終恐不逹目的耳。記者竊以爲對外之事。我苟有一次進步。以後卽宜永援爲例。若鄂垣此次之事。固不乏可援之前例若能更進一層。嚴行交涉。折服以理。則將來他處有相類之事發生。自可易於措手。此今歲前途希望之又一事也 
　　以上二者。特目前至急之事耳。若夫憲政之前途。國會之熱望。更爲吾人民所日夜禱祝。以求其近而幾焉者。誠以國。本不固。鷹瞵鶚視者。四面環視而起。處楚歌之中。窮秦庭之哭。惟是合羣策羣力。以求夫衆擎易舉。衆志成城。爲最後負隅自固計耳。乃肉食者流。猶復挾保持祿位之見。冀晚節末路終不見屈於芸芸者衆。而更以時勢所趨。未可重違輿論也。則且飾其詞曰。赶速籌備。爲期至促。而一方面更牢籠黎庶。箝制民氣。玩人羣。 
 
 
 

Page 3

 
 
於股掌。狎邪僻以黨同。去歲資政院民選議員之始焉怒如虎。終則馴如羊者。說者謂爲同化於政府之作用。而記者則未敢深信。然攖情膴仕。致身通顯。爲人人安富尊榮之恒想。諸巨公或亦利用此種心理。以爲收拾人心計。資政院彈劾。一擊不中。暮氣奄奄。始終不肯解散。而蹂躪且及於輿論之機關。此則議員與人以口實之端也。而其所以致此。固自有大力者負之而趨。櫜之而走。舉炎火。灼飛蓬。覆滄海。沃熛炭。一鑪之冶。薰無弗蕕。固不得謂僅議者罪矣。忽忽議會期滿。回顧其成績。則已烟銷霧滅於老人談笑之中。外患若彼之急。而内政若是之紊。國是之可痛。孰有甚於是乎。雖然。日月其邁。光隂易逝。去歲之往事不可追。而今年之未來者。正可寛爲預備。何者爲當務之急。何者爲事在必行。矢之以堅貞。出之以沈毅。毋惑於聞見。毋誘於勢利。求於國家有益否耳。不問其他也。求於政策不謬焉耳。莫究其餘也。我議員。我人民。允宜公爾忘私。國爾忘家奚可以私廢公。以家殃國。宣統五年國會之召集期。轉瞬卽届。資政院議員。宜於此數年内。立一貞固不拔之基。以作將來正當之國會小影。未宜含尤忍詬。蒙馬。虎皮。留千秋憲政史上之污點。以爲東亞國民羞。且爲未來國會。醖釀腐敗種子。致不可收拾也。此則全國前途希望之最大事件也。願我國民知所利害而不誤方針焉。 
要件 
[變相侵略論法國大學公法總敎習具林述甘著駐和一等書記官陳廣平筆述（五續）]  
　　第五節漸行侵佔確實被保護國之政策 
　　確實被保護國。逐漸爲人所侵佔者。如脫蘭斯窪。如馬逹加斯加。如希瓦。由保護而爲侵佔。則勢甚易。如馬逹加斯加泰意的是也。一千八百四十七年八月五號。法國與泰意的訂約。允法監理一切國政。而不料頓失主權。迨一千八百八十年六月十六號。泰意的島君自行宣告退位。而此島遂屬於法。 
　　國際保護。今已不可復覩。一千八百八十四年二月七號。英與脫蘭斯窪訂約。保全其内政外交權。惟所訂之約。須會同英政府批准。此實爲合例之保護。保護國與被保護國。各有權限。然在一千八百九十九年至一千九百零二年。英與脫開戰。兵連禍結。至三年之久。脫國卒爲英實行佔據。馬逹加斯加。亦先由保護而後被侵佔。一千八百八十五年十二月十七號。法與馬逹加斯加訂約保護。允法國辦事大臣。有外交權。然内政權尚屬完全。而法不能干預。惟法民不歸彼管轄。係仿照遠東領事裁判權辦法。法人對於此約。猶不甚滿意。因其意欲實行佔據耳。一千八百九十五年。法與馬逹加斯加開戰。法戰勝。是年十月一號。法統領乃與馬逹加斯加女王重訂保護之約。凡地方統監權。盡歸法國。該約第五條云。法國有稽查内政之權。馬逹加斯加政府。應整頓法國所指導之地方。如是云云。何異聽命於法。豈非借保護而行變相之侵略乎。當時論者。謂法國已爲該島之主人翁。故無須再居保護之虚名。一千八百九十六年正月十八號。法國果令馬逹加斯加女王退位。是年八月六號。即聲明收入版圖。　　安南及突尼斯。前亦爲確實被保護國之一證。兹雖未收入牌圖。而所謂保護者。亦早已有名無實。現惟俄之與希瓦。尚可謂確實保護。查一千八百七十三年八月二十四號。希瓦與俄訂約。不過給俄國一外交權。其内政諸權。迄合仍歸希瓦之汗。 
專電 
[電一（北京）]  
　　各省督撫以憲政提前趕辦預算經費虧短更鉅聯名電請樞府主持 
[電二（北京）]  
　　元旦行剌恭邸之某太監愼刑司擬處以杖斃王肩傷漸痊 
[電三（北京）]  
　　京奉鐵路因疫勢稍殺並經外部與各使力爭又將開行 
[電四（北京）]  
趙爾豐交部察驗吏部擬照官員處理錯誤私罪减等罰俸三個月將奏覆 
[電五（北京）]  
　　郵部盛尚書以病未到署商懇吳侍郎獨裁挑剔鐵路局員裁冗節費事宜 
[電六（北京）]  
　　某樞臣以晋撫丁寶銓前奏禁烟困難嚴行電飭著速認眞辦理母得推諉致誤期限 
[電七（北京）]  
　　聞鄂督瑞澂將於十四日到京 
緊要新聞一 
 
 

Page 4

 
 
[新内官制之層層阻礙北京]  
　　京函云憲政編查館覆奏修正籌備事單其新内官制雖已擬定今年頒布施行惟據該館人云其中種種阻碍之處甚多恐難輕易核訂兹就其大者言之（一）爲應裁各衙門如翰林都察兩院已經自謀保存專摺入奏其他如吏禮兩部提署太醫院欽天監等署亦均將起而效顰各樞臣權貴復從而袒護此爲最大阻力者一（一）爲各衙門裁汰員司原擬各部新制均倣照陸軍部新制辦理而外務度支郵傳等部首先起而抗拒不裁丞參及各司員聞已經有决定取消前議之耗此爲最大阻力者二（一）爲草案雖已核訂而各憲政王大臣意見不一將來由政務處覆核時其各政務大王臣之意見尤必紛雜此爲最大阻力者三（一）爲實行新官制首須劃分權限職任其各部院權職互相牽扯混雜之處極繁一經劃分必致互相糾葛此爲最大阻力者四（一）爲宗人府内務府及京旗各署亦均須列於官制之内此中關係皇族旗制阻力甚重决非由該館所能核定此爲最大阻力者五其他無甚關係種種阻礙之處尚多均非一時所能解决云 
[三項官規新章之無効北京]  
　　憲政編查館近信該館奏訂修正籌備事單原定宣統三年頒布官規章程是卽包括文官考試任用官俸三項章程在内而言以爲實行改良官制之基本現考試章程已經核訂草案任用章程正在編訂官俸章程亦將依次籌擬若赶緊核辦約於今年端午以前卽可告竣惟此項草案雖由館員從嚴核訂而憲政王大臣覆核時必多所增刪改易卽如此次考試章程增添免考資格等條以致别項條欵因之均失效力將來任用官俸兩章自必仍有變通辦法故現在各館員對於修訂此項章程多懈怠不肯著力云 
[整頓東三省之根本策北京]  
　　京函云監國上臘某日在三所面諭外務部各大臣云東三省局面據錫良電奏其勢甚爲危急整頓之策固多若不自根本上起做恐仍徒勞精力汝等雖任外交本監國不能確信汝等熟悉東省情形若再堅守秘密主義是爲大誤據余之見仍須責成該省人士從實各抒所見條陳整頓要策以便採擇施行庶有裨益各大臣聞諭唯唯稱是又聞輔政大臣慶親王此次在病假中共十五天特將整頓東三省要策彚成一册於十一日早呈進監國披閱後以其中所擬辦法甚妥頗爲嘉悅云 
[郵部又議借欵大修邊境鐵路北京]  
　　新任郵傳部尚書盛宣懷素以擴充全國交通爲宗旨故其到任未久卽有擬將川漢鐵路四國借欵簽押之議聞此項借約不久卽可互換正式合同並聞該尚書之意見擬將此項交涉辦竣後再行籌借大宗外欵興辦川滇滇黔川藏及各蒙疆互相通聯之各路以利交通據郵部中人謂盛尚書已與度支部澤公及樞垣諸公將此事議有端倪矣 
[是眞立憲國家之怪物營口]  
　　奉天某報云營口某道素恨該埠某報館去歲因袒護其同鄕屢欲將該報封禁經該報力與辨論方幸脫禍然某道私忿終不能平去歲臘月間有奉天某報記者到營見營口防疫疎懈遂將所見情形告諸該報社該社卽登之報端以補見聞之不及並藉忠告當道用意良苦乃某道閱報後大怒以爲擾害治安遂將檢察廳某檢察長請去商議將該報封禁某檢察長素以逢迎爲天職决計報命某道見其有弟在營賦閒日久又餌以三等科員臘月二十五日將薪水與札文一併送去某檢察長感其高厚誓死圖報暗中將封條送於某局囑其於除夕將該報封閉並擬將該報發行人編輯人捉將官裏去以梏桎從事幸該報有某國人保護某領事得知此信謂中國官吏如此喪心病狂實爲立憲國家之怪物如將該報封禁必與之起重大交涉事爲某道某檢察長探知恐釀禍變祗得將前議取消現聞某檢察長因事未辦成辜負某道本意不敢使其介弟到署充差云 
[京漢路驗疫公所成立漢口]  
　　瑞制軍因奉吉等省鼠疫流行日死數百人京津一帶已不免傳染漢口輪軌交通流入極易據聞客冬已有苦力數輩罹近似百斯篤症而斃除飭巡警清潔街道收買鼠子外特飭在漢口劉家廟京漢路車站旁設立騐疫公所專司查騐北來旅客兹該公所已經組織告成於初五日開辦實行查驗所有派定驗疫人員調查如下（總會辦）八鎭張提台交涉施司使齊關道黃警道（文案委員）知縣姚浚（收支委員）知縣漆濱（監察委員）縣汪德崇李承雲徐士奇（庶務委員）從九陳文彪（西醫主任助手等）尚待延聘（華醫主任）陸軍病院院長留英醫學士葉于蘭副軍醫官王紫棟李克森（助手）陸軍砲標三營軍醫葛柱寰步隊二十九標一營軍醫高超及軍醫學堂最優卒業生等（彈壓委員）都司李芳榮千總耿天桂陳大發 
[英政府關心中國疫患]  
　　字林報載初十日倫敦電云英政府現派倫敦自治局醫學監理員法萊爾博士赴華襄辦防疫事宜因該博士前於印度瘟疫閱歷甚深之故 
[東省防疫記]  
　　去臘廿一日東督錫清帥奉到電傳上諭云東三省鼠疫盛行病斃者至 
 
 

Page 5

 
 
數千人之多覽奏深爲憫惻該督務飭所屬嚴加防範毋稍疏懈欽此錫督於去臘廿九日致電吉黑二撫云接外部電開頃准哈埠伍醫官等電禀該處抛棄未葬之柩羅列二千具之多材木脆薄惡氣薰蒸非掘坑匯集火葬流毒不可勝言現於六里外擇地掘大坑十處雇役百二十名以天寒地凍兼用機器炸藥工作一旬僅成四處請速核准照辦等語疫氣蔓延死亡枕藉僅事掩埋不足消弭餘毒現在疫氣仍未見减日斃百數十人勢不能不亟爲設法斟酌冉四恐非從權暫准火葬别無應急之法并希迅飭地方官剴切曉諭免滋謡惑等因查死欲速朽古有明訓佛法慈悲本崇火化特習俗所沿孝子慈孫不忍出此今疫染日厲與其積屍釀疫殃及全家祖宗不祀未能全生者之孝愈以傷死者之心况流毒社會無所底止部電亦萬不得已良已逕電各屬遵照實行並苦口演說請再通飭知之良艶 
　　民政司張司使因爲禁止謡言特行出示略云奉省疫病流行因之謡言驟起竟有冒充外人至民間四處揮灑藥水及在并邊暗投毒藥之事種種謬說殊駭聽聞當經承德鎭安等縣先後拿獲此項嫌疑之犯數起解省均交審判廳切實研究毫無確證搜查所帶藥水藥末交醫官化騐並無毒質在内必係匪徒乘機煽惑藉詞擾亂實于國際治安大有妨害查此種疫症傳染最速戕害生命说最慘酷哈爾演法國醫生梅尼奉天英國醫生嘉克遜新民府日本醫生守川皆係我國聘請辦理防疫事務因染疫而死即哈爾濱一帶俄人亦多疫斃豈皆死於毒藥耶奉省輪軌交通各國均有居留之民若僅一國撒布毒藥他國不起而干涉耶此等邪說不辯自明稍明事理者决不能信乃無知愚民以訛傳訛自爲驚擾而於衛生道理防疫方法偏不肯信何憒憒至此除通飭地方官督同警務人員嚴密訪拿外爲此出示曉諭愼勿輕信謡言任意傳播 
　　奉天防疫總局公布文云奉天省城疫死人數自上年十二月初二起至二十止共計一百三十人又十二月二十一日報告患疫死亡者計三十三人新染疫而未死者五人非疫病死亡者九人哈爾濱據濱江道來電自十四日至十七日逐日疫死百二三十人郭交涉使來電十八日死三十二人十九日死一百八十餘人統計疫斃人數共二千二百有奇長春據長春道來電初三日至十六日共死八十八人十七日死二十六人十八日死十七人十九日死二十八人二十日死二十三人其中乘車南來者居多城内外圈住苦工已逹二千餘人哈爾濱附近據濱江道十九日來電云阿城爲最自初一起至二十日止死一百十餘人賓州雙城次之惟已由新城傳及江省呼蘭綏化兩府呼蘭所屬對青山車站界外地方疫亦盛雙城據雙城府來電前月杪傳染至今死者共百餘人現在每日斃七八人或十數人不等新民據新民府來文十三四日相驗死者四人廿日來電今早已斃三人病院看護死十名又據來省領藥專員報告二十日共斃七人昌圖府十九日來電已斃者四人 
　　英國醫士嘉克森君四世業醫曾辦過四次防疫事宜此次奉疫事起嘉君朝夕在京奉車站辦事凡苦力在各店疫病者雖極穢褻之地亦必躬自往診不意於去臘二十四日以疫病傳染至二十五日即身故君年甫二十七氣體壯盛乃爲吾國查疫而死眞能實行耶敎捨身救世之意并可見疫病傳染爲禍之烈矣 
　　去臘錫督電飭沿鐵路各州縣凡已經鼠疫傳染地方當每日電禀染疫情形指示辦法未經發現處所亦宜隨時報告以期消息靈通所有關於防疫電報一律免費惟措詞不得冗濫 
　　鐵嶺南關菓子圍曹友岩家去臘二十六日有孫福興者由長春來急患鼠疫而死正月初二日曹友岩及其子曹榮文同日斃命初三日徐大令韓警長帶額巡警將曹家房屋焚燒以免傳播疫氣 
　　鐵嶺日本領事森田君日昨照會縣署謂在鐵日本軍隊曁居留民爲數甚鉅請速施清潔法以免傳染並欲帮同檢查等情聞縣署答以當地人民多於日本什倍刻已進行防疫各法請無庸費心 
[東京通信]  
　　中日兩國議員聯絡之先聲日本帝國議會有招待我國資政院議員之舉已由日本外務省照會我國政府並資政院一俟得有回文日本貴族衆議兩院即開各派交涉會以爲招待之預備 
　　支那研究會内容紀要日本政友會會友衆議院議員户水寛人等發起一支那研究會專爲研究對清問題已誌前報兹探得其會中規則頗足供我國社會之研究因舉其大者譯錄如下一本會之趣旨專以研究清國各般之事情融和日清兩國之誤解一本會定名支那研究會集政友會中有支那問題之興味者組織之一本會凡支那一問題發現即開會研究一本會設幹事八名處理一般之事務 
譯稿 
 
 

Page 6

 
 
[德人之滬上防疫說（德文新報）（塌譯）]  
　　北方鼠疫。其來愈近。則吾上海豫防疫氣之法。愈不可緩。前二三月上海旣有疫氣發現。吾租界行政機關。費何等困難紓遲之手段矣。爰望後來鑒此困難及早豫備。然至今仍不見完全之方法。惟各國領事團於正月（西歷）三十一日臨時集議。二月初六日開會。德國英國日本領事。爲領事團之代表。與其他海關道稅務司諸外國及法國租界議董。商會各代表集議防疫法。然吾不敢謂滬上能早爲防。疫試觀本報所載中國他處外國租界。於一星期前早舉代表開會。吾輩滬上旅客。值此公然被災之時。往往豓羡他地。如青島一方。則團結整齊之辦法。能驟然决定。此間待日後試辦者。彼處能倉猝了事。實立可師之良法。然則滬上防疫方法如何哉。但對於海上來者。加以凖備。而又不盡完全。如所有船舶。凡自染疫地。（染疫地從來但指大連等其餘北支那之帆船港灣不與焉）來者。在吳淞停留。遣醫。查驗。而實則祗從染疫地出帆後。經過六日此後則許。自由從黃浦抵上海。惟不得近陸。運送物由駁船上岸。而愼防疫鼠由駁船上岸。此簡率之規定。爲管轄機關。暫時一般之保險法。而租界上從陸上來之絶大危險。（更甚於多年從山東來之貧民團及今日南京報告之貧民有可危之狀態）缺豫防之方法。惟聞防核子瘟之首領著名紳士沈敦和。則欲將從北方來之中國棧房中嫌疑客人。送入中國醫院。而關道及法租界議董。亦欲將境内有患疫及嫌疑者送入中國醫院。然最大危險。則來自北方之郵便物。及箱匣封之郵便物。有如此危險。而以吾所聞。則中國英國美國之郵便。尚無防疫辦法。日本遞信省。對於日本郵便。在中國由染疫地發送而過上海者。則先消毒。故西伯利亞郵便。則用三時間之消毒。然其役人。尚無防毒器具。惟德國郵便。則保護其輸入者甚備。西伯利亞郵便。當其開箱之先。經長時間以蒸汽機消毒。其役人則用塞勃利買脫溶入之器具。及塞勃利買脫綿。保護呼吸機關。而就役之前後。以消毒肥皂氷洗手。郵便箱撤空後。費兩點鐘之久。置消毒水中。夫數時間之遲送。而用如此可感之豫防法。誠吾人所不可避者也。 
　　譯者案此篇載西歷二月初三日報故於官商會議時情形稍異 
時評 
[部臣推諉之新法]  
　　軍機處之不負職任。猶得藉口於舊制之相沿。至外部則專司交。涉陸部則專司軍。政實爲該兩部應負之責任。而無可推諉者也。乃錫督屢以軍政外交。電詢該兩部。均置之不答。其果何說耶。 
　　夫軍政外交。爲國家最重要之事。而東省今日之軍政外交。尤爲重要中之重要者。日俄交涉益難。軍政益待振作。而部臣延擱如是。豈眞以滿洲危如累卵。挽救無術。而竟置之度外耶。抑亦以東督危詞聳聽。嘵嘵可厭。而用此延擱之手叚以絶之耶。嗚呼異已。 
[政務處之新會議]  
　　自設政務處以來。諸大老之到期集議者。不知幾十百次矣。今日議某政。明日議某政。内治也。外交也。官制也。理財也。種種國家大政也。其會議事項之發表於報紙者。亦不知幾十百件矣。忙哉諸大老。心苦哉諸大老。 
　　然經諸大老議决實行之事件。而宣布於外者。有幾何耶。今日議某政。某樞臣反對之而罷矣。明日議某政。某親貴不贊成而中止矣。議數十百事件。而收一二事件之效果者。亦云幸矣。今者政務處又定於正月十二日照常開會矣。其所列之議題。曰新内閣制。曰蒙藩墾務。日改訂西藏官制。曰攷覈州縣憲政。非不煌煌然宣統三年新會議之大題也。然其結果將何如耶。吾將以去年之舊會議証之。 
[内閣之新人才]  
　　内閣本間曹。而人員擁擠。薪水甚微。中書等官。經數月祗一入值。將改新内閣。而昔之賦間者均負奢望。今聞有不用舊員之說。則若輩乃喪然若失矣。書人惟求舊。器非求舊惟新。吾見今之考古家。則器惟求舊。而今之政府。則人惟求新。其所以與古說相反者。蓋處今日之新世界。採用新官制。設施新政治。不得不求新人才也。雖然。今日之所謂人才者。新耶舊耶。果有别耶。抑名異而實同耶。吾不敢知也。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[新年新軍談虎色變廣東]  
　　上年新正粤省新軍因買物細故與巡警種突幾釀大變上臘新軍協統借鑒前軍預籌防範爰先期禀准督院飭屬諭知戲院商人遇有星期假日軍人觀劇准給半價不料公事尚未行至戲院而元旦日有新軍數人到東關戲院看戲照給半價該院不允互相辨論幾致决裂未幾續有新軍數十人同來爭論移時聲勢洶洶不問情由一擁而入該院無法推阻立卽電告憲兵營轉報該營官長馳至院内隨登戲塲飭令暫停鑼鼓卽由該營官出塲演說大致言半價買票業奉督憲准辦惟公事行至警署尚未諭知商人彼此誤會原屬難怪現奉協統諭照價買票此項戲資即由協統發出請君等看戲可來領取衆新軍默然不敢應命該營官長復言有票方可入座免犯院規如君等不遵余當下台向諸君索票無者罰罪各新軍聞言乃魚貫登塲領票直至散塲乃去噫去年軍警交閧亦起於賣買細故苟遇張哲培幾何不又生變故耶 
　　另一訪函云粤省新軍自去春閙事後防範頗嚴去臘底各營官奉到大憲札諭所有新軍及講武堂於廿九初一兩日放假早出暮回不准在外寄宿并先期盡將槍機繳存軍庫以免意外 
[浙省收回敎育權之困難杭州]  
　　杭州育英書院爲美國耶敎徒裘德生君所創辦十餘年來敎養辛勤裁植頗廣前年復在江干六和塔九龍頭地方建造大屋擬設之江大學一所事爲增中丞訪聞以地方學務關係重大萬難任令外人握我敎育權致失國體迭次商由司道决擬收回自辦應需經費飭據前洋務局會商該國敎士磋商估計約需洋一萬元原擬在高慶堂私運米石出洋案内判罰之七千元移充此欵詎當時釐餉局業已湊抵賠欵司庫支絀另籌爲難以致担誤兩年疊經長老會催詢爰札藩司設法籌備現聞吳方伯詳復中座歷陳艱窘情形並謂此事關係國體因循日久特於無可如何之中竭力籌墊洋三千元以資補助其餘不敷欵項惟有仰乞憲裁札飭他庫恊籌以資撥用而清交涉云 
[浙議員對於司法獨立之疑問杭州]  
　　杭州各級審判廳業於舊臘同時開庭宣告司法獨立詎兼旬以來内容紛雜釀成種種怪象日前經諮議局副議長沈衡山具呈撫院質問云查司法行政必宜劃清權限部奏屢有明文且已經設立審判廳之處其舊日間刑衙門刑幕束修招解公費等項旣應悉數提歸審判廳常年之用卽欲仍舊收理詞訟亦並無用欵可支斷難責令枵腹從公是事實上亦屬萬不可行其有原審未結之案自應於審判廳未成立以前提先趕結若審判廳旣經成立則司法行政劃然分離衙署性質變更無論已結未結案件均應一併檢卷移送審判廳辦理毫無欵義卽執行刑罰爲檢察廳之專責舊日府縣監獄亦應由府縣禀請提法司另派專員管理方與法理不背至謂經費爲難則府縣同一管理亦豈能不費欵項查法部奏籌辦外省省城商埠各級審判補訂章程辦法摺内開國家帑項豈容稍涉虚縻况在司農仰屋之時更宜方求撙節然司法獨立特爲憲政綱維審判廳即其精神之所寄也乃或過持减嗇之義意存敷衍其甚者至欲以地方官署爲審判廳卽以地方官兼充推事於司法行政分立之意實大相逕庭况省城爲郡邑楷模商埠係中外視聽前所以定分年籌備之制者正欲令財力紓緩得以布置從容今臣等所擬辦法係專爲籌辦省城商埠各級審判廳而言編制已極簡約所冀各疆臣凛遵立憲諭旨勉爲其難等語是推設立各級審判廳之意原以冀收司法行政分立之效而外省籌辦無論如何減嗇决不能因此致損分立之精神庶幾舊日訴訟監獄各弊因分立之故自不難一律掃除若以省城關係全省觀瞻之地高等地方初級審判檢察各廳均已完全成立而府縣地方官猶不免問案不免管理監獄其何以爲郡邑模範耶今聞省城原審未結案件有仍歸府縣理結之議杭府仁錢兩縣監獄仍歸府縣管理而所謂遷善所等究係何種性質應歸何衙門管理均無議定劃一辦法實於司法獨立權限顯有防礙 
　　浙諮議局自具呈撫院逐條質問後日久未奉批答復經沈君提出二次質問書云查本省模範監獄經費經已列入宣統三年豫算而至今建築尚在經營伊始各級審判廳常年經費亦仍籌無的欵屢載報紙當非虚傳究竟司法行政一經劃分是否行政官對於此項經費卽可不負籌欵之責任果使確有爲難司法關係民命事體重大亦應統籌全局或移不急之欵暫資應用或减他項之費以備補充似示可以無欵可籌一語即爲卸責且查法部奏定各省審判廳籌辦事宜其第一欵經費謂須按照擬定編制大綱稱量籌足度支部統一財政未實行以前籌措之權應歸督撫督同藩司或度支司任之所有開辦費須特别籌撥應用其常年各費如有省城商埠舊有之發審清訟等局其中旣移歸審判廳管理則年支各欵以及該問刑衙門如刑幕束修招解公費及其他因審理詞訟所有之欵均可劃提其照章所收之訴訟費及各項罰金亦均應充各廳常年之用再有不足飭司繼籌等語是司法經費固有部定籌欵辦法可據現在此項章程是否經已實行抑欵項尚有不足或並未實行議員等于 
 
 

Page 11

 
 
此不無疑義日昨聞已照章呈送撫院矣 
[贛省官紳現形記]  
　　資政院議員文龢之手叚江西諮議局選赴資政院議員文龢（萍鄕舉人捐納道職）具有特别運動手叚在院專事聯絡親貴營謀差委後得某公之保薦始奉上諭派充四川正監理官客臘二十日謝恩出京二十八日抵贛料理事務預備正月中旬起行起川惟文觀察龢在贛兼充學務議紳及女子師範學堂總理亟須交卸聞議紳一席各當道以新建程主政志和中端督幕府還籍後賦間日久擬卽照會請其接充議紳月支新金五十兩至女子師範總理一席即委文龢之兄文彤接充 
　　新簡提法使之　頇贛省新授提法使文廉訪炳交卸潯道篆務請假就醫迭經探載本報聞廉訪已經卜宅白門於去臘十五日携眷乘坐江新輪船南下當時廉訪病體尚未見愈啓行時男僕兩人及其公子輩數人扶掖始克登輪而潯道交代欵内硬欠數千金延不交出幸新任保久山觀察顧全鄕誼允爲暫墊惟文廉訪此次宦囊所餘無幾均被其羣公子揮霍殆盡蓋因廉訪脚疾已久移步艱難不能隨時檢察以致出署時家人毫無顧忌將門窗户格以及大堂上歷任榷使所懸之匾額除去大半膽敢賣與某漆匠店圖利亦可異矣 
　　前任德化縣之末路贛省候補知州華桐因在德化縣任内訊辦陶祠爭基一案寃斃張漢文一事大爲輿諭所不容業經馮撫查實平反原案以華桐逢迎官長輕視民命實屬不堪表率當由馮撫奏參革職地方人心爲之一快現華僻居荒城頗爲冷淡亦官塲之惡果也 
　　北三區警員之揮霍贛省北城三區警員向楷不諳警章專事冶游久爲警界中人所不齒尚敢收受規費包庇流娼人言嘖嘖經巡警道陸長佑委查屬實早已撤差惟向於嫖賭二種具有特别手叚與鹽局曹道樹藩往來最密終日雀戰輸贏動輙千金現被馮撫年終甄别奏參革職而嫖賭精神尚不稍减云 
分類新聞政界 
[常鎭道又議堵截飢民鎭江]  
　　常鎭道林梅楨觀察以淮海飢民連日紛至愈聚愈多四鄕騷擾恐釀禍端特於日昨據情電禀江督懇通飭江北一帶地方文武沿途實力堵截免再南下其現已入境者業由道飭丹徒縣分派幹役攔堵彈壓並會同各紳董設法資遣矣 
[飭議禁運米糧出口問題蕪湖]  
　　蕪湖關道趙仲韜觀察刻奉皖撫札飭略謂准江蘇撫部院程電開據上海米董禀上海民食仰給皖省近無米到民心恐慌聞蕪湖開禁出口已逹三百餘萬石禀叩咨請禁止等情查江浙兩省向賴貴省接濟本年新榖登塲米價日漲實因來源日稀所請禁止出口係爲保全民食維持大局起見除咨請外懇賜迅飭禁并盻復等因到本部院准此除先電復並行司外合亟札飭該道立即遵照究竟現時米巿情形若何務移會米釐局陳道公同詳細體察妥議禀辦等因趙觀察奉札後已會同米捐局陳觀察遵照辦理矣 
[飭議舖捐選舉調查辦法長沙]  
　　湘撫楊中丞前爲籌措警費起見擬就省城開辦房舖捐僧交由諮議局議决呈覆擬定章程十二條其舖捐按資本之多少分爲七等十萬元以上每月捐洋六元五萬元以上每月捐洋四元三萬元以上每月捐洋三元二萬元以上每月捐洋二元一萬元以上每月捐洋一元五千元以上每月捐洋五角一千元以上每月捐洋三角三百元以上不列等每月捐洋一角不足三百元者免捐房捐不分等次但依其月租之多少按千分之二十征收之每月不及二千文者免捐該局呈覆後卽由楊中丞札飭巡警道轉移商會旋又以現距實行開辦之期爲日無幾舖捐一項其調查資本曁選舉董事兩事尤應尅日告成復飭由巡警道轉逹商會從速辦理昨開商會以事屬創辦深恐此案原委各商家未能盡悉不免觀望徘徊爰將局議章程遍行刋布並於日前在席少保祠開會召集各商董將關於此案選舉調查一切事宜公同討論以便答覆後卽行舉辦 
外交 
[日人又來内地營業鎭江]  
　　鎭屬丹陽縣前因日人在該處惠賣東洋藥品當經該縣禀請鎭道照會該國領事令其出境免生交涉兹見街巿又有日人手持皮包出售東洋各色雜貨暫居某客寓想該縣又須禀請禁止也 
[輪船撞翻民船之糾葛蕪湖]  
　　蕪湖去臘二十三日早六句鐘時有民船一隻行至白馬嘴地方被美順輪船撞沉該民船裝有菜餅等貨物損失頗巨刻該船户特具禀地方官要求該輪如數賠償未識能逹目的否 
[札飭保護游歷敎士蕪湖]  
　　蕪湖關道趙觀察前日接駐蕪英領事根卓之函云有本國敎士馬春山禀往安徽江蘇河南湖北等省游歷又敎士貝寶善禀往江蘇江西山東等省游歷等情趙觀察除將護照蓋用關防送還轉給領執外申報經過各省督撫並札飭所屬一體照約保護以聯邦交 
軍界 
[江南裁汰綠營之手續鎭江]  
　　江督張制軍以陸軍部催促裁汰綠營急不容緩惟江南徵兵雖已成鎭殊不足恃遇家事故猶賴防營兵隊鎭懾惟旣奉部飭又不能不勉强應命聞現議自本年起將孝陵衛把總及鎭江瓜洲等營先行裁汰餘俟體察情形辦理 
[陸軍部重視砲台附近之一斑鎭江]  
　　陸軍部以砲台關係山川形勝附近地方不准私自開山防弊甚嚴兹經訪得鎭江下游王家山距圌山砲壘附近痞匪王秀芝胆敢開山取石殊與地勢有碍特派員南下將王秀芝密拿解省交由江督訊辦張制軍頃特通行示諭凡附近砲台地方須嚴查禁止嗣後如再有違犯卽惟該砲台官是問云云日昨鎭江一路砲台總台官顧大令奉文後卽轉飭各台弁遵照矣 
 
 

Page 12

 
 
[鎭江關籌解海軍經費鎭江]  
　　鎭江關前承認協助海軍開辦經費三萬兩及常年經費二萬兩在案現海軍大臣咨由江督飭催赶速匯解等因道憲林梅楨觀察奉文後以刻下道關兩庫支絀異常惟海軍經費又係急需萬難延緩擬設法措交以濟要用 
學務 
[學務議紳是否尸素之質問杭州]  
　　浙省學務公所經前提學支文宗組織成立照章選舉議長議紳參與全省敎育自陸紳春江等先後物故老成凋謝繼續乏才此席更同虚設詎舊冬官報載有議紳議事細則諮議局議員沈君見而異之特於日前提出質問書内稱第五十二期官報載有上年十一月十四日撫部院准學部通咨札行提學司學務公所議紳議事細則十二條按第十一條云本細則於本年某月文到日施行是提學司於十一月十四日奉札以後此項細則卽當實行究竟現在學務公所是否另經設有議長議紳之會議室每星期是否齊集會議各情遵照局章開具疑問事實呈送撫院要求明白批答矣 
[金壇令推廣師範敎育鎭江]  
　　鎭屬金壇縣境各項學堂逐漸設立惟師範傳習所尚付缺如現聞該縣陳大令會紳籌欵設立該所招生肄習其一切科學均遵定章敎授以謀敎育並及昨已錄具規章上禀省台立案矣 
實業 
[蕪湖商業調查之報告蕪湖]  
　　蕪湖上年各商業未能大爲起色半因銀根緊迫之故其資本充裕以及帳面不大者皆有盈餘兹將優勝者調查錄下　甲土業　乙錢業　丙布業　丁洋油廣貨業　戊廣潮帮　已礱坊業　庚雜貨業　辛皮毛業　壬煤鐵業　癸烟業 
[趕辦農事試騐塲之手續蕪湖]  
　　蕪湖農務分會職員近日以時交春令宜赶將農事試騐塲籌辦所有勘定金馬門外之永濟倉舊址已釘界清理赶于春季成立其經費尚無把握昨日總理等恊商欲會同商會合辦云 
[勸工陳列所决擬出售另建浙江]  
　　杭垣第一勸工陳列所上年經增中丞特派候補道王曾俊觀察監督營造限期落成即於冬初開幕迄今兩閱月凡所陳設大半爲尋常物品而尤以東西洋雜貨居多不但與勸工本旨不符反爲洋貨添設許多經理店至建築不合法空氣不通旣害衛生且防危險當經諮議局議員具呈撫院切實質問中座兩次親臨詳細察閱嚴斥王道辦理之失當一面會商各司擬覓妥適廣基另行改建現聞增中丞已决擬責成勸業道將此屋招商承售計需價洋一萬元另由藩運二司認籌的欵一萬元限期另覓適當基地重行建造或擬用宗陽宫地址改築所有現在之陳列所卽於正月底爲限暫行停閉以資籌備 
[製造罐食之進步福州]  
　　福州邁羅罐食公司在南台中洲廣造廠房置備機器將該省出産物品製成罐頭食物發行以來膾炙人口兹聞該公司以辦有成效益求精進除自製鳥獸鱗介菓蔬各食品外凡有欲以他種時鮮物品製成罐食以備久藏或送往遠地者該公司均可代製云 
雜記 
[米價陡漲可慮蕪湖]  
　　蕪湖米業開巿最早今年新正初四日開盤各米均漲二三角不等聞其故因暹邏安南一帶收成歉薄俱進長江各口採運至湖南開禁祗准運至漢口等地上等客載無多坊貨均未出樣以故日内驟漲云 
[函禀冒名可惡蕪湖]  
　　蕪湖客臘下旬有某某等六人冒自治公所職員名義由郵局函禀巡警道謂本埠某區巡士有革黨數人圖謀不軌等語城自治公所除夕接署警道信後當卽電復聲明並無此種函件以昭核實 
[除夕鳴雷誌異蕪湖]  
　　蕪湖除夕氣候大變廻異尋常先則電光閃閃雷聲隆隆嗣則大雨驟至冬行春令談者均嘖嘖稱奇不置 
[湘江春漲有因長沙]  
　　去臘除日湘省大雨如注雷電交作終日不息北城外有人觸電而死某處電桿亦被雷擊日來河水陡漲五六尺小輪行駛頗稱利便似此天氣亦從來所罕見也 
[新年賭風熾昌松江]  
　　松郡近日因時届新正金吾弛禁城内外賭風日甚每夜街頭較量輸贏之聲齗齗不絶初八夜縣南趙姓請酒集賭輸贏甚鉅以故劉盤龍一流人物近頗興高采烈異常忙碌云 
[名園觴詠絡繹松江]  
　　松郡西外醉白池水石花木位置不俗素爲郡境名勝獻歲以來郡人士借座宴客者日必數起裙屐薈萃頗極一時之盛 
[清談]  
　　嗚呼今日之憲政近日號爲籌備立憲時。代新政之進行。轟轟。烈烈。如火如茶。一若積極時代者然乃按其政策。幾若無一不主於消極者。則又何也。以言民食。則惟以禁運爲政策而於民食之來源。如何墾荒如何種植。不問亦不聞也。以言流民。則惟以堵截爲要務。而於飢荒之原因飢民之生計。無衣無食。何以卒歲。則概號其未有聞也。它若馭疆吏。則慰留焉耳矣。語交涉則敷衍焉耳矣。理財政則清提焉耳矣言軍政。則形式焉耳矣。必如何而使疆吏可安於位。必如何而使交涉不至失敗又如何而使財政可以不紊。軍政可以修明則襲焉瞽焉一任其天行之自然。而置之不論不議焉耳。 
　　嗚呼憲政。嗚呼。今日之憲政。 
[雜紀]  
　　獄中生趣　　　拿坡崙治法時。有嘉耐者。罹寃獄。久不得釋自知不久于人世。愁怨悽惻。殆不可以言喻。旣無書籍可以展玩。又無紙筆可以自娱。故居獄中度日如年。惟徘徊於庭前以自遣耳。 
　　一日春風駘宕。朝陽和煦。嘉耐徐步至中庭。忽止足。見有小邱如彈丸者。聳起於兩石之間。審視之。知爲植物種子之遺於此者。已萌芽而生葉矣。葉上有黑色之壳。若非諦。視必將蹴滅之矣。乃自語曰。此葉之茂。賴有。此黑色之壳耳。翌日至。此已忘之。幸未踐踏。已憶。及之俯其首見枝葉之茂甚於往昔而嫩綠生嬌。倍覺。可愛嘉耐注。目良久。幾忘寢食焉。自是每日必一視。之察其經。風暴日。之變遷。名之曰僻。克司星老。一日嘉耐坐窓内。窺見禁卒過其旁。舉步。間幾踐。及之。嘉耐懼而戰慄甚於受刑。乃呼曰。僻克司星老。胡罹此厄。俄禁卒以膳至。嘉耐囑之曰。勿傷此小樹。禁卒曰。若非君愛之。隕已久。矣嘉耐每日。視之。見其枝葉愈茂。心竊喜。一日禁卒因事過此。嘉耐瞥見之。心目瞻裂。然幸得無恙。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[魯撫孫寶琦奏審明濫刑斃命之濮州牧蔣兹等定擬摺]  
　　奏爲審明濫刑斃命案犯分别定擬恭摺仰祈聖鑒事竊照署濮州知州蔣兹濫用非刑致傷蕭春旺身死一案前經臣電請軍機處代奏欽奉諭旨孫寶琦電奏山東署濮州知州蔣兹非刑斃命曹州府知府王賡廷徇私溺職等語朝廷愼重民命停止刑訊不啻三令五申凡爲地方官者自當一體遵守乃署濮州知州蔣兹於文童蕭春旺一案擅用非刑斃命實屬殘酷妄爲著卽行革職歸案訊辦曹州府知府王賡廷於屍親迭次控告置之不理著一併革職聽候查辦以爲玩視民命者戒該部知道欽此當經覈飭兗沂曹濟道吳永審辦去後嗣據該道將刑皂屍親人等供情審明擬議由提法使胡建樞就近提訊蔣兹供詞據該司以迭訊蔣兹任意狡避不肯供認按照衆供確鑿定擬解勘前來臣親提覆鞫蔣兹供仍狡避隨詳加覆核緣蔣兹籍隸河南睢州由附貢報捐縣丞職銜因廣西邊防出力保以縣丞選用捐指山東於上游楊莊合龍出力案内保歸知縣補用奉委署理濮州知州於宣統元年六月二十六日到任黃金魁田富順申玉山均籍隸濮州向充該州皂役與文童蕭春旺素無嫌隙蕭春旺先娶王冠鐸之女爲妻於宣統元年二月病故三月間續娶李雲升之孫女李氏爲繼室平素和睦九月十五日蕭李氏自母家回歸蕭春旺向李氏催縫衣服口角毁打未傷蕭李氏氣忿莫釋即於是夜乘間自縊殞命經蕭春旺向其母家告知情由其妻祖李雲升等率領男婦多人前往蕭春旺家滋閙不令棺殮至九月二十二日蕭春旺投保報驗李雲升於未經騐屍之前卽以蕭春旺與前妻之母王郭氏通姦同謀將伊孫女李氏勒斃等情具控經蔣兹於九月二十三日帶領刑仵親詣相騐蕭李氏實係自縊身死並無别故塡格取結據實通禀詎蔣兹於二十四日差傳蕭春旺到案追問蕭李氏因何自縊蕭春旺供因縫衣口角並無他故蔣兹疑其别有隱情不肯供承喝令皂役田富順與在逃之王玉成將蕭春旺重笞四百板用荆條擊背三百下又用天平架跪鐵鍊壓木槓嚴刑收押二十七復硑傳蕭春旺之本生胞弟蕭春露旗人蕭廣鐸隣佑王國柱即王建成等到案各予重責又添傳卸屍人李福祥秦文福劉從吳泳發陳金玉等五人各供蕭李氏自縊身死伊等解救不及前已報官騐明並無他故具結附卷九月二十八日差傳王冠鐸之妻王郭氏到案拷訊用皮掌互擊該氏兩頰數至八百餘下是日復將蕭春旺提案覆訊蕭春旺供仍如前屍親李雲升兩次堂供但稱蕭李氏身死含寃亦未誣執蕭春旺謀斃之言乃蔣兹心地糊塗總以蕭春旺所供不實喝令皂役黃金魁申玉山先重責一千二百板又令現已病故之壯役王玉田皮掌擊頰三百蕭春旺登時暈絶仍將蕭春旺王郭氏分别管押詎蕭春旺受傷過重延至九月二十九日在押身故蔣兹於三十日令看役郭起祥揑寫病禀撥醫調治十月初四日借因公進省一面揑作看役呈報蕭春旺於十月初四日因病身死傳屬無人領屍浮埋義地初六日將王郭氏取保省釋即據蕭春旺之父蕭其伸三次赴府呈告求爲伸寃王郭氐之夫王冠鐸亦赴府具控曹州府知府王賡廷均不收呈准理惟該府曾於十月初七日委補用知縣李杜前往密查始據該州代行吏目禀府札委隣封署觀城縣知縣謝宗夏於十月十五日過境驗明蕭春旺屍身兩腮頰兩膝脊背相連兩後肋兩腿各有拷打傷痕委係因傷殞命據實通禀時值兗沂曹濟道吳永巡視曹屬道經濮州調閱案卷採訪人言具得實情行抵菏澤縣境又據屍父蕭其伸攔輿泣訴寃情訊供無異該道行抵曹州面詢該府王賡廷據稱此案先經委員密查並飭觀城縣知縣謝宗夏相騐通禀是以未經禀揭等語當由該道電禀經臣飭將蔣兹撤任詳辦一面電奏叅革（未完） 
本埠新聞 
[部頒巡警要旨]  
　　本縣田大令奉松江府戚太守通札云奉巡警道憲汪札奉督憲張札開准民政部咨查巡警爲民政之要端凡維持秩序保護人民惟此是賴執行警務者必須有確守之宗旨本部綜核警政所以與全國巡警官吏學生等期許而督勉者至深爰錄要旨二十九條通行京外俾職司巡警者知所遵守相應開具清單咨行轉飭遵照可也等因並清單到本部堂准此合行抄單札飭札道卽便遵照刋印分行毋違此札等因到道奉此查閱粘單大部頒定要旨二十九條均關巡警職務各屬巡長巡警敎練所省區補習所於上課時逐條明白宣講俾各長警學生心領神會知所遵守合行札飭等因到府奉此合就抄粘轉飭札到該縣立卽一體遵照辦理計抄章程 
　　一巡警之組織占名項行政中重要地位内則依組織聯爲一體以收指臂之功效外則遵成規而定行止勿逾法令之範圍 
　　二巡警當恪守規制執行任務勿得越職妄爲 
　　三巡警以維持秩序保護人民爲本義故任執行者當以貫澈此旨趣爲目的 
　　四巡警須於命令一下卽能統率編成之團體執行任務故對於官長之命令宜心悅誠服傾身相從朡中宜常有一種欣合融洽之情意 
　　五巡警於執行警務之階級務須各自整齊尊重官長敬愛儕僚明上下之分堅同列之誼决不可有抗言爭論之行 
　　六巡警所挾之威力甚大與人民之自由接觸凡關乎職務之各種報告必以誠實爲要旨勿得稍涉虚飾 
　　七巡警職任重要宜時刻注意於愼密二字故於職務上見聞之事不得稍有疏洩 
　　八巡警猶人民之保姆必須始終以誠實全其職務方能博人民之信賴待遇人民宜詞色温和容態嚴重不得稍涉倨傲或形佻㒓致招輕侮九切勿悮解以限制人民爲警察之目的遇事務以和平之手叚收廣大之成效於執行警察之際當忍耐沉著即使有不堪之言入耳仍當心平氣和懇切曉諭切不可有涉於愠怒之行爲 
 
 

Page 19

 
 
十巡警爲行政防患之普及起見故一朝有事即不可不迅速執行平時於所管界内地叚之情况居民之種類職業以及官衙學堂會社醫院之位置者不可不詳察周知 
　　十一語云千金之隄潰於一蟻焚原之火發於一星是以古人有履霜堅冰之戒蓋防患於未然小事亦不可疏忽凡屬巡警尤當引爲格言不論職務之内外及耳目所接之事雖婦孺閒談牧豎聚語亦當隨時留意遇有可資警察上之參考者須報告於本官 
　　十二勤奮二字爲人生立身之要道在巡警人員尤不可不勉以故雖非勤務之際若遇重大事端可速爲相當之措置（未完） 
[電陳放振遲緩之原委]  
　　華洋義振會部長福開森沈仲禮二君電禀查振大臣馮夢帥文云南京馮夢帥鈞鑒閱報見查振隨筆載敞會與吳守煥章另有意見查吳守係張道士珩爲安徽義振公所振務事電請皖撫調滬候用森等承認江皖乞振之請即將急振墊欵借定隨于十一月十一日開成立大會請皖紳舉人前往災區會同敎士散放張道將吳守轉荐候至十九始到滬嗣後吳守或寗或皖蹤跡不定森等復因裕皖十萬元收欵憑信未到屢電惲道毓齡尹丞允諧催取臘月初四得復電知憑信早交吳守親身帶滬森等問明後吳守即囑購定江寛船票與善紳蘇守秉彝偕行次日忽又中止森等未便再强始電皖撫請從速就地舉紳其收欵憑信因吳又離滬故電裕皖另出一面請蘇守趕趁火車前赴災區會同當地敎士紳士開放急振森等與吳守並無意見易鈔萬分艱難致遲開放非因辦事無人放振遲緩深恐閱者悮咎謹將原委電陳伏乞垂鑒開森職道沈敦和叩眞 
[學徒捲欵濳逃]  
　　老北門内大生德石灰行前日將鈔票洋二千元莊摺七扣檢交學徒李林榮囑令送至滬北分存各錢莊詎李非但不將票洋存莊反向致和鼎康兩莊各支鈔票洋六百元又向彚康承大兩莊各支洋五百元捲欵逃逸該行以李一去不回派夥張菊笙至各莊查問始悉其情張即回訴行主開具清單並將李之小照送至福州路總巡捕房請爲查緝並稱如能破獲願酬賞洋二百元捕頭准即飭探嚴密查訪 
[護勇抑何膽玩]  
　　公共公廨勇住所内每晚招集外人聚賭抽頭已誌昨報兹經寶讞員飭丁查明係由老新老王等三護勇爲首卽飭值役將該三勇一併收押聽候核辦 
[縱火圖賠之敗露]  
　　閘北永順里後面萬升糟坊保有火險銀三千兩邇因生意清淡難乎爲繼忽於昨晨將墻壁掘一小洞濳用火油碎紙等引火之物塞入隔壁允昌成京貨店地板下種火圖賠該處崗巡見有濃烟竄出卽將京貨店門敲開入内查察見烟從地板下冒出趕卽取氷澆熄歸禀四路分局黃正巡官親往履勘痕跡顯露當將該坊經理何大林先行拘局押候訊究 
[警長與門弁之暗鬥]  
　　總工程局六十七號巡士蕭勝祥向小東門月城内銅器攤主張寶堂阻止設攤致起齟齬旋被張赴縣指控索賄一案業經上海縣田大令訊明情形親自詣勘後又由工程局警務長將送回之巡士蕭勝祥再送縣署請爲訊究一面復函請大令查明瘦弁收取攤基陋規確數及此次唆使控訴之人澈底根究 
[體操會乂議剪辮]  
　　滬城體操會員去年開會决議剪辮曾紀本報昨復在會提議進行方法當塲又剪四人姓名列下田錫麟李世麟金寶奎沈元斌 
[新議員允否擔任]  
　　城自治公所選舉半數議員業已屢誌前報昨由總董議長等照章函知新舉之甲乙兩級議員允否擔任務於五天内答復並請開呈銜職俟彚齊後呈請監督田大令分别知照 
[馬橋鄕選舉自治議員]  
　　馬橋鄕自治籌備所選舉議員於正月初六日舉行乙級投票到者三百十八人初七日開票初九日舉行甲級投票到者三十八人初十日開票當選人名票數如下（乙級六人）沈澄清四十八票周宗瑜三十二票許宗士三十一票孫槐庭念九票楊維幹念九票王承堯念四票（甲級六人）朱禮儉七票奚鋆七票鈕永祥六票劉秋田五票王傳馨五票張之翰四票 
[飛船大會展期原因]  
　　江灣飛船大會現復展期舉行因前數日由歐洲運到之新雙機飛船途中受損一俟修理告竣並候第三飛船抵滬再行擇期飛行 
[破獲科長家竊案獨速]  
　　閘北巡警總局行政科長張主政寓所内昨晨失竊磁花瓶一個錫燭台一副當由探弁孫晋發在弄口舊貨店樓上搜獲原贓其時店主朱阿狗早已逃逸遂將其妻朱王氏拘解四路分局押候訊辦 
[城内]  
　　縣令往寗○本縣田大令昨日乘車赴甯謁見江督張制軍面禀要公不日即頻回滬尼姑討厭○帶髮尼姑普養由省遞解回滬已紀昨報前晚經本縣田大令提訊普養供在美租界下海浦相近送子菴内修行此次前往南京向督憲衙門釁化致觸官長之怒遞送到案求請恩典供畢遂在身畔摸出愿薄一本呈請開簿助愿大令大怒喝令掌頰嗣因該尼再四苦求姑寛免責驅逐出境和平了事○高昌廟巡防局函送周郁氏周惠松等到縣經田大令提訊周惠松供小的之姪年十一歲去年十一月廿三日因與周郁氏之子爭毆致被拉去頭髮不少旋即斃命後經劉排長解勸了事今因心不能甘復向理論並無行兇惰事旋據氏之母舅蔣鶴松投案禀稱甥女周郁氏已被周惠松毆傷口不能言故由小的代表請究惟以前之事並不知悉大令飭件驗得击郁氏並無重傷遂向原被開導一番諭令出外不得再生枝節 
　　並非僞造○守署街張姓香烟店以成衣匠王伯歲使用僞造鈔票扭至一路三區移送分局核訊已紀前報兹經德巡官察得此票並非僞造飭送裕蘇官銀局驗明照兌業已將逮案之人開釋消案矣 
　　道批二則○倪學奎等禀批此案前准巡警總局查復該公所將來辦理如果認眞欵不濫用或者不至牾牴尚須嚴締等因着即認眞取締辦有成效再候核辦至租界内水業前由公廨繕備示諭送請前領袖比總領事簽印不允嗣雖允簽印仍未實行張貼有案可稽並即遵照庇寒所貧民禀批查庇寒難得董理之人前據縣禀先經批准暫由滬北棲流公所陸董等就近兼管嗣准巡警總局來移請將庇寒公地改撥現設之施粥廠亦經允行並逕諭陸董等查照各在案惟該公所未經歸　巡警局粥廠之先應仍責 
 
 

Page 20

 
 
第二張第四版 
成陸董等妥爲管理所需經費照案具領禀候核給仰上海縣轉諭遵照至來禀所稱所内動用什物爲徐氏子搬去各節是否屬實如何情形並即由縣查復勿遲 
[南巿]  
　　拐逃婦女○高昌廟旁剃頭店王常熟人高三之妻王氏與同業湖北人顔寶林私識前日挈孩捲逃由高追至某輪船上獲住一併扭送工程局經湯裁判提訊高稱被氏捲去洋十六元氏訊之供年二十五歲去夏與顔通姦前日抱孩求醫在某茶肆遇見顔及李長順被誘同往湖北是實質之顔供小的自行回里非與氏偕逃判顔戒責三百下押改過局一年氏戒責一百五十下交夫領回管束一面補提李到案併究 
　　圖賣姪媳○湖北沔陽縣人陳劉凡前日在集水街不辨路徑徘徊四顧由巡士帶至工程局經湯裁判提訊氏供年二十一歲家住原籍宣德鎭去年由夫陳官同至漢口旋由夫督陳順依同至滬上僑居客棧意圖賣娼婦人因不甘下賤是以逃出求恩發落判留候送回原籍並提陳順依到案訊究 
　　追還布疋○江灣人祝佩卿昨將船户詹景康扭至工程局控稱去年託詹裝布一百疋載往烏程迄今並未送到求追貨價洋五十餘元訊之詹供早被車夫車失迄無下落判詹交保限半月尋交原物如延追賠原價協弔賊贓○法　房昨日派探帶領小竊李雲生至工程局禀稱該賊行竊某洋棧内頭髮牛油共約三十餘斤原贓售於小東門外城脚某姓家請爲弔贓局中准即派探同往查弔祇獲牛油七斤餘無下落當即交給來探帶回候再查核 
[閘北]  
　　樂極悲來○機器匠徐阿四馬光道因與劉余氏之女先後私姘被氏扭控四路分局已紀昨報兹悉徐馬二人均係氏夫劉星根之徒劉在鐵馬路車站附近開設劉盛興機器店其女名來巧住居王家宅地方先與阿四姘識近又與馬有染徐遂紏集落差巡士多人前往捉姦將馬蜂毆事被劉星根知悉將女痛打致女吞金圖盡後由其母多方施救迄尚未陸不知能保無虞否 
　　賭棍游街○賭棍陸阿大徐阿炳以僞賭具誘騙人財已誌昨執兹悉四路分局黃正巡官以陸等行同盗賊斷難寛恕除將徐笞責四百板外並枷號一月游行示衆陸仍還押候再究辦 
[英租界]  
　　賭棍圖騙○粤人梁顯明梁榮與許郁助陳榮東等在虹口蓬路某號屋内以僞賭具圖騙日本人銀洋被捕查悉將四人拘獲昨解公堂訊明判梁等四人各押三禮拜示儆茶肆聚賭○施阿大姚阿二孫玉華胡阿二等在火車站附近二百零三號門牌茶館内聚賭被捕查悉昨由包探將四人拘解公堂訊實判施押十天姚罰洋十五元孫胡各罰洋五元充公 
　　追獲流氓○流氓李連生在山西路攫取趙陳氏銀挖耳被捕追獲昨解公堂訊供不諱判押兩月 
　　容留幼女○鴇婦錢王氏即邱王氏因容留幼女湯玉珍由捕查獲昨將該女與鴇併解公堂訊明判王鴇押女所三禮拜湯女發濟良所留養 
　　無恥已極○徐永生俞雙豐二人深夜在途誘令西人鷄奸當被西捕查見一併拘押捕房昨解公堂訊明判各押兩月期滿逐出租界 
　　孤髮牛油約三十餘斤原贓售於小東門捕帶入捕房昨送公堂盤詰據供年十三歲家住靜安寺附近父母均故且無叔伯兄弟判送棲流所留養 
　　父子析居○某藥房經理杭州人葛勝芳控子葛月庭在家吵閙毁壞物件昨由捕房將葛月庭拘解公堂訊明判令交保將妻遷出另居 
　　雉妓拖人○雉妓陸四寶花金蓮王寶寶王周氏王三寶金金寶等均因在途拉客昨由包探一併解至公堂訊明違章屬實判陸妓押兩禮拜花妓押十天其餘各押七天 
　　隣人可惡○小孩顧連生在馬路上徘徊啜泣由捕查見帶入捕房昨送公堂盤詰據供年十六歲寗波人被李姓隣人誘拐來滬所有物件均被騙去以致流落無依判候派差送往寗波輪船自行回籍 
　　遇人不淑○新閘成都路住户丁褚氏因被夫丁金榮百般凌虐遽於前日吞烟圖盡幸被包探朱子藩查悉禀明補頭將氏車送仁濟醫院醫愈昨由該探將氏與丁併解公堂訊明中西官以丁不應將妻虐待判押一禮拜褚氏開釋 
　　逐出復來○過犯姚田山即陳全生復來租界由探查獲昨解公堂訊供不諱判押西牢半年期滿再逐出界 
　　店夥收押○河南路寶章鞋店夥李和尚因私蓋本店圖章至虹口廣生利號内冒取值洋七十元之牛皮一件被店王查悉報捕拘押昨解公堂請究原告倩沈森文到案訴明前情求請嚴究訊之李供認不諱判押一月以儆 
[美租界]  
　　焚毁樓面○百老匯路閔行路轉角廣成合洋雜貨店樓上於昨晨七時半起火焚燬樓面二間捕房查得該店保有火險特派中西探查明復奪 
　　吞烟遇救○王胡氏住居天潼路青奏里四百十四號屋内昨與鄰人口角吞烟圖盡幸由同居覺察報告捕房車送同仁醫院救治 
　　懦夫發狠○王徐氏昨在西華得路某姓家賭博被夫王福生尋見向阻不聽以洋刀剌傷氏之頭面該氏投報捕房捕頭允爲查究 
　　請辦逆子○陳施氏昨至捕房訴稱兒子小喜子不務正業在外游蕩向之訓斥反破毆傷面部請爲查辦捕頭准之 
　　何不領照○夏金森在唐山路七百四十三號屋内開設洗衣作未領工部局執照昨被管理西人查悉知照捕房請廨傳案究罰 
[法租界]  
　　定期開學○新北門外天主堂街法文公書館去臘放假曾紀本報兹由監院神甫擇定於本月十九開館並招考新生一體肄業防務加嚴○法捕房麥總巡以時在新年恐有匪徒乘居民出外游嬉之時掩入偷竊昨特加派探捕出差嚴查勿使擾害 
　　奬勵巡捕○捕房總　麥蘭君上年曾經挑選略曉中國文理之華捕十餘名送往法文書館學習法國語言文字業已稍有成效由敎習分定課程送於麥總巡評定四十六號二道金線捕頭播七賣及二十五四十五七十二三華捕爲優等遂隃每月各加薪水洋一元以示鼓勵 
　　學徒受寃○法馬路某鹹肉店前日被在店躭閣之某甲竊取銅元五十餘千藏匿灶間内控由包探查出後悮將學徒送押捕房詎檢點錢數尚有二十餘千已被甲藏匿身畔乘隙遁去該店始知實情即將學徒保出另行追尋 
[海上閒談]  
　　滬上地狹人稠。下等社會。羣住一室。室無光線。一遇時疫。傳染可危。惟今日貨食愈昻。工料騰貴。魄力雄厚之華商房主。固不慮翻造之費事。而資本較薄者。則不免有所躊。蹰然能節省他種浮費。移以用諸公衆衛生。諒亦非甚難之事也。 
　　各苦力之所以易染疫症者。大都由於污穢不潔。然此種苦力之人。吸食鴉片居多數。當此烟禁日密之時。亟宜痛自戒絶。以其餘資。改爲洗衣浴身等費。亦人類進化之一道也。 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[浙省各司道衙門分科治事委員銜名表（續）]  
　　提法司衙門分科治事總務科科長優貢知縣谷鍾秀籌備所一等科員江蘇候補縣丞劉榮笏二等科員試用知縣彭彝會稽所二等科員優貢知縣方松年文牘所二等科員候選縣丞劉楊源刑民科科長浙江　補知條鄭禮融幕賓候補布經歷關敏道第一所二等科員候選巡檢沈嗣廉第二所二等科員候選巡檢黃世動典獄科科長候補同知祁蔭甲編制所一等科員候選縣丞汪行慈二等科員廣東試用鹽巡檢汪致中巡警道衙門分科治事總務科科長候補知縣谷鍾秀副科長江西補用從九品胡宗成機要科員浙江法政學堂最　等畢業生陳世榘文牘科員日本早稻田大學卒業生秦其塏會計科員江西高等學堂學生陳家鳳統計科員歲貢生日本明治大學警務畢業籤掣縣丞孔憲菼行政科科長候補知縣法政學堂畢業學員朱沛副科長日本法政大學法律畢業並警察畢業舉人保送揀選縣丞費學海保安科員浙江巡警學堂最優等畢業員附生世襲雲騎慰沈曜交通科員直隸法政學堂甲班最優等畢業花翎同知銜分省補用知縣陳履謙户籍科員浙江高等巡警學堂最優等畢業兼全浙警務研究所畢業詹渭淦建築科員浙江法政優等畢業江蘇補用布理問汪騙孫司法科科長指分江西知縣鄭禮融副科長附貢生法政最優等畢業補用布照磨黃鏞審律科員附貢生分省巡檢法政師範自治畢業生來長泰提訊科員日本明治大學警務本科畢業浙江警務研究所優等畢業附生　鍾澍探訪科員附生趙宗典衛生科科長民政部法政研究所畢業學員孫耀增副科長監生候補縣丞華毓麐清道科員日本宏文學院警務畢業兩淮鹽大使趙翰芬防疫科員浙江高等巡警學堂畢業員分浙補用知縣葉遠榮醫務科員浙江英文醫院畢業生林洞省消防管理員日本宏文學院警察畢業縣丞職銜于斌敎練管理員浙江高等巡警學堂二班畢業監生錢青視察員浙江高等巡警畢業候補知縣劉紀正本省法政學堂畢業優等候補知縣鮑湛北京高等巡警學堂畢業生民政部地方自治研究所畢業補用批驗所大使松塏浙江補用鹽大使日本警監學校畢業錢沐華（未完） 
[江蘇侯保三爲競志女學校籌助文]  
　　横睇亞陸風發潮湧勢將捲入立憲之漩渦蚩蚩者氓額手稱慶中國生機其庶幾乎此樂觀派之說也默察現象醉聾麻木觸處無非覆亡之坎坷悲憤之士太息流涕陸沈洪災其能已乎此悲觀派之說也江蘇侯子矍然起曰國家興亡匹夫同責社會改革播種爲先欲造成如火如茶之美麗世界不從至織至悉之犧牲個人着手必不能宏遠大之謨欲保存如帶如礪之鞏固河山不從至完至備之女子敎育起點必不能播善良之種方針旣定乃有决心百事俱舉獨肩責任擲吾生命以殉敎育初心植此根荄以卜將來善果此不佞所以握空拳以狂呼掬血涙以遍灑創辦各種學校於桑梓之鄕爲入手試驗塲者已七年於兹矣而各校之困苦經營若競志女學校若幼稚園若師範學校若模範兩等小學若手工傳習所若單級初等小學若女子理科研究會期之久者凡六年期之短者亦一年霜裘典盡錐璧皆空建樓閣於空中痛覆枯魚之轍振鴻鵠於天外愧蟄井蛙之謀惟此競志女學一堂絃誦其奈此二百餘之生徒三冬文史披露我六七年之狀况宗旨則以養賢毋良妻之範萌家庭敎育之芽校訓則以勤肅樸潔四字爲宗編制則分師範科中學科高等小學初等小學科幼稚科藝術專修科等校舍則已建築者三十餘間規畫而立待興築者尚有二十餘間全堂敎員辦事員二十七人學生二百二十餘人經濟則常年預算四千五百金本年建築費二千金充不佞視學薪俸譯書版權約二千金收學費千餘金非籌募三千金不得越此至險之一步也噫歲寒凛冽松柏乃知後凋世路崎嶇挽救貴有先覺眞誠所至金石爲開冒險進行死生同轍寗令我亡而女學殉不佞而亡不願競志亡而不佞殉競志而亡也海内逹人寰中同志其京聞吾之言而有所動於中乎他山之助乃資攻玉之功腋裘之集同禦朔風之勁諸君子聞是言其何以敎不佞也或者曰物與物競劣者常居戰勝優者恒失失敗事與事較大者萬目共注小者渺視易忽不佞則曰據天演之公理優勝必劣敗縱劣者偶勝而優者偶敗吾以眞攻假以實搗虚最後之捷報必在優者論國家之組織積小以成大縱大端易見而小者易忽吾溯其因而徵諸果吾啟其先而待其後他年之實効决非小者謂余不信試觀世界已過之歷史孰非經過種種之假者而墶眞正目的觀各國現在之大勢孰非由種種人治之端而收將來之効果者乎吾輩具此世界蚍蜉之一處此潮流丁此時變握敎育二字爲樞紐播種從容集力於女子敎育爲基本敎育總合樂觀悲觀之兩觀念而奮發進行則同志日多基礎自固豈慮區區一競志女學不克自立而猶必大聲疾呼於冰天雪窖空山絶澗中而令其自生自滅無援手之人哉不佞必不信也此不佞所以又必灑一掬傷心之涙爲天下有心人告者夫豈獨僅爲此個人獨立之區區江蘇一競志女學校計濡筆書此用以受敎於吾中國四萬萬同胞中知斯理者以爲一校死生之蓍卜云爾庚戌十二月初四日無錫侯鴻鑑識 
小說 
[軍情小說湘纍怨（三十二）]  
　　那些革命黨聽了。一個個都心慌起來。大家都嚇得個走頭無路。更兼前後左右的槍聲。就像連珠爆竹的一般。咇咇剥剥的響個不住。那鎗彈也續續的飛個不住。這些革命軍。雖然說大家都情願流血。究竟十個裡頭。怕死的倒有九個。見了身已的同伴。纍纍續續的。被鎗彈打死了許多。大家都棄了器械。想要奪路逃走。一霎時早散了一大半。崔祿貞眼見事情已經大壞。只急得睜圓怪眼咬碎。鋼牙帶領著那一班没有逃走的心腹軍士。四面尋人厮殺。禁不得前後埋伏的官軍。都一步一步的圍合攏來。兩面夾攻。那些革命軍那裡支持得住。十停裡面。死在鎗彈上的。倒有三停逃走了五停多些。只剩了五六百人。都是崔祿貞的心腹。當下崔祿貞見官軍兩面夾攻。那些槍彈。還是縱横馳驟的滿天飛舞。擋著的就死。碰着的就亡。一會兒的工夫。那些革命軍的殘兵。又死了好些。崔祿貞見勢頭不好。明知道是不中用的了。却又不甘心就是這般的逃走。便帶着這些殺不死逃不盡的殘兵。冒着槍彈。拚生舍死的往前冲突。早被他撞著 
 
 

Page 27

 
 
了一隊官軍。兩下都開了一排槍。這班革命軍便咬着牙齒。睜着眼睛。横冲直撞的闖過來。官軍早被他冲成兩截。首尾不能相顧。倒傷了好些人。這邊的戰事。姑且按下。在下做書的如今再把王大老爺的布置情形。略略的叙說一番。只說王大老爺和趙管帶兩個人。預先議定了應敵的方法。便巴巴的只望省城裡頭的援軍到來。萍鄕一路的事情。是不要緊的了。明知道林德康不敢冒昧舉事。郤又想到醴陵本縣的百姓來。素來一個個都被革命黨的邪說蠱惑恐怕到了臨時。要做革黨的内應。倒也是腹心之患。須要想個解散他們的法兒才是。想著。便傳了縣裡頭的一班父老。當堂開諭道。本縣自到你們這裡。雖然没有什麽善政及民。郤多承你們諸位推誠相愛。彼此相安。没有一些兒齟齬。但是如今的時候。那班革命黨。在這裡紛紛生事。想要奪占這個縣城。你們諸位平日之間。聽了那班革命黨的話兒。保不住心上有些熒惑。這個時候。本縣郤没有工夫。和你們諸位細講那革命黨的荒謬 
國外新聞 
[德國軍用飛船之靈捷]  
　　初十日柏林電云近有德國軍用飛船一艘於十二小時内由戈薩飛至曼兹一路異常平穩按兩地相距約四百基洛米突 
[德皇德后又將出游]  
　　初十日栢禁電云德皇德后出游考富往還均不過羅馬 
[日本南極探險船行蹤]  
　　十一日倫敦電云據紐西蘭威靈頓電稱日本南極探險船已行抵此間 
[柏林人士之希望]  
　　初五日倫敦電云栢林人士咸望皇太子緩日能出游中日兩國 
[巴拉瑪運河紀念博覽會地址]  
　　初二日舊金山電云美國下議院於今日决議以舊金山爲巴拉瑪運河紀念博覽會開會地址此間人士得此消息咸張燈結綵互相歡賀 
[世界第一種完全大補品]  
美而特益壽膠Medutonic 
無虚不補　無病不醫　無時不合　無人不宜 
凡藥皆不可常服雖補藥之有功效者而或性質氣味不宜則亦不可常服必名爲補藥而實同補食性質旣至平至和氣味亦至純至粹功效更至靈至穩可以代點充饑又可以延年却疾如此方可爲完全之大補品然求諸現世界恐未之有也有之則惟本藥房之美而特益壽膠是矣此膠乃本藥房延請中西一貫之醫學博士經多年研究首先發明陳列南洋勸業會塲即蒙　欽命商部右堂楊奬給金牌蓋在我華藥房自造出品之中洵爲獨得最優先之榮譽者也因其製法不取資於金石不乞靈於草木惟用養人之榖實益人之果汁以及血肉有情之物質三者配合而成又皆係中國固有之品而以西法提出其功用製此軟膠厥有三便　（一）便於調服（二）便於藏贮（三）便於携帶三便之外更有三宜（一）男女老幼均宜（二）春夏秋冬均宜（三）有病療治無病調理均宜　至其效能不能盡述須閱說明書方可詳悉大概肺部胃部腦部心部血部久弱積虚發現諸症服之無不尅期奏功確有一定之實驗故爲世界第一種完全大補品也西名曰美而特華名曰益壽膠則以服此補品眞足使吾人壽域同登也其裝潢一切尤極考求不但自用相宜且最合送禮之用價銀每大瓶二元五角小瓶一元五角滿打以上八折　總發行　上海四馬路中英大藥房 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
