# 1884 - 60 - 4903913

 

Page 1

 
 
[股印古今圖書集成告白] [  點石齋主人啓]  
　　本齋招股開印古今圖書集成現已定爲大字所有股分曾經聲明一千四百股之外須增至每股收銀一百八十兩其一千四百股内則仍照前議每股收銀一百五十兩去年一千四百股未曾滿號刻下尙缺一百餘股今此書約計二年半可望告成如有願附股分者務請作速前來掛號其在一千四百號内仍每股先收銀五十兩一千四百號外不過增印數百部則每股先收銀六十兩特兩布知 
[書本報中國兵數後]  
　　昨本報譯香港西字報所載一信述及中國防邊兵數大約共三萬餘人恃此爲長城之倚廣西雲南兩路可無慮法人侵逼矣然而中國之意豈僅在防邊而已乎觀於廣東電缐由悟州平樂達於桂林將迤而至於北寧直至老開地方以傳達軍報可以知中朝保護越南之計爲獨周也夫夫寧老開皆越南地前者劉軍失桑台後曾有將赴老開之說北寗不必言矣然地雖屬越南而法人實所覬觎北甯則决意進攻老開亦必躡蹤而至中國旣欲保護越南則此兩處車情安得置之不問此電線工程之所以亟於趕辦中廣西撫憲徐中丞所帶之兵先止二十二營後曾至四十二營計兵數一萬四千七百人似乎尚嫌其少不知廣邊界徑路崎嶇無非可以一蹴而至天險鞏固退可以守而出關之兵非專爲自守計除徐中丞帶以出關之外其守禦邊疆之各營汛仍不少缺也滇撫唐中丞所帶之兵計一萬六千人前後左右中井井有條而其前鋒則卽以劉永福當之此其意盖可見矣夫劉永福雖爲華人而久屬於越南黑旗一旅在越十餘年越廷又授以三宣提督之職是其爲越官也明甚雖中國亦加之以爵祿或不難爲中朝所用然彼專制越南東京諸事屢敗法軍其未必受中朝大帥之節制也亦明甚而乃遽以劉永福爲先鋒屬之唐中丞此其意因重在保屬而非里在防邊也或曰中國之師自北而南劉軍雖不屬於唐中丞而現在越南與法人爭戰則目之爲先鋒此亦西人之意見爲云然耳唐中丞統兵在後遥爲聲勢俾劉軍胆氣益壯則是唐中丞之師卽謂之劉軍後勁亦無不可竊以爲西人目之爲先鋒亦未嘗有所誤會也有此先鋒而唐中丞之軍行將直至東京爲越南掃除外侮卽廣西接電線直達北寧老關之意此中朝之本心也該信言兩路華兵多係中國舊式炮艇之炮亦屬華式並不參以西法且無著名宿將爲之統領似乎此兩路兵不足以敵法人然法人攻奪越南各地及占踞桑台已覺勞兵費餉諸多竭蹶雖法報類多鋪張揚厲而實則所費已覺不貲布置亦未盡利以是知法人經營越南東京一節殊覺無能爲力况粤東有彭有保督師措置一切已皆周密法人雖自恃强横亦必不敢遽窺粤境鮑　霆爵帥名震寰宇現亦帶隊赴粤荼火軍容愈張聲勢水雷密布扼險有方廣西滇南兩路雄師掎之於外粤東成兵角之於内法人不來則已來則蹴而覆之當無難矣法人意中亦非必欲與中國開戰但多方設計志在向中國索償兵費然中國以保護屬國爲名以自固邊圉爲實又將何所藉口以索賠欵恐法人於此正有兩難如該信所云者　台去滇粤路程不少中途節節梗阻斷難直達卽欲分擾華邊亦恐以廣西滇南兩路牽制不能舍彼趨此縱法人大言不慚自誇兵船衆多兵士凶悍然合之則見多者分之卽見少阿兵殘暴巳屬毫無紀律罪人更爲凶暴無人理以是爲强則古昔黄巢張獻忠輩皆足以成大業矣有是理乎該信言法人而欲爭榮名於東方非六萬人不可此猶以勢言之耳晉人謂我有此衆雖以無道行之亦無不可而其後亦終不濟秦始呈恃其兵强執鞭笞以驅策六國而陳涉一呼四方崩决卽法國前皇拿破侖號稱神武卒有英並兩次之辱是皆前車可鑒以鄙見測之卽使法人果有衆六萬人加以兵船多艘以與中國爭持於邊界亦未見其可操必勝之券也善乎該信云不如以得桑台爲止境庶不失爲榮名法人而深味此言降心以從中國之議則中國初不過以保護屬國爲事此外更復何求前日諭旨言倘法人必攻北寧則中國必與開戰然則苟法人而不攻北寧中法和局猶未全失也法人其亦統籌全局也否耶 
[諭旨恭錄]  
　　正月三十日奉旨粤海關監督着海緒去欽此同日奉旨英煦補授都察院左副都御史欽此○二月初一日奉上諭上年順天直隷各屬被水災區節經降旨蠲緩糧租撥發銀米並由該署督等廣籌欵項分别賑撫俾資接濟惟念順天所屬之通州等十餘州縣直隷所屬之天津等二十餘州縣被災較重積水未消閭閻困苦異常朝廷實深厪系亟應特施膏澤加專災黎着撥江蘇浙江本年漕米各五萬石卽在天津就近截留由李鴻章等詳查災區輕重及時分撥散放並以工代賑核實經理其隨漕輕賫等項銀兩經剥耗食米石並飭解交直隷津貼賑需該署督等務當督飭所屬認眞撫卹毋任官吏稍有弊淮用副軫念民艱至意該部知道欽此同日太常寺題二月二十三日春分致祭朝日壇奉旨遣隆懃恭代欽此○初二日奉旨裕德轉輔翰林院侍讀學士霍穆歡補授翰林院侍講學士欽此○初三日奉上諭長順奏請假回旗葬親一摺長順着賞假六個月烏魯木齊都統着升泰馳驛前往署理欽此 
[開戰傳言]  
　　昨日公司輪船到埠有法人述及東京法軍進攻北寗聞己定期於昨今兩日開炮轟擊云云此信確否則不可知如果屬實則日内必有電音想北寗守兵亦必早作准備不至遭法人之毒手也 
[法使回國]  
　　法國駐紥越南順化都城之公使名桑波己乘法公司輪船阿西育司回國於正月二十二日行抵新加坡其順化使署公事則以副使禮查代爲辦理云 
[燒毁沙面洋房案議結]  
　　昨有寓粤之西友乘甯波火船由廣東來滬據云去年粤中民人將沙面洋房焚毁一案現已由張振帥委温瓞園張耕三兩員與西官講妥所有死者家屬每年給撫卹銀五百元以十二年爲其共計六千員由逃去之凶手賠出至燒去碼頭與房屋須由中國賠銀惟此項不須國家由正項開銷卽從往來省港輪船每人加抽上等艙位銀二角下等艙位銀一角俟抽至賠欵滿時爲止現在先由太古洋行墊出立有合同各已簽字卽張振 
 
 

Page 2

 
 
帥亦盖印花從此各無異言永敦和好矣以上皆西友所述但中國究賠銀若干却未詳及姑據所聞照述餘俟續登 
[臺防增重]  
　　臺灣防務近來頗爲周密閱字林西字報所載汕頭信息謂防兵之在臺者已有四千餘人日内汕頭又有輪船一艘裝有兵若干名前赴臺灣矣 
[閩督近聞]  
　　浙閩總督何小宋制軍前被兩廣督憲張振帥參劾謂其遷眷入閩摇惑人心此已見諸邸抄兹閱杏港西字報云何制軍己奉旨降爲四品京堂但本館則尚未見有明文也姑錄之以俟續聞 
[逆謀未成]  
　　近聞意大利國皇巡幸有人於經過火車道之線路下暗藏火藥地雷潛謀栻逆幸早被發覺奸謀敗露得獲無恙於是歐洲全土皆震各國朝廷咸有寢食不安之意推其謀爲不軌者大半由於黨會匪徒過衆故也此信由日本駐紥羅馬公使電達日本外務卿見諸横濱報 
[東瀛多盜]  
　　日本盜案之多筆難罄述東報幾於無一紙不言盜是亦東道之憂也去年十月間有盜刦一寺院將老僧殺死得贓而去數日後一盜名孟華基爲巡捕所獲正在解送入獄盜忽搶得巡捕腰間之刀刃傷巡捕致被兎脫今年正月捕等偵知該盜與其黨數人在某妓院中乃約同三人設法入捕盜衆拔刀相向捕亦以刀禦之並有手槍互爲施放幾同大敵卒爲巡捕所獲卽此巳足見劇盜之縱横矣 
[譯錄東報]  
　　東瀛報言正月初八日有漁人入海捕魚忽見有箱一只浮沈而來漁人乃設法撈獲之啓視箱中乃一小孩約有四五歳尚未斃命箱内食物甚多並有一紙開明因該孩乳哺時咬脫其母之乳頭故棄之漁人見此紙恐收留之後將來賈禍遂仍置之海中該孩大啼漁人卒不敢拯掉頭竟去又言富顧亞格地方有某甲者蓄一猫頭上嶄然有角長九寸凶猛無匹曾與犬鬪犬之斃具爪下者巳有數隻故某甲現擬貯之籠中送往神户愽覽會中使人得以縱觀焉又云高麗現在大坂製造局定造斯乃得洋槍四百杆高麗之購辦軍火可謂勤矣 
[侯相回轅]  
　　左侯相由滬還轅路過鎭江均己列報兹悉旌節於二月初一日行抵浦子口親勘朱家山工程初二日始返白下各官皆在漢西門外接官廰恭迓故城外河干一帶頗熱閙也 
[洲頭命案]  
　　漢陽鸚鵡洲江面素有竹木牌停泊但各帮俱有界限不准踰越二月初一日常德帮與益陽帮因停頓木植互相口角初止詈罵繼則持器爭鬥致益陽帮毆斃一人停屍於西湖會館前當報漢陽縣次日龍邑尊帶同刑什往騐飭將凶手帶回究辦云 
[津防信息]  
　　天渾鎗隊打靶現改爲一百二十弓其鎗靶方亭大不過二尺紅心則如一七寸碟形靶小路遥實難命中前日李傳相與吳京卿閱　所有平日稱善打靶者至此漫無把握獨有一親兵四鎗連中紅心末後一鎗中在靶旁鐵柱按天津操法一如德國情形每次閱　無論兵弁各打五鎗最後一鎗如或有失可復賞一鎗該親兵果不偏不倚又中紅心傳相與京卿大喜嘆爲得未曾有優加奬賞除傅相與統領各賞缺數十兩外京卿亦賞錢數百千傅相並札拔爲某汎從此人心知奮而操練認眞矣至於添兵設防去臘每於夜間濟師現在陸路除津郡外小站新城皆有重兵把守而大沽口外魚雷水雷早經密　且兵輪船與旅順口聨絡相爲犄角法兵船如係一艘駛來可容入口若係大帮斷不容逕情直達也機器製造兩局修理前膛洋鎗及趕造後膛毛瑟鎗子更夜以繼日云 
[輪船擱淺]  
　　聞得招商局之拱北輪船於本月初六日由天津展輪來滬中途忽擱淺此係重慶輪船在途所目擊也 
[監犯病斃]  
　　上年七月間英國夾板船在南匯縣境遭風擱淺被該處鄉民上船攫取檀香等貨由英領事照會道憲飭南匯縣拘獲爲 
首之王阿寶等十七名訊供解道覆勘發上海縣寄監詎内有朱炳銓者南匯胡家塘人在監患病由獄卒禀明上海縣提禁管押昨已病斃將屍擡至縣署頭門之西栅欄停放一面函追其父來申再行核奪 
[不願出捐]  
　　英租界老閘浜北一帶由工部局令捕房按户釘牌一律收捐已列前報昨由工部局收捐西人至英公堂禀稱生記木行源大雜貨店惇泰煤炭店福興酒店居民湯金昌家等抗不繳捐請爲傳諭黄太守立傳各店司事人及湯金昌并傳頭圖地保候示昨晨地保同各店及湯金昌等投案同供我等在該處從未出過巡捕捐且刻下市面清淡實在無力繳捐太守飭地保開導着于下禮拜二會同美領事商辦 
[破獲竊案]  
　　有賣匯票之某西人居英租界坭城外被賊敲碎玻璃窓竊去寫字房内擺設之中國古玩磁銅等器報由捕房包探緝獲人贓暫行覊禁諒當解案訊供也 
[水手酗酒]  
　　前夜九點鐘時有外國兵船水手二人酒醉己極從英租界寶善街向東逢人便毆東倒西歪碰翻水果攤京貨攤等不知 
凡幾旋人一京鞋舖任意將架上各式鞋子亂擲該舖中人用力推出水手又向東行隨而觀者無端遭毆喧聲鼎沸其時適無巡捕付之無可如何後不知其所終 
[續訊淫奸幼女案]  
　　强姦幼女一案節經列報前晚黎邑尊親自訊問先詰蔣傅氏供稱丈夫蔣寶如定海廳人撑烏山船爲業現不在 
滬由原籍移居上海已有四年兒子名星麒今年十五歳現由伯父領在舟山種田養媳順姐領有六年我在滬洗衣度日前住高第里時與夏小旺隣居因此認識去年搬住德興里小旺時常托洗衣服今年正月初小旺來家說起伊家内無人照應欲雇一小大姐照管門户代伊燒飯工錢略可便宜我因此說呌順姐來做好否伊說甚好隨卽講定每月工錢五百文初十日到伊家去至十七日順姐囘家見有含愁哭狀我卽盤問哭稱昨夜小旺令我先睡伊卽脫衣上床將嘴撳住喊聲不出被伊强姦現在下身腫痛難忍我卽視下身己腫爛不堪兼有血漬我卽奔告巡捕房拘獲小旺解送法公堂蒙將順姐送往醫舘騐明醫治稍可行走卽送憲案黎邑尊問旣呌順姐去作工何不將舖盖帶去答稱小旺說伊家中有被褥可以不必帶去問小旺在法公堂認過否答稱翁大老爺將伊打至三百板始認十二三四等三日姦過三次等語求恩究辦及詰順姐供稱今年十二歳姓徐又母在定海七歳時蔣傅氏領爲養媳餘與蔣傅氏供略同邑尊問下身現尚痛否答稱小遺及行走時甚痛及問夏小旺供稱寗波人向做洋行生意迨瞎眼之後在家念高王經做好事邑尊謂爾做得大好事如何瞎眼答稱一時頭痛之瞎問爾除念經之外做别樣生意否答稱放印不錢度日　爾如何將順姐强姦小旺極口呼寃問爾在法公堂及蔣大老爺前己認姦過三次今何翻供答稱受刑不起以致混供其實並未姦過因蔣傅氏圖吞借洋五元挾嫌誣指耳邑尊謂旣被刑招然蔣大老爺訊供時並未用刑爾亦認明豈容狡賴實屬刁狡喝掌頰一百二十仍稱寃枉邑尊謂前巳供認姦過三次爾以爲可作和姦論但十二歳之幼女一次已受不起豈堪二次揆度情形顯見十六晚一次無疑况經醫生及官媒婆騐明姦傷屬實豈醫舘與官媒婆與爾亦有讐耶小旺堅不承認並稱順姐之傷係被醫舘洋人用木器戮傷所致邑尊喝實六十板供仍遊移邑尊再三開導謂爾之强姦尚有分别一則爾係督目且並非至伊家内乃順姐與爾同睡所致爾若照直供認尚可從寛如再刁狡定用大刑小旺堅執如前邑尊大怒喝卽跪練並用挺棍跪至兩點鐘之久小旺始供認十六晚姦過一次不料順姐受傷至此實屬該死惟求開恩邑尊謂如果順姐傷不至死尚可末減飭將夏小旺仍行管押聽候詳辦 
 
 

Page 3

 
 
[搶妓送縣]  
　　前報搶奴一案昨日捕房將金阿寶張友蓮及許喜鳳復解公堂據張稱聞間壁人說是徐春元糾人搶妓其實我不知其 
詳亦不知徐住城内何處金阿寶供稱不去吃烟實爲賣布而來詰之喜鳳供稱在鄉間時已定婚王姓未曾過門母親將我押在花烟館抵洋二百四十元翁太守詰其旣已訂姻丈夫是何名字翁姑存否答稱夫名王阿三姑已去世祗有老翁太守着傳陳王氏到案詰其身契曾否取到答稱唐姓住在城内天燈弄現不在滬待其回來卽可取身契喜鳳實出洋貳百七十圓買來契紙現抵洋貳百五十員太守謂婦女開花煙館及買良家女爲娼　屬不應爲况收受身契轉輾抵押尤無忌憚金阿寶張友蓮胆敢糾黨搶人應照律治罪但供内有徐春元在内當送縣嚴辦着將喜鳳金阿寶張友蓮一併送縣 
[派差押殮]  
　　鄉人王寶和控王玉生將伊父棺木搶去一節屢經列報兹悉黄太守將王玉生提案於前晚訊問王寶和供與前同王玉 
生則稱督父在日曾將伊子爲孫經族長議定因寶和並非親生且曾犯竊等供黄太守謂不問别事且問汝棺盖藏匿何處王玉生不認太守大怒喝令連笞一百八十板始認藏匿棺盖當飭差押同往取安並飭仍將玉生交案再訊 
[英界公堂瑣案]  
　　有某甲帶家丁來滬居寶善街聚興客棧前日忽稱房中失去現銀四十兩皮袍珠皮馬褂各一件究問茶房朱奎方 
則稱不知同至捕房述明前情據朱言某甲欲調戯女客張丁氏該氏聲張起來棧主婦邵徐氏亦斥某甲之非詎某甲反誣以失竊張丁氏稱某甲到我臥房出洋二元欲圖奸宿我不依以致吵閙邵徐氏稱聞喧嘩聲登樓始知前情捕頭當夜將人証解案黄太守立卽庭訊某甲申訴前因茶房朱奎方棧主婦邵徐氏女客張丁氏亦各執前詞太守謂該管棧容留女客實爲索訊地步殊堪痛恨如將朱奎方押候查究該氏等從寛斥釋俄而太守復飭差將棧主婦提到暫發官媒再行核辦○妓院傭婦馮曹氏稱所跟妓女曾欠同興槽坊錢三千餘文竟被該槽坊硬取衣鏡洋烟筒彼此爭執訴捕請訊該槽坊主樂龍飛遣夥王如禀稱由該傭婦担保陸續取油酒積欠錢三千餘文傭婦自願以衣鏡暫抵彼又索還並未取過烟筒黄太守謂王旣索欠奚容擅自搬物設不將烟筒交還所欠之錢亦母庸照付斥退○津人徐錦芳稱本在戯園唱戯昨至邵氏花烟舘探望妓女詎被流氓攫去時辰表銀洋報捕獲到韋錦堂王阿六起　時辰表惟銀洋無着今蒙送案請辦開花烟舘邵氏同妓女上堂供與徐同韋王二人堅不承認包探陳阿九禀尋至法租界地方獲韋王二人時辰表係在韋身畔搜出黄太守謂花烟館動輙控人深堪痛恨徐如果受欺亦屬咎由自取惟將起到之表給還韋王二人開釋鉛捕頭稟韋王係著名流氓且攫表有據應請懲辦太守謂花烟館齷齪之事姑不准理 
[法界公堂瑣案]  
　　昨據紹興人周孝思偕其叔周某到案稱本在英租界開長泰煤炭店因生意虧折故將店底交妻收管我到蘇州去 
業已三年今年正月回滬妻忽不知去向前晚訪得妻在法界雙鳳樓茶肆間壁陞平里内與葉義拚識扭獲送捕翁太守詰其叔周某在滬作何事答稱在城内做生意姪媳因生意不好將店將閉繼而搬去無從訪問昨日姪到我處說明原委囑同到案太守謂然則與爾無千隨詢葉義據供做洋行生意去年八月間在香粉弄中與此婦認識在後婦搬到陞平里不干我事太守謂人家婦女與爾認識生意人　可如此荒唐詰之周姚氏據稱丈夫到蘇州己四年遺下女兒五歳無可度日不得己而爲此太守謂其無恥着將葉義笞責八十板周姚氏掌頰一百下着其夫領回管束○無錫運米船户吳阿勝訴稱前日有　阿有認識之朋友六七人邀我到萬陽樓吃茶硬要借洋兩元不得己將棉被束腰帶及馬褂等質錢一千六百文付彼了事詎昨日另有一人來向我借錢一千五百文祗得鳴捕太守嚴詰洪阿榮宋錦山二人一味游供不肯吐實着仍交捕管押以憑嚴比 
[上海北市盆湯衖絲業會舘主施少欽經收順直山東江浙等處二月初五初六初七日第二日零九二百十二百十一次賑捐清單]  
　　杭州吳由福潤局來移米捐洋十七圓滬城不留名洋十一圓致遠堂慶喜求肝胄寒病全愈由盆湯衖朱耀記繡莊于吉甫兄交來洋二圓廣東鄭何氏由元亨洋行鄭桂峰兄交來洋一圓保寡嫂孤姪平安人求妻産後速愈人二户由九和綢莊沈嘯林兄交來各一圓○練塘黎漢西遊戎代募捐冊湖南遊方僧隱其名曰和南沿門託砵省積倡助願滬上諸刹之有力者大發慈非洋二十圓耀兒師一圓○第五十四日出售助賑彩票本埠同慶公翁西樵兄經手四百六十九至四百七十一號三張計洋六圓以上初五日○東山嚴子美兄祈合宅平安洋三十圓求母目疾愈人由崑山同昌義號寄全盛局來洋十圓金陵保幼堂洋五圓梁溪張埀裕堂求妻産安由無錫恆義號寄寶順局來洋二圓崔欝記由蕪湖全昌仁局來洋二圓江允時允文由江永茂茶棧來洋一圓○第五十五日出售助賑彩票紹興同源號福潤局交來四百七十二七十三號二張寓津遊民四百七十四號一張此票留存囑得彩仍將原物變助共售三張計洋六圓以上初六日○沈燈源灯生求保自身痰迷症及百病消除立見復原由劉貫記申號交來洋三百圓求安子由微生生高來三十圓隴西隱名氏祈禱夫妻女兒病速愈洋三十圓樂善會由三馬路振源長茶棧來八圓信記由蔣近仁兄來五圓有心同人居停喜事璧謝賀儀謹將移助五圓又四開洋三圓補過子爲兒病愈由滬報舘來三圓樂善會指助江浙由振源長茶棧來二圓紹興心氏由長發棧來二圓水竹居士求諸恙速痊虛對開一圓四開一圓李春山爲妻分娩安康香燭敬神完愿由老閘街古槎李塾來虛對開一圓常州椿萱堂求雙親康健合宅平安直平銀十兩零一錢○南布油車街張香田兄經募祝同心富貴源頭同字二千六百十一號捐冊翁金氏洋一圓張世壽半圓翁欣如錢七百二十文葉桂榮翁恂如華心海陳大鎔延祿堂董四明王憩亭王貽樑王貽標王陳氏范振玉朱增楣周滋耘陸關壽華心鰲葉元登十五户錢中三百六十文蔣東瀛葉第香葉望雲三户錢各三百文以上共二十一户錢洋合併共八圓○本埠元亨洋行鄭桂峰兄代募捐冊第一次交來鄭積祥一圓楊子秀一圓鄭啓禛開學親友送筆資移助一圓易珠女孩一圓鄭竹岩一圓○滬報舘交來愧鶴指明銅洋一元歸併鎔化○紹興心氏由長發棧交來碧玉圭一品廣東番禹求生意順遂人由怡和蘇錢波兄交來七天鍊黑石鐘一座連紅木架均估併助賑彩票冊内○第五十六日出售助賑彩票滬城殷四百七十五號一張錢叔恆四百七十六號一張慈蔭山莊四百七十七七十八號二張共售四張計洋八元以上初七日合併聲明 
[蘇省撫轅抄]  
　　二月初六日候補縣馬霪恩禀知奉藩憲批准留蘇委用崇明縣縣丞劉沛霖禀辭赴部引見 
　　初七日二品頂戴前直隷候補道胡燏棻前江蘇候補道 
胡家楨均上海來准補陽湖縣典史陸鑒謝飭矩赴任六品銜准補南匯縣典史舒華湛金陵來謝准補 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年正月二十六日京報全錄]  
　　宫門抄○御史章奏爲請旨嚴飭疆吏片○晉撫張奏隱匿賑欵擬將加等治罪摺○又奏爲遵旨覆奏摺○正月二十日刑部都察院大理寺正紅旗值日無引見○荆州副都統穆克德布到京請安○松溎請假十日○掌儀司奏二十九三十日六奉先殿醇王惠王行禮○召見軍機穆克德布○○御史章耀廷片再臣竊見山西巡撫張之洞片奏該省道府同通州縣佐祭雜三十餘人因現在籌辦貢院工程情願公捐銀二萬兩以助公需尚知愧悔仰懇聖恩寛大免將銜名開列以全廉恥等語閱之不勝詫異查地方公舉有能情殷報効者例應請奬此三十餘人如果平日毫無劣跡正當宣示姓名以爲急公者勸今該撫輙請免開銜名以全廉恥細譯其詞似該員等本屬寡廉鮮恥應在叅劾之列但以捐助貢院經費　行邀免開叅是藉營私趨利之資爲贖過匿非之舉此後簠簋不飭者皆將恃以無恐吏治之壞伊於何底况其中有道府大員異日當表率僚屬而以廉隅蕩盡者任之公是公非萬不能掩人耳目誹議所歸必有欲盖彌彰者該撫夙負盛名其初蒞晉時凡所敷奏蝢有實事求是之意今乃爲此閃爍之詞亦漸染消弭瞻徇之習未免有負朝廷之委任相應請旨嚴飭該撫務將此三十餘人究竟有無劣跡據實覆奏不得因葆亨等率属無方謂相與效尤者卽可寛免亦不得因捐助公舉强爲扭合俾巧宦者得遂其覬觎臣愚昧之見是否有當附片具陳伏乞聖鑒謹奏○○山西巡撫臣張之洞跪奏爲山西票商隱匿捐款舖東無力認罰擬將舖夥加等治罪恭摺覆奏仰祈聖鑒事竊臣承准軍機大臣字寄光緒九年十一月十四日奉上諭有人奏山西巨興源票商隱匿兩湖協濟賑銀一萬兩經該撫查出勒繳全完僅將該摘擬定杖徒失之寛縱請飭勒罰充賑等語着張之洞查傳該商酌度辦理原摺片着抄給閱看等因欽此查此案前經訊明勒繳按例定擬具奏奉旨該部知道欽此兹復因有人陳奏謂宜罰銀十萬以充東賑欽奉諭旨飭辦當卽飭傳該商東夥覆加嚴訊責令認罰去後兹據藩臬兩司轉飭太原府知府馬丕瑶並添派委員公同查訊詳覆前來據稱詳訊舖東貢生劉錦堂王鶴齡王鑑之子陽曲縣生員王秉玉曁賈世沅車躍籠等劉錦堂籍隷陽曲縣居住北鄉固賢村距城四十里向來不管舖事隱匿一事實不知情衆供僉同調到該舖萬金帳簿詳細查核萬金帳者由商賈之舖總計本利之老帳也該舖原入本銀三萬二千兩算明外户欠該舖之帳三萬六千餘兩内有官帳三萬二千餘兩皆有姓名可指該舖欠外號之帳亦三萬餘兩此外舖産省城房屋二所一在牛市一在水巷共值銀七千餘兩均已陸續抵還外債本年二月案發以後該舖生理卽已停閣無人與之交易爭來催討欠帳劉錦堂家産有鄉間住房一所有田二百飲畝以外别無資財實係無力認罰王鑑之子生員王秉玉亦屬家業蕭條至賈世沅車躍籠在舖充夥僅受工資兼分外股别無資産可以追罰詳加查訪委無虛揑等語查票商一行大有區别平遥祁縣太谷各匯號百年生理資本豐饒自數十萬以至百餘萬不等其折利雖密心計雖苛然舉動拘謹不爲犯法誑人之事何者慮其惡聲和揚生意之敗也巨興源之舖最爲晚出資本輕微三江兩湖一無分舖不得與平祁太諸大商齒徒恃巳故舖掌王鑑交結官塲虛撑門面向來行徑多不光明或隱昧寄資或强算重利諸商皆鄙所爲旣歸賈世沅踵車躍籠尤爲輕浮狡譎出入衙門干預閒事官吏丁役多與狎習通省皆知此項匿欵沉埋數年經臣飭局查出訊究而當年匯欵淆雜該商夥異常狡横承審各員束手無策當時羣議幾欲以分賠了事臣審查情節確係弊在該商親提覆訊一晝夜始據承招歴吐各情曲折脗合此案訊明之日閤省商民翕然稱快以爲天網恢恢今原奏乃謂王鑑未必有其人賈世沅車躍籠决非首事侵匿亦未免擊空武斷矣甚至欲並此兩犯減等杖徒之罪而亦免之此尤臣之所不能者此輩牟利吞捐臣所深疾假使在前年賑務方殷之時臣早已奏請立置重典今據平時自不能不仍守常例然而歴年舖掌舖夥不論存亡不分首從槪入爰書似乎已無倖漏假使臣稍爲寛縱則此案乃光緒五之事罪當時舖掌飭令該舖繳銀亦可了結又何必科兩犯之罪乎晉人爲商爲宦者布滿都門巨興源舖東是否巨富之家王鑑賈世沅車躍籠三人是否良善之徒衆見衆聞自有公論總之賈世沅車躍籠承管舖事確係正身則罪無可免劉錦堂旣不知情又非巨富則罰無可施惟原奏内稱山東水災待賑意欲加嚴懲創以戒効尤自係爲愼重賑務起見竊思惟有於此案之犯從重治罪辦法最爲正大旣奉有酌辦之旨擬請將賈世沅車躍籠二犯酌量加重原擬係照例由斬候減二等定爲杖一百徒三年今擬從重由斬監候只減一等改爲杖一百流三千里並出示立案將巨興源字號封閉永遠不准再開庶足以示懲儆而戒侵漁是否有當理合恭摺具奏伏乞皇太后皇上聖鑒謹奏軍機大臣奉旨該部知道欽此○○山西巡撫臣張之洞跪奏爲遵旨覆奏事竊臣欽奉寄諭有人奏該省道府同通等三十餘員捐辦工程該撫請免開銜名以全廉恥辦理瞻徇等語此項捐銀各員仍着該撫查明有無劣跡據實覆奏毋稍徇隱原摺片着抄給閱看等因欽此查晉省劣跡照著各員經臣節次叅撤驅逐離省九月二十九日覆奏查辦葆亨等濫發朦銷一疏内業經陳明在案卽工程局用等項糜費濫支過甚者已均在劾逐之中此項捐辦貢院工程各員自係别無劣跡徒以薪水津貼不免浮多而究其所謂浮多者皆由藩司議發撫臣批准絶非該員等冒領擅動之欵若論其咎當在上司是應叅者己叅該員等並不在應叅之列因臣旣劾治葆亨等日以砥礪廉隅申儆羣吏該員等爭自濯磨欲藉報捐自明心跡臣查其尚知愧勵是以收其捐欵附片奏聞原片内復經聲明除叅故離省外等語十月初六日奉旨知道了欽此其覆奏查辦葆亨等摺内尚有叅劾拿辦之人摺尾仰懇聖恩此後於晉省官吏但責實政不究前失同日欽奉寄諭晉省吏治亟宜大加整頓以肅官方其從前鑽營助惡各員業經張之洞先後叅撤驅逐離省此後仍着該撫隨時董戒通飭所屬砥礪廉隅奉公守法倘敢再蹈前轍卽行從嚴叅辦所請將晉省舊案從此清結於該省官吏不復追究前失之處卽着照所請行等因欽此朝廷亦已鑒其並無重情許其補過且上年六月十二月兩次叅劾葆亨等一疏内卽經奏明此外各局員懇恩免其深究當卽欽奉俞旨在案臣此次奏請分别懲辦完結不究前失乃係遵旨辦理今言者並不知臣在晉劾逐幾人旣不見臣此次查辦正摺亦未見十月初六日聖上恩旨復不看明臣原片文義另有叅故離省之員而槪以應叅者屬之此項捐工之員豈能有當於事實乎夫顯著劣跡者已如嚴懲而僅蒙濫惠者亦須捐繳此可謂極力從嚴充類至盡之辦法正所以飭簠簋而澄吏治原奏乃謂簠簋不飭恃以無恐吏治之壞伊於何底抑何其深文巧詆如此也竊惟晉省自大祲以來法紀廢壞貪蠹成風誠爲可恨然而各種弊端各員豐狀民間無一紙之　發言路無一疏之糾彈歴任撫臣無一款之叅辦事隔四年官經三任微臣到晉旣無隨員亦無幕友官皆舊日在事之官案皆彌縫無跡之案冥心鈎案百計叅嵇於是舉發於是嚴劾於是窮治追繳計有關善後中案遣戌叅劾者兩年來自藩司以至州縣十有餘員查出奏明者善後未奏之欵三十八萬餘兩提回追繳者九萬六千餘兩拿辦巡乎家丁監追及乎商賈蓋微臣之力止於止而國家之法亦止於此今言者乃謂臣爲肖弭謂臣爲瞻徇此則臣之愚昧反覆思索而不得甚解者也溯當臣查辦諸事之始規臣者曰疾惡太嚴不勝其怨勸臣者曰剔弊不盡不勝其勞諷臣者曰今日居宫只宜見事辦事各管各任若追究前任陳案是謂自生荆棘愼勿自尋煩苦然而臣一秉愚誠不知其他所辦諸事是否消弭贈徇今日山西吏治是否較從前日見其壞聖朝自有天鑒天下自有公評臣仰體皇仁略知治體切以爲鷹鱣風道各有其宜大惡加以罪謫中材施以教化人材乃奮政事乃成臣身爲大吏故嘗厚責大員而薄責下僚若刻深株連糾纒不已世間豈復有清結之舊案一省豈復有可用之屬員合無懇天恩將臣九月二十九日查辦葆亨等一疏付之邸抄並十月初六日所奉諭旨宣示中外以釋臆說而息苛論不勝惶悚感幸之所有查明捐工各員並無應叅劣跡各情理合恭摺覆奏伏祈皇太后皇上聖鑒謹奏奉旨知道了欽此 
 
 

Page 10

 
 
[光緒十年正月念七日京報全錄]  
　　宫門抄○發抄旨四道○教職單○晉撫張奏對調知縣摺○又奏請再停分發片○閩督何等奏請補知縣摺○陜撫葉奏爲請升通判摺○又奏舉行候補武員月考緣由片○晉撫張奏恭報兩司接印日期片○又奏甄别各員片○正月二十七日工部鴻臚寺廂白旗值日無引見○明秀因伊孫以旂員用謝恩○文繼謝在批本處行走恩○截取知府承章魏邦翰預備召見○尚宗瑞續假十日○托倫布續假五日○召見軍機承章魏邦翰○發抄左宗棠等奏寧蘇各屬開墾荒田土客相安情形章旨知道了欽此○又試用道朱福清期滿甄别奉旨吏部知道欽此○何如璋奏承造南洋五六兩號快船安上龍骨並陳廠務情形奉旨知道了欽此○又船政局添購機器聲明各欵極力撙節奉旨該部知道欽此○○光緒十年正月分教職單正諭奉天棒新民廳李桓廂黄直隷滄州李鴻壽河間浙江鎭海謝光樞紹興江西信豐王邦瑾南昌廣東曲江吳大猷肇慶廣西上思州白秀梅桂林四川簡州羅川楨保甯貴州桐梓楊麗春大定俱舉甘肅山丹王濟美秦州廪訓導河南獲嘉何謙光州陜西扶風韓琛潼關廳浙江寍海壽慶慈紹興仙居錢慶棋嘉興江西樂平胡梯雲吉安湖北枝江劉藻章漢陽廣西武緣黄其棻梧詶雲南威遠廳馮仰仁曲靖貴州婺川蹇念典遵義安南臧國光大定俱舉福建光澤吳長培福州優復諭直隷昌黎楊灝定州曲陽楊遇霖順天貴州龍泉李煥章貴陽俱舉直隷無極黄桂林易州山東城武杜清知兗州俱附河南扶溝馬建豫開封江西湖口許振萃南昌廣東徐聞范乃康陽江俱廪陜西麟遊楊集鱣同州拔貴州安平王重三思南恩復訓河南信陽崔百産衞輝陜西𥂕厔彭齡漢中甘肅寧夏郭鑄嘉肅州浙江桐鄉顧端揆紹興福建福州何兆芬福州俱廪直隷深州趙　謙河間江西義寧江南枝建昌俱附祚建惠安薛葆初福州舉永定葉遐齡建寗歳廣東廣州梁壽昌肇慶歳雲南陸凉沈宗舜楚雄拔○○山西巡撫臣張之洞跪奏爲知縣人地相需迎員對調以資治理而重地方仰祈聖鑒事竊照知縣爲親民之官必須人與地宜方足以資治理定例州縣等官如才堪治劇現任偏僻或止堪治簡現任煩劇准酌量互調等因良以政事有煩簡人才有優拙因地制宜不容稍事遷就兹查太原府屬之榆次縣係冲煩難兼三要缺地冲差累獄訟煩多現當减徭清屯墾荒理賦庶務方殷措置不易現任知縣吳師初現年六十一歳江寧縣舉人由大挑知縣捐指山西試用咸豐六年因勸捐出力保歸候補班儘先補用八年補授臨汾縣知縣十年丁交憂開缺服滿起復仍發山西候補同治二年補授榆次縣十二年丁母憂開缺服滿起復仍指原省復經補授今職光緒四年六月到任該員性情寛知辦公穩愼惟值定章剔弊諸務紛煩之際經理未能從容自應遴員對調以期得力查有天鎭縣知縣雷棣榮現年四十九歳陜西朝邑縣進士簽挈福建卽用知縣改指山西補授靈邱縣知縣光緒五年十一月到任七年丁本生繼母憂開缺服滿起復選授今職九年九月到任該員精力强健勤職愛民以之調補榆次縣知縣可期治理裕如該員歴俸未滿業經飭令赴部呈捐所遺天鎭縣知縣員缺地僻事簡治理不難卽以該員吳師初對調亦堪勝任如此一轉移間洵屬人地各得其宜該員等均無各項違碍處分三均係初調罰俸銀兩例免核計合無仰懇天恩俯准以天鎭縣知縣雷棣榮調補榆次縣知縣所遺天鎭縣知縣卽以該員吳師初對調實於地方有裨如蒙俞允該員雷棣榮簡缺調煩毋庸引見該員吳師初以煩調簡俟接准部覆後照例給咨送部引見據藩臬兩司會詳前來理合繕摺具奉伏乞皇太后皇上聖鑒謹奏軍機大臣奉旨吏部議奏欽此○○張之洞片再臣前因晉省同通佐雜鹽務各官日形壅滯奏准停止分發三年經部臣議停一年奉旨依議欽此計自光緒九年正月初二日接准部文之日迄今將及一年查此一年中晉省同通佐雜出缺無多鹽務各官至今未出一缺各班需次人員不特擁擠如舊加以起復仍發到省及捐免騐看註册各員紛至沓來有增無減體察情形實難照常分發合無仰懇天恩俯准將晉省勞績捐納兩項同通佐貳雜職並鹽務各官無論指省改省一律再停分發一年實於澄清吏治不無裨益據藩臬兩司河東道會詳前來理合附片陳請伏乞聖鑒謹奏軍機大臣奉旨吏部知道欽此○○閩浙總督臣何璟福建巡撫臣張兆棟跪奏爲揀員請補要缺知縣以資治理恭摺仰祈聖鑒事竊照南平縣知縣王家駒奏請調宜蘭縣知縣聲明員缺另行揀補光緒九年九月二十九日吏部咨覆議准坐九月初三日等因按閩省照限八十日减半計算扣至十月十三日作爲開缺日期歸十月分截缺所遺南平縣知縣係冲繁難兼三要缺例應由外揀選調補臣等飭藩臬兩司於現任知縣内逐加遴選非現居要缺卽人地未宜一時實無堪調之員惟查有進士卽用知縣鄢晉昕年四十三歳廣東大埔縣拔貢生同治丁夘科中式人舉人在籍勸辦晉豫賑捐出力奉旨賞加五品銜光緒庚辰科會試中式進士引見奉旨以知縣卽用簽掣山西親老告近敬掣福建七年六月初十日到省繳照現署晋江縣知縣該員樸實勤愼以之請補南平縣知縣洵堪勝任雖調缺請補與例稍有未符而人地實在相需合無仰懇聖恩俯准以進士卽用知縣邱晉昕補授南平縣知縣實於要缺有裨如蒙俞允該員係卽用知縣請補知縣銜缺相當毋庸送部引見併免核計叅罰據藩司沈保靖署臬司解煜會群前來除咨部外臣等謹合詞恭摺具奏伏乞皇太后皇上聖鑒勅部議覆施行謹奏軍機大臣奉旨吏部議奏欽此○○署理陜西巡撫布政使臣葉伯英跪奏爲揀員請升要缺通判以資治理恭摺仰祈聖鑒事竊漢陰廳通判李嘉祥終養遺缺准到部咨光緒九年七月二十一日奉旨應以奉旨後第五日行文按陜省例限减半計算扣至八月二十一日爲開缺日期係煩疲難兼三要缺例應在外揀選調補該廳地處南山界連川楚五方雜處良莠不齊一切彈壓拊循非勤愼明幹之員難期勝任臣與藩臬兩司查得陜省並無簡缺通判應調亦無卓異引見回任候升人員隨在候補應補並通省現任知縣佐雜著有勞績及循例應升人員内逐加遴選非現居要缺卽人地未宜惟查有洛川縣知縣趙鴻業現年五十七歳江蘇興化縣增生中式咸豐九年已未科並補行乙夘科本省鄉試舉人同治十年辛未科會試後大挑一等四月初五日引見奉旨以知縣用欽此簽掣陜西八月二十二日領照到省光緒五年補授今職是年十一月初三日飭知到任臣暫署撫篆未及三月惟前在布政使任内查該員老成明練辦事勤能歴練已滿三年任内並無欠解錢糧積案展叅處分及盜刼已起四叅之案以之升補漢陰廳要缺通判洵堪勝任惟調缺請卄與例稍有未符第人地實在相需例准據實陳明據藩臬兩司會詳前來合無仰懇天恩俯念員欽緊要勅部核覆准以洛川縣知縣趙鴻業升補漢陰廳通判洵於要缺有裨如蒙俞允該員係循例請升俟准到部覆後再行給咨赴部引見而所遺洛川縣知縣係簡缺陜省現有應補人員容俟趙鴻業准升部覆至日另行請補合併陳明所有揀員請升要缺通判緣屯謹合同陜甘總督臣譚鍾麟恭摺具陳伏乞皇太后皇上聖鑒訓示謹奏軍機大臣奉旨吏部議奏欽此○○葉伯英片再教育人才本屬文武並重整頓營伍尤以將領爲先俾儲智勇之材以備折衝之選但須楝習於平日始克制勝於臨時陜西撫標迭經分發武職之員來標候補雖各該員品秩崇卑不同而核其到標之由大率因軍務平靖撤隊歸伍皆爲身經戰陣之士其材之勇敢不無可取無如陜西撫標除千總以下微弁外僅有叅遊守備六缺且與在陜之鎭協武職各員缺委署序補均歸陜甘督臣核辦此外陜省又無武員差使可派任其日久賦閒不但銷其英銳之氣且恐技勇日就生疏察其旅費亦有不繼亟應設法調劑俾資教育隨查各省候補武職多有考課之法現擬仿照辦理舉行武職月考除現任武員曁千總以下微弁不計外所有分發陜西候補之提鎭副將叅遊都守各員分爲二等按月兩次舉行月考均以馬步箭洋鎗聽各該員應考謝靶打準各以中數多寡爲給奬賞之等差已於本年十二月初八日開考月需經費無多督商藩司核議武員月考給奬章程移會臣標中軍叅將胡得成具詳前來臣覆核無異相應據實陳明仰懇恩准勅部查照施行所有舉行候補武員月考酌給狀賞以資教育緣由謹附片具奏伏乞聖鑒訓示謹奏軍機大臣奉旨該部知道欽此○○張之洞片再准吏部咨奉上諭四川布政使着易佩紳調補奎斌着補授山西布政使山西按察使着高崇基補授欽此當卽欽遵轉行飭令分别到任交卸兹據新授布政使奎斌新授按察使高崇基詳報均於本月二十日接印任事調補四川布政使易佩紳卽於是日交卸理合附片陳明伏乞聖鑒謹奏軍機大臣奉旨知道了欽此○○張之洞片再道府同通州縣　論試用候補到案一年例應考試甄别分别　簡補用在案茲查試用同知張承熊試用通判程世榮候補班儘先前補用知縣吳達大挑絲知縣王緝熙試用知縣鄭書璣到　均巳一年期滿自應詳加甄别據藩臬兩司造冊會詳前來臣查張承　精細請練程世榮年壯才動吳達學　議謹王緝熙穩愼詳明鄭書璣品端力果面加考試尚能遽嘵例意堪以歸入本班照例補用除將該　等履歴清冊選部外理合附陳伏乞聖鑒謹奏軍機大臣奉旨吏部知道欽此 
 
