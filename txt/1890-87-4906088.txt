# 1890 - 87 - 4906088

 

Page 1

 
 
[賑物求售] [  申報館協振所啓] 　　 
　　本舘開辦賑捐以來蒙海内諸同仁捐助各種貴物早已製成彩票將次售完矣兹又承陸續助下廣東譚寳宦齋婦科調經白帶九十科又立止九種心胃氣痛藥五料漢玉圖章一个東萊左氏博議一部隸有五十部鄧石汕墨蹟隷書屏條十二軸吳都法乘一部茶晶眼鐘一副石印小耕石齋畫譜廿部東洋漆水錦匣一具内裝感應編水晶鼻烟壼一个巧色瑪瑙搬指一个石印古篆文集楹聯二十部每部價洋二角未及編入彩物之中是以另行求售諸君子有情殷匡救者請臨本舘選購庶幾裘成集腋飢民得早慶來蘇乎 
[詩句題解韻編减價出售] [  申報館主人啓] 　　 
　　本舘所印詩句題解韻編四五集選擇必精搜羅益廣芸窗雪案拾閱良使而又紙墨精良字蹟頗大不似他本之蠅頭攢聚者閱之目易昏花　特格外取値從亷俾人家易於購置計每集减收工料洋二角五分購者請至本埠申報舘帪房申昌書室及各外埠經售申報處可也 
[新印分類尺牘出售] [  申報舘啓]  
　　尺牘雖小道然蓮幕中人爲達官顯者捉刀必胸有積軸腕有好筆方能指揮如意咳吐成珠意則不亢不卑詞則不支不蔓江都王蕊仙先生楫有分類尺牘備覽其中多係名人手筆千狐之腋合成一裘洵足使童蒙合其香草飽學資其沾溉本舘特用新鉛排印每部十四本價洋八角卽日出售賜顧者仍照曩例 
[論取士之法]  
　　制藝之不足以取士夫人而知之矣然自前明以迄於今因循沿襲四百餘年而卒莫之廢者何也無盡美盡善之法以承其後也夫取士之道在乎知人而任使苟知其入而用之當其任而使之則胥役皂隷未嘗無人况舉人進士乎雖因今之法而有餘用之而不知其人使之而不當其任則卿相侍從猶患無人况舉人進士乎雖復古之法而不足國朝名公卿後先相望遠邁前代大都皆出於制藝是制藝未嘗不得士必謂制藝不足以取士而廢之吾不知法之足以取士者安在也若易一法而仍不足以取士與制藝同徒事紛更無濟實用則不若不廢制藝之爲得矣所謂無盡善盡美之法以承其後者此也顧吾思之法之於人猶五聲六律之於樂也法之不能無弊猶五聲六律之不能無淫樂也故曰有治人無治法又曰徒法不能以自行此不獨取士爲然而取士又何獨不然是以先王存其大略付之於人俾後世之守吾法者考其義而求其意斯得之矣今夫取士之法於意云何於義云何豈非求賢才以爲國家用哉人之賢不肖才不才皆著之於言行而不可以强制也三代之取士以言行書曰敷奏以言明試以功是也言寡尤行寡海則祿在其中矣後世取士之法不外言行兩端舉德行採譽望皆以行舉也取策論考大義皆以言揚也惟詩賦與制藝言不足觀行不足採不知國家取此將安用之德行譽望策論大義其法雖不能無弊苟考其義而求其意猶可以得言行之實詩賦制藝之法則并無義之可考無意之可求雖使主司閱卷至公無私欲爲國家求賢才無如所試者詩賦制藝但能知其工與不工又焉足以知其賢與不肖才與不才而進退之乎然則德行譽望策論大義之弊猶未若詩賦制藝之弊之甚也若以國朝名公卿常出於此而遂謂制藝之爲能得士其亦未之思也已半山曰今悉廢先王所以取士之道而驅天下之才士悉使爲賢良進士則士之才可以爲公卿者固宜爲賢良進士而賢良進士亦固宜有時而得才之可以爲公卿者也然而不肖者苟能雕蟲篆刻之學以此進至乎公卿才之可以爲公卿者困於無補之學而以此黜死於喦野蓋十八九矣宋時以詩賦取士其弊無異於制藝觀其所言亦可以知制藝之不足以取士也吾所惜者士君子自束髮受書但使殬心竭慮耗精敝神窮日之力以從事於八股時文五言試帖其　氉無聊終老牖下者無論已卽幸而得與於舉人進士之選而任之以官屬之以事始舍之而又汲汲焉求政治之得失風俗之美惡地方之利弊其遂能精能練逹矣乎雖使其人誠賢誠才果能精能練逹矣而平生心思材力早已消磨竭盡於制藝中欲努力報稱以効用於國家不過得半而止已耳是制藝者適足以困苦毁壞天下之賢才者也使必有盡善盡美之法而後廢制藝則是制藝終不廢也天下之法安所得盡善盡美者哉天下本無盡善盡美之法而獨至取士責其備而求其全抑亦惑矣彼善於此則有之向所謂德行譽望策論大義皆是也德行譽望策論大義之法雖未必能致天下之賢才而天下之賢才則固自若也賢才果致力於德行譽望策論大義實事求是不涉虚浮大則足以用天下國家小亦足以爲天下國家之用不復爲制藝之所困苦毁壞不猶得先王取士之道乎若夫不肖不才之奔競鑽營請託賄囑是固存乎其人不得以是而詆之爲猖狂不審之計也 
[本館接奉電音] 　　 
　　昨由京友電傳諭旨一道敬謹譯登○閏二月十三日奉旨廂白旗蒙古都統着貫恒補授欽此 
[灜臺春賞] 　　 
　　密雲副都統國統制俊派委防禦率甲兵數人來京赴工部投文請領駐防旗營光緖十六年官 
兵常操軍需火藥旋由工部核符移付火藥局照放由承領委員自局領出分盛竹簍雇大車數輛裝載立卽首塗計共領火藥七千餘觔轟藥二百數十觔○皇上日日壇祭畢還海鑾輿行經朝陽門外雞市口突有一人跪於路旁口呼寃枉當經前引侍衛上前綁縳交步營弁兵管押上詢御前大臣慶邸曰伊有何寃枉可訴於朕前慶邸急問叩 
閽人所控何事供稱控安定門内東寬街寳公府内寳局之事慶邸據情面奏上傳旨令將叩閽人犯原被一併送交刑部嚴行審訊欽此遂由步營拘拿被控之人并該犯解送刑部○四川提督宋祝三宮保現由北洋防次入覲於初一日午刻抵京暫寓正陽門内東父民巷逹子館萬億號中當卽敬繕皇太后皇上安摺二分於初二夜齎往南海呈交奏事官遞入翌晨趨詣西苑門先將緑頭銜牌交樞垣呈遞旋由内傳令於第二次入覲上詢以北洋及三省防務情形宮保一一奏覆及退朝復由樞垣傳旨看宋慶於明晨仍預備召見欽此○前出使美日秘大臣張樵野星使任滿來京於本月初五日丑刻趨詣西苑門呈遞安摺旋經奏事官傳令於第三起入見上詢以外洋時事星使撮要以對甚合聖心○山西巡撫委員管解本年第二批地丁鹽課京餉銀十萬兩並加復俸餉銀二萬兩分裝木 
 
 

Page 2

 
 
鞘百二十具䭾至户部大堂卸放以俟開庫騐收○步軍統領三堂憲交諭巡捕中營副將趙淸以閏二月十五日皇上恭奉皇太后晵鑾祗謁東陵京中自應嚴密巡邏以昭愼重所有内外城十六門應撥隊駐紥着由巡捕五營二十三汛練兵撥派八百名携帶軍火兵械分往内外城門外偏吉於十四日起駐紥至二十四日撤回所派弁兵尤宜常川駐彼晝夜不准擅離卽由存公項下每名日給京蚨八百文以示體恤○吏部於天安門内朝房黏貼曉諭略謂查定例凡遇揀補太常寺司庫盛京户部司庫等缺應先儘京察一等人員人數較少如有廻避由欽派大臣自行廻避由不廻避之欽派大臣揀選如有徇隱照例分别議處等語今出太常寺司庫一缺盛京户部司庫一缺各衙門送揀人員如與派出大臣内有祖孫父子伯叔兄弟母之父及兄弟妻之父及兄弟已之女壻嫡甥應行廻避由派出大臣自行廻避由不廻避之派出大臣揀選○吏部爲示傳事前據都察院咨請揀發中城委用兵馬司正指揮一員查有光緖十五年十一月分在部投供之應補正指揮陳文熙沈墉二員應行揀選又據咨請揀發委用兵馬司副指揮二員查有光緖十五年九月分在部投供之鄭工遇缺先副指揮沈銘新張壽昌鄭工補用副指揮孫德放籌餉補用副指揮應玉麟李有益借揀副指揮勞績舉班後知縣霍愼基舉人知縣李逹三周慶熊俸滿教職知縣劉爐茹東灜共十員應行揀選本部於閏二月初五日奏請欽派大臣在天安門外本部朝房揀選相應傳令該員等於是日黎明衣冠前赴本部朝房報到聽候點名預備揀選○吏部爲示傳事所有揀補宗人府主事一缺本部於閏二月初五日奏請欽派大臣揀選相應傳令應揀此缺之内閣中書李威陳璧張士鏸周福淸國子監博士劉東美等五員於是日黎明衣冠前赴天安門外本部朝房報到聽候點名預備揀選○吏部爲批示事所有呈請揀補黑龍江巡檢揀發吉林巡檢之海防雙單州吏目金祚烈海防新班先巡檢劉恩濤具呈到部查金祚烈親年七十以上無次丁有關終養劉恩濤係山東人咨明親老黑龍江吉林係屬遠省該員等應均不准列入揀選○已故正藍旂護軍統領公照統領祥之公子襲封承恩公德泰現已及歲以正白旗續辦事頭等侍衛兼宗室佐領佑善之次女淑愼賢良遂啓奏皇太后當奉懿旨佑善之次女指與承恩公德泰爲婚得旨後選擇本月初四日行初聘禮以便九月間涓吉迎娶按德公係皇太后母家之猶子皇后之弟也○宣武門内西長安街草市路北成衣鋪陳二收孫氏子名三兒者爲學徒頑梗性成不守規例陳訓斥之拘束之徒陽爲忍受陰實惡之某日午後以蒲包盛蔴莖苕帚爛紙爇香數根於内意欲縱火遺殃幸鋪夥李某見之得免肇禍事後陳將徒細詰意欲扑作教刑有好事者出爲調停立卽找到徒之胞兄告以前情令將弟帶去 
[廣西火警] 　　 
　　廣西柳州府之馬平懷遠梧州府之蒼梧桂林府之靈川等縣客臘今春先後卒罹回祿之禍牲畜粮米被祝融收拾無遺燒斃人民不下百餘名口桂撫馬中丞得禀卽分派委員會同地方官先行賑撫務使災黎得所俾免流離並由省酌籌欵項以善其後刻已馳報紫宸矣 
[大帥凱旋] 　　 
　　劉省帥督率大軍進剿宜蘭老狗社番已登本報猶恐稽延時日師老餉糜遂於前月中旬傳集各軍將領密授機宜預於山麓設伏地雷上樹帥纛另派一軍前往誘敵番酋不知是計率衆突出爭赴纛下思有以攫之觸動機關轟然猛發炸彈至處血肉橫飛是役也我軍未傷一人番族殲滅幾盡嗣後遂連日匿跡不敢抗拒大兵想不難尅期收服矣日内省帥擬先奏凱而回檄令吳瑞生總統相機進取郡城已派斯美輪船前往蘇澳恭迎矣 
[鹿耳門望江記] 　　 
　　前月中旬臺灣嘉義縣城迎神賽會無賴子多設摴蒱之局誘人賭錢某弁督帶兵丁數人前往喝阻若輩公然抗拒弁卽轉禀某叅戎叅戎勃然大怒帶勇往拿無賴子見勢不佳紛紛逃散有某生走避不及獲而刑訊始知其爲靑靑子衿衆遂譁然罷市適萬道生鎭軍上謁宮保駐節嘉義城將弁革責衆心始帖然○初一日藩憲沈吉田方伯奉到劉省帥行知内開奉上諭賞給頭品頂戴欽此一時間郡官紳咸詣藩轅道喜○臺南府吳太守本杰鳳山縣高大令光池因事卸任遺缺以方司馬祖蔭李别駕榮生署理○去歲全臺保案文職經部臣議准武職則均改爲補缺後補用日前省帥接准部文在事諸君　不爭換頭銜往來酬賀○艋舺兩黃姓並非同族偶生嫌隙遂結成不解之仇前月二十六日下午一點鐘時各紏集族衆數百人持械列陣於龍山寺前一决勝負斷磚碎石亂擲如雨暴腮點額者指不勝屈淡水縣李麗川大令聞報立帶兵役親往彈壓衆始紛紛竄去當將爲首之數人拘案訊辦 
[鄉人遇騙] 　 
　　姑蘇臨頓路有一舊宅連楹廣厦大半凋零小户人家租住者不止一姓本月初十日午後忽有鄉民負布數疋痛哭呼寃好事者圍繞若堵墻詢以有何寃抑鄉民泫然曰頃有一人向我買布議定每疋錢七百五十文隨謂爾可先將一疋交我携入上房倘合主人之心則當悉數購買也不料竚立移時見其入者不見其出詢諸宅内不但回稱未見且更以惡語相加謂我係誑騙之徒意欲送官究辦寃無得洩是以涕泗漣洏耳衆聞而惻然醵錢六百文與之鄉人遂跪謝而去 
[文正書院開課] 　 
　　金陵中正街之文正書院係升任許方伯首其事去冬落成院内規模宏備亭臺花木匠皆心經營今正方伯拜朝天之命同僚卽掃庭宇以䬻其行山長鄧君係湘中名宿昔爲文學侍從之臣今則優游林下上年制府介其鄉之先逹禮聘而來卽以閏花朝前四日爲開誅之始四書題夫子之墻數仭至得其門者或寡矣賦題擬庚信小園賦詩題賦得杏花春雨江南得春字七言排律一首 
[東粤官塲紀事] 　 
　　陸路提督唐沅圃軍門在省接印後連日會同督撫兩憲商議要公聞不日將移節至惠州提署矣○樊介軒宗師擬於日内起程案試高廉雷瓊等屬通飭地方文武妥爲護送以防匪類生心○候補府陳省三太守歴奉要差毫無貽誤大憲給予超委一次以獎其能○藩轅牌示新安縣縣丞遺缺以補用縣丞劉鶴年詳補海陽縣縣丞遺缺以候補縣丞楊廷越詳補南雄州吏目遺缺以烟瘴俸滿州吏目郭蓬洲詳補 
[珠江眉月] 　 
　　虎門外沙角砲臺久歴風霜漸形傾圯營官據實禀陳大憲領欵興修經之營之近始報竣大憲委候補府熊少泉太守馳往騐收旋卽回省禀覆○海關稅廠前挑夫凡代客挑運貨物箱籠類必多方勒索若不滿其欲壑彼卽任意留難商民苦之然終無如之何也關憲訪悉情弊飭令一律逐去另募承充挑夫胆敢紏率多人至關憲行轅多方挾制關憲赫然震怒立飭南海縣派差彈壓并拘獲爲首滋閙者歸案究懲○本届恩科文武會試闈姓統歸公和瑞成兩堂接辦二月二十三日在光雅其開收投買之人寥寥無幾緣外間傳說謂新商須於二月内繳足餉銀四十萬元若不遵限繳淸難免斥退以故人心疑惑觀望不前也○粤中盜賊扮作客商模様附坐渡船待至中途然後起事渡夫行客不及隄防受害實多無由申訴廣州府李宮山太守素以除暴安良爲急務到任之後卽頒發示諭令各渡夫於開行之際將客人行李逐一查搜如有携帶軍械者卽係匪人許扭解地方官訊辦似此防範周嚴彼奸宄之徒當無所施其伎倆矣 
[淫風復職]  
　　漢臯妓館碁佈星羅十里珠簾春風低捲一聲玉笛璧月初昇盖較之榖埠花船秦淮水榭實有過之無不及焉顧其中亦分等級其上者曰川斑曰江西班曰湖南班入其中者類皆金張右族王謝名流一笑千金任人揮霍等而下之曰門户雖不敢與以上數者相頡 
 
 

Page 3

 
 
頏然非碩腹豪商亦未易得門而入至永寍巷有所謂坐臺者則齷齪不堪寓目矣每當夜靜宵深倚門待客輿儓負販之類給以靑蚨一百十三翼則繩牀布被卽可共度春宵更有一種敗柳殘花以就木之年搽脂抹粉臨風賣笑居然以皮肉作生涯其人皆住宋家墩藏垢納污幾非人類昔年經胡錫九都戎大加驅逐一掃而空爲雲爲雨之塲一變而爲淸淨世界近忽復萌故智杷枇門巷漸有乳燕雛鶯而醜狀似藥义者更列屋而居引誘良家子弟安得重申厲禁使若輩匿跡銷聲庶幾鄭元和一流人不致失足其中致向街頭唱蓮花落乎 
[鄂垣官報]  
　　二月二十九日新授湘撫張中丞差人謝步卽用縣李九江奉委赴潛江縣覆勘隗家洲潰堤確核估計侯補縣彭溥孫加捐同知銜禀知張飛鵬奉委赴當陽京山帶同礦師履勘煤鐵礦禀辭長江水師提臺李宮保赴兩院親拜調署江夏縣事本任監利縣諸可權回省禀到謝三十日湖南試用縣丞吳凱奉湖南撫憲委解樣鐵來省禀到調辦漢鎭厘金總局候補府裕庚禀見卸辦沙市厘局閏二月初一日湘撫張辭行履新調署江夏縣諸任事調署黃岡縣楊卸現署江夏縣事俱禀知候補縣譚爲霖奉武昌府委赴興國大冶蘄州等州縣會勘湋源口隄閘陶審祚奉藩憲委赴嘉魚查勘堤工俱禀辭候補巡檢倪濤禀知奉河東河道總督吳河南巡撫倪會飭知保以免補巡檢以府經歴仍留原省補用並加六品銜初三日候補縣王祜曾紀雋俱奉藩憲委解第二批京餉禀知謝委辦安陸府船厘局大挑縣陳瑜瑛見辭赴局並銷讞局額外學習差 
[士林悅服]  
　　天下最不易平者淸議而天下之最可信者亦淸議金陵前于書院一事合鍾山尊經兩院肄業之士幾幾乎負不韙之寃幸宮太保爲之釐定新章俾各挾筆硯就考棚内聽候扃試人給一卷違者卽犯功令其夜半不交卷與交卷而無戵記者卽非携卷出塲亦屏不予閱縫掖之子埋頭窓下平時狃於積習猶僥倖官府說法緊行法寬未必以尋約之繩困奇侅之士依舊魚貫而入鳶飛而出迨知令出惟行則已等於自暴自棄後悔無及矣故甄别一塲雖仍不改舊時之鐵綱然珊瑚則一舉無遺案發士論翕然可見是則是非則非非不知閱者之德而好與閱者爲仇也本月輪應方伯官課因下江考棚係署江寗縣趙大令借爲行館是日改在中正街之上江考棚點名鍾山題君子易事而難說也說之不以道不說也及其使人也器之詩題賦得席珍待聘得珍字尊經題多聞闕疑愼言其餘則寡尤多見闕殆愼行其餘則寡悔言寡尤行寡悔詩題賦得砥礪廉隅得隅字 
[賭棍受刑]  
　　蘇垣捕役曹錫榮拿獲賭棍申子卿卽申老金一事已紀報端兹悉初九日申刻上憲派親兵押解前去親提訊鞫飭責一千板兩腿皆血液淋漓隨交長洲縣發改過局收管云 
[誤入桃源]  
　　粤婦何阿蘇至英公堂稱昨有同鄉人張阿大闖到我家房内臥在床上不肯走出告以使君有婦羅敷有夫何得貿然入室伊置若罔聞不得已報知巡捕將伊拘案其夫何某投案稱在洋行寫字娶阿蘇爲妾張不應擅入臥房張阿大供阿蘇原是妓女從前與之相識昨日見面欲與傾談不知業已從良不敢臥在床上華捕稱何阿蘇告我往拘時確見張阿大臥在床上蔡太守以張誤認尋芳之窟難逃越禮之譏揆厥情由宜加懲責姑念無心誤犯曲予矜全准其交保以後不得再效豐干之饒舌 
[縣案彚錄]  
　　本埠西鄉二十一保地保解送搶牛放水之何聚珍鬆枷脫逃瞻敢揑情上控蒙憲廉得眞情發回上海縣從嚴懲辦邑尊委帮審之詹明府升堂訊鞫何聚珍俯首求恩明府判再枷號發通衢示衆期滿責釋○周伯齡控徐季華欠銀由裴邑尊訊供押令措繳銀兩等情曾列前報徐季華管押迄今仍未措繳銀兩適患疾病由看役禀明邑尊飭令帶案騐　患病屬實飭發普育善堂醫治俟病痊還押○王阿狗憑媒娶寡婦葉氏爲室曾出財禮洋七十元前日忽有秦景春認該氏爲妻王與爭論扭至巡防中局局員略詰數語飭將王阿狗秦景春及葉氏一併移送上海縣邑尊令押候訊斷 
[英界公堂瑣案]  
　　張阿中翁阿才等稱失竊銅器等件報由捕房包探緝獲人贓投案請領竊賊鄭玉桂俯首求恩蔡太守判管押一月贓交失主分别認領○華捕稱見倪金隆在路旁擺攤小賭拘案請辦賭具呈堂倪金隆供小本營生偶擲骨骰原是不合惟求施恩蔡太守判倪金隆管押七天以示薄懲賭具銷毁○華捕稱見王月卿手持連袋之茶晶眼鏡一副向質鋪質錢情有可疑向詰來源支吾以對爲此送案請究王月卿供浦東人向爲酒館生理眼鏡係法租界春園烟館主之物因包車夫老崇明欲捐車照手内乏錢托我將眼鏡質洋並非竊贓包探唐寳榮禀王月卿初言眼鏡由泰和酒館主交伊繼言春園烟館主交伊此兩處均往問過與王並不相識王月卿堅稱老崇明交我請問老崇明便知蔡太守飭將王月卿押候派差同往質對再行核辦眼鏡存堂○印捕指禀沈阿狗駕駛馬車違章飛走請爲究辦華捕禀王阿生駕車違章上前拘拿坐客陳姓給我洋一元囑勿解案我不允從今均傳案沈阿狗供並非違章因有稅務司夫人之馬車在路遇見相識之女子停車閒話囑我車先走稅務司馬車夫現亦投案馬夫某甲訴稱小的駕稅司馬車確曾囑伊先走王阿生供主人陳姓馬車係自置以後不敢違章蔡太守判王阿生罰洋五元沈阿狗候巡捕頭問明稅務司再核○包探稱馮老五失竊自鳴鐘燭臺香爐等件緝獲張阿二吊到原贓送案旋據某氏上堂稱馮老五是我丈夫有事不能役案請將贓物給領張阿二供另有仇文禮行竊將贓交小的質錢分用蔡太守判張阿二管押一月贓交馮妻領去一面補提仇文禮到案訊辦 
[法界公堂瑣案]  
　　通事禀昨夜二點餘鐘有做錫匠之史瑞生飲酒過醉後在興昌里小便經八號華捕阻止史倚醉揮拳打傷該捕眼鼻請爲訊究史俯首求恩同轉謂曰爾係生意中人何以深夜飲酒致肇釁端商之祁繙譯官着掌責四十下以儆將來○包探禀招商局富有輪船上扭送行竊衣包兩個之周阿保解案請訊旋據李欲桂上堂禀稱昨隨寗波招商局陳總辦坐富有船來滬抵埠後收拾行裝轉瞬失去小的衣包兩個立卽追赶將賊拘獲陳主人囑送案下究辦贓求給領周阿保供不敢竊取同轉謂爾行竊幾次王包探禀伊曾竊數次經公堂懲辦尙有兄長同轉曰爾兄現在何處作何事業答現在治下一枝春西街開設謙吉小烟間前開之煤炭店今已關閉小的向做鐵匠前在虹口目下失業同轉謂爾前已犯案責懲不知悔改仍竊别人衣包實屬可惡商之祁君着責一百板仍命王包探傳諭伊兄投捕房候訊所有衣包命李當堂查檢並不缺少着卽領去○包探禀昨日天明時小的在醬園弄地方見邵掌生竊得棉袄等衣共四件當卽拘獲兹特傳到失主解請訊究王沈其上堂聲稱昨日天明時因同居之賣魚人出去做生意被邵乘間挨進大門竊去衣服今請給領邵掌生認竊不諱同轉商之祁君着責八十板衣服令王領去○包探禀龔小金子於天未明時在馬路行走衣服並不扣鈕上前盤詰甚屬可疑因之拘案請訊龔小金子供宰牛爲業住小東門外貢德興牛肉店内作此種生意自應早往實被悞拘同轉商之祁君以龔旣稱在貢德興牛肉店居住着包探傅諭該牛肉店主來案訊明再核○許成茂遞禀聲稱在新北門内開張源源珠寳店前月初間有女婿認識之粤人開信成洋廣貨店之王相元取去珠子二百五十粒約期十日成交今延至一月之久尙不見還向索推諉扭案請究葛同轉詰之王相元供稱珠子却是我取惟與伊言明寄往福建揀看約期四十日况我與伊之女婿生意往來尙欠我洋一百餘元葛同轉謂王曰爾與伊婿有欠項與許成茂無涉况珠子是爾取去應由爾交出何能牽涉他人商之 
 
 

Page 4

 
 
祁君命將王相元押候交保補具限狀十日交珠逾限不交卽行追償許叩謝而退○通事禀向做扛夫之朱大因在棧房堆貨碰撞同夥侯吉林之脚侯卽用鐵鈎擊傷朱之頭顱鮮血淋漓解請訊懲同轉命提二人問曰爾等因何啓衅用此毒手朱匍匐禀訴前情侯俯首求恩同轉謂爾等在何人名下爲朱稱在馮金福名下專管打貨事侯稱在馬麥乃名下爲夥與朱素無嫌隙同轉商之祁君命包探將朱送往醫院醫治侯押候傳集兩扛夫頭目到案訊究○李仁吾兒子林林被王談氏轉賣控由法公堂提訊情形節登本報昨據包探王榮培等禀稱奉提經賣李子之粤婦陸陳氏兹特解案請訊同轉謂陸陳氏曰王談氏託爾經賣之小孩爲何不交案由爾賣與何人答稱此孩係王談氏託小婦人賣在虹口阿娥處同轉謂小孩總須交案答可以交案况阿娥現亦居住弄内昨奉提交因小孩適隨阿娥出外故未交出同轉問爾有　夫否答已死六年矣包探禀昨奉移提至該氏家内另有小孩四五名内有一孩面色憔悴求請查訊葛同轉商之祁君出票協提小孩等到案候訊並着李偕同包探赴虹口提阿娥到案根究 
[跋葉新儂先生策鰲雜摭] 　 
　　新儂刊策鰲雜摭成其鄉之人夢畹生讀而善之曰有是哉先生眞留心時事哉我朝自海禁旣關而後士大夫之附番舶往日本者類皆挾其一能一技獵取逆旅資其甚者更顚倒於芳原柳巷間至金盡裘敝而後返獨先　詳稽博攷箸爲是書於彼國之禮樂政刑山川風俗條分縷析記載靡遺苟非　濟羅胸而能若是乎顧先生寒士也麕集刊資頗非易事乃刊未及半悞爲戚友所誆竟喪厥貲現雖勉力告成尙不能鳩工刷印然則先生之志誠大矣先生之境亦可謂窮矣爲志數言以待他日輶軒之采 
[題繆蓮仙先生嚶求集] 　 
　　武林繆蓮仙先生天才俊逸箸作成林屢不得志於有司乃退而爲諸侯門下客紅蓮渌水淸譽益昭所輯文章游戯四編久已膾炙人口是集雖係隨手應酬之作而長箋短簡簇簇生新較之時下之專以儷偶爲工者實有上下牀之别金匱倪君偑恩楊君夙根見而愛之以坊本略無註釋恐難急索解人因爲之縷析條分一一標明出處付諸石印以廣流傳夢畹生曰是眞愧貧之糧益智之　也遂於告竣日題數語於簡端 
[七謝册捐錄呈月總] 　 
　　竊以時艱共濟可聚沙而成塔善舉同勷能積簣以爲山敝堂常年施醫給藥經費浩緊一無恒産是以謹具咸有一德一文願捐册隨報分送勸募接濟自正月十八日至二月三十日四十三天蒙本埠以及各省善士共計　還捐册三百六十五扣總共收到洋一千另三十二元二角錢一百零九千九百七十七文紋銀十二兩七錢九分規銀一百十兩零八錢八分五釐銅洋念二元閏二月初一至初十日十天承天津漢口杭州福省江陰等處交到捐册三十四扣計收到洋一百五十三元四角規銀一百念兩銅洋六元錢十千零四百十文仰荷諸善長痌瘝在　情殷匡濟無分畛域遠道集資不惟貧病羣黎飲和食德感同再造敝同人望風額手感激靡涯惟是今歲開春以來寒雨連綿春行冬令貧病更甚現今形容枯稿扶掖而來每期六百餘號求診愈廣經費益鉅所集之欵不敷開支爲此登報叩謝再求鴻施所望四方善士仁紳義商執有敝堂捐册者大發慈悲廣開宏願或迅解善囊或代爲勸募急集厚資共勷義舉俾貧病窮庶得保殘生功德未可限量福田早植種玉啣珠獲報豈有涯哉是特臚陳用佈公鑒[  上海六馬路仁濟善堂董事施善昌等謹誌]  
[蘇省撫轅抄] 　 
　　初七日藩轅牌示照得丹徒縣高家司巡檢錢繼武病故遺缺查有補用巡檢陳星燿堪以委署○初八日委署太湖同知莫葆辰禀辭赴任並銷發審局差鹽提舉銜試用通判陳鎬服闋回省禀到候補布理問王善錄禀知辭奉督辦松滬總局札委上海貨捐局差遣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
