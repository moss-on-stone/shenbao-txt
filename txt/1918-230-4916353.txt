# 1918 - 230 - 4916353

 

Page 1

 
 
   
 
 

Page 2

 
 
時評 
[速選（冷）]  
　　副總統不能决則主緩選副議長不能决則主緩選此日前之情形也今則不然今又一變而爲速選總統矣 
　　緩選者恐其相爭之急也所謂不得已之遷延策也速選者恐其相逼之急也所謂不得已之襲取法也其實皆圖目前之計耳不然苟立足穏固者按時計日以行之可耳何緩選爲亦何速選爲 
　　嗚呼選舉大事也况其爲選總統而乃以不得已之故而忽緩忽速其爲選舉之道可知矣 
　　雖然緩選其將若何速選又將若何治亂之原不在此總統之選不選且無預况其緩速耶斯亦可謂無聊之策略也矣 
[命令]  
　　八月二十四日大總統令任命張景惠爲暫編奉軍第一師師長此令 
　　又令白鴻儀授爲陸軍少令將此令 
　　又令陸軍總長段芝貴呈請任命口濬川爲陸軍第二十七師砲兵第二十七圑副軍械官應照准此令 
　　又令陸軍總長段芝貴呈請授黃保善爲陸軍步兵少校原志迥爲陸軍砲兵少校李忠孝加陸軍步兵少校銜均照准此令 
　　又令馬安良馬福祥均給予二等大綬寳光嘉禾章馬麒給予二等嘉禾章此令 
　　又令常　璋孫基吕鐸晉給二等嘉禾章江紹杰晉給二等嘉禾章此令 
　　又令陳介邵從恩給予三等寳光嘉禾章此令 
[專電]  
　　北京電新國會主九月五日選舉總統（二十五日上午十二鐘） 
　　北京電安福派主速選總統聞已密定九月五日（二十五日上午十一鐘） 
　　北京電曹錕雖赴保定但並無對南戰意（二十五日上午十一鐘） 
　　北京電報載曹錕以吳佩孚馬電誤解總統文電去電申飭（二十五日上午十二鐘） 
　　北京電崴埠聯軍定二十六日總攻擊（二十五日上午十二鐘） 
　　北京電中東路警備權商准日本仍歸中國單獨擔任（二十五日上午十二鐘） 
　　北京電日軍在北滿自由行動連日段邸密籌應付昨提出國議决定由段面諭丁錦與齋籐開始談判（二十五日上午十二鐘） 
　　北京電今日閣議段以前日宅中密議結果畧爲報告借欵仍向日商談又議日要求設警等件如何答覆（二十四日下午八鐘） 
　　北京電日大谷指揮我國赴崴軍隊當然聽其號令蘇米濟日亦决定即電蘇督商辦法（二十四日下午八鐘） 
　　北京電中央因討伐軍費與國防軍費不敷甚巨將開一大會議擬由各省量力分任（二十五日上午十二鐘） 
　　北京電林紹斐携得武鳴條件回京某派恐引起反動力勸令暫緩宣布（二十五日上午十二鐘） 
　　北京電馮派師景雲昨午赴寗與李督有所協商（二十五日上午十二鐘） 
　　北京電東海昨往贛館爲沈雲霈成主沿途戒備極嚴（二十五日上午十二鐘） 
　　北京電靳雲鵬已任參戰督理正在組織機關内容分機要參謀外交軍需器械庶務六科（二十五日上午十二鐘） 
　　北京電陳毅電告恰克圖形勢稍鬆沿途尚無激黨蹤跡（二十五日上午十二鐘） 
　　北京電湘張督來電仍請主戰（二十五日上午十二鐘） 
　　北京電吳佩孚等將士聯請先停戰解决時局再舉總統段派反對之（二十五日上午十二鐘） 
　　北京電海參崴出兵宣言决定後已電林建章發表（二十五日上午十二鐘） 
[外電]  
　　東京電富士將軍所統之軍一部份昨晨行抵滿洲里謝米諾夫之兵於二十一日逐退敵軍進佔滿洲里北面之邊界線海參崴英軍司令諾克斯少將今日率其參謀人員行抵東京（二十三日） 
　　大阪電閙米風潮蔓延全國死傷總額今未確知惟大阪知事已發公報僅大阪一處死傷二百九十人内有警察與消防隊員一百六十二人兵三十人第民間死傷當必不少蓋參預亂事者約有二十五萬人之多也九州各城幾無一處不有騷擾馬崎地方三日之内店舖被毁者二百家日間商店閉市夜間街道黑暗卒由軍隊鎭止亂事風潮最惡者在三立鑛山該鑛日出煤六百噸十七日夜鑛工三百人聚集要求減少米價人數愈集愈衆先搗毁鑛山辦事處繼攻擊警署交戰終夜死傷約有五十人他處鑛山亦受影響九州北境亂事延長三日今則全境安靖矣（二十一日）以上路透電 
　　北京電中國海參崴出兵宣言已於二十二日由各總長署名電致林建章命其通告海參崴各機關將於一兩日中由政府公報發表其内容大略如左中俄接壤睦誼素敦自俄國内亂發生以來中歐諸國勢力日東漸於西伯利亞方面在該方面之德奥俘虜且阻止捷克軍之前進中國因對於俄國政府及俄國人民不忍坐視捷克軍被迫於德奥俘虜故本於美國之提議派遣相當之軍隊前往海參崴此次出兵係贊同聯合各友邦之義舉而以尊重俄國領土與主權爲目的决不干涉俄國内政一俟貫徹此目的即當撤退全部軍隊云云 
（二十四日） 
　　北京電本日（二十四日）國務會議議决内務財政兩部所定之鴉片賣買規則該案内容大略如左收買鴉片共計一千五百七十七箱半其價目每箱六千二百兩賣價一萬六千元以製藥爲名義範圍限定蘇浙等四省（二十四日） 
　　北京電曹錕因受中央及各方面之敦促已於昨日午前移駐保定就於曹氏究將由保定南下與否時人之觀測分爲兩種一種請曹氏從此將常駐於保定一種謂兩三日内即將南下總之曹氏旣無戰意不論其至何處於中央對南軍事上必無甚大影響也（二十五日） 
　　北京電安福俱樂部系議員多數主張九月五日選舉總統（二十五日） 
　　奉天電接得報告云二十三日晨伊次坎薩卡（譯音）煤礦有華人數百名圍住日人十名而加以暴行氣象頗惡日本方面已派巡查及昌圖守備隊前往該處彈壓雙廟子派出所已派巡查數人馳往該處其原因尚在調查（二十五日） 
　　東京電在烏安拉耶河左岸捷克軍陣地之右翼安托拿甫喀附近之加爾慕意哥甫枝隊於二十日受優勢敵軍之强襲而退却捷克軍不得已亦繼之而退却因此在斯耶畿那附近之日兵之一部在該地附近收容敗退之友軍（即捷軍）後即以該方面之日軍法軍捷克軍及加爾慕意哥甫枝隊佔領該地附近在此收容戰中日軍死傷若干名（二十五日） 
　　廣東電陸軍次長决任林虎軍政府參議已决定湯漪林森褚輔成彭允彞曾彦趙世鈺六人軍政府秘書已决任王有蘭金兆遠（譯音）李述膺韋豐祥（譯音）歐陽振聲五人 
（二十四日） 
　　廣東電岑春煊派冷遹林虎郭人漳至肇慶促李耀漢回任（二十四日） 
　　廣東電香山三水高明德慶從化四會東莞各縣大水成災情狀之慘爲前所未有（二十四日） 
　　漢口電吳佩孚最近又有長文通電寄王占元痛論南北妥協之必要中央續征之錯誤外侮防禦之緊急直隸軍不戰之决心等王督軍研究後以其中要意轉告曹錕又對於奉天黑龍江兩督軍電勸公等爲邊陲藩屏出兵以後之要務正多已外患迫切國力漸弱請轉説段總理速息爭而一致對外云云 
（二十四日） 
　　漢口電李純特派使至鄂對於王督軍提議南北妥協促進之辦法王謂大局保救之方策除南北妥協之外無良法可消極進行云云李之特使又向湘似固結吳佩孚之主和决心以期覆中央續征之政策（二十四日） 
　　漢口電吳光新今晨由宜昌來漢會見王督軍之後聞有關於商議交戰之辦法擬即日北上（二十四日） 
　　漢口電漢口商務總會於昨夜開幹事會議爲對於中央請願最後之和平若無效力則全國商會聯合停納賦税以爲抗盾又金幣條例之意恰是以全國金融之管理權交付朝鮮銀行非置商人於死地而何故决定聯合各省議會聯合請求中央撤回云云（二十四日） 
　　東京電曩日來朝之英國皇族康腦脱殿下回國時所乘之軍艦霧島至加奈陀任務完了於二十四日無事回抵横須賀港（二十四日） 
　　東京電却克斯洛烏巴庫軍之謝禮使斯帕其愛庫大佐於今日歷訪島村海軍軍令部長加藤海相太島陸相上原參謀總長應酬謝禮以後又會商關於兵器及軍用品之供給援助方法（二十四日） 
　　東京電大藏省又發布輸出禁止令係爲主金銀材料製品並金銀之合金由六日（電碼不明）實施（二十四日） 
　　東京電在鐵道院運輸局研究鐵道事業之中國交通部員殷右青石道伊兩氏已得最優成績於本日回國首途矣其朱佩（譯音）劉成志兩氏數日内亦回國云（二十四日） 
　　東京電日本陸軍省定於二十七日開會歡迎二十三日到日本之英國西伯利亞派遣軍司令官諾克斯將軍是日且將邀請英美俄法意各國大使館附武官作陪（二十五日） 
　　東京電日美協會將於二十六日開會爲該會副會長日本駐瑞典公使日置氏送行（二十五日） 
　　東京電貴族院各派於二十二日議决關於米價問題向政府當局發好意之警告（二十五日） 
　　東京電日本政府將置名譽領事於南美洲哥倫比亞共和國首府濮哥塔及阿根廷共和國羣島惡克蘭現正在物色適任之人（二十五日） 
　　以上東方通信社電 
　　東方電西伯利亞過激派之勢力意外强盛故聯合軍有再增派之必要現英法頗望日本再派遣大軍惟美態度不明或其别有野心歟（二十四日） 
　　東京電憲政會幹部深信寺内内閣瓦解在近而後繼内閣無論要組舉國一致内閣然其首腦總不外西園寺侯 
（二十四日） 
　　東京電到滿洲里之日本軍確已制扼國境又今後謝米諾夫軍之活動當有足注目（二十四日） 
　　東京電中國米一百萬石出口之報此在日本實爲天降之福音善隣之誼所最歡迎（二十四日） 
　　東京電意國聘日特使爲捧呈意之最高　章於日皇將於 
 
 
 

Page 3

 
 
來月上旬到東（二十四日） 
　　東京電支那與業會社爲統一對華事業之目的决定增加資本額爲五百萬圓（二十四日） 
　　以上共同通信社電 
[戰電]  
　　紐約電法境大戰刻正在進行中其戰缐之長爲歐戰以來所未有今已展至蘇瓦松北面約五十英里協約軍處處順利英國第三軍已在廣七英里之陣線前進一英里餘第四軍在廣七英里之陣線得地逾二英里俘虜一千五百人第三軍在戈米柯爾俘虜五百人（二十三日） 
　　巴黎電半官公報宣稱敵軍刻在瓦斯河兩岸及瑪資河與愛恩河間廣五十基洛邁當之陣線退走法軍枝隊已渡狄凡特河（二十三日） 
　　倫敦電昨晚法軍大本營路透訪員電稱昨日下午與晚間法軍仍在追擊敵軍法軍抵桑比尼境瓦斯河時河上之橋甫炸斷但未全毁法軍於稍南佔據小摩巴村後敵軍即紛亂退走瓦斯河對岸有火車無數匆遽北發下午敵軍後衛奮戰以圖保全重要戰品未能如願埀暮法軍進至聖保魯村以砲隊馬隊居前以步隊居後檢獲大批戰品内有重砲機關鎗甚夥敵軍之抵禦力漸弱惟曾於數地點困鬭俘虜絡繹而至終夜不已今未能點明其數至少當有數千人敵軍自知第一防線岌岌不可保其希望乃在第二防線已深溝厚壘作久禦之計今晨法軍由敵軍陣線之破闕處續向愛萊特河進發（二十三日） 
　　倫敦電今晚海格上將報稱佔守松末河與安克河間陣地之英軍今晨出攻志在奪取白萊須爾松末亞爾貝爾路經過之高地陣地大獲勝利在廣六英里餘之陣線前進二英里英軍已克復亞爾貝爾鎭敵軍在白萊北面山坡抵禦甚猛曾反攻迫令英軍退走五百碼亞爾貝爾鎭有巷戰直至敵兵爲英軍除盡而後已是役英軍俘虜一千四百人獲炮數尊英軍在安克河左岸波柯爾南面得進步安克河北岸之敵軍曾於數地點大舉反攻今晨敵軍在米洛芒作戰失利繼復進攻擊破英軍陣地但即爲英軍反攻逐走敵軍且在大亞歇東面迫退英軍哨營旋由英軍回攻克復且俘虜二百人英軍於昨今兩日共在松末河與摩瓦央勒維勒間俘虜五千餘人里斯河陣缐之英軍亦在美爾維勒東面向新貝爾康前進又在巴葉北面廣一英里半之陣線得有進步昨日天空戰事敵飛機被毁者二十一架英飛機失蹤者八架（二十二日） 
　　倫敦電柯洛業報載君士坦丁消息謂阿刺伯漢志王已病殁（二十二日） 
[公電]  
　　江蘇省農會公電北京大總統國務總理各部總長鈞鑒存土指銷藉名製藥實壞煙禁流毒蘇民同深慘刦萬乞取消前議以慰輿情迫切待命江蘇省農會長奚九如叩敬 
要聞一 
[河間當選之歧説]  
　　總統問題前此北京各報均謂已無問題副總統問題雖未有着落然只張曹段三人間之問題而已乃二十三日北京各報忽有舉馮爲副總統之説更有連任爲大總統之説驟見之似頗奇特然細察之殊耐尋味也 
　　北京日報所記云頃據政界某要人對記者某君所談日昨段芝泉總理在閣議席間曾對各國務員宣言云外間多謂余欲續組内閣是豈知余欲卸肩而不得之意乎現在僅待徐東海被舉爲大總統後余即辭職决不食言云云又記云近來各方面對於副座一席暗中競爭頗烈此屬中外咸知諱不容諱之事實惟日昨記者某君得聆在野之某大老所譚近來各方面暗中競爭最烈之副座問題連日均有接洽現聞已漸有結束蓋各方意旨似已咸歸一致滿擬推舉河間以息爭執故也現在某派雖尚有異議然天津方面聞已有贊同或亦不能再有劇爭云云 
　　甲寅日報所得之消息則云據聞日前段總理有一通電分致各省係表明無希望副總統之心迹者電中大意謂外間所傳某阻撓某人爲副總統之説皆無根據蓋某絶無希冀副總統之意且爲遵守法律服從輿論之人故於國會選舉之先不能不表明心迹希即注意云云大意如是然由此亦可推知最近政情之一斑矣又云國會成立之後外間紛傳即將組織總統選舉會選舉總統惟日期尚未確定近聞選舉總統與解决時局之先後問題各方面正在研究之中聞政界中一派主張先决時局後選總統一派主張先選總統後解决時局據聞政府昨接某方面之一電對於此點曾有條陳聞此問題正在討論中其關係頗爲重大梁燕蓀此次來京對此問題亦極重視云 
　　順天時報則標題曰馮河間次期總統之野心内云二十一日南京來電當地官場中綜合各種情報觀之馮總統有次期大總統之野心無疑然在舊國會則更有十分當選之希望政學會不待論矣其餘如研究會進步黨均互相連絡一致舉馮南北統一必以奮國會恢復爲必要條件者此也故欲統一南北無論如何不可不使恢復舊國會至現在新國會該派計畫一面以一萬元人買收議員百人使總統選舉不足法定人數陷入選舉於不可能之地步一面對於軍人鼓吹新國會之成立爲不法行爲一俟段祺瑞勢力失墜則以武力解散新國會而移舊國會於北京夫而後行馮派之政策此次南方國會不即選舉總統者其裏面實含此種計畫也若日前馮總統通電辭職亦不過欺瞞政敵之一手段而已 
　　公言報則駁之云第二届總統選舉就目前各主面觀察實已舉國一致推重國内所最崇拜德高望重之人即馮代總統及兩院議員均各有所表示迭見各報中外翕然業已不成問題况馮代總統日前發表之通電何等光明磊落尤足徵於未來總統絶無絲毫繫戀之心乃閲本日共同通信社及東方通信社之通訊所言一節離奇怪誕駭人聽聞記者雖有聞必錄不得不先爲之辯正以明其妄通訊如左共同通信社云（東方通信社詞意略同）據南京官場消息云綜合各方面之情形觀之馮國璋實有欲爲大總統之野心在新國會雖難望推戴然在舊國會定可望當選其理由係因馮與政學會之關係固勿俟論即與研究會進步系亦皆有聯絡也其所定之計畫係以南北統一實以恢復舊國會爲必要於是一方開始買收新國會議員每人與以萬元代價買收百人使是等議員不出席議場如是則新國會自不足法定人數即不能選舉總統矣一方復運其陰謀在軍人間鼓吹新國會之違法一俟段派勢力失墜即以武力解散新國會再於北京召集舊國會以解决一切問題故南面議會暫時不選總統者即係因此並以馮氏退職通電遮掩政敵云云據該兩通信社所言實非眞相閲者愼勿爲其所惑也 
　　以上各項消息絶對歧異夫所聞之不同固報界常事但如上述情形果由於所聞之不同耶更可注意者前一日先有馮段同時下野之聲明也 
[滿洲里軍事要聞]  
　　二十三日駐京日使有公函致我外交部以日本此次出兵北滿係根據共同防敵軍事協定而中國報紙咸目爲自由行動殊失眞相又東清路爲運輸軍需要道中政府雖已派兵節節駐守堅固無虞日本本似無派兵協助之必要惟至緊迫之時日本自當履行共同協助之義務請貴部明白訓示國人母得誤會致傷睦誼云云按日人向我政府要求於奉吉黑三省督軍署及哈埠司令部各派日人一員常川駐署名爲聯絡員我政府業已承認已見昨報二十三日聞我政府亦要求於日本方面關東　督府大谷司令部及日本第七師司令部各派中國人員一名常川駐守亦名爲聯絡員聞此事正在交涉中此亦軍事協定業經實行之一證也又二十三日孟吉督來電報告日軍在哈埠辦理警察事項曁崗警地點警察人數並謂日軍赴滿後我軍和平退讓懇將軍事協定錄示一分以便隨時交涉有所遵循後又有電逹國務院云於養日由吉啓程來京 
　　半月以來滿洲里因俄黨兩方之約束暫免戰事日軍出動後謝米諾夫軍又躍躍欲試過激派乃責問我國領土之内何以准與彼派爲敵之軍隊駐紥限期答覆咄咄逼人各國在海參崴之軍隊覩此形勢以過激派旣與德奥一致即應視爲共同之敵聞已準備將範圍擴大共同移動至滿洲里與謝軍日軍等合敵過激派軍現在過激派居於窮寇之地位其意氣頗爲縱横據某軍事家所觀察一星期以内將有劇烈戰事 
　　政府方面接到張焕相急電後當晚即在府學胡同召集緊急會議茲聞是夕討論之結果對於激派之哀的美敦書决議不與答覆其理由則以激派並未成爲交戰圑體似無答覆之必要此事决定之後遂專議救援滿洲里及軍費各事結果均主張先行電催吉黑奉三省趕速編制前往救援惟關於軍費一節當時雖經曹總長極力籌商非經長時間之討論仍不得結果最後一致主張請鮑督趕速出京散會後卽由院處致電張焕相司令囑其暫候鮑督到後再行辦理又一消息則謂致張電中對於過激派之質問頗取强硬態度謂乞開軍與謝軍雖有活動情事於約期内並無侵犯行爲不得謂之違背原約如該黨前來犯境我軍自當採取相當保衛方法以固國防並令商謝乞兩軍顧全當初訂定之約（即謝軍敗退時中國出而執言約兩軍勿在華境挑戰云云） 
　　參陸辦公處於二十三日上午又開重要會議關於軍隊救援軍措置均行討論略有端倪而均以鮑督從速返黑爲要務會議後又决定派奉省第七混成旅爲援黑軍即歸鮑督節制聞已商取奉督同意俟奉督回奉後即行開拔已電張督及第七混成旅長劉九香矣 
　　二十三日午鮑貴卿督軍於參陸處會議後一面卽飭人趕速預備行裝一面即分謁當道辭行遂於下午四點乘坐京奉快車出京隨員衛兵約三十餘人靳翼青將軍同車而行聞靳鮑二人先至天津報告張督商議進行事宜大約鮑今早即可至奉天靳到天津請張返奉是否東行尚未探悉 
　　二十三日政府得齊齊哈爾督軍公署急電云二十一日十二時日軍官佐以藤井師長名義囑令我軍退駐後方歸其指揮並要求將前方我軍駐紥營房盡行騰出以便移駐當飭我軍暫勿遽行退讓並電藤井據約交涉未幾又電稱已親赴滿站辦理此事並謂情勢緊急戰機逼迫欲求和釁息事之方惟有忍氣平心免致稍縱即逝究應如何妥善對付之處乞迅速指示 
　　齊齊哈爾督署養電呈報日軍經過情形略謂巧效等日日軍乘十二列車内載總司令一員隨員副官九十餘人步兵二千八百五十餘名騎兵二百五十餘名輜重軍械無算馬七十匹次第過昂昂溪又吉林孟督軍養電呈報捷克軍經過情形略謂此次過綏赴哈捷克軍兩列車内載官佐三十六人兵目六百五十餘名將陸續開赴滿站又電駐哈爾濱日僑共有三千人左右刻經日本藤井司令編爲隊伍一律派駐東清鐵路以代武裝警察之用又張焕相急電政府略謂中東路已派吳圑長擔任警備凡屬本省外國僑民我國官吏負完全保護之責日軍提出此項要求已由特派駐滿洲里交涉員王景岐與日本藤井中將婉爲交涉又電稱日軍連日運到大砲六尊騎兵兩連即日向雙城子開發戰事即在目前又電謂滿洲里以西各站現已發生戰事恐一敗入我境殊多不便除一面派兵防守外焕相帶兵一旅親往蘇亞岡方面觀戰 
　　中東鐵路長春至哈爾濱一段由日本收用其收用理由謂係得俄國方面讓渡已三式　鐵路當局聲明並派員接管惟美國人中投資中東鐵路者亦頗不少近以股東地位出而執言向督辦中東鐵路之郭宗熙主張權利對於日本收路事聞已向我詰責矣 
[海參崴政局之驟變]  
　　路透社二十四日海參崴電云濮勒施柯夫將軍代表霍爾瓦特將軍今晨倐發示文聲稱俄國之遠東軍隊皆歸其指揮並　免託爾斯託夫氏統帶海參崴所組織俄人義勇隊之兵權此間地方議會亦代表西比利亞政府發表反抗性質之示文詆責霍爾瓦特與濮勒施柯夫並請俄人保其權力今義勇隊已全體傾向霍爾瓦特將軍西比利亞政府經此驟變未有實力之抵抗爭端方起仇怨正深但尚無流血事協約國領事圑及軍界領袖已召集開會討論現局今晨天未黎明時地方議會之領袖議員率衛兵二人直入憲政黨報館之印刷所拆毁已排就之模字並取去今晨發行之報紙此事即爲海參崴政潮不靖之表徵 
[借欵消息彚要]  
　　金券條例附有中華贸易有限公司之條例政府决定先由中交兩銀行及財農兩部分派委員組織一中華贸易公司創辦委員會俟辦有頭緒再交將來之總協理辦理現已着手進行但金幣劵條例頒布後銀行圑方面已有抗議提出警告財政當局一面表示暫不實行一面更向銀行圑方面解釋銀行圑始有暫不提出之意旣而銀圑代表仍委托關係國公使向當局提出抗議當局以發行金劵係中國内政幣制借欵未成立前無須經銀行圑同意且目前亦尚未著手實行等各種理由答之銀圑仍不滿意擬更爲二次抗議同時拒絶借用鹽欵在表面上固爲税收短絀暗中實在反對金劵此項拒絶借用鹽欵之通知於二十二晚由外交圑送逹政府矣 
　　英美兩國旅京資本家多人會議决定對華經濟辦法日内即要求駐京英美二使發表此種政策聞其行使範圍將來或爲四國銀行圑之公同表示但現在英美方面提議此事者名稱係爲英美共同圑其所議决内容關係中國絶大其内容係分五條前二條卽係在中國戰期以内一律不能投資後三條則關係美國加入銀圑事件並稱此種規定爲共同遵守之件非經共同議决不能見之實際蓋　爲一種臨時的經濟同盟也據中央政聞社消息則以此事爲京中中美國際圑體所發起該圑體以中國内亂未平德禍日烈特聯合協商有力之某國旅京人士爲南北調停之提議討論结果列爲五條大致主張於中國内亂未平期内無論何國不得投資助戰俟將來亂事平定協商國方面對於中國自當竭力爲經濟上之提携一面擬居中斡旋速弭内難以便對於敵國與協商國一致進行並已向各該本國政府報告意旨矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[曹錕赴保定消息]  
　　據二十三日天津消息云曹經略使有本日赴保定之説特别專車亦已凖備明日（二十四日）午前十時當可出發潘參謀長則於本日先赴保定又一消息曹使南下先赴保定之説漸近徵實昨聞曹使已派軍械處長錢秉鑑赴保整東一切錢君昨日抵京後即行改車馳往保定又聞政府昨前兩日又託某要人赴津勸請曹使從速南下曹使業已首肯而張總司令現下亦有即日啓程消息又云政府對於曹仲珊開單請撥之月餉及開拔各費特屬財政部趕先籌撥財部業於星期三日撥發一部分令曹使轉發各營飭備行裝聞届時擬先來北京謁見當局面聆方略然後由京赴保定在保酌看情形再行南下並聞張雨亭奉督亦擬俟曹使出發後即遄回奉天 
[日本乞糴之交涉]  
　　北京消息云日本自糧食風潮起後本月十四日船津參贊即奉該國政府訓令要求將蘇省所存之米穀酌量供給日本以救目前之困日來交涉數次尚未决定二十三日日使復以正式公文致外交部大致謂日本米穀缺乏因之米價騰貴窮民不堪痛苦遂至暴動四起中國政府慨念隣邦之誼如將蘇省所存米穀酌量供給日本以救日本之窮乏此非但日本國民同深感戴即將來中日國交上亦將結有良好結果且中國政府如肯供給米穀非但日本目下可脱離苦境即如無錫商會之請願蘇省一帶數十萬農民亦可免米穀積存之損失藉以救濟商民金融緊澁商業不振之苦况此舉誠於中日兩國兩有裨益中國政府鑒於善鄰之誼必當盡力贊助云云闻我政府接到此項照會後定於二十三日提出閣議並聞農商部方面已先電致江蘇省長及實業廳長調查各屬存米及米價詳情但蘇浙米商自聞政府有將蘇地弛禁之意已來電表示反對矣（按本報外電政府已允運一百萬石矣） 
[當局要人之動靜]  
　　鮑督軍之行期此次鮑督來京以該省官銀號須現欵三百萬元救濟即可重整旗鼓年可得利三四十萬如政府將該號墊發軍餉百五十萬如數清還則所短者僅百五十萬最好飭部暫行借撥由得利項下分年攤還否則由中交兩行先行息借政府已交財部核議二十二日代辦黑督事張焕相電催鮑督軍趕速回任以過激黨與日軍戰機四伏云云政府去電囑其妥維現狀俟鮑督解决諸問題後即行返黑或谓鮑於二十三四日一准出京但聞軍費問題未决故行期已决展緩約二十六日必可出京　　梁燕蓀之抵京梁士詒由香港北上於二十二日午後兩點半由京奉路特别專車來京大總統特派文承宣官長田鴻恩代表赴車站歡迎總理亦派代表迎迓其他政軍兩界到車歡迎者甚衆梁抵京後未赴他處逕至參議院列席旋就議長職散會後卽辦咨文將梁士詒朱啓鈐當選票數咨報大總統並電知各省區長官未幾衆議院議長王揖唐來訪晤談約十餘分鐘略商兩院進行事項聞將於下星期一即二十六日開兩院聯合大會一以歡迎梁氏一以商議組織總統選舉之期日梁抵京後仍寓交通部關宅各要人紛紛往見大有應接不暇之勢訂於今日分謁各處聞抵都時僅派人持名刺至公府向元首禀安二十三日早當可邀總統延見 
　　張作霖之三省巡閲使張奉督爲三省巡閲使消息上年早已鬨傳前數月又曾互相傳説旣而以故未成事實日來此项消息復活中央謂東北邊事日亟内地調兵前往協防殊感不便擬以張奉督爲東三省巡閲使俾負吉黑邊務之責俾張將奉軍調赴各緊要邊圉協助一切刻已派專員前往疏通一俟得其同意即可發表因此前所决定之國防司令問題又將取消以後東三省方面之國防即由奉吉黑三省會同辦理 
　　熊鳳凰之請欵治河南運河督辦熊希齡因濬河需欵迭請中央籌撥迄未奉准深爲不懌近聞鹽務凖備金有經銀行圑允許可撥二百萬元交還政府之説乃以督辦名義逕函領袖朱公使請將此欵撥充治河之用原函並云工事最急者計有數處一爲新開金鐘兩河需欵六十七萬元一爲馬廠河需欵三十八萬五千元一爲青龍灣河需欵七十餘萬元此外尚有數處亦屬緊要工程需欵約在百萬元以上並請如數照撥云云惟政府以出兵經費爲名欲提此欵尚被拒絶鳳凰此舉銀行圑是否能鑒於去歳天津水患之可慮允予通融尚屬疑問耳 
　　曹陸態度之不同財政總長曹潤田因銀行圑拒絶墊欵後意頗沮喪某當軸前日曾派曾某往慰並問此後籌措軍費之計畫曹曰余之精力已竭恐無從着手云云但聞與曹同志之陸　生近日仍異常活動與回日之西原龜三仍函電往返不絶 
[安福俱樂部之内容]  
　　北京晨鐘報云安福俱樂部破裂之聲傳之已久其原因雖甚複雜而尤以欵項一事爲破裂原因之最大者該部此次選舉勝利全由多金然金力非可以始終維繫圑體者故自各省新議員到京後該部之糊塗賬漸呈暴露之觀前次各報曾傳該部經費有七百餘萬近由各省包辦選舉之人在京會算實祇用三百餘萬故内部風潮近愈劇烈聞有某某議員向該部質問謂此次所得經費除由奉軍軍餉項下撥用及財交兩部所撥百四十萬外尚有鹽税餘欵及收買烟土等欵合計各項不下九百萬元除辦理選舉用去三百萬左右外尚有六百餘萬元不知下落應請該部宣布以釋羣疑主其事者自無以應因之羣情益復不平最近有湖南議員王某等五六十人已决定與該部脱離關係另組圑體現已租定城内蔣家大院房屋一所組織進行不日可告成立安福部中堅之人聞之四處託人调處終歸無效此不過其破裂之一端耳至昨日選舉衆院副議長劉恩格所得之票數不過居出席人數三分之二已遠不如王揖唐當選議長時之一致亦可爲安福部破裂之見端也 
[二十二日府院情形]  
　　二十二日上午八時四十分大總統臨辦公室九時傳見師長劉詢談約一小時劉師長退出後批閲各省要電數件十一時餘得天津電話報告梁士詒准今日（指二十二日言）下午二時半到京遂面諭文承宣官長田鴻恩代表赴車站歡迎十二時進内室用餐下午二時五十分復至辦公室三時見黑龍江督軍鮑貴卿談良久鮑督軍始與辭出府五時後元首因無要公可辦始退入私宅休息國務院方面是日段總理九時左右到院諸國務員中除外交仍由陳次長代理蒞議外交通兼財政總長亦已銷假到會惟列席較遲其餘閣員則於上午十時許先後蒞臨十點五十餘分始行開議是日議案除續議鮑督軍之關於邊防外交説帖案其中之一大部份已經决定尚有一小部份則仍須下次會議討論次爲濱黑鐵路改組案（此案係議改組方法及簡派督辦等事）結果通過又議財政部提議之鄂省田賦正供及附加均擬改徵銀元討論結果以種種關係决定暫從緩議此外并無要案於是宣告散會時裁一點由錢内務田農商兩總長入府報告 
[林鑛借欵之改約與贖約]  
　　吉林圑體聯合會得軍署消息江省鮑督軍　田津到京昨特電致鮑督軍謂林礦借欵吉省人民力主贖約張督允爲援助尤深感激祈公一致行動妥籌辦法速覆爲盼云云聯合會自接孟督軍轉到政府表示退讓删改林鑛借欵條約電後該會主席于慕忱以此项改約急宜審查昨特議定將此改約通印多份交各評議員妥協審查討議有無利害此外又擬分發各圑體首領及各縣代表詳加審閲俾　改約與贖約之决定也 
　　聯合會昨接北京吉林新選參衆兩院議員祝華如賈明善金明川成多祿孫恩溥趙驥王汝徵王沐身徐兆銓逯長增等十君來函云本月十五日下午一時奉吉黑三省參衆兩院議員爲林鑛借欵假東三省議員招待所開會到者三十餘人公推立三（即祝君華如）爲臨時主席對於此件一致進行異常激憤討論至再擬定三種辦法（一）由我省議員提出議案質問政府須列名簽字（二）由我三省議員分頭聯合各省議員俟此借款案交院追認時不與通過着令無所歸宿以資對待（三）擬由吉黑兩省圑體機關上書國會仍要求取消合同以作聲勢以上係會議情形及進行手續將來能否逹到目的尚未可知三省議員抱定一致行動之義氣江省代表尚在京中擬就近上書未曉我省對於上書一節願否爲之速示方針鮑督到京定與接洽有何主持容再電告日昨圑體聯合會開會各縣代表等僉謂自省城圑體聯合會成立以來迄今月餘各縣代表已多來省每日按時到會公同討論力爭林鑛借欵一事現在雖未收圓滿效果然亦正在進行中惟各縣代表自到省蒞會以來向未聯合殊於作事有碍故擬定今日（二十一）上午九鐘召集各縣代表在圑體聯合會開特别協會以期聯絡一致而便協力進行 
[奉天糧價之驟漲]  
　　奉省各糧商店棧自聞日本閙米風潮後意爲東隣必取求於我國正可及時壟斷居奇大事搜買以致糧價逐日增漲尤以京米稻米爲最甚從前每斗兩元七角者今竟漲至四元有奇實爲從古所未有秫米亦有九角漲至一元二三角當道如不及早嚴禁將來不知伊於胡底也况際此災寝之餘小民謀食維艱一旦鋌而走險爲患更何堪設想昨聞張代軍長已飭警廳取締未知有無效果也 
[曹張南下之鄂訊（詹詹）]  
　　曹經略使南下之信屢傳不驗鄂人多以只聞樓板響未見人下樓之語頌之自天津會議無結果曹之南下更覺無望近則崔護重來之聲浪忽高惟究竟何日起節無從徵實漢口預備之經略行署早就原有西湖宣撫使署加以佈置昨日王子春督軍又親赴署中視察一周並囑漢口杜鎭守使鴻賓派員妥爲照料且於劉家廟車站亦有所部署王督歡迎曹氏之意不可謂不篤誠但吳佩孚馮玉祥兩氏曾聯銜電阻南下足徵前敵將士已多疲戰厭亂傾向和平故曹卽一時南下亦未必遽有作戰之表示也至曾赴天津會議之援粤總司令張子志氏初尚來電述其赴津本旨約述回鄂之期近數日中則絶無文電到鄂軍界消息皆謂張氏之行止確視曹氏南下之遲速昨漢口報載援粤總司令武昌行轅已派員馳赴攸縣组織行署其説不甚可靠蓋攸縣爲湘東重要戰區兩軍彈矢之的必非總司令之所樂居而該行轅亦已聲明並未派員赴攸矣 
[湖南財廳長之更動説（詹詹）]  
　　現任湖南財政廳長嚴家熾氏於洪憲以前由廣東財政廳長調任今職湯鑄新出走時嚴氏已先月餘離任矣嗣後寄居京師久不聞其聲息迨傳良佐入湘嚴又重膺簡命默察湘局情勢躊躇不前直至張勛臣督湘令下方始從容履任嚴爲粤省老州縣中之一人閲歷深湛其於用人行政尚能按部就班而於督軍方面亦頗周旋至當近日不知何故向財部提出辭呈并一再面懇張督先行委員接替以示其去志之　張兼長以湘省財政紊濫亟待維持未便　易生手除一面慰留外一面電逹財部保薦唐人寅氏承乏唐氏現居津門已接到張督函電數通其所以遲遲不發者因唐氏爲曹經略使所倚　之人刻尚未能自行决定須商之於曹氏後方克南下昨已此宿疾未痊等辭復張督矣唐爲杭州人亦一舊式人物於嚴氏未至湘前曾以兩湖官銀號會辦資格兼代湖南財政廳長一次於湘省財政統系堪稱熟悉且於湘省紳界方面感情甚洽一俟明令發布後當可望其星軺南指矣 
[鄂鹽加税問題（赤）]  
　　湖北食鹽向取川淮兩處而鄂省内地應城所産之　鹽（此鹽産於石膏礦中）爲數不尠税錢旣輕運輸亦便其價值極廉而貨色質料均較上於淮鹽故易於暢銷然因與淮鹽銷路有碍故僅准銷應城京山天門三縣而此三縣之中亦有淮鹽销行惟淮價高而貨次自不能敵應鹽之暢近來應鹽侵銷範圍日廣淮銷不無捐失且應鹽之税不屬於外人之稽核所由鄂省特設鄂城膏鹽局直隷財政部由湖北派員管理前者總稽核所呈財政部謂應城乃産鹽之區所收鹽税應　借欵合同辦法將應城鹽政併歸鄂岸榷運局管轄財政部以按照目前情形尚須從緩辦理惟應鹽産額似應加以限制酌量將膏鹽税率增加一倍以　淮銷會令行來鄂王兼長當卽轉令財政廳與鄂城膏鹽局會議情形酌量增加查應鹽税課向分紅黑兩宗開火熬鹽爲紅課　水不熬爲黑課紅課按爐計算每爐一盡夜爲一班向征錢五串二百文黑課每峒按日計算每日征錢二百文此項税率本係斟酌産銷情形規定准照章行銷應城天門京山嗣以天門旱道　難運輸不易銷路壅滯前巡按使段書雲爲維持治安起見改定假道漢川轉運天門一面就紅課每爐加税錢三串八百文以一串八百文作爲正税以二串作爲附税於民國四年六月起自是紅爐税課正附税合計須完錢九串文較之原税增至四分之三當時因加增問題幾釀風潮今年七月間省防圑及水警續費無着王兼長又令照正税附加十分之一黑課則免附征而紅課合計每爐已增至九串七百文鹽商峒商以銷路太狹出售維艱税率有加無減不堪負擔疊請擴充銷路減去税率省議員陳履潔等亦曾電請財部维持均經駁還兩年以來紅課增至　倍之多財政部更欲增加一倍是幾欲奪峒商之生命矣故王省長令行財廳與局會議其復文略云兩年來此項税課一再增加若此時再增則峒商必以推廣銷路爲交换條件否則萬不能就我範圍蓋應鹽成本重而税課輕淮鹽成本輕而税課重體查情形卽使應鹽增加税率一倍仍不能與淮鹽相並如果指定銷地而外稍予變通更於淮銷有碍就現在時勢人心而論一時難求根本之解决不如暫行仍舊另定嚴杜侵销之辦法爲善云云王兼長昨已將本案轉京於是應鹽加税一案暫作停頓矣 
[鄂西北最近之情勢]  
　　鄂北南軍之擾鄂計畫原擬一面進窺鄂西一面聯合張鈁樊毓秀等人踞竹山保康一帶窺伺襄鄖如能得手則又分兵一路進犯荆宜一路沿襄河而下一路直趨信陽横遮鐵路以梗北軍之後援惟於鄂西主急進鄂北主緩進故當鄂西吃緊之秋鄂北固晏如也迨後歸巴及建始以下爲北軍佔領川東鄂西之形勢鋭變知與原定計畫難克進行乃定鄂北併取急進藉以牽掣鄂西於是鄂北遂告緊急而保康竹山一帶尤多紛亂之虞現北軍之防務雖嚴而形勢終未稍變益以匪勢蔓延屢勞防軍之兼顧防守軍力因之中分襄陽鎭守使張聯陞深恐南軍或乘隙而入昨特電省請將竹山保康一帶劃爲特别剿匪區域由省另調大軍單負剿匪之責俾原有防軍得以盡力邊防而吳光新司令近亦由宜昌電省請王督軍以全力保全鄂北免中鄂西南軍之計刻王督軍對於襄陽張使之請已允電京請兵協助矣又聞張鈁據陜南獨立圖寇鄂北經王子春督軍增兵設防布置迅速是以襄鄖所屬各縣商民尚得安堵如常據聞内地土匪近頗猖獗如鄖東竹山保康等縣均有匪徒嘯聚擒案迭出王氏昨特派第十八圑馬隊開往鄖東游繫以安商民 
　　鄂西自南軍反攻巴東鄂西戰雲突起嗣由李旅炳之出野山關繫退黎軍朱旅廷燦扼巫巴繫退滇軍葉荃一股於是鄂西方面戰事稍獲勝利巴東危而復安宜昌可保無虞茲聞七十一圑步隊刻已行抵巴東與李旅會合由巴東進兵往攻施南兩軍能守與否尚未可料也又聞軍署昨接吳光新司令來電報告鄂西近日軍事之發展情形據云關山口黃石河連山坡萬流火峯驛等處均已施　戒嚴而野山關一帶已令第七十圑張圑長允明率部駐守以禦恩施之敵陳國鈞一營則令扼守大竹坪防禦建始敵軍之内犯朱司令廷燦亦已率部由楠木園移駐巫江南岸正當戰線之衝可免疏虞至黎天才之一部現仍盤踞巫江北岸以與我軍對峙惟無南渡消息云云其他戰况亦有詳細報告只以官廳頗守秘密故無從探錄又聞吳自堂氏近頗注重巴東建始防禦均極嚴密南軍萬難長驅而過惟外間紛傳南軍攻擊之法亦已改换方針巴東上游專取守勢以王天縱黎天才兩大部向秭歸興山進攻王安瀾唐克明諸部向鶴峯方面望長陽進攻此實攻其所必救之法也待北軍還救戰况定有一番變動矣 
[川南滇軍大舉清鄉紀]  
　　（成都通信） 
　　川省自軍興以來往往招安匪徒以成軍隊於是多數匪徒居然自稱爲正式隊伍以致軍匪不分互相利用全川幾無一片乾凈土人民所受苦痛自不堪言亦無可與言迨軍事稍定當道首先編制軍隊以便識别良莠一面大舉清鄉川西北軍隊正在籌備中川南軍隊則因滇軍較易支配故已實行且頗順手 
　　川滇邊界之横江距安邊六十里有大股匪徒嘯聚安邊樓東人民異常驚恐現由商圑隊長兼圑練總辦蕭席珍派兵晝　邏守并下戒嚴令以備不虞一面請川滇兩方當道即派大軍前往會剿江安北鄉有股匪數千經滇軍大舉追繫至大渡口井口一帶繼復跟蹤攻襲匪徒子彈乏缺即退入南鄉至底蓬適遇護送前此招安之匪首王鳳岡靈柩回籍之軍隊二連與之大戰頗獲勝利至　軍隊駐　上匪徒放火焚燒　蓬竟成焦土該匪又竄至梅橋附近一帶經鄧安成圑兵與之惡戰數日至七月二十二日該匪由流洞岩竄入長寗縣屬萬嶺菁經菁嶺圑兵狙擊於水豆溝龍居廟一帶斃匪數名生擒四名并獲拐來之婦人三名該匪即由橋子石竄下二十三日辰刻由　村口直趨距長寗縣城八里之龍頭鋪徧放步哨該縣熊知事聞耗飛調附城圑練二排及警隊開往迎擊　匪即係小老横退　子等最著名之大匪實有三千七百餘人午後四鐘由馬君灘開始攻擊鏖戰約二小時斃匪數名天色已晚匪即焚燒龔頭鋪店房十數間紛紛向洞底方面潰退生擒甚多警圑僅傷二人以匪衆未敢窮追次晨熊知事復率隊前往龍頭鋪后口河搜索聞匪等退至洞底渡河因水漲舟覆溺斃一載約三十餘人旋由洞底退往沙河驛向屏山方而退去聞熊知事現正籌畫進剿江安南鄉留耕場圑總李印生及其弟品三練圑多年頗爲匪徒所懼本年五月由江安知事照請李印生爲全縣圑防督辦近楊司令又以匪黨聲勢太兇來局宣布非將各縣警圑編成正式軍隊不可前以古宋叙永納谿江安四縣聯爲一氣委李爲圑長趕緊編成一致進行於是益爲匪徒所惡故川南一帶近有大股隊伍自　川南保商聯軍總辦處者出一佈告云照得滇軍肆虐蹂躪全川二載有餘已違極點凡有血氣無不敵愾同仇執戈起義乃有江邑留耕場分局李印生虺蝪爲心豺狼成性身充圑務假公營私迫脅四鄉父老括　閭閻脂膏朝派鎗支夕抽圑費稍有遲緩不加倍重罰即鎭押拘留名雖保護地方實爲地方之禍同人等屢欲聲討惟念地方人民豈無良善是以隠忍不言遲之今日伊乃得步進步毒惡愈張茲復於怡樂鎭將本軍分防士兵乘夜攻擊實屬非分妄干况我軍成立原係保商衛民無論大小棚市不准再行牽刦歷經數月各地清平四民安堵印生不以桑梓爲重反受滇軍指揮阻我進行若不申明其罪將見後患無窮非本軍之故行殺伐實印生之先挑其釁也至有連封各圑與我無涉儘可安靜勿驚云云蓋此即匪徒之表示也 
[一月來之攸醴戰况]  
　　南軍趙恒惕報告攸醴戰况之通電云永州譚聯帥郴州程總司令鈞鑒韋馬林各總司令林縱隊司令　旅長鈞鑒法密四月十九日在萱洲奉攻攸之命即於翌日率所部並會合援鄂軍由萱洲河渡宿營霞流市吳集一帶廿一抵青山冲劉鎭守由楊來會商攻攸及攻攸奏功後之計畫定二十三拂曉開始攻擊據探報攸縣敵約兩師以上係魯軍一師又一混成旅安武軍十五營贛軍一部分駐攸城外馬鞍山桑田並分駐小集與朱亭之敵相犄角時惕奉程總司令命爲攻攸湘軍總指揮劉鎭守使爲總參謀遂請馬總司令所部自湪吾由桑田出和尚坳五里牌攻攸縣之南劉軍自草市楊林出馬鞍山馬子陂皂角市攻攸縣之西惕部則由龍王橋南灣莫田分爲二路一由黃沙塘從劉軍左翼出擊一由毛陳橋抄出敵之右側背以李游擊司令仲麟所部攻小集而以李總司令書城所部爲總預備隊二十二早敵先向劉馬各軍攻擊自晨至晚愈戰愈烈我軍積憤之餘無不以一當百惟敵殊頑强死戰不逃劉使親自督戰斬退縮者數人全軍奮呼猛進敵始漸退二十三日敵分兵由其右翼來攻冀包抄劉軍後路不虞我軍驟至相遇於毛陳橋前方出敵不意擊斃無算於是我軍三路合進下午四時敵勢不支紛紛敗退分向醴陵茶陵狂奔我軍乃完全克復攸縣計是役激戰兩晝夜斃敵千餘殺其圑營長數員俘虜數百奪殺飛機兩架鎗砲彈械及其他軍用品不可勝計我軍亦傷亡數百尤以劉軍爲多二十四分數路攻擊以劉軍江永兩部及惕部第二部由新市黃土嶺大道向醴陵前進第一旅由新市出賀家橋向醴陵前進馬部向茶陵追擊並駐守攸縣以固我後路時李仲麟亦已攻克小集即令會合援鄂軍攻擊朱亭之敵向　吾前進二十五復增兵一旅佔領黃土嶺我軍及馬部王統領先後到逹合力併攻敵據險死抗於是令劉軍由江口上世上坪包圍敵左第二旅及馬部王統領劉部謝司令分兵包圍其右時出賀家橋之第一旅先頭已抵猿木嶺距醴陵五十里仍令折回併攻黃土嶺敵頑强特甚屢向正面猛撲勢幾不支惕等親臨督陣並將衛隊加入二十七早我左翼已合圍接戰正面復行猛衝敵始不支遂向醴陵敗退委棄大砲輜重無算敵至醴陵仍思抵抗經我軍隨後尾擊不能成軍遂大肆燒殺並焚　江橋分向萍瀏耳三路而退張宗昌所部千餘降於王統領又被俘繳械者百餘人我軍稍爲整隊卽向株洲追擊二十八下午我軍追擊部隊先隊抵板杉舖二十九日敵復由長沙增兵係第七師之第十三旅在白關舖拒抗經我軍奮力猛攻分道包抄俘敵軍第七師營長一名士兵二百餘名三十日早敵即退却又在株洲前數里險要處安置機關鎗抵拒我軍步步進逼時李游擊司令亦已擊破朱亭之敵合劉部羅司令由渌口來曾合力攻株株洲之敵爲吳心田一旅不支宵遁蓋至是破竹勢成敵已無　志矣五月一日我前隊由鐵道追敵已逹易家灣附近惟前進太鋭左右未及搜索不虞一部分敵人急切未能退出尚隠伏於株洲右近林内及我本隊到株車站旁鎗聲突發夫役　竄行李擁塞而我劉使督隊前進禦敵因徒涉小港水深遇危嗚呼痛哉腹爲寸斷矣然又不敢悲傷以懈軍心乃分兵向古大道石嘴頭搜索攻擊即將已抵易家灣之隊縮至株洲前白石港一帶守禦敵援軍奉天兩混成旅至遂復相持於株洲之前右方敵重利餌兵支延時日以待頑强抵抗三四日間戰閧最烈我軍連傷圑長三員然將士雖轉戰連旬疲乏已極而精神奮發再接再厲無不欲一鼓直下長沙惟我軍新喪大將後方消息隔絶攸縣雖已知爲敵軍佔領然相距尚遠未　顧慮四日聞朱亭又落敵手行將進至　口我軍陷腹背受敵之境而前面敵援旣集一時不能攻破曠日持久進退皆難不得已於是晚全軍分兩路向攸縣逃却一由醴陵黃土嶺一由石亭賀家橋六日抵新市時探得攸縣之敵約千餘據曠家橋扼我歸路本擬掃除前進惟聞安仁　陽一帶均有敵軍我軍久戰遠行疲勞已極若一時不能得手而株洲之敵又至前後夾攻全　而退之目的仍不能逹乃由新市渡河繞至茶陵留李游擊司令駐茶餘赴郴縣休息自我軍由攸前進道路　 
 
 
 

Page 7

 
 
遠消息不通抵口數日始稍探得我後路情况及中左路敵情刻惕部已奉令移駐永興稍事休養即當進攻此一月以來攻擊攸醴株洲及退駐永興之實在情形也計此次之役仰托威福大挫　鋒掃除一路敵已膽寒攻粤之謀爲之大挫惟離長沙僅數十里耳功虧一簣仍須撤還折我楝樑损我將士江流遺恨言之痛心推原其故一由孤軍無援二由中路遲進三由後方危險四由消息隔絶職此之故功敗垂成惕忝總師干自慚無狀愧恨已極昨奉聯帥世電謬蒙獎飾彌切慚感以後如何進行伏乞時賜訓示俾有遵循再此役馬總司令所部甚爲出力而王統領與惕等終始其事戰績尤爲卓著合併叙明恒惕呈叩 
[九江近事]  
　　安武軍兵站司令陶鎔前往樟樹於昨日返潯據聞馬聯甲已率隊馳赴贛州 
　　贛當道前令九江縣知事倪歸溪限期緝獲劉彦聞倪知事以時期迫促不易獲案擬呈請當道准予展限 
　　原任九江縣知事汪念祖宰潯五年因應酬浩大虧累甚鉅此次交卸代理道篆晉省辭職意欲謀一較優税差藉彌虧空茲因税局一時頗難易入軍民兩長特囑其仍回原任聞汪已略有允意昨傅道尹亦電省長請飭汪速回本任大約日内即可回灣接篆鎭署公宴龍開河税局新局長吳金印舊局長汪濤吳帮辦蒞席後深贊汪氏任事多年潔己奉公並勉其弟金印蕭規曹隨以繼汪君之後云云但汪之撤差未知其理由何在也 
　　龍開河火車貨捐局局長原爲代理縣知事倪歸溪兼任茲已改委王石瑜接辦 
　　駐漢口俄領事於前日來潯爲廬山俄界侵佔中國土地案）此案爲三十年前之成案）偕倪知事親赴牯嶺查勘並繪圖備考九江貧民工廠長許森辭職昨召集各公圑舉人接辦詎因一部分公民意見不洽致未舉出現許廠長因卸職在即特委託萬紳靜涵代理廠務未識將何以維持其後也 
[浙當局革除現水之决心]  
　　革除杭紹甬三市現水劃單曾經杭總商會會議即將會議情形及各地錢業所陳意見書彚送財政廳核辦在案茲悉該會昨准財政廳公函云逕啓者前准貴商會函復以革除現水一案業經函由甬紹兩商會並邀同杭州錢業各董事分别集議詳述該商會業董等所陳意見請察核維持以卹商情等因准此查現水劃洋本屬兩種問題此次甬紹兩商會陳述各節竟將現水與劃洋併爲一談而杭州錢業所稱困難情形亦誤認現水劃洋同在革除之列於此次官廳計劃尚有隔膜之處查銀錢滙劃一爲一人正當之業務節約硬貨之使用便利交易之出納按　經濟學理及商業習慣並無何種不合如果凖備充足信用昭著本可與現洋同一周轉市面但劃單出入須與現洋一律不能於現洋之外另定一種劃洋本位再有現水名目並不得有不准支取現金之限制本廳秉承省長命令整頓金融其要旨卽在於此來函轉述各節除關於禁革劃單一事本不成問題母庸置議外至反對革除現水之理由大致以爲銀根緊迫之際全恃高抬現水藉以吸收各方面之現金今若全行革除此後本地現欵恐反爲他處吸收以去一旦市面受擠將無救濟之方殊不知此種行爲旣非正當亦無效力近年以來杭甬紹三處之市面其所以至此者並非現洋果有如何之缺乏也正惟其有現水名目於是一般經營投機事業之奸商得乘此時期囤積現欵操縱其間以罔市利而錢業中人亦視爲難得之機會一方面以此挾制存户之提欵一方面卽以現金轉運他處放欵漁利以致銀水愈抬高市面愈紛擾充其弊之所極必使民生國計交受其害釀成金融上極大恐慌而後已且試觀寗紹兩處上年現水最高之率幾逹百分之二十果如來函所云則市面上必可吸收多數現洋以供需要何以缺乏如故而其他各縣之並無現水名目才何以反能周轉裕如未聞被他處將現洋盡數吸取而去此其事實固彰彰在人耳目母待深辯者也總之官廳施行政策應以多數人民生計爲前提不能曲徇一方面之請求維持一方面不正當之利益錢業滙劃原所不禁而現水惡習事在必除貴會爲商業所仰望尚希勸導杭甬紹三處各錢業一體遵辦是所至盼除呈請省長示期實行外相應函逹查照 
[杭州快信]  
　　援粤童副司令續又派員在温嶺一帶招募輸送卒一千名現已足額經寗台何鎭使派阮參謀點驗後由海門分乘超武福州兩艦運送赴閩 
　　寗台何鎭守使昨將鎗决梁兩雙半案内匪犯張小林等十八名曁盜犯王小華等四名判决主文錄呈督軍查照 
　　樂清縣吞匿元年份南米案一再澈查係故書馮吉人侵蝕已嚴令狄知事向家屬提審追繳 
温處兩屬鹽税加徵案因人民反對又將停頓 
　　杭縣官營産事務所李所長昨呈解新市場官地標賣繳價洋一萬七千元 
　　齊省長昨飭財政廳提前撥解八月份警備隊經費八萬三千 
三百元 
　　京畿混成旅旅長吳長發因夏正二十二日爲母稱　昨來杭寓介弟吳長齡（督署稽查長）管驛後私宅 
　　福建高審廳長葉爾衡昨因事來杭寓新市場清泰二旅館 
[泰興縣選舉釀成教案]  
　　江蘇省會選舉業已事竣各縣選舉訴訟案頗多惟泰興縣辦理選舉釀成民教交涉迄今尚未解决茲將駐寗美領事索克斌致省長兩函錄下 
　　（其一）頃據鎭江美國長老會教士包志登報告在泰興縣屬發現最重要之仇視中國教友情事該會有中國教友兩名在泰興刁家舖地方受有該處官長兵士之虐待奇辱查該報告内稱有慕道入教之嚴瑞亭偕同教友朱士志至刁家舖地方教堂於星期日前往禮拜迨至該地正值地方辦理選舉時因該兩教友之名亦在投票人名之列是以前往投票詎科投票之管理等禁止彼等投票因係教友無投票之權維時有四人特别反對卽新選衆議員葛夢樸教育會長蔣少齋巡警長蔣炳華學堂教員孫功甫等該四人即令當地兵士將該兩教友反捆從刁家舖游行至口岸地方該口岸係該兩教友原來處所及至口岸時復將該教友游行街市鳴鼓吹號以示該處居民見其受辱於往返街衢之後又將嚴瑞亭朱士志等領入廟堂强令跪拜偶像當因該兩教友不允跪拜於是苦打强令跪拜以致該兩教友身受重傷又經拘押一日嗣由泰興縣知事釋放等情查入教之人與未入教者應按照一九零三年中美條約第十四欵所載享受同等之權利貴省長定悉無欵該條约内載中國官員亦不得歧視入教不入教者須照律秉公辦理使兩等人民相安度日等語此次不准嚴瑞亭及朱士志投票選舉因彼入教之人實與條約大相違背且虐待教友一節尤須將所施虐待之人從速懲辦誠恐以後凡有外國教友之處必令發生重大之虞相應函請貴省長電飭泰興縣知事嚴辦仇教之人並令准嚴瑞亭朱士志投票選舉不致阻碍尚希早日示復爲盼 
　　（其二）案查本年七月二十三日本署去函以泰興縣屬口岸地方中國教友被虐待一案茲復據該會呈稱泰興縣知事不遵照貴省長之命令將仇教首領嚴辦等語查教友嚴瑞亭朱士志被該縣拘獲後即勒令出具安分切結至結内所叙之詞爲该兩人之所反對係被勒逼簽押該會之首領包志登曾面晤該知事請將該結收回據縣知事面答該結與簽字人無傷不致以此結之作用與彼等有損並據縣知事對包志登面述擬將該兩教友用轎送回口岸由該縣知事及泰興軍官同送前往經該處紳士阻止該縣知事復擬使兩教友自回口岸一面遣派代表至該處教堂内道歉當經包志登允照辦理詎該兩教友至口岸後復被諸人虐待包志登對於以上情形之眞實足可宣誓可見該縣知事係欺哄包君及口岸人民茲本領事復接有中文報告足可憑信内稱貴省長已兩次飭令縣知事辦理此事而該縣知事秘密集議誣報貴省長等語如縣知事對於貴省長能以誣報事殊不了所有包志登報稱被縣知事欺騙一節深信貴省長定能認爲眞實該知事應付懲戒是縣知事顯受紳士之運動不敢將眞實情形呈報貴省長者總觀以上情形相應函請電飭泰興縣知事令將仇教情事立時禁止應准該處教友照常禮拜仍將前次罰辦嚴瑞亭朱士志之人從嚴懲治如縣知事不遵貴省長命令則將來之因難必致有加無已即如上述深恐外國教士亦受牽制也希即早日示復爲盼 
[南京快信]  
　　曹銀通電敬日赴保定檢閲軍隊 
　　國務院咨行齊省長力行新政從改編村制入手省署昨特召集各科人員會議着手進行 
　　李督復張宗昌電令保守防地方戒躁　免誤軍事 
　　陸軍部諮議夏澍春少將昨由濟南來寗謁見李督接洽軍事今晨乘輪赴贛 
　　蘇紳昨聯電北京同鄉京官請就近向政府要求土藥免銷蘇省以免蘇民重罹煙毒駐寗美領事昨謁李督聞亦爲勸阻製藥銷土事 
　　駐寗日领事昨晉謁李督齊省長陳述該國缺乏糧食要求在蘇採米濟荒聞李齊兩長以蘇省歷年歉收自供不足婉辭拒絶　　蘇新國會議員王玉樹徐嶲日前返寗昨又乘車入京 
　　蚌埠迭破黨人機關鎗斃數十人旅館客棧主人亦多被株連　　徐州張鎭守使日前回徐祗留一宵翌日卽仍回碭山駐防 
　　江寗齊鎭守使昨赴鎭江查勘要塞回准明日在小營檢閲新 
招補充旅軍隊 
　　第七十四旅旅長陳調元電告窰灣鎭匪勢又熾已　馬步機關鎗兩連馳往痛剿 
　　皖北匪勢日益蔓延軍署抽調第六師步兵兩營開赴六合江浦駐紥以防皖匪竄入蘇境 
　　本届秋丁祀孔李督派何參謀長齊省長派蔡政務廳長代表主祭 
地方通信 
[青浦]  
　 
　　竊賊溺斃之餘波本月二十一日青浦北門外趙屯橋鎭有偷雞賊一人在鎭行竊爲某店學徒發見糾合多人上前兜捕該竊賊舍雞狂奔逃至鎭外爲河渠所阻捕者仍尾追不舍遂踴身入河濳匿水底以期暫避嗣因捕者守候不去竟死水中翌朝屍身浮起由鎭人爲之備棺掩埋事後有某某等以小竊偷雞罪不致死擬即呈縣提究 
　　竊賊拒捕案續聞前報載青浦竊賊拒捕斃人一則尚非眞相茲據該縣署中人云本月十七日據縣城南門外許家𡉑居民孫顯榮報稱十六日夜九鐘伊子鑑生聞隔港許姓水車響動起視港内有江北小船兩隻呼同鄰佑上前盤問致與江北船户朱德開爭鬭鑑生被毆傷中要害移時斃命請求履騐并解送兇犯朱德開及與朱同行之船户顧明松并一十三齡之子到縣時知事適先期因公晋省由司法主任姚熙績驗明孫鑑生被毆身死屬實并眼同屍親地保勘明江北兩小船中除朱船内之竹竿兩根據屍親指稱係竊自車棚外餘各存南瓜數枚一無别物解署人犯亦祗未德開及顧明松父子三人並無十四人之數預審後均經分别覊押亦未開釋一人云云 
[松江]  
　　金山螟患本邑自立秋後天氣異常亢旱華氏表恒在九十六七間不雨者幾將匝月詹知事特派施某到松禮聘黃冠羽士者流來金擇地東林寺設壇建醮三日並禁止屠宰以冀默迓天庥至初十後始迭霈甘霖溝澮皆滿各界莫不喜形於色然對於螟災繼續一層迄未少息本省當道曾一再嚴電各縣限期肅清省公署所委史君與實業廳所派技正李君於一月前先後蒞至往來松金兩縣督促各市鄉各自設局分頭收買蟲蛾卵塊辦理殊爲認眞金邑定價每蟲或蛾三百頭給錢百文每日各局所收之數多者十餘千少或數千文因鄉民迷信天意撲蛾燈等之設置不能依法奉行故也詎自望日起各處田中發現三化之卵塊彌望皆是一般人士大起恐慌而鄉人不識反覺不甚經意於是縣署收銀處李夢徵君偕同夙具熱心之植物家張作梅君并各學校學生分往四鄉奔走演説經此一番當頭棒喝後鄉人始知三五日内三化之蟲即將發生不可救藥然後始肯竭力收捕到局領價第一日每一卵塊值錢一文次日分設三局各處捆載而來途爲之塞祇市區三局十七日一日中發去英洋一千二百餘元而後來者尚如山陰道上應接不暇辦理者恐公欵將竭不得已於下午起減半發價每兩個卵塊給一文明日市公所中亦擬設局收買由該所總董蔡德純君親自辦理以輔官廳警局之不逮據一般人之觀測逆料明日來者必更較今日爲多云現在市區共設四局已發去四千餘金明日起將動用積穀内存典生息之欵然亦爲數極徵云按某君附來卵塊樣子一根因已乾枯故收到時並未出蟲也 
　　演劇酬神之無謂松江治南漕涇鎭現有楊某顧某周某等倡議於七月晦日地藏王誕期集資演劇五天酬神祈福並遍發傳單通知鎭上各商舖准期一律懸燈結彩惟聞該鎭某紳以鋪張過甚届時難免無地痞賭棍借端胡閙擬即函請該鎭有責任者轉呈縣署嚴加禁阻藉保治安蘇州 
[蘇州]  
　　反對指銷存土續誌蘇垣公民宋銘勳等及蘇州總商會反對存土指銷蘇省先後電請軍省兩署轉請中央收回成命已記前報日昨又有江蘇省員張援馮世德江湛黃次山吳福康等電致吳縣教育會農會蘇州總商會云存土指銷蘇省名爲製藥實陷我同胞於萬刦不復之域痛旣切膚情難緘口除懇請軍民兩長電部請免指銷外尚乞先時籌商方法合力防止誓不使烟毒復熾地方幸甚 
　　飭查閑居軍官蘇常鎭守使接李督軍訓令云准陸軍部咨開近來各省添募新軍爲數甚多所有各軍之見習生及本部候差之軍官學生均已派充新軍官長而各省軍隊仍招募未足需用軍官甚衆爲此咨請迅速調查本省有無閑居之軍官學校畢業人員取具詳明履歷呈報來部以便臨事　用等因准此除分别外合亟令仰該鎭守使迅即調查有無前項畢業人員呈報核轉 
　　借漕尚無把握財政廳令飭各縣知事商偕冬漕吳縣每年應徵漕糧六十餘萬照十成之三核計應借洋十八萬元當經吳秀芝知事將奉頒定章分印轉送各富紳及各市鄉董事分别籌商勸借日昨縣署督徵員薛少泉又具公函分催各紳董迅速籌借迄今已届八月下旬期限甚迫究竟能否如數籌借尚無把握現吳知事因與前知事孫少川會算交代赴寗擬先將借漕爲難情形面陳財廳長請爲核示 
　　劉銘勳宣布無罪本城南區分駐所巡官劉銘勳掌頰足跌賣報人徐榮貴一案前經縣署傳集屍親徐黃氏徐松卿曁嫌疑人劉銘勳開庭集訊因無結果將劉送還警廳看守茲聞縣署忽於日昨判决宣告無罪其判决書大旨謂據屍母徐黃氏供稱屍子徐榮貴確係因病身死與劉無干至次子徐松卿控請蘇常道署蘇警廳長澈查一節松卿雖出繼黃姓究與榮貴同胞弟兄旋見蘇地各報登載被毆各節是以情急誤會等語劉銘勳依律宣告無罪送回警廳查收至劉銘勳反訴部分亦不成立此判自此案宣判後外間對此推測之説甚多 
[鎭江]  
　　二浦發現螟蟲金　縣東二浦農民所種早稻被螟蟲咬傷稻莖枯萎者已居十分之二刻正由該處農民奮力搜捕 
　　銀行派定代表财政部爲統一銀行規程起見定陽曆九月一日舉行全國銀行會議凡國家銀行與地方銀行均須推舉代表晉京與會協議整理方法此間交通江蘇等各银行赴京代表業已派就約二十六日聯袂北上 
　　拒絶包銷烟土存土專賣已由中央指銷蘇浙贛鄂等省並在上海設立督銷局着手進行鎭郡土商某某等數人赴滬運動包銷業經訂立合同認銷若干箱不日即須開辦惟此事浙省各圑體已反對甚劇蘇省蘇州商會等亦經電省拒絶鎭郡商會曁紳商各界刻亦電呈省署請飭縣嚴厲查禁勿予入境以絶毒氛 
　　小學定期開課鎭城中小各學校現以暑假期滿遵照部定開學日期照常開課所有國民學校一律於二十三日開學四高等小學則定二十八日舉行開校禮 
　　揚州 
　　運使追繳借欵淮運使張季煜去歳徇江都前任周知事之請挪借鹽欵二萬元修築瓜洲兩岸河堤以田畝捐收齊抵還茲運使以田畝捐早經收齊此項借欵並未歸還特訓令場運局於二十四日咨行江都縣趙知事亟速撥還濟用 
　　盜犯供認行刦江都裔家集房宏義家被刦案内獲犯葛小馬項四胡保揚三名迭經趙知事委承審員鞫訊均供認行刦得贓不諱擬定徒刑於二十四日詳請高等廳核奪執行 
　　匪徒白晝攫洋城内龍頭關地方二十四晨有某甲携洋二十五元經過其間詎有匪徒三人向前搶攫某甲大呼求救經人知覺當場拿獲一名　拘縣署訊究 
[寗波]  
　　拒土消息鄞縣公民錢裕嚴樹威黃善祥等一百七十四人前在該鄉自治機關議决對待承銷存土辦法四則（一）無論何人如有承銷存土者全邑人民認爲公敵（二）如商店承銷者將期貨物一律收没繳存官廳充公店主驅逐出境（三）如人民承銷者革除其宗譜所有房屋田畝一律收没充作宗祠公産並將其人驅逐出邑（四）施行上項辦法時如官廳干涉誓以全邑民命抵禦之又寗波吳昌祺等前亦呈請省憲請爲力維烟禁昨得齊省長批云此案業經本省長會同督軍電請中央免予指銷以維烟禁在案至該員前頒獎章獎證應即知照 
[杭州]  
　　最近拒土之文電杭總商會會長顧松慶副會長王錫榮昨呈農商部文云呈爲陳乞咨請嚴禁謡言以定人心而維烟禁仰祈鑒核事竊我浙自禁烟令下有犯必懲不稍姑容爲强國計即爲利民計浙民知官廳用意之所在縱多方檢查而不以爲擾嚴行懲辦而不以爲苛始而售者停止繼而吸者戒絶漸至種植　粟以資事蓄者亦皆改種米麥無敢或違未及十年次第肅清收效之速無逾我浙固由功令之森嚴足徵人民之自愛當時市售戒烟丸亦在禁止之列鴉片製藥名異實同若今日之准銷是則前此之禁止非前此之禁止是則今日之准銷非二者之間威信繫焉况浙江爲完全禁絶省分已雖需藥之必要明知禁烟成績惟浙最優當有政府所洞悉决不至指銷及浙致棄前功第道路暄傳日盛一日人心震駭商市動摇松慶等目睹情形難安緘默爲此呈請鈞部　核仰祈准咨内務部嚴禁謡言以定人心而维煙禁實爲公便伏候批示施行謹呈杭總商會昨又接　陽來電云顧會長鑒奸商包銷存土不顧我浙久已肅清之烟毒立潰隄防敝縣各圑體正在開會籌議拒絶方法欣悉我督軍省長已會銜電部請免指銷不勝感頌除昨日報載貴總商會之警告當立遵行外嗣後無論如何均願併力對待决不使敝縣境内有絲毫波及謹此電聞富陽縣自治委員陸衍祥吳善公商會長方理農會長方璐教育會長許正衡勸學所長朱邦彦貧民習藝所長裘廣居等同叩又接餘杭商會復函云接奉大函並請維烟禁呈稿熱心仗義佩慰莫名吾浙烟毒早告肅清不　復有存土派銷之議前功垂墮後患堪虞自非協力拒絶不足以收效果敝會業經開會集議勸告各商務顧公義勿爲利誘並電軍民兩長毅力堅持呈咨府院各部請免指銷浙省惟天下事每多由幻而眞設爭之無效謡言竟成事實則實力對付方法不能不預爲籌及側聞貴會有續開大會之舉擬定如何抵制佇候明教敝會當一致進行共圖挽救云 
[安慶]  
　　贊助法國協會外交部有函致皖謂法國人士創立國人報功之愛國協會募集會費於法國及各地戰場樹立各項紀念碑石上嵌榮名表鐫刋法國及協商各國軍士或中立國志願兵士死於戰事者之姓名以爲永遠之旌表我國谊應贊助囑相勸人會等情現黃省長爲聯絡國際感情起見已入該會並咨助會費并函勸各僚屬先照章繳納會費以示提倡 
　　限期催造决算安徽財政廳近以各機關四五年度决算迄今尚未造送廳署者頗多前雖開單呈請省署飭令趕造而造送者仍復寥寥茲該廳又呈請省長謂限期已逾部文催促甚嚴　再宕延定干部詰再請嚴催云云黃省長已特令未造送各機關限十日内趕造齊全逕送該廳彚編矣 
[漢口]  
　　京漢路水阻近聞大石橋被水冲斷後近因天雨乍晴山水一落千丈三數日間卽將被淹之鐵路完全退出鐵路管理局刻已派工前往修築業於二十號大開工作惟鐵橋被冲損失不少刻須添配恐非三五日所能告竣聞鐵路管理局因小冀鎭被淹路線完全退出尚無損壞爲利便交通起見特由許州售客車至衛耀府中經潞王墳須搬運轉車一次再由衛輝府開正式短票車抵京以便京漢旅客至潞王墳被冲之路線均已退出惟冲斷之鐵橋左右一帶約半里許地勢甚低尚在水中兩三尺之深一時恐難退出且每逢山水泛溢之際該橋甚爲險惡鐵路管理局爲急圖利便以爲久安起見特派土工將該橋一帶另行塡高將鐵橋鐵路另行修築以免交通久滯時生危險 
　　大水冲破堤垸黃陂夏口交界之長樂堤垸綿亘十數里爲兩屬人民之保障近因秋水泛漲兼之大雨連綿於二十號清晨陡然冲斷田地盡成澤國房屋宛在水中一片汪洋情殊可慘 
[濟南]  
　　省長愼重民食省公署訓令各縣知事略謂查本年吾魯五穀尚稱豐收民食可望充裕然濟西東臨兩屬連年荒歉尤賴　長補短接濟食用所有各地糧商請弛米禁運販各處者一槪不准俾免商人之壟斷以重民食云 
　　文登風潮近訊文登縣鹽税風潮迭紀前報日昨張護督致電政府云文登人民違抗鹽務加税一節前經派兵鎭壓民心已安日前忽有匪徒聚衆爲亂當調軍隊馳赴靖海衛曹家渡等　剿捕獲匪二十四名遂向附近各村曉以大義已各翕服云云 
　　土匪受撫消息魯省土匪計分五股其史郭兩股業爲湘省招去范明心現亦商有成議于三黑受撫復叛惟顧德林一股日前經龍濟光派謝寳軒來東收撫與顧磋商業有成議事爲張總司令在漢探悉致電中央阻止嗣張總司令由漢蒞津又令前第四旅長李得厚馳至匪巢與顧磋商令其投誠本省爲國効力經顧匪允可張總司令即電令第四旅長張善義督隊前往高唐監視編制旋又發生他項糾葛未能着手聞現已磋商妥協改期編制矣 
雜評一 
[爭之進步（默）]  
　　從前之所謂爭彼此各揭敵黨之内幕非曰某派如何運動卽曰某派如何計劃以互相攻擊爲爭者也而今則不然彼此各貢其贊美之詞非曰某之心跡如何淡泊即曰某之態度如何退讓蓋以互相恭維爲爭者也以互相恭維爲爭而其爭乃愈進步矣 
　　雖然特恐恭維過甚將來亦無以自解耳 
 
 

Page 8

 
 
 [G 
[第一臺二十夜戲（大减價）三等正廳一角二等正廳二角上層包廂二角頭等正廳三角特别包廂五角特别官廳六角]  
吳桂芬　狀元譜　水上飄趙雲卿　梵王宫　元元旦孫九林　金山寺代打出手　王蘭芳李慶棠　雙珠鳳　羅筱寳　捉放曹　張鶴樓小楊猴　（破仙人担拿高登）　本金茂三麻子　水擒龐　王德義石月明王靈珠　（紳商煩演汾河灣）　小金升普佑安馮志奎　代失街亭空城計 
[新舞台二十日戲減價注意二等五分　頭等七分　特廳一角　特廂二角　月樓三角　花樓二元]  
湯雙鳳　過新年　潘桂芳　盜宗卷　劉漢森許奎官張順來倪金利　盜魂铃　劉漢臣曹甫臣　空城計　（張德祿潘海秋）　陰陽河　鍾鳳林邱治雲趙文連夏月潤歐陽予倩夏月珊周鳳文汪優游查天影邱沁如　准演頭本笑笑笑 
[新舞台二十夜戲價目注意二等一角頭等（二角特廳四角特廂五角月樓六角）注意逢禮拜三六日准演好戲]  
曹甫臣　打龍袍　劉漢臣　李陵碑　潘桂芳夏月潤張德祿許奎官　難中得福　趙文連汪優游歐陽予倩周鳳文查天影　王熙鳳潑醋　汪優游張德祿夏月潤歐陽予倩夏月珊周鳳文邱治雲潘海秋　（初次新演二本半文錢） 
[大舞臺七月二十夜戲本台特煩優等藝員准演拿手好戲價目注意特别包廂七角特别官廳五角二等正廳三角三層包廂二角]  
王祥雲張春海陳月樓　（靑石山）　劉蕙琴張桂芬　拾玉鐲　孫紹棠田桂枝譚月明劉蕙琴趙竹卿于振廷姚俊卿白玉崑毛韻珂趙如泉張桂芬陳月樓王祥雲佳楣李勝奎陳嘉璘范敏兒　九本宏碧緣 
[法界三洋涇橋新開昇平舞台男女合演二十夜准演拿手好戲（電話）三千一百廿號]  
（價目注意）　特别包廂五角　特别正廳四角　頭等正廳三角　二等正廳二角　三層包廂二角　四層一角 
李松山○御林郡　白雲峰　滑油山　陳寳峰　黑風帕　金紅艶　明月珠　姜君池王玉祥　金錢豹　張瀛洲　刺巴杰　小翠英小桂英　陰陽河　周聞天梁俊圃　華容道　碧雲霞小鴻奎　小上坆　于雨亭薛蘭芬　武家坡　郭玉庭譚永奎梁俊圃李春來沈韻秋六陳風李德山彭春芳　天霸招親義旗令促薛金龍講堂鬥志 
[天蟾舞台七月二十夜戲特煩著名藝員拿手傑作]  
（每逢禮拜六禮拜日准演日戲文武藝員一齊登台）電話三七○二 
余瑞廷　康氏哭靈　李長勝　雌雄鞭　殷春虎小桂元諸雲仙　普球山　富仙舫　太君辭朝　李寳龍張德俊劉松亭張德武　代演金殿伐子都　劉玉琴　梵王宫　吳鐵庵　捉放曹　尚和玉小活猴婁廷玉小寳翠諸雲仙　水濓洞　尚小雲　女起解　林樹森林顰卿小達子劉玉琴李桂芳小寳翠小金奎何金壽殷春虎洒金紅林樹勛　全本節義廉明 
[大世界内大劇場七月初十二日夜戲目]  
日戲 
馬金鳳　不愿意　鮮靈芝　麟骨床　繼小芬　李陵碑　小長庚小黑燈　蓮花湖　高蓮芬　斬黄袍　金菊花　三疑計　楊金仙　反延安 
夜戲 
周寳寳　打龍袍　金菊花　遺翠花　繼小芬高蓮芬　雙獅圖　楊金仙　小放牛　小一陳風　泗洲城　金菊花鮮靈芝楊金仙陳長庚馬金鳳　四翠屏山 
日夜開演　特别靈猴奇犬　猴犬演戲 
影戲　准演科學大偵探　毒手盜連台共三十本今演第十七八十九廿本 
[昇平舞臺開設法界三洋涇橋吉祥街中男女合演]  
沈韻秋李春來　二十夜天合演壩招親捉薛金龍講堂鬥志　碧雲霞　二十夜小上坆　張瀛洲　二十夜刺巴杰　筱翠英　二十夜陰陽河　李德山　二十夜講堂鬥志　筱桂芬　二十夜陰陽河　周聞天二十夜華容道　于雨亭　二十夜武空坡　姜君池　二十夜金錢豹　金紅艶　二十夜明月珠 
[天蟾舞臺禮聘南北著名最優等文武鬚生]  
楊瑞亭程少餘霍春祥劉振九　頃己到申擇吉登台 
[三馬路回亦舞台回大新街回葯風新劇塲回]  
（日戲）月樓二角廳廂一角（夜戲）月樓四角廳廂三角頭等二角二等一角茶券通用一日一角夜二角 
[著名小生黄鵑聲今晚登檯二十夜戲愛國懴情]  
●小生戲完全矣 
小生有風流滑稽俠義寒酸戇直悲苦之分　本社俠義贛直寒酸悲苦有正秋　風流瀟洒有一飛　而兼滑稽者尚付闕如　寄塵與鵑聲共事久　以其藝兼莊諧　于滑稽一門　憂憂獨造　自成一家　故介紹入社　從此小生戲可以全美滿矣　今夜登台　演其傑作　情節非常曲折　男角女角均有戲做　亦莊亦諧　宜悲宜喜　老生滑稽　都有地位　在法界演此劇　人皆大爲歡迎　各界士女　幸來一觀此獨一無二之特别好戲也 
[苐一台二十夜特煩全班文武藝員准演著名拿手歷史好戲二等正廳二角上層包廂二角頭等正廳三角特别包廂五角特别官廳六角]  
羅筱寳　捉放曹　石月明王靈珠　汾河灣　普佑安　空城巧計　三麻子　水擒龐德　張鶴樓　鬧艶陽樓　元元旦　水漫金山 
[新舞台注意二十日起每日連演日戲]  
敬啟者本舞臺前次連演日戲深蒙各界歡迎嗣因天氣炎熱暫行停演刻己秋凉准於二十日起仍然照常每日戲全體藝員一齊登台特此佈告（減價注意）二等五分　頭等七分　特廂一角　特廂二角 
二十夜演新排二本半文錢 
[勸業場]  
價目下午六時前盤梯兩角六時後盤梯一角童僕減半 
十七起聘請（眞正）大力士日夜演未曾見過驚人絶技 
二層商場菜館三層遊戲園四憎七層 
髦兒戲二十日 
董奎官　大回朝　徐春芳　烏盆計　五翠鳳　池水驛　張彩雲　六月雪　一枝梅一品紅　明月珠　（汪處）　黄鶴樓 
二十夜 
董奎官　渭水河　徐春芳　牧羊卷　牡丹翠　富春樓　王鳳卿　陳宫計　一枝梅一品紅　遺翠花 
羣花會時曲京戲　小桂生　日夜　蘇灘　朱寄儒　果報錄　彈子間　程鴻飛　岳傳　朱少卿　刺馬　吳玉蓀　描金鳳 
電光影戲　全本金鋼鑽逐日開影 
（女子新劇）　日戲　痴心女子　夜戲妻妾悮 
馬金生邵文濱　改良戲劇 
望遠鏡 
本場新到超等新奇燄火每逢禮拜三禮拜六禮拜日准放務請注意 
小京班二十日戲 
趙福和●八百八年　朱福瑞　尚香祭江　王福英　蜈蚣嶺　陳福强　鳳陽花鼓　倪福長　雙四郎　周福善　演探母　趙福和宗福臯李福開（全武行）　精忠報國 
二十夜戲演 
趙福和　九龍山　王福堂　陳三兩　朱福瑞　一口劍　陳福强　新葉縣　倪福長周福善　全本斬黄袍　宗福臯茹福鍾賀福貴　（全武行大閙）忠義堂 
[京都天德堂包醫]  
○來堂保醫○出立包單○過期不愈○即還原洋○醫金藥資○分文不取○備有男女○養病房間○○代煎湯藥○藥不忌口○不悞公事○隨便往來○ 
本堂每見滬上售賣花柳醫藥者頗多考其有效者甚少不是混用倒提薰頂凉藥就用江湖生意門一套流口說的天花亂墜地震山搖妄言騙錢害人非淺本堂家傳花柳毒門仍恐魚目混珠眞假難分故而特將包治價目列名於左○初起白濁四元日久血淋黄濁十五元魚口便毒横痃四元已潰久不收口十五元小便腫爛五元至十五元婦女汚毒白帶五元血崩六元花柳瘡毒八元一切楊梅升天落地週身斑點塌鼻壞眼咽喉破爛半身不遂筋骨疼痛髮落齒落痔漏疥癬偏墜疝氣小兒胎毒以及危險大症察病受輕重訂價包治立給保單門診隨到隨看外埠不便就醫函請包治訂期不誤劣藥害人雷殛火焚○近有無恥之徒襲名仿造假貨冒充諸公請認明上海三馬路大舞台斜對面民德里口方不受奸輩朦混也 
[開設跑馬廳東首廣西路汕頭路口笑舞臺夜戲價目月樓四角包廂三角正廳二角二等一角]  
七月二十夜新添特别油畫佈景特聘越郡優等藝員合演傑作好戲 
史亦奎小鳳彩胡鳳林　潞安州　任子辰吳禎祥周昌順史亦奎林芳錦小鳳彩楊子和張寳香陳憲章俞大宗　新編後本三鳳奇緣 
[價目三角二角一角東和活動影戲園禮拜日戲一角二角]  
武昌路四號東洋廟隔壁夜戲七點開演禮拜日准三點開演 
（百代公司之新到大部好片上海歸本園一家先演） 
八月念六號至念九號准演 
龍爪共三十本奇怪化學偵探　獨一無二今演頭二三四卷外加滑稽 
[北四川路虬江路口即美租界上海大戲院老靶子路北首東崇業里隔壁]  
夏歷七月二十日念一日念二日禮拜一至禮拜三戲目 
第十一二集念三本念四本念五本念六本　世界大黑幕　竊國賊　全部十五集共計卅二本 
開司東滑稽片最新諷世影片著名哀情新片　夫追妻女騙子下堂婦 
夏曆七月念三禮拜四接演　第四五六集六大本名劇三心牌　觀劇之福音　特别包廂五角　登樓特等四角　特等正廳三角　頭等正廳二角　二等正廳一角 
[感謝良濟老醫局周鳴岐大醫士治白濁血淋横症下疳剌痛真正當日立止其效如神]  
余酒後悮入秦樓翌日忽覺尿管剌痛白濁淋漓不休即請中西醫士多方敷藥數星期不但不見其效反日見其重便後加患血淋痛如刀割二旁倐起横痃便毒尿道腫爛乍寒乍熱飲食不進終日坐以待斃正無法間●幸蒙我友晋大洋行顧君指示二馬路天蟾舞臺斜對門●良濟局周鳴岐先生爲毒門專家獨一無二即請包醫當立保單限余十日斷根永不復發據●先生云如逾限不好可還原洋醫金藥資不取分文當服珠黃止痛止濁丸每料一元服下一點鐘痛止而濁亦少接服立止白濁丸每料一元不到三天白濁斷根下部腫爛搽珠黃下疳散每罐一元連搽六日患處漲肉新肌立生又服横痃魚口内消丸每料二元外貼横痃立消膏每張一元内服外帖五天全消險症可畏全愈何速始知先生多蓄秘方臨診較廣果能功效如神可稱海上醫家之冠也　綢業褚炳生謹謝 
[懷德堂馳名老醫局王雨香大醫士]  
包治小便腄爛血淋白濁便毒横痃立包单包愈 
祖傳王雨香在申臨証三十六年專治男婦各種花柳毒症見多識廣無論凶險疑難治之必愈用藥王道活人無算永無後患四遠馳名　本醫生治症則實事求是用藥則精益求精專以　忠厚誠信爲主　比市上濫貼招紙亂登日報大吹特吹毫無實效者不可同日而語也　本堂秘製花柳掃毒珠黄丸　專治小便腫爛血淋刺痛横痃魚口便毒下疳黄淋毒濁内外毒痔囊癰偏墜楊瘡廣瘡咽喉破爛損形塌鼻四肢酸痛　服之毒從大小便而出立效如神○外搽珠黄散每盒一元加料二元　並治前醫治壞之症及變成極凶極險本醫生治之定可包醫包愈藥資從廉限日治愈不效還洋　倘用輕粉升覇毒藥爲丸天誅地滅雷刦火焚左近假冒甚多請認明上海六馬路中市朝陽萬年茶樓西首第四家恒和油米店隔壁便是 
 
 

Page 9

 
 
   
 
 

Page 10

 
 
本埠新聞 
[紐約大商行分設至滬]  
　　大陸報云紐約大商行格賴思公司向爲航業銀行業及出入口貿易等生意今將在上海設立支行辦理出入口貿易該行代表瓊斯氏即前爲太平洋郵船公司駐神户經理人者日内即將到滬並有辦事員若干人現已由美國出發預料該行支部下月初旬當可在滬開幕云 
[松江輪船失事之惡耗]  
　　太古公司行駛香港上海之松江輪船此次由香港裝貨載客來滬於二十四號夜行抵約離汕頭百餘里之洋面突遇風浪遭受損傷昨特由無線電報告滬公司請即設法派船往援惟如何損傷有無傷人情事容待續探 
　　大陸報云本埠太古洋行二十四日午後接到電信據稱該公司載重二千噸之松江輪船於星期二晨由香港開赴上海行至距香港一百八十英里距汕頭約四十英里之拉摩克島外沉没云大约松江輪船係二十四日午前沉失據本埠太古洋行之意見船中所載之客皆已救起詳細情形直至二十四日深夜尚未得悉太古洋行已電致香港汕頭兩處詢問詳情二十五日當可得覆該船本定於二十四日午前到滬按此船爲鐵質雙暗輪汽船駛行於滬港航線已有多年船長二百五十六英尺闊三十六英尺深二十一英尺又十分之六係一八八八年英國蘇格蘭格林諾克某廠所造云 
[拒絶售土之呼聲]  
　　寗波旅滬同鄉會前爲拒絶包銷存土分電原籍各官署各圑體唤起浙江全省各處之抵抗影響所及人人同此心理該會昨又接會稽道尹來函照錄如下讓三逹三樵苓先生大鑒接展代電謹悉一是承示指銷存土流入浙省一節具見關懷大局籌慮至深無任欽佩惟此事未見明文弟昨因公晉省聞督軍省長已會電中央請免指銷以維烟禁斷不致成爲事實除分行各屬一體查禁外泐此奉復祇頌台綏張鼎銘謹啓 
　　昨有熱心禁烟同志多人於下午二時假座愷自邇路惟善里一號討論組織中華國民禁烟會手續當由到會諸人公同討論僉以政府收買存土國民迭經聲拒均置罔聞此次存土旣經收買斷不能聽任政府以製藥爲名轉售土商流毒全國情願國民稍受擔負之痛苦决計要求北京政府將此項存土完全在滬焚燬以除永遠之毒害等語衆皆鼓掌贊成遂推舉起草員草擬宣言章程積極進行 
[米商囤積居奇之失望]  
　　近日本埠米價驟漲經地方紳董調查原因呈請江蘇齊省長轉電政府令知各省切實申禁嚴查偷運出口以維民食等情已紀昨報茲悉滬上各米商前聞政府允准蘇省米糧酌濟鄰國因此囤積圖利者甚多各米舖亦出爲搜羅故米價陡漲至八元之譜嗣經齊省長令飭實業廳長詳查本省米糧有無餘多能否接濟他國着即呈復即經張廳長查得現届秋令正青黃不接之時萬難遽行弛禁及接濟鄰國請爲電復大部實行拒絶該業中各囤户聞此消息頓失所望又值銀根緊急勢難周轉於是急求脱貨故滬市米價已見跌落現在最高之米每石售洋七元七八角並聞無錫糙粳亦已跌去三四角矣 
[搜括政費供給軍費]  
　　江蘇財政廳胡廳長通令各縣知事略謂頃奉齊省長令案准内務財政兩部專電謂茲當南北糾紛之際軍需浩繁仰卽飭廳將所屬各縣行政公費酌予核減俾維財政之艱迫而救國用之眉急等因合即通令各該縣知事一體知照云云 
[戴生昌湖班小輪停駛]  
　　大陸報云戴生昌公司來往上海湖洲之小輪船現停止開駛蓋以湖洲華兵於檢查内地小輪船時有所誤會曾拘去該公司用人十七名之故該公司乃掛日本旗今除要求華員開釋所拘諸人外且要求賠償損失洋三萬元據本埠該公司中人聲稱八月十六日有兵四名欲登船搜查有無違禁品船中執事因船掛日旗不許搜查爭論良久諸兵怏怏而去迨下班船抵湖州時即有多兵一擁登船將辦事員役一併拘解嘉湖鎭守使署收禁云 
[三誌信局船遇盜之慘劇]  
　　滬南日生寳順兩信局合雇一船載運銀洋貨物前往浦東大圑鎭在尖口廟地方被盜搶刦殺死舟子紹興人高念武業經縣署派員驗勘等情已兩誌本報茲悉南滙警務長翁養源驗勘旣畢即回縣城禀復杜知事以出事地點水警保安營近在咫尺竟任令盜匪演此兇劇携贓遠颺該管長官責有攸歸故飭令該營黃領哨嚴限五日内破案違干未便並聞信局同業以代客寄遞銀洋貨物至關重要邇來迭遭搶刦營業前途諸多窒礙亦擬呈請官廳沿途保護以安商業云 
[浦東發生白晝擄人案]  
　　浦東北蔡鎭一帶係上南兩縣交界之處鹽梟帮匪時常肆擾自商圑停辦後匪風愈熾茲有住居北蔡鎭南首之鄉民丁和尚因其家道小康屢有匪徒向之告借丁拒絶不允前日午後一時許丁在田間耕作突被匪徒十餘人上前按住以棉絮塞口挾之東行當經鄰田鄉農瞥見喊救該匪等即鳴鎗恫嚇故無敢攔追任彼擄去旋經丁姓家屬得悉訴知該處董保派人四出追尋杳無蹤跡遂投報該管第七區警所徐區員立飭長警嚴緝務獲解究 
[三誌德人窮極無聊之妄動]  
　　本月十九號夜英租界金隆街仁記土棧被西人四名持械入内以搜查私土爲由刦去值價三千八百元之烟土現洋鈔票逃逸當由巡街捕追獲德國人卡而林道一名搜出實彈手鎗一支拘入捕房翌晨解送公共公廨訊供管押候緝同黨併究等情已兩誌前案茲悉業由事主在總巡捕房所攝旅滬德僑肖像中認出一人與在逃之一西人面貌相似經捕房查得其人名克羅希現寓閘北華界卽於前日協同該管警區偵探前往將克羅希帶至該警區暫留俟禀明徐廳長轉禀盧護軍使核准再行往提業經盧使允可故由捕房於昨日派令二十七號西探目等前往將克羅希提回以便解請公廨訊問並聞卡而林道在押所内得悉捕房在閘北緝獲同黨一名後忽嗔忽笑胡言亂語似有神經病或言其自知情罪較重恐一朝對簿公庭無可掩飾是以假作瘋癲希圖卸罪云 
[華商電車司機人照常上工]  
　　十日華商電車公司罷工各司機人已一律照常接班開車行駛其風潮之解决皆賴高昌廟警所李巡官與憲兵第一連吳連長之盡力勸解故該公司陸總理允將九號二十四號二暗查名義取銷所有地方檢廳判决監禁之司機人吕賢佐等六人准由各該家屬按月赴公司支領工資俟期滿釋回後仍許接班開車惟聞公司方面對於此次風潮所受損失計有二千餘元各股東大不滿意已紛紛向公司詰問其車務總管周明初已向公司告假藉此下台矣 
　　又一訪函云各司機昨晨羣往公司詳詢吕賢佐等六人能否省釋當經陸總理派人向各司機反復開導並允爲力請檢察廳將判處吕等之徒刑從緩執行交保省釋如果不能辦到公司中亦當格外體恤以一半工資給於家屬俟刑期届滿仍可上班營業是以衆司機並無異言遂分别支領銅牌號衣上班開車惟查全體司機人共少缺八人除吕六人在押外尚有十三十四兩號劉棟山等兩人因被公司指爲起意罷工之首要將其銅牌號衣扣留不發故劉等又赴經勸李巡官處聲訴被扣情形李得悉後即往公司代爲調解允於午後商明陸君再核云 
[對付補徵公賣費之意見]  
　　江蘇第六區菸酒維持分會上全省維持會意見書云竊奉江蘇財政廳菸酒公賣局會銜布告責成江南北各税所補徵公賣費一案業經各區分會函請省維持會主持力爭現奉公賣局批准展緩一月而補徵辦法勢在必行我等商民萬難承認敝分會同人詳加討論僉謂公賣定章本以官督商銷爲宗旨故自開辦以來商人敬謹遵行而成效較他項捐税爲最著者亦以公棧徵收之便利不似税所辦法之煩苛也蘇省各公棧收費數量本有一定約合釐金舊制照以原重除皮折實核收從未聞有百斤祇收四五十斤之事如或有之則是公棧徵收之不力局所監督之不嚴查照部章予以懲治法所應爾理所當然而於我菸酒兩業商人無與也何事補徵何必税所夫税所留難需索苦我商民舉國上下無人不知今省局長不能體恤其苦使各税所所徵之税併入公賣代收反將公賣應收之費責成税所補徵不顧我商民運輸之阻碍不問我商民營業之困難是更畀税所留難需索之權以苦之抑何視我商民之太忍乎雖補徵簡章載有如果單貨相符不肖司役藉端索詐准由被害商人指名呈控儘法懲治之語所謂官樣文章愚我商民耳自有税所以來我商民受其敲剝　削者不知凡幾矣從未有敢於呈控者也亦未有　予懲治者也卽使呈控而懲治之而我商民之累害已不堪矣總之公賣事務公棧經理定章載明無可更變税所補徵是謂違章此不能承認者一也補徵辦法公賣定章未經規定蘇省單行名曰補徵實則加税此不能承認者一也税費統一兩業商民奔走呼號已非一日同一費欵公棧經收税所補徵統一之説已成絶望拂抑商情莫此爲甚此不能承認者一也公棧收費局所監督職權所在責任攸關税所補徵則是局所虚有職權實無責任尸位素餐徒糜國帑此不能承認者一也有此四因我商民應合全力以爭之必逹目的而後已至應付之法一面呈部請飭撤消一面呈部實行包認查蘇省公賣費預算每年收入原定八十萬元開辦至今每年所收不過四五十萬元皆不足額緣蘇省菸酒産銷祗有此數無可加多原定八十萬元實不足爲確定收數又查蘇省六年度預算收入菸酒税二十七萬零零五十一元增加税十三萬零零二十六元牌照税十二萬五千元合之公賣費不足一百十萬元而六年度預算支出公賣局經費七萬四千九百八十八元烟酒增加牌照税經費四萬零零零六元兩共支出十一萬四千九百九十四元國庫實在收入不過九十餘萬元如由我圑體直接向部承認包繳每年額定一百十萬元試辦二年滿二年後察看産銷情形酌量增加試辦期内無論收數足額與否皆由我圑體擔任其辦法以總會名義呈部包認由各分會公同支配認數按月解交總會彚繳所有各地方烟酒税費各欵　以定率由各區分棧督同各支棧經收或公同商定統一税率呈部核准宣佈業衆　　徵收由各區分棧與分會確數於國於商豈不兩有裨益乎倘或官廳不顧商情對於包認辦法不能變通我商民惟有要求統一徵收請將分賣局棧一律裁撤併歸各税所一道徵收以節糜費而紓商力補徵辦法絶對不能承認否則我商民自九月一日起各取自由行動以待後命是否有當伏候公决 
[織布廠亟宜自保信用]  
　　中華國貨維持會致各織布廠公函云逕啓者頃接駐元山領事來函報告上海出口輸入朝鮮之絲光電光等布有短碼　弊致失信用而阻銷路等語本會以事關重要於國際貿易頗生影響經評議會公决轉告各織廠各商號注意督造詳細挑選斷不能再有前項情弊庶收已失之信用而望將來之發逹素仰貴業同人洞逹商情周知全局决不致貪小利而蒙大害惟間有不肖者罔知利害欺蒙外商或所難免商請互相勸告俾得弊絶風清除將原函報告另錄附閲外務希查照示復爲荷 
　　照錄元山領事來函敬啓者近年來上海所出之絲光電光布價廉物美朝鮮人評判甚佳自民國四年輸入元山後逐漸加增至去年入口價額已逹四萬九千餘元方謂前途暢銷正未有艾詎料本年春季輸入祗得二百餘疋深以爲怪迨後詳細調查始悉近日所出之布逈不如昔非但織線鬆疎且常將機頭一幅夾雜其内每疋號稱二十碼祗得十九碼更有十八十七碼不等最可恨者往往有外觀是屬成疋而内裏爲三四幅凑合使買得者一無所用諸如此類百弊叢生因此内道小商不敢購辦查華貨在北韓銷售本屬爲人所嫉視正宜精益求精以推廣銷路何期先自作弊予人口實從前絲貨已有此陋習以致爲人抵制現絲光電光布更蹈此覆轍殊堪痛恨素仰貴會熱心維持國貨爲此函逹請煩轉告絲光電光布織廠莫自失信用以閉塞其布銷路是爲至盼 
[反對金幣借欵之進行]  
　　全國抵制金幣借欵聯合會上海分會自宣告成立以後即函電各省及本埠各圑體請求同意覆函贊同者已有數起昨聞該會發起人虞兆芳等擬俟得有各圑體過半數之答復即當通告開一全體大會公舉會長以便進行茲將該分會昨日所發之函及接到鐵業公所之復函錄後 
　　致天津商會聯合會函警啓者金幣劵借欵發生後貴會首先遞呈反對仰望高風無任欽佩爲時已有半月想該呈早已批發祈將政府批語錄云爲盼諸君子領袖全國商界諒必有以挽救之如有進行良法得逹取銷此種借欵之處望乞隨時賜教敝會願聯絡各圑體爲貴會後盾諸希垂鑒立候示復順請籌安 
　　世春堂鐵業公所復函敬復者頃承賜函仰見熱誠毅力欽佩莫名金劵條例傷殘國脉已逹極點惟此事以金融一業受創最深敝業則間接蒙　對於貴會主張自表同情至祈積極進行拯民水火延企無已復頌偉　 
[麫粉船在途遇盜]  
　　船户李蘭洲前日（陰曆十七）由南市承裝麵粉五百包開赴浙江嘉善夜間十點鐘駛至南黃浦長十八里地方突來盜匪七八人駕小划船兩艘　截去路躍登李舟手中持有刀械不許喊救搜去現洋十六元並將麫粉搬運過船幸有小火輪汽號之聲不敢久留仍駕小船而遁惟已刦去麫粉三十四包昨日經李回滬報告貨主立即繕具失單報告水陸警察請爲查緝聞其所失麵粉袋上均有申大牌號云 
[俄德軍約已有譯本]  
　　江蘇特派交涉公署昨奉江蘇齊省長令頃准外交部咨以現在本部譯成俄德軍約一書如需備閲請將所需若干部函請照送等情除函各機關外特令該交涉員一體知照 
[監視由閩來滬之散兵]  
　　松滬護軍使署近以閩省散兵時有遣送到滬若任其逗留深恐滋擾地方應即妥爲取缔爰特令飭駐滬憲兵營嗣後令派憲兵數名馳往碼頭調查凡輪船到埠如有被遣來滬之散兵即行監視送至龍華暫駐以便電詢閩省後由滬分别遣送回籍昨日該營長已令飭第一連遵辦矣 
[閩督軍電調軍員續誌]  
　　京畿憲兵營第一連排長劉光庭日前由閩督李厚基來電　赴閩省候差已紀前　茲悉憲兵營係屬陸軍部直接管轄各級軍官遇有電調差委者須先呈請部示今該員旣由閩督電調自應電部請示故昨日已由張營長電呈陸軍部請爲核奪一俟奉到部文即當卸事赴閩云 
[免税單須貼印花]  
　　上海税務所接財廳長印花税分處長會銜訓令兩則摘錄於下（其一）手工所織土布及棉織物品免納税釐各商號所領免税戰應貼用印花方有效力凡運銷土布五千疋以上者貼用印花一元五角三千疋以上未滿五千疋者貼印花一元一千疋以上未滿三千疋者貼印花五角五百疋以上未滿一千疋者貼印花二角三百疋以上未滿五百疋者貼印花一角一百疋以上未滿三百疋者貼印花四分百疋以下貼印花二分至手工棉織物品免税單貼用印花以斤數算百斤以下者貼印花二分百斤以上者依土布疋遞次照算 
　　（其二）照得印花税發行以來各征收局所統爲發行機關同負推消責任蓋税所職司征收責有專屬非縣知事政務殷繁不遑兼顧者可比查核六年分各税所報告銷數江南各屬至多者日消一百餘元江北各屬淡旺不一至少者每日僅消一元或數角雖因各地情形不同究之事在人爲應以各該所長是否切實辦理爲斷常經本廳處會同通令各所長認眞整頓茲查七年分上半年各税所消數向來百餘元之處有增至二三百元者向來一元或數角之處有增至數十元或百元者可見各所長能盡一分之心即可獲一分之益如果放任自然税務何能起色現查手工土布及棉織物品免税單貼用印花業經另文通令遵照本廳刋發前項免税單爲敷頗多本處屈計貼用印花定非細數爲此通令各該所長對於是項印花税務須積極推行遇有塡給各項免税單照務令照章貼用印花並督飭員役於查驗單照時隨時注意如有漏貼者勒令補貼勿任遺漏此外關於推行印花各車並須加意整頓未旺者固宜设法進行已旺者尤應力圖奮勉期增益税收以裕國帑除分行外仰即遵照母違仍將遵辦情形隨時具報 
[頒發巡警因公致死之卹金]  
　　滬海道尹接齊省長訓令云案准内務部咨開准咨據滬海道尹呈稱上海縣警察所巡警蘇則甫本年四月十日巡邏至上南交界處見有瘋狗狂噬婦孺倒地奮身救護致被反噬受傷送院醫治無效於是月十九日毒發身死造具事實曁證明書據呈咨请核恤等因前來查該故警蘇則甫因公死亡核與警察官吏卹金給與案例第三條第七欵事例相符應准照同條例第六第九兩條之規定並依附表第一號巡警例給予一次卹金一百元遺族恤金五年照給五十元以示矜恤除分别彚案呈咨外相應咨復查照其恤金希即轉令如數給領可也等因准此合亟查照警察官吏恤金給與條例施行細則塡給一次卹金曁遺族恤金證書各一紙令發該廳長查收轉發滬海道尹轉給祇領並　此項恤金按期如數動放此令等因奉此並附證書兩紙到廳相應將奉發證書兩紙備文咨请貴公署察取轉發上海縣知事查照給領一面塡具請欵憑單呈送來廳以憑核發歸墊此咨 
[旅滬成都商帮之呼籲]  
　　旅滬成都商帮近接各該本號函稱由滬交郵局所寄貨物迭在距省數十里地方被匪搶刦昨日特在商帮協會開特别會討論議定由滬商帮協會電逹成都商會轉陳成都當道設法保護原電附後成都商會轉陳熊總司令曁郵務局長鈞鑒川亂迭遭川商困苦水陸阻滯運貨維艱幸賴郵局代寄貨包藉資營業乃近接各本號函稱距省數十里紅瓦店地方匪徒搶刦郵包之事迭有所見旅滬全都異常惶恐川商命脈僅恃此一線生機今竟併此而斷絶之勢必使吾全帮坐以待斃仰乞貴會分别轉懇嚴速追獲並設法保護續寄貨件以杜匪患而安商業不勝待命之至旅滬商帮協會成都帮叩 
[寗波同鄉會募捐圑大會紀]  
　　寗波同鄉會昨日在事務所開第二次募捐圑大會首由主席張讓三君宣告開會宗旨次坐辦方椒伯君報告募捐狀况略謂本日止共募到捐欵九萬餘元今日募捐員臨時繳到捐欵者計十七位共欵一千三百三十一元新會所建築一切已由工程主任樂振葆君辦理限於前定九月初一日以前准可包工開築設立商業學校事已接到寗波甲種商校章程計畫書預算表正在規劃仿辦募捐期限將届務望同鄉諸公速即募足原額募捐員均踴躪擔任務逹最後之覩的末後由會長張讓三君提議金幣及烟土兩事經衆决議金幣一事函致甬商會通告各業一致不用烟土事報登鄞人戚松齡包辦由會具函勸止議畢六時散會 
 
 
 

Page 11

 
 
[湘省歸客談]  
　　本月二十一日某君由湘省歸滬與談湘省兵災狀况慘　萬狀茲爲記述如下某君云余八月九日經長沙十一日抵衡　該處地當衝要自軍事發生之後幸吳師紀律嚴明城内死傷搶刦等事尚不多見惟四鄉糜爛尤以西北兩鄉爲最烈南鄉次之東鄉又次之近日土匪猖獗殺燒刦掠慘不忍聞居民十室九空行旅絶迹該地紳士間有發起辦圑練者即招匪徒之忌一有所闻匪首即率大帮土匪至其家焚戮全家未有幸免北軍雖近在咫尺亦無人敢請其來鄉剿匪以此該地遂無人主持現届新穀登場之候時雨時晴收成恐不及十之五六且匪徒已組織平民收租會將自分往四鄉刈稻即收成稍佳亦爲土匪囊中之物十三日至衡山此地爲戰爭區域迭經兵災被掠之户以萬計生命財産之損失重於衡陽南鄉萱洲賀家山北鄉護湘關一帶曾經戰事數十日災情尤慘本年四月問魯知事蒞任時城内祇有十七人設法招集民漸歸來現時附城十里以外土匪横行處處擄掠並據南嶽險要居民均已逃避查湘省七十五縣自軍事發生後幾無完土尤以醴陵株州爲最慘衡山亦係甲等災區祇因地方不靖調查甚難目下青黃不接災民僅僅苦饑但恐秋冬之際衣被盡無饑寒交迫慘狀將不可聞其他城外某姓被某師之兵勒索不遂其欲乃將前後門封閉然後放火全家十四口皆被焚斃又某姓兄弟二人向稱小康亦以勒索不遂被害並剖割其心而去又某村一少女有姿色遭兵士七八人各欲强姦以致不平互爭被殺死將其下體乳面雙手爭割而去以上數則均該邑紳士爲余親述其事甚確似此慘無人道實爲罕聞而該處歷遭姦淫搶掠如司空見慣不足爲奇其婦女除逃亡自盡之外鮮有能保其節者 
[各學校秋季始業紀]  
　　新閘路辛家花園中華工業專門學校原名中華鐵路學校祗有土木工程科本學期起添設河海工程科前次招生報名應考者頗不乏人定九月一日開學五日上課現聞中學一二三四年級及中學預科尚有餘額本月二十六號起續行招生有志向學者可以隨到隨考 
　　北四川路廣東小學校昨已開學新舊生到者一百八十餘人尚有報名而未到者三四十人校舍不敷現正設法添租鄰右房屋以便教育普及定星期一上課 
　　閘北七浦路唐家弄徐家園中華少年社日夜校於本月二十二日開學學生共有二百餘人尚有餘額可以插班 
　　新閘大通路上海英文學院今春開辦後專授英文現添設國文科於英文課暇每日五句鐘後教授歷史地理尺牘等課定九月一號開學 
　　長浜路中華美術專門學校定於陽曆九月二日開學現報名者頗多所聘教員爲徐詠青楊左陶張眉孫費德坤等又聞該校現組織一種週刋名曰中華美術報内容足供美術家之研究定陽曆九月一日出第一册嗣後逢星期日發行一册送閲兩期可以函索云 
[鄉民求雨之還願]  
　　本邑引翔鄉衆田户於日前求雨時曾在猛將神前許願現因業已得雨故由發起者邀同全鄉梱業籌議集資於昨日出賽猛將會一天以答神庥且適逢星期遠近工廠均皆休息故各鄉民興味甚濃觀者亦異常擁擠云 
[英副領起程往日]  
　　駐滬英副領事兼公共公廨陪審官卓乃爾君前日禀准總領事給假三星期赴日本避暑已於昨日趁日本郵船起程所有公廨陪審一席由白爾君代庖 
[北貨業之調查]  
　　上海北貨一業現值新陳不接且以北地水災來源缺少價頗昂貴茲將應時各貨調查如下 
　　瓜子産自山東膠州　州天津等處日前市上價頗公道每擔　元八兩五錢内地各行店卽乘時購辦冬貨遂逐漸漲至十一兩市貨頗見缺乏茲接來信云本年收成各地豐歉不一新貨約白露前後可以收穫 
　　紅棗津魯湘鄂均有産生銷路以冬季爲多今來源甚缺滬地存底不多故頭户現市售價每擔十二兩二户亦須八兩左右　　黑棗高低不一今上等貨竟已難得因到貨缺乏業已售罊所剩皆中下者每擔售元五六兩新貨須俟至九月中始可到滬 
[三圑體合賃高大洋房]  
　　中國救濟婦孺會上海慈善救濟會紹興旅滬同鄉會三圑體合賃老北門東首民國路華界方面二百七十一號高大洋房爲辦事機關業已遷入擇於二十七日（即明日）午後二時行開幕禮昨已遍發請柬想届時前往觀禮者車馬盈門必有一番盛况也 
[淞滬警察今日會操]  
　　淞滬警察廳長徐國樑昨日令知南市第一第二區警察署警正略謂各長警例有會操之舉茲訂定二十六日（今日）星期一下午三時半着即會同所屬各該分駐所警佐除出勤在崗守望外所有長警務各列隊衣服槪宜整潔届時齊集來廳以待本廳長點騐後如法督同會操以觀成績 
[飭屬嚴緝私鹽]  
　　蘇屬緝私統領訪悉本邑西鄉虹橋七寳泗涇等處近來時有梟匪私運鹽斤前往銷售浦東之一路庵宗界廟邱家木橋等處亦有大帮鹽船聚集秤售私鹽由各步擔挑往洋涇過渡運入本埠租界私售自應飭屬嚴緝昨日特令第二營嚴加查緝母任部下緝私各士兵得賄私縱以重鹽税 
[通緝挾資逃遁之跑街]  
　　公共總巡捕房刑事檢查科前日發出通緝逸犯文告一道照錄於下爲通緝事照得寗波慈北沈師橋人沈景福一名年二十八歳身高約五尺面長有麻招耳唇不緊閉下頷帶尖業跑街住閘北共和路六號曾在北蘇州路二百八十六號門牌内爲夥因私收客賬洋一千二百二十四元四角二分於西曆一千九百十八年八月七號逃匿無蹤業經會審公堂出票拘拿未獲爲此出示通緝仰諸色人等一體知悉爾等如知其人下落或拿獲者請報告總巡捕房麥總巡可也 
[麻袋業工人迎醮之熱閙]  
　　邇來華界各業迎醮者日有數起所過之處每由崗警查問若非預先報告由警署核准者槪行禁止昨日午後又有麻袋業小行中人舉行醮事經過各處甚爲熱閙前導有衝風馬隊六起各種燈彩　閣清客串花十景逍遥傘等若輩恐警察阻止預雇有力者百餘人沿途護衛事爲第一區警署趙墨林署長訪悉恐警界干涉必致肇釁是以傳知各崗守望切實彈壓聽候查明爲首之人再行飭傳究诘云 
[打醮歛錢之查究]  
　　孫阿胖許英仁王有才王炳慶王金寳戴瑞寳張長法王大寳等八人近在法新租界内發起打醮向各店舖募收捐洋當被探目黃金榮沈德福張掌福等偵悉一併帶入捕房押至昨日解送法公堂先由捕頭禀稱查得戴瑞寳張長法王大寳三人曾於前月在唐家灣地方向皮匠朱將朝訛索行兇迨經飭緝盡行逃逸捕房中有案可稽請爲核辦並由朱將朝投案稱被戴等拆梢不遂用鐵棍毆打左臂受傷請求驗究詰之戴張王三人供認向朱訛索行兇不諱訊之孫阿胖供民人在英租界内開設客棧不敢爲非至於打醮歛錢係王炳慶王金寳兩人所爲求察許英仁王有才同供向爲小本生意不敢爲非王炳慶王金寳均供認以打醮名義勸令各店舖捐助銀洋是實中西讞員判戴瑞寳押西牢九月張長法押六月王大寳押四月期滿一併永遠逐出租界孫阿胖王有才許有仁三人着各覓保釋放如無保人亦即永遠逐出租界王炳慶王金寳兩人各押十四天期滿驅逐出境 
[公共公廨之公醮]  
　　公共公廨吏役人等昨日延　在第一公堂外面建設太平公醮一天頗爲熱閙蓋以昨爲星期日公堂停止訊案故乘此暇日聊循舊例云 
[怡和各輪船輪替修理]  
　　怡和洋行長江班各輪船現届常例小修之時其吉和隆和德和三輪船業已次第修竣今日爲江和入塢修理仍由瑞鎔廠承辦江和竣事後於下禮拜二代瑞和行駛瑞和入塢修　再易聯和故江和開駛宜昌須在中秋以後也 
[兄弟牆]  
　　浦東爛泥渡附近鄉民陳廟桂廟福兄弟素不和睦昨日上午又因家務口角互相扭毆廟福力大將其兄廟桂頭部擊傷兩目已盲血流如注廟福見已肇禍即行逃避廟桂受傷倒地經家人舁送三區警署控訴當經曾警正察得廟桂受傷屬實飭送醫院療治廟福不顧手足之誼如此兇横實屬不法立卽飭警嚴拿務獲解究 
[請辦蕩子]  
　　陸鳳堦前日至閘北五區三分所訴稱其子福明不務正業屢次訓戒不悛請爲懲辦當經唐署員派警將福明拘案轉解司法科訊核 
[小販一蹶不起]  
　　小販鎭江人夏小寳年二十九歳前日因病倒臥於福州路青蓮閣商場隔壁　内當由特别巡捕查見雇車送請仁濟醫院醫治無效旋即斃命繼經西醫驗明夏小寳係患急病而死並無别故遂通知老閘捕房飭探查無家屬在滬諭着該圖地保報堂棺殮厝壇候認 
[虐待牲畜之干涉]  
　　公共租界北西藏路某蔴油作主陳阿大前日牽驢一頭經過跑馬ybgn用鞭痛打當被三十七號三道頭西捕查見以其虐待牲畜拘入捕房押候解廨訊究 
[茶館聚賭抽頭]  
　　滬西麥特司路五百三十六號門牌某茶館主陳梅元因容留茶客聚賭抽頭被靜安寺捕房八號西捕頭查見當將賭具帶入捕房請廨出單傳究 
[註消藥店控案]  
　　利川控衍慶堂等藥店將次貨冒牌混消有礙營業業經淞滬警察廳飭傳訊供判候查辦在案茲悉此案有人出爲排解勸令償還原告損失費洋若干元了案故姜利川於前日至廳具詞請求銷案昨經徐廳長核准將案註消矣 
[小工尋獲逃婦]  
　　小工徐錫堂六年前憑人介紹出洋一百二十元娶再醮婦彭氏爲室過門時該氏携帶前夫所生之女阿二同來其時阿二祇有十歳今已十六歳詎前年五月間該氏帶女逃逸　蹤直至前日爲徐查悉該氏與沈松良姘識同居北火車站附近乃鳴警將該氏母女與沈一併拘送五區二分所連同原告函解地方廳經檢察官略詰一過判分别押候訊究 
[撞破酒之爭執]  
　　船户范雲龍前日裝載高梁紹酒等貨泊舟周太僕廟被張阿松所駕駁船撞破酒　酒均溢出計值價數十元向張索賠不　互相爭執之下由水巡隊到來將兩造拘送地檢廳訊核 
[坍倒木料之釁端]  
　　揚州婦人湯袁氏住居蒙古路福和里前日經過江新泰木作門前被木料倒下碰痛該氏破口大駡致與木作夥陳阿慶口角相毆該氏扭木作主江五虎至閘北四區警署控稱被陳推跌受傷請爲訊辦經署員諭解司法科訊核 
[具呈人不無誤會]  
　　江蘇交涉公署據陸肇基等呈繼續請求扣留田單止轉道契由昨日發出批示云呈悉查本年四月間並未據該民具呈有案殊屬誤會事關單地糾葛仰會丈局查明呈復核奪此批 
[復訊中日商事訴訟]  
　　日商羅公司日人角田方太郎奥津守次郎田口濱之助凌田峯次郎村上助市等前在公共公廨控跑街夥夏梅堂私用定銀致受損失銀一萬餘兩曾經公廨傳集一干人證研訊明晰以原告損失洋一萬八千元應歸王潤生案訊理所有定洋二千元亦經被告證明應歸劉福順理直因着原告另行分别起訴將王劉兩人先後傳提到案各交人銀妥保無保收押在案前日（即星期六）上午經俞襄讞會同日副領事林出君復訊先由原告代表律師上堂陳述案情繼由劉福順之代表律師辯　被告在押已三月有餘原告曾謂要證日人三禮拜内可以到堂證明乃案懸日久尚未開審現悉該見證不在日本到堂無期應請察核王潤生亦延律師到堂代辯良久中日官會判被告仍分别交保還押候下禮拜六商明復訊再核 
[木匠拆賣舊料之追究]  
　　前民興劇社經理王茂亭昨至法公堂控被木匠顧阿甫將商人所置佈景上之木料及鐵條等物拆下私自售去察悉後向之理論直之不理請求訊究並由見證陳永安投稱民人在民興社管門目見顧將木料鐵條搬去是實詰之顧阿甫供此項木料實由房東陳如慶囑令民人拆去雖已言定價洋十四元惟現在尚未收到並非王茂亭之物求察並由陳如慶延賚美律師代表聲稱王茂亭業於一月以前退租已將各物搬去至木匠顧阿甫所拆之木料係在　臺上拆下並非佈景上之物王不應將房東之物冒認己物請將此案撤銷中西官以顧私將原告之物拆下售賣業已訊明屬實眷令退去限將各物如數歸還原告至於房東陳如慶稱被王冒認一節如能檢出證據准予另行起訴 
[樓窗口傾倒污水]  
　　住居北福建路五百六十四號門牌之湖州婦人章徐氏初來滬上不諳租界章程在樓窗口傾倒污水被六百七十三號華捕查見據情回禀捕頭請廨出單傳訊 
[再誌竊取銀洋之推諉]  
　　朱仁德前至法公堂控稱曾有夥計之友沈金林至商人店中躭擱詎被潛入房内竊去洋九十餘元請爲追繳詰之沈供此洋實係胞兄所竊業由父親向原告料理請求寛限判令還押限期理楚在案昨又提訊原告稱被告之父並未前來理處仍請追究判沈押一月以儆 
[摸竊金絲眼鏡]  
　　江西人陳金榮前日在福州路摸竊行人嚴芝泉衣袋内金絲眼鏡一融圖逃被嚴察破鳴捕拘入捕房押候解廨訊究 
[工人竊取洋布]  
　　楊樹浦路四十六號門牌怡和紗廠工人張扣子竊取洋布一疋乘間夾帶而出被該廠某西人瞥見唤到五百九十六號華捕將張帶入捕房押候解送公堂訊究 
[包探查獲竊賊]  
　　無賴吳連生昨日清晨至阿拉白司脱路二百五十八號門牌劉陳氏家竊得水烟袋一支手鏡一面正圖逃遁適被包探王桂亭查見向詰支吾將吳連贓帶入捕房押候解廨請究 
[竊取金珠首飾]  
　　湖北人王福亭前晚潛至靜安寺路一百零八號門牌西洋人逹夢密於（譯音）住宅内竊取内儲值洋二百餘元之金珠首飾小鐵箱一只逃出被新閘捕房包探查獲拘入捕房押候解廨請究 
[縣公署批示照錄]  
　　上海縣公署批陸潤貴呈爲田單遺失請求備案由云查二十五保十二圖短字圩二百七十八號陸裕修户則田一分五釐又同號方明亮户則圩四分四釐劃出七釐過於陶上林即陶尚林户承糧共計存田五分二釐併於方明亮户承糧飭據　書查復核與來呈相符所稱方單遺失應准備案此批糧串報紙存 
[淞滬警察廳批示五則]  
　　沈頌陶批呈悉查朱永康租賃該民房屋開設茶園乃竟積欠房租至一百四十九元之鉅殊屬疲玩已極今保人張里慶旣不知去向該民爲保全財産起見情願抛棄租值請求勒　事可照准仰候飭探傳案諭知可也租契租摺暫存此批 
　　汪海榮批呈悉查爾妻張氏私自他出如果妻母等確有窩藏爲難情事殊屬非是惟前則事過情遷後尚未成事實該民倘能善施其刑於之化自可納入正軌之中初無備案之必要仰卽知照此批 
　　　陳氏批呈悉查爾媳小如子歸省母兄爲人情所恒有該氏指爲誘騙圖賣何所見而云然此種毫無證據之詞何能據以爲證所請備案之處着不准行此批 
　　徐楚根批呈悉查吳林海等如果無故需索加入暴行儘可隨時鳴警拘究殊無備案之必要仰即知照此批 
　　顧六郎批察核呈詞殊多枝節旣有原告而又有抱　顯見健訟者從中唆使所请着不准行此批 
[滬南工巡捐局批示照錄]  
　　滬南工巡捐局批印寳福呈爲請租公地求賜核准由呈悉查唐家灣現有之浜基地尚擬築路應用碍難租給惟肇周路邊有築浜基公地一方該商民如願承租仰即來局訂立合同照章起租可也此 
來函 
[朱子棻來函]  
　　啓者昨日上海報第三張登出酒坊欠費私燒之查辦一則大不合和所有公賣局省長財政廳三署並無此批字樣卽請更正今抄上財政廳長胡八月二十三號批來呈所控事屬公賣應由烟酒公賣局主政旣據分呈仰候省長旣烟酒公賣局核示此批江蘇省長齊八月十七號批人呈上海酒商朱子棻呈一件爲擾商蠧税徇庇苛勒請遴員查辦由據呈已悉仰候令飭烟酒公賣局確切查明具復察奪此批江蘇烟酒公賣總局彭八月十七號批具呈人上海浦東酒商朱子棻請密查撤辦由一件呈爲擾商蠧税徇庇苛勒察閲抄黏明係該商釀酒延不納費經局查催藉詞挾制所言不足深信姑候令行第二區分局澈查實情呈復核辦仰即知照此批嚴家橋萬興酒坊朱子棻寄 
雜評二 
[再説孔德學校（訥）]  
　　昨評孔德學校今據某君見告乃知所謂孔德學校者不僅一個孔子乃兩個孔子也法國近世著名之哲學大家某氏AUGUGTEOOMTE學説專重試驗歐美各國盛傳之蓋即斯賓塞之先河也蔡孑民君等慨吾華科學不振徒尚浮誇之辭故發願創斯學校以傳布其學説孔子曰知之爲知之不知爲不知是知也此科學之根本義旣與某氏之試驗哲學相類　某氏之字音亦適與孔德二字相同故隨取以名其校意者蔡君等殆欲聯合東西兩大哲人之言以救世歟然則用心亦良苦矣記者誌此一以彰新教育會提倡盛意一以誌記者見聞之陋 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新舊兩國會平議] [  東園]  
　　客有間於雪海山人曰新國會諸鉅公之品詣何如山人曰不知也客又問曰舊國會諸鉅公之品詣何如山人曰不知也客曰新議員未聞建白先生不知是眞不知也舊議員已照汗青盡人皆知而先生不知其知耶其眞不知耶山人曰同此中國同此國會同此議員無所謂新亦無所謂舊議員而果皆優也置身新國會也可置身舊國會也亦無不可議員而果皆劣也厠身舊國會也固不可厠身新國會也奚其可哉吾爲舊國會溯其旣往吾不敢言吾爲新國會策其將來吾何敢料就昔而論在前止議一協約也就今而論此後不止議一協约也吾想夫公是公非自有定評金科不可改鐵案不可移奈何有以爲是者亦有以爲非者模稜　可首鼠兩端直道而行不克堅持到底徒垂司馬之空文畏秉　狐之直筆復又袒左左袒右右自取推翻爲之不振自貽伊戚夫復何言由是六百元之鶴俸莫擲牝虚一千衆之鴻才胥歸烏有不解力爭於始如太史之在齊徒聞規復於終見德星之聚粤一　不共和勿言五族一州多紛擾遑問九州秦始皇之抗儒張顧忠之射士聞之於昔以爲無故而被戕證之於今是豈無因而得禍不知南選舊猶是雙肩一口北選新亦非六臂三頭不古不今童牛角馬孰先孰後社鼠城狐錢神　靈石隠無事黃標紫標孔方兄增熏天之氣燄綠酒紅酒勾　妓分括地之脂膏嗚呼羚江夜夜風腥京觀猶凝碧血燕市朝朝雲黯高臺已塞黃金雖軍容茶火生靈其塗炭乎况巫峽蕭森閭里其蕭條乎此何世乎此何時乎固志士之所不能言亦仁人之所不忍道也昊天夢夢天心亦醉矣日暮昏昏暮氣亦深矣兄弟　牆戈操同室矣親朋競渡劍拔同舟矣誰爲戎首夫人有先見之明矣誰釀禍胎若輩有後來之悔矣逞一朝意氣之私損百姓和平之福此何世也此何時也吾思堯之納釐吾思禹之格苗吾思兩階之干羽吾思萬國之衣冠定明堂之位開五會之圖盟修八百國刑措四十年吾願今之元首明吾願今之股肱良吾願今之庶　康合新舊國會而造華夏之金湯豈不甚善豈不甚善必斤斤然分新舊爲兩途何所見之不廣也 
家庭常識 
[簡便複寫法] [  泰縣李德玉]  
於二兩洋墨水中加入白糖二錢五分用時以筆桿攪之使上下匀和照常寫字於洋紙上（不易滲水者）俟乾覆以浸濕之中國紙（易滲水者如用至薄之紙同時可覆二三張）再壓數層吃水紙於其上以手按之片時揭下即成同樣之複寫物 
[海綿之代替物] [  泰縣李德玉]  
食下之蓮蓬大都隨手抛棄殊爲可惜若摘去其蓋（即有孔處）暴於日中乾後異常柔軟用以洗拭物件功效不亞於海綿現值海綿騰貴之時食蓮蓬者如依法行之亦廢物利用之一得也 
[自製紫色洋墨水] [  李德玉]  
甲蘇木煑出之濃流液三十分明礬三分木醋酸鐵（儀器館購）二分樹膠一分混和之儲人瓶中經一二日後即成上等紫色洋墨水 
蠶業須知 
[夏秋蠶飼育法（八）] [  村士]  
　　（五）夏秋蠶温溼夫空氣中之温溼其爲主於蠶兒之衛生者固無春夏秋蠶之區别也然就實際上言之則又不盡如是矣若言温度槪以六十七八度乃至七十五六度爲宗旨但弊之在春季者每多過度之低温其時尚得借火力以維持之而在夏秋季者恰多過度之高温爾際要難從人爲以下降之此夏秋蠶之温度所以更未易於調節也無已惟有就飼育室之狀况設備遮棚而遠日光之來射或依　户之開閉拒熟風而迎涼風復於給葉之間勉爲涼冷如是種種保護皆出人力之所及以爲之則　　　之害未能全消亦未嘗不爲之輕減矣至言溼度又以七十度乃至八十度爲目的但以夏蠶時當梅雨溼氣之過度　多秋季則乾溼之變化無常故調停溼度亦在低温　　高温　耳例如低温之際過於溼潤也則可密閉户窗節制外氣依火力而推除之或過於乾燥也又得依火力以促水蒸氣之發散而調和之若在高温而兼多溼也火力旣無所用即以蠶室　行開放又不能　地而作調和至此而欲除其害則含屢行除沙及　佈　　及生石灰之外固無他法也或在高温而兼過乾也亦以朁室不能閉鎖之故祗於室内外　布清水及懸挂　筵令發散　氣並給含有多量水分之桑葉以救其弊而已其他空氣之清　與朁兒之衛生亦有密接關係者夫當氣温旣高則蠶兒之發育急進同時空氣之污濁亦加速於尋常此换氣所以尤亟亟也凡在外温旣逾七十度即須盡開障屏以便空氣流通或因此而温度更增又須將所有氣窗氣口等裝置悉數開通並於蠶架存有餘裕之間隔段插　使新陳之空氣時時交替而無些須停滯之虞乃合於夏伙期中换氣之旨矣况在秋蠶季之夜間室内温度尚有八十度者常多則此際蠶見發育之猛進夜間亦與晝間相同固不可使食桑之不足而於室内之空氣尤宜使之佳良此飼育法之一定者也世人不察乎此往往於就　之際給桑多量關閉窗户以爲常由是空氣鬰滯而出病斃蠶又何足怪乎更可慮者於夜分而適值　天空氣旣靜温度仍高室内之鬰滯因而愈甚窮其弊之所至蓋有全局失敗者焉故如夜間之氣温旣在七十五六度以上即應舉周圍之窗户適宜開放以圖换氣爲先至在温高陰暗之時尤須注意於此而不可忽倘炎熱猶是而其所以保護之者不與晝間相同則欲望蠶兒之健康而無恙也不可得矣（未完） 
短篇小説 
[氷山奇俠傳] [  常覺小蝶合譯天虚我生潤文]  
原名（ＨＡＮＯＦＩＯＥＬＡＮＤ）法國囂俄著 
　　第十九章錯怨（三） 
　　瓊仙此時已伏於老父膝次不敢仰首哀聲言曰吾親愛之父願汝恕兒弗爲兒造此空中幸福兒心碎矣舒墨客仍不解曰吾愛此非虚言也度汝心中尚横梗門第之見以爲吾家出身爵胄豈能下耦平民信如此則誤矣尚憶而父昔時亦嘗自高身價即有郡主下嬪亦復不爲所動今如何矣殆亦天降之罰所以儆兀傲之人也吾女孝必當從我之言母使我留缺憾於身後也瓊仙悽極幾不成聲曰吾親愛之父吾父欲我如何者我寗有不從但欲望此人之重來竊恐此生無此日矣舒墨客曰否吾深信雅谷之爲人必不致負心如此曰然使其人而爲汝仇敵之子汝亦將深信之乎舒墨客愕然曰汝言何指瓊仙至此不復能忍則掩面哭曰父乎其人非他蓋即費立戈總督之子也今且與亞菲爾長女結婚矣此語出無異晴空　　貫頂而下遂使舒墨客一時希望盡消歸於無何有之鄉而口中尚曰否否汝痴矣决無此事而面色乃慘變灰白至無人色瓊仙乃大侮欲進一言顧又無辭可措舒墨客則已離椅而起雙目仰望承塵其狀似痴久之乃自語曰雅谷雅谷名同而實同耶舒墨客汝庸奴竟認仇人之子爲恩天乎吾誠不幸而遭二堅彼亞菲爾之犬子悔我已甚而不謂尚有此奴調侃及於吾女吾恨不當時扼殺之也言至此忽起怒吼瓊仙駭極乃伏而痛哭舒墨客見女哭則氣又少平抱之起曰吾愛女汝以汝首貼吾胸次吾今性命唯汝一人矣汝年雖稚而識見　較我爲高天乎吾何夢夢而竟數年以來一毫無所知覺乎吾眞錯怨汝矣來以手授我容我一謝汝也瓊仙柔聲曰阿父今事已明吾無怨也舒墨客曰上帝聽之吾固一日生者必　上帝使我仇人之子無一倖存瓊仙聞此不期膚粟側耳聽之似聞樓梯有拾級之聲則心又一　思際此昏暮又誰至耶顧念未已而室門已開一黑衣之人聞然　入其後尚隨法警多人舒墨客詫曰若儕何爲其人聞語則昂其首而望承　出牒文一紙讀之曰奉法庭之命拘舒墨客及其女蒞庭聽　瓊仙大駭　哭出聲而舒墨客則徽冷笑曰佳我固早料其有此矣汝旣奉命而來吾亦不欲難汝瓊仙勿駭汝但隨我行耳其言未畢法警十人一聲號令竟已擁其父女而去（十九章完） 
 
 
 

Page 15

 
 
   
 
 

Page 16

 
 
   
 
