# 1893 - 164 - 4907240

 

Page 1

 
 
[添請京師訪事人] [  申報館主人啓]  
　　京師爲首善之區觀聽所繫紀載不厭共詳本館現擬添請一人在京師採訪時事有願俯就者望先寄緊要新聞數則並開明姓名住址以便擇定後專函奉訂不中選者概不作答俾免繁璜謹布下沈卽希諒察 
[新印增註飲香尺牘告成] [  圖書集成局代啓]  
　　魚鴈往還藉通情愫尺牘雖小道然非腹空如瓠者所能走筆而成是書係白下慵隱子所箸由頌揚禀請以迄箴戒致覆分爲二十八門門各數十首或駢或散其體不同要皆縷月裁雲精心結撰卷首冠以時令賀壽賀喜諸集句尤爲切要之文兹由飲香居士倩本局排印刻已告成每部四本定碼洋三角世有先覩爲快者請臨上海逢源里熙記書莊以及各書坊購取可也 
[希世之寳全帖已出] [  點石齋代舊啓]  
　　希世之寳挖裱錦而加楠木匣晋唐小楷加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齋加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多寳塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓顧南雅靜娛室跋翁閣學攷證帖首飛自分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之寳裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[端五說]  
有客卒然問曰今日爲端五良辰人家皆飲蒲酒食角黍中堂懸天師符或鍾馗畫象敢問昉於何代其義何居子能一一詳告之乎則應之曰端五之名見於荆楚歲時記略謂京師以五月初一爲端一初二爲端二初三爲端三初四爲端四初五爲端五珊瑚鈎詩話謂端五之號同於重九後世悞五爲午意者卽端五之所昉歟至蒲酒則孫思邈千金月令已記之言端五以菖蒲或縷或屑用以泛酒近世吳曼雲江鄕節物詞序云杭俗五日剉蒲根入火酒和雄黄飲之或以塗小兒額上詩曰細切蒲苴勸舉觴不須九節認靈菖嬌兒怯試燒春味一抺妝成半額黄角黍則其義最古續齊諧記五日以筒貯米投水祭屈原後有人夢見三閭大夫謂苦爲蛟龍所竊願以蒲葉裹五色絲纒之則蛟龍畏也好事者乃製爲角黍蓋屈子於五月五日投汨羅江因於是日命舟拯之踵事增華遂爲競渡之戲而角黍卽祭筵中所設然則此俗實起於周末豈非古制尚未亡乎客曰端五既爲屈子投江之日則後人宜同深哀痛何爲而興高采烈咸思慶賞良辰乎曰慶賞之事於傳有之其見於宫闈者則開元遺事載端午宫中造粉團角黍貯盤中以小弓射之中者得食唐書錄要午日太宗謂長孫無忌曰各賜飛白扇二枚庶動清風以揚美德劉公嘉話晉謝靈運鬚美臨刑施爲南海祗洹寺佛鬚唐中宗朝安樂公主五日鬥百草欲廣其物令馳騎取之又唐時五月五日賜百官紗服杜工部詩曰宫衣亦有名端午被恩榮細葛含風軟香羅疉雪輕蓋其時太平無事上恬下嬉是以每值芳時恣爲游戲也若夫民間則有繫五色絲者風俗通五日以彩絲繫臂辟鬼及兵又名長命縷一名朱索或組織雜物以相遺送歲時記端五都人畫張天師象以賣又泥塑其象以絲爲髻以蒜爲拳置於門上續漢禮儀志五月五日朱索五綵桃印爲門戸飾以除惡氣風土記端午煮鶩風俗通煮肥龜去骨加鹽豉名曰龜取隂陽包裹之義文昌雜錄軍中以端午走馬謂之躤柳月令事宜五月五日收藏浮萍乾爲末和雄黄作紙纒香焚之能辟蚊夢梁錄五日采百草修製桑品爲辟瘟疫等用至於懸天師符則亦見於江鄕節物詞序大略謂杭俗道家於端午送符必署天師二字以見爲神受者皆答以錢米嘻天豈有師也哉天果有師豈道家所能褻越哉鍾馗見於唐逸史明皇晝寢夢藍袍鬼逐一小鬼擘而啖之自稱終南山進士誓除天下虚耗之業乃詔吳道子如夢圖之後世轉相仿效圖成一虯髯黑面者懸諸中堂謂可袪逐么魔蕩除邪穢此李福所以有面目狰獰膽氣粗榴紅蒲碧座懸圖仗君掃蕩么魔技免使人閒鬼畫符之詩也更有閨閣之中鬥角鈎心藉以點綴佳節者南宋遺事五日爭造花花巧扇百索文花銀樣鼓兒歲時雜記端午以艾爲虎形至有如黑豆大者或翦綵爲小虎黏艾葉以戴之酉陽雜爼北朝婦人五日進五時圖五時花施之帳上雲仙雜記洛陽人家端午造术羹艾酒以花絲樓閣揷鬢贈　辟瘟扇此則蕙質蘭心獨著風流佳話者也客曰然則人皆以重五日爲惡日是何取義　應之曰是日也王鎭惡生家人以俗忌欲令出繼疏宗祖猛見之奇曰此非常兒昔孟嘗君惡日生而相齊是兒亦將興我門矣因名之曰鎭惡蓋五日生者未必果不祥也輟耕錄載虢州閿鄕張萬回法雲公者生於貞觀六年五月五日有兄萬年久征遼左相去萬里母程氏思其音信早晨而往至暮而回唐崔信明傳信明之生在五月五日日方中有異雀麕集庭樹太史令史良占曰五月爲火火主離離爲文日中文之盛也雀五色而鳴此兒將以文顯然則五日固極吉祥何所見而謂爲惡日乎客曰敬受教我與子且飫蔗漿欹柏枕或携手作耍青遊庶無負良辰美景乎曰諾及游畢而歸則楮先生卽墨侯龍賓十二友已相須於眠琴枕劍之室乃相與商略而成端五說 
[恭備慶典]  
　　○甲午年皇太后六旬萬壽舉行慶典自頤和園以迄西直門關廂及神武門沿途搭建經臺戲臺曁陳設景物處所以及綵殿應需簾帳幢幡屏幛圍桌椅披僧道法衣優伶彩衣各項綉活軟片鹵簿駕衣綢縀等物綜計約需三百萬金經内務府總辦慶典處查核康乾年間成案逐一詳造色樣尺寸數目做法清單分行奏咨蘇杭寍三尚衣照單製辦限於明春解京應用○明年恭遇皇太后六旬萬壽在頤和園宫門外搭建綵殿恭備皇太后升御金輦西華門搭建綵殿恭備皇太后降輦西直門外關廂一帶應略陳景物各節已明奉諭旨查案議奏關經恭辦慶典王大臣查核乾隆年間成案會商之下即將成案恭載綵殿形式尺寸搭法並沿途應於某處略陳景物某處搭葢戲臺某處應設經棚逐一開載請旨定奪以憑辦理不日入奏請旨 
[警蹕宜嚴]  
　　皇太后駐蹕頤和園每於皇上皇后瑾珍二嬪請安日前引扈從率多不齊經御前大臣傳諭三旗續辦事侍衛伊都侍衛等務於四月二十二晨進内齊集聽候諭旨不准一員不到諸侍衛聞之咸慄慄危懼至是晨三旗領侍衛内大臣面奉諭旨以上赴頤和園請安迭見前引三旗侍衛儀仗不齊後扈豹尾槍並不緊隨相離甚遠執事人員竟落於後致令閑雜人馬越行在前喧譁不止實屬不成體制該管大臣侍衛所司何事竟任如此 
 
 

Page 2

 
 
泄沓嗣後再遇頤和園請安前引後扈仍前淆亂不齊定卽重加懲遣不少寛假如有他項閑雜人馬再逾豹尾槍行不服約束及任意言笑者立卽拿奏請旨重辦該管官有徇情隱瞞者照例嚴處等因已嚴飭三旗續辦事侍衛等懍愼遵行嚴爲約束並分行鑾儀衛各衙門一體遵照矣 
[幼官軍政]  
　　值年旗爲傳知事所有宗室八旗世爵世職幼官應行預備軍政現經欽派謨貝子等八堂憲訂於四月二十六日卯刻在地安門内五龍亭正黄旗侍衛教塲看視宗室廂黄正白廂白正藍滿蒙漢幼官軍政二十七日辰刻仍在該教塲看視正黄正紅廂紅廂藍滿蒙漢幼官軍政爲此傳知宗人府八旗滿蒙漢各固山查照傳備 
[京師氣侯]  
　　京師自交首夏雨澤深透十七日起隂雨四翳日光不透時雨時止至二十二日未放晴光　皇上深恐有碍秋成特降綸音於二十四日親詣大高殿虔禱俾迓時暘庶於麥收無碍可見聖主之關心民瘼矣 
[螭㘭珥筆]  
　　兵部爲知照事武選司案呈所有六品廕生祥泰一員本部於四月十五日帶領引見奉旨六品廕生祥泰著以通判用欽此十六日述旨奉旨是欽此欽遵到部除咨廂白滿都統外相應知照吏部查照辦理聞祥别駕泰係已故刑部尚書皂蔭方大司宼保之文孫也○内廣儲司爲知照事所有此次恭備湖差之侍衛恩賞綢縀本縀庫於四月二十二日開放爲此知照貴侍衛處傳知三旂派員於是日辰刻赴内縀庫承領○伊犁副都統兼塔爾巴哈臺叅贊事務額副都統爾慶額於正月間偶患寒疾觸發舊傷雖經醫治奈邊地苦無良藥以致病勢延滯至二月下浣又復肚痛作瀉至二月二十九日子時病終塔城任所當由塔城官會同家丁赶爲棺殮同城文武營員咸去弔祭並傳集喇嘛唪經建醮以俟署任富副都統到塔時再行派弁護送靈柩回旗 
[陝右雹災]  
　　陝西西安府屬同官縣一帶地方於二月二十日午後雷雨交作雜以冰雹大者如李西北自何家溝起至東南太和鎭等處緜廣二三十里南北計二十里田禾麥豆悉被擊傷偃折在地儼同腐草惟計時尚早或可補種晚禾屋廬雖受損傷尚未塌劉人口牲畜間有被擊亦無傷斃之事未及一點鐘李左車卽行返旆地方官以小民罹此雹災適值青黄不接之際殊深憫惻當卽詳報上憲請撥倉榖散放急賑陝撫鹿中丞得報後委員往勘以便酌量撫恤已將情形入告紫宸矣 
[津橋題柱]  
　　天津三岔河口向有救生會預備快船隨時援救墮水溺斃者並爲之撈取屍骸上月十六日有一浮屍在豫河上流浮至及撈起則項下鐵索琅璫手足並加鐐銬且七竅中血液流出點滴不停身有傷痕雙目用石灰揉瞎當卽覆以葦席由水地方報宫請騐俄而覆屍處幾成血泊殆入水未久並非自遠處而來者少選縣宰委某員騐訖飭存案備查並給薄棺爲之成殮○河北窰窪人孫輔亭本係混星子曾因事發科以軍罪未抵配所卽已脫逃年來匿跡京都又與秃子王三毆鬥王亦非善類與孫蓋工力悉敵者去冬官吏捕之甚急擊轂下無從揷足乃相率回津王以孫係逃軍縣中有案可查意圖報復於上月十五日督率黨類持械覓孫孫未及隄防以致夫婦子媳四人一併受傷而孫所傷尤重未便舁投縣署因禀請赴寓騐明事爲道憲方觀察訪聞飭縣務將王等各犯弋獲嚴懲以靖地方而除頑梗 
[西湖佳話]  
　　前報紀張勤果公栗主定於四月二十一日已刻恭迎入祠兹悉是日現任各員及紳士親族次第衣冠鵠伺俄而崧振帥呵殿而至已初三刻率同文武員弁排班致祭禮生讀祝文畢行一跪三叩禮次及紳士再次親族分作三班行禮然後大開筵宴疉進觥籌共設二十餘筵談笑風生不拘形迹至申初諸命婦之稍有世誼者亦皆乘輿而至傍晚復設十餘席欵之三鼓時始散是晚錢塘門至四鼓時始下鑰云○聞之士　中人謂陳六舟宗師案試紹興府提覆某邑文童七十名本府所拔第一名某童不與於是心煩意亂買棹言旋及出案僅取三十五人照定額尚缺其五俄而如數補取某童始得列名　斗急馳報其家晝夜赶赴郡城尚未能入塲小覆云○上月二十三日俗傳朱天君誕辰亦無稽讕語也而無知婦女偏深信不疑是日下皮巿巷温元帥廟懸燈結綵點燭焚香雜以南調楚曲傀儡戲笙簧刮耳鑼鼓喧天進香者絡繹於途鬢影衣香如雲如水少年浪子如蠅逐臭如蟻附羶故意擠入其中肆行平泊淫詞穢語入耳難堪止不知天君何竟付之不見不聞不將左手所持黄金棍擊之○上月十三十四兩日金華蘭谿等處傾盆大雨河水漲至丈餘日來駭浪奔濤一瀉千里往來舟楫一日内可逹錢塘矣 
[烟雨樓題壁]  
　　牙厘總辦楊太守代理嘉興府篆於上月十八日接受印信是日陳設全副儀仗由總局乘坐大轎而至府轅郡中文武各官並厘卡委員砲船哨官護軍旗親兵等皆在兩旁鵠立憲駕至頭門口降輿致祭門神然後入署更換朝服在大堂上行三跪九叩禮旋升公案六房書吏三班差役以次叩賀但聞鎗砲雷鳴笙簫雨咽禮成後太守仍回總局前任宗太守交卸後卽於二十日八點鐘時乘舟赴省○硤石王店新篁濮院等處絲行業已開秤上等絲每百兩售洋二十元其次十八九元不等禾郡東栅口絲行定於廿二日開秤○上月二十日有差役汛兵由西泠橋畔押解湖北帮妓船十七艘過禾前後有砲船護衛停泊小西門外投秀水縣稟報俟過堂後再行起解後經劉大令飭提鴇妓訊詰據供諸妓皆係租來其中有蘇揚兩處人次日鴇妓相將登岸或七八人或十餘人向各店鋪求乞此蓋故意裝窮以冀掩人耳目也時適大雨淋漓濕透羅鞋有行不得也哥哥之歎聞該差等定於次日解往吳江換船遞回原籍 
[蜀道探奇]  
　　重慶初設電綫時居人不免疑慮今則官商皆以爲便幾不可須臾離日前江北旱上沱地方忽有某甲將電桿砍斷以致消息不通經電報局員張應六二尹查知函致江北廳鄭司馬將甲傳案訊究立飭工匠前往修理不崇朝而畢事是亦可謂神速矣○三月廿八日江津縣耶穌堂有婦女入内與女教士晤談適隣近演戲觀者如雲有無賴子呼朋引類往教堂窺探正值婦女自内出若輩故爲擁擠司閽者以理斥之遂致口角繼竟用武延及天主堂等處幸江津縣令卽往保護將匪類鎖拿多名事卽平定聞各堂内室安然無恙惟門外窓槅稍有損壞略予賠補卽可言歸於好○耿大令出示曉諭諸文童謂府憲已定於四月十三日開棚五月二十日考試巴縣諸童務須早日來渝勿得觀望自悞○稅務司好君博遜現奉上游檄調他往瓜代者爲鎭江稅務司夏君聞已由宜昌起程赴任矣○上海招商局總辦鄭陶齋觀察奉李傅相札委赴各口查閱商務於三月廿二日來渝在招商局暫駐行旌旋因聞訃丁艱卽乘輪東下也 
[雁蕩茗談]  
　　浙江南北雁蕩爲天下名勝之區所産茗芽其名最著其山在郡迤北樂清縣境上有百二奇峯霧重雲深日光不到兼有大小龍湫飛瀑其聲清越幾疑戞玉敲冰俗傳茶之高茁山巓者兩旗一槍須教令猿猴採摘名曰雁茗以視武彝龍井顯分上下牀今年茶市初興業此者恐裝至申未免香滲色變因在花柳塘創設茶棧招致女工揀剔並雇皖省製茶之戸爲之烘焙裝箱君謨茶譜中又添一叚佳話矣 
[藐視禁令]  
　　安慶來書云臘尾年頭各米行紛紛囤積各糧迨三四月擡價出售居奇龍斷罔利病民誠惡習也沈仲帥深爲痛恨月前面諭懷寍縣包伯琴明府謂去歲年歲尚稱中稔自春徂夏雨水調匀何致容奸儈刁牙私將米糧異常囤積趁此青黄不接擡價居奇亟宜出示嚴禁以儆將來明府唯唯而出立卽曉諭民間略謂諭各米鋪知悉自嗣米價務宜平買平賣不准高擡巿價上熟柳米每石定以三千文爲率如逾此數之外許買主扭禀重懲然日來各米鋪上熟米每石仍索價三千三四百文亦可見若輩之視法令如弁髦矣 
[戎斾赴松]  
　　本邑提右營叅將廖楚才叅戎將赴松郡謁見江南提督譚青崖軍門已紀前報兹悉叅戎於前晚乘坐大轎出轅至大碼頭登舟當卽解纜向松晉發 
 
 

Page 3

 
 
[冰廠被焚]  
　　滬北鐵馬路北首穿虹浜地方冰廠林立此處係寳山縣頭圖昨日午後二點鐘時新益記冰廠被人縱火赤熛怒煽有摧枯拉朽之勢頃刻間將冰廠三座盡行焚毁美捕房瞭見紅光首先鳴鐘告警各捕房亦擊鐘應之洋龍聞警之下風馳電掣而來比至靶子廠地方祝融氏已返旆洋龍亦卽折回至火熾時有一年約三十左右之人赤條條飛奔而逸當被管冰廠人瞥見以其情有可疑當卽追獲送至老閘巡防局請究陸二尹提訊之下其人供姓鄧名阿亭住居虹口鬥雞場地方在同文書局爲煤工偶往冰廠前池中洗浴見冰廠火起駭極奔逃衣褲均不及穿實未縱火被人悞拘二尹謂爾可知該廠被何人縱火供小的正在洗浴見不知姓之阿湘阿芝阿喬阿行等七八人劃自來火縱火小的並未在内二尹得供之下當卽備函飭頭圖地保曹錦棠協同局丁二名以破洋布遮護鄧之下體送請英公堂九辦 
[補提人証]  
　　拐妻謀命一案迭紀報章當上海縣黄大令訊供時據屍妻阮張氏供稱今年正月廿七日出外收取襪底行至鄭家木橋被吳妙林拉至滿庭芳街新悅來客棧内緊閉空房次日卽欲出外被開店娘娘攔阻直至三月廿五日由吳至三馬路富春里阿龍姐所開花烟舘内爲娼所有襪底六十雙水烟袋一枝均在棧中大令得供立卽備文飭差朱榮照會英公堂協同公廨差役及捕房探捕仕提木獲阿龍家房屋已被房東封釘旋由該差等購得眼綫探悉阿龍姐卽譚梁氏避匿老閘地方同福里三十一號門牌内該差等不動聲色悄然馳往遂將譚梁氏開店娘娘卽鄭劉氏拘獲並在棧中吊出襪底六十雙水烟袋一枝解至捕房轉送公堂蔡太守立卽備函交縣差朱榮帶至縣中黄大令飭交官媒看管候訊 
[濬河紀事]  
　　本邑城廂内外各處河道由董事禀請道縣開濬今城内各河道已將竣工而城外之薛家浜等處亦已次第告蕆由薛家浜直逹外灘之南碼頭均須一律開濬昨晨統帶忠信營之楊鏡巖軍門會同水利廳林紹衣少尉及黄曹二董事在南碼頭一帶勘明地叚以使築壩興工 
[飭換呈詞]  
　　張阿坤偕弟張寳姪孫張阿二投上海縣呈稱堂嫂遭朱仙人紏黨兇毆臥床不起求請提究黄大令批准提究前日又據張等投案喊稱堂嫂已被毆身死求請免驗惟提凶手訊究大令以所禀情節支離遂於晚間二鼓時升坐花廳研訊先問地保周關寳曰張家之事究竟如何起釁供稱小的充當廿三保頭圖地保張家並未住在圖内惟朱家確在圖中朱爲人家看香頭故有仙人之號上月十六日朱女回夫家十八日不知如何爭毆張阿坤之嫂如何身死不得而知大令問爾曾訪查否答稱尚未查悉實情大令命張昆季至案先據阿坤供稱係本邑人住廿三保二圖地方今年六十一歲堂嫂今年六十三歲於上月十八日被朱仙人毆打身死垷求提朱究辦並請免驗張寳供年五十四歲阿坤係我兄餘供略同大令問爾嫂母族何姓阿坤兄弟良久不答旋據張阿二投案供稱今年十八歲叔祖等年老龍鍾此事實由我妻而起我於去年娶朱仙人之女朱氏爲室結褵以後相安無事至今年清明節前朱氏由伊母族領回屢邀不返直至上月十六日由朱家伯伯將朱氏送來至十八日忽被岳母朱仙人糾率婦女數十人前來與祖母爭毆祖母之母家姓沈今年六十三歲素無疾病是日被毆後卽於當晚起病廿三日請嚴先生診治據云氣急傷寒所服之藥並無效驗廿七日換請他醫診治亦無效於前日午後斃命外曾祖母今年八十五歲前日聞祖母身死驚懼之下亦卽溘然長逝連斃二命求請伸冤大令問爾之祖母究竟被毆身死抑係因病身死如係毆斃本縣必須檢驗如因病斃則可免驗准提朱氏母女究辦爾之外曾祖母不能牽涉在内張等互商良久始稱祖母實係病亡惟當互毆時曾被伊等掌頰數下推倒在地以致起病大令謂既係因病身死今日爾等所遞呈詞不應寫明被毆當將原禀擲還令張等另繕並著先具供結再行提究 
[估修吊橋]  
　　滬城小東門外之吊橋本係木質造成此處係往來孔道行人如織歴年既久漸形傾圮南邊横木近又折斷由守城兵勇禀明城守李千戎於昨日往估飭匠興修以便行人 
[蜂喧蝶閙]  
　　滬城花草浜某打線店女郎年將二八楚楚動人雖汝南碧玉出自小家而閨訓夙嫻頗形貞靜以故艶之者多而嫉之者亦不少日前比隣成衣作學徒某甲見女獨居一室遂與之閒話女念洽比之誼略事寒喧其實東風有意流水無情也事爲裱畫店某乙所聞以何處癩蝦蟆想吃天鵝肉忿忿不平昨日經過門外見甲又伺隙而來不覺惹起無明火大聲辱駡甲亦反唇相稽經左右鄰勸散甲以受此挫辱引爲深恥糾集無賴三四十人擁至裱畫店向乙尋仇曁勢洶洶大有滅此朝食之意乙見來勢不善知難與較狙伏不出暗遣人喚地甲至同往茶肆以片語爲之解紛所有茶鈔各自惠去甲乙始默爾而息 
[鄕女失路]  
　　昨晚三點鐘法捕見有女子失路躑躅浦濱解送公堂請葛同轉安揷同轉飭送小東門捕房待人認領此女年約二十左右面帶尖兼有細麻身穿舊藍布女衫舊月白布馬甲元色布舊裙鞋約五寸疑其自田間來也 
[小舟失事]  
　　前晚七點鐘時有江北艒艒船一艘行至蘇州河内自來水橋堍偶不經心觸於橋樁上洞穿一孔水卽汨汨而入登時覆没舟子大聲呼救經隣船竭力將船拖起船中諸人未與波臣爲伍亦幸矣 
[縣案彚錄]  
　　浦東二十四保十八圖地保楊林桂拖欠漕糧屢不交案前日由縣差將楊提案晚堂由黄大令研訊楊遞禀供稱童生係本邑人今年十八歲在梅溪書院肄業伯父在日曾充該圖地保物故後由堂兄接充嗣因年幼不能勝任由父親代管前年父親病故仍由堂兄經理與童生不涉大令問爾兄何名答稱名耀才大令曰此係耀才經管何以將爾提來供稱童生懦弱可欺大令曰爾亦不必花言巧語今既到案不便任爾游供所欠漕糧約共四十一千有奇此乃國家正供本縣不問爾是童生與否祗知爾是地保此欵若不速交今晚卽當收押爾若交清耀才或在外冐名收取各戸錢漕爾可來案禀明本縣爲爾提追林桂始供願交大令問何日交案供求限十日大令著限初七日交清人交的保延干提比○　連連與某氏索洋爭毆扭縣喊控已列前報前晚由葉司馬提訊顧訴稱係本邑人今年五十六歲現爲輿夫某氏卽劉金氏前在胡姓家爲乳傭因有急需向小的借洋三元日久不還日前向索反誣小的向伊調戲昨日在途見該氏又向索取該氏一味蠻横糾同婦女兇毆是以扭案喊冤司馬問劉金氏向爾借洋可有中人毆爾者爲誰答爾中人姓沈毆我者係爛汚阿二並阿五等司馬問沈姓在否答稱不在司馬提劉金氏研訊供稱係本地人丈夫已故前在胡家爲傭現已辭歇四月初三晚小婦人出外買水中途與連連相遇調戲不從昨晚又來老羞變怒竟奮老拳因此情急扭案所云借洋實無其事司馬以兩造供詞各執判令分别看管候沈姓到案再訊○俞長福扭沈寳玉至縣控被與周子濤串騙珠寳等物求請　究前晚葉司馬提訊俞訴稱係蘇州人爲珠寳生意前月間有素識之沈寳玉與向不相識之周子濤前來看貨揀定珠寳等物共值洋一千二百元有零當時收過二百元其餘由沈姓保言明取貨後卽付小的信以爲實不料二人逃匿不見四處尋訪始將沈尋獲周尚未尋見查係某差役之婿此事顯與沈串騙求請嚴究沈供稱係杭州人此次來申途遇不相識之周子濤毆勤晤語遂爲朋友前月中周與俞長福看貨當時小的在旁俞問好賒否小的言可賒以致今日波累其實並未作中司馬問曰爾與周爲友可知伊現往何處答稱周與錢大人之公子錢少爺同往金陵約端節左右可到周乃官家子不作拐騙事司馬問周是何職銜供稱係府經歴問可曾到省答稱未到司馬判將沈交保出外赶緊函追周姓到案訊辦○林阿興偕妻楊氏控林阿蘭林阿來林阿和林阿羅行兇一案已紀前報前晚司馬廾堂提訊林阿興夫 
 
 

Page 4

 
 
婦供稱係福建人撑杉板船泊在集水碼頭前次林阿蘭等不准小的在彼居住擅將房屋拆毁又將妻擲入浦中是以來案控告阿蘭等同供係福建人與阿興同業因其不守定章是以向論不敢行兇楊氏係失足落河且阿興所住屋基係屬漲灘被伊强佔司馬問阿興曰地主爲誰阿興含糊不對司馬曰如是漲漢應由地主來案具報升科如無地主漲灘應歸官管阿興供語含糊顯見不實着地甲裘鎭查明禀覆再行訊辦 
[更正]  
　　四月二十三日報載漢口有三大行同時倒閉係由字林西字報譯出兹接漢口訪事人信謂並無此事合亟更正 
[正誤]  
　　昨報英公堂案内登徐棣山雇車送繭被失一節兹據徐君來說實係誤報緣該車夫將繭誤送寳昌絲廠其貨並未取回聞定於禮拜四詳訊容俟訊明後再行續錄○昨日格致書院課案超等二名爲李經邦經誤作繼合并附正 
[賑欵聲明]  
　　本館協振所承本埠立大莊代募振欵源源接濟前曾墊交洋二百元除去昨報所列經募各戸洋一百八十四元六角净墊洋十五元四角合爲標出以清眉目 
[奉勸各省藥店賜助丹丸以救災區病黎啓]  
　　窮謂爲善之功莫大於救命救命之功莫大於振災集大小之貲財救萬千之人命功德已莫可言宣而災黎之命繫於須臾者則凡地方被災之後必有瘟疫盛行皆緣災民無食無衣風餐露宿嚼樹皮食草根種種凄凉受盡風寒濕熱之毒以故夏令一至疫症遂至蔓延此理之所必然者也現在山西赤地千里人民相食四月二十五日申報所論最詳施封翁少欽亦慮及此業經登報募藥而助者終覺寥寥竊思各振所諸公雖竭力籌振祗能募貲以援其命未能復辦藥物以救其病若不設法兼救其病深恐溝壑餘生終歸一鐑嗚呼同居覆載苦樂懸殊赤子何辜慘遭浩刼易地思之鮮不惻然涕下者此際端陽節届炎夏將臨疾病漸生亟須籌備伏願薄海仁人善士合力拯援庶足挽回斯刦欲爲子孫造福者正在此時爲善機緣切不可失也計各省馳名藥店不下數千家皆以仁心仁術濟世爲懷用敢叩求各藥店諸仁翁善長普發婆心共援佛手駕慈航於苦海盡起沉疴施妙藥於災區悉除厲疫倘有辟瘟臥龍紅靈痧氣藿香菩提平安萬應各種丹丸藥散量力布施隨緣賜助俾得籌振諸公救人救澈一舉兩全夫以救蟻微功尚　狀元福報而况拯援億百萬病黎之命其福報豈可量哉謹代災黎望雲叩禱再啓者如蒙惠助不拘多寡請速付至上海六馬路仁濟堂施封翁少欽經收妥寄災區交查振諸公分送實爲眼前莫大之功德也[  何芸思拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探黄四福禀前晚有張子明至吳咸松家屋面上圖竊追獲交捕詣悉先一日在曹仲華家行竊銀練二條衣服八件吊到原贓又言去年十二月在常熟東門内陶姓家行竊銀飾五件綢布衣服二十件問有質在租界中者業已吊到質在别處者未吊常熟之贓無人承認吳稱係本地人現在老閘開米店前晚聞屋上有聲當卽追獲竊賊交捕曹稱亦係本地人先一日被竊衣師現由捕房吊贓請領陳供係常熟人年二十九歲在原籍行竊陶姓家衣飾有帶至上海典質者蔡太守判陳笞二百板曹贓先領餘贓開單註明當本與陳移解常熟　查明失主究辦○趙王氏之女孩琴娟被金阿虎誘拐由捕房查獲因金供有葉龍山同謀拐孩蔡太守飭提葉到案再訊昨已提到據趙王氏　女兒年祗六歲在門口玩耍被金騙至江灣看會並無别人干涉女兒已提到惟請給領葉供係本地人爲木匠金阿虎曾在小的處帮夥三月二十日辭歇不知伊如和誘拐女孩或者因辭歇生意挾怨誣扳副捕頭稱金現患傷寒症不能送案蔡太守飭趙王氏將女領回葉暫　俟金病痊再訊○包探沈金隆禀萬泰報關行葉壽卿報失金戒指一枚及銀鈴首飾等件查係王金東行竊質洋八元半吊到贓物惟據王言有施金華知慉分用續獲施金華送案葉稱係蘇州人失竊金銀首飾已由包探查明學徒王金東行竊施金華亦係行夥失竊時並未出外王供係蘇州人行竊金戒指銀鈴首飾質洋由施金華分用施供王如何行竊實不知情亦未分用質鋪夥呈票請追質本蔡太守以王行竊有贓本當重辦姑念年幼戒責一百下管押一月期滿待其父具領施既不知情卽行開釋惟葉壽卿與王金東誼屬師生著先繳一半質本始准領贓尚有一半應由王措繳如無力仍由葉料理○七十四號印捕禀朱阿言駕車違章拘至捕房存洋十元爲質縱令出外伊至管車處妄言捕頭已將伊開釋應將馬車領回後知謊取送案請交吳供係寍波人蔡太守判吳管押七日並罰洋五元撥充西醫院經費○包探張九意禀蕭和尚行竊王固善等二家衣物查獲人贓送案王等投案請領蔡太守判蕭管押一月贓給失主○王阿清訴稱向友人索欠究被陳寳生恃醉擊傷由捕拘陳送案陳供係寍波人醉後糊塗尚乞施恩蔡太守騐得王受傷甚輕判罰陳洋四角爲養傷費○殷善揚訴稱在虹口開茶館先有木匠張順金等啜茗旋有袁阿信前來混罵與張等打架毁物由捕拘案張順金吳阿英錢炳福黄阿五方阿通等同供皆爲木匠同在茶館算帳突有袁阿信來混駡以致爭毆袁供前在木輪船營生偶至茶館與銅匠閒話張順金等以爲不應駡伊彼此爭閙蔡太守以兩造均屬非是惟釁由袁阿信而起斷令管押七日張順金等著各具改過切結開釋○西人某訴稱昨在味蒓園遊玩上船眺望失去象皮鞋一雙值洋五元當時祗有船夥何阿味在側疑被何竊爲此報捕拘案何阿味供係無錫人撑船爲業另有人行竊皮鞋與小的面貎相同致被混指行竊限七日容尋竊鞋人蔡太守准將何阿味交保具限尋交行竊之人再行訊辦○包探顧阿六禀陳春甫犯事遞籍今又來滬與薛秀堂訛詐楊金春洋三元爲此拘案楊稱係本地人爲木匠曾與薛秀堂同業因在一處工作昨因商借不依致有齟齬突有陳春甫帮同薛秀堂將我毆打不得已許給洋三元始得釋手報知巡捕薛秀堂供係浦東人與同業之楊金春商借不敢訛詐陳供伊等口角曾爲解勸不敢訛詐蔡太守判陳笞二百板押候備文遞籍薛管押一月示儆○包探孔阿才禀稱張阿三行竊汪仁生王阿亭等二家衣物查獲人贓送案汪王投案請領蔡太守判張笞一百板管押一月贓交失主○包探顧阿六禀汪連芳被著名流氓陳阿小强借錢三百文不遂逞蠻爲此拘案汪稱突遇陳阿小强借逞蠻陳供向借則有之不敢逞蠻蔡太守判陳笞三百板○蔡桂全訴稱學習木匠在泥城外作工被師李阿林用木打傷由捕拘案李供因掮木誤碰學徒跌扑磕傷並非有意毆打華捕禀昨見蔡桂全被李阿林用木打傷甚重故將李拘案蔡太守飭李管押七日蔡送仁濟醫院醫治傷痊再訊 
[法界公堂瑣案]  
　　糞局頭目扭送在城河浜偷竊糞船上鐵錨之顧章寳請訊葛同轉問偷竊鐵錨藏於何處供稱小的不敢行竊有混名小鬼天福曾竊鐵錨三隻同轉飭包探帶同顧章寳指交小鬼天福到案再核○重慶輪船管艙人見小工王德華竊取紅銅一塊人贓並獲解送捕房轉解公堂王供稱在太古碼頭充當小工銅在船上並未偷竊通事禀據原告言係挖艙門竊取同轉着枷號馬頭半個月期滿釋放○五彩公司洋人將機器四架先租與李阿興每月租洋五百五十元後又以兩架租與湯華成每月二百五十元湯付義元莊票洋一百元至期不付求請究追同轉問湯曰此票是爾付否供稱是同轉謂何以至期不付湯供五彩公司機器四架租與小的朋友李阿興每月五百五十元後又租與小的只兩架每月二百五十元自四月十七起至廿二日停止計每日八元九角五日照算不過四十餘元照票不應收齊又據義元莊夏禮堂投案呈繳洋三十元前已付過七十元同轉飭將莊票付夏禮堂收回塗銷又諭湯曰此係西洋人之案自有該管領事現將所呈洋三十元及禀帖移送英公堂爾可投案候質夏禮堂斥退○開設修理鐘表店之巫書祥被該店學徒張茂元陸續竊取時辰表三十七枚搜出押票向張盤詰知被陳元鼎串竊將張陳扭案請究張茂元供稱去年七月間被向爲教讀之陳元鼎糾往花烟館住夜至本年二月小的與陳患毒瘡陸續竊表共當本洋五十元又洋琴一枚當廿二元押禀共三十七張五張已贖同轉卽飭吊贓又問陳元鼎曰爾既是教書人何以誘人住夜陳供張茂元因患瘡病托小的請人醫治同轉問原告　押票何來供在張處交出八張陳處搜出十三張問薦保是誰供稱卽係陳之父現以扦脚爲事同轉問所當之洋可是二人同用張供陳初次用洋七角後積至二十餘元同轉諭原告可將押票向張父取贖卽飭包探同往張茂元陳元鼎管押○石侯川在小車脚籃内竊錢二百文被華捕拘獲請究石侯川供在太古碼頭作小工因將人認錯以致悞拿同轉著管押二日○七號門牌某甲扭送冐稱捕房當差訛詐錢文之劉丫頭請究同轉問爾在何處當差供在太古碼頭作野鷄扛夫同轉謂爾冐名當差向人訛詐著押候枷號七日○新沙遜經租西人及收租人李夢梅控各房客欠租求追同轉檢視開單王念興欠廿二元一角楊雨田欠十四元五角唐徐氏欠四元戴楊氏欠四元馬顯廷欠四元孔少云欠十六元江靜甫欠十三元問各房客曰如何積欠至如許之多衆供因生涯清淡所致求恩按月拔還同轉謂租界房屋並無頂首房租理應先交後住李請速追同轉著統限三日歸楚○陳殿卿控王大林欠銀一案屢紀報章昨又據原被投案同轉問陳可是王大林央人說過陳供先還一半餘再設法王大林求給帳簿同轉謂陳曰爾可給還以便照帳收取陳供並非藏匿實在不見又謂王大林曰爾只交洋三十元不免太少着再撥洋七十元餘著赶緊清理所繳之三十元先給陳領並著保人帮同清理 
[金陵官報]  
　　四月二十七日仙鎭厘捐同知聶炳琨辭○二十八日揚屬運河提工局候補道　陽霖由局來新援江西湖口鎭柳金源由皖來進京藩轅牌示贑榆縣典史胡延齡查無下落繳委遺缺查有本班儘先從九品弟五杰又贑榆縣青口司巡檢吳恩福期滿遺缺查有試用從九品洪淦又署桃源縣典史熊瑞玉病故遺缺查有從九品　文炳均堪以署理 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年四月二十六日京報全錄]  
　　宫門抄○諭旨兩道錄前○教職單○將軍依等奏訊明疏防重犯在途脫逃之長解官按例定擬摺○又奏派員查閱漠河黑龍江等處營伍片○閩督譚奏籌解二批地丁京餉片○福州將軍希奏撥解籌備餉需銀兩摺○又奏籌解三成船鈔銀數片○滇撫譚奏捐助育嬰經費請旨建坊摺○將軍長等奏請准留子辦理家務片○四月二十六日内務府國子監正紅旗值日太常寺引見十二名○恭王謝賞紗葛恩○直隷覇昌道湍多布謝恩○大額駙續假五日○掌儀司奏二十九日初一日祭奉先殿溥侗載振行禮○吏部奏派騐看月官派出熙敬懷塔布敬信長麟錢應溥徐樹銘壽昌朱琛國秀唐椿森趙時俊訥清阿文郁謝雋杭高燮曾林啓○召見軍機巴克坦布薛允升湍多布○光緒十九年四月分教職單教授吉林府楊庚辰順德安徽安慶劉立誠寍國江西臨江陳大文寍都廣西南寍梁慕鄒潯州俱舉河南歸德侯伯良彰德廪正諭直隷邢台陳希恕順天順天寳坻陳文星保定山西朔州張鶚舉絳州湖北公安羅金聲黄州俱舉湖南桂陽劉受爵長沙廪膳訓導直隷南皮郗之馨永平歲奉天懷德董文海保定海城李樹森天津吉林伊通張瀛洲順天江蘇蕭縣甘元煥江寗山東安邱于蓮萊州定陶郭仁山登州江西峽江郭礪袁州四川樂至羅錦章成都雲南會澤宋培厚雲南貴州荔波郭中廣貴陽俱舉綏陽顧培森貴陽歲湖北咸寍方其敬襄陽挨湖南常寍趙啓霖長沙優雲南恩安張惟馨臨安優復諭直隷平山路文清保定恩安徽定遠陳士升六安陝西西鄕魏介西安浙江浦江洪曰𫉁寗波俱舉山西壺關王應選太原歲江西萍鄕蔡儒貴南昌廪廣東新寗李毓瑞瓊州廪廣西容縣彭壽昌慶遠附廣西陸川余才斗柳州附復訓直隷饒陽張啓元河間舉直隷豐潤馮士烜河間副江蘇荆溪宋文蔚鎭江安徽桐城劉朝吉廬州河南河内范乃龍汝州俱廪陝西西安石懷珩延安增江西寍都饒孟煦建昌廪湖北江夏陳培庚德安雲南楚雄包映庚雲南貴州鎭遠歐陽曙平越俱舉○○奴才依克唐阿增祺跪奏爲訊明疏防重犯在途脫逃之長解官按例定擬恭摺仰祈聖鑒事竊准黑龍江副都統文全咨稱訊明雲騎尉壽保承差疏防致犯中途脫逃限滿未獲一案緣雲騎尉壽保奉派赴省接解覆訊擬斬人犯陳長順因同差披甲色綳阿巴佳布均各臨行患病於光緒十七年四月十五日同另起解差將陳長順一犯由省司嚴加鎖鐐領解起程二十七日二更時分行抵城邊西隅該犯陳長順將車呌住稱欲大便遂卽下車蹲在路側該員壽保在旁站立等候不料陳長順陡將脚鐐扭壞站起就跑該員隨後便追陳長順復將項鎖手鐐扭脫擲棄雖經喊呌帮拿無如夜靜無人該犯遂遁入樹林搜尋無蹤等情報經給限緝拿限滿未獲查該犯陳長順係與楊煥章妒姦同金三並姦婦陳陳氏合謀將楊煥章夤夜誘入空室金三陳陳氏帮同揪按陳長順用刀迭劄楊煥章身死案内照律擬以斬監候解省翻供咨經接解訊覆訊詎該犯途乘間扭鎖脫逃復提証佐與犯婦陳陳氏質認前情不諱業已錄供咨覆解勘兹經提訊承解差員雲騎尉壽保據供實因一時疏防致犯脫逃並無鬆刑賄縱情弊自應按例定擬咨請覆叅前來查例載解審罪應斬絞重犯中途脫逃長解官具照吏部定例議以革職限一年緝拿限滿不獲查係依法管解偶致疎脫者卽照例議以降革完結等語此案雲騎尉壽保奉派接解覆訊擬斬人犯陳長順同差披甲色綳阿巴爾佳布等均各臨行患病遂同另起解差由省領犯起解迨行抵該處城邊該犯陳長順下車大便不料乘間扭鎖遁入林内脫逃勒緝限滿未經弋獲雖訊係依法管解偶因一時疎防致犯脫逃並無賄縱故縱以及鬆刑情弊究屬疏於防範罔知愼重擬將雲騎尉壽保請旨革職合依解審罪應斬犯中途脫逃長解官照例議以革職限一年緝拿限滿不獲照例議以降革完結其同差披甲色綳阿巴爾佳布既據查明因病落後犯逃勢不及防均應免其置議除飭將逸犯陳長順依限協緝俟限滿有無弋獲再行照例辦理並將供招咨部備覈外所有定擬緣由理合恭摺具陳伏乞皇上聖鑒飭部覈議謹奏奉硃批該部議奏欽此○○依克唐阿片再查鎭邊軍水師一營擬俟江道暢行奴才親往查閱漠河一年並駐紥黑龍江之上游步隊前營擬俟奴才閱軍回省派員查閱均經奏明在案除水師仍由奴才查閱臨時再行奏報外所有漠河黑龍江兩營並新設卡倫亟應派員前往查閱以重營務查有營務處帮辦花翎記名佐領驍騎校德克登額勤愼可靠堪以派委已飭其帶同該處委員於四月初十日由省啓程並發給津貼不准沿途騷擾至查閱各軍如何情形以俟該員等旋省再行奏報謹先附片具陳伏乞聖鑒謹奏奉硃批知道了欽此○○譚繼洵片再光緒十九年京餉湖北省奉撥地丁銀四十五萬兩業經委解第一批銀五萬兩奏報在案兹據湖北布政使王之春詳稱復於地丁項下動撥第二批銀四萬兩查有試用知縣徐躍鯉錢錦渠堪以委解詳請奏咨前來除繕具咨文轉給該委員等妥恊起解並飭將奉撥應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批戸部知道欽此○○福州將軍兼管閩海關稅務世襲一等繼勇侯奴才希元跪奏爲撥解光緒十九年分四成洋稅奉撥籌備餉需銀兩赴部投納恭摺仰祈聖鑒事竊奴才承准軍機大臣字寄光緒十八年十月二十九日奉上諭戸部奏豫撥籌備餉需一摺據稱癸已年籌備餉需共指撥銀二百萬兩請飭依限報解等語此項餉銀關繫緊要著該將軍等按照指撥銀數於來年四月前解到一半十月内全數解清毋稍遲逾等因欽此曁准戸部鈔奏行咨併奉單開指撥閩海關四成洋稅銀一十二萬兩咨行遵照前來奴才謹卽欽遵辦理先就第一百二十九結期内征存四成洋稅項下提解籌備餉需銀三萬兩循案塡具文批給交號商源豐潤蔚泰厚承領定於三月二十八日由省起程限六十天到京前赴戸部投納合將閩海關四成洋稅撥解籌備餉需銀兩緣由謹恭摺循舊由驛奏報伏乞皇上聖鑒謹奏奉硃批戸部知道欽此○○希元片再查福州厦門二口按結應解總理各國事務衙門三成船鈔銀兩計自第八結起至第一百二十八結止所有按結撥解銀數均經奏報在案今自光緒十八年八月十一日起至十一月十三日止第一百二十九結期内福州口徵收船鈔銀三千一百一十四兩八錢應解三成銀九百三十四兩四錢四分厦門口徵收船鈔銀一萬二千五百九兩五錢應解三成銀三千七百五十二兩八錢五分核計福州厦門二口第一百二十九結期内共征船鈔銀一萬五千六百二十四兩三錢共應解三成銀四千六百八十七兩二錢九分除將前項銀兩按數兌足塡具文批照案發交號商恊同慶承領匯解前赴總理各國事務衙門投納外理合附片陳明伏乞聖鑒謹奏奉硃批覽欽此○○頭品頂戴雲南巡撫臣譚鈞培跪奏爲捐助育嬰經費請旨建坊以昭激勸恭摺仰祈聖鑒事竊查定例士民人等凡養恤孤老等項捐銀千兩以上者准其請旨建坊給予樂善好施字樣歴經遵辦在案兹據布政使史念祖會同善後局司道詳稱據署昭通府知府蔣實英禀稱鎭雄州武職花翎遊擊銜儘先都司羅紹裔遵奉母命捐銀一千兩充作府城育嬰堂經費應請照例給奬以彰善舉等情請奏前來臣查羅紹裔遵奉母命慨捐育嬰堂經費銀一千兩洵屬好義急公核與建坊之例相符相應請旨敕部准其自行建坊給予樂善好施字樣以昭激勸除咨部查照外所有捐助育嬰經費銀兩請奬緣由謹會同雲貴總督臣王文韶恭摺具陳伏乞皇上聖鑒訓示謹奏奉硃批著照所請禮部知道欽此○○長順等片再奴才子希林布上年在黑龍江營中蒙恩賞給四等侍衛遵旨回京當差道出吉林來署省視正值奴才擬赴三姓核閱防軍當經奏請暫留數月辦理家務在案伏念奴才僅有此子自留辦家務以來奴才夙夜在公可無私事攖懷現擬出省布置江防又蒙賞假回籍祭掃家務仍須有人照管合無仰懇天恩俯准將奴才子希林布卽留辦家務之處出自鴻慈逾格謹附片陳明伏乞聖鑒訓示謹奏奉硃批希林布著俟長順回任後卽行來京當差欽此 
 
 

Page 13

 
 
[光緒十九年四月二十七日京報全錄]  
　　宫門抄○蘇撫奎奏特叅疎防城内被刦之知縣先請交部議處摺○又奏請仍照原保給奬片○江督劉等奏請勒追革員欠欵片○蘇撫奎奏鎭江關徵收各稅收支數目摺○又奏籌解頭批固本京餉片○又奏請旌表片○又奏提督巡視下江水師事竣片○陜撫鹿奏恭報雨澤禾苗情形摺○海門鎭孫奏恭報接任日期摺○閩水師提督楊奏恭報接印任事日期摺○陝撫鹿奏知州人地未宜揀員對調摺○將軍依奏查閱鎭邊軍事竣旋省摺○新撫陶奏故殺人命核明定擬摺○四月二十七日理藩院鑾儀衛光祿寺廂白旗值日太常寺引見十七名鴻臚寺八名正黄滿八名正白滿十七名正藍蒙二名○恭王等因拴婚謝恩○崇寛謝授右庶子恩○遇缺提奏道黄仁濟等謝恩○克們泰請假十日○英侯恩慶各續假十日○倉塲奏漕船五日空回○召見軍機黄仁濟陸心源周開銘○○頭品頂戴江蘇巡撫奴才奎俊跪奏爲特叅疎防城内被刦之知縣先請交部議處恭摺仰祈聖鑒事竊據武進縣知縣吳炳禀報光緒十九年二月初五日該縣赴鄕騐收河工初七日夜城内劉錫福所開德生錢店被盜打開排門進内刼去贓物在城文武員弁前往追捕無蹤該縣得信馳回會營勘訊現在差緝請查核等情奴才查盜賊肆刼最爲地方之害屢飭整頓捕務認眞巡緝乃該縣漫不經心以致城内竟有鋪戸被刦之案事前既疎於防範事後又不能破獲實非尋常疏忽可比據藩臬兩司會詳請叅前來相應請旨將武進縣知縣吳炳先行交部議處以示懲儆除勒限兩個月嚴緝賊盜務獲究報倘届期無獲再行從嚴叅辦外理合會同兩江總督臣劉坤一恭摺具奏伏乞皇上聖鑒訓示謹奏奉硃批著照所請吏部知道欽此○○奎俊片再蘇省光緒十三年各漕海運出力案内試用同知袁保基原保請俟補缺後以知府在任候補經吏部駁查該員履歴册内聲叙報捐同知分發江蘇試用係光緒十四年七月引見八月二十五日到省核計光緒十四年起運米石時尚未到省因何先行派充海運差使應令查明覆奏等因即經轉飭查明聲覆核辦去後兹據蘇州藩司鄧華熙查明該員袁保基由兩淮試用鹽大使於光緒二年報捐同知分發江蘇試用是年十二月到省迨三年七年先後丁父母憂回籍十二年三月服闋回省十三年十一月委辦海運津通差使事竣補行引見所有該員津通出力勞績係在丁憂服闋回省之後照章應行給奬今擬請仍照原保給奬等情詳請具奏前來奴才覆核無異合無仰懇天恩俯准勅部核准給奬除抄奏咨送吏部查照外謹會同兩江總督臣劉坤一附片具奏伏乞聖鑒訓示謹奏奉硃批吏部議奏欽此○○兩江總督臣劉坤一江蘇巡撫臣奎俊跪奏再據江寍布政使瑞璋正任泰州知州張兆鹿前在泰州任内經手正雜錢糧飭據後任接署泰州知縣王端啓查明開報張汾鹿久解正項庫欵銀八千五百三十二兩零又附儲雜欵銀三千九兩零節經嚴札委員催提延不清繳現在已逾二叅期限若不嚴行叅追硃不足以儆玩愒而重庫欵等情詳請奏叅前來伏查正任泰州知州張兆鹿先經臣等以該員措置乖方會摺糾叅奉上諭張兆鹿著卽行革職等因欽此欽遵在案現據該司飭查已革知州張兆鹿前在泰州任内欠解欵項爲數較巨應卽飭令勒限兩個月嚴行催追倘逾限不完再行照例叅辦謹合詞附片具陳伏乞聖鑒謹奏奉硃批著照所請該部知道欽此○○頭品頂戴江蘇巡撫奴才奎俊跪奏爲鎭江關徵收華洋稅鈔並洋藥稅厘扣足四結一年期滿查明將收支各數分繕清單恭摺奏銷仰祈聖鑒事竊照各海關徵收洋稅前經戸部奏定飭將收支數目按結開單奏報一次仍按四結奏銷一次一面造具四柱清册曁支銷經費銀兩清册分送核銷等因歴經按結奏報在案兹據鎭江關道黄祖洛詳稱光緒十七年八月二十九日第一百二十五結起連閏至十八年八月初十日第一百二十八結止扣足四結一年期滿所有徵收華洋稅鈔並洋藥稅厘及開支各欵彚造清册詳請具奏前來奴才覆加查核收支各數均屬相符除將原册分咨總理衙門戸部查核外理合分繕清單恭摺具陳伏乞皇上聖鑒勅部查照謹奏奉硃批該衙門知道單二件併發欽此○○奎俊片再江蘇省奉撥固本京餉分派司關各庫按月籌解自同治五年八月二十八日欽奉諭旨改歸部庫後業經陸續解至光緒十八年冬季止在案所有十九年春季正二三三個月應解前項銀一萬五千兩現由司關各庫照數籌撥交號商百川通蔚盛長匯解部庫投納據蘇州藩司鄧華熙詳請分别奏咨前來除核明給發咨批交商匯解並飭取起程日期另行咨報戸部查核外理合會同兩江總督臣劉坤一附片具陳伏乞聖鑒謹奏奉硃批戸部知道欽此○○奎俊片再據華亭縣人知府用浙江候補同知顧璜禀稱故父二品封職布政司經歴銜顧鍾秀慕范氏義田之法懷敬宗收族之心故母二品命婦顧丁氏躬行節儉每以奩田租息助父贍濟貧族未及置田建莊先後齎志以殁兹職敬承先志置田五百五畞二分六厘八毫計總契價銀五千六百四十五兩建祠立莊計屋宇工料銀三千六百五十兩擬立莊規以贍族中老疾孤寡實在貧乏者並設家塾以教子弟之無力讀書者又置故父母墓田一百畝八分五毫計總契價銀九百七十七兩附莊以供祭掃禀請奏乞旌表立案以完先志等情經奴才飭據華亭縣確查取造田號莊規各册結具詳請奏前來奴才查士民捐田贍族銀粟准值千兩以上例得請旨建坊旌表今華亭縣己故二品封職顧鍾秀二品命婦顧丁氏推解情殷未償素願良田慨割賴有子之克家義粟胥沾效前賢之贍族洵屬後先濟美任卹可風例案既符旌揚宜逮相應請旨將已故二品封職顧鍾秀二品命婦顧丁氏旌表立案以維風化除抄奏咨明禮部曁將送到田號莊規各册結咨移部科查核外理合附片具陳伏乞聖鑒訓示謹奏奉硃批著照所請禮部知道欽此○○奎俊片再長江水師定章提督以半年駐下江半年駐上江周歴查看各營鎭將弁兵稽察勤惰本年提督臣黄翼升由瓜洲一帶巡閱水師營伍兹於三月初九日到蘇卽與奴才面商一切江防各事認眞整頓仍督帶師駛船赴上游所有照章巡視下江水師事竣緣由謹會同長江水師提督臣黄翼升附片具陳伏乞聖鑒謹奏奉硃批知道了欽此○○頭品頂戴陝西巡撫臣鹿傳霖跪奏爲恭報雨澤禾苗情形仰祈聖鑒事竊查陝西省光緒十九年二俘分雨澤麥苗情形業經臣恭摺具　奏在案兹據西安延安鳳翔漢中榆林同州興安商州邠州乾州鄜州綏德等府州屬陸續具報於三月初一二至初四並十一至十九及二十二等日先後得雨一二三四五六寸及深透不等伏查陝省入春以來雖時有雨澤究未能一律霑足其西安府屬之涇陽三原等縣地處高厚雨水較少土脉甚形乾燥麥豆己枯稿其餘各屬當此麥豆吐穗結角之際獲此雨澤滋培收成大有可望民情欣悅堪以上慰宸厪惟據涇陽縣及同官縣先後具報均於二月二十日雷雨交加大降冰雹東陽縣查勘東自蔣路堡起西至惠家塞止北自黑峪溝起南至縣城止南北長六十餘里東西寛十餘里至七八里不等麥豆雜糧被雹輕重不等同官縣查勘西北自何家溝起至東南太和等處止東西約長二十六里南北約寛十六七里麥豆均被打傷收成失望各該處房屋入口均無捐傷等情臣因該縣原禀並無地糧數目恐滋弊混當經批飭確查禀覆現值青黄不接之時農民遭此災傷殊堪矜憫臣已飭司移行該管道府遵章覆勘督查被雹輕重錢糧應否蠲緩先行出示停徵一面清查被災戸口借散義倉糧石妥爲撫卹容俟查辦完竣另行彚案奏報刻查西安糧價大米每倉石價銀一兩九錢二分小米每倉石價銀一兩一錢八分較之上月大米每石减銀一分小米每石减銀九分所有三月分雨澤禾苗及涇陽同官二縣被雹賑撫並省城糧價情形理合恭摺具陳伏乞皇上聖鑒謹奏奉硃批知道了卽著飭屬妥爲撫卹毋任失所欽此○○新授浙江每門鎭總兵官奴才孫昌凱跪奏爲恭報奴才接任總兵叩謝天恩仰祈聖鑒事竊奴才於光緒八年蒙恩補授浙江海門鎭總兵光緒十八年七月初三日渥承簡命復補是缺遵旨入都陛見十九年二月十八日到京仰蒙召見二次聖訓周詳莫名欽佩陛辭後遵卽取道浙省准浙江撫臣崧駿飭知赴任於三月十八日行抵海門隨准調者海門鎭總兵陳永春差委署中軍遊擊張希順將關防文卷等件齎送前來奴才當卽恭設香案望闕叩頭謝恩祗領任事伏念奴才湘水庸材疉蒙寵遇海疆前攝方慚未報涓埃芝綍遥頒迺荷再膺閫寄仰榮施之無已益兢惕以維深查海門浙洋阨要閩粤帆檣實爲 
 
 

Page 14

 
 
萑苻嘯聚之藪舉凡戢盜護商巡洋會哨責重事繁奴才自顧檮昧懼弗勝任惟有恪遵宸訓殫竭愚忱整頓洋面訓練兵勇地方一切應辦事宜隨時禀承督撫提臣認眞經理以期仰答高厚鴻慈于萬一除將接印日期循例恭疏題報外所有奴才感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴福建水師提督奴才楊岐珍跪奏爲恭報奴才接印任事日期叩謝天恩仰祈聖鑒事竊奴才蒙恩補授福建水師提督當經交卸浙江海門鎭總兵篆務遵旨北上抵都後仰荷天恩召見聖訓周詳跪聆之餘莫名欽感旋卽陛辭出京取道天津搭坐輪船航海來閩於光緒十九年二月二十七日先至福州與將軍督臣面商事宜旋赴厦門於三月初三日據水師中軍叅將劉萬鍾將封存福建水師提督銀印一顆上諭書籍王命旗牌曁火票等項齎送前來奴才恭設香案望闕叩頭謝恩祗領任事伏查福建係海澨之繁區提督有水師之重責内有紛歧之港慮宵小以潛蹤外多來往之帆檣防奸民之混跡且駐紥厦門爲通商要口全在措置之得宜奴才賦質庸愚深虞隕越維有勉竭駑駘悉心籌畫凡於海防營伍率同鎭將認眞逐一整頓遇有重大事件咨商將軍督撫臣妥愼辦理庶期武備修明海二綏靖以仰答高厚鴻慈於萬一除將接印任事日期恭疏題報外所有奴才感激下忱理合恭摺叩謝天恩伏乞皇上聖鑒再現值巡洋之期奴才甫經到任擬將署内事件趕緊辦理卽行出洋督巡合併聲明謹奏奉硃批知道了欽此○○頭品頂戴陝西巡撫臣鹿傳霖跪奏爲知州人地未宜揀員互相對調以重地方恭摺仰祈聖鑒事竊照知州爲親民之官必須人地相宜方足以資治理而收實效兹查有鳳翔府屬之龍州知州係衝簡之缺爲西路通衢大道詞訟繁多兵荒後一切撫綏在在均關緊要非勤能幹練之員不足以資治理現任知州龔愼圖現年五十二歲福建閩縣監生遵例報捐候選縣丞隨同楚軍援陝攻勦蔡啓各逆肅清案内保奏奉上諭著俟選缺後以州判卽補欽此復於截剿鳳隴逆回案内保奏奉上諭著以州判留於陝西補用欽此九年又於同朝拏賊保固河防案内保奏奉上諭著俟補缺後以知州遇缺儘先補用欽此九年六月騐看領照到省十一年三月咨補華州州判八月到任光緒元年三月遵例補交監生四成並捐免知州保舉銀兩三年七月報捐離任以知州仍留陝西遇缺儘先補用請咨赴部十二月卸事四年二月在途聞訃丁父憂回籍守制六年五月服滿由籍起復請咨赴部十月蒙欽派王大臣驗放堪以照例用覆奏奉旨依議欽此十七日領照起程十一月到省十一年准補隴州知州十二月到任歴奉恩詔賞加四級該員人尚老成才亦明慎雖公事尚無貽誤而辦理未能裕如斯缺不甚相宜自應酌量揀選對調查有葭州知州邊祖恭現年五十一歲河南封邱縣舉人遵例由同知銜報捐郎中分部行走十年籖分戸部貴州司嗣在黔局改捐知州赴部投供光緒十年四月籖掣雲南安甯州知州親老告近十一年六月改選霸州知州尚未赴任旋丁父憂呈請開缺回箱守制十二年起復赴部引見奉旨著不必坐補原缺欽此復因親老預行告近十五年五月選授葭州知州七月十七日領憑起程隨卽請假回籍省親因前在西城巡防水會拏獲刼盜出力蒙保加運同銜十月到省十六年閏二月到任恭逢恩詔加一級前在西城辦理水會事務期滿蒙保加一級紀錄二次試俸期滿請銷在案該員勤能精幹奮發有爲以之調補隴州較爲得力所遺葭州知州員缺事務較簡卽以龔愼圖對調亦堪勝任等情據藩司張岳年臬司唐樹楠請奏前來合無仰懇天恩俯念爲地擇人有裨地方敕部覈覆准以隴州知州龔愼圖與葭州知州邊祖恭對調如此一轉移間人地俱屬相宜吏治可收實效各該員任内均無展叅有關降調及盜刼已起四叅之案如蒙俞允該員龔愼圖邊祖恭係以簡缺知州對調銜缺相當毋庸送部引見所有知州人地未宜揀員互相對調緣由謹會同陝甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○奴才依克唐阿跪奏爲查閱鎭邊軍事竣旋省恭摺具陳仰祈聖鑒事竊奴才於光緒十九年正月十九日將携篆出省閱軍各情奏明在案旋卽帶同文武營員由省啓程先赴綏化廳調閱馬隊六起並據翼長依崇阿造具全起花名清册遂卽按名點騐人尚精壯馬匹軍械亦甚齊楚所演陣式規模進退尚能合法兵丹中靶者在六成上下分别優劣當塲賞罰旋擬馳赴下游據該廳屬民等投赴奴才馬前呈控者百十餘起隨卽派員分别訊辦以清庶獄而順輿情比至二月望後始抵下游鐵山包防營校閱五營合操所演各陣變化進退尚屬靈捷步法技藝亦甚嫻熟各營兵丹中靶者在八成以上隨時分别賞罰以示激勸嗣據該統領富保造具五營花名清册奴才亦按營哨點騐其各營兵丹不惟年力富强且紥營處所距城鎭較遠尚未染習奴才親詣各營查閱形勢五營分紥頗得地勢所修兵房營牆尚能工堅料實遂取具丈尺保固切結於三月初仍取道子綏化繞赴上游校閱陣式操靶技藝雖與下游相等查其一切布置較比下游稍欠奴才查該統領勝格向曾帶過馬隊于整頓步隊非其所長惟騐其所修營工實甚過于草率不堪入目該統領帶兵二年之久毫無振作亦可概見當將勝格常雲均行撤委並將勝格摘去頂戴以觀後效所遺統領事務揀派副都統銜花翎協領烏華暫署左營營官揀派花翎三等男世管佐領全福暫署至兩游屯田按照該統領册報地數奴才親履跴勘尚符其數惟上游地勢平衍而土性磽薄下游土性膏沃而地氣稍寒又兼天時無常收獲難定奴才嚴飭該統領等督率各營盡力開墾至其宜黍宜麥仍應順天時之正地性之宜以至漸墾成熟再行著實覈辦仍將按年開地若干收糧若干飭其隨時報明以備查考奴才於三月十六日由上游啓身於二十一日抵省除將查閱鎭邊各情咨報總理海軍事務衙門戸兵部查照外所有奴才此次查閱鎭邊各軍曁旋省日期謹具恭摺伏乞皇上聖鑒訓示遵行再奴才由上游旋省途次偶感受風寒覆奏較遲合併聲明謹奏奉硃批兵部知道欽此○○頭品頂戴甘肅新疆巡撫臣陶模跪奏爲故殺人命核明定擬恭摺具陳仰祈聖鑒事竊英吉沙爾廳纒民艾買提因被索債起釁故殺庫外里身死埋屍滅迹致獸殘毁一案據署英吉沙爾廳同知潘時策騐訊議擬解署喀什噶爾道李宗賓提審咨署鎭迪道兼按察使銜黄光逹核明轉詳臣覆加查核緣艾買提籍隷英吉沙爾廳務農度日與已死庫外里素好無嫌光緒十七年三月内艾買提向庫外里借糧二石五斗議定秋收歸還庫外里屢討未給十八年正月不記日期艾買提偕弟買買提出外探親行至鐵比思渠莊後戈璧路遇庫外里索討借糧艾買提仍前推緩庫外里斥其有心騙賴艾買提分辯彼此爭閙庫外里扭住艾買提胸衣拚命艾買提被扭情急喝令買買提抱脚將庫外里按倒希圖脫身庫外里緊扭不放愈加辱駡並稱欲告官究治艾買提被駡氣忿兼恐到官受累臨時頓起殺機用手掐住庫外里咽喉登時氣閉殞命艾買提復起意埋屍滅迹喊同買買提將屍擡至沙灘坎内負土掩埋轉回後經屍子胡完找獲屍骸報騐獲犯訊供議擬解道提審咨兼臬司核轉前來臣覆核無異查律載故殺者斬監候又例載毆故殺人案内兇犯起意埋屍滅迹其聽從擡埋之人審係在塲帮毆有傷律應滿杖者亦杖一百徒三年不失屍者减一等各等語此案艾買提因索借糧口角被駡氣忿臨時起意致死用手掐傷庫外里咽喉斃命埋屍滅迹自應照律問擬艾買提除棄屍不失輕罪不議外合依故殺者斬監候律擬斬監候秋後處决照例刺字買買提聽從抱脚將庫外里按倒雖未傷人究屬帮毆後復聽從擡埋自應按例科斷查該犯係艾買提胞弟所犯侵損於人應以凡論買買提合依毆故殺人案内兇犯起意埋屍滅迹其聽從擡埋之人審係在塲帮毆有傷律應滿杖者亦杖一百徒三年不失屍者减一等例擬杖九十徒二年半到配折責安置艾買提所欠糧石照數追還給領無干省釋屍棺飭埋是否允恊除全案供招咨部外所有故殺人命核明定擬緣由恭摺具陳伏乞皇上聖鑒飭部核議施行謹奏奉硃批刑部議奏欽此 
 
