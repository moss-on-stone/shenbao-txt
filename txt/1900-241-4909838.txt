# 1900 - 241 - 4909838

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[除惡務盡説]  
　　自巨棍張桂卿經前蘇松太兵備道今出使德國大臣呂鏡宇星使就地正法後滬上匪徒懾於憲威數年來稍稍斂迹洎今歲惡棍張掌華梟匪張得勝重蹈故轍上海縣主汪瑶庭大令相繼拘獲禀明上憲裝入籠中站斃僉謂大令深得古人治亂民用重典之意爲之頌德弗諼執筆人曰自來懲治流氓之法未有善於此者也夫除暴所以安良懲一所以儆百古未有地方官姑息養奸而得以成肅雍之治者今各處流氓之爲患甚矣開賭窩娼拆梢訛詐猶爲若輩分内之事最可惡者動輙糾結羽黨擄人勒贖或有仇隙則將雙目挖去使之終身作廢人夫國家定律强盜及採生折割之人皆科以斬罪所以杜亂源重民命也然黨謂强盜之刼掠雖罪無可赦然彼亦自知身罹重辟務深匿其巢穴從不敢表暴於人若擄人勒贖則凡鄉里中稍有富名者一經被擄卽須倩人以巨金贖回否則幽囚之挫折之使之困苦不堪必饜其欲壑而後已家屬深恐一經報官被刦者之性命必難保不得不吞聲忍氣賄以重金藉救目前之奇禍是其計之狡心之毒較甚於强盜數倍而謂有父母斯民之責者猶不嚴行懲究可乎至採生折割實係極惡窮凶惟雖有此條犯之者尚鮮至流氓之挖人雙目則就滬上一隅地每歲必有數起夫目爲一身運動所繫使稍有傷損無論農工商買卽不能故業復操是則雖未戕其性命實已絶其生機比之折割採生其罪亦有過之無不及置之重典豈得謂苛所難者當定律時風俗猶厚未嘗有此等奸毒殘忍之事故無從預爲懸擬定以治罪專條今之爲有司者旣無例可援深恐定罪過嚴轉遭駁詰於是變通辦法遇有此等案犯往往置之站籠登時斃命雖免身首異處而當萬目睽睽之下呼號宛轉求死不能亦足以寒暴徒之心而平良懦之氣矣謂非懲治匪棍之善法哉雖然吾觀於此而不禁重有思矣滬上華洋雜處人數旣繁匪徒較易匿跡乘機滋事固在意計之中若内地諸郡邑則民皆土著苟有匪類搜捕非難乃前聞松江郡城亦有三十六個黨名目瞻敢在西門外一帶成羣結隊跳刀拍張嗣爲府尊張子虞太守訪知飭縣嚴拿未幾卽將混名蹺脚雲生及野鷄阿金二犯先後拘獲略子笞責分别裝入站籠一時匪黨咸聞風股慄相率銷聲匿跡不復横行閭里擾害良民僕方深幸以爲果將二犯站斃則此後劫人攫物之風當可因之稍息不意甫及數日令由籠釋出覊諸獄中於是羣不逞之徒知在上者並無鋤奸抑暴之心益復肆意横行毫無忌憚嗚呼是果誰縱之而使之猖　至此耶吾觀於滬上之事不禁深爲南面者望語所謂一路何如一家哭者其亦深體此意幸勿蹈姑息養奸之習而致貽閭閻無窮之害哉 
[德人抗議]  
　　西歴八月二十五號卽華歴本月初一日俄政府電告各國願與中國議和並擬撤退駐京之兵改駐奉天一帶美政府聞而欣悦　勸各國認李傅相爲議和全權大臣此已譯登昨報者也不料前日倫敦來電忽謂此事除美法二國已應允外英德意政府皆未樂從以爲開議之先不應令聨軍退出也倫敦泰晤士日報從而論之曰使此事未經開議而聨軍先自出京則華人將謂我有畏懼之心而和議多所轇轕欲望此後中國行維新之政其可得乎德人則謂我國政府與英人意見相同决不能徇俄人之請云 
[美有悔心]  
　　昨報曾紀俄人電致美政府欲與中國議和美人答以敝國願卽撤退駐京兵士奉迎皇太后回鑾云云兹得華盛頓來電謂美人漸有悔心不願允俄人之請若是則和議恐將廢於半途矣爲之悒悒不　者竟日 
[詳述五臺山形勢]  
　　日本大阪某日報云頃聞中國皇太后因拳匪之亂臨幸五臺山攷五臺山在山西省代州府屬五臺縣境距京師約六百四十華里合日本九十里昔有喇嘛教主某禪帥就山上建　藍寺浮屠七級高徹雲霄彼中人稱靈蹟焉其形勢與直山東迥異峯巒層疉道路崎嶇要害天成敵難深入故皇太后蒙塵至此擬卽暫駐慈輿云 
[詳述朝鮮匪亂]  
　　朝鮮匪亂前已錄入報章兹閲日本東京某日報云頃者派駐朝鮮城津分館之日本外務書記生窪氏電達外務省内開東歴八月十九日卽華歴七月二十五日午前十下鐘許突有吉州暴徒約一千名來襲城津縱火焚監理署及民舍日員曁寄居彼處之商民恐遭波累危急異常幸有相生丸來自北關下碇江口暴徒見而畏憚不敢逼迫未幾巡役由某處返擊以手槍傷二三人餘始漸漸遠遁午前十一下鐘時監理遍告外人願護送他往午後鐘鳴四下日本各商人遂收拾貴重之物運上輪船往元山暫避按城津在朝鮮咸鏡道之北距元山一百三十海里當日本明治三十二年五月一日與羣山馬山同時開港爲通商口岸之最新者旋由駐元山領事創設分館派外務書記生窪氏章造外務通譯生武田氏尚警部朝枝氏澄江在館辦公迨本年初夏忽坛朝鮮暴徒勾通中國東三省馬賊暗襲吉州未幾卽鎭定此次之變聞亦朝鮮無賴及中國馬賊所爲理或然歟 
[鄂中誅亂記六]  
　　七月二十七日之夜漢口會匪破獲一事本報前已五記情形兹又得漢口采訪友人手畢云此項會匪實係康逆所創保皇會之餘孽特改名大士會以免人疑會中頭目分五等二三等月給洋銀百圓或五十圓最下者亦有六圓之數所售富有票上有業精於勤戳記得此者可持往領取洋銀内地城鎭鄉村皆有若輩蹤跡被其惑者多不勝計上憲網開一面子以自新業經出示通衢限本月初十日爲止各將匪票繳呈不復深究旋更沿途設桶准就近投票入内有知其巓末者謂會中人專以聨絡各項會匪亂民爲主義與新堤紅燈會消息暗通贈以軍械火藥不少湘南某大吏之穉子因其兄於戊戌年在京正法遂輸資入會圖報私仇迨事敗已效黄鵠之高舉矣至是夜破案之處一爲泉隆巷對面小弄中某宅一爲辰州向寓其總寓則在花樓街寳順里門懸李愼德堂木牌日本人甲斐靖湖南匪目唐才常林圭卽林樹堂曁羽黨二十餘名皆由此禽獲搜出箱中書札及康梁諸逆筆據甚多立卽解呈漢黄德道署道憲嶺馥莊觀察屏退左右親自啓封不知書中是何陰謀詭計也此外尚有東洋刀數十柄手槍火藥不 
 
 

Page 2

 
 
計其數連日嚴加訊鞫各犯惟籲求斬首然言外隠隠有爲康逆復讐之意所斬鄧光才向連生二犯特莽夫耳無足爲患至唐才常林圭等均係功名中人頗有軒昻氣宇乃竟甘心從逆以致駢首巿曹殊不值得二十八日又在武昌斬决十二名本月初七日復斬七名先一日漢陽另斬黨羽一名聞唐逆爲某學堂肄業生曾赴日本東京游學故得與康梁二逆連爲一氣釀此禍胎各處所派頭目中以湘粤兩省人爲多目下各憲防範周詳每遇上下水輪船必留心偵察連日在漢陽鸚鵡洲及由申抵漢之某輪船上各獲黨羽數名故現在仍嚴密巡邏也 
[西人嫉惡]  
　　武昌采訪友人云日前漢口緝獲康梁匪黨内有甲斐靖者訊知籍日本旋經駐漢日領事瀨川君照會湖廣總督張香濤制軍諄請省釋制軍顧全睦誼唯唯應之不料各國駐漢領事咸謂甲斐結黨謀亂罪狀昭然漢口爲四達衝衢通商鉅埠中外官方盡力保護而其人瞻敢濳圖不軌實于大局有關是非嚴以懲之不足以昭炯戒爰會銜照會日領事請卽按律懲儆以示大公無私未知日領事將何以答之 
[有備無患]  
　　武昌采訪友人云康梁逆黨匿迹漢口濳圖戕官據城幸天誘其衷先期敗露業經湖廣總督張香濤制軍批飭將首要犯十一名分别正法梟示尚有匪黨十餘名連日由司道各官會同嚴訊供出蒲圻崇陽沔陽咸寗各州縣早已遍布匪黨出售富有票煽誘愚民下游九江蕪湖金陵亦均有黨中人伺隙而動且大通劫掠之案卽若輩所爲制軍恐一星之火可以燎原爰分飭各州縣營汛一體嚴拿并飛電安徽巡撫王芍棠中洱江西巡撫松鶴齡中丞兩江總督劉峴莊制軍飭屬妥爲防範似此慮周藻密布置安詳彼羣不逞之徒當無從肆其鬼蜮伎倆矣 
[委探軍情]  
　　金陵訪事友人云兩江總督南洋通商大臣劉峴帥當北地拳匪肇亂之初卽派員赴津滬等處偵探軍情隨時禀報迨各國聨軍入京後慈輿西幸尚未知駐蹕之所神京遥望懸系良深爰於日前募得武弁八人派二弁赴京師二弁赴盛京餘四弁往山左右右務必探明實在情形由電飛禀某日八弁相繼禀辭就道瀕行時峴帥除優給川資外復賞以重金俾免憂生内顧似此體恤周至凡承命而往者當無不感激馳驅矣 
[統率有人]  
　　九江訪事友人云九江鎭總兵宋佩珍鎭軍目擊時艱孜孜以整軍經武爲已任因念江安一軍非得威望卓著之武職大員爲之統率殊不足以作士氣而張國威爰會商江西撫憲松鶴齡大中丞咨調記名提督王軍門心忠總統此軍藉資整率軍門在皖省原籍撫時感事常有髀肉復生之嘆驟聞起用之信感激馳驅卽於七月十八日抵潯拜會鎭道二憲旋卽赴省禀謁中丞本月初一日已蒞營治事矣 
[蒲圻安堵]  
　　武昌采訪友人云前日湖廣總督張香濤制軍接蒲圻縣何大令電禀知有會匪竄擾縣境因飭吳協戎元愷統率武愷全軍星夜馳往剿辦協戎抵蒲後卽會同大令拿獲甲乙丙三匪首就地正法餘黨遂望風解散民情靜謐如常猶恐死灰復燃擬禀留愷軍駐守想制軍必能俯如所請也 
[酌補旗兵]  
　　杭州訪事友人云乍浦向有旗兵駐紥自粤匪擾浙旗丁多及於難鮮有存者克復後遂併　杭州駐防營三十餘年來生齒日繁丁壯漸衆目前海氛漸偪防務戒嚴鎭浙將軍常鶴帥因與乍浦都統于都護酌擬將乍浦原額一千名補足檄調赴防藉資鎭守大約中秋節後卽須擇吉起程矣 
[委解協餉]  
　　杭州訪事友人云浙省應解直協餉現由藩憲惲菘耘方伯撥出銀五萬兩於本月初旬某日釘鞘委卽用知縣李大令鍾嶽大挑知縣梁大令廷楷由陸路管解赴保定投納初五日二大令已稟辭首途矣 
[示護電綫]  
　　九江訪事友人云日前德化縣應莘臣明府發出告示一道曰爲出示曉諭事照得電線通信最速中華自有電線以來各處信息靈通官民莫不稱便現在時事多艱更欲藉電線以靈消息除諭飭各鄉紳耆防護外合亟出示曉諭爲此示仰該處各色居民人等知悉爾等所居附近一帶地方電線林立務須隨時加意巡防留心保護倘有被竊等事除本犯照例嚴拿重辦外定治該鄰近居民以失察之罪其各凛遵毋違特示 
[安瀾可慶]  
　　揚州訪事友人云揚屬運河歸江各壩或啓或閉每視水之大小以爲衡本屇伏秋大汛初尚不甚洶湧至七月下旬水勢陡漲加以江潮頂托滔滔滾滾幾如高屋建瓴堤工局總辦范觀察目擊情形立卽會商兩淮運憲柯遜菴都轉請照章啓壩以保長堤時都轉適奉漕督松峻帥檄飭相機辦理遂諭令淮南總局派員將東灣金河灣鳳凰等壩先行開放是以連日水勢漸平河營各汛每日呈報消長不過數寸而已轉瞬節交白露若得及時宣洩當可免氾濫之虞矣 
[浙省官塲紀事]  
　　杭州訪事友人云衢州釐捐總辦張太守彬經浙江藩憲惲菘耘方伯札委調辦温州釐局所遺衢郡一差委温州局總辦李太守襄國調辦處州釐局總辦潘大守志柟因收數盈餘札飭留辦一年以示鼓勵○杭州府經歴缺現奉藩憲惲方伯札委候補府經歴丁參軍萬寳接署○海運通局總辦郭太守懹珠公竣後津沽戰釁已開乃由旱道南旋本月初五日抵省卽飭丁赴各憲轅禀到併請假十天○委署衢州府趙太守惟瑜常山縣强大令紹嵩均於本月初四日禀辭由江干登舟前往任所○省防工兵營管帶張遊戎寳源奉委添招二營刻已招齊本月初五日由防軍局劉太守毓森點騐 
[靈谷樨香]  
　　金陵訪事友人云省垣地方遼闊五方雜處良荞不齊疉經大憲札飭保甲局委員編造門牌俾奸宄無從匿蹟無如各員皆敷衍塞責牌册所載每與實數不符邇者北方匪亂未敉省垣謡諑紛紜人心浮動兩江總督劉峴帥深恐民教錯雜難免匪徒乘隙爲難爰於月初委候補監司一員專辦保教事宜并出示剴切曉諭無論是何公館均不得抗不遵查旋卽嚴飭保甲總局轉飭各路巡員將户口造册呈報其有信奉天主耶穌等教者另爲一册以備鈎稽倘敢不服盤查仍前抗拒立卽從重懲辦然後驅逐出境不准逗留○省垣自甲午以後制錢日乏推原其故皆由銅價貴於錢價致爐房牟利相率入爐鎔化以遂其壟斷之私藐視憲章莫此爲甚現經大憲出示嚴禁並設局鼓鑄新錢無如新錢雖日有所增舊錢愈見其少巿面周轉依舊不靈迨乎北亂肇興謡言甚熾省垣富户各爭先以錢易銀　闠間陡添無數青蚨龍銀一圓遂能換制錢一吊朱提每兩亦貴至值錢一千四百文乃曾不數日制錢忽又缺少所望有地方之責者嚴密察訪將私毁者提案重懲庶若輩懾於憲威此風或可稍息乎○自北氛不靖以來兩江總督南洋通商大臣劉峴帥深恐省垣人多於蟻品類不齊難保無匪徒溷跡其間伺隙生事特命將督署理西轅門嚴加扃鐍無論文武員弁及當差人等非奉傳喚不准入轅並檄調督標兩營支帳四圍日夜分班巡察藩司及糧儲鹽巡兩道江寍府各署亦均調有營兵駐紥上元江寗兩縣署則各募小隊數十名防衛此外支應製造軍械火藥銀圓善後釐捐等局皆分駐勇丁蓋亦有備無患之意也 
[傅相行轅紀事]  
　　昨日蘇松太兵捕道備道余晉珊觀察聨沅詣轅禀見○通政司知事姚知事步瀛江蘇候補判張别駕景祜候選巡檢陳少尹德貴廣東文報委員候選知縣包鴻卿大令家吉均入謁○昨晨五點鐘時接濟南電報一封五點半鐘時接山東電報一封凛點鐘時發 
 
 

Page 3

 
 
致金陵張學士電報一封十點鐘時接武昌電報一封旋又接江寗電報一封午後兩點半鐘時發致金陵覆電一封三點半鐘時發武昌覆電一封○聞傅相於上月中旬某日用六百里排單遞緊要公文往京都及至天津知京城已陷遂卽折回傅相以消息不通最爲掣肘特委某員駐清江浦發文報 
[飭拿匪黨]  
　　哥老會匪黄金龍匿跡滬江濳謀不軌爲兩江總督南洋通商大臣劉峴帥訪悉懸賞緝拿逃至光陰被勇丁弋獲解省嚴訊黄供認在上海時携其所私之婦窩頓法租界某牛肉莊樓上峴帥遂飛電至滬飭上海縣汪瑶庭大令掩捕大令接奉電札立飭差役薛貴帶領夥役多名持名片投捕房請捕頭派包探協拿捕頭允之旋拘獲匪婦蔣雷氏匪黨李桐卿及同居之姚順心許阿渭四人起出皮箱竹箱各一口一併解送捕房昨禮拜二堂期包探會同縣差解請讞員朱森庭明府與法總領事署費繙譯官會訊蔣雷氏供稱小婦人年五十三歲原籍鎭江來滬已久丈夫蔣福生在日曾充包探夥役去年七月病故黄金龍改姓李與年約三十餘歲之婦人來家借住十餘天隨卽遷去李桐卿供小的向以拆字爲生來滬未久許姚同供稱小的等日在某公司馬頭當小工夜則寄居彼處並無别情明府命將皮箱啓視中有紅頂花翎之大帽一頂竹箱内儲布衣數件爰與費繙譯會商著將蔣雷氏李桐卿交縣差薛貴帶回許姚覓保開釋 
[札防匪竄]  
　　昨日兩江總督兼南洋通商大臣劉峴莊制軍札行上海縣署略謂大通地方近有匪徒擾亂搶刼鹽釐督銷各局及當鋪錢莊官軍奮力剿捕業已四散奔逃上海乃江海通衢或恐匪徒逃竄前來飭速將沿海口岸嚴密防堵等因縣主汪瑶庭大令奉札後刻已遵照辦理矣 
[印兵續至]  
　　英國第四十二號商船名孚摩刹者由香港載印度孟買兵約一千名鼓浪來滬前日傍晚駛抵虹口兆豐路公和祥碼頭昨晨魚貫登岸散駐下海浦提籃橋一帶蓋以保護寓滬商民也 
[德兵將到]  
　　自英法二國調兵保護本邑租界後德人恐相形見絀亦卽飛檄徴兵兹聞有德兵數百名航海來此大約今日可抵申江矣 
[牽牛肇釁]  
　　順興牛肉莊主某甲在本邑西鄉法華等處購得黄牛四頭前晚九點鐘時牽之回滬路過日暉港橋爲安字營勇丁所見悞認竊來將牛扣住順興莊主以牛爲西人所購據情禀知法總領事領事立卽咨照讞員朱森庭明府請著送還事爲上海縣汪瑶庭大令訪知飭役薛貴前往法界捕房會同包探至營中禀知管帶將牛交還其事遂寢 
[讞案照常]  
　　英美租界公廨定章每日午前十點鐘時升堂治事嗣因天氣炎熱由各國領事商諸讞員翁笠漁直剌改於九點鐘時訊理俾得及早蕆事昨晨直剌以現屇仲秋天已凉爽商之美繙譯白保羅君定於下禮拜一卽本月十七日爲始仍照舊章 
[虐妓宜懲]  
　　英租界大興里第二百零四號門牌某妓院鴇兒混名紹興老太婆者賦性兇横常將雉妓金桂卿肆行凌虐桂卿痛恨難堪遂於前日吞烟圖盡幸經傭婦某氏知覺大聲呼救某號巡街捕聞聲而至雇車送至仁濟醫館求治得慶更生聞捕頭須將此鴇拘送英美租界公堂禀請讞員翁笠漁直剌訊辦亦快心事也 
[流氓送縣]  
　　前者趙永華被流氓徐明山王仁芝索詐不遂用鐵尺擊傷右臂經包探王四福拘獲徐王解送英美租界公堂讞員翁笠漁直剌研訊之下著將趙送請仁濟醫館療治俟傷愈再核昨晨王探將趙及徐王一併送案禀稱小的查知趙係著名巨棍張掌華之羽黨叩求明察直剌以現當嚴辦匪徒之際未便從寛著移送上海縣署請縣主汪瑶庭大令從嚴究辦 
[一震之威]  
　　昨日午前大雨傾盆雷電交作忽霹靂一聲不啻天驚石破旋探悉北京路思婁堂墻壁被擊一洞新馬路某馬路垝垣亦被擊倒並聞虹口同仁醫院烟囱擊毁牆上亦成一孔是何天威之不可測耶泰西天文家謂爲觸電所致理或近之 
[火未成災]  
　　昨日午後兩點鐘許新闢公共租界派克路昌壽里第四百零一號門牌王李氏家偶因吸烟遺火樓下棉花内霎時濃烟突起幾致燎原氏駭極狂呼左右鄰聞聲畢集取水救熄不致成災 
[上海縣署瑣案]  
　　石全福控程啓泉圖賴所借洋銀前晚縣主汪瑶庭大令提案研訊程供小的曾借石全福洋銀二百元在治下新北門内開設瓷器店後因虧本閉歇倩鄔某向石説妥照對折拔還先還三十元旋又還五元石遣傭工瞿升投案訴稱主人因程只許照對折拔還受虧過甚叩求恩斷大令謂石祇一監生瞻敢托故不到倩人抱呈何自大乃爾此事旣經勸妥何必枝節復萌遂斷令程於本月杪還洋銀二十五元嗣後按月拔還十元著具遵斷切結呈案○前日縣主汪大令在北新涇拘獲梟匪王阿華旋經地保續獲小廣東解案研訊之下王阿華卽黄阿華供小的家住北新涇向以製賣油炸檜爲生家有餘屋兩間前月初旬小廣東代梟匪賃住一間初言房客三人後又來二人小廣東曾給小的洋銀一元五人中小的祗悉何昌炳何昌開兄弟二人其餘不知名姓小廣東卽李廣東供小的係安徽巢縣人現在北新涇開設湯圓店並未與梟匪爲伍亦無代爲租屋情事黄阿華在北新涇相鎭開設茶館其屋由梟匪向彼自租實與小的無涉大令怒其刁狡喝責二百板始供梟匪時到小的店内購食點心故知何昌炳兄弟姓名大令著一併還押候再訊鞫 
[上海巡局紀事]  
　　前晚有無賴富阿根者在南巿篾作街高唱淫詞穢難入耳陸德泉張根寳兩人向之斥阻反被扭毆張亦不肯相讓致傷富眼角旋互扭至十六鋪巡防南局局員曾虚齋二尹研訊之下判將陸張各掌頰八十下富重責一百板○南巿周義記米行夥雇小車夫陳法生送白米兩石至法租界某洋貨店交卸被陳竊售前日尋獲扭控十六鋪巡防中局陳懼自願照賠遂由執事人劉某投局禀請免究○昨晨大東門外張河浜陳姓家被偷兒濳入内室竊去衣包事後開具失單投局禀請飭捕夥緝查局員准之 
[馬路工程局瑣案]  
　　本邑南巿永盛馬頭薙髮匠趙阿仁收孫王氏之幼子阿毛爲藝徒日前被阿毛之兄阿新强行領去趙遂投馬路工程局呈控總辦程雨村大令研訊之下命孫王氏挈子回家毋得妄生枝節○有石松泉者投馬路工程局呈控十二圖地保顧桂榮之夥康桃丁裕及二十三鋪地甲夥蔡瑞等藉端詐擾總辦程大令飭提研訊顧等同供小的等向來安守本分從無訛詐之事實係平空誣陷叩求鑒宥大令命移送上海縣署訊究○前日船户張王與同帮人陸桂生爭裝米石以致口角互毆陸頭顱受傷遂喚令某號巡街捕將張拘解捕房捕頭令轉送馬路工程局禀請程大令研訊陸供小的係浦東人張爭奪生意向之理錀反被毆傷叩求訊斷張供小的不敢行兇大令判給洋銀二元爲陸醫傷之費併具安分切結然後斥退 
[英美租界晚堂瑣案]  
　　前者英界西合興里野鷄妓院鴇婦楊陳氏以范天順卽范阿五誘拐其女寳林向之理論反敵行兇因之報捕拘解公堂讞員翁笠渹直剌訊取口供諭令暫押前晚倩襄讞委員張柄樞司馬提案研詰楊陳氏供小婦人生有一女年甫一十有七七月二十六日被范挈去不知匿迹何處求恩究追范供小的向至楊鴇處作狹邪游因與寳林相識並無拐逃之事叩求明鑒司馬謂楊鴇指控鑿鑿豈容狡賴限期將寳林交案再行訊奪○某號巡街捕送迷路女孩素蘭到案司馬研訊之下素蘭供籍江西年甫十歲由漢口隨家主李姓至此出外購物忘却歸途幸由巡捕送案叩乞矜全司馬著暫交官煤看管俟其主到案認領 
[英美租界公堂瑣案]  
　　包探竇如海解送拐匪周阿全及張阿金到案禀稱伊等串拐李龍記家婢女擬乘某局木輪船赴蘇販賣經李 
 
 

Page 4

 
 
尋見告知小的拘送請究李投案伸訴前情周張直認不諱讞員翁笠漁直剌商之白繙譯判責周八百板發回捕房管押一年張管押一月期滿分别遞解回籍○同豐永金鋪歇夥童如金至方九霞銀樓騙取金錢十八枚被執事人查悉報知捕房捕頭派包探竇如海往查屬實緝獲人贓解案請究方九霞夥某甲投案領贓童供小的已被辭歇無可謀生不得已而出此下策尚求恩宥直剌判押三月○包探劉阿炳解偷兒沈小弟到案禀稱此人行竊羅阿九家銀對時表一枚表練一條綢衣五件經小的拘獲解請訊究羅投案領贓沈認竊不諱直剌判押五日贓給還失主○包探沈翠濤朱阿高同解李金祥吳阿元王阿章龔阿中陳阿福到案禀稱伊等五人在北四川路設攤誘賭愚弄鄉民經小的當塲拘獲故連賭具送請究辦李等供詞狡展直剌判各枷號一禮拜發犯事地方示衆○包探王湘舟解車夫金阿榮到案禀稱此人拾得某西人所遺白手巾包内儲洋銀七元匿不報捕經小的拘獲送請訊究金供此銀在路上拾得已由小的用去一元並非行竊叩乞恩施直剌判押三日○三百五十三號華捕解康阿能蔣阿連到案禀稱伊等二人在路口角互毆康掣取鐵尺將蔣頭顱擊傷適爲小的所見是以解請訊究直剌略加研詰以蔣雖被擊傷尚無大碍著退去自行醫治判責康一百板○包探潘應奎解積賊沈法廷到案禀稱此人行竊楊琴生家鍍金對時表一枚並綢衣等物經小的緝獲人贓解請訊究沈認竊求恩直剌判責二百板管押捕房三月贓給還失主○昨日禮和洋行夥粤人葉才生行至虹口王顧氏家門外適氏傾沸水致傷右臂爭論之下被某號巡街捕一併解案請訊王顧氏供小婦人不知葉徘徊門外致有此失並非有意侮辱尚乞鑒原直剌判罰洋銀四元撥充公費 
[法租界公堂瑣案]  
　　日前鉅昌洋行西人控謝茂金以草帽邊十五箱抵銀一千二百兩過期不贖等情讞員朱森庭明府訊供之下飭提擔保之王成茂錢莊執事人徐巖卿並見証人張雲成昨日堂期覆加詰訊謝茂金供當抵押時由張雲成經手請向張詰問可也徐巖卿供並未擔保據上亦未蓋印圖章張雲成供當抵押時共扣用銀六十兩小的祇分得三十兩張顯芝供謝將低貨混入其中行主失察致受其愚明府謂成茂乃零兌小錢莊豈能擔保銀一千餘兩之欵行主亦難辭咎爰與費繙譯會商准將所抵之貨行行拍賣張雲成徐巖卿均不得置身事外著交人保出帮同清理謝還押候復訊核奪○五鳳樓茶博士周榮發訴稱昨日徐福卿陸和尚同來啜茗因事口角繼以用武致擊毁茶碗等物值洋銀五元五角是以扭案請追徐陸同供小的等向爲羽士不敢行兇明府令交保出外賠償毁物○邵雲坤控全盛信局吞没寄濮院辦貨之洋銀三百元明府研訊之下局夥周裕林稱信船行至婁縣長山里被盜劫去洋銀二百元明府諭令先繳一百元昨日周遵諭繳到明府給邵具領限周於十日内再繳一百元餘俟查明是否被盜實情再行核辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
