# 1886 - 99 - 4904669

 

Page 1

 
 
[清江售書及賣申報處]  
　　本舘向託友人在清江經售申報及點石齋申報館兩處所印之書籍碑帖等件現在經理人新遷在東門内大街謙益布號内淮上諸君苟欲買書看報可就近價購此佈 
[七十二號畫報出售] [  點石齋主人啓]  
　　緬甸内山有部民一種徧體皆有毛而而部尤爲募茸緬王好之居以别宫以爲玩物今爲英人所得授往歐洲以售觀於人本齋圖之列入畫報以　天下之大無奇不有焉准於初六日出售淞隱漫錄圖說一則仍附畫報之末此布 
[論中國鐵路有可興之機]  
　　鐵路之設其利便不可殫述自劉省三中丞創議於前南北洋大臣覆議於後一時見者咸曉然於此舉之有利而無獘然而至今仍未舉辦者則或者疑有阻撓之人本舘於此一事亦旣屢論不一論殷殷然拳拳然深望其有成功用是以立富强之基雖扼腕深之而猶不免延　待之誠以鐵路之利有可見而弊無可生原中國迄今未見開辦之故大約以事大費鉅因此遲之又久而未發動夫中國之地如是其廣遠也近年以來爲法人啓釁籌餉備兵所費已屬不貲當此軍務初定而遽欲興此大役固有所不能而或者曰洋欵可借也顧洋欵之貸中國亦旣行之以中國之信義素著各海關進欵更屬可恃故各外國一聞中國告貸莫不踴躍樂輸若中國而欲貸洋款以辦鐵路固亦並無所難而中國有不卽爲者則以洋欵之利雖微究不能不因母以權子微之所積易成爲巨似亦有所不甚合算且恐外洋有攬我利權成分我利權之慮故洋欵之貸未卽允行本舘前者曾有逐叚推廣之說蓋以爲鐵路係笨重之物一經舖砌移動爲難倘欲於中國之地一時並舉其勢殊有所不能故不得不爲得寸則寸得尺則尺之計而孰知外洋製造之法愈出愈奇鐵路竟有可以隨時移動者前此本報登提高威路公司託香港怡和洋行代辦鐵路曾有隨地隨時可以移動之說不禁拍案狂喜以爲極重極笨之物而居然靈便若此中國何憚而不辦哉然而該公司言之本報譯之而中國官塲之信否則不敢知也今又何幸而爲粤督張香濤制軍所知函請怡和洋行將此項鐵路移至粤垣試用從此而鐵路之行或不難計日而待矣然猶恐該公司所言雖云極爲靈便而試行之時或有未盡如其所言之處大憲觀之意尚未愜則此項鐵路之可行與否尚未可知也乃何幸該行載之以來三月朔日如法安放制軍雖未親臨騐視而飭藩憲隨帶武員多人前往騐看果見其靈動便捷極口稱揚回禀制軍旋與該行商令代辦今而後鐵路之成有其基矣中國人言及鐵路無不稱善然言及開辦鐵路一事又無不稱難其所以難者則以其事之重大而不易舉行故也今該行代辦之鐵路其輕重長短闊狹多少均可以聽我轉移假如今日有事於此卽將鐵路移置此處不過需地若干配料若干立時限刻可以告成可以待用倘閱數日而有事於彼更不必别需物料卽將此處所有之路移置彼處一轉移間而彼處又可以立時告成限期待用然則前之所慮爲重大而不易舉辦者今獨見其輕而易舉如此而有不此倡彼和立見成功者乎前者聞開平有鐵路之設藉以運煤取其運載便捷也夫開平所置之鐵路想尚係前此舊法未必可以移動故開平之鐵路止足供開平之用他處採煤之地不可以更僕數往往以無鐵路之故出貨不便水脚過重多致受虧每皆豔羡開平之有鐵路而無可如何今得此法則他處凡在開礦之地皆可置備此種鐵路應用之時則裝以載運不應用則可以拆卸載往他處而且相近之地可以轉移所費不多而運用極便其爲有益於礦務何如也且不但此也旣有此輕而易舉可以隨時移動之鐵路則凡中國各省皆可置辦一副設或何處有變卽可立時裝置調兵由此路以去今日防東則移而之東明日堵西則移而之西又明日而有事於南於北皆不難旋轉如意不過一舉手之勞而兵力可以不疲且邊防兵額亦不必處處足備隨時隨地調遣無難天下之事孰有便於此者哉或曰天下之物其笨重者必多鞏固其輕靈者必多脆弱此項鐵路其靈便輕捷至於如此恐易於敝壞是亦不可不慮余曰不然鐵路之爲物異他物不同苟其脆弱斷不能飾爲牢固怡和行旣爲該公司代辦豈其念不到此耶抑肯以之欺人耶又何慮焉 
[諭旨恭錄]  
　　三月初四初五日奉旨賞給隆福寺達喇嘛羅卓依小卷縀一疋德木齊格斯貴教習喇嘛等每名一兩重銀錁二個班第第每名一兩重銀錁一個欽此 
[本館接奉電音]  
　　昨晨十點三十分時駐京友人由電飛傳本月十一日諭旨二道敬謹譯登○三月十一日奉旨杭州織造着齊克森布接管欽此同日奉旨著于二十日换戴凉帽欽此 
[華商被阻]  
　　香港西字報載有美國舊金山消息云美人之待華人益形酷虐有輪船名倍而急克由香港至舊金山載有華人數百名内有某華商附坐而去該商每年運貨輸於美國之祱銀約有十萬元有行在彼嗣得有六品功名此次因事赴行領有香港美領事執照船行無幾日船中有患天花者及正月初七日行抵舊金山因天花之故尚須查騐至十七日始准登岸然前此由美領照回華而此次言旋者則聽其上岸該商人乃由港而來不准上岸并云按照新章駐港美領事不能有給照之權該商情願請其拘赴官廨而查船之人不肯强令在船守候不准登岸繼而中國駐紥該處之總領事官知之使人告知船主請以五萬元保銀交諸船上俾該商上岸或爲巡捕所拘庶可憑官判斷而船主亦不敢應允延至開船仍帶以回港云夫該華商明明有行在美國歳輸税欵至如許之鉅現以有事至行而竟被阻撓卒至過門不入何其不近人情一至於此哉 
[東海雙鱗]  
　　日本報載西三月十四日内務山田大臣由琉球坐長門輪船回至對州巡視防營并新築砲臺夜宿公館忽有熊本鎭標分營之軍曹兩三人及兵士二百餘名一閧而散于是帶隊官會同地方官四出根　僅于翌日追獲三名餘則至今未見蹤跡據聞帶隊官平日酷待兵士以致挾忿而逃有往熊本鎭臺處控告帶隊官之語未悉果否○日本東京府所轄之海島名爲小笠原其中尚分父島母島向來英美德各國人在彼耕作先後八日籍者十有八户前三户於明治十年間入籍後俱於明治十五年當南貞助者爲該島官時有洋人十五户以日本新法良善與歐洲各國無異情願入籍彼此相安不料近日入籍洋人赴東京禀請英　德欽差准其回籍蓋因十五年六月間有一入 
 
 

Page 2

 
 
籍洋人盜取他人物件當經理刑官科以重禁一月監禁六個月洋人以盧分太酷至去年四月就該島聚議擁至島官衙門請將會議所攺正被該島官拿住爲首者人人送東京交理刑官審辦定察時皆處以重罪洋人又謂日本法律也公故禀知己國欽差以求復籍云○日本北海道天氣寒冷地壤荒蕪民皆蠻悍不聽教化時　滋擾情事此次日廷簡岩村爲該道經略責以招徠開墾教民治産屯兵各事岸村察得民情與内地不同所有向來巡捕房奉行法律過于嚴密雖行之有年究不相宜亟應攺變因上政府條陳大意謂北海一道地半不毛人都客籍目下多方招徠猶恐不至若照内地定章辦理使愚悍之民無由自新不若假以寛大漸漸教育使其向化之爲得也惟無賴之徒敢害耕作不務正業者處以重刑等語想日廷當可准其所請也○元老院衙門向例以十七日發給合署大小官員辛俸此項金幣係户部於十二日發出忽被屬官於當夜盜去定例各衙門官吏日出辦公夜歸私舍只派判任官一員吏二名輪流值宿官署每次所領金幣檢點後裝入布袋貯於庫内其鎖匙則交與值宿者習以爲常此夜值宿吏江崎五郎向判任官請假謂有要事暫出便回判任官以爲常有之事亦不介意詎料江崎胆敢將金庫偷開將二萬元携之而遁至麻布簞笥町邊家中取出金三百元交于老母卽行出門翌晨該衙門見庫大開金幣盡失各吏大驚飛報地方官嚴緝殊無影響續探得有人親見江崎在上州眞福寺村之寳林寺教讀捕役蹤跡之果於二十日就獲只搜得江崎隨帶金八千元鞫其餘金據供云過田川時投入河中或謂其逃至家時將包裹一個交與伊母故尚須嚴訊家族追得原贓然後科罪云 
[縣令接篆]  
　　委署丹徒縣王大令祖慶聞於初九日接印視事署中胥吏送舊迎新頗形忙碌也 
[首犯畫供]  
　　丹徒縣閙漕一案屢詳前報其第五區閙漕首犯江以財逃避浙省現已就獲初六日經代理丹徒縣孫明府會同胡陳兩委員審訉江以財矢口不認喝責籐條二百下上天平架一次仍未供認次日將其族長及該區里正傅到質對江始畫供孫明府當卽據情申詳上憲越宿交卸 
[大風覆舟]  
　　初七夜鎭江風狂雨驟船隻損壞不少有儀徵解餉砲船一艘泊於義渡碼頭亦被風浪潑沈幸人口並無傷損及次晨但見江中碎板斷木順流東下並有巨舵一柄流至鎭江關前爲人撈得聞值銀數十兩想係十二圩鹽船上所漂失也 
[漢𦤎賽馬]  
　　漢口西商於月之初十日賽馬惟連朝隂雨恐未能興高采烈也 
[松屬取齊]  
　　王益吾大宗師行文松屬定於本月二十四日取齊七邑生童想姚少讀太守卽當出示曉諭通飭各縣也 
[日下咫聞]  
　　二月杪户部黏貼告示大略謂收捐事宜擬暫行變通酌攺章程以便捐生而期躍踴凡常捐向歸本部司務廳收呈現攺令捐生親赴本部捐納房當堂遞呈如捐生曾有職銜加捐何職務將其由某省某局何年月日報捐詳細聲叙呈内並執照實收黏連如捐生係舉人及五貢並廪增附生者將其科分及入泮年分聲叙呈内該部於每月上中下三句之第一二兩日收呈當堂發給收呈條一紙令其於月之上中下三旬第五日再自來部聽候准駁其照費飯銀皆在當堂兌收不准假手吏胥云云蓋京師之捐項所以不旺者皆由部中一切小費甚多致諸生觀望不前故部臣議將舊章更變也刻問户部捐納房堂上添設天平四架以備收捐兌銀之用○本月之朔京師五城察院在所屬地方張帖告示嚴禁烟寮盖因近日各烟舘影射開燈潜蹤聚賭故復行曉諭也○前年三等漢侍衛金鳳岐因故降調一事當時卽綴入報中兹聞該侍衛願報捐銀六百四十兩經兵部奏將該員降調處分照例開復仍補三等侍衛缺已蒙綸音兪允矣查金侍衛係江蘇山陽縣人由庚辰科武貢士殿試二甲奉旨賞給三等侍衛簽分鑲黄旗大開上行走云○三等侍衛長奇奉派隨扈前往東陵當皇上駐蹕隆福寺行宫時查覔該侍衛蹤跡杳然當由行在侍衛處函請京中趕爲尋察○本月初二夜報馬由行在至京行至白澗地方看守御道之汛兵揮令不得行經御道報人恐延擱諭旨仍策騎飛馳汛兵見而忿甚用棍亂舞馬被驚逸報人跌落塵埃中尚幸報件未失急告知本管官立將該汛兵拿到重責一面飭人四出追尋馬已不知去向因將本營之馬給報人騎坐進京○初二日申刻刑部前右偏當街設有骰子寳攤某甲賭負錢數千突見骰子内有鉛心稔知賭棍從中舞弊遂向爭辯賭棍恃衆與鬥當將甲飽贈老拳並抓傷其面多處熱血點點下無殊著雨桃花甲欲赴官廳控告賭棍懼央人出面調停令弗涉訟未知作何了結也 
[平山鶯語]  
　　上月之杪運河東西堤工程陸續告竣惟某處坦坡未能一線且間有裂縫說者謂其故由於今正開工適遇嚴寒底坯悮用凁土刻下天氣和暖土漸融化故也總辦聞報親自臨工責令該叚工員賠償翻做無如節過清明農夫皆在下秧浸種雖出重價雇募恐來者終屬寥寥云○燈籠巷某氏孕婦一産雙胎其一首作犬形見者皆疑爲槃瓠氏之遺裔一則身首與人無異惟手足指短小似犬爪耳穩婆恐驚産婦抛棄門外瓦礫堆中霎時間遠近喧傳觀者甚衆 
[邗上官塲紀事]  
　　前雲南學政丁大宗師立幹於本月初五日晚抵揚文武各員均至碼頭恭迓艤棹一宵隨於翌晨解纜按宗師原籍鎭江現寄遇泰州城内云○每當春季上憲派委司道大員盤查兩淮運司銀庫此定例也今屆大憲委常鎭道陳觀察欽銘就近稽查觀察遂於本月初七日清晨莅止江甘兩邑尊均至河干　迓憲節隨卽入城逕至運署升坐大堂庫廳張雲階鹺尹啓庫請查查訖程都轉邀請觀察設筵公讌以伸東道之情小泊一宵隨解維而去 
[畿輔紀聞]  
　　本月初七日李傳相及直隷提督李軍門通永鎭唐統領及直隷藩憲由定福莊送駕後卽起節回津查定福莊距通州約二十里各憲均由通遄歸蓋醇邸不日來津與傅相熟商公事故歸期如是汲汲也○天津東門外天后宫向有賽會之舉會中陳設輝煌實爲津郡諸會之冠自經兵燹此會幾如廣陵散矣年來物阜年豐會中人遂躍躍欲試去年又得富户爲之提倡邑尊亦出示曉諭謂此會載在祀典推民間出會迎神云云今年遂百廢具舉准於本月十六日送駕十八日接駕二十日行會屆時遠近香船雲屯霧集舟車之價食用之資咸較平時昻貴操小貿販者莫不喜上眉梢云 
[升憲行程]  
　　譚序初升憲入都請訓其召見陛辭各日期已照邸抄備錄本月初八日五點鐘時升憲由滬開輪抵省衛中丞率同司府各員赴胥門碼頭循例恭請聖安叙談片刻初九日瀛眷由省起程先行赴鄂升憲旋於十二日啓行至金陵謁見曾九帥面商要公隨赴鄂垣履任云 
[格致書院春季課題]  
　　格致書院中西董事近擬仿照上海道憲求志書院章程每年春夏秋冬分爲四課兹特禀請道憲邵筱村觀察命題課士其題爲陳湯甘延夀論出題之後無論路之遠近以四十五日爲限四月杪截收所有章程早經登報課卷悉由自備送交格致書院帳房俟取定後在前列三名者例有奬賞其餘亦依次饋貲聊助膏火其意欲令中國人士講求富强之學而由格致爲之基以博通夫西學也亦殊足嘉已 
[道批藥局禀詞]  
　　日前滬上各土店主吳鴻興等環赴道轅禀稱近來洋藥局巡丁緝私往往並不照章投報巡局邀同地甲輒擅自闖大搜查致匪類易於混跡乘間取攫物件商民不堪擾累等因當經代理蘇松太道湯觀察准飭洋藥局悉照舊章辦理嗣又據洋藥局董各商董 
 
 

Page 3

 
 
聨名禀稱巡丁緝私如　投報巡局誠恐走漏風聲將私遷匿勢必辦公不力云云旋由觀察據情申詳藩憲隨卽批示略謂凡遇巡丁緝私務先　同洋藥局司事一人恊緝庶免許多周折卽各商亦不致有意外之慮云 
[肇事判笞]  
　　日前紀滬南洞庭山碼頭船户打架累及巡船委員當經委員飭勇扭住行兇人沈阿榮六名移送總巡局馮刺史飭保甲看管侯訊至前日刺史將沈等提案研訊並令其指出爲首肇事之人沈等堅不肯供刺史謂爾等小船帮往往藉端肇事本委早經深悉　情遂助各笞二百板一併斥釋 
[禁賣女茶]  
　　一壺春茶舘堂倌張連生指王玉山行竊水烟筒私行吊打送案後羅太守飭補傳茶舘主馬仁友訊質等因已列昨報兹悉馬仁友奉傳投案當晚由太守覆訊王玉山張連生各執前詞馬仁友供當時我不在店據夥來報獲賊本欲將賊交捕及我到店包探己在惟據張言王竊水烟筒圖遁扭獲爲此根閬前失之水烟筒二隻太守卽申斥曰旣已獲賊理合交捕送官豈容擅用私刑且王尚不承認行竊本當究辦今姑格外從寛嗣後不得再蹈前轍免干咎戾又問馬仁友曰本府禁止婦女入茶坊烟舘爾敢違禁仍有婦女吃茶乎馬答稱不敢違禁太守又問爾茶每椀幾何馬答稱十四文太守又謂本府訪悉外間故智復萌行將重申禁令問有不肖之徒藉此爲歛錢計商同每椀加價幾文作爲費用爾己經加價否馬答稱並無其事亦未加價太守又曰設有此事當卽報明爲首之人立卽提案盡法懲辦隨着具不敢擅賣女茶結富黨重押諸人槩予斥退 
[因傷殞命]  
　　虹口頭壩地方坍倒房屋八幢壓傷羅春江及婦人楊金寳由捕房送同仁醫院醫傷已列前報兹悉羅春江已於前日因傷重斃命由院知照捕房立傳三圖地保關照家屬自行備棺成殮 
[掩埋浮屍]  
　　滬北棲流公所收生船於昨晨潮漲時在吳淞港内撈得無名男屍一具報由司事立傳該處地保轉報保安善堂會同騐得該屍年約二十左右赤膊下體破褲纒住左足頂髮脱落遍體腐爛顯係落水日久者惟無傷痕卽由該堂照章棺殮舁至義塚掩埋設有屍親可投該堂認領 
[仍未會訊]  
　　昨日法公堂仍未會訊捕房解到人犯九名祁繙譯着令仍歸捕房管押 
[英界公堂瑣案]  
　　昨禮拜四英公堂應輪美副領事易孟士君會訊因易君另有要公所有捕房各案由羅太守獨斷○徐李氏稱丈夫在南瑞兵艦當差與顧寳珠相識留連忘返不顧家用爲同母親李王氏及胞弟李大慶至該歸處尋夫詎被該婦呼同鄰人行兇以致我與母親受傷由捕拘案其母及弟供與同捕頭禀伊等爭毆兩下受傷送到醫院惟顧寳珠受傷較重不能投案顧王氏供是顧寳珠之隣人隊伊等糾衆行兇我聞聲出外探看被將頭顱打傷羅太守隨飭該氏及李大慶交保邀同夫男俟顧寳珠投案再訊○陳廣道稱安徽人在滬喊賣油炙檜餬口被同業陳炳江欠錢千六百文向索無着反被打傷右眼報捕拘送請爲騐傷陳炳江初不認欠錢及羅太守駁斥始稱欠錢原要償還因逼索口角是實太守謂欠錢不還又敢行凶圖賴可惡已極隨判陳炳江如數繳欠再押候笞責百板○戚阿友稱在英工部局經收小車捐查得李正友劉仁卿之小車兩輛均未納捐領照爲此報捕拘案李正友劉仁卿同供因無力納捐求恩俟下月補捐羅太守謂漏捐本應究罰姑念窮苦着卽照章補捐領照○包探顧阿六稱撞見張得福手持銅盆洋傘衣服七件向押鋪質錢阻住盤詰據稱在虹口鄉間竊來今將人贓解案張得福供認行竊惟在夜間不能言明失主住扯羅太守隨判張得福發捕房管押一月贓俟失主認領并囑登報使衆咸知○西人惠領稱在怡和洋行管棧因失鐵一担光景當在浦灘周有横之破船内搜出鐵一塊當卽報捕拘周據周言係向爲小工之杜紅留所寄及拘杜又言是邵平和所竊爲將各人一併拘案周有横供鐵由杜寄確不知竊贓杜紅留供見邵平和持鐵藏在船内我不敢行竊邵平和供因西人查失我通風致被杜紅留誣扳羅太守隨判杜紅留管押七天以示薄懲周有横邵平和概行斥釋贓交西人領去 
[來信照登]  
　　余將有遠行至龍華祭告先壠一路往來之行人項背相望因念目前賑捐異常掣肘若於百步橋下祠宇内派人按人收捐十文或以輿馬車分别高下爲捐數之重輕亦可曾詢廟祝據云每日人數約二萬内外以人計捐每名十文每日可得二百千倘月半舉行藏至四月初八日約得四五千千之譜與賑事不無小補敢爲貴館言之祈轉告籌賑諸君請諸當道頒發示諭懸諸祠門選派公正司事一二名以期涓滴歸公亦寔事求是挹彼注此之一妙法也率泐祇請著安惟照不具[  歴下老農拜上]  
[上海文報局協賑公所接嚴佑翁潘振翁山東來函]  
　　前布三函并公信三通諒邀台鑒春撫極少廿萬金各縣紛紛至院請賑中丞均批飭賑撫局局中函邀弟往商議求賑之書雨點雪片賑款無可撥濟焦灼之至未卜尊處及三公所近日可能解濟否務乞執事早爲設法爲禱振兄於廿四日甫行專此佈達敬請台安愚弟嚴作霖頓首二月廿六日齊東泐不列號○今春奉上一函想已早邀台鑒弟於二月初由省回局紹沛天功諸兄已將堤外各莊查完約計每口給錢八百文總須四萬一千餘金原擬放完賑錢弟再入都刻下試期已迫不能再遲幸佑翁巳到當將經手賑帳欵項均交佑翁弟卽於明日起程自愧名心未淡不能始終其事幸佑翁辦賑多年弟身雖去尚覺心安也東省黄流爲患尚緣尾閭不暢若不設法攺道疏通恐民困尚無巳日現在去年被灾之區水始涸出春麥未種爲日甚長相彼哀鴻謀生計絀尚望大君子源源接濟俾溝壑餘生同登袵席鄙人雖去日夕頌禱不已也肅請升安[  愚小弟潘民表頓首]  
[普濟窮黎]  
　　謹啓者今承漕務帳房交到樂助施粥洋二百元敝堂經費支絀連登報章今承仁憲慈祥普濟惠此鉅欵如得瓊漿謹代本埠窮黎百叩道謝萬望諸善士聞風興起慨然樂助以全善果公侯萬代上海北市六馬路仁濟善堂經辦施粥施善昌等拜啓三月初八日 
[吳新卿詞史來自當湖僦居西薈芳里寄鷗主人甚暱之招余飮令歌新曲侑酒詞史乞詩口占斷句答意兼調寄鷗]  
　　老去看花花亦羞蕭蕭白髮已盈頭何堪再作鴛鴦夢此夢還須問寄鷗[  霧裏看花客待删稿]  
[昨閱滬報申江花榜中尚遺陸月舫吳新卿戲成二絶]  
　　傳到蠻箋燦若霞一枝采筆豓生花如何管領羣芳譜屈煞平原内史家朅來小謪軟紅塵錦作春旙繡作茵自是梅花高格調偏於冷處見精神[  雙古罌齋主人稿]  
[吳新卿詞史碧玉年華緑珠風度時還未嫁偶作申游余適因公過滬邂逅相遭清謌一曲情話三更使人心醉因爲勾留數日行將航海入都紅粉情牽青衫涙濕緣成短句藉抒離悰錄呈霧裏看花客吟壇教正]  
　　錢塘蘇小擅風流抛却杭州作小游正是百花齊放日百花相見也含羞油壁車前起麴塵繁華第一數春申如雲游女芳郊外共道新來有洛神座上句留杜牧之十年一夢未醒時願花常好春常在乞借清隂好護持相逢一笑卽情牽的的嬌憨劇可憐更有一般眞趣味秋波臨去復嫣然[  龍標拾翠山房主人未定稿]  
[蘇省撫轅抄]  
　　初六日直隷候補道沈能虎直隷來候補縣吳成禀知奉委東路總巡差縣丞張運衡謝飭知咨補元和縣縣丞缺○初七日署蘇州府照磨陳連禀知開辦分造二批金磚代理長洲縣縣丞陳鍾潁禀知本日接即○初八日候補縣周相輔禀知奉委常昭海口厘局差梁修年禀辭奉委解京餉赴都蘇升紀禀知奉姿錫金釐局差未入嚴汝正禀辭赴丹徒越河一帶彈壓魚花差應德麟禀知丁父憂○初九日請補蘇州府照磨楊錫塵謝飭知先行赴任署理並禀知本日接印從九陳漣禀知交卸署蘇州府照磨事○初十日縣丞朱兆錡服闋回省禀到並謝西征案内蒙保補缺後以知縣用 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十二年三月初二初三日京報全錄]  
　　浙撫劉奏請撲滅匪徒出力員弁俯准給奬片○浙學政瞿奏報補辦科考及選拔情形摺○浙撫劉奏爲審明土匪照例懲辦片○東撫陳奏爲河神顯佑請加封號摺○又奏明衍聖公住房被火情形片○又奏請飭部核覆佐雜序補定例片○又奏爲遵照部議更補同知摺○○頭品頂戴浙江巡撫臣劉秉璋跪奏爲查明台州府屬匪徒滋事登時撲滅案内在事尤爲出力文武員紳酌擬奬勵繕單籲懇恩施恭摺仰祈聖鑒事竊查台州府屬前有外來會匪勾結仙居土匪煽惑滋事於本年五月十六日擁衆攻城經台州恊副將韓進文等會商該知縣伍桂生等分投迎擊各軍奮力勦殺賊衆披靡紛紛敗退全股撲滅經臣奏奉上諭劉秉璋奏會匪勾結滋事登時撲滅一摺等因欽此仰見聖恩浩蕩微勞必錄欽感莫名當經欽遵轉行在案伏查此次台州府屬哥老會匪勾結滋事擁衆攻城適值防軍調往海口郡縣空虚若非該處文武同心戮力奮勇擊剿登時撲滅難保不擾害地方多煩兵力所有出力各員實與軍功勞績無異兹據各營開送保奬銜名前來臣覆加查核分别删減並無冒濫除出力稍次各員給予外奬並擬保千把以下武弁循案咨部註册外謹將尤爲出力文武各員紳酌擬奬勵繕具清單恭呈御覽合無仰懇天恩俯准給奬以昭激勸謹會同閩浙纒督臣楊昌濬恭摺具奏伏乞皇太后皇上聖鑒訓示謹奏軍機大臣奉旨着照所請該部知道單併發欽此○○浙江學政臣瞿鴻禨跪奏爲恭報衢嚴兩府補辦科考及選拔情形陳祈聖鑒事竊臣接任後請俟錄送武塲事畢補辦衢州嚴州兩府科考前經奏明在案嗣於十月初五日出省按試由衢而嚴兩屬文風尚多清暢童場惟嚴州之分水不敷　進缺額二名餘皆如額士習亦稱循謹安守塲規在衢州棚查獲開化縣頂替一名已經受槍未成之童牛發交提調官分别　治以儆效尤臣終日坐堂監視出題以後未交卷以前胥役概行屏退獘端似可稍清仍隨處隨時加意防範兩府選拔均認眞考核取定咨明撫臣在案發落日臣諄諄勸導務讀書勵行勉爲有用之才以求副聖朝興學之至意臣卽於十一月十七日回省取齊兩府拔生於本月初八日會同撫臣復試驗看意見相符續行咨送禮部聽候朝考所有微臣補辦衢嚴兩府科考及選拔情形謹繕摺具報伏乞皇太后皇上聖鑒再臣經過地方民情靖謐雨雪應時足以仰紓宸念理合附陳謹奏軍機大臣奉旨知道了欽此○○劉秉璋片再前據石浦營都司鄭碧山禀擒報獲匪犯金永虎等十二名訊據金永虎供認戕害遊擊黄朋厚不諱經臣將拿辦情形附片具奏一靣飭府確訊在案嗣據象山等縣詳報案犯金癩頭滿徐丹三陳再帮陳侑團等先後因傷因病身死又經批飭嚴訊去後兹據寗波府知府胡元潔詳稱提犯編别研審據金永虎王菖汶二犯供係臨海縣人與被拿格殺之周幗汰等認識光緒十一年三月十四日聽從周幗汰結夥行劫慈谿縣事主沈奎廣大猪行拒捕殺人一次三月二十四日伊等逃回臨海與在逃之周三眼卽三眼老並不識姓名多人會遇官兵捕至石子玩地方伊等與周三眼等各自放槍不料致傷黄營官身死當各逃散二十九日至象山縣地方又與周幗汰等夥劫事主陳紹堯等錢物拒捕殺人一次四月初六日在沿海地方奪得金守傭等船隻初九日駛至金漆門洋面有官兵追拿周幗汰等多被格殺淹斃伊等均被拿獲等語訊之金泳汶供認聽糾行劫在途看船一次並未上盜分贓金守備金永綢徐工應黄雖黽陳侑唤等係船搭客因金永虎等奪船關禁艙内致被悮拿並無爲匪不法情事再三嚴詰供甚確鑿請將金永虎王菖汶速正典刑等情禀經臣批據臬司孫翼謀核議相同詳覆前來臣查該匪金永虎王菖汶旣據該府訊明疉次劫擄殺人亦同在逃之周三眼等抗拒官兵槍傷營官黄朋厚殞命實屬形同叛逆罪大惡極核與署台州府知府陳璚禀獲之杜大保老二董怔菖等所供戕害黄朋厚情形相符未便稍稽顯戮臣巳遵照奏定章程批飭將該匪金永虎王菖汶等二名卽行就地正法杜大保老二董怔菖均因格傷先後身死一併戮屍梟首示衆以昭炯戒金泳汶一犯飭令歸案訊明另行核辦金守備等分别保釋除仍飭嚴緝逸匪周三眼等務獲究報外所有拿獲匪犯金永虎等訊明懲辦緣由謹附片陳明伏乞聖鑒謹奏軍機大臣奉旨刑部知道欽此○○山東巡撫臣陳士杰跪奏爲河工神靈顯佑籲懇賜加封號恭摺仰祈聖鑒事竊照搔溝口門堵築合龍緣由業經臣奏報在案該處奪全河之溜口門深至六七丈時值隆冬冰凌排山而下奇險迭出早暮搶築弗遑當人力幾窮之時得金龍四大王築大王曁黨將軍兪將軍袁將軍先後化身臨工人心倍加奮勉用能轉危爲安大工以時告成此皆仰賴皇太后皇上福德齊天因而百神效順非臣獨力所能及此現據提調候補知府李清和禀請奏加封號以答神庥前來臣維大王將軍於黄河最著靈異寔能禦災捍患爲爾爲民而黨將軍每工必到到必化險爲夷官民尤深欽感臣前於十四户案内籲請勅封部臣以事實憑空結撰議駁惟每次堵辦决口黨將軍無不臨工衆目共見實與傳聞附會者不同相應仰懇天恩勅部議加金龍四大王栗大王黨將軍兪將軍袁將軍封號以彰朝廷崇德報功之意謹恭摺具陳伏乞皇太后皇上聖鑒訓示謹奏軍機大臣奉旨禮部議奏欽此○○陳士杰片再臣接准襲封衍聖公孔令貽咨稱光緒十一年十二月十六日卯刻該公住房後西樓不戒於火延燒書樓東樓佛堂棧各一座惟時北風大作火勢甚熾復延燒該公所住之前書樓東西配樓各一座當經會督合城文武率領役兵人夫赶緊設法撲救拆斷前面房屋於已刻將火撲滅共燒燬樓房三十一間御賜各物並勅諭印信均未傷損相距文廟尚隔兩層院落得保無恙亦未延燒民房等因並據曲阜縣知縣楊德馨查明衍聖公住宅後西樓係孔令貽親戚女眷居住失火之由委因地炕年久失修裂縫以致燒炕煤火燻燃房柱上炎頂篷等情具禀前來臣查衍聖公住宅係明嘉靖間移縣街廟時攺建賜第於廟東道光二十年曾經工部奏蒙詔發帑金興修復飭曲阜縣妥爲照料外所有衍聖公住宅不戒於火延燒樓房緣由理合附片具陳伏乞聖鑒謹奏軍機大臣奉旨知道了欽此○○陳士杰片再濟南府同知一缺現經遵照部議奏請以同知直隷州彭登焯補授惟查該同知係屬簡缺保舉兩項兼用人員不獨同知直隷州如府經歴縣丞按府司獄兼用者遇有繁要缺出原可酌量揀補倘遇簡缺則是否可與本項人員比較到省先後一律序補抑或照從九未入定章俟指項無人再行序補之處例内並無明文易於錯誤應懇天恩勅部核覆以便遵照謹附片具陳伏乞聖鑒謹奏軍機大臣奉旨覽欽此○○山東巡撫臣陳士杰跪奏爲遵照部議更補同知員缺恭摺仰祈聖鑒事竊照濟南府同知李九彰病故遺缺前經臣以候補同知張毓楷題補接准部覆該省候補班前同知直隷州知州班内有彭登焯一員係屬合例並未聲明有無事故所請以候補同知張毓　補授濟南府同知之處應毋庸議其濟南府同知員缺應令另行更補專摺具奏等因當經行司遵辦土後兹據藩臬兩司會詳稱前因彭登焯係同知直隷州兼用之員恐與定例未符是以未請補授兹奉明示自應遵照更補該員現年六十四歳湖南衡山縣人由附生於咸豐七年投効水師營克復安徽黟縣建德等城出力經前兩江督臣曾國藩保准以訓導不論雙單月遇缺前先選用同治二年在湖南勸辦黔捐出力得保賞加五品銜四年經前陜甘督臣楊岳斌調營當差於各路軍營並凉州滿漢營迭次剿賊出力案内保准以知縣分發省分儘先補用並戴藍翎嗣因催解江南協餉出力復保免補知縣以同知直隷州知州儘先選用經吏部奏明攺以同知直隷州知州分發省分儘先補用又因投効淮揚水師帮辦營務勦平西捻出力經直隸督臣李鴻章保准以本班留於山東歸候補班前補用並加知府銜光緒四年五月引見到省業經期滿甄别在案今遵部議補授濟南府同知洵堪勝任等情詳請具奏前來臣查該員彭登焯樸實老成公事穩重相應請旨准其補授濟南府同知員缺該員係候補班前補用同知直隸州請補同知銜缺相當毋庸迭部引見亦毋庸聲叙叅罰除咨部查照外謹恭摺具陳伏乞皇太后皇上聖鑒訓示謹奏軍機大臣奉旨吏部議奏片併發欽此 
 
 

Page 11

 
 
[光緒十二年三月初四初五日京報全錄]  
　　上諭一道錄前○發抄旨四道○將軍金奏報交卸日期摺○浙撫劉奏爲審明重犯定擬摺○又奏留武員差遣片○陜督譚奏爲試看知縣期滿片○又奏爲借補總兵片○陜撫鹿奏爲互調知縣片○又奏爲揀員借補游擊片○發抄潘霨奏石阡守員鳳林調補貴陽奉旨吏部議奏欽此○又審明貴筑縣民劉級三商同革員陳炘華等私雕印信僞造定收誑騙得贓案定擬奉旨刑部議奏欽此○又續查善後用欵請飭立案奉旨該部知道欽此張之洞奏候補道葉正固保案行知在途被賊搶失請飭部查核奉旨該部知道欽此○○帮辦軍務大臣伊犁將軍奴才金順謹詭奏爲恭報交卸日期叩謝天恩仰祈聖鑒事竊奴才於光緒十一年九月二十三日准新疆巡撫臣劉錦棠咨光緒十一年八月初四日奉上諭本日已明降諭旨令金順來京陛見等因欽此恭錄咨會前來富卽恭摺叩謝天恩現在劉錦棠錫綸均於十一月十九日馳抵伊犂奴才於二十二日飭委副都統銜伊犁滿營佐領馬凌額員外郎銜主事錫拉蘇恭齎欽頒伊犁將軍銀印一顆並文卷册籍及地方善後一切均已移交錫綸接收清楚奴才卽於是日交卸至軍營馬步各隊皆係出關年久餉項不濟兵勇困苦異常關外土曠人稀每當春夏耕作之際各營勇丁間有出外耕種該管營哨官或因餉項艱難暫行允假原所不免遂致以訛傳訛竟謂營勇缺額幾有不及一半之際現據各統領營官局員按照每月領糧領餉實數造具花名細册共有一萬二千四百一十員名並軍裝軍火馬匹器械等件當卽一併咨送劉錦棠錫綸查點核實分别辦理惟奴才馳驅疆塲三十餘年犬馬戀主之忱時縈夢寐今蒙恩來京陛見卽當星夜束裝第各省關應解餉項歴年從未足數卽光緒十一年部定新餉伊犂應分銀一百零九萬兩自正月起至奴才交卸日止除截歸塔城應分之餉外實在解到僅四十六萬一千七百餘兩杯水車薪實難爲計現在旣經交卸而一切開銷不能不設法清理擬由光緒十一年應得新餉項下劃撥歸還已向劉錦棠錫綸籌商一俟各欵清厘卽行起程北上除將起程日期另行奏報外所有交卸日期理合恭摺具陳叩謝天恩伏乞皇太后皇上聖鑒謹奏軍機大臣奉旨知道了欽此○○頭品頂戴浙江巡撫臣劉秉璋跪奏爲審明毆死胞兄重犯按律定擬恭摺仰祈聖鑒事竊查杭州駐防正白旗三佐領下閑散依里木戮傷胞兄穆特奔身死一案前經署杭州將軍臣恭夀札令理事同知會同仁和縣騐報一面咨臣轉飭審辦並恭摺奏明在案兹據杭州府理事同知延康仁和縣知縣趙篤恩會訊議擬由杭州府知府吳世榮按察使孫霬謀審解前來臣提犯親鞫緣依里本係杭州駐防正白旗三佐領下閑散巳死世襲雲騎尉穆特奔係伊胞兄同居各炊素睦無嫌光緒十一年九月十四日穆特奔因事外出依里本之妻唐氏因家事與穆特奔之妻鄔氏爭吵經勸各散是夜穆特奔回歸鄔氏向告前情穆特奔卽往依里本家理論斥言依里本不能管教其妻依里本以婦女因家事爭吵令穆特奔毋庸管理穆持奔負氣混駡依里本回詈穆特奔拔刀向砍依里本閃側將刀奪獲穆特奔灣身拾石依里本情急用刀戳傷穆特奔左脊膂劃傷左後肋穆特奔起身扭住依里本髮辮撳按依里本挣札不脱向前推𢱤穆特奔站立不穩仰跌倒地依里本被扭帶跌撲壓穆特奔身上致手執尖刀戳傷穆特奔肚腹左經領催元祥路過聞聲進内勸息訊明情由將穆特奔扶回調治依里本獲住詎穆特奔卽於十五日因傷殞命報經杭州將軍札飭廳縣會騐訊明擬議由府司招解到臣經臣提犯親鞫據供前情不諱詰無起釁别故案無遁飾查律載弟毆胞兄死者斬等語此案依里本與胞兄穆特奔因家事爭毆輙敢奪刀戳劃穆特奔致傷並因被扭向推致穆特奔失跌戳傷肚腹越日身死實屬有心于犯自應按律問擬依里本合依弟毆胞兄死者斬律擬斬立決照例先行刺字元祥勸阻不及應毋庸議犯係立時拿獲該管各員失察處分應請邀免無干省釋屍棺飭埋除錄全案供招咨部查該外謹會同署杭州將軍上恭夀合詞恭摺具奏伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○劉秉璋片再叅將銜儘先推補遊擊徐忠聘安徽盧江縣人於同治四年投効軍營歴在皖鄂豫東江蘇等省征勦髮捻各逆迭次著績由勇目歴保以遊擊儘先推補並加叅將銜光緒十年十月間來浙投効委帶楚軍水師後營防守鎭海小港等處巡防營務熟悉堪資驅策合無仰懇天恩俯准將叅飭將銜儘先推補遊擊徐忠聘留於浙江收標補用以勵人材除將履歴咨部查核外謹會同閩浙總督臣楊昌濬附片陳請伏乞聖鑒訓示謹奏軍機大臣奉旨着照所請兵部知道欽此○○譚鍾麟片再前奉部咨道府同通州縣無論何項勞績保奏歸入候補班人員以到省之日起予限一年詳加察看出具切實考語分别繁簡補用等因歴經遵辦在案兹查同知銜補用知縣何泰羣候補班補用知縣羅運甓均已試看一年期滿由藩臬兩司出具考語詳請甄别具奏前來臣查何泰羣人甚謹飭羅運甓年富才明均堪以本班留省照例補用除將履歴清册咨送吏部外謹附片陳明伏乞聖鑒訓示謹奏軍機大臣奉旨吏部知道欽此○○譚鍾麟片再臣准部咨光緒十一年十一月初十日奉上諭陜西陜安鎭總兵員缺着姚文廣補授欽此欽遵咨行到臣查陜安界連川楚比來時有游匪滋擾應飭姚文廣速赴新任整頓營伍以靖地方所署漢中鎭總兵缺查有記名總兵借補榆林鎭左營遊擊任正時勇敢勤愼馭兵有方堪以署理除檄飭遵照外理合附片陳明伏乞聖鑒謹奏軍機大臣奉旨兵部知道欽此○○頭品頂戴陜西巡撫臣鹿傳霖跪奏爲揀員對調知縣以重地方恭摺仰祈聖鑒事竊查知縣爲親民之官必須人地相宜方足以資治理而收實效兹查有　州屬之武功縣係冲繁中缺爲西路冲途差事絡繹兵荒之後整飭撫綏尤關緊要現任知縣徐傳德年四十五歳江西新城監生由吏目保升府經歴縣丞補鳳翔縣縣丞復保補知縣後以同知直隷州用加捐儘先知縣補授今職光緒十年四月初八日到任該員辦事尚屬勤愼惟以此缺辦理不甚裕如自應酌量對調查有甘泉縣知縣張世英年三十六歳甘肅秦州舉人光緒庚辰科進士由庶吉士散舘選授今職光緒十年五月十一日到任該員才識優裕奮發有爲以之調補武功縣知縣可期得力所遺甘泉縣缺地處北山事務較簡卽以涂傳德對調亦堪勝任該員等任内均無違碍處分據藩司葉伯英臬司張煦會詳請奏前來臣覆加查核實　因地擇人有益吏治起見合無仰懇天恩俯准將該兩員互相對調以裨治理恭候勅部核覆施行如蒙兪允同係簡缺知縣對調銜缺相當毋庸送部引見合併聲明所有對調知縣緣由謹會同陜甘總督臣譚鍾麟恭摺具陳伏乞皇太后皇上聖鑒訓示謹奏軍機大臣奉旨吏部議奏欽此○○頭品頂戴陜西巡撫臣鹿傳霖跪奏爲揀員借補遊擊以重營伍恭摺仰祈聖鑒事竊陜西撫標左營遊擊姚文廣奉文升授陜西陜安鎭總兵所遺左營遊擊係省會要缺整飭營伍緝捕巡防在在均關緊要必須熟悉情形勤明幹練之員方能勝任陜省雖有儘先遊擊人員均與此缺人地不宜未便遷就請補惟查有記名提督鄭元龍年六十三歳四川人由武童投効軍營疉著戰功歴保記名遇缺簡放提督同治十一年五月赴部引見奉旨簡發陜西委用十二年到省光緒五年七月委署左營遊擊該員勇敢誠篤曉暢戎機委署斯缺以來於營伍巡緝事宜留心整頓頗著成效在任數年之久情形尤爲熟悉以之借補該營遊擊洵堪勝任亦與借補限制相符合無仰懇天恩俯准以記名遇缺簡放提督鄭元龍借補撫標左營遊擊實於營伍地方均有裨益除將該員履歴咨部外所有揀員借補遊擊要缺緣由謹會同陜甘總督臣譚鍾麟固原提督臣沈玉遂恭摺具陳伏乞皇太后皇上聖鑒訓示謹奏軍機大臣奉旨兵部議奏欽此 
 
 

Page 12

 
 
   
 
