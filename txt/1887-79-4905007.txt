# 1887 - 79 - 4905007

 

Page 1

 
 
[本館告白]  
　　啓者本館用放大賽連紙刷印新聞歴有年所兹以去冬大雪常玉山一帶車馬難行致貨客未能按時來滬日内巿上賽連幾於購盡無可設法只得暫將大號毛太紙替代又恐紙張小則新聞較少未能　　者之心用將附張放寛庶幾新聞有增無减一俟紙貨運到卽照舊式仍印放大賽連此布 
[石印佩文韻府成書啓] [  點石齋代啓]  
　　此書於正月内登有告白約二月底成書現在將次印齊惟書作之裝釘木工銅匠之做箱子釘事件以及箱蓋之刻字着色在在皆　時日不能　稍稽遲恐勞諸君盻切故特先期奉告一俟四月初諸色齊備隨卽登報布聞將來持票取書向上海大馬路鴻仁里長順晉可也如能趕早更足仰慰諸君先覩爲快之心此啓 
[招股石印阮刻十三經注疎并校勘記] [  點石齋主人代啓]  
　　儀徴阮文達公巡撫江西時重刋宋板十三經注疏書凡四百十六卷後附文達自著校勘記　其板於南昌府學中此書由元入明遞有修補有　　有明監板有汲古閣毛氏板輾轉翻刻訛謬滋多阮刻旣出爲士林所推重其中卷數葉數行數字數記載詳明俾後人爰知所自惟億阮刻距今已　七十年難保無潦草翻刻者轉有魚目混珠之惐春及軒主人藏有初印書本不自思秘特倩點石齋以石印法　爲中箱直行本紙取潔白字益　　并將校勘記附在每經之後庶便檢閲更延通經學古之士悉心勘對用臻全美與阮刻初印價昂而難得姑購字迹模糊之本何如得此精校　印　於取携之縮本似於篤志芸窗者寳有裨益但工本校鉅書成須每部洋廿元可售現擬招股開印酌定每部洋　十二元願附股　先邀四元給　　條爲憑　於四月底出書書成再找八元取書一部凡有同志請早賜顧爲幸售股處在上海申報舘帳房點石齋帳房法馬路還　　書坊蘇城宏　庄掃葉山房京都正陽門外打磨廠西頭路南聚通　號天津北門外針巿街聚通恆號鎭江祥泰典廣東省城楊仁新街德昌乾號揚州申昌號同　生記石門寳成典海寗城　吉典杭州申昌號常州恆生德錢莊躉買向上海法馬路南申昌後馬路惠泰庄内晉升號面議 
[精選石印巧搭網珊出售] [  點石齋主人啓]  
　　自秦西石印之法盛行大題小　　　林立　不搜　宏宫　成　林大觀　巧摇一　從無事　巨帙以供　　　　　　　　城頌萱室主　　　焉爰取同人名手搭題窗稿以及歴屆歲科試蘇各省書院傑作羅致極廣别選極精計得巧搭文四千有奇交本　石印名之曰巧塔　　　　見於近時石印諸書中者槪從割愛准己十二月十五出書每部分訂八本定價洋四元四角在上海南北申昌及各　坊外埠申昌獲售如　　　者問法大馬路南申昌面議價從格外此佈 
[開墾荒地説]  
　　蓋聞國以民爲本民以食爲天開墾荒地費省而功速固培養本原之要務亦充裕軍食之急圖也今試將其中利便約略言之近時各直省中天灾流行無歲無之百萬灾黎嗷嗷待哺好善者設局勸捐百方籌濟全活者果　不及拯救者亦復不少民患愈深則國脈愈衰民氣愈散則國本愈弱誠能行開墾之事則稻粟之積儲必多偶有偏灾尚可敷衍所謂利便者此其一　北邊境曠土甚多向之議及開墾者皆以無水道灌漑爲艱夫自元明以來西北水利講求者不一雍正年間始修其制經理三載得田七千餘頃至今玉田豐潤間秔稻盈疇昔方望溪嘗言山東馬蘭屯一帶盛夏水潦深丈餘若仿江南圩田法築防圍之當可省江南轉漕之半夫西北地勢如此屯者正復不少果用其法則京師不必仰食東南河運苟不可復海運苟有阻梗而邊民亦無乏食之憂所謂利便者此其二各省之中游手徒食之徒無地無之素無怇産必至飢寒交迫一經匪類之慫惥弱者則爲賊强者則爲盜爲國家根本計此輩不可不懲然捕　雖嚴而盜風終不可靖舉行開墾之事則無常業者有常業無　産者有恒産成亦維持風化之道所謂利便者此其三今日之所恃爲用者捐例也關税也然國用所需無已時捐例苟常開而不閉殊非愼重遴才之道關税之中弊竇不一昔曾文正公因籌餉維艱始不得已而爲加捐之舉沿至今日反以爲成例不可裁然在上多取一分之税卽在下多損一分之利且未能　滴歸源故國用亦不見充裕墾荒則不然上收其維正之供而下食其所餘君民各足莫善於此所謂利便者此其四内地舉行開礦之事亦已有年雇西人以辨礦苗收學徒以資練習非不實力奉行然虧折者多而獲利者少誠以事爲　始卽悉心講求當軸者皆憚其難成而易毁今開墾之事愚夫愚婦無不習而能之一朝舉行自有踴躍相赴者其中之勞逸迥殊卽難易亦顯異所謂利便者此其五卽曰整頓公司亦今日致富之道其説固非無見然今歲粤東富民竊竊私議已有家産二成充公之謡苟非當軸善爲開導幾將以良法美意視同苛政蓋洋務雖盛行於今日而内地富民終歲不出鄉里者仍不免少所見而多所怪欲恢擴其見聞必先濡染其耳目其勢甚緩不若開墾一二年後卽著成效所謂利便者此其六開礦等事不過以目前之財濟目前之用經理者不得其人則其弊必多行至後日必至視爲具文一且海疆有事或有掣肘之虞經理開墾卽或有私亦不能多所侵漁行之而有效推行必廣不至有初而鮮終卽海氛不靖無憲於内地之耕耨也所謂利便者此其七至於舉行此事卽於軍旅之中亦有甚便者臺灣瓊州等處孤懸海外向來産粟甚少今臺灣設立行省而瓊州等沿海島嶼亦爲要害一朝風鶴有警内地接濟萬一不通所給餉銀旣不可以療飢所産貨物又不可以充腸果能如劉爵帥之法開墾隙地卽他日欲爲固守計亦有恃以無恐而况軍糈饒足則無内顧之憂爲將者易於措置爲卒者亦勇氣百倍未始非强兵之計所謂利便者此其八總之開墾者富國之本原也持其本而籌之握其原而圖之不大勝於苟且目前攬瑣屑之利權者哉可常可變可久可遠孰能愈於此然則開墾之法若何曰亦惟任大臣以專責成招流亡以爲安揷精器用以勤農事而已舉行之事丈量土地科定斗則其事期一勞而永逸其職亦任大而責重非實心辦事之人不足以肩其任比年以來各省屢被水旱之災民之逃亡於外者未必能盡歸故土招集此衆使之開墾自必相率而偕來但須善爲彈壓而駕馭之勿使與土著相擾害而已至於墾　之事髮逆初平三吳當事擬用西洋機器事雖未行然可想見其器之必利於用今曠土之未經開墾者耒耜劚之而不入所在多有用之以代耒耜其費雖稍鉅必能事半而功倍其餘相土之宜而布其利是又在當軸者隨事詳審而已或者謂今日局面一變古初苟能制勝各國何在不可圖富强之策而乃斤斤於開墾不幾拘迂之見而爲老師宿儒之常談乎抑知舍本而圖末者其事必不成舍急而圖緩者其計必不遠今日而行開墾正當務之急旣有成效然後造船鑄 
 
 

Page 2

 
 
砲築鐵路興礦務盛商業可次第以舉行也 
[本館接奉電音]  
　　昨接在京友人發來電音有本月初一日上諭四道敬謹譯登○三月初一日奉上諭劉瑞芬前已補授大理寺卿未到任以前着馮爾昌署理欽此同日奉上諭恩承着充國史館副總裁欽此同日奉上諭奎潤着充會典館副總裁欽此同日奉上諭慶裕等奏查勘永陵福陵昭陵應修各工請擇吉興修一摺着欽天監於本年三月四月内選擇吉期先行知照卽着盛京將軍會同工部侍郎屆期敬謹興修另片奏前估昭陵琉璃照壁工程本年方向相宜請飭擇吉興修等語並着欽天監選擇吉期知照敬謹興修欽此 
[錢巿餘聞]  
　　福州春豐錢鋪業於上月十九二十兩日開支計四五百文之零票約支去四百餘千文聞該鋪所虧不下六七萬鋪主莊鼐卿主政業已一蹶不振矣各錢鋪相繼倒閉卽素擁巨資之隆愼寳春同愼等家所出錢票亦十分中支去九分實爲歴來所未有也目下省垣錢鋪鑒及前車不敢虚發票紙大憲有諭令楊合春土行開張錢鋪之説巿上圜法大不如前日前當商廖寳聚等復向督轅禀訴楊石泉制軍批示云省垣錢法之害幾至不可收拾其致弊原委業經本部堂于該當商前次禀内縷晣批示並飭府縣設法整頓爲一勞永逸之計但積弊已久非朝夕所能挽救必須行之以漸持之以恒庶于時局有裨民生獲益該當商等並不推察時勢通籌錢局徒以限平銀價等詞爲請當鋪以小號零物專用番銀角票大號則用現番爲該鋪計則得矣獨不思民以物典質輾轉兌錢不無逐層剝削窮困益形該當鋪等旣請出用銀票盍竟兼出錢票之爲兩得也鼓鑄制錢以利民生倘有不法奸徒違禁私鑄希圖攙用實屬胆玩已極亟富從嚴查拿擬辦斷不容稍事寛縱仰福藩司會同臬司鹽法道曁督辦鑄錢局務之署鹽法張道出示嚴禁督飭地方文武員弁密速查拿務須有犯必獲勿使兎脱一面札飭府縣傳集錢當各鋪户到案察度現時情形酌議整頓妥善章程詳覆核奪錢樣并發都人士聞之咸頌制軍洞明利弊明鏡不疲云 
[江湖歸櫬]  
　　前雲南布政使龎省三方伯際雲客歲仙逝現經其家屬由滇南扶櫬旋里於二月有二十七日抵揚方伯原籍順天向曾服官邗上歴辦儀徴淮鹽總棧揚屬堤工並署淮揚海道等缺兩淮紳士均沾德惠此次靈櫬過境鹺綱商賈曁本城各員咸詣舟中叩奠又前山東學政陸鳳石宗師之封翁靈櫬由北而南亦於二十七日午刻抵揚泊於徐凝門官廳前自程都轉以下均至舟中祭奠江甘兩邑尊並派人在河干照料碼頭上輿馬往來頗極擁擠翌日午刻各自起椗丹旐飄揚與片帆而俱發送行冠蓋相與分馳而返 
[緝犯傷命]  
　　招商甌局被毁一案大憲批令半月内將匪徒按名擒獲從嚴懲辦恩邑尊因疉次嚴催差役拿獲首要各犯以憑錄供申詳各役分往各處明查暗訪先後獲到八九人邑尊會同惲明府嚴刑記鞫數次各犯供詞狡展或認白籐若干或認洋鐵若干或火油自來火銅鈕扣各若干倐認倐翻至今尚未定讞差役旋購線訪悉爲首毁搶之犯均匿跡上海甯波等處惟步高阿連二犯在鄉擺賭攤遂於二月十九日邀巖某等四人前往白象地方以赶會聚賭爲名欲將兩犯看守以待原差拿捉詎料嚴等甫到適與兩犯相逢當卽向前拿獲而阿連見來勢兇猛卽飛步脱逃嚴隨後窮追該犯逃至斷路處縱身躍入河中卽與波臣爲伍矣該處鄉人不知其故悞爲賭棍威逼人命竟將嚴等圍住意欲送官幸地保與嚴等素相認識向衆人説明隨回禀邑尊禀請太守札委隣封相騐適泰順縣劉明府因公晋郡太守委令前往檢騐語云一波未平一波復起是之謂歟 
[火警類誌]  
　　二月廿八日戌刻揚城東南隅火光熊熊上燭霄漢頗似日落虞淵露一抺胭脂色事後訪悉係鈔關城外下口某姓家失愼距水較近約炊許時卽滅至起火之由及焚燬屋宇若干容後續述又二十七日午刻九江北岸小池口烟燄漫天俄有小池口渡船抵岸詢悉某菜園内失愼焚去瓦屋兩幢茅屋十餘間該處距水較遠又無水龍灌救一時勢成燎原屋上茅龍盡化火龍飛去此後牽蘿補屋又費經營矣 
[吳宮花草]  
　　蘇城有等客棧專以窩賭窩娼爲事窩賭者於更深人靜之後呼盧喝雉達旦通宵輸贏動輒千金棧主抽頭十取其一每宵可得數十元之多胥門各客棧之業此者不一而足窩娼者招致年少婦女爲陌上之行如品陞棧竟容留妓女數輩京調崑腔肆意　唱尤非他處可比故爲花客棧之冠日前經馬漁珊明府訪聞立卽派差飭查除品陞之外則皆暮集朝散毫無蹤迹明府不肯以含糊了事飭差指名拘提方秋泉程耀宗徐陳氏到案訊供窩賭窩娼均不敢諱自知罪戾情願改圖正業明府勒限三日内一律歇閉不准遲延如敢故違定卽提案重懲方等唯唯而退現在該三處均卽關閉矣其餘各客棧犯此者亦皆心胆俱裂從此賭風淫風可以歛戢馬明府眞不愧民之父母矣○言子祠前街道寛闊店鋪稀少游人乘馬至此必加鞭疾馳以顯其控縱之技往來行人之遭其禍者不可勝記而婦女小兒爲尤多前日有騎馬過祠前乘魚橋者馬之前足被石絆跌馬上人一躍而下馬乘勢滾落橋下適有鄉人就醫者泊舟橋畔舟無艙棚病者臥其中以蘆蓆蓋之馬跌落船艙壓及病者之足病者大驚馬遂飛蹤藥物盡被蹂躪舟人喊救騎馬者知馬傷人乘間脱逃觀者蟻聚咸欲追獲其人責令醫治而其人已遠遁遂將馬夫扭住勒令先將馬匹牽起再詢騎馬之人馬夫惟叩求饒命鄉人懦怯不敢究詰觀者亦各散去而鄉人已受无妄之災矣○蘇城止誼書院專課經解古學每年三月開課十一月停課兹經蘇撫憲崧中丞於三月初二日甄别飭蘇州府魁太守赴書院點名命題散卷今歲正誼掌教中丞延聘吳江吳望雲大司成仁傑司成年方及艾學養純粹用以表率士林將見三吳文風蒸蒸日上矣 
[邗江官報]  
　　二月十五日瞿鹺尹世璟委赴湖北查緝鄰私十六日淮南總局許分轉寳書銷總局差委解京餉呂四塲納課銀一千五百餘兩十七日委署白塔河巡檢周鹺尹希成禀知赴任十八日江蘇學政王大宗師過境文武各員均迎送如禮憲駕隨登岸拜客回舟後小泊一宵旋於翌午起椗上駛按臨徐屬十九日劉鹺尹夢齡委正陽關差二十日泰州分司沈分轉由省回卽辭旋署二十一日新授安東縣柏大令壽過揚履任正任泰州程剌史遵道由省來揚 
[申浦紀聞]  
　　昨日係上海縣試頭塲投考文童有三百二十三名臨點不到者祗有兩名○製造局附近廣東街一帶向有無賴之徒　設烟館數家厘小於舟燈明似豆鶉衣鵠面者每借此作安樂窩近來更有潮帮中人作此生涯稍加侈葺居然張挂招牌經保甲局委員何君訪聞深恐奸民匪類容易潛藏遂將各烟館一律押逐昔之吐霧噴雲者今則烟消火滅矣○近來湖南人之寄居滬上者日見其多已於西門外迤西斜橋附近處購得民田三畝有奇擬建湖南會館不日卽當興工他日棟宇告成三湘人士又多宴賓會客之處矣○甲乙兩人臭味相投聲勢相倚向以販送私土爲業前被洋藥局巡丁吳阿新偵悉送案究辦甲乙遂因此積怨於吳時欲報復而未得其隙前日甲思得一計密約多人在新北門一帶守候甲則由滬北某私土行而出東探西望假作藏私模樣而吳不知其計見其如此以爲是走私之常態耳隨尾其後及至新北門内吳上前攔阻方欲搜查甲黨一擁而出將吳按住而痛毆之並將腰牌樓去紛紛各散吳自知寡不敵衆狼狽而回旋訪得甲在十五鋪東街上開硝皮店遂於昨晨喚到十五鋪地甲向該店詢問中一味凶横不肯將腰牌給還聞吳已禀明局憲不知作何辦理又前日黄昏時小東門内左近有兩巡丁攔住一人查私無着其人反將兩巡丁扭住稱被搜失洋二十六元爭執問兩下互扭至巡防東局亦不知如何發落也 
[上海縣試首陽題]  
　　已冠誨人不倦何有於我哉次題不義而富且貴未冠聞義不能徙次題飲水詩題賦得春景暄和好入詩得詩字五言六韻 
 
 

Page 3

 
 
[投案請追]  
　　上月初法公堂曾據詳記廣瑞和全亨慶昌祚華章廣利亨法昌歐源記源記萬和豐等洋廣貨鋪十户聨名具禀稱與鎭江恒順洋貨店往來該店是公司股份股東均是上海大字號中人糾股所開以鄭雲初爲出面東家該店並不虧本驟然閉歇欲圖吞没我等往來銀兩爲此將譚瑞卿卽鹿生扭送請爲追究旋有生源永泰祥老悦生新悦生廣東福蘭堂上海鄭福蘭堂泗合盛亦到案稱我等亦极欠銀楊祥記又訴稱彼等各鋪卽是股東兩造各執翁太守謂店鋪應有帳本毋庸各執着將譚瑞卿管押在案嗣譚經人保出置若罔聞原告屢次投催包探往傳不到昨日堂期楊祥記偕各户復投案請追王司馬以被告恃勢逞刁擬將此案送縣嚴行追究祁繙譯官謂債主楊祥記住居本界被人欠去銀兩當由公堂辦理萬不能欠銀不追卽使紅頂藍頂欠人銀兩亦須追索隨商請司馬於下期傳提譚瑞卿到案司馬允之着法包探於下期往傳譚瑞卿如再不到卽着傳該保人押追包探遵照司馬又調楊祥記等爾等尚須靜候提到譚瑞卿追償着退去楊祥記復叩謝退出 
[吊打巡丁]  
　　法公堂昨據捕房解到蔣慶雲蔣桂寳徐來生陳阿七王阿順五人到案蔣桂寳散髮蓬鬆陳阿七頂上圓光如牛山之　濯手携髮辮一條王司馬詰問之下據蔣慶雲供與桂寳同爲洋藥局巡丁前日有人説安慶輪船抵埠船中有人夾帶私土由陳阿七到船將土運到岸上我等聞之因往緝私後在永安街遇見上前盤問陳將士束在腰間摸索得之後問其還是好好將土取出抑要到捕房方肯交出不料陳在小烟館門首大喊裏面擁出二三十人將土搶去并將我等拉到聚豐園老虎灶説我拉脱伊髮辮索洋三元作酒席賠罪之費因我無洋卽將我兩人吊打搜去腰牌徐來生欲去喚捕亦被彼等攔回毆打嗣經巡街捕至將五人一併拘進陳供紹興人在太古碼頭打野雞度日前日安慶輪船到埠船中客人雇我挑物并有洋元蔣等前來搶洋反稱緝私將我髮辮拉脱今將斷辮呈騐王阿順供浦東高家行人在老虎灶吃茶見伊等爭論故爲解勸致被拘來我實不干徐來生供在永清輪船上做工眼見伊等將巡丁吊打王司馬復將陳阿七研詰據供並無其事可以查問司馬詰其旣在碼頭做扛夫夫頭何人陳阿七稱夫頭名佛南不知其姓王司馬着將五人分别交保着法包探於下期傳聚豐園老虎灶及該夫頭到案質訊 
[將男作女]  
　　感帨驚厖詩人詠之僅指女子而言也若以卯角之童躑躅道途而亦不免爲强暴所污則淫亂之風眞有不可問者矣昨據包探秦少卿稱昨因經過石路中見有一人携一男孩約十餘歲啼哭不止上前盤詰據孩稱被伊逼姦剝去馬褂故特拘案請究察太守詰訊之下孩供姓岳名順金小名阿松年十四歲家住寗波馬鴻橋地方因同胞兄阿榮來上海傭工遇不識姓名之人聲言同我尋兄領我至小客　住宿擅敢姦我尚要剝我馬褂是以啼哭况胞兄係做外國裁縫者王祥幅供常州人失業已久因遇該孩欲想借馬褂不敢强姦蔡太守以王鷄姦幼童法所難容飭將王管押並諭捕房將該孩岳阿松帶往醫院騐視有無姦傷禀候究辦 
[控妾轇轕]  
　　前有江西候補主簿王師善遺抱王升禀控娶妾捲逃請爲提究經蔡太守准詞飭提嗣因被告楊小保遷居甯波經王禀請關提昨據提案蔡太守於晚堂集訊王升供稱妓女楊小保實係家主出價銀三百兩買爲側室今忽捲逃赴寗仍爲娼妓被捲各物約值千金求恩究追楊小保供蘇州人在滬爲女唱書父親物故母親祗靠我一人養贍王三少爺控我捲逃之事實堪詫異况我往來上海寗波人所共聞何得控我捲逃其中實有無賴之人從中指使希圖訛詐請傳王師善到案對質便見分曉况王係有體面人我在滬時曾與伊往來並未嫁伊作妾如嫁伊人與母必要簽押尚求鑒明蔡太守謂王升曰爾家主何時娶楊爲妾無案可稽爾家主可能到案與伊對質否王稱因病在床不能投質小保謂王升曰爾不過希圖從中分肥儼然代質爾之眞姓名莫非是薛二爺否今又姓王可見爾非安分之人兩造嘵嘵不休蔡太守飭將楊小保暫押候訊謂王升曰爾家主如眞娶楊爲妾何不將身契呈案着傳諭家主明白遞禀聽候察斷 
[英界公堂瑣案]  
　　英公司輪船司機器之洋人勃來亭稱小工袁洪全竊取舊銅管十二段人贓並獲交捕送究袁洪全供江北人實係初犯求從寛典蔡太守以袁做工行竊刁玩已極着捕房管押三禮拜以儆贓給勃來亭○蘇婦唐陳氏稱昨因事過虹口忽被一人撳住眼睛另一人捋去手上銀鐲幸捕到來追獲人送案請追贓物劉阿炳供廣東人不敢搶物蔡太守以劉當塲被獲豈容狡賴着押候比追○蘇人戎者裕稱開土店昨日胞弟枕頭箱内忽大洋二十三元查被相識之方鳳標竊去搜出身畔鑰匙交捕送究方鳳標供甯波人與戎姓認旘昨日伊處失洋我並未知道身畔鑰匙乃係已物蔡太守以指竊無憑本不准理惟旣搜有鑰匙姑將方押候查明核奪○甯人王永明徐長生稱開成衣店用夥逃生瑞乘間竊取王之皮馬褂徐之棉馬褂詰之至再始認押在全信鋪報由包探吊贓計當本錢三千送案請究沈生瑞供因急需取衣質錢求恩交保措繳當本王徐二人同求寛典蔡太守以沈究與行竊有間准交保措繳當本違則提究 
[法界公堂瑣案]  
　　前報列鄉婦沈郁氏兌洋取錢悞走别莊索討以致肇釁一節昨日捕房將該傭婦解案林長興居然翎頂煌煌偕怡和洋行洋東到案遞稟據通事沈君聲稱此人押在據房經伊東家請繙譯官知照捕頭保出因伊行中有要緊之事王司馬將禀閲見謂爾尚欲打官司故稟帖上請傳錢莊質對林稱職員在甲不敢多事人在行内家中兌洋實不曉得數百錢並非大事因前日法包探前來傳人是以到案旋奉管押實所不解王司馬謂爾無端將人管押此事爾可細想今日旣到案當將傭婦保去林稱今日不敢領出職員尚有東家此事要問東家况不知提鏞婦錯還是錢莊錯司馬着將錢九百文交與沈郁氏斥退○　明教堂中兒福郎被陸泰生許竹山等領到滬地經沈阿二輾轉將兒賣與福建人帶回福建破案後由法公堂將小兒追到交原告領去等情均登前報迄今事懸數月沈阿二尚未拘到昨日將陸泰生解案王司馬研問之下判將陸笞責一百板送上海縣遞回海門原籍○前報列徐麗生控先竹箱一案捕房昨將李月秋解案據法包探王榮培禀稱曾帶李月秋至老椿記客棧中棧主劉瀛洲不認有箱説李月秋本是伊夥歇出後串同别家棧房揑情控告等語土司馬着將徐暫行帶出卽詰李月秋旣已經手將箱扛入内室箱之形狀新舊如何鎖匙是銅是鐵鎖門在何處李稱箱子是我與劉齊川扛進不紅不黑鎖是銅質已舊鎖門在横頭其時不甚留意惟見帖有留芬堂三字司馬着將徐麗生傳進詰問據供洋有一百十四元衣服十八件箱是新者鎖是廣鎖鎖門在正面司馬謂李曰照爾所説實不符合李稱頃已説過不甚留意王司馬着將李還押下期傳劉瀛洲劉濟川等到案再訊 
[給票限期]  
　　啓者所有萬年青船上失事之親屬蒙招商局各給免水脚票送回原籍已有多人現擬卽日截止將人數備詳道憲以了眼案恐逗遛滬上者一時未及周知特寛限至初七禮拜四爲止如欲作歸計者務於限期内速來賑所報名核對以便代掣免票給付愼勿自誤特此佈知[  三馬路陳與昌恊賑公所謹啓]  
[恭請客帮春酒助賑]  
　　和風時錫實葵向以彌殷舊雨重聨沐芝光以無旣小號忝居愛末每值舞雩之候潔具春謙恭請津東川漢營口烟臺等客以伸蟻忱雖麤餚水酒不足以欵嘉賓而滿座高朋洵一時之盛事今擬仍伸夙願廼蒙各號台長述及山東水災一望汪洋哀鴻徧野待賑孔殷而順直亦迫於告急與其設宴而烹鮮曷若移資以充賑小號敬聆之下具見仁者之懷無微不至未便拂其雅意謹將讌洋百番送呈籌賑公所彚致災區請登報章以誌諸台長之盛德焉[  大豐洋貨號謹啓]  
 
 

Page 4

 
 
接誦寳號來示並春讌洋一百元委解災區從滬北以僑居歡聨賓主念直東之待澤惠逮流離緩急攸分下箸何需珍錯轉移胥當傾囊藉濟稻粱倘共識所追隨亦具沾夫裨益舊章是牽雅誼可欽謹列報箋用攄感佩上海北巿絲業會館籌賑公所少欽施善昌謹誌三月初二日 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[粤東官報]  
　　二月初十日鹽運同方觀濤禀知赴梧州局接辦新選封川縣山民禀知委白沙厘務卽用縣杜友適禀辭赴仁化查案十二日候補縣廖鴻詞禀辭赴太平關接辦候補巡檢汪鴻晉禀謝委蘆苞廠辦事補用同知彭光業禀知委香山沙田局差十三日候補通判劉振先稟知交貢蠟委員彈兌畢十四日署嘉應州金桂馨禀銷讞局差辭赴任候補縣呂椿培禀知委新會沙田總局差十五日候補縣方功菼禀知委鑛政局文案十六日候補布經歴夏獻章禀知解第三批巡緝經費銀一萬一千餘兩赴藩庘兌收從九品葉謙禀知請領瓊軍正二月分餉銀十七日候補縣左新前禀知委督銷局坐辦差十八日候補同知張經賛禀知委保甲局總查候補縣魏邦翰禀知委辦省城茶厘十九日候補通　李承恩禀知查勘連山鑛務二十日前先用通判徐賡陛廳知專辦西南路廠開鶴山新擢等縣積匪試朋縣丞王慶勤禀知委英德屬鑛務　同日藩憲牌示靈山縣鄧清圻調省察看遺缺委候補縣張璿署題補信宜縣禇英現因交代奏叅遺缺請改以候補縣敖式槱題補揭陽縣丞請以高要縣丞李瑞杰調補化州吏目缺以試用典史凌肇潢詳補崖州樂安司缺以臨高和舍司張嶸調補萬州吏目缺以陽山淇潭司戴耀墀升補儋州薄沙司缺請以病愈態宗鎬坐補原缺 
[福垣官報]  
　　福州府侯太守於二月十五日首覆駐防及閩侯長三縣文童同知劉鈞委辦琯頭分卡同知鄒錚宇委辦水口厘務知縣姚惟寅委辦發審局事屏南縣盧慶雲順昌縣程森沙縣任宗泰俱禀知赴任通判許金綬交卸深坑厘局知縣成心中交卸詔浦鹽厘局知縣徐士駿委赴侯官縣帮審藩轅牌示清流縣馬文敏病故遺缺以勞績班前補用同知命聨恩署理 
[祭長崎兵捕案内死事士卒文]  
　　維光緒十有三年二月廿四日隨使日本奏派駐札長崎正理事官蔡軒率同僚友曁我國大小紳商謹就三江會所延請行僧具香花楮帛虔設道場超薦十二年七月十六日兵捕案内死事士卒之靈曰竊維朝廷褒忠之典端重死綏臣子正命之終無逾殉國以故禦災捍患勳勞必膺鐘鼎之銘凡諸毅魄英魂功德宜享馨香之報於今爲烈振古如斯兹我中華自海禁大開通商例起五洲互巿者三十年各國往來者七萬里海軍旣設輪舶咸通或測歴重洋之險阻或護持商賈之艱辛是以此去彼來東徴西調上年七月我兵輪來崎者四曰定遠曰鎭遠曰濟遠曰威遠乃武乃文如荼如火本屬清平之世用張上國之威廛巿無驚秋毫不犯詎謂知方之士竟罹無妄之災變起無端禍生倉卒以百數十徒手無兵之士卒敵數千名造心操刃之捕氓雖褒鄂之毛髮如動而巡遠之旰腦已塗一死莫辭九原可作果爾當塲交鬨自甘膚剝肢殘堪憐里巷遊行竟至洞胸碎首是胡爲者亦奚料哉嗚呼折臂斷肱旣死莫知何謂桃僵李代求生勢有不能尤可愴者殺氣彌天無奪地爭城之責喊聲撼岳非奉令受命之師是以上不能邀朝廷之典卹下不得受統帥之褒嘉愴也奚如寃哉莫訴猶幸我欽差大臣據理與爭緣情上告科彼撫卹之金錢畜我傷亡之家屬死者有知於心或慰本理事躬親是役目擊情傷可憐萬里倭疆奚啻玉門關外八千海嶠無殊五定河邊衰草斜陽孤魂何寄鳥啼落月有夢難通伏念爾諸魂誰無父母俱有妻孥始聞道路之傳言姑作將信若疑之解繼獲友僚之確耗更不勝涙枯腸斷之悲用是醮建蓮花經翻貝葉考鐘伐鼓拔沈渝脱苦海之濱證果諦因導霾幻入甘槃之會因而禀請遄歸旅櫬資返家園鼓棹飛輪破鯨鯢之巨浪過都越國入桑梓之長途今也刼已輪廻庶白骨免覊於異域招魂願了俾青塜克峙於先塋嗚呼哀哉來馨來格 
[爲黄旭初題畵風雨竹用蘇長公韻]  
　　浙掃窗聲凉飈弄叢篠參差直拂雲烟鎖龍鬚裏横影摇扶疎澣澣淇澳篠交加戞玉音翠幹頻低裊秋意感瀟瀟淋漓洗寒篠生凉嚮滴堦冷逼疎枝裊翠滴韻殊清溟濛潤篁篠青垂萬个濃濕透横斜裊○題蘆雁四韻秋入畵圖中聨翩趁晚風蘆汀雙岸闊飛鴈下晴空夾岸蘆花白凉生水國秋聲聲鴻雁過一碧水光浮落日照平沙横空雁影斜似因天色溟隨意宿蘆花飲　本無心江天夕靄沉啣蘆非避繳影入白雲深[  哈噠宦俠初稿]  
[春夜偶感]  
　　書齋拈龍漫吟哦春事都教被墨磨每對青燈懷往日催人又是一年過歲華何事雨淋淋十日春光九日陰肯否東風齊着力沉雲吹散見天心○立春漫興泥牛此日慶鞭春屈指寒消斗建寅人事從今更氣象一番新色倍精神餞寒痛飲醉狂歌令序年年客裏過轉瞬光陰是萌歲書齋無計賴詩魔○除夕感懷歲盡今宵欲雨天駒光虚擲媿迎年杯中栢葉須酣醉共餞殘冬且莫眠香烟裊裊臘燈紅回首前年客粤東明早宜春應共賀歲華更盡爆聲中[  哈噠宦俠初稿]  
五家兄隨使英俄久不得書殊以爲念以詩寄之卽乞夢畹大吟壇政之○歙野歕山霹霹摧車雷阻住寢魂回劇憐琴瑟塤箎别都被兠離僸佅催家事不堪兄念及平安但望電傳來縳然歸亦無多樂且盡加非酒一杯[  病僧汪墨卿稿]  
[上海三馬路與昌恊賑公所陳竹坪經收山東直隸賑捐二月廿九三十日第五百八十五四次清單]  
　　本埠新冊徒自苦齋銀十兩存雅堂四用無名民二兩敦厚堂芸暉 
堂懷德堂正修堂四户各一兩無名氏一兩三錢三分無名氏錢二千又一千潘姓品珍堂甘姓三户各一千四知堂廖陳氏無名氏二户盧姓　定福六户各五百無名氏朱姓三户光裕堂愛蓮堂六户各三百無名氏二百以上廿四户共來規銀廿八兩新冊本埠崔同裕寳號交來大通仙源吏隠經募魯瞻主人面九主人仲甫主人勉齋主人鴈門氏雲卿氏錦玉我俊卿主人天水氏鏡齋氏華榮氏雲清氏十二户各洋一元福貞氏時生主人麗芳氏範先主人海門氏培次主人幹臣主人金山氏歛吾主人天水氏浣溪氏往貞氏十二户各洋五角以上廿四户共來洋十八元○梅涇朱近思還願洋五元東海潤二元察月峯爲孫兒桂福求病速愈二元○黄石港全泰盛張雲集先生寄來師竹山房汪禹廷募塔冊孫　冊福錢五千三百李作成一千周蔭廷舒廷植汪定生張四高饒受三孫金山六户各五百李作金四百張清溪三百以上十户共來錢十千臨平敦公堂洋五元慈谿無力氏病　　願洋一元○高易籌賑公所撥來銅洋六十一元銅小洋五角慶書堂　二角靜安寺申園桶捐第一次散英洋五元小洋四角錢廿二文又第二次桶捐小洋兩角錢四十○有心無力子祈合家平安洋十元無名氏洋五元大吉盧寳號交來郭少泉畫潤移賑洋五元陸門汪氏祈乳　速愈一元胡無名氏銅洋八元城隨　桶捐羅清臬得呂宋票小彩移賑洋五角無名氏四角戒烟隠子三角浙東第一橋西迪人一角散英洋二元銅洋二元小洋九角虚對洋一個錢二千另廿八文銅銀一小塊○蘇州新冊鄭祥泰募天水氏趙渤海氏高各一元東道移三元以上共洋五元吳淞王中和寄來胡文巖銅洋一元○兩日共收英洋六十六元銅洋七十二元五角規銀廿八兩銅銀一小塊小洋三十角虚對洋一個錢十二千另九十文合併聲明　 
[上海四馬路高易内籌賑所李秋坪經收直順山東二月廿二至廿五等日賑欵清單]  
　　廿二日全泰盛局交來蘄州吳養泉翁募壽字冊吳達源洋十元四　堂二元禮　堂懷德堂寗勤奎吳家駒方春華吳立進好　焜金灼釣各一元無名氏江佩銘各半元共洋廿一元○無名氏一元○汪學禮一元求保昌兒小腸氣卽愈半元梁憲　二角力不從心二角共洋二元○廿三日福興潤局交來壽字册洪師儉堂洋一元無名氏銅洋七元無名氏錢八百文惟貞氏錢四百文無名　三百文王姑娘胡　年各二百文王氏女一臣文共洋一元錢二千文伸津二元銅洋七元○廿四日潮州楊俊卿翁募壽字册陶敬義堂四元周景濓堂楊燕胎堂全記壽記延記各二元司馬德祐堂有心人李　記楊端臣司馬悟貞司馬心　全　堂振盈局房丁亦瑞堂　魏氏宜記連生　生銘生各一元○氷義昶局交來壽字册時亨公典衆友節省劇資洋五元○上海火船捐桶洋四角錢七百文○壽木冊許晉康洋二元許貫玉許鎭洪宋趾仁許程氏許周氏各一元許江氏八解許炳珍許順加各半元許葉氏四角許觀保許壽保許宋氏許順花鮑朱氏許家禧許宋氏許家祐吳字寳各二角共洋十一元○永義泰局交來寗波乾茂行募壽字册張博雅堂　房架房各二元章祥記吳五桂堂稿案漕錢簽押各一元税契求家睦丁各半元共洋十二元○太古會記交來皖垣元泰和募壽字冊汪廷揚范勵吾汪耐堂沈宏美張勛臣各洋一元魯琴舟錢八百文孫福年汪阿喜三百文撤氏三氏江禹庭各二百文共洋五元錢二千二百文伸洋二元○陳孟　翁交來楊煒如洋三元○廿五日通裕局交來常張朱宅銅洋一元○全泰盛局交來漢口愼海堂半醒氏廖金玉各二百文從書氏一百五十文舟山善士自　生無名氏各一百文共錢一千另五十文伸洋一元○張氏助山東銀二兩五錢助直順銀一兩五錢共銀五兩○無名氏求母康健洋二元○以上四日統共收英洋九十六元四角規元五兩銅洋八元錢七百文 
 
 

Page 13

 
 
[光緒十三年二月二十五日京報全錄]  
　　宮門抄○　旨五道錄前○發抄旨　道○分選單○蘇撫崧奏爲查明據實覆陳摺○江撫德奏請陛見摺○大臣惪奏爲奏聞請旨摺○豫撫邊奏查明酌擬發軍駐紥　庸設官摺○二月二十五日户部通政　詹事府正白旗值日無引見○禮王謝加級　○漪貝勒請假五日○兵部奏派演放水師砲位派出芬車德隆○吏部奏　騐看見官派出徐詞崑岡祁世長嵩申熙敬徐郙耀年李端棻葉　昉順齡趙時熙舒普周天霖隆恩劉綸襄祥祐○召見軍機曾紀　載蕚繼　陳希齡○發抄岑毓英奏　　吳壬林等與防兵黄起順互毆滋事奉硃批刑部議奏欽此○又勘明昭通等屬被災　卹奉硃批知道了着卽設法疏消積水籌欵脤撫無使災民失所餘依議該部知道欽此○又試用同知欠繳捐欵革職巖追奉硃批黄祖　着先行革職勤限追繳欠殿　依議該部知道欽此○托倫布奏謝都統永德丁憂奉硃批知道了欽此○光緒十三年二月分選單直牧廿○隨州區望濓舉同知浙江温州馬人龍舉知縣浙江長興謝焯瑩○山西長子陳公亮　湖北南漳胡開元監直靈壽魯宗渠　唐山盧汝賢　湖北　始姚學　附宜都王冠異歲直淶水高楷山西屯留張霖山東博山劉德培俱舉山西　縣王永平監陜西安定安登瀛廩浙江安吉周炳　舉　南楚雄陳早　甲湖北咸豐呂福恒附直西寍張金鑑舉浙江瑞安楊文斌監府經直順德　　陳監縣丞浙江蕭山宋象賢廪湖北長樂江承典監吏目順天薊州宋有恒監巡檢湖北江夏張廣祿興國王間叅山東　平趙捷俱監四川廣元茅松年俱安徽涇縣唐棟孫監典史直隸献縣劉鳳梧監山西繁峙孫德源供壺關陳炳監山東沂水崔惟寅供廣東新安龔文貴監湖北光化馬韻琦監鄖西王芳供甘肅　伯張鳳韶廿肅平凉胡光泰俱監税　大使浙江杭州王兆隆史員○○江蘇巡撫奴才崧駿跪奏爲查明厘局委員被叅各欵據實覆陳仰祈聖鑒事竊奴才承准軍機大臣字寄光緒十二年十一月二十四日奉上諭有人奏上海閔行鎭厘局委員汪　任用司事等因欽此欽遵當卽恭遽密飭江海道龔照瑗會督辦松滬局候補　朱之榛確查詳辦去後兹據該關道等會詳飭據委員候補知府譚泰來前往閔行地方按照原叅各節逐一查明當汪鼎在差時其司事役丁等尚　勒索留難實迹惟杭船往來向用使費以圖便宜嗣因總局委員查察甚嚴亦卽歛迹　扈販小民係在岸上往　閔行水卡不過向經過卡門收厘寳無朋喝抽捐情事徧訪再三僉言可信推查十二年五月初一日將晚時有會試回籍士子一船過卞未泊經巡江司事鈕敏薌招呼該船遂卽泊卡該司事帶同扦手栢升赴船看騐因船户以爲所載係回籍士子有恃無恐不服查看以致兩相唇舌于是督籖司事金子　蔣友庭等亦同到船彼此爭吵扭結之間船户被司事順手一掌該士子亦出艙大駡幸未相打而散原奏所謂士子衣履被毁面目帶傷一節細查並無其事當時該士子卽到局欲見委員適值汪鼎出巡分卡未回故有置之不理之説該士子因　船扣住似覺欺侮連夜另雇他船到滬次日司事復往船中查看僅有箱隻數件别無他物其箱隻據船户聲稱該士子已帶鑰鈴赴滬無從開看而止汪鼎回卡知有此事赶赴上海往拜該士子未晤遂卽回卡船仍扣住迨初六日有丁姓舉人到卡與汪鼎相晤據云係與該士子同時出京因有事先行回杭今知扣船信息赶來料理除箱中僅買皮衣幾　别無他貨等語汪鼎遂卽放行計扣船泊卡有六日之久此實在情形也至原奏内稱蔣姓查係司事蔣友庭劉姓查係鈕姓名敏薌均已早經辭退委員汪鼎亦於十二年七月初一日改調貨損分局等情禀由該關道等確查無異據實詳候核辦前來奴才覆加查該此案會試士子係浙江舉人李鵬飛成本丁立誠三名丁立誠有事先回李鵬飛成本船隻後行當查騐扭結之時該舉人如有被毆情事旣已折回上海勢必赴總局或地方衙門控訴旣示控告其爲司事僅與船户㭒毆尚屬可信汪鼎於被叅之前已經改調銷差司事蔣友庭鈕敏薌均經接辦之員　退案旣查明似可免其提詢第汪鼎初雖出巡迨聞信赶回理應確勘船中如有貨物卽當照章辦理如無貨物不當扣留多日且當時又不具禀立案辦理均不合宜惟查此案尚無任聽司事勒索留難各情事應請將候補同知汪鼎徹差留省察看司事蔣友庭鈕敏薌通飭各厘卡嗣後不准留用以昭儆戒除將蘇省厘金現辦各情形另行陳明外所有遵旨查明前辦閔行厘局委員候補同知汪鼎被叅各欵並分别示儆緣由是否有當理合恭摺覆陳伏乞皇太后皇上聖鑒訓示謹奏奉硃批着照所請欽此○○頭品頂戴江西巡撫奴才德馨跪奏爲籲懇天恩俯准陛見恭摺具陳仰祈聖鑒事竊奴才猥以疏庸渥荷殊恩畀以　疆重寄涓埃未報兢惕滋深溯查光緒四年七月奴才在河南開歸陳許道任内欽奉上諭補授江蘇按察使當經奏准陛見旋又奉旨調補河南按察使遵卽到京仰蒙召見二次出京赴任自是以後五年八月蒙恩補授浙江布政使十年九月復蒙簡放江西巡撫均經迭次陳請入覲俱未獲邀恩允總計天顔遠隔先後十年依戀微恍與時俱積伏念奴才材輕任重必得秉受廟謨方免隕越今宸訓之親承旣曠下忱之負疚愈深縱聖慈曲加寛宥而撫衷循省彌覺悚惶兹者恭逢皇上親政之年又將屆奴才三年任滿之際合無仰懇天恩逾格俯念奴才述職久疏准令入都展觀跪聆聖訓庶幾措施一切俱有遵循而犬馬戀主之忱亦得稍伸萬一如蒙俞允所有巡撫篆務藩司李嘉樂精明練達才識兼優擬請旨飭令暫行護理俾奴才得以交卸北上感戴鴻施實無旣極所有奴才籲請陞見緣由理合恭摺具陳伏乞皇太后皇上聖鑒訓示謹奏奉硃批另有旨欽此○○奴才惪銘謹奏爲奏聞請旨事竊奴才惪銘於本月十七日值景運門班是日申刻據景運門值班暫委司鑰長琫武哩闕左門值班司鑰長海全等呈稱轉據東華門值班章京忠平東栅欄值班章京烏蘭都等公同報稱是日申刻見有一人肩挑什物担欲進東栅欄經該處值班官兵驅逐該犯將什物担擲下跑至東華門外海漫迤下當經東華門值班官兵向前攔阻該犯由懹中取出暗藏鐵刀向值班護軍希林泰砍去致將希林泰頭顱偏右砍傷並將右手手指砍折三個被值班護軍校豐紳布用木克愼棍將該犯打倒經東華門及東栅欄值班官兵等向前將該犯拿獲並奪獲該犯兇刀等情呈報前來奴才當卽派委值班暫委司鑰長珠武哩前往東華門查騐訊問該犯並不供出姓名堅不吐實實屬强悍已極等情呈報前來奴才惪銘將該犯並將兇刀先行暫交東華門偏吉官廳步軍校文遠看管外相應請旨將該犯交部嚴行審訊其被傷之值班正黄旗護軍希林泰交本營領回調治爲此謹奏請旨奉旨已錄○○頭品頂戴河南巡撫撫臣邊寳泉跪奏爲查明角子山地方險阻酌撥練軍駐紥毋庸攺設通判恭摺仰祈聖鑒事竊承臣准軍機大臣字寄光緒十一年十二月十八日奉上諭有人奏豫省南汝之交積匪出没請移營設官以資鎭撫一摺等因欽此當飭藩臬兩司轉行查議嗣據南陽汝寗兩府督同各州縣確查妥議禀司詳覆前來臣適赴南汝一帶查閲營伍復沿途親加密訪查用子山係泌陽轄境泌居其南舞陽居其北裕州居其西皆南陽府屬山之東北爲西平正東爲遂平東南爲確山皆汝寍府屬山界六邑之間爲衆山門户蜿蜓二百餘里峯多徑雜民俗梗頑道光咸豐之際總匪竄摱公然不逞乘間肆掠聚散無定迨同治年間集兵剿洗醜類蕩平嗣迭經前撫臣飭地方官編查保甲會定章程令附近州縣分班入山會哨從此官民相習閭閻安堵迄今雖民俗驟難丕變而匪徒歛戢耕鑿相安非復曩時之不靖矣惟該處地險山深藏奸最易自宜妥籌鎭撫防患未萌今議者以移營設官請自是正論第設官則須相度地勢造建衙署無論費繁工鉅籌欵維艱且通判乃文職額設書役不過數十人置之　山萬壑中坐鎭則無功緝捕則不足不若責成營汎認眞巡緝較有寔濟查角子山四圍向設沙河春水王店尹集平頭小史等汎第相距較遠兵勢亦單臣在南陽時已囑鎭臣楊芒桂就近酌泒練軍數哨在該山左近擇要駐紥無事則往來巡查有匪則協力兠拿營汎聨絡畛域不分務期萑苻凈盡以仰副聖主綏靖地方之至意至新息通判管原駐新蔡息縣交界之黄湖店地方前因署燬於匪間或借差僑寓省城現若重建衙署委實無欵可籌惟此職爲捕盜廳員該處爲東南門户巡防責重未便聽任曠官擬飭在黄湖店僦居民屋所需粗值在厘税外銷項下撙節開支以重職守而節糜費除將查明黄世煦被叅各節另片覆奏外理合恭摺具陳伏乞皇太后皇上聖鑒訓示謹奏奉硃批着照所請該部知道欽此 
 
 

Page 14

 
 
[光緒十三年二月二十六京報全錄]  
　　宮門抄○諭旨二道錄前○發抄旨四道○教職單○大臣隆奏力疾銷假並請開去差使摺○晉撫剛奏敬陳管見摺○又奏審明仍照原擬定斷摺○川督劉奏甄别同知夾片○二月二十六日禮部宗人府欽天監正紅旗值日無引見○馮應壽預備召見○召見軍機馮應壽杜春融明勳恩明○發抄剛毅奏署陽曲令成熙開復原叅處分奉硃批着照所請該部知道欽此○又神池令袁文煥摘去頂戴奉硃批着照所請該部知道欽此○又拿獲盜犯正法奉原批刑部知道欽此○楊昌濬奏都司劉朝清補提標前營守備奉硃批兵部議奏欽此○光緒十三年二月分教職單教授河南開封蔡雲卄歲湖南永州陳　舉正諭直隸獲鹿陳世鏞延慶馬思忠浙江建德胡經一定海陸鍾燮湖南零陵李錫昌江西臨川黄象炳雲南浪穹田澍畛俱舉訓導直望都王大輈挨順天房山樊慶寅舉安徽涡陽吳鳴鑾歲宿松朱錫圭拔山西崞縣張箴拔山東觀城陳祖基拔禹城任魁揚舉陜西略陽田奉舜歲永壽楊正廉挨湖南新田蕭世馨歲雲南呈貢尹鄗歲廣廣荔浦鍾玉麟挨河南柘城趙八元挨復諭直望都臧鵬展恩盧龍朱勳成拔安徽宿松蘇俊陜西武功時有新河南内黄張淞俱廪寳豐曹煐山東邱縣丁惟禔俱拔所江永康俞霖舉貴州施秉祝先施副山西孝義王華虞舉復訓順天固安李瑞蓂優陜西商州王壽蘅長安汪世珍俱廪湖南武陵向禹謨山西曲沃梁會唐俱歲雲南鄧川州莊敬附山東德州林東膠拔○○奴才隆勤跪奏爲力疾銷假並懇恩開去馬上差使恭摺仰祈聖鑒事竊奴才前因痔疾舉發蒙恩賞假二次寛以時日奴才感激悚惶赶緊延醫調汉據醫者云症由濕熱肝旺火盛鑠金理應妥爲調養倘頻馳驅鞍馬瘡痕蹂躪斷難望其驟愈等語伏思奴才世受國恩職在奔走况年力尚壯何敢因此微疾自外生成惟下履雖堪驅策騎乘實甚艱難深恐或有遺悞上負天恩萬不得已惟有籲懇格外恩施將御前一切緊要差使撤去俾得專心料理旗營事務稍抒犬馬之忱則高厚鴻慈實無旣極矣奴矣縷縷之私謹此陳不勝戰慄隕越之至謹奏奉旨已錄○○山西巡撫臣剛毅跪奏爲敬陳管見恭摺仰祈聖鑒事竊臣接准吏部咨開光緒十二年十二月初六日奉上諭近來各督撫往往將特旨簡放及由部選補各員奏請留省等因欽此咨行到晋仰見皇上澄叙官方剔除積弊之至意伏思特目簡放人員或以年老或以勛望或内而宣勤部院或外而著績循良我皇上爲地擇人權衡至當若竟藉詞留省或委署别缺實非體國勵材之道嗣後遇有奉旨簡放人員自應恪遵定制卽令赴任以重職守若部選州縣各員大半初入仕途未經民社之任選途旣廣人類不齊其才中識夙具有志上進者固不乏人而　葺迂拘疏於吏治者正復不少人材旣有短長地方復有難易以長才屈下邑則難盡其能以要地畀庸才則必負厥職在部臣總掌銓衡止能按格擬註憑簽掣缺不能預計其人地之如何倘以未經歴練之員遽膺衝要卽令才具稍優勢不得不假手幕友丁胥以致長奸叢弊迨至劣跡昭著如予撤叅而公事之廢墜地方之貽書已不可勝言夫當官蒞政庶務紛紜容有學習而不免偶失者斷無不學不習而反臻上理者與其叅劾於負乘之後而補救無及何如預教於未至任之前而保全實多是以臣歴任各省必以開館課吏爲第一要務每日傳集在省候補及部選初到各員分班到館教之以忠愛勉之以清勤舉凡居官辦事之法到任交盤之方命盜案件如何審理保甲社倉如何勸辦正雜錢糧如何徴催書役家丁如何約束訟師土棍如何懲創一切漏弊如何革除無不反復講明使之漸臻領悟臣復間舉一案使之判斷故作一問使之裁答案指一事使之使陳虚謀一語使之剖浙而又撰集牧令須知秋讞輯要諸書刊印徧給俾使尋繹以佐口舌之不逮是以年來課吏館中各員履歴一經補署無不感發黽勉駸駸向上是可見欲整頓地方必先培植人材欲培植人材必先講習吏治固未可以不諳吏治之員輕於嘗試也臣愚以爲實缺必令到任所以重選政勵人材而到任必先學習卽以培植人材者補選政之不及而善其後竊查我朝新選進士曾有觀政三月之例雍正年間雲貴督臣鄂爾泰等曾有分省人員先派藩臬道府衙門學習之奏臣擬叅酌仿照請旨飭部明定章程通行各省督撫除特簡人員卽飭赴任外其部選州縣各員無論何項出身到省後均先交藩臬道府各衙門限三個月令將地方應辦一切事宜悉心學習一俟限滿卽令飭赴本任如此略爲變通在實缺人員不過到任稍遲三月而於人地兩有裨益臣爲愼重地方造就人材起見是否有當理合恭摺具陳太乞皇太后皇上聖鑒訓示謹奏奉硃批吏部議奏欽此○○山西巡撫臣剛毅跪奏爲審明叩閽人犯仍照刑部原擬定斷恭摺仰祈聖鑒事竊准刑部咨開光緒十三年三月初六日内閣奉上諭本日道旁叩閽之民人白才着交刑部嚴行審訊欽此由部訊明白才係山西薩拉齊廳寄民據供伊領種歸綏道班房地畝因地内樹株被竊控廳被差役索費未給禀伊欠租責押完銀後將地招賀黑驢仔承種又被訛稱欠糧搶去烟土牛隻控廳未究並聞伊妻被人强姦後因病身死在各處控告未准是以在道旁叩閽等語奏請將白才照聖駕出郊冲突儀仗妄行奏訴例擬發近邊充軍並聲明控涉書差詐贓若不嚴行究辦不足以折服該犯之心令將白才解晉提証訊辦卽該犯所控得實仍治以冲突儀仗之罪倘訊有别情另行從重定擬等因奉旨依議欽此欽遵抄錄原奏咨行遵照並將白才同隨帶幼女遞解到晋當經行司委提人証卷宗來省審辦嗣因人証衆多恐滋拖累經臣飭令該廳就近訊取各証供詞並摘提要証藍翠荷黑驢仔來省一併飭發太原府審辦去後兹據太原府知府沈晉祥訊明定擬解由按察使嵩崑復訊勘轉前來臣親提覆鞫緣白才籍陜西葭州寄居山西薩拉齊廳種地度日光緒七年正月白才因村人王留娃子卽王六娃仔與王四娃仔張五觔半悞砍伊地邊柴枝控廳傳訊將王留娃仔等責懲完案白才向種歸綏道班房官地三頃二十餘畝每年應交租銀九兩零因欠光緒五六七等年租銀二十四兩屢催未交該廳糧差藍翠張繼榮禀廳將白才傳案押道經白才之姪代完釋放八年春白才將地與賀黑驢仔夥種言明秋成各半分粮是年秋後白才乘賀黑驢仔外出將夥種地内糧食獨自收割糶用迨賀黑驢仔回歸查知找向白才分粮白才因賀黑馿仔之妻欠伊錢文十千未償不允分給九年正月十三日賀黑驢仔同子賀義把仔並姪賀倉娃仔復向白才索糧白才不給反肆辱駡賀黑驢仔氣忿率同賀義把仔等將白才家牛馿供器各物牽取作抵白才控廳差傳賀黑馿仔等已將牽取畜物變賣花用在外傭工屢傳水到先是白才托妻兄張有世代雇蒙古老王仔卽老窩仔傭工老王仔至九年六月間辭工因欲長支工錢與白才口角而散嗣白才聽人傳説老王仔有强姦伊妻張氏情事當向張氏查問不認遂疑張氏不言實情恐伊嗔及張有世荐人不當並挾王留娃仔等砍取柴枝曁藍翠等禀糧押道之嫌揑列主使賀黑驢仔平空搶奪並添各情迭控經臬司並歸綏道飭令該廳訊明老王仔並無强姦張氏情事傳贺黑驢仔訊非聽人主使無故搶奪斷令白才短交粮食與賀黑驢仔牽取畜物價值兩相抵除賀黑驢仔之妻借其錢文飭令照數付給取結詳銷詎白才以牛驢等物值錢一百餘千心懷不甘圖追原物携帶幼女赴京在道旁叩閽欽奉諭旨交刑部查訊供詞將白才照例擬軍解晋審辦行司委提集訊嗣因人証衆多解省拖累經臣飭令該廳就近訊取各証供詞摘提要証卷宗來省訊供前情不諱秉公酌定應卽擬結查白才所控各情雖未盡實第事出有因控涉懷疑卽其迭次翻控希圖追還原物起見一經酌斷卽行具結尚非始終誣執白才應請仍照刑部原擬合依聖駕出郊冲突儀仗妄行奏訴者杖一百發近邊充軍例擬杖一百發近邊充軍至配折責安置賀黑驢仔因屢向白才索粮不給並不告官究追輙行牽取畜物作抵雖訊非無故搶奪亦應按律問擬賀黑驢仔合依豪勢之人不告官司以私債强奪去人孽畜者杖八十律擬杖八十折責發落仍飭滿廳在該犯名下追錢一百一十千文給白才具領永斷葛籐土留娃仔四娃仔張五觔半悞砍柴枝業經由廳責懲未便重科應與訊無强姦張氏之老王仔及訊無藉案索費之糧差藍翠張繼榮等均免置議賀義把仔等飭廳傳責另結未到人証免提省累除將供招咨部外理合恭摺具陳伏乞皇太后皇上聖鑒飭部核覆施行謹奏奉硃批刑部議奏欽此○○劉秉璋片再查吏部奏定章程道府丞倅州縣等官無論何項勞績保歸候補班人員以到省之日起予限一年詳加察看出具考語奏明分别煩簡補用等因兹查有候補同知陳周禮到省一年期滿例應甄别由藩臬兩司造具該員履歴清册塡註考語會詳請奏前來臣覆查該員陳周禮年當力强堪以留省補用除册送部外理合附片具陳伏乞聖鑒謹奏奉硃批吏部知道欽此 
 
