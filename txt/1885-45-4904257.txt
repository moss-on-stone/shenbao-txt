# 1885 - 45 - 4904257

 

Page 1

 
 
[分送月份牌] [  申報館主人]  
　　履端伊始本館例有月份牌分送閱報諸君去歲已登告白諒蒙同鑒兹已石印工竣紙張潔白彩色鮮明足供清賞定期新正月初七日隨報分送不取分文無論本埠外埠倘有遺漏均向賣報人索取可也專此布臆順頌新禧 
[三十號畫報出售] [  申報舘主人啓]  
　　履端伊始氣象處新故本齋所繪此次三十號畵報皆選古時吉利事實出吳君友如一人手筆藻繪極其精良並附送歲朝清供横屏一幅係子祥先生所繪茲仍以潔白棉料紙印就墨花以便諸君隨意着色裝入畫報之首不加分文末附淞隱漫錄圖說一則閱者鑒之此佈 
[新年市景說]  
　　獻歲以來今已第七日矣正俗所稱人日是也自元旦至初十日諺各有所取義觀其晴雨以占一年之吉凶而于初七主人初八主榖尤爲三農之所注意蓋人日則祈人口平安榖日則課五榖豐登也本年元旦日晴曦皎皎寒暖適中大有玉燭調和景象司天者奏曰風從艮地起主人壽年豐雖爲歲首吉祥套語然人情熙皥萬事更新苟值陰雨迷離嚴寒凛烈卽街頭躑躅者亦多不便况一切新年樂事因此而掃興哉故元旦晴明則人豐快樂相逢賀歲吉語交傳一年之中有司預必者人語中含樂歲聲洵不誣也初二日天氣陡寒細雨廉纎自朝竟夕入夜北風緊刮街土漸乾追晨雞唱時仰視天空明星有爛次晨旭日東升頓覺微和乍扇應東風解凍之候而洋場行路者如四馬路一帶幾於塡塞不通盖有昨日之陰雨遊者始於是日出不約而同者蓋千萬人而四鄉老幼婦女雜遝其中視洋塲居人幾半茶館書塲坐無隙地有相將登第一樓者欲擇一榻横眠絮話歴二三點鐘之久而竟不得憑欄眺矚人叢之中馬車往來粉白黛緑各鬪新衣之顏色而手絲韁面墨鏡者狐裘黃黃田然同車若不知招搖過市之恥又凡數十輩向來挾妓乘馬車者惟夏日納凉靜安寺旣春秋兩次洋人賽馬爲最熱閙今初三日之盛有過之無不及也自是數日天皆晴和嬉春之游其樂無極數年來觀洋塲市面者輙謂不及五六年前若同光之際更難方比然觀於此數日内則不甚減于從前說者曰此仍外强中乾之積習使然少年好弄非此不足以示濶綽或勉强而行之耳試思新年之中無論何業其於歲朝五日接財神之前店夥學徒下至出店等人無不以賭錢爲樂大者牌九小者擲骰店門則緊閉弗開或微啓一扉而喧呼之聲直逹户外綠此五日官弗之禁卽捕房亦見而不捉至初五日接財神以後則大半開市牌與骰皆收拾　納過市門者寂然無聞焉乃今年於數日内獨此風不禁而自戢出門者呼煙瀹茗居室者打鼓鳴鑼夜間則偶有買花爆　故者鄉人紥紙糊龍燈者數起然燭於内盤旋而舞雜打鑼鼓並無節拍以一人執紅柬前導見　門者投之賞青蚨數翼鬨然而去此則騙人家小兒女者更餘飯罷亦復譁然接財神之夜家家點澄　户迎神故追化　　　不　　　　於是夜賭風最高盖過此以往卽不能以喝雉呼盧抛荒生業也今年則并此無之惟街頭橋畔之攤場依然如舊至於絲茶棧錢莊之賭盈千累萬者尤無所聞可見外面之熱鬧不敵其底裏之枯渴歴年生意虧累倒帳眉疉銀根緊濇轉運維艱一切事業均難生色雖復舉止豪奢出手鬆動無如心長而力有所短也然以去年底情形决之南北兩市百業皆謹愼有餘以故塲面較小而獲利轉穩倒帳之事曾不多見有去年之一大收束則今年市面似須活動百業之本在於錢莊去年開市者較往年不過其半而無不盈餘數十金萬餘金不聞有折閱太鉅者市上相傳今年當有新立之字號或前數年之老店歇而復開至初五日上市不止此二三十家可預決也乃聞前日錢行中頗極冷落南北二市皆無過十餘家不特新開者未有定局卽老店亦多收帳此何故耶意者財東之謹愼小心年前方有是議而除夕前後突有法船游奕大戢山與追截援臺兵船迫入石浦口内擊沈兩艘之信息以爲今年法人必將擾及東南各口不知何時得以息兵不敢輕出重資以博此十一之微利故不卽定議歟錢業如此則他業之藉以流通者亦復去長袖善舞之勢將爲旁觀之袖手歟然則今年生意之大局正未可知也雖然來日方長倘能如天之福戰勝法人海口無驚南藩安謐則以歲朝數日之晴霽占之當自有人壽年豐之樂又何市面衰旺之足云哉 
[本館接奉電音]  
　　昨得北京友來電内有客蠟二十五二十六二十七二十九日諭旨四道敬謹譯登○十二月二十五日奉上諭岑毓英等奏官軍進攻宣光大獲勝仗等語本月十一日主事唐景崧總兵丁槐分攻宣光南門外敵寨敵兵大隊出城援應唐景崧督兵迎擊敵軍槍砲三面環施我軍進攻益力丁槐率軍立奪敵寨敵人乘舟逃遁復被粤軍擊沈溺斃無算提督何秀林合軍助戰斃敵甚多劉永福帶同黃安忠沿河截擊敵援奪其竹舟板船十二日粤軍復攻東門十三日愼粤兩軍會合猛攻迄未休息合營血戰三日勇氣百倍現在宣光城外綆汲已斷卽着岑毓英激勵將士乘此聲威規復北圻各城同膺懋賞此次出力兵弁查明存記俟宣光克復卽行具奏候旨施恩其陣亡兵弁着先行奏請優卹欽此○二十六日奉上諭吏部奏遵議處分一摺鴻臚寺卿鄧承修應得降三級調用處分加恩改爲革職留任欽此○二十七日奉上諭陳士赤奏特叅庸劣不職各員請旨革職等語山東德平縣知縣郭長凝聽斷糊塗於民人誣告案件不辨眞僞幾致寃濫城武縣知縣吳錫綬公事疏懶嗜好甚深調補嶧縣知縣周連元前在濟陽縣任内誤征流抵錢粮雖非入己辦事　頇署城武縣典史沈鏞擅受民詞不知檢束試用典史王永裕疲玩誤公兼有嗜好候補州判彭蔭森候補鹽經歴劉際枚性情荒唐人言藉藉均着卽行革職以肅官方餘着照所議辦理該部知道欽此○二十九日奉上諭前據都察院代遞翰林院編修潘炳年等奏張佩綸等僨事情形給事中萬培因奏張佩綸等諱敗揑奏濫保徇私各一摺卽諭令左宗棠楊昌濬查辦兹據左宗棠等查明具奏張佩綸尙無棄師潛逃情事惟調度乖方以致師船被燬且該革員於七月初一日接奉電寄諭旨令其備戰初二日何璟告以所聞謂明日法人專乘大潮力攻馬尾該革員並不嚴行戒備迨初三日敗退往來彭田馬尾之間十五日始回馬尾船廠其奏報失事情形摺内輙謂豫飭各船管駕有初三日法必妄動之語掩飾取巧厥咎尤重張伂綸前因濫保徐延旭等降旨革職左宗棠等 
 
 

Page 2

 
 
所請交部議處殊覺情重罰輕着從重發往軍台効力贖罪何如璋被叅乘危盜帑查無其事惟以押運銀兩爲詞竟行逃避赴省所請革職免議之處不足蔽辜着從重發往軍台効力贖罪何璟張兆棟辦理防務未能切實布置業經革職免其再行置議提督黃超羣道員方勳前據張佩綸奏扼險堅持出奇謀伏截殺法兵多名是以降旨奬叙兹據左宗棠等查明該提督等所部兵勇有在船廠駐守未退者有退至距廠　里地方者並有搶掠情事該提督等紀律不實亦可槪見朝廷賞功罰罪必期允當黃超羣着撤去黃馬褂方勳着撤銷勇號以昭核實已革遊擊張成身充輪船營務處並不竭力抵禦竟敢棄船潜逃雖此次馬尾失利不能咎該革員一人惟該革員有統率各船之責玩敵怯戰亟應從嚴懲辦張成着定爲斬監候秋後處决解交刑部監禁左宗棠楊昌濬于奉旨交查案件自應切實詳查覆奏乃所奏各情語太含糊於張佩綸等處分意存袒護開脫軍事是非功罪關係極重若失事之員懲辦輕縱何以慰死事者之心左宗棠久資倚畀夙負人望何以蹈此惡習着與楊昌濬均傳旨申飭嗣後大員查辦事件務當確切查明據實陳奏用副朝廷實事求是至意不得以或查無確証或事出有因等語依違兩可含混覆奏致干咎戾之欽此 
[馬賊已平]  
　　京友來函云去年十月間突有騎馬賊百餘人在熱河廣仁嶺一帶搶刦行旅騷擾附近村鎭掠奪銀錢糧米牲畜衣服等物當經熱河都統檄飭官兵實力兠拿將首犯馬林如等十餘名拿獲解由承德府研訊供認前情不稍諱師申詳熱河都統批飭恭請王命卽行正法傳首廣仁嶺懸竿示衆並嚴札各官弁兵勇縣汛務將餘匪弋獲無任漏網致稽顯戮云云查口外地方時有馬賊聚搶情事惟賴官斯土者設法嚴拿以靖地方而安行旅也 
[日下紀聞]  
　　去年十二月初八日召見蒙古王公皇上于該王公等奏對之蒙語未能一一了徹皇太后深以爲慮遂召醇邸諭知此情醇邸卽在毓慶宫諄囑教習蒙古語言之諳逹春主政每於授讀時須請皇上認眞學習俾日就月將典學有成想聖聰天亶不難豁然貫通焉○新疆各卡倫均有侍衛一員專司卡務盤察出入例由京侍衛處前鋒護軍營保送人員前往充當三年任滿更換兹准新疆大臣咨請奏派一員前往更替經領侍衛内大臣禮王等奏請將奉旨記名卡倫侍衛之廂黃旗三等侍衛慶福派往查卡倫侍衛一缺尙屬優差三年任滿可得數百金較之備員禁闥實有天壤之殊他員皆嘖嘖稱羡云○李傅相委員隨帶練勇數十名進京赴户部請領駐紥山海關正定等處防軍餉需到部投文後部庫定於臘月十六日辰刻開放約需銀二萬二千餘兩該委員卽雇定車輛於是日領出運往防所矣○長蘆鹽院例應年終解交内務府各項飯銀四千數百兩向於封印以前解京投納現聞由長蘆鹽政行咨内務府大臣稱本年應交飯銀現准左帥派委來津坐提移解閩省借充海防軍餉除由左帥咨行内務府外合行移咨查照云云並聞長　應解部院各衙門飯銀亦經左帥借充防餉已由長蘆分咨部院各衙門查照矣○神機營新設格林砲一隊教練年餘頗著成效現奉密諭分撥砲兵一半擬於開河後前往營口駐紥以防法人撲犯北洋似此布置周詳尙何慮敵人强悍哉○兩翼前鋒八旂護軍三旗親軍内火器營鳥槍護軍内務府護軍應得皮襖奬賞銀兩户部定於十二日開放查此項賞銀每分應放五兩現折放二兩五錢云 
[送年肇禍]  
　　去臘二十七日天將明時蘇城桃花塢畔陸姓紙坊失愼計焚去舊楠木大廳一座平屋六七椽幸各路水龍坌集澆灌得未延燒其間壁大信典當受驚尤甚事後查知係是晚送年燃放高陞火星爆落染紅紙之脂胭棉花堆内初未知覺迨各人寢息頓時冒穿其勢已不及救矣臘底年頭居家店舖每喜點放鞭炮兾以祓除不祥然往往因而肇禍何如本埠租界由捕房一律垂禁之爲愈也 
[穗垣雜述]  
　　粤省官塲深慮春融之後法人來犯省垣以故軍營防務十分嚴緊去臘下旬營務總辦蔣觀察澤春會同虎門各提督塞堵海口添放水雷防範之嚴視昔尤甚彭雪帥回至本署連日與列憲籌度機宜至晚始散○毅字營防軍四營本請英員教習去夏易以德員所演泰西陣法頗極精嫻日前在東較塲大操由沈廉訪鄭軍門及左右都統閱看各勇紀律嚴謹步伐整齊列憲顧而悅之有英德諸大員在旁閒觀亦爲之同聲許可云○東京告捷後皇太后特頒内帑銀犒賞有功軍士内務府奏請由粤海關撥解以免周折去蠟關憲已遵旨如數籌足解交善後局收兌隨由局委員解交西撫矣○黃埔魚雷局聘請德員教習所用藥料精益求精去冬十二月十九日在鯉魚門外演放數具水勢冲天砲聲震地敵船當之定必立成粉碎矣○新任繼軍憲於去臘十八日抵省足日午刻列憲齊集近日亭恭請聖安隨與軍憲叙談片刻軍憲卽命駕進城拜會彭雪帥及督撫兩憲次日會同長軍憲及左右都統巡視城基輕騎减從顧盼自雄大有馬伏波據鞍矍鑠之槪二十日辰時接篆八旗官軍皆裝束輅齊鵠立轅外迎迓聞軍憲陛辭時皇太后以粤防緊要諄囑與彭雪帥共籌戰守不得以責任攸殊顯分畛域想軍憲歴練老成戎機熟識必有以抒宵旰之憂也○去臘二十日有營勇百餘名將五仙門某押鋪重重圍住見者駭然少選砲聲隆隆如臨大敵嗣訪悉有盜匪數人藏匿該鋪營勇偵知特來緝獲計勇丁傷斃一名獲盜七名該押鋪自知窩匪之罪在所難免亟赴各衙門呈訴謂内有舊夥三人昨日偶來探訪實不知其爲盜請免查封云云未知大憲能俯允所請否也○湘中周某去春隨某軍門來粤効用嗣因在外招搖被逐出外前日彭欽帥出轅時周攔輿遞呈求請錄用巡捕某素知某無賴據情禀明欽帥欽帥大怒喝責軍棍三十交地方官遞解回籍毋許留粤滋事○諺云最喜立春晴一日農夫不用力耕田去冬臘月陰雨纏綿浹旬不已至十九日天色清明陰雲盡散郊外農人無不欣然色喜謂爲豐年之兆云○陳村居民皆以造紙爲業時當歲晚銷塲特形暢旺攘往熙來晝夜不絶以致船價驟然增漲○前日果欄某店失去夥伴一人隨報局查緝嗣經練勇在新基火船馬頭截回并將拐匪拿獲交官審辦傳聞該匪用藥將夥迷悶意欲載往澳門賣與法人爲兵云 
[閩嶠紀實]  
　　閩俗有父母軒之會報名後月輸青蚨三百頭輸至八年而止倘因病故無論何時可領錢二十千以資喪費貧家賴以飾終盡禮誠哉意美法良也閩縣前銘和酒舘主某甲爲是會會首有汪某者未經承納强欲報故支錢以致釀成鬥案鄰里憑公論斷汪猶不肯干休洵無賴之尤也○朱觀察明亮統領桂軍營規嚴肅所駐之處民勇頗極和洽去臘二十四日爲觀察懸弧令誕官員紳士祝嘏登堂甚爲熱閙○馬江戰敗後長門所以不至失守者雖三尺童子無不知爲穆將軍之功其輔將軍鎭守之張統領輩亦頗戮力疆塲勤勞效命事後軍憲悉請保奬一時物議甚歡謂爲賞得其當云○去臘之杪馬祖澳又到法船兩艘想游弋洋面以作疑兵也○閩口兵防十分堅固砲臺上安設大砲數十尊其外環以沙袋敵砲雖利不能摧毁民心安謐如常薪米銀錢價亦照常公道云○駐守閩口要隘共有六十餘營楊制軍通飭各營官不准輕離致疎防務聞者咸服制軍之明○左爵閣轅下人浮於事投効人員槩不收錄有副將黃時新知縣王用賓貿貿然來自遠方具禀叩請亦未蒙准○職員陳仰曾究心化學十有餘年去冬具禀楊制軍請造水雷藉資政守制軍批示候咨新船政大臣酌奪試用 
[榕垣官報]  
　　知府顏鍾軾禀卸辦厦門稅厘局提調○知府吳庭英禀銷永春州稅厘局差務○通判李鳳翎條陳滅法機宜語甚得竅楊制軍批示大加奬勵○藩轅牌示臺灣府新設埔裏撫民通判員卸應以候補通判方祖蔭詳補 
 
 

Page 3

 
 
[袁江尺素]  
　　山陽南雙溝某雜貨店近有搶匪九名明火打刼鎗斃店夥一名報案騐緝旋經快班尾追至高良㵎堤上經洪湖兵丁並清淮巡查砲船緝拿無一人漏網○近年皖豫所產北布盛行淮上雖北棉剛脆未及南棉純軟然織工匀細頗足相敵價較南布爲廉故南布爲之減色去歲北棉又復豐收布價格外公道計上等湖布不過二十一文一尺次等湖布不過十七文一尺云○遇缺題奏提督勝勇巴圖魯李軍門錦堂奉山東撫憲委赴湖南招募新軍兹已統率所有廣武副營前營於客臘十四日自湘省過浦整隊赴烟台防次○去臘十七日平明觀音寺巷海州項分轉家失愼當被焚去花廳瓦屋七間○新委長淮衛叚守戎必魁奉札後正東行裝詎其太夫人頓於臘月初九日仙逝聞守戎須守制百日始能到任焉○前報官塲消息新任淮安府於臘月十五日接印兹悉恩太守於十六日始經到淮故於十七日辰時接印孫太守交卸後卽日南下云 
[蕪湖雜述]  
　　今秋爲乙酉科掄才大典蕪湖道梁小若觀察培植士林大開廣厦示期於新正廿一日甄别中江書院限五日前赴學報名塡册想各士子定能雪窻鼓勵雲路飛騰高折桂枝以無負觀察嘉惠儒林之意也○前有解經蕪湖過道勘訊之盜犯行至北門劉裕大醬園門首硬向店東借錢店東置之不理詎該犯在道署錄供遞回後縣署各差卽向該店百般滋擾期飽私囊虎嚼狼夻大有一口吸盡西江水之意惟劉素來公正一切善舉無不慷慨輸將歴任宰官曾委充街董現以此事被訛衆紳不平代向琴堂禀訴各差始歛手而退噫狐假虎威本爲若輩長技誰居民上柰何充耳不聞耶○每届歲杪卽有山左貧民分往各處求施錢米舊臘此種乞人約共二百餘名口麕萃北城外或住蘆棚或棲　廟往往拉住行路之人强行婪索亦地方之患也○某鎭某姓百級債臺苦難度歲因向諸戚友張羅得洋五十元以備稍償逋負偶被衆無賴所知誘至僻處醉以酒殺而棄諸道旁旋將洋俵分呼嘯而逸現雖控諸縣中然兇犯尙未拿獲云○蕪湖鈔關計分五稅口十巡口辦公書役約有五百餘人向例每閱三月掣籖一次互相　換彼往此來兾杜積獘而昭平允然人浮於事仍不免獘竇多端梁小若觀察於舊歲掣籖時更設新章分作兩班上三個月簽派甲班下三個月簽派乙班以期獘絶風清便商民而裕國課云 
[淞防嚴密]  
　　日來淞口各防營嚴密防守日夕兩操沿塘及砲台偏插旌旗頗有如火如荼之盛砲台上派勇日夜輪班守望台營勇丁無在街行走者聞曹統領約束三軍如遙見法船我軍卽扯紅旗爲號立刻開砲轟擊沿塘一帶均係後營兵勇駐紥一律瞭望藥彈亦均齊備如此嚴守何懼法入窺伺哉 
[工局議事]  
　　去臘念九日英工部局董事集衆議事派用一切俱登前報惟前擬加西人房捐現已作爲罷論而於今年加收碼頭捐屈計西歴本年尙有十个月所收捐費足敷所用其電氣燈前訂定以本年西歴六月爲期現定期滿之後卽行停止矣 
[春江新語]  
　　浦東人沈桂卿向住裏虹口以成衣爲業其妻某氏於元旦日偶與人賭而用碼盖兾獲大勝也桂卿見之以爲尋常嬉戯只宜小試其端不合大張旗鼓其妻不聽與之反目桂卿怒不可遏遂用武以折之某氏卽往母家訴被婿凌辱事前日沈衣冠往岳家賀歲岳母尙未啓齒而岳祖母卽動手將孫婿之外套扯碎並批其顂而剪去其髮辮於是沈桂卿不肯于休遣人至浦東邀其族衆來滬與泰山泰水理論按滬俗子婿之賀歲者岳家必設筵欵待乃沈則衣冠而往狼狽而歸個中滋味何竟與衆不同耶○昨日有年約四十餘歲之某甲行至虹口白大橋堍忽然吐血倒地而斃旁人知甲係無錫人卽通知其戚族備棺收殮矣○新歲天氣晴和引翔港地方有唱花鼓戯攤緑女黃婆圍而聽者甚衆前日有本地人某甲與染坊中之某乙忽因口角爭毆甲始則敗北繼復重振旗鼓兩不相下本地人愈聚愈多染坊中絶無後援遂將坊主毆傷現各訴之地保未識該地保何以平此爭端也 
[窮途可憫]  
　　前日傍晚有某甲貿貿然行至老北門内穿心街積善守前倒臥在地信口狂呼霎時間面如土色不省人事旁觀者咸知其吞服阿芙蓉膏旋有鄰近某乙前往探視知甲姓張名國元向在巡防北局充當勇丁去年十一月間因事斥革向詰果係吞烟因急報諸善堂延請某醫施救服藥後穢吐狼藉漸斬甦　詰其何故輕生據稱自遭斥革差使全無衣服舖蓋典質已盡輾轉思維苦無生計是以吞烟圖死時有旁觀之十餘人聞而不忍湊給錢數十文或百餘文扶至城外某客棧中暫爲安置俟烟患稍全再爲設法云 
[鹽犯收監]  
　　盜冒捕鹽一案疉次刑訊各情早已詳登前報去臘二十八日晚莫邑尊復提一干人証研訊先據李文明等供稱我等同往是實但實由小仁寳起意研詰至再各執前供邑尊研鞫小仁寶初仍供詞狡猾及喝用大刑始肯供認邑尊見仁寳係案中首犯未便覊留押所遂飭釘鐐收禁李等四人仍令帶回監禁候再核訊 
[旡妄之災]  
　　三茅閣橋東首紫來街口和泰順洋廣貨店學徒某甲年正弱冠老母在堂去冬詩賦夭桃亦頗琴躭瑟好近值新正偕友擲骰適被店主所見怒其有壞店規當頭一擊詎該徒受此羞辱氣忿交加竟潜服洋烟以圖畢命及店主知覺已施救無從隨卽斃命店主知事不得了急知照其母到來母知其身死不明欲赴公庭控訴嗣經人報知捕房備捕頭以事關人命未便受理飭包探孫寳生轉報上海縣署莫邑尊飭傳十二舖地甲訊究情由擬卽親臨相騐旋有人從中調處着該店主除買棺成殮外又給屍母洋二百元店主願出現五十元餘出票據按月出洋三元分五十个月拔清屍母不允擱屍不殮兼有局外人羣聚近處烟舘謀與店主爲難店主又託隣人出爲介紹始於前晚將屍成殮一面赴縣攔免求銷事始寢自然所費已不資矣眞无妄之災哉 
[銀案控縣]  
　　去臘杜喧在法界公堂控胡頌僖不付銀兩一案本舘已將訊斷各情縷登報牘至除日胡忽投上海縣署控訴莫邑尊准詞飭差查明是案情由禀候核奪不知如何辦理也 
[公堂開訊]  
　　法捕房献歲以來覊押人犯多若繁星翁太守知照捕房着於今日爲始按期分解公堂訊理以免案積如山云 
[俄兵操演]  
　　前日午前有俄國水師船上鎗隊砲隊約二百名由兵頭帶領登岸從英租界大馬路向西出泥城至跑馬塲操演 
[盜犯解縣]  
　　昨報列破案迅速一節昨晨由西包探麥根同華包探陳阿九顧阿六將正犯孫壽堂犯妻張氏犯子可寳及孫之妻父張德生犯兄掌和并贓洋一千零四十四元解送英界公堂全盛局司事及信船户何阿福搭客陳永金等均投案下包探禀稱獲孫時搜出銀洋外尙有腰刀一柄青布褲一條一并呈案尙少贓洋九百餘元係孫之羽黨取去究孫諒知下落信局司事　禀聲稱此項銀洋係青浦朱家閣等城鎭各店舖託寄幸已獲贓請先給領何陳同稱去臘二十三日黎明時船至小沙渡孫驀偕羽黨放鎗我等正欲呼喊又被將石灰末撒散滿面以致刼去銀洋張德生孫掌和同稱孫壽堂如何犯事我等實不知情黃太守商之翟副領事謂此係盜案例應歸縣訊究本署無庸研訊可將張德生交保開釋其孫壽堂父子張氏阿寳及銀洋刀褲等當一併備文移解縣署翟君然之太守又諭信局司事人等均投縣候質如欲先領銀洋亦當禀候示下云 
 
 

Page 4

 
 
[英界公堂瑣案]  
　　○陳毛毛訴稱除日至押舖贖取時辰表突有素不相識之人前來硬奪致將表練拉斷奪表逸去告知巡捕同往獲住人贓解案請辦唐阿明供係陳之親戚伊贖表時我向取閱不依爭奪間拉壞表練伊索我賠修以致口角詎伊竟恊同巡捕至我家中將我拘押旋有唐之老母妻母舅母妻子女兒齊至公堂求恩捕頭禀唐搶陳表有押鋪夥可証押鋪夥上堂稱陳來贖表時唐等四人向索不依竟行兇奪我曾問陳言與唐並不相識黃太守商之翟副領事判押唐一月以儆表交陳領去○包探張阿五禀稱顧阿五失去錫字件二副鳴捕請查由我緝獲竊賊趙正元盤詰之下㨿稱贓寄林阿三烟館隨卽同往起到并將林解案請辦顧申訴前因趙供認犯竊中西官商定判押趙兩月林押一月贓交顧領去○管理英監之西人某控稱失去戒指上所嵌金剛鑽值洋三十五元是戒放在房中抽替内倘係外人來竊必連戒取去决無祗竊金剛鑽之理因疑是侍者趙惠卿所竊及至伊房見趙阿增臥在床上當問趙惠卿堅稱不知令伊將箱打開則鑽果在内故將二趙送案及戒指呈閱趙惠卿供向在虹口副巡捕頭處爲侍者後傭於此西人處時常打駡向之辭歇索取十七天工資洋八元忽稱失鑽旋命我開箱又稱贓已搜到然我並不知情至趙阿增係我兄長曾做過替工是日偶來玩耍暫臥在床詎被一併交捕捕頭禀稱趙惠卿前在西人處爲侍者竊過皮箱破案後判發捕房管押一年顯見非安分之人此次犯竊查明亦係實情黃太守商之翟副領事判趙惠卿發捕房管押半年趙阿增無辜省釋贓交失主領去趙惠卿又稱旣蒙科罪辛工應向索取且尙有箱籠舖盖衣　在西人處請令交與我兄西人稱辛工因未滿月不給舖盖衣箱均在我處太守隨請翟君諭將趙之辛工舖盖衣箱交趙阿增收領○虹口捕房老巡捕房二處解到違例然放鞭炮之人三十一名口捕頭禀稱總拘住四十三人當時各交銀洋一元抵押言明當到捕房解送公堂今日祗來三十一人餘十二人不到存洋十二元呈案翟副領事謂黃太守曰循例應各罰四開洋一枚今旣有十二人未到此洋十二元可以充公來案之三十一人免其議罰所抵之洋分别發還旋有新巡捕房解到二十餘人亦均抵有銀洋中西官隨命各罰四開洋一枚俟繳後發還抵洋○捕房地保陸阿長禀稱粤人夏阿六手持菜刀在路和人尋釁由捕一併帶至捕房向詰不承當有劉阿三眼見今亦到來劉稱親見夏持刀欲砍談永全夏供在自已門口切菜並未與人尋釁談供向夏索取菜錢六百餘文無付爭執並未用刀行兇夏阿生周相亭同供夏談二人爭執我等解勸捕頭禀夏實與此人持刀行兇及至捕房均不承認疑是因賭起見飾言索欠問官判責夏五十板餘均開釋菜刀仔堂 
[來信照登]  
　　逕啓者敝局於去年十二月三十日據法包探報在鄭家木橋浜内撈得男浮屍一名年約五十五六身中面白無麻黑鬚秃頭身穿白布短衫藍布棉襖棕色綿綢羔皮　黑布棉背心藍布袷褲黑布棉套褲白布紥肚白襪黑絨棉鞋黑緶線敝局查無屍親當卽照章收埋惟恐該屍屬遠在他方爲特懇請登報招認是禱[  同仁輔元党分局]  
[春酒移賑]  
　　謹啓者本埠元芳洋行洋東向例每逢歲首敬備華筵敦請各洋貨寳號曁各茶寶棧諸翁綵觴雅集暢釵怡情上年因順直山東籌募春賑之際諸翁商請洋東將春酒之貲移助賑捐當經刊登申滬兩報聞風興起移助頗多今正洋東擬循例備筵奉請而山東江西等省春賑正須續籌復承諸翁商請移助卽經大買辦白玉巖先生送來英洋一百元以爲移助春酒筵貲之創諸翁與洋東省有用之錢積無量之福施惠當厄感戴良深謹逹謝忱卽新公鑒[  上海北市籌賑公所施善昌謹啓正月初三日]  
[酬邵方伯筱村世仁兄贈刻臥游詩卷工費]  
　　驥尾青雲附後塵廿年門館侍平津郎君淮海觀風使弟子江湖載酒人射策竟虚宣室對　癸酉六月先師閱教習卷置棻第三預爲傳臚之兆栽花偶現宰官身憐才荷用先師法尙問　闈月一輪[  忠州李士棻芋仙稿]  
[昕伯桂笙兩仁兄同居景福弄中頃值新春先投一詩聲賀]  
　　結隣難得舊相知景福同居事事宜苕水稽山黃浦客春楊夜月白家詩流連酒趣陶元亮領略琴心鍾子期我願爲雲韓孟隊四方角逐不參差[  芋仙弟李士棻拜手]  
[贈蔡子黻仁兄]  
　　洞逹襟期藻麗才相逢倦眼撥雲開香奩句琢紅氷涙繡被春含紫玉胎狂甚袁羊嫺筆札痴於顧虎泥尊罍論文迭飲吳淞酒把臂錢何日往來[  李芋仙稿]  
[有致書責予不往金陵見九帥者詩以筨之]  
　　整軍經武耀文章江左風流未可忘昔事長公勤侍坐今思同叔懶升堂狄門舊是英豪藪顏巷難尋歌哭場千古九原知已一山邱華屋恨茫茫[  李士棻稿]  
[除夕留杜芳洲旅窓說夢]  
　　燕臺見汝十三齡三十餘年夢未醒老矣更期勤會面黯然相對久忘形自傷鬚鬢多時白不改松筠往日青竿木逢場文字飲一般憔悴兩飄零[  童鷗居士初稿]  
[甲申歲杪灟滬除夕飲於桐生詞友之修篁别墅]  
　　天涯餞歲又今宵伴我尊前慰寐寥春色一枝梅早占離愁萬斛酒難消霉鴻重印遊蹤在風鶴頻驚客鬢凋此夕相逢拚醉飲鄉雲遙望路迢迢樓台簫管任喧闐却愛清間共此筵我愧交遊多落落汝能晤對獨翩翩醉顏分照瓶花艷别緒先教岸柳牽來春于役北上願盼狼氛清海嶠客中歡會自年年[  味馨室主人初稿]  
[蘇省撫轅抄]  
　　光緒十年十二月二十四日候補府戴文佐禀知奉委赴鎭洋騐收楊林口海塘工程○二十五日候補縣馬海曙禀知奉委騐收驛路工程卽辭○二十六日候補縣黃世本解餉赴金陵回○二十七日候補縣馬海曙騐收驛路工程回縣丞劉華貴服闋禀到○二十八日候補通判劉度禀辭赴松滬厘局差委宋寳義禀銷撫轅拷收呈詞差從九王必香禀知奉委赴江北一帶緝捕差○二十九日升任浙江藩憲許金陵回未入李維經禀知奉委齊門旱關差○除夕日候補通判徐承福禀知奉藩憲委赴蘇属公幹○光緒十一年元旦日候補縣方蓀禀知到撫轅接收呈詞差○初二者候補府榖文佐禀辭赴鎭洋騐收海塘工程前任吳縣汪祖綬禀知奉廣西撫憲潘　委赴滬坐催餉械卽　孫茂橿禀知奉藩憲委赴常屬守提串簿差卽辭從九俞龍盤銷松滬厘捐局差○初三日候補通判李蓮炬禀知奉藩憲委赴松屬守提應免各項銀米版串堂簿差候補縣陳炳泰禀辭赴鎭江下游厘局差○趙步堯禀知奉藩憲委赴鎭屬公幹○初四日候補同知張福謙解鎗砲赴廣西回○初五日候補道李慶雲辭行赴丹陽勘河工候補同知金彭禀辭赴武進公幹 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十二月十三日京報全錄]  
　　宫門抄○諭旨九道錄前○將軍長奏爲保薦人才摺子○大學士左奏請改發知州省分片○西撫潘奏請免交離省銀兩片○將軍慶等奏特叅防禦議處摺子○禮親王世等奏請補章京摺子○將軍慶等奏請補知府摺○十二月十三日禮部宗人府欽天監鑲藍旗值日無引見○恭王專摺謝寛免處分恩○桂公假滿請安○本謙謝准其開缺恩○江蘇叅將劉光才謝恩○芸公續假十日○召見軍機劉光才○皇上明日夘正二刻至大高殿拈香○○奴才長善跪奏爲遵旨保荐人才以備器使恭摺仰祈聖鑒事竊奴才現准兵部咨行内開光緒十年五月十七日奉上諭一時之才自足供一時之用等因欽此欽遵恭錄知照前來奴才受恩深重畀以邊疆重寄南北敭歴二十餘年任廣州將軍最久有節制陸路鎭協各營之責嘗念以人事君之義於旗緑兩營大小人員澄心虚已廣爲務求密爲考察核以實事頗有眞知灼見敢不擇其尤者詳悉上陳以副旁求盛典兹查新任廣東陸路提督潮州鎭總兵鄭紹忠志行忠誠多謀足知身經百戰勇氣絶倫調署南韶連鎭總兵十餘年詰暴禁奸北江千里晏然安堵士民商賈莫不往來歌頌遇事剛柔並濟馭勇威惠兼行凡其舊部兵勇傷亡無依之家屬俱各解囊養瞻有爲人所難能者故人樂爲之用所統安勇之名最著現在省中屯札安勇三千衆數年來絶未聞一滋事案是可知矣又現署欽州營叅將調補清遠營遊擊儘先補用副將莫善喜孰嫺韜鈐胆識俱壯恂恂和易無粗獷氣習前辦高州圑練莫　軍頗有聲光在欽州多年與地方官紳越南商民俱能聯絡諳熟近邊内外山川形勢高廉一帶倚爲保障又旂營漢軍廂黃旗佐領王汝梅器宇端凝才識開展知清漢文義又能通逹治體諳悉戎機於旗務地方一切事情無不留心訪究管帶威捷選練洋鎗隊口號純熟紀律明練陣式俱參活法一陣可化數十陣能隨地收運用之妙不特爲旗營出衆之員也又漢軍正白旗五品頂戴驍騎校潘廣澤資性靈敏熟悉火器在威捷洋槍隊充當總教習十餘年又爲分帶官數年於兵法之奥妙悉能濳心體會各道其所以然凡隊伍經其調遣隨地可分可合發縱指示旋轉響應什八旗官兵中獨出冠時以上各員弁鄭紹忠固當列爲上選堪膺將帥莫善喜王汝梅二員俱可獨當一面潘廣澤獷其才力亦大可有造之材相應臚列實跡成效出具切實考語遵旨保荐其應如何量材錄用之處恭候聖裁施行至於善製機器地雷等件精通算術八旂兵内亦有人才奴才自當節取專長咨送督撫或派赴各省局或隨同出洋俾期開拓心眼學業精通以爲大用不敢遽登荐剡也爲此專摺具陳伏乞皇太后皇上聖鑒訓示謹奏奉旨已錄○○左宗棠片再知府銜前廣東連州直隷州知州曾紀渠前經臣奏請調營差遣藉資得力臣由江寗拔隊入閩飭該員部署後路應辦事宜起程赴防總理營務頃據該員禀稱現奉廣東巡撫發給送部引見咨文應卽遵旨入都由吏部帶領引見禀請銷差起程前來臣查該員曾紀渠年富才優沈毅豁逹前在廣東連州任内於詞訟案件隨到隨訊登時辦結書役無從積壓囹圄爲之一空聽斷精明士民稱頌或有匪盜要犯輙躬率健役下鄉跴捕不憚辛勞又其伯父已故大學士曾國藩及現任兩江總督曾國荃等於武事講求有素該員素聞講論故於戎機亦極曉暢實牧令中尤爲出色之員上年因曾國荃權督兩廣該員例應廻避對調鄰省實缺由廣東藩司詳請開缺改發江西及曾國荃莅任兩江該員又須廻避於是以實缺人員輾轉投閒置散　旣經廣東撫臣倪文蔚給咨送部引見自應准其銷差起程惟該員政聲卓著後效必有可觀可否改發福建容臣與督撫臣商酌奏補實缺俾資臂助出自天恩謹附片陳明伏乞聖鑒謹奏軍機大臣奉旨着照所請吏部知道欽此○○潘鼎新片再臣前於閏五月内附片奏請將道員方長華趙濟川知府李必昌通判張涵知縣周作銘沈茂政等六員均請以各本班留於廣西補用已奉諭旨允准　准部咨應令各該員照章補交離省分發銀兩後以各本班留於廣西補用本應飭令遵繳伏查廣西旣屬邊省瘠苦之區關外尤爲炎荒瘴癘之地人多視爲畏途差遣甚難其選各該員等辦理營務均能不避艱險俻極辛勞相應籲懇天恩府准將方長華等六員應繳離省分發銀兩免其補交以昭激勸出自逾格鴻施伏乞聖訓鑒示謹奏軍機大臣奉旨該部議奏欽此○○奴才慶裕富陞跪奏爲防禦不戒於火延燒官房官物擬將該員請旨交部議處恭摺仰祈聖鑒事竊照前據撫順路記章京防禦恒慶報稱正紅旗辦公處所房間於本年九月十五日酉刻起火督率兵民解救不及軍器間有焚燬倉猝之間難以查點等情正在核辦間又據該路記詳准署正紅旗防禦徐文玉移報辦公房間被火焚燬燒内貯鐵甲十三付全行救出檢點燒傷五付邊襟不全正身甲頁猶存棉甲八付燒傷肩腰領袖邊襟其餘裏面帛棉件數尙在存稿俱已燒燬擡鎗械及紅餘升科底册均行救出無損各等情據此奴才等接閱之下恐有不實當卽札派佐領逹春馳往撫順詳加查騐其火緣何而起焚燒公所房屋若干有無延燒别項房間並被焚鐵棉甲件數存稿是否與原報相符仍將看守公所領催兵等究係幾名逐細查明加結詳報以憑核辦去後兹據佐領逹春呈稱會同路記防禦恒慶正黃旗防禦兼署正紅旗圖記事務徐文玉騐明該城南門裏有坐北朝南公所一處院内正瓦房三間係路記辦公處所四廂房三間係鑲紅鑲藍二旗公所院西廂房二間均各如舊惟查裏院東廂房形跡僅存殘墻四堵詢據該路記等官並該旗領催等僉稱原有連脊瓦房四間由中間隔斷各開門户北二間係正紅旗公所屋内火炕通北山墻外有柴灶是日掏炕因工人魯二燒炕不知謹愼灶火噴出接連秝稭火勢上炎連及東北簷頭焚燒房屋取據看守公所甲兵張榮供亦無異南二間係正黃旗公所未及延燒卽督飭兵民搶出各項軍器檔案一面將房拆倒截斷火路木料尙存前報倉猝未經聲明復查點正紅旂鐵棉甲燒傷件數存稿及救出抬鳥槍械紅餘升科底册無損各情均與原報相符正黃旂各項軍器地畆册擋查騐均不虧短無燒傷情事等情加結詳覆前來奴才等伏查公所房間存貯軍器稿案册檔均關緊要原應小心看守方昭愼重今撫順正紅旂辦公房間被火焚燬軍噐稿案間有燒傷而正黃旂公所房間因與連脊恐致延燒將房拆倒固爲截斷火路起見惟該管防禦旣未能先事防範迨經具報又未併案聲明疎忽遺漏之咎實所難辭相應請旨將撫順正黃旂防禦兼署正紅旂圖記事務徐文玉交部議處以昭儆戒其燒傷鐵甲五付邊襟核其情形尙不甚重應於册内註明以備點騐至兩旗官房四間旣已燒燬拆倒請卽責成該員照例賠修完日具報以資辦公惟起火工人魯二實屬不知謹愼應同看守公所甲兵張榮一併交該路記章京分别責懲以爲玩忽者戒除札興京協領轉飭遵照外所有防禦徐文玉不戒於火延燒官房官物應請交部議處緣由理合恭摺具陳伏乞皇太后皇上聖鑒勅部核議施行謹奏軍機大臣奉旨徐文玉着交部議處餘依議欽此○○軍機大臣臣禮親　世鐸等謹奏查滿洲軍機章京户部銀庳郎中豐伸泰現已蒙恩簡放吉林分巡道所遺章京一缺應以署缺行走之刑部候補員外郎瀛桂充補其所署之缺應以額外行走之理藩院員外郎多壽充署爲此謹奏奉旨知道了欽此○○奴才慶裕裕長跪奏爲遴員請補邊要知府以資治理恭摺仰祈聖鑒事竊查昌圖府知府趙受璧呈請開鉄回籍終養經奴才等恭疏題報在案現准部覆所遺員缺係煩疲難邊要之缺例應在外揀員升補查昌圖自改升府治統轄懷德奉化康平三縣幅　遼闊蒙民雜處盜賊出没靡常該府向無附郭首邑凡徵收租稅審理命盜詞訟操練捕盜弁兵無不自爲經理非精明幹練熟悉情形之員弗克勝任奴才等於通省實任應升人員内逐加遴選並無熟悉邊務人地相宜堪以升任之員自應於候補知府内揀員酌補查奉省候補知府現僅有徐本衡景桂二員景桂係由京察一等記名以道府用光緒九年揀發奉天到省未久於邊務情形不甚熟悉惟有道員用候補知府徐本衡年五十六歲浙江湖州府德清縣監生由捐納北河縣丞遞保知縣歴任直隸博野天津等處實缺知縣以軍功河工歴保至知府補缺後以道員儘先補用賞戴花翎並保俟歸道班後加布政使銜光緒三年二月奏調奏天差委七月奏准留奉補用該員精細耐勞爲守兼優在奉已歴八年曾經委署昌圖府事辦理裕如著有成效洵屬人地相宜合無仰懇天恩俯准以候補知府徐本衡補授昌圖府知府實於地方有裨如蒙俞允該員係以候補知府請補沿邊要缺知府銜缺相當毋庸送部引見所有遴員請補邊要知府緣由恭摺具奏伏乞皇上聖鑒勅部核議施行謹奏軍機大臣奉旨吏部議奏欽此 
 
 

Page 10

 
 
[光緒十年十二月十四日京報全錄]  
　　宫門抄○旨一道錄前○發抄旨五道○黔撫李奏爲審明謀殺一家三命按律定擬摺○大臣桂奏爲遵照部議遣撤官兵摺子○將軍金奏報修理城工完竣日期片○將軍慶奏請暫緩協領送部片○陜督譚奏爲委署司道片○十二月十四日兵部太常寺太僕寺八旗兩翼值日無引見○寳鋆等各謝寛免處分恩○敬信等各謝調授署缺恩○長順續假五日○召見軍機○發抄李鴻章奏永定南北運三河本年用過搶修銀數奉旨該部知道欽此○又天津道季邦楨等署長蘆運司等缺奉旨知道了欽此○又淮軍各營鎗砲等銀請銷除奉旨該衙門知道欽此○又解鹽課京餉奉旨户部知道欽此○卞寳第等奏湖北松滋等屬被蛟發賑撫恤情形奉旨該部知道欽此○○署貴州巡撫布政使臣李用清跪奏爲審明謀殺緦功卑幼一家三命首從各犯按律定擬恭摺附驛具陳仰祈聖鑒事竊據安南縣知縣丁翥詳報民婦張羅氏主使羅四等謀殺小功服姪張七經等一家三命一案由丁翥騐報獲犯未及訊詳卸事接署縣王懋祖到任接交訊供通報經臣批飭審擬解勘去後兹據王懋祖提犯審擬由興義府知府吳宗蘭審轉解司因案情重大發交貴陽府知府蔡同春研訊明確解經署按察使吳自發覆審按擬招解前來臣提犯親鞫緣張羅氏羅四均籍隷安南縣已死張七經係張羅氏故夫堂姪服屬小功其妻張安氏與子張平均服屬緦麻張七經先年將田土賣與張羅氏管業欺其夫故無嗣仍將田谷覇收張羅氏己心懷忿恨光緒九年十一月張七經復以田價未清如不找給定欲放火燒殺之言冋張羅氏嚇詐張羅氏聽聞忿懼交迫適羅四與在逃之何老彭並已故之周三先後至張羅氏家閑坐張羅氏卽以前情向告何老彭等慫恿告官究治張羅氏因離城過遠慮被張七經暗地謀害起意先行下手致死除患央求何老彭等誘出截殺並許事後酬謝何老彭等均各貪利允從十二月二十三日傍晚何老彭周三先赴馬路河僻處等候羅四至張七經家邀其同出覓工誘至該處何老彭等趕出喊殺羅四卽拔身藏尖刀砍傷張七經左腮頰並劃傷其右腮頰右手腕何老彭用刀劃傷其右額角周三用刀連砍傷其腦後及左手腕張七經奪路跑逃羅四等追赶不及轉向張羅氏告知情由張羅氏當令羅四往探消息羅四潜往張七經屋後窓壁聽聞張七經令妻張安氏及子張平進城報官羅四卽向張羅氏轉告張羅氏復起意加添銀兩邀允何老彭等前往攔殺二十四日早何老彭等各帶尖刀赶至凉傘田地方與張安氏母子撞遇何老彭上前揪住張平髮辮用刀砍傷其咽喉倒地周三執住張安氏頭髮亦用刀砍傷其咽喉撲跌羅四何老彭又各用刀砍傷張安氏後助張安氏張平均各立時身死何老彭令羅四等同將屍身抬至附近山洞丢棄轉回張羅氏以張七經未死禍根未除仍令何老彭等前往尋殺何老彭等各執木棒皮條尋獲張七經在鄰居宋陸氏家養傷一同赶進揑稱張七經重案發作將其拉至僻處用棒亂毆維時天色昏黑不知何人毆傷何處何老彭等查看張七經微有聲息隨用皮條將其項頸拴勒殞命拖至山洞丢棄回向張羅氏索謝張羅氏稱出錢五十觔交給何老彭等俵分逃散經該縣丁翥訪間並據張七經之女智貞查知補報勘驗詳緝因從犯周三被拿情急躱入煤峒中毒身死復經丁翥勘驗獲犯具詳未及訊供卸事接署縣王懋祖到任接交訊供通詳批飭審解于懋祖提犯審擬經興義府知府吳宗蘭審轉解司因案情重大發交貴陽府知府蔡同春訊明由司解勘到臣提犯親鞫據供前情不諱詰無起釁别故及另有在塲同謀加功之人矢口不移案無遁飾查律載謀殺人造意者身雖不行仍爲首論又例載本宗尊長謀殺緦麻功卑幼家非死罪三人者斬决仍將犯人財產斷付被殺之家又律載謀殺一家三人爲從加功者斬各等語此案張羅氏挾張七經欺詐之嫌主使何老彭等謀殺張七經並妻張安氏子張平一家三命惟該犯婦身雖不行自應按律仍爲首論查張七經係該犯婦故夫堂姪服屬小功張安氏係堂姪婦張平係堂姪孫均服屬緦麻内無應同凡論之人張羅氏合依本宗尊長謀殺緦功卑幼一家非死罪三人者斬例擬斬監候係婦人免其剌字羅四聽從謀殺張七經一家三命下手加功亦應按律問擬羅四除聽從棄屍不失輕罪不議外合依殺一家三人爲從加功者斬律擬斬立决照例刺字所得張羅氏錢文照追入官周三爲從加功亦應擬斬業經中受煤毒身死應毋庸議逸犯何老彭獲日另結張七經現己被殺絶嗣查無應繼之人所有斷付財產自應歸其未嫁女智貞承受無于省釋屍棺分别飭埋兇器供棄免追皮條存庫案結銷毁是否允協除全案供招咨部查照外所有審明定擬緣由謹恭摺其奏伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○奴才桂祥那遜綽克圖跪奏爲遵照部議遣撤隨帶奏調官兵恭摺仰祈聖鑒事竊查奴才等前因庫倫辦事人員過少不敷差遣請酌添官兵奏調人員添派筆帖式各摺片於上年十月恭摺具陳奉旨該衙門議奏片併發欽此又同日奉旨意德泰一員着桂祥知照綏遠城將軍調往松蔭玉照二員已諭令該衙門發往矣欽此嗣復遵院議庫倫印房應添設筆帖式及蒙古官兵以資分理事務詳籌津貼口分繕寫清單擬請飭部撥發欵項以資開放等因具奏奉旨該部議奏欽此嗣接奉部覆以庫欵未充議駁奴才等復因庫倫印房事務增劇仍照前擬分六處添設筆帖式以專責成並請由户部每年撥給庫倫銀二萬兩作爲常平經費等因具奏奉旨該部議奏欽此未奉部覆之先於六七月間據奏調委員音德泰等三員先後到庫並由綏遠城派來官兵十二員名奴才等當因該員等到庫後無欵可籌勢難令其枵腹從公復於七月十一日奏請飭催户部速撥經費以資發放等因具陳奉旨該部議奏欽此兹於十月二十日接奉理藩院會同户部議覆據稱原奏聲稱隨帶官兵奏調委員應需口吩庫倫無欵可籌請部撥給一節查近來庫倫現無軍務旣云地方遼闊辦事需人該處有宣化練軍足資彈壓有舊設司員曁新添筆帖式多員足理繁劇有舊派蒙古官兵書手三十餘人足供差遣當此庫欵奇絀何可於添設筆帖式之外再留隨帶奏調官兵多糜帑項乃該大臣不問庫欵能否增添先之以隨帶繼之以奏調奏調不足更請添設似此紛紛更章於籌餉大有關碍應請飭令該大臣接到部文迅將奏調委員三員並綏遠城派往官兵十二員　先行撤回其隨帶官兵七員名擬請暫留該處俟理藩院新派筆帖式六員抵庫後卽將隨帶官兵一律遣撤以節虚糜相應請旨飭下該大臣遵照部議辦理勿再飾詞瀆請至所請由部撥給經費二萬兩之處應毋庸議等因具奏奉旨依議欽此知照前來奴才等自應遵照辦理以節糜費復查户部原議令將奏調官兵及咨調官兵先行遣撤隨帶官兵暫留俟理藩院添派筆帖式到庫後卽將隨帶官兵一律遣撤等語奴才等查隨帶奏調各官兵到庫將及一年所需口分銀兩每月搜羅借貸已無餘力並將前項官兵留庫一日奴才等卽應籌備一日口分惟有遵照部議全行遣撤以免坐困遂卽飭令隨帶奏調各官兵赶將經手事件料理清楚擬於十一月初八日起酌給路費銀兩陸續分起啓行各回原衙門本旗營曁綏遠城當差惟有隨帶奏調官兵全行遣撤庫倫一切事務亦關緊要奴才等將奏調委員花翎卽選知府大理寺筆帖式松蔭暫留庫倫因其滿漢繙譯去得如遇漢文令其繙清尙可得力並因理藩院添泒筆帖式六員俱是生手到庫後亦可藉資指引俟各該員等公務稍爲諳練再行給咨松蔭回原衙門當差庶於公務有裨所有遵照部議遣撤隨帶奏調各官兵除分咨外理合恭摺其陳伏乞皇太后皇上聖鑒謹奏軍機大臣奉旨該衙門知道欽此○○金順片再委辦伊犁善後局江蘇候補直隷州知州游春澤伊犁鎭總兵劉宏發申稱據委修瞻海城城工委員甘肅補用知州雷霈霖呈報竊奉派監脩瞻海城城垣城樓角樓砲樓等項工程於光緒八年七月開工起至十年七月初一日一律完竣所有應用木料磚瓦石灰各項器具並土木泥匠工價委員薪水等項另行逐欵分晰造　細數清册呈請查核兹將修理完竣日期理合具文呈報等情前來奴才除飭總理伊犂善後局委員前往查騐外謹將修理瞻海城工程完竣日期理合附片具陳伏乞聖鑒謹奏軍機大臣奉旨知道了欽此○○慶裕等片再揀選恊辦内倉監督應行給咨送部引見所有光緒十一年監督擬派正黃旗滿洲恊領明信接辦查恊領揀選送内倉監督因係一年之差並無擬陪人員如有經手未完事件均經奏請免其送部引見歴蒙恩准在案該恊領明信現在統帶隊伍亟應親督訓練未便遽易生手合無仰懇天恩俯准免其送部引見俾資得力理合附片具陳伏乞聖鑒謹奏軍機大臣奉旨着照所請該部知道欽此○○譚鍾麟片再新授甘肅布政使譚繼洵應卽赴新任以專責成所遺臬司篆務查得蘭州道陶模性情篤實亷明幹練堪以委署所遺蘭州道篆查得蘭州府知府恩霖深沈諳練守潔才優堪以委署恩霖遺缺查有補用知府胡孚駮年力富强才具開展堪以委署除分别給委外謹附片陳明伏乞聖鑒謹奏軍機大臣奉旨吏部知道欽此 
 
