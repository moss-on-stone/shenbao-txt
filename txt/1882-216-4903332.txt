# 1882 - 216 - 4903332

 

Page 1

 
 
[招請繕寫書籍文人啓] [  點石齋主人啓]  
　　本齋現印各種書籍有應抄寫者有應繕修者諸君子丹鉛素擅不吝惠教希卽惠然肯來潤筆當從豐致送此佈　 
[聘請鴻儒] [  申報舘啓]  
　　本舘現欲請一司筆墨友人於作論作新聞外兼校對書籍如有願俯就者祈先繕時論二篇并將眞姓名及住處　　封　交至本帳房彚由館主人酌奪果是首屈一指當再修函敦請面議一切望勿託人說項并勿先移玉趾惠臨是所盼禱 
[伐蛟古法與捕蝗並重說]  
　　伐蛟捕蝗皆地方官應爲之事有關係於民生者也蓋蛟之發也必有水隨之而起其勢衝突猝不及防往往平原盡成澤國較之蝗之傷稼尤有甚焉是以古之聖王著爲令典俾有地方之責者不敢玩視民事也月令命漁師伐蛟取鼍登龜取黿雖爲秦時吕不韋所輯之書而其事實三代以來相沿之政令漢世吏治千古稱最而周處之除三害斬蛟與殺虎並舉偏在地方之義士而不由縣令不知當時苟無伐蛟之遺法周處亦無從施其功矣自漢以後此令不甚行而吏治亦遠不及前代今則捕蝗之法猶有講求者若伐蛟則寂無聞焉蓋捕蝗易於施功而伐蛟難於致力也蝗之爲孽若有天意其來也成羣而飛多至於蔽天日有集於此縣之境而隣境無一棲止者有雖布散田野而竟不食禾稼者有飛過其處不落於田而落於水以浸死者可知地方之成災雖由人事之不預而亦隠然有氣數存焉然地方官以民事爲重境内有蝗自必設法捕捉蝗之初至則捕已成之蝗一過農時秋深氣冷蝗已絶迹而遺孽尙足爲患一交春令則地下之蝻子蠢然思動故捕蝗必并收其子使之根株盡絶而後來歲不復萌芽有心民事所以惓惓不已也顧捕蝗之法並無他異農人不能自捕官爲募人捕之或借營兵或雇丁壯官爲出資買之而已若蝻子之遺於地者搜剔亦不甚雖初生之時細不可辨至來春地氣動盪土脉已鬆翻泥卽見掬而投之水中可也若蛟之爲物藏之山中旣發卽無可收拾未發則不知其處伐之誠難也然驗蛟之法自古有之有謂蛟之生也由於地氣之熱凡有蛟之處冬間不積雪就其處而掘之深不及丈必有所見又謂蛟在地中如龍之潛伏其初身不長大至出時始蜿蜒鼓舞其力卽能致雲雨方其藏伏無跡可尋惟相近處必有裂土就其左右掘之蛟卽在是伐蛟之時大概宜於冬盡春初至夏初則長養已成將出於穴不可輕舉矣夫蛟之能興水患水非出自穴中也蓋春末夏初天必多雨山中積潦未盡流出蛟居穴中資其涵溉始則蠢動繼而飛舞一朝奮迅山崩土坼而地脈四處相通宛如治水者得疏瀹之法崖谷間之渟蓄悉奔注於穴中勢不可遏於是潰決汜濫害及民居田禾矣苟謂其興雲致雨本具神化之功用則未免怪誕也不特蛟也卽世傳龍之吸水毎當雲從風動之際見有凌空夭矯自上而下者亦龍之借水力以飛騰之騐也蛟與龍類出而爲水患者正以無水則蛟不能出先有積水而後蛟乘其勢也夫聚衆山之水而通路於一穴盡情涌瀉水安得不盛耶山之積水當天雨之後隨時流入溪澗其不遽出而積至出蛟之時者盖春令土鬆雨時潠入山腹渟蓄無形較之滋澗中潺潺作聲者更多况山多樹木出土入土皆有吸水之力雨後流不能盡之水處處皆是一旦爲蛟所搏能不隨而發洩乎今之地方官事事畏難苟安未必講求此理然據故老所言農書所載冬令無雪之說似尙足信掘而得之尙覺不難施功也今夏以來處處發蛟如安徽各屬最甚浙之金衢嚴次之雖曰天災流行國家代有然盡人事以待天命則可而廢人事以聽天命則不可民生爲國家之本吏治爲教化之源爲地方官而不以民生爲念不以吏治爲任惡在其爲民父母也目下賑務孔急但江浙紳商前年爲晉豫旱災出資者固已罄囊任事者更爲竭力息肩未幾又將爲皖人而多所勞費吾不知水災各州縣之官其亦聞此義聲而有愧於心焉否也 
[本館自已接到電音]  
　　本館於昨日接到在津友人專發電音到本館有六月二十四日諭旨八道敬謹譁登○六月二十四日奉旨何如璋補授翰林院侍講學士欽此同日奉上諭許庚身現出試差禮部右侍郎着王文韶兼署欽此同日奉旨寍古塔副都統着容山補授欽此同日奉上諭福建福州府知府員缺緊要着該督撫於通省知府内揀員調補所遺員缺着光炘補授欽此同日奉旨頭品頂戴魁福着賞給副都統銜作爲古城領隊大臣欽此同日奉上諭福建鹽法道員缺着解煜補授欽此同日奉上諭志和奏酌擬整頓咸安宫官學事宜並詹事府少詹事寶昌等奏會籌整頓章程各一摺着該部議奏欽此同日奉上諭涂宗瀛奏請將虧短交代事已故各員勒限嚴追一摺湖南已故同知蔡履清知縣曹震東王國賓劉如玉陳時瀚李煒前於正署各任内虧短正雜等欵爲數甚鉅各該故員家屬均不守候交代輙行回籍久經咨催迄未清理殊屬玩延着湖廣四川江西廣西湖北各督撫正紅旗漢軍都統飭屬嚴追各該故員家屬勒限三個月將欠款掃數完繳倘逾限不完或完不足數卽行查封家産備抵以重庫欵欽此 
[英兵捷報]  
　　前報言阿拉比之前隊兵丁在郎末刻地方與英兵搆戰兹接本月念四日倫敦電報云英兵已將該兵擊退英兵死傷不多而阿兵則斷脰折脛者殊爲不少也鄒人與楚人戰何異螳臂當車哉 
[减稅裕國]  
　　印度地方亦多煮海爲鹽以給民食向來定有鹽稅而近來二三年内則鹽稅逐漸減少而鹽出愈多銷場愈旺今年三四月間所出之鹽較前尤盛印度之鹽以籃爲量毎籃約數十斤核算今年之鹽多於去年者計有十萬籃光景故明年印度官憲諒當又將鹽稅核減矣然稅雖日减而國家所收鹽課則反見其豐盈蓋稅少則鹽價益廉而銷場益旺此國課之所以益裕也外國新聞紙載此一說欲使各國皆步武印度以兾便民裕國故亟錄於報中國之主持稅務者凡於稅項能筲寛幾分則貨來必多銷售必易而稅輕則走私亦必少未始非商務中一大轉機也 
[照譯西海日報]  
　　本月二十三日即中歴六月初九日朝鮮京城亂民蠭起將我日本公使館襲擊是日下午五點鐘時候亂民合兵隊來襲公署但公署預知朝鮮積習故已準備防禦先曾致書於駐高各領事官知悉並預請駐 
 
 

Page 2

 
 
高陸軍下都監操塲之陸軍中尉堀本氏同來保護隨有朝鮮官李承謨至館言亂民勢兇不可久留請卽速行爲妙公使言即欲避亦不容易必須察明緣故然後再定行止忽據雇用人走報云陸軍學生三名由陸軍下都監回館途次被亂民擊打殆危請速派人救伊等囘來公使館卽泒巡查三名往接後竟被亂民一併圍住此六名生死如何尙未得知旋聞公署後人聲湧沸後山有無數亂民蝟集抛擲磚石如雨山上施放鎗炮即在公署近隣放火即時火烟突入衆在花廳相議命署内人等各穿號衣約中夜十二點鐘出門亂民欲入之際我等約共廿一人乘勢突圍而出直至京畿觀察所時不見一人再至王宫只見鐵門緊閉大呼救援絶無一人答應是時大雨傾盆只得冒雨赴仁川府二十四日即中歴初十日早晨至揚花津之韓江渡不見船夫幸有一船過岸適大雨益甚道路難行是日十點半鐘至富平府有一村麥飯充飢後起行至下午三點鐘至仁川府知府李志鎔泒兵來迎十分殷勤邀至府署樓上宴筵重換衣服是日傍晚時候在署門休息見我巡查三名滿身血衣前來口稱亂民尾追而來請卽預備入署更衣出門不料該府前派迎之兵亦與亂民合變此時我等二十四人同心各持器械拚命突出殺條血路内被當場亂民殺死四名走至濟物浦相近之處前公署泒出之五名聞警來迎一馬與公使乘一馬與譯官乘七點鐘時抵濟物浦無船可渡只得乘木牌至月尾島約二里半路即在該島換大船於夜十二點鐘揚帆聞南陽灣有英兵船在彼測量與公使有一面之雅不然當向豐島地方上岸暫候刖船至二十五日即中歴十一日逆風次日大霧午刻霧散是已國三枝桅船幸求救時即放小輪船來接當夜開來長崎復遇大霧是日遇英兵船救護前來云 
[日本近事]  
　　横濵來信云本月初有某輪船由港載華民七百餘人往美國傭工行至日本箱舘洋面該船忽遭風損壞幸該處日本官民不避風險設法將華人盡數救起共獲生全并着人妥爲照料一切食用均由日官給發日人救灾卹隣可謂至矣現此事爲駐日中國欽使所知已派員馳往查看并發電信至北洋大臣請泒招商局輪船一艘速往該處將難民裝載回國聞此等工人皆由香港招去此次被灾動用甚繁日官已蟄用二萬餘金日後不知歸何人償還也按此事本報前已由西字報譯出今較詳細用仍備錄又日本政府議由横濵置電線一條以通高麗釜山埠現請定丹國人包造其電線船已於西七月十五日行抵横濵大約不日動工也又前行刺日本參議之兇犯相原經日官疉次審訊并將其口供逐日登諸報章大略謂因公洩憤並非懷私意欲缷脫罪名然間官不論其爲公爲私總之兇暴性成罪無可逭故將該犯士族革去擬定永遠徒罪不日發往北海道充作苦工云又日京叅議元老等院官員乘此伏中賞假之時擬邀合同志前往高麗避署并藉以採訪風俗也又北海道新設之根室縣署二月間因不戒於火爰改設在學校内詎本月初學校又焚書籍案件殘毁不少現聞該縣暫假别舍辦事也又聞該縣及北海道等處之電線均一律由海道架設不日完工可以通消息於日京矣又前報稱日皇命造小火船二艘並日本舊砲二門以贈高王現日皇又令選良馬二匹一共差員送往高麗以備國王乘坐是日之待高亦可謂情文並茂矣而顧辱其公使何哉 
[福州大風]  
　　福州於本月十八日起連發大風四日所有貨物須運自水道者皆不能上落飛廉雄威何其久耶 
[寍波風雨]  
　　寍郡於本月十六日風馳雨驟天氣頗凉恍如秋景十七日風雨又作入晚更甚竟夜不休十八日晨雨始住而風仍狂旁午雲散見日風亦漸息四鄉田禾正當結實之時猝被漂摇深恐秋收有碍該處東鄉下王航船於十七日已刻駛至福明橋舟子把舵不穏帆不及收船遭傾覆同船數十人盡數落水幸皆得救惟舟子陳寶珠一人無從撈覓已伍波臣矣聞陳于是日家有要事本擬停班後不知其因何而仍開行適遭此厄蓋有定數存焉十九二十等日仍復風雨交至河水大漲而蕭瑟之氣侵人肌骨日可御棉夜必擁衾何時令之不正耶 
[匪黨就獲]  
　　昨有友人自台寄來一函内開台郡獲到一匪名獨角龍善放洋槍乃金滿羽黨中之最梟者也當經臨海吳邑尊提問據供金滿已將平日親信之盜夥以及洋槍極有準頭者分搭三處竄逃一般從東一股由西一股由海向南而遁毎股約有三四十人臨走之時甚屬祕密故金滿守不知由何路而去至於殺官劫獄拔人勒贖放火槍刼拒敵官軍在塲共事約有二百餘起分贓約有數萬刻因金滿逃遁我實不願同往但我在台兇棍莫不認識即欲自作頭子亦甚容易非若無聞之輩迄今被獲引頸就戮而已其餘供詞筆難縷述惟官憲以金滿濳逃久無音耗故各處籌防亦覺稍鬆即温州各城門向派紳士盤查出入現於十六日業已撤去西溪駐劄之練軍亦已調回惟相溪巖坦駐劄練軍兩哨因該處與台屬毗連且民情兇悍動輒械門故一時尙未撤回云 
[開沙河壩]  
　　揚州東西兩境計有十三壩所以保護上下河各州縣田畆者東北九壩自高家堰以下如候二門車騾壩昭關壩等處高寶七州縣之性命也西南則沙河揚子攔江等埧江都八十三洲及各圩之性命也湖水下溢則須保東江潮上泛則須保西此司水利者之成法揚城今年自午節後大雨連綿無三日之晴動輒傾盆以致河淮湖江四面泛溢不傷彼即傷此各官奔命不遑因擇其害之輕者以爲壑遂議開沙河壩放水以灌江都東境施霍高林三十六橋之田但該處農民以將得之豐收一旦付之流水錢漕又不能蠲緩殊自局蹐於是扶老携幼向官乞命號哭之聲聞十數里始則各執香一束崩角陳情繼則千百人横臥壩上與壩誓同存亡慘目驚心鐵人下涙歴十二十三十四共三畫夜埧不能開但呼與其餓死不如淹死當道某情急召幹員某謀之某退未幾河帥釘封文書至催開壩又未幾令箭飛馬至即刻揚鹽兩管兵至懼之以兵威鎭之以憲令雷厲風行立即開壩甫下鍬鉏湱然一聲崩開腹叚十九丈有餘據言未傷一人然而該處之鄉農苦矣 
[學徒進境]  
　　南京設立同文館以教華童目下規模大備學生皆取二十歲以内除西國語言文字之外又學電報諸法現經沈君仲禮爲之督率諸學徒皆日進有功有某學生入舘僅閱六月居然卓有可觀昨由西友處見該學生所書西文一紙行列并然書法清爽亦足覘其進境之速而督率之勤能於此可見一斑矣 
[茂苑瑣聞]  
　　前報觀前新購得洋龍一架兹悉實價係九十八元所謂四百餘元者乃連造水龍公所房屋在内也查此舉爲公義局所捐募購辦現於洙泗巷後購地起造房屋四間作爲公所以安置水龍旗燈水桶水斗號衣撓鉤等件云○閶門外李某在藥行生理年逾弱冠心計甚工故東人甚倚之惟性喜冶遊花街柳巷到處皆識與嘉餘坊武姓妓情好最篤儼若伉儷奈往來年餘忽得吐血症日形瘦瘠今春物故妓聞耗爲之易素服廢飲食閉門謝客日夜昏昏大有癡狀本月初忽於朦朧中見李搴帷入曰姊安否我來也與之欵接歡若平生問所從來曰本爲找尋胞姊路過經此適與汝遇想前生緣猶未了也其家人聞之大懼恐其索命焚楮設祭薦禳妓止之曰勿爾吾得李生願甚諧幽明不隔何樂如之家人亦無法惟見其終日作對語狀歴訴生平舊事然病體奄奄紅顔日削恐亦不久於人世也○十九日觀音誕元妙觀進香者甚多有武弁之母歸至宫巷轉灣處遇無賴六七人一擁至前將首飾盡行攫去當即喚保根究得二人一名楊虎官一名傅雲山送長洲縣笞責枷號元妙觀頭門據云猶有餘黨五人尙須追究云○二十一夜婁門外蜜陀橋失愼焚去瓦房三間兩披廂當經城内水龍奔救得熄故未延及他家也○連日有安徽逃荒者至蘇男女小兒皆有或十餘人一起或二三十人一起從胥門進道前街沿街露坐甚爲可憫婦女有手帶金訓者據云彼 
 
 

Page 3

 
 
處被災逃荒須闔村作伴同行如富戸不肯行則羣至其家作東道主以爲貧民避難富者不能獨享其福也竊謂此等風俗亦未盡善富者既願在家正可捐其川資則富者無離鄉之苦貧者無作客之憂豈不兩全其美况各處給賑籌欵自有定數皆以人口之多少定發賑之豐嗇災民旣少則分肥必多若遍令富者同行則人數旣多口糧必少周急者不分貧富一律給發在貧者亦未爲得計也○近日因天氣寒凉稻苗不發兼之客船來蘇糴販者甚多鄉戸存米之家又復觀望居奇措不出糶致米價驟漲自五月底至今共漲價八角左右近日朝暮兩次米店加價各一百文一石常例米舖跌價則米色亦暗好一碼涨價則米色暗次一碼昨漲一百文而米色又次兩碼是一日之間米價已漲至三百文矣天災流行杞人之憂曷其有極○各路發水故連日雖晴而河水暗漲毎日約有數寸蘇地各河港之水大都平岸有過岸數寸者聞太湖漁船人云毎夜見太湖中神燈絡繹不絶或書三官大帝或觀音大士往來照耀乍明乍滅太湖之水湧起似有神靈在胥口壅住者倘使泛溢則江震當其下流必爲澤國而蘇地亦必波及懷襄之象不堪設想矣惟願有力者各出巨欵以拯災黎則救人還以自救庶幾天心能轉耳○前報吳邑尊金明府决科今已出案取超等念四名特等五十名第一花紅洋四元以次漸减第六後毎名一元特等毎名半元皆捐廉奬賞兹又示於二十六日舉行第二次約課想文闈伊邇正士子摩厲以須之時赴考者必濟濟也 
[懸旗申慶]  
　　昨日爲恭賀萬壽之期本埠招商局輪船皆懸扯各色旗幟恭申賀悃一時五色飛揚輝映江上而波中漾影恍若慶雲煥采也 
[照錄嚴佑之助教十九日由潛山來書]  
　　滬蘇揚鎭諸善長大人閣下十一四日兩奉蕪函諒蒙台電辰維籌祉從心至以爲頌十六至濳山城墻冲毁十數處城内水未退盡房屋倒塌大半衙署蕩洗一空居民遷住城上或移至山巓蕩析流離甚於兵燹之苦南鄉圩田圩岸全破秋稼無望北鄉山路崎嶇本屬難行加以蛟水冲刷山逕斷絶水過之處田盡成沙此次查戸萬不料較北路爲難弟擬明日同春兄分查山裏同人分查南鄉大約月内尙不能查畢奈何奈何邇日捐數若何念甚如有續欵須另請妥友來皖分辦爲要謹將大畧情形先行馳報俟查竣再爲奉聞專此布達敬請台安愚弟靳文泰嚴作霜頓首 
[奇法南行]  
　　鴉片煙害至大矣戒烟方汗牛充棟而未必盡騐卽稍騐而除癮不速久即仍蹈故轍蓋由烟癮愈久愈深昔之三四年者今且十數年矣昔之十數年者今且數十年矣煙膏固結藏腑未易盪除譬諸草木萌蘖未除遇春即發盛杏蓀觀察署任析津曾請於合肥相國設局延醫得奇方法甚便而效如神自服藥起僅三十六點鐘而除癮無論積年老癮能斬草除根永絶後患但須望聞問切察其人體氣强弱烟癮深淺曾否有無宿疾而隨時加减藥味以治之非若尋常藥餌千數百人共此一方無所謂對症發藥也數年以來近畿輔數十縣除癮者數千人適觀察之兄鞠孫刺史自江西奉李傅相咨調到津辦理河工差竣之後與觀察討論方劑因思此法旣可試諸北方何妨徧及南省遂常駐局中與醫士日夜講究苦心探索數月盡得其秘試之輙效今聞盛君不日回江可以廣行其道江右士民沈淪苦海者從此得所超度矣 
[邑尊蒞任]  
　　新任上海縣范明府已抵松江見過博太守本縣總書赶備小火輪前往拖帶明府坐船前日午刻縣中各書差均在大碼頭迎接新官候至深夜始返昨黎明時又往迎候至八點鐘時明府船抵碼頭登岸乘輿排道進大東門以敬業書院暫爲公館擇於今日辰時接印任事云 
[用藥竊錨]  
　　昨日下午有大駁船一隻抛錨停泊於本埠白渡橋下其錨練甚粗忽然中斷船上諸人甚爲詫異當雇人下水打撈亦杳無蹤跡不知何處去也近聞有一種人慣在二擺渡至大橋一帶港内偷竊客船之鐵錨其法先以外國藥水在鐵練上周匝刷過再焚香以熏之其練無分粗細應手立斷可謂狡矣 
[船夥落河]  
　　本埠小門外浦中泊有木船一艘前晚有船夥某甲喚渡船上岸失足落水當經同船各友另雇划船分頭打撈無獲乃至昨日午後仍在近處浮起屍身已腐旋經該船戸置備棺木將屍載往南市大關碼頭收殮暫厝即致信寍波以招該家屬來滬領取也 
[馬車撞人]  
　　昨日午後某洋行馬車自東而西馳至新署前三岔路口適有鄉農老叟踽踽而來避讓不及被撞倒地幸坐車者係西人收韁得法故老叟只脚骨略受皮傷該西人即跳下馬車喚捕伴送受傷人赴仁濟醫舘調治云 
[買瓜啓釁]  
　　前日傍晚時法界黄鶴樓對門水菓攤有某甲冋該攤買瓜一個尙未論定價值該攤主某乙即將西瓜部開甲見係劣瓜不肯給價乙稱言明瓜中好歹不管力向某甲索值於是兩人爭執乙遽取西瓜刀自刎經傍觀者將刀奪下而兩手已有微傷旋經巡捕將甲乙一併拘押捕房今日諒當解歸公堂訊斷矣 
[蒲牢試吼]  
　　昨日三點餘鐘忽聞捕房警鐘大鳴僅擊兩聲而止人皆疑爲火警競相奔視本館亦飭人探訪始知因修鐘既竣試擊兩下並非報警云 
[捐助橋欄]  
　　本埠新閘橋之盤車損壞脩造工竣各節迭經列報兹又聞該處湖絲捐局司事周爽臣因時聞有人在閘橋失足落港身死以是橋兩傍向無橋欄之故現擬商諸善士集資添造欄杆藉資保護有上海縣捕役柴樛與英會審公廨捕役趙金聞之即向周面許二人情願同出工料之貲毋須再行勸助隨招官匠頭曹國勳估得所需工料洋一百五六十元已有就緒所謂公門中人好脩行也 
[售田涉訟]  
　　日斯巴尼亞譒譯官麥君曾在白大橋北首之二十五保頭圖購田多畝其中間有沈生保之田三畝零麥君向沈商買沈索價銀六百兩麥君還以價銀五百兩沈未允麥即依價向買詎沈子華春阻住不賣麥以沈明知其需用是田故意作難因將情告知正領事多君照會陳太守請爲傳沈訊理前日午後傳到沈華春太守會同麥君庭訊沈華春供是田係有歴代祖墳决不願賣云麥君謂爾父沈生保曾已面許價賣沈生保則稱並無此言麥君以沈刁猾異常不欲再買此田然須請懲其悔議之罪太守謂沈田若果有祖墳不願價賣事屬可嘉然田共三畆零决非盡是祖墳因着地保查明有無悔議之處限令十日妥爲調停云 
[鎭江沙洲風潮乞賑說]  
　　由五月中旬霖雨旬日江潮因此泛漲兼上江蛟水下注毎日長潮十分退無一半又因淮湖水漲放江壩引水入江以致江水有長無落本月十七十八十九東北風大作正值潮信之期風狂水湧沙田無圩不危日夜保險忽於十九日水勢甚湧冲刷焦山之下和尙洲益課洲丹徒鎭沿口小圩諫璧鎭對岸洲圩三江營之内平滿橋至北新橋等處計被災之圩水深丈餘高處五七尺不等田成澤國屋浸其中家業全行蕩盡灾黎移至高岸或樹隂之下日蒸夜露慘不堪言幸有好善之士運乾糧拯救或餑餑或饅首大餅或黑棗等奈爲日甚長接濟匪易且江水益漲深恐出月初三十六正汛已破之圩灾黎乞救未破之圩岌岌可危惟望上蒼保佑潮汛之期無霖雨無狂風可不致遍成災境否則竟不知若何光景恐道光未年之災復見於今日秋冬日近灾黎無食無衣亟亟待賑一經水涸築岸補必需同鄉及他省諸君 
 
 

Page 4

 
 
子大發慈悲解囊賙衈是所盼禱 
[京口同人來信]  
[來信照登]  
　　江蘇厘卡之多甲於天下而吳淞一地又甲於全省如港内之騐補局釣船局滬捐局海關等處幾於棋佈星羅收括殆盡故今年左侯相有歸併之恩諭衛中丞有免罰之顯章所以培養民生體貼商賈之意旣深且渥矣乃各局員利慾薰心專事朦混任聽司事巡丁張牙舞爪百般凌虐只圖已囊日肥不顧天良喪盡本月初八日僕親見巡丁由外洋拖回釣船兩隻詢悉裝運官鹽回空者艙中帶有鹽蒲包據云帶至岱厫捆運引鹽接濟民食所用兩船共裝不及一萬片詎騐補局估以一萬五千片飭捐毎片一文另代捐毎片六毫外科罰錢三十千文釣船局估作二百二十捆毎捆捐四十文共計八千八百文外科罰錢二十六千四百文另外罰兩船戸船料並補繳出入掛號共計錢二十九千有奇其蒲包捐項罰欵想由鹽局呈繳而該船戸百計設法質當一空直至十八日始行釋放涕泣而歸其餘往來各船如此蹂躪者亦書不勝書竊思該船戸本屬愚人素以捕魚爲業一旦承運官鹽意謂船料可能邀免即帶鹽包若干似非應捐之貨且聞内地均多免捐初不知吳淞各局之例又未見有明條故往往由瀏交卸出口乘風直駛海洋遼闊不必定走吳淞口門而不料該局使巡船抛置洋面一見船過即行追趕迨被扯回輙云逃捐遽加以罰種種苦情皆由未能預爲曉諭致墮術中實堪矜憫用敢將此情形託列報章俾各商賈船戸咸知吳淞港内有此各局應得駛入照章投報庶免科罰較之救災賑荒其功德豈淺鮮哉[  吳淞旁觀可憐人稿]  
[來稿照登]  
　　内河輪船六七年前紳商屢禀未定而雇用洋行小輪船至蘇杭等處或乘坐或拖帶不惜重價習見而日多泰西人毎笑華人有此利便法得專主而棄置不用且言洋商必不違約仿行亦非虚語近聞江楚紳商禀請於九江漢口等處試行蘇省亦遂有踵請者昨閱申報謂李鄭兩觀察主持其事僕適來游試詳訪之乃知揚滬各商以此商榷擬設公司兩君固未之許也且知鄭君現方管理招商局輪船例不得别謀局外行船之事卽使商局請行亦恐無一人專主之理李君則於輪船事宜素不諳悉亦非能創議獨任者揆情度勢似皆未必辦此聞蘇揚士紳以此舉有妨民船生業請卽阻止自是體恤民業德意第就水陸廛市通計而互權之内河果行輪船所到馬頭如駮船挑脚茶酒飯舘擔頭車尾各生計必且增盛於民生亦不無少裨平日民船遲滯間阻風水彼此往來得已即已若果迅速而能尅期搭客乃較常倍衆且千金之子坐不垂堂小輪船艙少客多終日機輪震耳極不舒適養尊處優者及稍有體面内眷斷不能坐或因拖帶迅速而買櫂更頻亦意中事也更以行船一號計之搭客似不滿百人此中非輪船不行者當居强半亦可知也從來百業生機草不因人與人交際而生來往頻則交際繁交際繁則百事相因而益繁泰西生業之盛皆由此道此無形之機而實必至之勢不待深察遠矚而後知之雖然行之之利未形不行則不過安常襲故而民船無所用其疑慮蘇揚諸公似是切近正論未可以爲迂也僕結習不除輒喜縱論願與有道君子平議之[  浙江莛叩散人偶談]  
[淵如兄由京返棹擬赴南闈道出申江遇於旅邸草呈一律]  
　　還轅萬里競奔馳風虎雲龍會有期旅邸勾留旋執手棘闈戰捷定揚風此行贈别無長物他日相逢是故知宴赴鹿鳴陪未得讓君先折桂花枝[  秋濤謝聯芳未是草]  
[吳君春泉與余同客申江以天涯滋味問余因以此答之]  
　　偏說天涯滋味饒名山勝地任逍遥慣携小笠登華嶽閒蕩扁舟泛海潮醉到葡萄尋酒友談來風月伴詩妖狂歌狂喜無拘束笑熬紛紛歎寂寥[  秋濤謝聯芳未是草]  
[贈王素貞詞史即請吟壇正和]  
　　海上聚浮萍前因話不停我來八千里卿度十三齡嫵媚雖曾慣揶揄尙未經含羞常細語眞個惜惺惺卿固情癡我更癡温柔鄉裏訂心知銷魂豈必成眞箇此意堪憐弱不支低按琵琶如有怨頻將樽酒證相思老天若與人方便金屋他年許貯之[  漢安懶道人醉筆]  
[浙省撫轅抄]  
　　六月二十一日桂冬榮禀見辭赴王店厘局差胡福保禀見銷湖南查硝磺差代理孝豐縣胡培元禀知交代厘捐局收支差蔡錫侯朱懋清俱禀知梟委調辦督審局差叩見署安溪務錢邦樵禀知受事居鼎新禀知缷事準補布經歴張溥東禀知本日接代厘捐局收支差 
[蘇省撫轅抄]  
　　六月二十三日同知金彭禀知奉委昭文海塘搶修工程差吳恆奉委發審局差知縣陶在銘銷假並奉委發審局差縣丞吳鍾杰銷江北緝捕差委發丹陽包港司吳德耀靖江新港司葉承福均謝委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[逆子自斃]  
　　皖垣某甲年已二十餘矣居近聖街之南巷内父早世祗老母在堂甲藉父遺資頗堪度日母爲甲婚娶方期晚景堪娛詎不及兩載甲妻因産而殞甲從此烟酒嫖賭無所不爲遺貲揮霍將盡母訓之則反唇相向母惟含忍飲泣近因僅存居室兩椽尙欲出售并將母夏衣質錢浪費母不能忍苦口訓誡繼之以泣甲仍桀驁不馴母取棍責之甲奪棍將母推跌隣衆公憤欲鳴保綑送於官甲恐衆怒難犯遂奔避出城搭渡船擬往江南投靠親戚方過渡上岸失足落水即時溺斃屍尙未獲是可爲忤逆之報顯而且速者矣 
[懲惡慰民]  
　　皖垣某甲住東門外向以負販爲生自髮逆盤踞時甲私售烟酒與賊賺積貲本賊退後販運私鹽獲利益厚居然富翁矣而性極蠢惡鄉無睦人因慮里黨之公憤也乃謀當圩上保者由是威焰益張近隣皆側目視之受其魚肉者亦隠忍不敢發今歲梅雨爲災江水驟漲圩民搶護晝夜不休宰官尙沭雨櫛風巡視各岸而甲則雖爲保長置若罔聞鄉人造門商請反被怒詈斥回於是鄉人恨極一日乘尹明府下圩閱視衆民泣禀各情明府大發雷霆卽帶甲回衙署重責枷號示衆鄉民大呼青天一時歡聲雷動云 
[張幼亦司馬菊花詩]  
　　監生振卿趙維鐸和章花枝低嚲出闌干風定方池影幾圑畦徑别開如許淡樓台倒倚不勝寒紗窻落照傳神易羅襪凌波學步難一樣横斜清淺景詩人莫作早梅看西風料峭葉敲門　照東籬畫已昏薄暈偶分丹桂影濃隂斜印碧苔痕支離傲骨幽人態皎潔芳蹤楚客魂三徑落花休共掃好隨清賞伴琴尊秋雨寒燈夜獨親惜花心事倍情眞重幃淺露疑題畫古鏡空明本照神漫誤紅蓮留幻相也同金粟證前身何如棠院高燒濁淡抺濃粧總可人驚回香夢五更鐘丰致猶疑月下逢簾外掉頭撑瘦骨窓前對面識芳容分明倦蝶經霜景彷彿飛鴻印雪蹤肯與菱花爭艶麗知君心是後凋松○舉人小冠曰秀梅和章幾回索句倚闌干霜蕊臨池玉作圑倒影池塘工取態傳神阿堵不勝寒殘枝傲雪留芳易素艶凌波寫照難生面别開臨水畔低徊恰似畫中看連日西風葉打門關情老圃月黄昏一輪朗澈光分蔭三徑蕭疎淡着痕毎向闌干移素影不嫌霜雪鍊冰魂流連官閣忘宵永濁酒何妨取次尊銀缸依傍影相親交到忘言見性眞蕊露並頭留色相花開四照助精神清輝分映霜中貎傲骨横陳雪裏身笑語奚奴休漉麈此花丰韵稱詩人朅來夢醒五更鐘花葉離披覿面逢更喜寶奩呈半面好將綵筆繪眞容蟠龍照澈空中影粉蝶濳尋幻後蹤晚節彌堅徵異兆孤芳不讓後凋松○廣西從九一鶴李翊烜和章西風昨夜滿江千秋葉秋花蕩作圑梅不同時俱耐冷蓮雖共影那知寒樓臺倒倚留形易骨相離奇入世難偶學凌波徧獨步有人背指就中看寂寂　 
秋光晝掩門最難堪處日黄昏捲簾人瘦憐同病人夜霜高淡有痕滿地月明添酒伴半天凉意冷詩魂而今共汝成三友相賞可妨倒玉尊無言相對倍相親銀燭高燒爲寫眞畫錦堂中留畵本御屏風上見丰神九華光燦分雙影七寶香餘悟後身願照玉容過永夜淵明原是有情人 
一沈驚回五夜鐘新妝素女箇中逢是空是色原非幻疑假疑眞别有容偶向粧臺遺瘦影閑從繡戸寄行蹤不矜傲骨狂尤甚結伴須尋雪裹松○監生小登白秀橒和章名花簇簇倚闌干笑對東籬月一圑瘦抱冬心偏耐冷神凝秋水不勝寒波光蕩漾分形易畫箏描摹酷肖難色卽是空宕卽色遊魚驚啖縟回看爲尋老衲叩柴門話菊論心暮未昏斜月一彎工作暈微波幾折淡描痕無言摇落添詩境顧影蕭疎戀寧魂花下徘徊渾欲醉何妨乘興酒盈尊短檠低照若相親素艶分明幻亦眞天許孤芳撐賑節我從半而寫全神疎窓掩映超凡品老圑棲遲自在身小閣挑燈偕夜永不煩清興覔幽人喚回清夢聽晨鐘一抺霜華邂逅逢對鏡幾曾憐瘦骨聞香何處覔芳容形形色色分明影葉葉花花變幻蹤誰與此君爭晚節請留清韵答高松一畦秋色對江干顧盼悠然影幾圑洗盡繁華含露冷分明傲骨耐霜寒花甎繪景傳情易水國聞香解識難漫道無言空寄託櫓摇背指浪中看冰輪初現湧重門照到東籬一檻昏芳草留情苔襯暈臨風篩影月描痕瘦骨深慚呈幻態畫圖毎憶攝花魂盈階秋色饒幽興良夜何妨屢倒尊名花隠約伴燈親相對無言自　眞蕊結同心爭色相光含淡艶寫精神焚膏照澈空靈態傲骨横陳變幻身深夜迷離看不倦隔熊猶憶採香人捲簾覽鏡聽敲鐘迎面黄花隔照逢漫悞金輝開畫本也同老圑接秋容蕭疎不盡幽人態皎潔常明過客蹤更喜孤芳爭晚節常饒逸趣伴蒼松 
 
 
 

Page 10

 
 
   
 
 

Page 11

 
 
[光緒八年六月十七日京報全錄]  
　　宫門抄○旨池道錄前○發抄旨四道○直督張等奏爲查明近陵民地請變通分别辦理摺○又奏查明請旨飭禁緣由片○黔撫林奏爲特叅知縣林致片○浙撫陳奏爲調署知縣片○大臣崇等奏爲協領老疾呈請開缺調養摺子○六月十七日内務府國子濫正黄旗值日無引見○乍浦協領文秀謝恩○梁仲衡謝授侍講恩○值年旗奏派值年之大臣泒出本謙○又奏派專操之大臣泒出奎潤○内務府奏派值年之大臣派出師曾○又奏派致祭昭顯廟派出志和○召見軍機文秀○發抄何璟等奏請以侯官令鄭宗瑞升補泉州府馬家通判奉旨吏部議奏欽此○又試用道陳光煦期滿瓶别奉旨吏部　道欽此○又請將完解欠款之丁憂南靖令周廷獻開復原叅處分奉旨着照所請該部知道欽此○畢道遠等奏金臺書院夙無藏書請飭各省於各書局中毎書檢備一部奉旨依議欽此○○署理直隷總督兩廣總督臣張樹聲都察院左都御史兼管順天府府尹臣畢道遠順天府府尹臣周家楣跪奏爲昌平州明陵附近民地查明並非私墾碍難一概封禁請變通限制分别辦理恭摺仰祈聖鑒事竊臣樹聲准前督臣李鴻章咨稱延恩侯誠端前奏明陵有開墾地畝奉旨飭順天府確查當經前任府尹臣查明叚落係在各陵圍墻以外並無關碍仍歸業戸承種戸部以職官一品塋地九十步二品塋地八十不應將明陵以一百步爲限在百步以内地方一概騰出封禁奏奉諭旨交直隷總督順天府尹查照辦理李鴻章卽與府尹臣札飭霸昌道督同昌平州認眞查辦據該州知州宋文詳稱若於各陵圍墻外起丈出百步核計應騰之地甚多失業之戸甚衆州民紛紛泣訴檢查簿册本係迭年准種之地並非民間私墾詳請免騰並經前任府尹臣函商李鴻章酌核主政會辦又據該州衿民朱藝等赴省呈控延恩侯誠端屢次需索今復揑奏禁種民地伊等實無以爲生懇請衿全等情李鴻章因查戸部原奏本無從圍外起步之說究應如何酌中定擬該矜民等所呈是否屬實當派候補知府陳慶滋前往會同覇昌道恩良督同該州詳確查勘妥晰擬議禀辦旋據該員陳慶滋恩良稟稱明代十三陵曰長陵景陵永陵德陵献陵慶陵裕陵泰陵茂陵康陵定陵昭陵思陵名有寶城宫牆圍護又嘉靖后悼陵一處多曰大宫又東井西并銀雀山小宫東小宫苟妃塚六處毎處亦各有圍牆查各陵有局面寛闊者有地摯狹隘者並有兩旁或係高山大溝不能開拓者最大莫如長陵自中間寶頂至寶城前牆七十四步至後牆八十九步至左牆九十五步至右牆一百步此寶城圍牆内四面步數也又自寶城前牆外接宜牆至大宫門二百二步最小莫如思陵自寶頂至寶城前牆十步至後牆十三步至左右牆各十四步又自寶城前牆外接宫牆至大宫門七十三步其餘十一陵雖不如長陵之大而城内自前牆至後墻左墻至右墻不止百步者居多倘再從墻外封禁百步實逾百步之限須騰出地二千七八百畝失業者計及千家即前明原設守護房屋及原有廟宇香火地畝均須封禁該處多係園林果木毎畝值制錢四五十千小民衣食所資身家性命所繫斷難棄置且調查紅契係康熙乾嘉道光年間給領契内坐落四至均載明毎陵毎處或　甬路或至大墻並於嘉慶十五年達林柯産案内將坐落康陵另案地畝開明四至造册咨部有案又咸豐十一年係欽奉特派大臣寶鑾等督飭司員會同昌平州查辦黑地議糧升科經戸部核准頒給執照註明坐落某陵字樣可見並非私墾更無朦混影射移址換叚情弊盖明陵陳地我朝本封禁從前有圈爲旗産者有聽民開墾升科者久已編入糧額官民相安今已二百餘年之後忽欲禁　實多窒碍州境亦無若許餘地可議撥補該晨等查得十三陵及悼陵圍墻以内皆無墾種地惟妃塚有墻内墾種者東并一處竟已種至塚前詢係延恩侯誠端於光緒二年私招陵戸劉德倉等墾種立有文約收過押租季租銀兩殊屬不成事體該侯私租墻内及切近圍墻之地不止一處反請飭禁墻外舊有民地何以能服衆心今擬將妃塚圍墻内私行招墾之地立即封禁其各陵酌中定界概以寶城宫墻外三丈爲度飭州明立界石合之墻内餘地多有不止百步者實已足資保護凡墻外三丈以内墾種之地無論係延恩侯誠端招墾或係民間舊有一律封禁三丈以外並無關碍應請照舊聽民承種納糧妃塚亦於圍墻外三丈爲限庶禁令歸於一律騰地不至過多　有侵佔明堂正路及大紅門正道並總碑樓石柱根者並即封禁其明堂正路兩旁民地曁並無正路形跡可考之地均無關碍亦免封禁至封禁界内原有契照之民地另覓他地撥補其延恩侯誠端私租及民間侵佔明堂正路之地應不准撥補等情具稟經李鴻章查得明代陵寢向以寶城宫牆爲界本無禁種界外隙地之例今若大加展寛則久經准種之地皆須騰讓失業者幾及千家輿情實大不順該員陳慶滋等擬以至寶城宫牆外三丈爲限合之墻内餘地多有不止百步之處洵屬酌中辦法且明代原設保護陵基之羣墻相距寶城宫墻不過一丈五六尺現改定三丈較原數增至一倍足資保護自應照此定案飭州明立界石永遠封禁責成覇昌道督同該州隨時認眞察查防護不准稍有越墾以副國家隆禮勝朝至意其界外無碍之地照舊聽民承種庶免失所由李鴻章核定移請會奏前來臣樹聲與臣道遠臣家楣覆核無異理合會同恭摺覆奏伏乞皇太后皇上聖鑒訓示謹奏軍機大臣奉 
旨戸部議奏片併發欽此○○張樹聲等片再臣樹聲准李鴻章咨稱章平州衿民呈控延恩侯誠端屢次需索各節已飭據候補知府陳慶滋等查得州民藍萬有升科地十畝同治九年誠端令其毎年交私租錢一千二百文又趙寛另案旗租地十畝四分同治十年誠端令其毎年交私租錢六百文又王永富升科地四畆同治十二年誠端令其毎年交私租錢七百文又李榮李斌地十九畝同治八年十年誠端索去銀二十兩仍令毎年交私租錢二千文又劉德升科地七十一畝誠端索去銀九十二兩又包十民糧地二十畝升科地十五畝光緒五年誠端索去銀十二兩仍令毎年交私租錢一千五百文以上均有說合過付人爲証並取具供結存案又州民蘇連登地内於光緒五年八月誠端派人砍去杮樹三株高永清地内砍去杮樹十株光緒四年八月誠端因向高永全索銀未遂將伊家銅磬等件携取查民間承種近陵隙地皆有應完額賦乃誠端勒令另交私租任意訛索銀兩砍伐樹株携去什物反以他人侵種偷伐等詞瀆奏殊非情理應請旨飭禁將私租悉數革除此後不得再有擾索以安民業又據陳慶滋等及該州宋文查得明代陵寢我 
朝准設毎陵陵戸三名責成地方官稽察管束如有老疾事故由該州就近揀選充補毎名給養家地三十五畝乃近年均由延恩侯擅自革充且毎陵撤去陵戸一二名將地畝收去取租入已實於定制有違應請嗣後仍由昌平州認眞揀充陵戸先將現在缺額者照數補足不准延恩侯干預其收去地畝卽令交出仍還收戸以資養贍又乾隆二十一年裁汰明陵司香太監案内查明共有祭祀香火地二十二頃九十二畝四分七厘交地方官招佃收租辦理祭品等項内有十六頃二十六畝二分向係陵戸頭攬種乃延恩侯誠端於光緒初年將陵戸頭革退自行收地取租亦與定制不符惟地租旣爲祭品等項之用尙可改歸該侯經理但不得增租奪佃苦累窮民應仍飭誠端造具段落四至戸名畝數租數清册送州以備隨時考核等因由李鴻章核定移交前來臣等覆核無異理合會同附片具陳伏乞聖鑒訓示施行謹奏軍機大臣奉旨覽欽此○○林肇元片再查候補知州桑九河由部選修文縣到黔因軍功保舉開復以知州補用歴任各缺均能黽勉從事循分供職惟上年署理長寨同知交卸進省以來察看該員精力就衰兩目不明未便稍事姑容致有貽悞據藩臬西司詳請奏叅前來相應請旨將候補知州桑九河勒令休致以肅官万除咨部查照外謹會同雲貴總督臣劉長佑合詞附片具陳伏乞聖鑒訓示謹奏軍機大臣奉旨着照所請吏部知道欽此○○陳士杰片再德清縣知縣汪昌病故遺缺前經檄委於潜縣知縣姚徽典調署奏明在案兹查姚徽典未赴署任丁憂所有德清縣一缺應即另行遴員署理查有桐廬縣知縣蕭文斌堪以調署據藩臬兩司會詳前來除檄飭遵照外謹會同閩浙總督臣何璟附片具奏伏乞聖鑒謹奏軍機大臣奉旨知道了欽此○○奴才崇綺富陞跪奏爲三品恊領年老有疾呈請開缺離任調養恭摺具奏仰祈聖鑒事竊據盛京鑲紅旂滿洲二品頂戴花翎恊領依克津布呈稱現年七十二歲食俸餉五十六年因年老有疾誠恐有悞公事呈請辭退當經出派恊領常慶前往二品頂戴花翎恊領依克津布家内查騐得該員寔係年老力衰又兼眼目有疾步履維艱不能當差日後痊愈亦不能起復属寔加具關防印結呈遞前來伏查恊領有管轄旂務之責責今旣稱年老有疾步履維艱不能當差查驗属實自應准其開缺離任調養日後痊愈亦不能起用如蒙俞允其所遺恊領員缺奴才等另行照例揀員補放理合恭摺具奏伏乞皇太后皇上聖鑒謹奏軍機大臣奉旨着照所請兵部知道欽此 
 
 

Page 12

 
 
   
 
