# 1900 - 263 - 4909860

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[中國議和宜先痛剿拳匪說]  
　　北方義和拳匪之亂中國政府不肯收早剿辦以致激成各國公憤大動于戈禍結兵連后靈塗炭甚至京津糜爛乘輿播遷國之危甚矣君之辱至矣海内商民之困苦亦已深矣朝廷蒿目時艱急思挽救特命北洋大臣直隸總督李傅相爲議和全權大臣俾與駐京各使棄嫌修好妥議約章皇上更親頒國書求東西各國共襄和局關心時事者方懷兵凶戰危之懼以爲從此當可重聨玉帛之歡矣不意各國覆書咸責中國不將拳匪痛加剿洗無有願出爲調人者迨後俄皇傅電各國政府略謂頃得中國要電悉皇太后已明降懿旨願力保各國商務永不損壞并綏靖匪人以後不復向外人滋擾請各國悉蠲夙忿重復聨和法國與俄交誼最篤首先降心相從英美二國雖尚在疑似之間然中國果能實力剿匪除責償軍費之外本無他求當不致因此梗議惟德國因挾使臣被害之恨移書各國必令中國將縱使拳匪作亂之人先行懲辦方可議和且謂若不如此辦理今卽言歸于好將來難免不另起風波事雖要挾難堪而所說不爲無見中國縱難一一應命苟將拳匪禍國殃民之罪暴而討之彼縱之庇之者卽不加譴責當亦内不自安矣恭讀八月十四日行在上諭此案初起義和圑實爲肇禍之由今欲拔本塞源非痛加剗除不可直隸地方義和圑蔓延尤甚李鴻章未到任以前廷雍責無旁貸卽著該護督通飭地方文武各官嚴行查辦務絶根株倘仍有結黨横行目無官長甚至抗拒官兵者卽責成帶兵官實力剿辦以靖亂源而安民庶欽此是剿匪之事中國已慨然自任仔肩决不至如前此之默爲袒護惟欲將縱使拳匪作亂之人先行懲辦則實有爲難之處不從其請恐各國之心不快和議仍不能成從之則親貴重臣一旦竟科以大罪不但情有所不忍且亦無此政體然德國此言雖欲將縱庇拳匪之人得而甘心實則仍惟是深惡拳匪而已故無識者或恐和議因此阻撓而鄙人則謂和議之成不成在乎匪之剿不剿與剿匪之力不力耳豈必欲得庇匪者以快其私忿而後已哉夫拳匪殘害各國教士商民可　甚矣各國恨之刺骨豈不思聚而殲之祗以此輩聚則爲亂散則爲民辨認旣難搜捕亦不易易且恐臨以大兵未免玉石不分轉使無辜良民慘罹鋒鏑故尚遲遲有待俾中國自爲之計而其心則未嘗一日或忘不觀各國聨軍之舉動乎上月十四日偵知保定府一帶尚有拳匪餘孽將欲入京爲患擬派兵士四千名前往堵截十六日知拳匪仍嘯聚於滄州議派英日俄意四國兵士馳往鵰剿十八日德兵兩營偵知拳匪數千人盤踞良鄉縣城卽會同印度馬兵四十名長驅攻入蓋各國調兵宗旨早已聲明救護使臣及代剿拳匪而已今使臣旣幸保無恙而剿匪之事尚未奏膚功誠使中國先督飭雄師大張撻伐則將士雲屯霧集當不難將匪類剿滅無遺拳匪平而各國之心慰各國之心慰而和議可望其成事有固然勢有必至靖内憂以遏外侮吾知傳相老成碩望當已計之周詳矣 
[美人意見]  
　　日本大坂某日報云頃得美京華盛頓來電謂美國政府曾將撤兵意見布告列邦第一由目今回溯從前所費軍糧數已不少若不及早撤退恐此後購覓糧食必致爲難第二目今駐京兵士過多不特易滋華人駭懼且恐日後皇太后皇上由行在廻蹕不免有妨礙之虞第三外兵久駐京師中國政府責任重大觀其情狀恐益罧憊難堪 
[英使來華]  
　　前日日本神戶埠來電云本日英國駐日使臣某君乘美國金山公司皇后輪船來華蓋以本任中國使臣麥竇納樂君因病乞骸故英廷特簡某君瓜代也 
[德艦往北]  
　　西字報云吳淞口外向有德國鐵甲船及巡洋船五六艘前晚一律展輪往北駛赴津沽并聞新簡駐華使臣查君附乘海軍提督坐船名威里恒者北上供職 
[德兵上陸]  
　　日本東京某日報云東歴九月十六日卽華歴八月二十三日午前由大沽電逹東京内開本日有德國陸軍步隊約二聨隊騎兵約一中隊工程兵約一中隊自柏林航海抵大沽陸續登岸聞尚有大軍當於日内馳到也 
[美艦來華]  
　　西字報云近日美國政府添派兵艦六艘鼓浪來華以防意外之變前日已行抵中國海埏特未知碇泊何處也 
[罪人斯得]  
　　日本大坂某日報云某日日本駐京兵士巡行街巷見一匪人手持金對時表向人求售騐之的係德使所遺大約被戕時經其人攫去者因卽奮力拘獲解交德使館訊懲 
[拳匪未靖]  
　　日本東京某日報云東歴九月十三日卽華歴八月二十日大沽來電言直隸涿州及保定府附近拳匪尚猖獗不堪并有潰勇土匪附入其中恣行跋扈武清縣境亦有拳匪淵藪勢甚猛烈未易勦除按武清居楊村河西務之中國稍偏西南亦劇邑也 
[粤中亂耗]  
　　前日香港來電云粤東有地名濱北者離廣州伊邇近忽有匪人揭竿作亂大吏聞報立卽調兵征討大約不難指日盪平也又有三合匪會中人狙伏張村潛謀不軌上月下旬某日大使派武員馬君督勇四千人前往鵰剿 
[湘中獲匪]  
　　武昌官塲中人來信云康梁諸逆黨隂遣羽翼赴湘中散售富有僞票煽誘愚人其總頭目姓譚名翥刻已由地方官擒獲迭經研鞫供吐眞情大約日内卽須肆諸布朝俾若輩知所儆懼矣 
 
 

Page 2

 
 
[匪首伏誅]  
　　金陵訪事友人云湖南湘鄉人曾森賢近爲富有票匪頭目勾結土匪擾亂大通現由新勝軍管帶徐寳山都戎懷禮訪聞拿解省會迭經江寗府王鹿峯太守研訊供詞狡展忽認忽翻直至加以嚴刑始供認出售匪票及在大通滋事等情迨太守據實申詳兩江督憲劉峴帥批令就地正法上月晦日太守偕上元江寗兩縣宰及三大營將弁詣督轅恭請王命將曾由縣獄提出當堂點騐綁赴市曹行刑旋將首級發往大通懸竿示衆 
[會匪正法]  
　　漢口訪事友人云上月二十七日卾督張香帥命將所獲會匪七名一併在省垣正法其中由漢口拘獲者三名一爲何才學與朱同豐巷曹佩蘭妓院中玉翠校書繾綣一爲陳得勝暱沙家巷曹金玉校書蓋皆三湘七澤間人也伏誅後將首級分懸校書門前以照炯戒一則未詳姓氏且亦不知爲何許人 
[票匪成擒]  
　　漢口訪事友人云邇來漢上官塲查拿私售富有僞票之匪人異常嚴密上月下旬某日訪知龍翰臣李鼎香二匪藏匿青林樓畔小弄内鴇兒李紫玉家曲院中因卽拘解夏口廳署由廳尊陳少石司馬訊核旣而陳慶門都戎又獲一匪雖係肩挑背負之倫而形跡甚屬可疑大約一經細意推求不難水落石出也二十八日清晨勇丁復在小夾街某客棧内拘獲衣裳楚楚之甲乙丙三票匪解送鄂垣禀請大憲核辦 
[嚴緝匪人]  
　　蕪湖訪事友人云邇來各處會匪蠢焉思動雖經督撫憲檄令查緝先後擒斬十餘堍而沿江伏莽尚多依舊隂相勾结近日緝捕局李副戎得上游來電知會匪頭目王四甲猪自岳州乘舟而下携帶洋銀六箱及軍械等物因卽帶同線勇嚴密查拿上月二十二日拘獲匪黨一名供稱携有洋槍六枝藏匿蘆洲之内因卽派勇前往起出二十五日又獲地痞小六子及魚販子二名先後押解道轅聽候審辦先是二十四日在日商瑞泰輪船内拘獲匪徒五名送請日領事移解到縣一俟訊明情節卽須戮諸市曹矣 
[匪犯被劫]  
　　漢口訪事友人云邇聞上游某縣遴派勇役押解匪徒七名赴省中途突被匪黨要劫勇役知難辭咎不敢回署銷差縣主某大令無奈將家屬拘禁獄中一面嚴行查緝 
[無須移解]  
　　漢口訪事友人云上月某日督轅接湘撫俞廙軒中丞來電知湘省查獲康梁逆犯所佈羽黨多至六十餘名擬卽解鄂歸案訊辦云云督憲張香濤制軍以湘鄂道阻且長恐移解或有疎忽因卽發覆電請就地訊實明正典刑聞此次所獲多係世家子弟乃竟不明順逆甘蹈刑章抑何可憐而不足惜耶 
[處决梟犯]  
　　揚州訪事人云梟匪張淮潼横行不法屢經上憲懸賞緝拿前年擒獲後收禁江都縣獄中近日獄犯謀爲不軌内外串合潛藏火砲等物張亦與同謀迨事機敗露經縣主湯大令申詳大憲上月二十五日之晚接奉督憲劉峴帥回批以張犯惡跡昭著本案已罪不容誅乃復敢包藏禍心未便稍稽顯戮飭卽先行梟斬等因二十六日黎明大令升坐大堂將張犯提至案前喝令如法綑縛會同營汛押至西門外斬决傳首犯事地方 
[催濟軍需]  
　　揚州訪事人云月前兩淮運司柯遜菴都轉接奉督憲劉峴帥電檄以刻下軍務異常緊急需欵甚殷查淮商應繳昭信票銀尚欠三十五萬餘兩飭卽催繳迅解支應局應用等因正在籌辦翌日又奉制軍電音内開昭信票銀先議二百萬兩經本部堂核减至一百萬兩並分年半呈繳體恤已極乃至今尚未繳清而淮北僅繳四萬兩尤屬可惡現在軍需孔急飭卽赶催速解如再稽延卽報欠繳各商花名開單呈候核辦都轉遂立飭淮南局員火速傳諭各商遵照現聞局員已傳集各商籌議想各商食毛踐土具有天良當可勉力措齊從速接濟也 
[勁旅調防]  
　　揚州訪事人云向來駐紥西門外曁城内地藏寺之南字營右旗現因各處會匪蠢動經大憲調往松江駐防而以新勝前營改駐兩淮名曰兩淮運字新勝虎軍上月二十七二十九兩日南字營拔隊起程地方官預雇民船由統領周軍門督率登舟俟軍械篷帳等物裝齊當卽駛赴瓜洲剪江南渡 
[報効情殷]  
　　漢口訪事友人云利江利漢二小輪船爲黃晴初叅戎所置往來湖南蔡甸等埠向稱利便邇者叅戎目擊時艱力圖報効願將二船附入官輪船中供裝載勇丁及查拿會匪之用蓋頗有古人毁家紓難之風焉 
[總率師干]  
　　漢口訪事友人云楚督張香濤制軍以荆州宜昌二府據長江上遊當兹時事多艱防務尤須嚴密特委朱惠之觀察總理其事而以黃小岑太守邦俊副之邇者觀察已安抵荆江假京南會館小駐所有荆防宜防沙防軍士共一十三營均歸觀察督率訓練干城腹心之寄觀察其勉力任之哉 
[紹郡圑防]  
　　紹興訪事友人云自北氛不靖東南各省大吏思患預防紛紛籌備圑防爲未兩撤桑之計紹城大雲坊大辛坊朝東坊嵇山坊等處均已次第辦齊惟鄉間以經費難籌意存觀望邇者山隂縣境東浦鎭紳士措資募集圑勇三十名柯橋鎭資雇四十名日則操練夜則巡行此外安昌鎭亦選募六十名卽以駐泊鎭上之砲船哨弁某君爲管帶 
[匪類横行]  
　　有客自茸城寓書本館云今夏北地拳匪肇亂東南各省會匪鹽梟到處聞風響應維時郡城各匪徒亦結成三十六個黨跳刀拍張横行塵市之中幸蹺脚阿生野鷄阿金兩巨棍先後拘獲餘黨得以戢羽潛鱗無如官長過於仁慈並不嚴加懲辦以致若輩肆無忌憚日來復成羣結隊麕聚西門外長橋至塔橋一帶打降訛詐無惡不爲官長旣置之不問紳士又恐結成仇怨相率效陳仲子之無聞無見似此日復一日姑息養奸恐將來貽患無窮斷非地方之福也 
[彝陵猿嘯]  
　　宜昌訪事友人云此間官吏招募圑勇若干名常駐墨池公館每日練習各技約束甚嚴如欲出門必向管帶領籖無事時不准游行街市故閭閻頗得相安也○自北方不靖各處市面驟學蕭條宜地貨物往來亦不免因之减色自調補直隸總督李傅相北上議和大局將次平定於是各處客貨絡繹而來上月某日快利輪船抵埠載貨三千數百件昌和輪船抵埠載貨二千數百件此外各船亦莫不有增無减蓋商務已漸有轉機矣 
[琴臺茗話]  
　　漢口訪事友人云近日鎭上英租界江岸泊有兵艦二艘一係護送某國領事官來此一由某國派來保衛商民○上憲就漢口創辦烟燈捐委保甲總避張明府德炳綜理其事明府到差伊始卽親詣各烟館逐一清查不憚煩勞不辭嫌怨蓋恐稍有遺漏捐欵卽不能涓滴歸公也○距漢口數十里有陽邏鎭焉鋪戶如雲人多於鯽近有康逆羽黨匿迹其間幸地方紳耆先期覺察嚴飭本鎭圑勇會同官軍昕夕稽查不稍疎懈似此嚴加防範諒若輩無從托足其間矣○湖北銀圓局前因鎔鑄手槍銅片暫停鼓鑄銀錢兹者銅片早已告成遂於日内照常工作矣 
[皖公山色]  
　　安慶訪事友人云委署安徽婺源縣項村巡檢劉少尹因病禀請委員代理藩憲湯小秋方伯札委試用典史吳少尉祺沅前往庖代○上月某日有湘人黃某者僑寓省垣春和客棧圑董誤爲匪人拘送懷寗縣署縣主姚大令升堂研訊黃供原籍湖南平江縣胞兄黃中履中式某科舉人現爲潘觀察幕友隨觀察往金陵大令知非匪類諭令覓人保釋黃以人地生疎無人具保對大令因囑函致其兄越四日其 
 
 

Page 3

 
 
兄得信而回赴縣具保大令飭役送黃至春和棧詎料差役竟向其兄婪索其兄大怒叱棧夥驅逐出外差役乃回縣謊禀被敺並稱黃冐稱舉人實不知其來歴不知大令不致悮信其言否也○上月二十六日縣主姚大令奉文斬决要犯一名聞由青陽解省旣决復梟取首級解往犯事地方懸竿示衆○某茂才向在城北書院肄業上月某日邀友某甲入城應課天晚不能出城幸與城北大街某飯店主相識乃止宿焉次日黎明店主未起卽啓扉而出迨店主起見門戶洞闢被褥無存追問茂才許償其値然事陳數日仍口惠而實不至某日店主見茂才過其門向串前說茂才怒順手取門閂擊之傷及頭顱血如泉湧鄰佑不服扭赴保甲局鳴寃不知局員如何辦理也 
[淸溪放櫂]  
　　金陵訪事友人云有某甲者僑居金陵下關招招舟子也曾傭於鎭江某西人處不久卽因事被斥他鄉落魄無以爲生京口駐防富某憐之給資使返遂仍以一葉扁舟往來於雲水光中日得靑錢數百文僅敷餬口而已旣而夤緣入某洋商之門頗爲信任未及數年積貲甚厚報捐知府居然翎頂輝煌矣是時富已因事被革家道中落改入江寗駐防思與甲有恩因往拜謁詎知甲竟托故不見某日欲有求於甲又謁誠往拜甲囑閽人厲聲拒絶富至此始悟其頓負初心不覺忿火上熾高坐廳事縷述舊事如數家珍甲聞之召集多人將富捆縛誣以逞兇圖刼函致邑宰請懲邑宰某大令訊知甲係旗籍且武榜出身爰函請理事同知某司馬會訊司馬深悉富與甲平日淵源遂據情禀知將軍崇右廷留守留守大怒飛飭縣主將甲解送來轅備質甲知事不得了星夜挈眷而逃大令乃以懼罪避匿懇從寛宥等祠草草禀復○省垣土産以縀疋爲大宗機戶數萬家日用絲經多若恒河沙數今春肥絲每百兩値洋銀三十餘元每經一莊値曹平銀九十餘兩自北氛不靖縀疋滯銷貶價以沽仍苦無人過問幸江寗藩憲恩藝棠方伯兩次籌撥鉅欵發交縀號錢莊設立官押店專押縀疋絲經日來市面雖有轉機然細絲每百兩祗値洋銀二十餘元肥絲十八九元每經一莊値六十餘兩凡多收絲經之家莫不大受虧損矣 
[匪票宜查]  
　　康梁逆黨印成富有票暗中出售妄謂持此附輪船赴各埠儘可不給船資其票正面横列富有二字中間直書憑票典錢一千文上旁列第幾號下旁列光緒年月日鈐以富有日新僞印背面另附一紙上列正龍頭某某等人副龍頭某某等人下則右首大書康有爲三字左首大書梁啓超三字上月下浣漢口事發之後大憲方沿途設桶准誤購者將姓名塗抹投入其中不料此項匪人竟敢潛來滬上聞近日有手持此票向人求售者每紙取錢六百文想余晉珊觀察精明幹練素著能聲必能嚴飭營縣各官悉心緝捕也 
[工人中毒]  
　　日前某公司輪船由外洋駛抵外虹口公和祥碼頭艙中載有毒藥水數箱因在海中遭風顚簸以致箱破氣洩船中人未之知也前日有工人五名入艙工作忽中毒氣而仆同人莫識緣由代延醫生診治無奈毒已深入無藥可施旋卽溘然而逝聞者憐之 
[上海縣署瑣案]  
　　姚天裕前控顧大發及其子混名二大王者串通其夥誘女捲逃縣主汪瑶庭大令訊知姚女係曹義元所拐惟曹由顧大發薦與姚處遂令顧姚協同尋緝兹顧大發將曹及姚女一併交案大令升堂研訊姚供現經二大王將小的女兒交出昔年女兒已許字某姓子求恩給小的領回姚女供稱小字燈女子年十九歳祖母在日許字曹義元爲妻後父母嫌貧圖賴無奈竊取洋銀三十元衣服五件與遭偕遁暫住北市某客棧中大令怒其無恥喝令掌頰一百下遭義元供小的年二十五歳由顧大發薦至姚船上爲夥燈女子恐被其父價賣故與小的同沈求恩寛宥大令喝令笞責五百板燈女子求代受責大令俟曹責畢傳姚至案謂爾女甘代曹受責本縣須重懲之遂喝令鞭背鞭二百下燈女子極聲呼痛大令乃飭停刑顧大發供曹義元確由小的舉薦然拐逃之事實不知情大令姑念姚再四哀求准將燈女子具結領回曹收押候辦顧大發釋出二大王交妥人保去○凌顧氏訴稱丈夫凌少山前雇木作頭甘文淵造屋一所除付去價銀外尚欠一百七十餘元今被甘揑情投控總巡局稱欠洋銀一千餘元局憲聽一面之詞將丈夫寄押待質所現悉其中由劉某扛帮求提甘澈究汪大令查得此案前已移請總巡局查明核辦爰飭差查訪實情禀復核奪○昨午引翔港某圖地保許炳時舁其弟雲生請騐大令見雲生傷勢頗重向許究詰許稱小的向弃地保邇日時有流氓恣行凶横向小的任情訛詐雲生前來解勸致被痛毆旋又抛棄河内迨小的雇人撈救已奄奄一息不知人事矣大令諭候騐明訊核○馬路工程局移送藍金蘭控沈馮氏誘妻逃逸一案到縣前晚汪大令升堂研訊藍供稱小的係南匯縣境周浦人妻子朱氏於上月十七日至沈馮氏家一去不返查被伊子串同逃匿求卽訊追沈馮氏供稱小婦人與藍同鄉其妻確曾到過家中據云欲來申醫病囑兒子代邀所歡藍開喜伴送以後之事小婦人實不知情大令問藍曰開喜是何人答稱係小的族兄伊父在大成土行伊借宿王家馬頭左近某小烟館内大令著原差帶同兩造往提開喜到案再訊 
[上海巡局紀事]  
　　前日黃昏時内地自來水廠工人胡月帆祝阿海等四人至大東門外如意街與賣沙荳之凌文照相謔不知如何老羞變始强取凌物凌情急奔赴十六鋪巡防中局喊控局員文斌臣二尹立飭勇役馳往將胡祝拘案惡其深夜糾黨滋擾判責胡五十板祝一再哀求從寛免責判罰小洋銀兩枚償淩貲本並令各具切結呈案○日前無賴周福全在某會館馬頭設攤誘賭十六鋪巡防北局委員文韻松二尹查獲訊明笞責鎖示陸家石橋至前晚帶案覆訊著具結交人保釋 
[馬路工程局紀事]  
　　流氓王金桂爲者名惡棍謝掌華之黨羽今夏在浦江中奪取許林氏所駕划船并槍傷駁船戶李顯華事爲蘇松太兵備道兼江海關監督余晉珊觀察訪悉札飭馬路工程局總辦程雨村大令飭役訪拿前日傍晚南市捕房四號巡街捕查知匿跡之處告知捕頭前往擒獲解送馬路工程局大令升座研訊王供小的年二十有三原籍太倉州屬崇明縣駕舟爲業並未滋事亦不與謝掌華爲伍安有開槍傷人之事叩求恩典大令命備函移解上海縣署禀請縣主汪瑶庭大令訊究○前日王富有冐稱捐局巡丁向永泰豐信局划船戶訛詐洋銀事後各信局主投局遞禀聲稱王不時訛詐商人等久受其害叩乞嚴懲總辦程雨村大令提訊後命伐函移解籌餉貨捐局禀謂總辦林太守核辦 
[法租界捕房瑣案]  
　　前者邵寳齋向紫來街長順木器店租賃紅木器具共値洋銀三百七十餘元私行盗賣避匿不見旋經長順店夥項小芳在途扭獲控經讞員朱森庭明府訊明口供飭交妥人人銀並保勒限理楚昨日明府查得無人具保帶案覆訊邵稱小的身覊押所無從寄信央人求恩寛限自當覓保理清明府著仍還押赶緊尋覓保人延干比責○新開河畔福興小錢莊夥王仁甫悮傾穢水賤汚法兵官衣服控經明府提案訊明判令枷號一禮拜昨日期滿命卽疎枷開釋○前者洪雲湘攫取行人所持摺扇桂林監至太古公司山西輪船上竊取糖斤王有根沿途攫取行人眼鏡均經包探拘安禀請明府訊明昨日著各責一百板一併斥釋○偷兒王阿三李勤前經明府訊明押候笞責昨日著責王三百板李一百板一併斥釋 
[申報館恊振所經收福建山東河南江西皖北振捐八月二十一日至八月三十日止第二十四次清單]  
　　八月廿一日無名氏洋二元胡姓銅洋一元青村港日生盛來沈鴻烈包謙吉洋四元寄居東洋慈谿王暢齋心願洋六元○廿二日蕪湖銓昌祥來老順記龍洋二元恭壽堂洋五元東海浦過子洋五元昭棠氏洋二元○廿四馮樹勲求父病愈洋四元○廿五日王少齋司馬洋廿四元汪陳助記花洋一元重六錢一分兌見洋八角五分○廿六日青浦葉世珍寄來杭垣無名氏求病速愈永不再發洋五十元○廿七日全盛局來埭溪繆山氏節省日用移助洋五十元○廿八日慕逸居士因妻臨盆求保平安洋五元順成局來澉浦無名氏洋五元謙祥益銅洋一元○廿九周耕南求夫妻偕老諸事順遂洋一元上虞全盛來無名氏洋三角○卅日趙廣餘爲次兒求病速痊票洋二百元紀蓮溪求合家平安洋五元梁溪澹遠氏求室周氏病速愈小洋一百角以上總共收洋三百八十二元一角五分銅洋二元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂會訊案]  
　　日商中桐洋洗執事人控傅樵舟冐用牌號私刻圖章等情業經讞員翁笠漁直刺會同日副領事松村君訊詰諭候補提毛上藝刻字店主毛雲仙訂於禮拜二覆訊屆期松村君命駕至廨會同直刺升堂研鞫毛供稱七月二十八日有素不相識之人來店囑小的代刻中桐圖章言定八月初一日取件計刻貲洋銀一元四角後因逾期不來由小的送至中桐洋行行夥某甲寫就發票底稿囑小的照謄不知何意求恩明鑒傅邀律師侯魯公上堂聲稱中桐實係同行嫉妒有心串夥誣控日前曾强囑毛上藝作証允付洋銀一元四角至於發票底稿中桐夥已經供認情弊顯然此案被告並無不合應請注銷直刺商之松村君謂案旣訊明所刻圖章當堂銷毁餘無庸議遂將一千人省釋○日商春日政馨控敦大輪船公司買辦陳鍾淇購煤若干積欠銀一百八十餘兩延久不付等情直刺飭傳應訊之吳梅臣到案覆訊陳供所購之煤係向吳議定價均付訖並無蒂欠求鑒吳供此煤實向春日政馨處購來轉賣與陳尚欠洋銀一百零二元當時方明代售每銀百兩捉用二兩結算之下應扣回用銀一百六十一兩有奇曾收過洋銀三十五元七角再除去一百零二元尚欠找銀六十一兩有奇現在原告已回日本無從核算求恩明鑒直刺諭令函致春日政馨俟回信中聲明有無扣用之議限一月後覆訊核奪○日商巖田熊吉控楊二川尤子鈞將地永遠出租收去定銀延久不理迭經直刺會訊尤未到案楊多方推諉前日傳尤覆訊楊供此項田單已抵與道勝銀行計洋銀三百元叩求寛限取贖尤供此事前曾付過洋銀五百元現願將田單贖出俟轉賣得價後再行交付洋銀直刺商之松村君准如所請著將楊交人保出赶緊清理延干未便○英商祥茂洋行主控管棧夥謝鑒私運肥皂串同徐新泰執事人管仲出盗賣與人迨華包探徐勞珊協同西包探麥糖將徐新泰主人徐金福夥友朱仁卿解案讞員翁笠漁直刺詰知管已畏罪逃往嘉定因卽移文往提昨晨祥茂行主延律師哈華托到案訴稱祥茂所雇管棧夥謝鑒與管素稱莫逆常在外同作狎邪游致多虧空近日經買辦杳得棧内被伊運出肥皂一千七百三十二箱値銀四千三百兩與管串通出售當至彼店查獲眞贓發票法界德源祥亦向購五百餘箱証據鑿鑿今管已逃回嘉定包探查得其兄季芳在嘉定縣署當書吏請卽移提歸案訊追並先將徐新泰發封備抵被告律師侯魯公聲稱管仲英係徐新泰所用之夥伊如何在外舞弊店主並不與聞應候提到管謝再行定斷直刺商之梅繙譯謂此案失贓甚鉅且有陸續所開發票爲憑店中豈有不知之理著侯律師毋庸再辯隨將徐金福朱仁卿一併管押捕房一面將徐新泰發封候提到管謝訂期覆訊 
[英美租界公堂瑣案]  
　　職員陳世藻控汪鳳生吞没股本銀兩讞員翁笠漁直刺提汪訊供牽涉匯豐銀行夥王柏生因諭令傳王再核昨晨由律師哈華托代遞禀詞聲辯直刺著帶同兩造研訊陳遣家丁陳升投案供稱家主前開益泰金鋪用汪經理一切不料竟被將股本全行吞没叩乞究追汪供陳前開益泰金鋪資本甚微無可周轉因由小的糾集十股販售烟土每股銀三百兩嗣以王所許之一股未經付出小的因卽將益泰股本移墊無奈迭遭虧蝕以致閉歇自應照股均攤求鑒王供益泰帶售烟土職員確有一股惟事皆由汪經辦與陳毫不相干匯豐銀行買辦席甲願代王存銀三百兩爲質直刺謂此案原被均係華人應歸晚堂覆訊至王所與一股應否照攤候訊明核奪○職員陳柏青被巨騙孫得順俞青仁等冐充包探誣以混用假票訛詐洋銀一百三十元報捕後經包探倪順泉拘獲解案請究直刺以情節支離諭候覆訊核辦○包探金阿三禀稱曹裕太潘阿福至印度兵駐紥處私售洋酒有違租界章程拘案請辦直刺判各枷號一禮拜○包探倪順泉禀稱張松林行竊吳阿大家水烟袋一枝經小的拘獲解請訊究直刺判責五十板○包探倪順泉禀稱毛宗良行竊陳宗明家洋銀三十元經小的拘請究辦直刺判責二百板遞解寍波原籍○包探倪順泉禀稱王有堂行竊葉謝氏象牙骨摺扇一柄拘獲請究直刺判押兩日贓給還失主○包探竇如海禀稱陸鈕氏陸阿和向吳炳士訛詐洋銀七十二元解案請究直刺諭令押候覆訊核辦○怡和公司執事人控某客棧夥嚴正富强至船上拉客直刺判押三日 
[美租界捕房紀事]  
　　昨晨積竊陳錦生手携銀質對時表一枚及泰西衣服數件至吳淞路某押鋪求質包探劉阿炳見其形跡可疑向之　詰知係竊自虹口某西人家因卽帶入捕房捕頭令押候解送公堂禀請讞員翁笠漁直刺訊究○前晚偷兒張阿毛潛至裏虹口漢璧禮路某姓家竊取木質報時鐘及衣服若干件携之而出適爲包探孫阿新所見將人贓一併送入捕房捕頭令押候解送公堂禀請讞員翁笠漁直刺訊辦 
[金陵官報]  
　　八月十四日知縣陸景澄奉府委赴江浦查勘秋災吳城後哨守備陳勝德到由京來督轅牌示正任遊兵營遊擊莫長清前次因案暫撤並查該員案已了結在任辦事尚能得力應飭回本任清轅牌示如皋縣石莊司巡檢羅慶雲病故遺缺查有新海防遇缺先巡檢王登瀛堪以咨補○十五日文武各官均禀賀開濟兵船李田辭赴大通江安輪船楊星田赴江隂拖帶火藥船差辭　轅牌示沭陽縣訓導薛丙元告病遺缺按班輪應試用訓導毛永楨堪以署理蕪采營守備洪椿辭赴任○十六日同知賀鏡如奉府委帮審卽到差署江西孚梁營都司宋桂林辭赴任法國駐漢口領事陸公德又管帶洗而潑利期砲船水師總兵毛爾納又水師守備奥備爾懷珊均見○十七日登瀛洲兵船董全才由滬裝軍械來　轅牌示溧水縣殷以恕請假遺缺查有候補知縣但祖翼堪以署理○十八日正任遊兵營遊擊莫長清謝飭赴任署南匯營輪船都司歴補掘港營都司張占魁奉示騐看試用知縣王世瑞到由京來布倉大使周殿魁禀知採辦第五批老米收清藩轅牌示署江寗縣孫友蕚請假遺缺查有候補縣孫籛齡堪以署理○十九日知縣但祖翼叩謝署溧水縣牌示鈞和輪船馬廷樹由上海接張香帥少君來卽辭赴湖北督轅牌示江西瑞州營都司員缺本部堂查有奏調兩江儘先補用遊擊曾懋桂堪以借補又掘港營遊擊員缺本都堂騐看得掘港營都司張占魁人才尚好堪以升補 
 
 
 

Page 10

 
 
   
 
