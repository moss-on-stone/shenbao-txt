# 1893 - 26 - 4907102

 

Page 1

 
 
[新印正續新增刑案匯覽出書] [  圖書集成局啓]  
　　刑案匯覽一書爲申韓家金科玉律向來雖有印本苦於漫漶模糊兹本局代鏡古書屋用新式鉛字排成印以上品洋墨紙則精選雪白連史校　諦當裝釘精工盛以木箱式亦古雅兹已告竣因將股票停售每部四十本連箱核定實價洋銀七元正由申報館帳房出售所有從前入股者再向申報館繳洋銀三元卽可取書一箱特此布陳伏雜雅鑒 
[論福州華捕妄毆平人事]  
　　泰西設立巡捕之法最爲有裨於地方所以梭巡街頭巷尾以防宵小雖有地方痞棍流氓亦且見而歛迹其巡邏也晝夜不絶遠近靡遺有巡捕頭以統之有三道頭等以司稽察而佐之以包探當其街前植立雖在嚴寒酷暑亦不敢避而其權則惟在於巡綽照顧彈壓卽隨身帶有木棍外洋亦有帶腰刀手槍者而定例不得妄用不過藉以禦侮有强項不服拘拿或拒捕者則用之不得擅自毆擊盖巡捕止有拘人之權而無毆人之職者也自西人在中國地方設立工部局亦用巡捕而其法稍變他國之人聚處中國本應由中國雇用巡捕以爲之衛海外各國莫不皆然中國初與西國通商不知其中規例西人乃自用巡捕以司巡邏而其經費則仍出之寓居之人中國旣聽其設之於前卽亦不復更易於後然此事係乎萬國公法將來未必不有所更張而此時則一仍其舊也巡捕旣專司巡邏地方嚴防匪類則其職亦與中國之保甲局巡丁相仿祗以巡丁多有名無實巡捕則名實尚爲相副此其所以異也惟巡捕名實相副故旅居諸人皆樂輸巡捕之捐以養此一項人乃昨觀於閩友所述福建西商賽馬之時彈壓圍塲之華捕公然恃勢妄毆平人凡有嫌隙者雖在塲外亦且追而逐之亂肆毆擊並妄言扭訴平人不免武弁亦不免何其横也夫華人之爲巡捕也乃因西捕不敷調遣不得已而用華人華捕受雇於西人以供奔走之役初不問其流品故其所雇用之華捕往往良莠不齊其良者但知循分供役不敢妄生事端致遭屏斥其莠者卽以爲西人厚我不啻置身於青雲凡平時一飯之恩未必皆酬而睚眦之怨則無不盡報捕頭予以木棍聊以壯其聲威借以禦侮初未許其毆擊平人而彼受寵若驚者則無異乎滬諺所云持一麥柴稈卽作爲令箭自謂有此毆人之具直同於上方寳劍何妨以便宜行事於是而良懦之受其欺者不少矣夫賽馬之塲而用華捕爲之彈壓上海亦何嘗不然而塲外聚觀者人山人海從未聞有被巡捕毆打者則可見上海巡捕房其規矩章程猶不失其舊也平日上海華捕亦有無故毆人及碎衣誣告之事苟經公堂查出告知捕頭立予斥革不稍寛貸此所以華捕中尚無十分釀事者而福建華捕乃兇横若此直可使聞者眦爲之裂髮爲之指彼獨非人也乎哉獨非閩之人也乎哉其祖其父其兄弟妻子何一非閩人乎哉而乃一受雇於西人卽儼然自外於閩人而疾之如仇毆之如雀其居心果何等乎夫以中國之地方租與西人而爲西人所租之界華人西人皆錯居其間以情理而論華人自必厚於華人西人自必厚於西人况巡捕之捐中西人一律付給約計旅居租界中之西人其數不敵華人十分之一則所以養巡捕者亦華人之資爲多西人之捐爲少無論桑梓之情卽以捐資而論亦應不可以薄待華人而西捕之於華人則往往肆其欺凌華捕之於華人又報其私怨則是出捐資以養巡捕而反使巡捕與之爲仇是若何算計乎上海巡捕房之所以嚴束巡捕不令其妄逞私意者正深知此中義理之所在利害之所關也南臺華捕於賽馬之際大庭廣衆之間公然不顧情理不照章程追人於圍塲之外亂肆凶毆此等被毆者雖未必皆係出捐之人而旅居租界者聞之見之知華捕賴華人之資以養而反毒恨華人則將有不肯出捐者矣旅居租界不得不出則將有舍而他往者矣或者曰彼旅居租界者生意所在何能他往則應之曰西人之所以挾制華人者正在乎此而西人之所以懼華人者亦正在乎此吾於此事不咎西人獨怪夫閩人之受雇爲巡捕者亦屬林林總總之儔而顧恃勢恣横一至於此試一回頭尚得儕於人類否耶 
[諭旨恭錄]  
　　十一月十八日奉上諭前因京師入冬以來雪澤稀少朕於本月十一日親詣大高殿拈香並派貝勒載濂等分詣時應宫等處拈香虔申祈禱現在節届小寒尚未渥沛祥霙農田待澤彌殷殊深寅盼本月二十一日朕仍親詣大高殿拈香時應宫著仍派貝勒載濂昭顯廟著仍派貝勒載瀅宣仁廟著仍派貝勒載㴻凝和廟著仍派輔國公載澤同於是日分詣拈香欽此○二十日奉上諭前因京師入冬以來得雪稀少朕於本月十一日親詣大高殿拈香並派貝勒載濂等分詣時應宫等處拈香復因農田待澤孔殷降旨於二十一日再申虔禱昨日同雲密布普被祥霙實深寅感本月二十一日朕仍親詣大高殿拈香時應宫著仍派貝勒載濂昭顯廟著仍派貝勒載瀅宣仁廟著仍派貝勒載澍凝和廟著仍派輔國公載澤同於是日分詣拈香敬謹報謝仍冀頻邀鴻貺渥澤優霑以慰民望欽此 
[輪船警電]  
　　昨日上海接得電報云法蘭西公司往來南洋加拉吉打及古隆北兩埠之輪船名你愛們者忽然遇險以致沈没其詳且俟續聞 
[天上雲璈]  
　　户部三庫爲咨行事查銀庫郎中英璞現升道員所遺之缺例應咨取各衙門郎中理事官帶領引見請旨調補相應咨行宗人府六部卽於一等理事官郎中中出具切實考語保送一員如一等不得其人或有經手未完事件准以二等人員出考保送務於三日内咨送過庫以憑辦理○吏部爲咨行事考功司案呈本部具題議覆四川總督劉秉璋題請四川酉陽州龔灘巡檢楊承基俸滿循例保薦等因覈與例案未符所請保荐之處應毋庸議十一月初十日奉旨依議欽此欽遵到部相應抄黏原奏咨行四川總督查照○管理太常寺事務禮部尚書臣宗室崑岡等謹奏爲題奏請旨事恭照光緒十八年十二月初六日孝惠章皇后忌辰應行遣員恭詣孝陵讀文致祭謹案臣寺祀則内開應由陵上守護公等中題遣一人就近恭往致祭准宗人府將守護公意普光裕銜名開送前來臣寺照繕題本進呈恭候欽遣俟命下之日再由臣寺知照宗人府轉行遵照謹此題奏請旨十一月十三日奉旨遣奉恩輔國公意普行禮欽此○前閩浙總督卞頌臣制軍寳第殁於故里奏奉恩旨已見邸抄所有應得卹典察例具奏近經禮部擬照一品官賜卹例奏請賜卹可否予諡恭候欽定十一月初八日奉旨毋庸予諡欽此○ 
 
 

Page 2

 
 
兵部爲批示事武選司案呈據世襲騎都尉兼一雲騎尉兼一雲騎尉分發江蘇試用道唐治堯呈稱由騎都尉作抵銀數報捐郎中分部行走遵海防例加捐道員分發江蘇試用經直隷總督李片奏併案引見兼襲於八月初七日奉硃批著照所請該部知道欽此業經給咨赴部並騐報捐郎中道員執照呈請赶爲帶領將承襲核准之案先行知照吏部以便列入騐看等情具呈到部除吏部已於十月二十五日片覆外查請兼襲騎都尉又一雲騎尉試用道唐治堯於未經引見准襲之先業將世職作爲出身作抵銀數報捐郎中遞捐道員若再改兼襲核與本部成案未符現已具稿定期具奏該員應俟奏准後遵照辦理相應批示並呈堂備案須至批示者侍衛處爲知照事十一月十四日奉旨朕於明日辦事用膳召見大臣後乘轎出内右門隆宗門西華門進西苑門德昌門至豐澤園門步行至儀鸞殿皇太后前請安侍膳侍職畢步出豐澤園門乘轎出德昌門西苑門進西華門隆宗門内右門還宫欽此内閣典籍廳爲片交事前准禮部移稱請撰擬已故刑部右侍郎周德潤祭文一道等因前來兹將祭文業已撰就爲此片交貴部卽日派員持片赴廳承領黑龍江將軍依大帥克唐阿委員管解光緒十八年應交武備院樺皮兩箱箭杆一千二百枝到京暫寓東四牌樓報房胡同關帝廟十一月十六日委員齎文批赴武備院投納聽候示期騐收○十一月十四日爲泰西一千八百九十三年正月一號各使署均於清晨高揭彩旗以示慶賀我中朝與各國立約垂二三十年譯署官司各飭丁持名片往賀並函訂十一月十八日偕各部院堂官赴欽使館賀年各欽使皆用紅箋答復○太常寺爲咨行事本寺現在懸有讀祝官贊禮郎等缺例應咨取内閣各部院滿堂銜繕單奏請欽派二三人會同本寺堂官揀選相應咨行内閣等衙門卽將滿堂銜務於三日内開送過寺至開送後如有出差告假等項事故亦隨時知照以便於單内註寫幸勿遺漏○總管内務府爲知照事所有本府兼攝六庫郎中一缺於十一月十六日帶領上見相應知照禮部傳知前經保送貴部滿洲郎中博明於是日丑刻穿天青褂佩帶對子荷包手巾赴本府茶房報到聽候帶領引見勿得遲悞 
[瀋陽紀事]  
　　營口來信云小雪夜得雪後迄今未見續沛祥霙日麗風乾民人多患咳嗽之疾○邇來南貨銷塲不旺北貨平平市面仍無起色操奇計贏之輩無不仰屋吁嗟○承德縣盛偉臣明府鐡嶺縣廣明府均因病出缺上憲得報後以黄子敬刺史署理承德縣篆務以樊大令葆昌署理鐡嶺縣篆務○盖平縣屬大石橋附近輝光屯等處妖道煽惑愚民誘服毒藥在譫胡行一切情由已登本報現在先後拿獲各犯軍憲提省訊辦想不得免於懸首藁街矣○前報登南船販鹿被人詐訛一案兹悉行詐之李劉二犯解省推鞫一科以流罪一科以徒罪○去冬熱河匪人蠢動錦州府屬與之接壤其時福太守方權錦州篆務内靜奸宄外整團防去莠鋤奸不遺餘力保全内盟蒙户喇嘛各廟蒙民戴德弗諼月前恭掣萬民衣傘德政牌匾由本部落世爵及各廟大喇嘛親送至營口厘局以伸感德之忱 
[鴛湖望雪]  
　　上月二十五日夜半後大雪瀰漫至天明始止下午雪又降至廿七晨始止計共得雪五寸許紙窓竹屋風利於刀硯池中結就冰花玲瓏剔透雖欲鑪燒鵲尾圍坐賦尖义詩而凍筆難呵惟舉手作推敲之勢而已航船及信局船一律停班吹箎乞食之流幾於僵凍欲死正不第袁安高臥清况寂寥也○前報紀松江拿獲三盜嚴加訊鞫據供係嘉興縣屬鳳橋鎭耕田客民因卽移解來禾旋經帮客長具保開釋 
[斷橋踏雪]  
　　杭州來信云今歲三冬四野農民咸翹首而待雪澤俾麟塍龍隰可播來牟三九　隂紅日韜光寒威洊至至十一月二十五日更魚初躍欹枕尋詩忽聞瓦上雹子丁丁然聲如戞玉俄而花飛六出到處飄揚晨起推窗依然整整斜斜疎疎密密亂飄僧舍茶烟濕密灑歌樓酒力微宋人詩句中眞有高家畫意二十七日晴曦微放傍晚又見雪花想從此蔀屋歡臚可卜來歲春苗之旺矣党二十八日之夜萬安橋及東園巷凍斃丐子十三人亦可憐已 
[佗城道聽]  
　　高要縣屬金利墟建醮演戱被匪縱火慘斃約二千人焚燬屋宇二百餘間經已迭錄前報迨至近日該處合善堂出有長紅略謂此次之火係由蜆岡英義堂匪徒所縱乘機擄掠婦女不知多少事後查有匪船裝載婦女出海勢必賣良爲娼如有善士仁人在各埠查起原人交到六圍公局及該善堂函招親屬領回每名送花紅銀五十圓或就近交省愛育堂西南敦善社佛山萬善堂肇城廣善堂遞交回鄉亦如數相謝賞格方出附近營汛莫不嚴密巡邏隨有匪艇載婦女到三水河道緝捕營勇偵知攔截盤詰擄掠屬實遂將船中三匪拿獲聞已解縣訊辦矣○兵可百年不用不可一日無備是以先王春蒐夏苗秋獼冬狩皆於農隙以講武事况當此强鄰窺伺之秋國家多虞之日粤東地濵洋海土饒民富尤爲外人所覬覦加以不逞之徒從而麕聚内紅外侮隱患潛滋是以大憲首重邊防勤求軍政兹聞中協楊副戎奉札會同水師學堂總辦候補道楊觀察乘坐輪船往黄埔試騐水雷魚雷各砲當其行旌所歴沿途兵輪砲舶莫不燃砲致敬及至黄埔雷船學徒將各砲演放皆能敏捷純熟人之見之者咸讃爲訓練有素之師可備催堅破銳之用焉○朝廷設兵原以衛民無如若輩大都不遑之徒假公濟私擾害閭閻實其慣技是在統帶者嚴爲防範耳南邑獅子竇圍各鄉被刦之繁經已有聞皆錄數見不鮮兹據鄉人來言該處有何某本無賴之尤充當衙役厚積資財恃其護身有符比之匪人久爲鄉人所側目邇有關姓武弁因劫案疉出禀請某營撥兵數十在何某附近駐紥自是萑苻歛跡地方乂安然營兵衙役本同一鼻孔出氣何與兵等一見如舊前日竟往銀岡墟搶掠攤塲博徒與之械門擒其二人嗣經明理著察知將其釋放何以攤塲爲江美陳洞兩村人所開意圖反噬遂以兩村窩藏匪類行劫擾民派駐營兵查知匪蹤往爲查拿村人胆敢拒捕奪犯擄禁官兵四名等情瞞禀營官申詳大憲大憲以先入爲主移請某大員派弁帶兵前往兩村駐紥查辦兩村之人聞耗驚惶扶老携幼倉黄出走以避兇鋒現猶不敢回村而官兵駐於村内攘鷄斬豕滋擾不堪云此據其鄉人來言虚實均所未悉然兵役之藉公擾民事所常有因錄之以告有約束兵役之責者○　槍夥劫律應就地正法煌煌國典何等森嚴乃亡命之徒麕聚萑苻甘犯不韙雖則就擒棄市無月無之而若輩視死如歸依然故犯幾令手斧柯者有治窮於術之嘆頑民蠻悍良可慨也河南客家井張姓被刦一案經地方文武懸賞購緝協力偵拿迨十五日纜路尾汛梁千戎憑線帶同兵勇捉獲一匪訊據供認爲此案夥犯遂錄供解縣訊辦十七日千戎又在某烟館拿獲一犯聞係劫烏涌渡船得贓逃匿者如果屬實則國有常刑一經訊實必當盡法懲辦以儆於衆也○前日午候老城内三多茶居方座客如雲忽有營勇成羣直登樓上闖進客廳拘縶一人鎖押而去其人年力强壯貎亦斯文所犯何罪致陷縲絏傍人無有知之者○粤垣天久不雨乾燥實甚幸西疇事畢不致爲三農之害然民人望澤之情仍甚殷切迨冬月二十日午候隂雲忽佈麗日無光雨伯風師飛揚跋扈簷溜如注道路泥濘約半點鐘久風息雨止雲散日現雖則楊枝一洒未足澤被羣生然當此旱旣太甚井竭泉枯遽爾得此民望亦爲之稍慰也迨至月杪雪澤頻沾尤爲欣幸 
[快哉游乎]  
　　烏蘭逹巴嶺峙立於歐羅巴亞細亞之間高九千三百尺爲地毬上第一高山寒氣偪人時飛大雪人跡所罕至遂成荒山近有日本環游客福島少佐蠟屐登臨致函本國云將上嶺天寒已甚筋骨幾化堅氷俯視所乘之馬口中泡沬與雪粘連垂生結成冰箸益蹴雪揚鞭而上入雲出雲倍極幽致登高而望西比利亞不毛之地俱隱隱現於雲烟中陟其巓戱以刀銘數字於石曰爾烏蘭逹巴拔矗於海上誇稱世界第一高嶺今我比爾又高一丈矣大日本帝國陸軍步兵少佐福島安正經過刻畢揚鞭下嶺嗚呼其氣何跌宕豪壯若此哉其後有續函云明治二十五年十二月七號至以魯枯子枯勾留七日三十一號至槐愛羅夫南槐其司哥本年二月下旬凝回海山崴遨游中華寍古塔吉林盛京北京等處禀請駐華公使大鳥君照會總理衙門給予護照俾所過之處營兵練兵及製造局皆可一覽聞日内公使已向總理衙門咨請矣 
 
 

Page 3

 
 
[漕局已開]  
　　江蘇海運局總辦譚太守泰來刻已駐局示期於前日起開局辦事 
[折其一足]  
　某氏婦家在本城侯家浜前日傍晚手持茶壺至老虎灶購水雨過路滑跌倒街旁左足爲　昏暈不知人事經路人知照氏之家屬舁送家中醫治 
[續述英界火災]  
　　前晚本邑英租界三馬路慶和里失火昨報已紀其大略情形兹悉火起於里内某木器作披屋積薪中立刻冐穿屋頂幸英法美各洋龍畢集得以救息祗焚去披屋若干鄰近各行號中未免受驚不淺矣當火熾時有城中三牌樓人某甲在三馬路某洋行爲夥者深恐行中亦遭波及飛奔出城甫至舊教塲絆倒於地傷及頭額血若泉流遂中道折回謂非災生无妄而何 
[詳訊吕商控案]  
　　昨日英公堂中外讞員訂約覆訊吕商白蘭閣控買辦唐利生卽唐侣生虧欠之期下午兩點鐘時兩造律師齊至余總領事會同蔡太守升堂原告律師辟來忒令譯人聲稱此案現在須先查問帳目應將英文傅譯太守曰如果帳目中無甚意義僅列數目則本公堂原有譯人祗可稽考數目他不能也被告律師担文起而言曰此項帳目旣須備案作証則　中國公堂應繙譯華文此各國通例也若祗此英文帳目則不但不能存案卽本律師亦未便指以爲然隨由辟君呈出担君致白蘭閣之信内稱查理被告帳目所有唐處該欠之數已有端倪當再開送嗣卽將清帳開送内中總數五千八百二十八元七角四分由唐親筆簽安担君問曰前據白蘭閣言所有付唐之銀逐項載明何欵存在家中可卽檢出今已帶來否白蘭閣答稱今已帶來問支現在所有用出之票其存根簿何在答在唐處問唐付爾之銀言明是何項否答稱未言問伊付銀時爾收到時知何欵項否答稱吕宋票銀問大欵小款均是吕宋票銀否答稱均是問某日收唐銀若干註明吕宋票銀否答稱未註問此票根簿祗有白蘭閣與唐往來之票抑另有他人之票答稱並無他人之票惟商人與唐往來者問閲有連和之欵何謂無他人之帳答稱付唐銀時唐欲付誰家則卽註明總歸付唐問爾視唐爲何如人答稱如錢莊往來一般問爾收唐許多銀兩不能註明何欵乎答稱當時並未言明問爾用唐爲買辦時是否立有合同每月辛工洋銀三十五元再用一妥當收銀人答稱是問第二欵唐代銷無論何貨須九五扣是否答稱是問第三欵唐存爾處之銀二千兩常年八厘起利如有不合立卽師還是否答稱是問第四欵唐覔一錢莊往來以三千兩爲限聽爾隨時支用利由爾出爾須另有妥當保人第五欵合同一年爲期均是否答稱均是問第六欵合同照行須還二千兩存項及錢莊之欵休清始了第七欵合同照式二紙各執一紙又稱唐控白蘭閣第一是九五扣用錢計洋銀四千八百四十二元九角五分第二欵所存銀二千兩被用七月本利合二千八百八十三元三角七分第三欵吕宋票虧欵二百八十元第四欵亦是虧欵二百二十五元第五款應追辛工洋銀一百七十五元並有被洋人借去十元五角總共應向白蘭閣索洋銀八千七百十六元零二分此帳早經開明交與白蘭閣至白蘭閣控唐欠洋銀五千八百二十八元除欠核對白蘭閣欠唐洋銀二千八百八十七元二角八分工帳等項交公議人看過否答稱看過問公議時有幾人答稱有二人問爾均見否答稱第一次見一人第二次記不清楚問在何處公議答稱在斐禮司寫字房問公正人有二位均請爾往議乎答稱然問公正人親口言請爾去寫信來否答稱記不得問公議唐到否答稱到問唐曾將各帳檢與公正人觀乎答稱記不清楚問第二次會議白蘭閣及唐均檢帳與公正人查核過否答稱查核過問公議有成見否答稱唐有認者有不認者故未了結劈君稱公議單簽字後由白蘭閣至唐店尋唐不面是以控告公正人所議吕宋票欵可以不論現在請追被買去吕宋烟等項銀兩今日公正人均在欲訊問否担君稱欲問旋有西人畢禮納上堂劈君問爾是公議人否答稱是問查明兩造帳目否答稱已查明担君問畢禮納是公正人否答稱是問爾由白蘭閣請會議曾看明各帳否答稱看明帳目會議單亦曾簽字問唐會議時唐有華文帳爾見否答稱見過問看明否答稱未看明因有西文帳在之故問爾意洋文帳旣已可靠不必再查華文帳乎答稱是唐有華文帳交閲言可不必閲問白蘭閣與唐所立合同爾曾見否答稱見過問合同有九五扣用銀如何不算答稱合同有九五扣用因白蘭閣另有之語及書信問白蘭閣所欲各項均准其追還祗有五十元一欵不算唐所訴各情均不作數乎答稱是問第一次會議與第二次大略相同乎答稱第二次曾詳問唐之帳簿爾雖見過竟不關乎答稱是劈君稱唐帳不甚清楚至唐欲追者係吕宋票用銀及退還之票欵畢禮納又稱因見唐給白蘭閣之信不許追究票用至信上所言係欲加一分票用之意劈君　將唐交白蘭閣之信由公堂繙譯所誦又有公正人斐禮司上堂爲時將晚中外官遂定於下禮拜一再訊 
[家丁送縣]  
　　本邑英租界後馬路山東賑捐局於上月二十九日之夜失去鷹銀一百三十二元經總辦王觀察恐家丁魯發單廾所竊送縣請訊黄愛棠大令研訊之下魯單同供出楊嚴兩姓之家丁許善華德二人行竊大令判令將魯單收所候提許華再訊此已列入報章矣前日局中將許華丁解送到案大令飭分别收所聽候覆訊 
[上海巡局紀事]  
　　滬城四鋪地甲夥王某在本鋪内招摇　　經巡防東局委員查明劣跡禀訴總巡經帮辦周明府覆查無悞出示斥革驅之使去不准在四鋪中再向各店索詐如違重辦○僧人某甲向在浦東某寺披薙前日有事來甲行至陸家渡旁喚渡船至中流驀向浦中躍下渡夫大聲呼救卽有杉板船四艘設法救起訽以因何自盡甲一言不答遂送至爛泥渡巡防局請局員妥爲安插 
[英界公堂瑣案]  
　　印度人哈生訴稱租屋一幢與妻子同仁　下將樓面轉租與俞壽亭每月洋銀一元五角被欠三元並代俞荐在高陞棧接客虧欠洋銀十六元高陞棧中人亦向我追問是日因妹子出　　妻赴喜筵及回家俞已逃逸並被竊去洋燈毛刷鐡斧大菜刀等物追尋未獲投報捕房今得拘案俞供稱小的在高陞棧接客因哈生引　因生意清閒虧欠洋銀照棧房規矩應向小的理追與舉薦人無涉至小的租住哈生房屋每月洋銀一元並無虧欠更無竊物脫逃之事俞氏供丈夫壽亭出門後哈生乘醉上樓與小婦人打架致失耳環高陞棧執事人某甲訴稱哈生薦俞接客被欠洋銀十六元票據呈電蔡太守　哈生控俞欠租竊物均無証據不准理追俞所欠高陞棧洋銀另行呈控可也○包探唐寳榮禀稱前者拘獲混用僞洋銀之施朝清據供僞洋銀向俞桂清取來今特傳俞到案查得施卽朱蓮生卽朱兆生住八仙橋西首吉安里西倒數第三家王金海處共有八人專以銅製洋銀同黨爲小　子小江龍長生連生增林阿春兹將名字開單呈電施仍執定前詞並供稱俞已到案請大老爺查問可也俞供稱因妻弟尤長生囑小的代付施洋銀三元其間二元係好銀一元係銅質言明卽可掉換不知伊如何混用小的實不知情蔡太守謂施專慣混用僞洋銀未便寛恕飭押候備文連僞洋銀二元及包探開呈同黨各人名單移送上海縣從嚴究辦俞卽行開釋好洋銀一元給還原告○公茂洋行西人逹培應控邵生裕等到行中砍樹蔡太守訊供之下飭傳陸驛梅再訊此已列入報章昨日陸到案訴稱職員有地租與公茂洋行前月十八九等日偕縣差及案下差役帶同邵等前去砍樹六株前日邵等又去拾柴並非職員指使公茂西人申訴前情原差李杏禀稱小的奉諭查明是日實非陸使邵去砍樹邵妻言因天寒拾取柴火邵某氏供認前情生裕及邵德林同供稱小的貪小私取柴火並非陸使如今只乞施恩太守將陸喝退判令生裕德林各押一月○粤婦陳梁氏訴稱小婦人前在某處娼院爲傭現已嫁船户某甲爲妻昨夜突有梁阿根者到來調戱同居人不服爲之報捕拘案包探張九意禀稱陳梁氏實是正經人梁供稱小的是廣東人伊實是鹹水妹前去住宿四次均出夜度資昨夜又去就被呼捕拘拿蔡太守飭將梁暫行管押俟函致廣肇公所查問何等人並飭差協同包探查明氏是否正經人覆 
 
 

Page 4

 
 
訊核辦 
[海界捕房紀事]  
　　前日有馬夫某甲駕野雞馬車停歇在三茅閣橋北首隨下車兠攬坐客不隄防馬登時性發帶車奔馳一直過橋至護城河邊撞翻缸甏甚多阻塞去路缸甏店主急倩人將馬帶住連車交大自鳴鐘捕房請飭賠錢十餘千捕頭轉告諸甲甲唯唯承認遂著出外理處○公館馬路德善里旁震泰錢莊主赴大自鳴鐘捕房訴稱比鄰某煤炭鋪時將引火之竹簍篾片松柴堆積屋面露臺等處現在年關伊邇居民鋪户往往有因謝神而放鞭爆者深恐火星飛墮致肇飛災勸令遷移煤炭店主不允祈飭探捕前往押遷捕頭唯唯立飭包探孫錦榮押令移去以防火燭○前日西人伊麽田訴稱本年十朋某姓客向租界中購定火油十餘箱裝運内地囑商人代爲報關領取派司卽日裝運不料舟子某甲從中作弊將派司上加寫火油一百箱以未報關之火油混入希圖漏稅載至周太僕廟經卡上司事查出破綻將人貨扣留甲旋於深夜脫逃卡上司事禀請委員申詳道憲道憲轉飭上海縣移文公堂查問貨主昨日途中遇甲是以送究捕頭著押候核奪○前日跑灘賊某乙在招商局江天輪船上竊取某客搭連袋經某包探拘獲人贓送入捕房管押○昨日某烟館值堂人某丙扭烟客某丁至捕房訴稱伊等四人開燈過癮其三人私携烟槍出外是以將丁拘獲捕頭著押候解請葛同轉訊究 
[上海六馬路仁濟善堂接到山西藩臬道三大憲告災請振來書照登]  
　　少欽蓮珊子眉子萱尊兄諸大善士大人閣下夏間弟梅展誦惠書備承奬飾以道途迢隔案牘紛繁未得卽時裁答歉仄奚如諸君子痌瘝在抱胞與爲懷吳越燕魯之野疉荷施濟之恩仁人澤溥功德無窮亮節高風直追往哲此固天下賢士大夫之所共仰而弟等尤志欽佩者也今歲偏災各省多有然統宇内奏報計之以三晉爲甚蓋晉省自丁戊大祲以後元氣未復加之連年雨澤愆期民食多形不足今春乾旱情形岌岌可危關外七廳被災尤重經弟等設法籌欵賑濟竭力經營災黎得免溝壑自六月後連次獲雨晚禾補種私心竊喜冀有轉機而昊天不弔先苦於乾旱者繼苦於水澇被淹之處復有四十餘州縣關外地高寒早秋禾又爲風雹所傷魚夢未占鴻嗷迭告此時賣男　女顚沛流離者眞耳不忍聞目不忍覩弟等自慙德薄貽累蒼生輾轉思維徬徨五内現雖奏准開捐惟以瘠苦之區處勢成弩末之際能否勸有成數實不敢必且關外僅能有秋一季兩三年來收成歉薄災區甚廣辦糧維艱明歲春荒尤爲可慮刻仿古人告糴之法派員馳赴秦中寍夏一帶預定糧石以備接濟惟爲日甚長庫欵奇絀杯水車薪恐難爲繼因思諸君子拯溺拯飢不分畛域爲此專函奉懇瀝訴災情伏望大發慈悲慨籌善欵束裝來晉賑濟七廳庶使無數災民有更生之慶起死人而肉白骨惟諸君子是望焉不盡之言困苦之狀並囑敝及貝清來趨詣台端面逹一切務求俯如所請携欵前來時艱共濟民困可蘇無任叩禱盼切之至專此敬請台安鵠候惠臨諸惟藹照不具愚弟張汝梅俞廉三玉恒頓首○又丁介藩觀察來書少欽老兄大人尊右自庚寅春申江一别彈指三年南北天涯空勞悵望祗以塵蹤靡定未達尺書而私衷固未或釋也遥維德躬康祜籌祉崇閎與蒼生有固結莫解之誠　爲善有維日不足之勢天與之人信之造福孔多奚如佩羡弟京華重涖荏苒兩年前歲隨班祝嘏恩賞職銜正擬南旋意謂滬濵可以重晤旋以李筱帥剡章申薦奉旨交部帶領引對蒙恩賞給知府戴高履厚曷敢自蹈寛閑又因銓選究無定所内顧多艱祗得援例仍以道員指分山右倘得尺寸之柄稍竭潧涘之誠而已今夏五月到晉眷屬亦自南來一切　平堪紓愛注惟晉省自丁戊以來元氣大虧近三年又皆荒歉當事者苦於時艱未能頻頻上逹民生已極窮蹙詎意今夏先旱後潦腹地受災者已三四十邑而口外七廳則頻年之荒重以今歲之歉更不聊生雖經現在各當道極力設法籌辦賑撫無如庫款如洗災黎過衆依然杯水車薪統計口内外各處情形冬令凍餒交加更不知交春成何景象赤子何辜誰忍坐視其死而不爲之動念乎除已分别奏緩錢糧並赴寍夏採買糧石兾稍接濟而有無實際有無把握均不可知現經張漢翁方伯俞廙翁廉訪商之寅僚擬内各善長仁人君子爲晉民呼籲弟與我兄叨有一日之知不辭長鳴之誚敢求推積年無邊之宏願憫一隅垂斃之孑　分惠義粟仁漿並假　才妙手庶晉民有更生之慶不啻鯫生叨再造之施將來大善士到後一切措施同人自當竭誠聽命不稍掣肘致干唾　也敢貢愚忱恕不莊肅敬請籌安鵠候德音不宣愚小弟丁士彬頓首 
[書畫彩票售完定期開彩]  
　　謹啓者敝堂所蒙皖撫沈大中丞之令媛幼慈女公子親筆墨寳七十三件品價助振善昌因賑　吃　之際待售緩不濟急編爲彩票千張每張一元得彩百號原來七十三件所缺廿廿號善昌恭篆鎭宅催生符軸補足自十一月二十日登報售出於本月初七日止承各處善士紛紛來買現已售完所得票洋千元隨卽移助山西急賑救災擇於十二月十五日在敝堂關聖神前拈香開彩到號取件猶恐未及週知買票者空勞往返是特將開彩之期請登報章佈照公鑒[  上海六馬路仁濟善堂籌賑公所施善昌等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　十一月十八日中協白禀安代理省防統領李禀知奉派總巡兼正哨守備李茂青帶勇一棚護解盜犯田正奎一名赴蘇楚中親護等營旗總巡李禀知奉代統李副將飭派帶勇護解要犯田正奎一名赴蘇禀見叩辭候補府向人冠張濬萬舒大章錢溯時潘志枬鄧嘉純吳京培程雲椒趙篤恩可恩烰同知黄樹藩程恩堃莊淦過仕昇黄源晉王啓甲俱禀見王慰祖禀知藩司委催嘉秀善三縣地丁差禀見叩辭通判李濵禀知藩司委催山會蕭諸四縣地丁差叩辭丁憂臨安縣楊宗瀛禀知交缷來省禀到請假兩月回籍奔喪假滿來省會算交代卽用縣紀驤禀安何士循台屬候補縣王汝霖餘上新嵊四縣俱禀知藩司委催地丁差禀見叩辭張縉雲禀知臬司委蘇州公幹禀見叩辭顏其慶禀見巡檢潘誦年禀知藩司飭知准補漁浦巡檢叩謝典史王塏禀知釐捐局委湖郡聨票差叩謝十九日乍都統忠拜會運司惠進見簡用道朱進見辭行回籍候補同知蔡文杰禀知藩司委催金蘭東義四縣地丁差卽辭卽用縣劉珊璸禀知藩司委覆催前安吉潘故令交案銀兩差 
[金陵官報]  
　　十二月初二日通判林步瀛禀到由松滬解餉來卽辭徐士英禀知奉委河運差並禀辭赴三河騐收漕米知州吳式晸辦吳淞沙釣船捐知縣竇鎭山禀辭回吳淞分發安徽試用巡檢岳廷枚淅江來補昨日辦水師學堂前淮揚道桂禀知學堂今日開考藩轅牌示江寗縣典史李林丁憂遺缺查有候補未入蔡懋勳堪以請補初三日中協劉見世職陳正啓見奉示騐看正任豐縣王乃霖叩謝飭知回本任並銷府發審差准補沭陽縣王之全叩謝飭知赴任同知項晉釗禀知奉委河運押運差並禀辭赴三河騐收漕米直隷州陳錫純禀辭赴寳應汜水通判王萬選禀知奉委調辦神策門外保甲兼稽查城門差兩淮候補鹽經歴許宗興禀到揚州來 
 
 
 

Page 10

 
 
[光緒十八年十一月十八日京報全錄]  
　　宫門抄○諭旨一道錄前○發抄硃批四道○護晉撫胡奏審明已革武舉挾嫌糾竊得贓按例擬議摺○又奏審明監犯越獄確情按律定擬摺○直督李奏監牛捐賑請獎片○十一月十八日刑部都察院大理寺　　旗值日無引見○怡王等點騐軍器覆命烏拉喜崇阿由東附回京請安○敬信等各謝署缺恩○海公續假二十日○薛允升長有各請假十日○召見軍機懷塔布烏拉喜崇阿李端棻○發抄福潤奏在任候補直隷州歴城令宋森蔭等期滿甄别奉硃批吏部知道欽此○又請將河工病故之大挑令熊瑞昌優卹奉硃批着照所請該部知道欽此○又省城每年冬令撥欵收養貧民作正開銷奉硃批户部知道欽此○又江蘇桃源縣衞守備銜武生皇甫蓮捐賑爲故父母建坊奉硃批着照所請禮部知道欽此○○護理山西巡撫布政使臣胡聘之跪奏爲審明已革武舉王智勇挾嫌紏竊得贓按例擬議恭摺仰祈聖鑒事竊據臨晉縣具報武舉王智勇挾嫌紏竊武生閻庚耀家衣飾物等一案經臣奏請將王智勇斥革審辦欽奉硃批着照所請該部知道欽此欽遵轉行去後兹據該縣審明解經兼署蒲州府知府陳賛清親提覆鞫由兩司會核具詳前來臣覆加查核緣由已革武舉王智勇與武生閻庚耀均籍隷臨晉縣閻庚耀先從王智勇學習武藝考試入學王智勇索謝未滿所欲復因借銀未允積有嫌隙遂於光緒十八年四月十八日起意紏邀素識已獲之樊毫俘石平娃在逃之穆貞煥八金仔等至閻庚耀家行竊洩忿並許得贓分用樊毫仔等允從王智勇恐閻庚耀認識未敢同往在家等候是夜樊毫仔等四人持械徒手不等偕抵閻庚耀家門首留樊毫仔石平娃在外接贓穆貞煥與入金仔爬墻下院撥門入室竊得衣飾等物欲逸閻庚耀與妻閻安氏驚起喊捕均被穆貞煥拒傷開門携贓逃至王智勇家告述行竊拒捕情由點贓俵分各散次早閻庚耀報經該縣緝獲樊毫仔石平娃究出前情傳訊詳報將王智勇　奏革飭審據供前情不諱案無遁飾查例載尋常竊盜紏夥三人以上但有一人持械者不論贓數次數爲首之犯杖一百徒三年爲從杖九十徒二年半又儒師毆傷弟子按毆傷期親卑幼本律問擬又律載各居親屬相盜期親减凡人五等此案王智勇挾嫌紏竊閻庚耀家衣飾希圖得財因仍按械竊爲首科斷惟該犯王智勇係閻庚耀習武糳師卽與儒無異如有毆傷照期親科罪今犯竊盜自應於親屬相盜本律上遞减問擬王智勇合依尋常竊盜紏夥三人以上但有一人持械者不論贓數次數爲首之犯杖一百徒三年例遞减五等擬杖一百係武舉業弳斥革免其發落樊毫仔石平娃聽從行竊在外接贓當穆貞煥拒捕時並未在塲目擊自應仍按械竊爲從問擬樊毫仔石平娃合依尋常竊盜紏夥三人以上但有一人持械者不論贓數次數各杖九十徒二年半例各擬杖九十徒二年半石平娃祖母年老丁單照例枷責留養仍各照例剌字獲贓給領未獲追賠穆貞煥等獲日另結除全案供招咨部外理合恭摺具陳伏乞皇上聖鑒勅部核覆施行謹奏奉硃批刑部議奏欽此○○護理山西巡撫布政使臣胡聘之跪奏爲審明監犯越獄確情按律定擬恭摺仰祈聖鑒事竊照汾陽縣監犯任受堂等越獄同逃一案經臣將管獄官汾陽縣典史譚士紳有獄官汾陽縣知縣李其滋奏請分别革審留緝欽奉諭旨這所叅疏防監犯越獄之管獄官汾陽縣典史譚士紳着卽革職拿問交胡聘之提同刑禁人等嚴訊有無鬆刑賄縱情弊按律懲辦有獄官汾陽縣知縣李其滋着革職留任仍勒限將逸犯任受堂嚴緝務獲究辦餘着照所議辦理等因欽此欽遵卽行提該典史並刑禁人等來省飭委署太原府知府國鈞訊明議擬由藩臬兩司覆審詳解前來臣親提勘訊緣張馬兒侯汝幅均籍隷汾陽縣侯汝幅向充汾陽縣内監禁卒在逃之任受堂因故殺小功兄妻任張氏身死案内審依故殺者斬監候律擬斬監候張馬兒因用刀扎傷小功堂弟張元善越日抽風身死案内審依鬥殺之案如原毆並非致命之處又非極重之傷越五日抽風身死將毆打之人免其抵償杖一百流三千里例擬杖一百流三千里先後審勘其題均未奉准部覆之犯光緒十八年四月二十九日傍晚該典史譚士紳帶同刑書孫帼盛進監收封騐明各犯刑具完固將任受堂張馬兒收入北絏房東間木籠内上鎖標封諭令禁卒侯汝幅更夫王必直等小心看守巡查仍同刑書出監封鎖監門回署是夜侯汝幅在中間伴宿王必直在外支更四更時分風雨交作王必直等進房躱避與侯汝幅均因困倦睡熟任受堂起意邀允張馬兒越獄同逃各自扭斷鐐銬扳折籠木下炕任受堂折取炕爐鐡條在南墻下挖穴與張馬兒鑽出絏房拔取挂燈木桿靠墻先後緣杆而上將木桿移立墻外留下更道仍缘木杆上外圍墻堆落荆棘　下墻外一同逃至北城邊從水溝鑽出分路逃逸侯汝幅睡醒查知喊同王必直等看明該典史與刑書孫帼盛亦聞聲趨至詢悉前情督同追捕無蹤禀經該縣勘訊差緝拿獲張馬兒一犯送　該縣訊供詳由兩司會呈經臣奏叅將該典史譚士紳革職拿問該縣李其滋革職留任並飭汾州府張楷檄委孝義縣吳殿錫覆勘相同委員守提犯卷來省審解提集研鞫據供前情不諱詰係乘間脫逃並無豫謀紏夥鬆刑賄縱情弊案無遁飾查例載犯罪囚禁在獄僅止一二人犯乘間穿穴踰墻因而脫逃並無豫謀糾夥情事原犯軍流律應加等改發者爲從發伊犁給兵丁爲奴又監犯越獄如獄卒果係依法看守一時疎忽偶致脫逃並無賄縱情弊審有確據者依律减囚罪二等治罪又律載不應爲而爲事理重者杖八十又例載覊禁罪應斬候重犯越獄脫逃　官獄宫革職拿聞留於地方協緝五年限滿不獲審無賄縱情事偶致疎脫者擬杖一百徒三年各等語此案張馬兒犯罪監禁不思安分守法輒敢聽從任受堂糾邀越獄同逃殊屬不法查該犯原犯係用刀扎傷小功堂弟張元善越日抽風身死依例擬流自應按例問擬張馬兒合依犯罪囚禁在獄僅止一二人犯乘間穿穴踰墻因而脫逃並無預謀糾夥情事原犯軍流律應加等改發者爲從發伊犂給兵丁爲奴例擬發伊犁給兵丁爲奴仍照名例改發極邊足四千里充軍係爲奴人犯到配後加枷號六個月左面刺改發二字該犯越獄同逃據供係在逃任受堂起意爲首旁無質証難保無避就情事應照例監候待質俟限滿逸犯任受堂有無弋獲再行分别辦理内監卒侯汝幅奉派看監犯並不小心防範以致斬候人犯任受堂　流人犯張馬兒越獄同逃雖訊係依法看守並無鬆刑賄縱情弊並於五日限内拿獲張馬兒一各尚有任受堂在逃百日限滿仍未弋獲亦應按例問擬侯汝幅合依監犯越獄如獄卒果係依法看守一時疎忽偶致脫逃並無賄縱情弊審有確據者依律减囚罪二等治罪例於在逃任受堂斬罪上减二等擬杖一百徒三年至配折責拘役刑書孫帼盛帶官監獄與專充提牢在監值宿者不同惟未能先事預防究屬不合應與更夫王必直外監村卒梁大溶均合依不應爲而爲事理重者杖八十律擬杖八十折責發落係公罪均免革役管獄官叅革汾陽縣典史譚士紳疏脫斬流人犯二名雖於五日限内協獲流犯張馬兒一名尚有斬犯任受堂在逃未獲應請留於地方協同有獄官汾陽縣知縣李其滋合力嚴緝均俟年滿逸犯有無弋獲再行分别照例辦理侯汝幅據供親老丁單應否留養查明另辦除飭嚴緝逸犯任受堂務獲究報並全案供招咨部外理合恭摺具奏伏乞皇上聖鑒謹奏奉硃批刑部議奏欽此○○李鴻章片再據湖北黄岡縣人監生劉國溎呈稱本年直隷被災甚重工撫需款竭力籌措實銀一萬兩解清兌收助賑不敢仰邀獎叙由籌賑局司道詳請核奏前來臣查劉國溎係記名提督劉維楨之子劉維楨帶兵多年戰功卓著屢次報効鉅欵渥荷　殊恩今其子仰體親心慨捐直賑好義急公深堪嘉尚近來賑捐收數寥寥待欵孔亟得此鉅資接濟禆助災賑非淺查部定賑捐章程銀至萬兩以上准其專案奏請　特旨給獎該監生劉國溎現捐銀數按照新海防例由監生加捐儘先卽選知府有贏無絀上年已故雲貴總督岑毓英之子監生岑春蓂捐助順直賑銀一萬兩經臣奏蒙特恩以知府儘先卽選劉國溎事同一律雖據聲稱不敢邀奬亦未便壅於上聞應如何破格優獎之處出自恩施特沛非臣所敢擅擬理合附片具陳伏乞聖鑒訓示謹奏奉硃批劉國溎着以在府儘先卽選欽此 
 
 

Page 11

 
 
[光緒十八年十一月十九日京報全錄]  
　　宫門抄○諭旨一道錄前○發抄硃批四道○東撫福奏梁山匪徒嘯聚滋事派隊悉數就擒分别懲辦摺○直督李奏命婦助賑請傳旨嘉奬片○又奏借充江南廣東差遣人員請改歸插補片○又奏保定省城開廠放米片○新撫陶奏據情代奏摺○總兵陳奏報調署海門鎭日期摺○護晋撫胡奏訊結京控案件片○十一月十九日工部鴻臚寺正藍旗值日無引見○烏拉喜崇阿果勒敏各請假十日○良培請假十日○松森續假五日○兆伯請假二十日○崇禮請假五日○召見軍機敬信許應騤孫楫皇上明日辦事後至南海皇太后前請安畢還宫○發抄劉坤一等奏蘇州各屬冬漕分别本折徴收奉　硃批户部知道欽此○又魯洪逹等補長江水師吳城營叅將等缺奉硃批兵部議奏單併發欽此○又武員借補章程仍請展限奉硃批兵部議奏欽此○又上海縣改爲冲煩疲難四字要缺丹陽縣改爲煩疲難三字要缺奉硃批着照所請吏部知道欽此○○尚書銜山東巡撫奴才福潤跪奏爲匪犯楊木等在壽張縣梁山地方嘯聚滋事派隊悉數擒獲就地分别懲辦出力員弁可否籲懇天恩俯准擇尤保獎恭摺仰祈聖鑒事竊照東省兗州曹州各屬民情强悍捻幅匪徒素多出没迭經奴才札飭各州縣營汛整頓捕務分行保甲嚴定盜案功過章程按委彚核分别懲勸並隨時函札頻仍諄諄朂勉雖各屬報獲盜犯併不爲少亦莫不從嚴懲辦而盜風終未盡戢本年閏六月間署是縣知縣王澂撥勇役赴鄉巡緝夜宿小路口旅店被匪挾讐殺斃勇丁三名搶去旗幟軍械馬匹勢甚兇悍經奴才派人密訪有匪首楊木楊魚頭董洐富鄭顯之王二盤楊壯各糾黨與在於該縣所轄之梁山夜聚晝散肆出劫掠梁山坐落壽張東平汶上鄆城四州縣周圍皆有村落樹株叢雜路徑紛歧平時最易藏奸向爲盜賊淵藪誠恐愈聚愈衆滋蔓難圖奴才密咨記名提督曹州鎭總兵王連三併飭曹州府知府毓賢不動聲色假以會哨爲名調集附近各防營帶領隊伍出其不意入山搜捕一面咨行記名提督兗州鎭總兵田恩來並該管道府督率地方文武及各防營在於各處隘口層層堵截王連三等布置已定卽於九月初二三等日親率勇丁進山分路兠捕該匪四散奔竄因隘口巡緝嚴密無路可逃先後將匪首楊木楊魚頭董衍富王二盤全行擒獲匪首楊壯格傷身死並獲夥匪郭黑等一百八名經毓賢督同委員訊明楊木卽楊玉樸楊魚頭卽楊得愛董衍富王二盤供認與格斃之楊壯在逃之鄭顯之王合年各糾夥黨時分時合迭次搶刦姦淫殺人放火擄人勒贖郭黑等二十四名亦各供認騐從楊木等劫掠擄人不諱俱錄供禀經奴才核明批飭照章就地正法梟首示衆其問隆喜等八十四名或甫被脅從或未曾上盜情尚可原均分别量予責懲飭令莊長人等保回管束予以自新搜獲被擄婦女給予親屬領回集聚賊產查明入官充公居民同聲歡呼地方安堵如常附山百餘村莊一律重編保甲選擇莊長甲長以後莊内如有盜賊潜蹤責成該莊長等隨時捆送倘再知情容隱察出願甘連坐取具切結備查現仍酌留副將胥明德管帶馬步勇隊三哨分駐壽張汶上鄲城三縣以資鎭攝其餘各營俱飭回防至所拿獲各犯無不身帶洋槍開放拒捕勇丁多有受傷該員弁等均奮不顧身踴躍用命卒能將首要悉數亦擒洵屬異常出力未便没其勤勞可否容奴才查明擇尤酌保以示鼓勵出自鴻慈逾格仍飭嚴緝逸犯鄭顯之等務獲究報所有梁山匪徒嘯聚滋事派隊將首要各犯悉數擒獲分别懲辦緣由理合恭摺具陳伏乞皇上聖鑒訓示謹奏奉硃批知道了仍着嚴緝逸犯鄭顯之等務獲究辦出力員弁准其擇尤酌保毋許冐濫欽此○○李鴻章片再查順直寳坻縣歴年被水民情困苦待賑甚殷通永道楊宗濂之母二品命婦楊侯氏於光緒十三年捐助冬賑銀一千兩十四年捐助春賑銀二百兩十六年捐助加撫銀三百兩十八年捐助急撫銀一千兩以上共捐實銀二千五百兩經該道遵奉母命隨時發交寳坻縣具領散放造報在案此項捐欵係該氏節縮衣食零星湊集並以救災情切不願邀獎據前署寳坻縣知縣袁遂現署寳坻縣知縣　肇鏕禀由籌賑局司道詳請核奏前來臣查順直各屬迭被災祲寳坻地勢低漥情形尤重楊侯氏樂善爲懷孜孜不倦屢次捐助賑需全活災黎甚衆士民至今感頌實屬好行其德爲巾帼中所罕見查捐銀助賑至千兩以上例得專案奏獎上年已故山東巡撫張矅之妻張蒯氏捐助賑米五百石合銀一千兩經臣奏蒙傳旨嘉獎楊侯氏捐銀較距雖據聲稱不敢邀獎究未便没其好善之忱合無仰懇天恩俯准將二品命婦楊侯氏傳旨嘉獎以資觀感出自逾格慈施理合會同兼營順天府府尹臣孫家鼐順天府府尹臣孫楫附片具陳伏乞聖鑒訓示謹奏奉硃批楊侯氏着傳旨嘉獎欽此○○李鴻章片再南洋　廣東各輪船前因駕駛乏人曾將北洋海軍實缺守備千總人員借允差遣仍留底缺派員暫署計共八員一時未便調回自應將該員等開缺改歸江南廣東兩省分别插補　出底缺北洋現有應補人員庶可隨時選擇叙補免致要缺久懸於南北各船操均有禆益據北洋海軍提督丁汝昌詳請前來臣覆核無異除分咨外理合開　附片陳明伏乞聖鑒訓示謹奏奉硃批著照所請該衙門知道單阀發欽此○○李鴻章片再保定省城四關每届冬令　廠放米以贍窮黎本年水災甚重各處貧民來省就食尤多自應照章籌辦已委員查核户口極貧大口每口給米三合小口减半其雖衆極貧而口多業少實在困苦者亦量爲調劑大口日給米三合小口减半卽於十月十五日起分門開設按五日散放一次所需米石在於採買賑米項下撥用其員役薪工運米等費由藩庫籌撥據藩司裕長詳奏前來除飭嚴督委員核實妥辦並咨户部查照外理合附片具陳伏乞聖鑒謹奏奉硃批户部知道欽此○○頭品項戴甘肅新疆巡撫臣陶模跪奏爲據情代奏叩謝天恩仰祈聖鑒事竊臣據署新疆巴里坤鎭總兵哈密協副將蕭元亨呈稱接奉行知署巴里坤鎭總兵湯彥和奉旨補授陜西河州鎭總兵所遺篆務奏委副將署理遵將哈密協事務交缷馳抵巴里坤八月初十日准湯彥和飭委署中軍遊擊朱德和將光字二十二號銀印一顆並文案卷宗齎交前來當卽恭設香案望闕叩頭謝恩祗領任事伏念副將三湘末質一介武夫自借補副將員缺以來兢愓維深涓埃未報復膺重任署理總兵渥蒙雨露之施益　冰淵之懷惟有殫竭愚悃矢愼矢勤凡　飭營伍鎭守地方各事宜隨時禀商撫臣提臣認眞辦理斷不敢以暫時攝篆稍涉因循以期叩答高厚鴻慈於萬一所有到任接印日期並感激下忱懇請據情代奏叩謝天恩前來理合據情代奏伏乞皇上聖鑒謹奏奉硃批知道了欽此○○調署浙江海門鎭總兵正任定海鎭總兵奴才陳永春跪奏爲恭報奴才調署總兵恭摺叩謝天恩仰祈聖鑒事竊奴才於光緒十八年九月初三日承准閩浙督臣譚鍾麟照會内開照得海門鎭楊岐珍奉諭旨補授福建水師提督其任海門鎭孫昌凱到任需時所遺鎭篆以奴才調署等因遵卽交缷定海鎭篆於十月十二日行抵海門准新授福建水師提督海門鎭總兵奴才楊岐珍將欽頒同字第五百九十五號關防一顆曁文卷等件飭委中軍遊擊張希順敬謹　送前來奴才當卽恭設香案望　叩頭謝恩祗領任事訖伏念奴才一介武夫毫無知識荷蒙簡放浙江定海鎭總兵在定一載未報涓埃兹復調署海門鎭總兵仰沐恩綸益深惶陳伏查海門鎭所轄陸路林深箐密奸宄最易潛藏洋面則港　紛歧盜匪尤能匿迹緝捕巡防均關緊要自　愚昧深懼弗勝惟自殫竭血訥力圖整頓遇有緊要事件隨時禀商督撫提臣斟酌辦或以期地方安監　面肅靖仰酬高厚鴻慈於萬一謹將奴才署理海門鎭篆曁交缷定海鎭各日期除恭疏題報外所有感激下忱理合繕　叩謝天恩伏乞皇上聖鑒謹奏奉硃批知道了欽此○○胡聘之片再前准部咨京控交審案件無論奏咨每年將已木結　目分　次開單具奏並摘錄案由註明交藩月日及未能審結緣由聲明咨部等因歴經遵辦在案兹自光緒十八年正月起至六月底止晉省京控舊管一起因原告在京咨傳未到致未訊結新奉一起現已訊結咨銷據署按蔡使俞廉三會同署布政使張汝　詳請具奏前來臣覆核無異除公咨查照外理合恭繕清單附片陳明伏乞聖鑒謹奏奉硃批刑部知道單併發欽此 
 
 

Page 12

 
 
[光緒十八年十一月二十日京報全錄]  
　　宫門抄○諭旨兩道錄前○發抄硃批四道○閩督譚奏審明知縣藉公科歛按定擬摺○直督李奏審明叩閽人犯按律擬辦摺○東撫福奏要缺知縣仍請以前次請補之員補授摺○總兵劉奏報署理定海鎭日期摺○十一月二十日内務府國子監廂藍旗值日宗人府引見十名兵部二十八名正紅漢二名廂白滿六名兩翼十六名○裕德由西陵回京請安○浙江總兵陳濟清謝恩○召見軍機福中堂陳濟清皇上明日卯正二刻至大高殿拈香○發抄楊昌濬奏胡榮春補商州協營都司奉硃批兵部議奏欽此○又安肅道何福堃赴任奉硃批知道了欽此○又請將被控之漢中鎭中營遊擊王金錫開缺查辦奉硃批着照所請兵部知道欽此○又延榆裕鎭左營遊擊常興因病出缺奉硃批兵部知道欽此○○頭品頂戴閩浙總督臣譚鍾麟跪奏爲審明知縣藉公科歛按律定擬恭摺仰祈聖鑒事竊查福建南靖縣已革例貢生簡贊年等呈控署知縣金玉堂派家丁朱二等赴鄉浮徴稅契銀兩一案經前督臣卞寳第飭司委員覆將署南靖縣事候補知縣金玉堂奏叅革職歸案訊辦欽奉硃批着照所請該部知道欽此轉行欽遵臣抵任後節次飭催兹據福建藩司潘駿文臬司張國正督同福州府知府唐寳鑑等提集研訊據原告簡贊平生員王洪珍莊騰飛同供縣官金玉堂派家丁朱二陳二稅書陳朝方等至伊等鄉内勒徴稅契銀六百九十一兩二錢各鄉被勒爲數甚鉅據金玉堂供稱光緒十五年六月署南靖縣事該縣地勢低窪一遇水漲堤岸每被冲塌向來借庫欵興修歸地丁項下分年攤徴歸補奏辦有案十六年雨水過多官堤坍損擬援案攤徴補修適上忙地丁先已徴解援就稅契帶徴補用契價每兩徴銀八分六厘四毫當派家丁朱二阮二王二陳二吳二稅書王錫福陳朝方分赴各鄉徴收朱二陳二陳朝方至簡贊平等鄉内收繳銀六百九十一兩二錢除例徴稅銀外計多攤銀四百五十一兩二錢旋被上控卽行停止並非浮收入已亦無縱容勒索等事詰以加徴契稅旣爲堤工之需何以先不詳明據稱原擬徴有成數再行禀詳現已自悔疎忽詰以卽派丁書赴各鄉徴收則浮徴必不止此數據稱簡贊平等住鄉離城較近甫經徴收卽被控告所收實止此數否則各鄉紳民均應上控何止簡贊平等三人等語復提家丁朱二陳二吳二稅書王錫福陳朝方隔别研究各供相符由藩司檢查檔卷該縣官堤被水借欵興修分年攤補咸豐六年曁光緒八九年均經奏准有案十六年該堤被水冲倒金玉堂所供尚非虚飾簡贊平因案被金玉堂詳革挾嫌具控牽扯各鄉被勒尤鉅似難憑信查訊已明應卽擬結此案已革知縣金玉堂籌修官堤並不先行詳明輒於稅契加徴銀四百餘兩雖稱因公欵不入已究屬擅自科歛除應申不申輕罪不議外合依因公科歛不入坐贓論折半科罪二百兩杖七十徒一年半律擬杖七十徒一年半係職官從重發往軍臺効力贖罪所有徴存銀兩由接任知縣撥作堤工經費稅書陳朝方王錫福家丁朱二陳二吳二等訊無勒索情事但稅契加徴並不禀阻亦有不合應照不應重律各擬杖八十分别折責革役家丁阮二王二在押病故據縣騐訊看役等無凌虐等弊應毋庸議已革例貢生簡贊平被南靖縣民魏椿呈控包庇命犯一案飭縣核訊另結無干省釋由藩臬兩司詳請奏結前來臣覆核無異除分咨查照外謹繕摺具陳伏乞皇上聖鑒勅部核覆施行謹奏奉硃批刑部議奏欽此○○大學士直隷總督一等伯臣李鴻章跪奏爲審明叩閽人犯按例擬辦恭摺仰祈聖鑒事竊查豐潤縣民人劉元溥以聚豐當夥孫憲章藉火隱匿當物刑書周景澤等賄串撥弄將伊父劉汝明凌虐斃命等情在道旁叩閽呈訴一案經刑部審供擬罪奏明解回直隷集証質究當飭臬司督同保定府審辦兹據該府朱靖旬審明擬議解司勘轉值臣駐津飭委藩司裕長代審無異臣覆加確核緣劉元溥籍隷豐潤縣與該縣宣莊聚豐當夥孫憲章蘇廣恩兵書王恩培刑書周景澤差役趙守珍曹振邦商人徐化龍均不識面光緒十三年十四年間劉元溥之父劉汝明將自已及轉借親友衣飾陸續當與聚豐當共四十四號當本東錢四百餘千十四年五月初九日聚豐當失火燒燬當物報經該前縣周晉堃勘明出示照例賠償劉汝明以孫憲章藉火隱匿伊家所當衣飾赴縣呈控周晉堃訊明僅止燒燬一號餘均存當劉汝明並未赴當取贖先行控告有意訛詐發交兵書王恩培看管劉汝明乘間潛逃赴省因病身死經清苑縣騐明關屬領棺劉元溥未經認領卽以孫憲章隱匿當物周景澤等賄串凌逼等詞赴州控經批縣傅訊嗣聞聖駕出郊聽從繼母劉董氏叩　閽呈訴由部訊擬遞回發交臬司周馥督同保定府朱靖旬審供前情不諱案無遁飾查例載聖駕出郊冲突儀仗妄行奏訴者杖一百發近邊充軍等語此案劉元溥呈控孫憲章藉火隱匿當物刑書周景澤等賄串撥弄將伊父劉汝明凌虐斃命等情現據訊明係誤聞傳言懷疑所致尚非有心誣告第於蹕路經由處所輒在道旁叩閽妄訴雖據稱聽從母命惟婦人與男夫卑幼同犯律應獨坐男夫應仍按例問擬劉元溥合依聖駕出郊冲突儀仗妄行奏訴例擬杖一百發近邊充軍至配折責安置差役曹振邦並無凌虐斃命情事應與訊無隱匿當物之孫憲章及並無賄串凌虐之兵書王恩培等均毋庸議劉汝明委係病故飭屬領棺埋葬被燒當物一號應由該鋪賠償其餘當秀久經限滿本不准取惟該當尚未變賣劉元溥亦願取贖姑准予限一月備價贖回以示體恤除備錄供招咨部外所有審明辦理緣由理合恭摺具奏伏乞皇上聖鑒勅部核覆施行謹奏奉硃批刑部議奏欽此○○尚書銜山東巡撫奴才福潤跪奏爲要缺知縣人地相需仍請以前次請補之員補授恭摺具陳仰祈聖鑒事竊照商河縣知縣楊一鶴病故遺缺前經奴才以候補儘先補用知縣楊建烈奏請補授旋准部覆該員由實缺州吏目得保知縣並非應升知縣之佐貳照例不准請補要缺應另行揀選等因奏奉諭旨依議欽此欽遵咨行到東遵卽督同藩臬兩司於通省現任簡缺知縣及曾任實缺候補並進士卽用現任佐貳應升知縣内逐加遴選人地均不甚相宜惟前次請補斯缺之候補儘先補用知縣楊建烈現年五十三歲順天大興縣監生由濟寍直隷州吏目報捐縣丞在任選用於同治十二年堵築侯家林大工出力保俟選缺後以知縣儘先補用旋經因病開缺調治痊愈捐免坐補原缺並免補縣丞以知縣留東補用光緒五年到省該員心地慈祥辦事誠篤歴年派委工賑均臻妥協現充遷民提調相宅闢基不憚勞苦來河绵亘七州縣出沮瀆而登袵席者已二萬餘户深得沿河民心商河縣一缺不特地方政務殷繁境内徒駭河修防尤關緊要如得該員治理旣民隱之克孚復工程之熟習實於河工地方均有禆益該員曾任實缺州吏目雖非應升知縣之佐貳部臣議駁自係恪守例章但奴才爲地擇人無有過於該員者不得不覼縷續陳據藩司湯聘珍臬司松林詳請核奏前來合無仰懇天恩俯念員缺緊要准以候補儘先補用知縣楊建烈補授商河縣知縣期於要缺有禆如蒙俞允嗣後不得援以爲例該員係候補知縣請補知縣銜缺相當毋庸送部引見亦無庸聲叙叅罰合併陳明謹恭摺具陳伏乞皇上聖鑒訓示謹奏奉硃批吏部議奏欽此○記名提鎭署理浙江定海鎭總兵官奴才劉祥勝跪奏爲恭報奴才到任接印日期叩謝天恩仰祈聖鑒事竊奴才接奉閩浙總督臣譚鍾麟行知奏委署理浙江定海鎭總兵嗣缺奴才交缷防營事務由杭州省城起程赴任於光緒十八年十月初十日行抵定海廳城正任定海鎭總兵陳永春將欽頒嘉字六百四十一號關防一顆王命旗牌五面杆付並節奉上諭書籍火牌文卷等項差委署標下中軍遊擊彭芝蘭賫送前來奴才當卽恭設香案望闕叩頭謝恩祗領任事伏念奴才湘楚庸材毫無知識於咸豐三年投効戎行攻剿髮逆始則從征湘鄂繼復轉戰金陵及安徽江西等省疉克各城濫膺保薦並蒙賞給酋勇巴圖魯勇號留於兩江補用嗣因凱撤於同治十二年間前來浙省歴奉委署楚軍永陸各營旂經前任浙江撫臣衛榮光於薦舉將才案内仰沐鴻施着交軍機處存記　有提督總兵缺出開列在前請旨簡放惟是從軍三十餘年深漸韜略榮諳馳驅勉効兹復署理定海鎭篆渥荷陛恩之逾格實頂感以難中查定海地屬南洋孤懸海外爲浙省鎭海門户禦侮最爲切要奴才惟有殫竭愚誠益矢勤愼督飭將備以下各官將操防巡緝事宜實力講求認眞整頓仍遇事禀商督撫臣遵照辦理俾臻妥協斷不敢以暫時權篆稍涉因循以冀仰答高厚鴻慈於萬一除循例恭疏題報外所有奴才到任接印日期並感激下忱理合恭摺叩謝天恩伏乞皇上聖鑒謹奏奉硃批知道了欽此 
 
