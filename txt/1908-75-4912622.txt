# 1908 - 75 - 4912622

 

Page 1

 
 
   
 
 

Page 2

 
 
[上諭]  
　　二月十九日奉 
　　上諭江南狼山鎭總兵員缺著李祥格補授欽此 
　　旨杭州織造仍著彬格接管毋庸更換欽此 
[宮門抄]  
　　二月十九日召見軍機崑源呂珮芬唐紹儀 
論說 
[租界禁烟議案之感言]  
　自去年五月十二日禁閉烟館以後。上海士夫。延頸以望租界之踵行者。蓋有年矣。當其時雖有西人之倡義。敎會之運動。議院之公論。首相之公文。而綜其結果。終須取决于工部局之年會。由是上海士夫。側耳以聽年會之議决者。又有年矣。乃望之旣久。忽於昨日發布七月一號（六月初三日）减少四分之一議案在吾儕觀之。方謂西人審愼遲疑。不肯驟然禁絶。將使租界污點。多留幾年。華人烟害。多受幾時。是爲西人反對禁烟之一證。然而聽其詞。玩其意。彼之所以多所藉口。審愼遲疑者。自有其不信華官不信華人之意。溢於言表。故必先爲之破其疑。而後閉歇烟館問題。可得而解決也。 
　　彼會塲議案。洋洋千言。扼其藉口之大端。總不外乎中國禁烟不力之數字。中國自奉詔禁烟以來。雖有减十種，辦官膏，懲官員，種種方法。而目的則重在閉歇烟館。一若烟館已閉。而十年禁約。即可實踐者。不知規則不立。家自爲食。即使烟館盡閉。亦仍無永絶根株之望。日本在臺灣之禁烟也。手段嚴厲。辦法詳愼。經歴十年。風淸弊絶。非僅拘拘禁歇烟館一途。爲拔本塞源之計者。爲今之計。亟宜上下一致。民民同心。羣心禁烟爲絶大要政。一面鈎稽烟籍。統計吸食多寡之總數。一面官設專賣。限定土藥洋藥之銷數。又於其間嚴查私設。使内地已閉之舖。不復敢暗售燈吃。城市旣盡。繼以鄉鎭。官力不足。輔以紳民。如是而奉行實際。不尚虚文。外人雖狡。亦將無所藉口。而帖然就我之範圍。尚何租界烟館之足憂乎。此以禁烟廣義言。須先破其疑者也。 
　　且租界大小烟户。多至一千九百餘家。燃燈設榻。領取捐照者。非他人。皆不肖之華人也。呼朋引類。吹嘘毒氣者。非他人。亦皆不肖之華人也。華人不能自禁。至欲迫外人之禁。已爲可恥。乃外人不肯驟禁。且欲徘徊觀望靜。待内地之禁絶。然後言禁。天下可恥之事。孰有甚於此者乎。夫租界設 
 
 
 

Page 3

 
 
館之人。利源所在。固無法以使之自禁。涉足烟館之人。大癮所在。亦無從而令其自禁。吾所希望者。則在于内地之烟館。内地烟館之禁絶。通都大邑。查察易周。若窮鄉僻壤。耳目不及之地。責成地方官督同紳士。明查暗訪。獲案重辦。蚩蚩愚氓。决不敢以身試法。内地旣禁。無予人以可攻之隙。而後租界西人自。不得託故遷延。而有全數禁絶之一日。此以禁煙之狹義言。亦須先破其疑者也。 
　　總之今日上下。皆知烟館之不可不禁。而上海租界。但减少四分之一。留以待内地之情狀若何。以爲進止。則中國當上下交警。引爲極大恥辱。於此一二年中持之不懈。務必有以堅其信從。而逹我租界禁煙之宗旨。此爲正當之辦法。無取乎甹國之言。苛責外人也。至進崦求其禁烟之根本政策。則尤在統計吸食人數。洋土藥銷數。以踐十年之約。若僅禁絶烟館。任令家食。將來土藥之減種。不得實在。進口之洋藥。能保其不起交涉乎。此則對于禁烟議案。不勝有無窮之感慨已。 
專電 
[電一（北京）]  
　　東督徐世昌密保錢能訓周樹模請以巡撫記名簡用奉旨允准 
[電二（北京）]  
　　徐世昌程德全會奏安置旂人辦法官給地二方兵一方奉旨知道 
[電三（北京）]  
　　唐紹儀奏對稱旨决不回奉 
[電四（北京）]  
　　資政院調汪榮寳俾壽趙炳麟章宗祥曹汝霖程明超帮理開辦事宜 
[電五（北京）]  
外部電致滬道梁如浩事繁速來勿庸請假 
[電六（北京）]  
　　農工商部奏陳列所被焚所失約值一百五十萬奉旨知道 
[電七（北京）]  
　　十七日旨派那桐梁敦彦密拿高爾口鍾口已押解大理院密訊聞有禁錮消息 
[電八（北京）]  
　　郵傳部存欵章程部中不肯全認虧耗尚未定議 
[電九（北京）]  
　　駐京日使因粤人調查日本商品欲謀抵制向外部交涉 
緊要新聞 
[續紀姜軍馬隊騷擾情形安慶]  
　　姜軍馬隊經過滁和兩州境騷擾情形已誌前報茲接另一訪員來函與前報所紀互有詳略特再節錄如下 
　　初七日姜軍馬隊由滁州行經全椒縣紀律廢弛沿途騷擾鄉民誤爲匪亂紛紛逃避富者棄家遠遁貧者乘機搶奪其老弱廢病不能行動因而自盡者不一而足倉皇失措情形與昔年粤匪之亂殆無以異 
　　全椒縣聞警當將四城緊閉聞該縣令竟避不敢出外間遂疑爲逃遁 
　　全椒城外義渡船因人多沉溺淹斃百餘人而爭渡者仍紛紛不已 
　　全椒與和州相距約百餘里未及崇朝而和州全境已爲之牽動居民驚慌一日數起 
　　距和州四十五里之濮家集鄉民聞耗持衣物以付質者絡繹不絶因是人心愈亂全鎭罷市 
　　鄉民逃至距濮家集十五里之石跋河方圖憩息忽有匪至之謡於是有將幼孩抛棄河濱者有投河自盡者有因擁擠落河溺斃者綜計不下三四百人 
　　初八日上午鄉民逃入和州城城中因之大譁至下午風聲愈緊合州罷市州牧陳直刺親臨四門勸諭居民毋得輕舉妄動并派勇梭巡彈壓人心稍定 
　　全椒至和州各市鎭罷市者共十餘處 
　　由西梁山渡江至新洲向來渡資僅十餘文初八九兩日竟漲至本洋一元而渡者愈多 
　　日來人心尚未大定聞仍有預備乾糧摒擋家具作避難計者州牧因出示安慰 
　　事後調查起衅原因蓋有兩端一因姜軍紀律不嚴沿途搶奪强悍凶猛 
 
 

Page 4

 
 
令人可畏一因異服異言鄉民少見多怪遂疑爲匪徒相率逃避云 
蘇浙防匪彚聞 
[詳紀余孟亭訊供情形]  
　　梟魁余孟亭拿獲解省情形已紀昨報現悉該梟先於三日前在靑浦城外某茶肆啜茗經胡昌寳游戎麾下張啓雲窺破尾隨其後見其投土地廟借宿遂囑修補鐵鍋之李某赴金澤鎭報知蘇捕營艙長徐大由徐轉邀蘇捕營砲隊敎習劉某偕赴該廟由張於柴堆中搜出當以手鎗擬擊該梟即向拱手云恭喜汝等升官發財毋庸動手我余孟亭非懦夫隨往可也迨十七日解抵省垣在胥門馬頭登岸卽換肩輿舁至藩署該梟猶給輿夫銀四角輿夫向之爭加該梟微笑曰汝等能將我復抬出城當給洋銀四元我今番係末次入城汝等尚欲爭論耶言已大笑迨瑞方伯升堂提訊該梟大踏步上堂口稱罪犯余孟亭叩見欽差大人方伯問汝係余孟亭乎答稱是方伯令左右賞以茶點問其入帮迄今所犯各案答罪犯自去年在秀水縣獄逸出三月二十八日到震澤鎭時適夏小辮子江北阿四夏竹林等併帮之際公舉罪犯爲總頭目罪犯遂與約法三章以刦富濟貧爲宗旨不許騷擾鄉民不准妄殺無辜不許奸淫婦女一面則劫水師以報讐搶局卡以示威故起首卽焚劫鹽捕中營沈葆義之坐船并刼局卡及各處典當富室方伯問與營中對仗幾次答稱與江浙兩省水陸各軍大小二十餘戰從未一敗蓋罪犯有三不戰（一）地勢不合不戰（一）營兵過多不戰（一）無退步不戰問楓涇之役若何答楓涇爲潮水之河在罪犯定不許戰奈夏竹林欲刦新軍鎗械驀地開仗罪犯雖在後面大聲喝阻一時勢如潮湧不能遏抑致遭大敗當時衆弟兄以誤於夏竹林一人故將其開鎗轟斃今夏屍背有鎗創者是其明證也問此次意欲可往答實因弟兄輩不遵調遣如夏小辮子之奸淫婦女無惡不作罪犯屢勸不聽當以似此行爲不久必爲所累因將坐船送與江北阿四獨自一人擬赴杭州削髮爲僧以自懺悔問現下尚有幾人答大頭目四人（名姓已見昨報）老大五六十人問其地名答大人殺罪犯可矣此輩碌碌何必追究問軍火何來答由小西洋購來每次貼送到費銀二百五十兩問由何號洋行購運答係派小老大定購不知何行問遇見徐統領不戰而退何故答徐爲人誠實寛厚待人同鄉之隸其帳下者甚多故不與爲難問爾現在尚有心事乎答吾身已毫無罣礙惟養育之恩未報去年曾寄一百五十金回家未知曾否收到此心殊覺抱憾耳方伯得供飭釘鐐發吳縣收禁再奪 
　　又另一訪函所載供詞與前函稍有詳略今去其重複者節錄如下十七日瑞方伯親督局員提訊余孟亭據供雖爲帮中頭目從不肯爲姦淫擄掠之事惟以領帮販賣私鹽爲業從前曾有徒黨獻一民婦飭令送還該徒等以無處可送還爲詞余遂給洋三百餘元釋令該婦女自行回家又前次曾在浙省地界某鄉捉獲凌得勝及其手下人共七名由余親自提訊手下徒黨皆在兩旁站班凌得勝等跪地哀求饒命當即仗義全數釋放且我帮中亦有犯法規條輕者責籐條或軍棍倘有强詐强搶等事則插耳箭如敢殺人放火即行斬首以是人人不敢胡爲與尋常匪類大異方伯問以搶刦小輪案供稱並未同做亦不知何人所做又問以楓涇一役據供是日亦未在塲方伯以其所供顯有狡避發吳縣收禁内監至十八日仍飭淸鄉局提案從嚴審訊 
[梟贓充賞剿匪軍士]  
　　江南三十五標新軍前在楓涇獲勝一役抄檢梟黨巢穴獲有赤金一百二十兩眞珠一斗業於前日封解來寗經江督端制軍大加慰勞並將該金珠頒發該營管帶著平均分賜全營兵弁以昭激勸 
[梟匪約期開仗警聞]  
　　嘉湖統領徐恊戎日前報告瑞方伯謂浙之嘉善縣境現有梟匪投函各營約期開仗冀圖報復請飭各屬營縣協同往勦方伯接函立札飛划蘇捕巡防各營迅速派撥師船駛往會防一面札行江浙各廳縣一體會營嚴加查緝 
[派兵駐防滬寧車站]  
　　江督端午帥以江浙梟匪迭經札行各營縣竭力痛勦惟滬寧火車現可開至鎭江難保無擊敗梟匪潛坐火車爲逃逸之計特札滬鎭兩道迅即移營派兵駐防車站每於火車開到兩頭搭客上落之時嚴加稽查遇有面貌兇惡形跡可疑者即行拘留究詰果係匪徒立即拿辦毋稍疏縱 
[台州學界上撫藩學憲電（爲敎士毁學案）]  
　　杭州撫藩學憲鈞鑒報載出主敎致寗道函似即山係敎産閱之駭極查條約只准行敎交涉　重證據前辦毓材時李敎士好善襄助並有致海防府函去歲又有致許鄧太守函叙推還本地自辦等語確證况該校經費由本地東山時中兩義塾及網捐局取給毓材捐簿與各衙門成案具在李敎士所謂不取地方分文者何指簽字者何人懇迅飭洋務局向法領事嚴明交涉以保國權而防意外台州府闔局中小學堂勸學所敎育分會公叩 
[納稅西人會議租界禁烟情形（續）（昨）（報）]  
　　工部局董蘭台爾又曰譬如三四年之間烟館已經閉歇而中政府不能革除鴉片另設一鴉片專賣局於時租界之傍將别成一寛廣之四馬路不受警察之監視或者另受他國領事之庇護而他國與中國之條約吾人尚難測知此種情形有非吾人夢想所及者且吾人對於昔日之事更不能不置之不問如彩票一項爲租界所嚴禁者今則租界以外中西彩 
 
 

Page 5

 
 
票行消甚盛更有言者中政府於革除笞刑之舉内地照舊獨以租界爲各處之試驗地實使吾人受累不鮮然則吾儕有何證據預料華官必不以租界爲試驗禁烟之地耶中政府旣無辦事之實際故吾儕於監察烟館執照之外不能多所作爲惟有待鴉片消路之斷絶至無需此監察而後已耳自預算案發佈以後遠近函件不知凡幾其内容已刊於本局每星期之報告當爲諸君所共見今所謹陳於諸君之前尚待决議者係按照英外務大臣之訓示而定其辦法當爲本地敎會中多數所贊成也按本局所接英政府之訓示其大意欲吏本局勿步華官之後塵當在華官未行之前以激厲之是以本局將原議減少百分之十與十五者增爲百分之二十五設此後無有不便之事故再當續行減少也前英公使與總領事照會本局之文内稱苟工部局能即刻設法逐漸閉歇烟館并禁制私宅中聚衆吸烟之舉則更可以證明工部局輔助中政府禁烟之意見云云所以本局議於西七月起減少百分之二十五隨後六個月内注意察視中國一方面禁烟之動靜苟其有効可覩則於下屆年會時報告情形續行遞減之法本局所議政策擬於二年之間全行禁閉前於復敎士公會函中已詳言之惟吾儕殊不能以租界治理之事件束縛本局繼任者之手足故中政府苟能永持禁烟之策實有効果則本局所議之法或可漸有結局也本局讀敎士公會往返商榷之函件覺其持論平允知其人必深知關係租界警察之困難情形而熟於情勢者非同敎會之高僧所談高尚之理說如倫敦某敎士所謂上海城内烟館已盡停閉而租界中尚公然開設殊爲可恥云云則尚未知底藴也彼終身主張禁烟者料不以此議案爲然今敎士公會無所反抗蓋渠亦明知本局之爲難情形也如印度香港兩處若將鴉片禁絶於其財政必蒙莫大之影響今租界之所難者財政之關係小而治理之關係大故今日所呈請諸君議准者絶非爲財政問題而起也本局所收入欵年共二百五十萬兩今烟館捐照所入不過七萬兩是區區者有何關係禁烟之事一經興辦彼營此業者必有困難故此舉必當逐漸施行今僕尚有告於諸君者當知租界情形與他處不同若謂他處租界城市全已閉歇而上海租界亦須照辦誠爲無識之論是以本局謹請諸君逐漸解決並許繼任局董再籌推行之法俟一年之後再行决定可也 
　　次由李德立君起言請於議案後增添數語即謂「工部局當豫備於一千九百九年十二月三十一號或更從早將租界烟館全行閉歇」次由同孚洋行西孟君贊成此議隨有敎士公會會長彭飛爾特牧師及福開森均極贊成彭飛爾特並力請主席認可此議而總董蘭台爾不以爲然請諸君公决計贊成此議者一百二十八人反對此議者一百八十九人由是李德立增加之議即作罷論蘭迨爾之原議案遂當衆通過 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
畫史分類新聞政界 
[巡士之絶無僅有者南京]  
　　寗垣南路二區巡十李中賢因拾得洋商借約給還原主一事經巡警路工局詳請江督俯賜奬勵奉批謂此案現准日領船津來函申謝核與所陳情形大略相同該總副監等辦理金陵警務能使所屬巡警拾得洋商千元借約並領事印證書竟立時呈送到局得以給還原主具見督率有方深堪嘉許該巡警李中賢恪守警章力求名譽應即援照鎭江成案奬賞六品頂戴功牌並銀牌一面銀洋一百元及金花紅綢等項候飭傳來轅具領照案游行街市以爲各巡警觀感效法之標準至該管區官彭光濬巡長羅先佩應各給予記大功二次由局註册以示鼓勵仰即遵照（諟） 
[擬改磁捐爲官督商辦安慶]  
　　安省磁捐自前年改爲統捐後辦理仍多未善現牙釐局詳請皖撫擬改爲官督商辦當奉馮中丞批示云自銅元暢行制錢極絀何得尚有釐捐名目此應革除者一以江西磁器皖省過境收捐而代收湖北旅甯學費於義未合應革除者二此次改爲官督商辦一切辦法亟應設法整頓以收裕餉恤商之效其局董黄錫恩康文漢姑准暫仍其舊以資襄助設有不實不盡之處即行禀請撤換果能収數暢旺商情允協仍可接辦仰牙釐局轉飭遵照並候委員督辦以期稽核（孔） 
[皖撫不以開辦産行爲然安慶]  
　　安徽牙釐局詳請皖撫擬設立田房産行由商民請帖承辦奉批謂所擬田房産行章程十條非不詳盡惟産行之設無非爲稽查漏稅起見本部院前在藩司任内曾擬定改用三聨單官契紙章程將該紙由司蓋印編號頒發各州縣發交各團董保收存並由各該州縣分立循環簿各一本分别挨號開列聽民就近領用即責成各州縣認眞稽查在案查向來産行大都地方喜事者承充藉端需索無所不爲民間買賣田房凡用白契或隐瞞契價必給私費若干是産行之設不惟不能稽查而且代爲隱匿於契稅無補絲毫於民間實多一蠧仰該司道仍查照本部院前在藩司任内所訂章程責令各該州縣實奉行毋得視爲具文庶於契稅稍有裨益所請著無庸議（孔） 
[法政學堂敎員聘定湖北]  
　　湖北法政學堂准於四月初一日開辦所有各項敎員執事員司均經鄂督先後派定惟敎育行政學一科需請日敎員担任刻聞已由監督邵太史延定山澤博士充任（夫） 
[餉需改撥存契雜欵安慶]  
　　安省奉部撥補江蘇釐金共銀二十八萬七千兩當由藩司查明有着之欵認籌不計外其無着之减平等銀二萬七千兩實係無從籌補即經皖藩詳請奏咨免予提撥在案現皖撫馮夢帥准度支部咨復以該裁兵節餉減平等欵旣稱係屬無着之欵自應改將該省征存契雜稅項下如數籌撥以應要需（友） 
[奏奬勦匪出力人員湖南]  
　　湘撫岑嶤帥近將勦匪出力各員會同鄂督專摺奏請分别奬勵業已奉旨交部議奏矣（敏） 
[裁併釐卡之計劃安慶]  
　　舒城縣黄紳書霖等具禀皖撫請將舒邑旱道七卡一律裁撤其沿溪六卡請嚴定界限只収溪内船筏載貨之捐不准違例苛收旱捐等情當奉批示云據禀已悉勒捐苛収釐卡積習自應嚴行禁革以舒民困禀稱該縣水旱卡設有十三處之多旣無大宗物産其捐及肩挑貿易亦勢所必至仰牙釐局查明各卡是否均係有案并即籌劃如何酌量裁撤歸併之處迅速詳復飭遵（女） 
[魯省購鹽數目山東]  
　　東海關道何觀察秋輦因兩淮鹽場减收不敷分布奉旨由東省購辦以資接濟當即札委謙順銀號總理萬庚虞君赴各鹽灘購買運送該省前在威海寗海州一帶已買三千餘萬斤 
 
 

Page 11

 
 
近由來靑派人向陰島迤北各灘購運以足四千萬斤之數刻已將次報竣矣（爲） 
[請奬賑撫出力員紳湖南]  
　　湘省衡永一帶前年水灾情形甚爲可慘經地方官紳竭力渡救一面倡募巨欵籌辦急賑並籌給耤朱耔種曁採買轉運設局賑糶切實淸查分别散放及分途彈壓不准滋擾地方得以安靜現衡永郴桂道譚芝雲觀察啓瑞查明在事出力員紳按其勞勩分别擬奬開具淸單詳請湘撫岑嶤帥懇予奏請給奬以彰朝廷軫念灾區奬勵賢勞之至意（古） 
[寗省財政局之近狀南京]  
　　美國飛利濱本年二月舉行運動歡迎賽會江督派委岳丞昭燏前往當飭財政局先給川費銀三百兩事後實報實銷南京基督書院畢業生李汝宏禀准江督赴美留學已飭由財政局撥發川費洋四百元兩江師範學堂推廣學額業經該堂監督出示招生考取在案現在詳准督帥飭財政局每月添撥經費銀四百四十兩又開辦添置什物銀八百兩財政局會辦吳觀察學廉近因已有釐局專差薪水尚堪敷用將財政局月支夫馬銀一百五十兩禀明不再領江督以觀察損已益公淸廣自矢准其所請以成其志（因） 
交涉 
[日領擴充租界之預備安慶]  
　　皖撫准江督咨開日領事擬先定約將蕪湖曠地預留基址爲將來擴充日本租界等因馮夢帥當即轉飭蕪關道查照辦理 
[延聘洋員督修電燈鎭江]  
　　鎭江大照電燈公司現與工部局議定由滬延聘著名洋員一名督理租界堅桿掛綫各事又將華界沿路桿綫大加修理以利行人（射） 
[飭廢自來水公司借欵合同鎭江]  
　　鎭江自來水公司本由孫傅湘觀察任廷琇都司承辦詎任於去歲在上海暗與比商訂約借欵現鎭道劉襄孫觀察奉江督札飭移知孫道務將與比人訂立之合同磋商作廢免啓外人干預等情故該公司一時尚難成立云（射） 
軍界 
[選送留學法國學生江寗]  
　　江南陸軍小學堂辦理以來成效卓著近江督接法國來文欲於陸軍内挑選數人留學法國午帥以前遊歐洲知法國陸軍尚占優勝特諭總辦選高等學生十人考取四名資遣啟程一面造册逹部（十） 
[鎔化舊砲改造農器安慶]  
　　皖省軍械局舊有鎗砲均已霉銹不堪應用現皖撫馮夢帥札飭製造廠提調將此項舊砲一律鎔化銅斤改造農器業由該廠遵照辦理矣（孔） 
[陸軍測繪學堂遷移南昌]  
　　江西測繪學堂係附設於陸軍小學堂内現因陸軍小學添招三班新生講堂校舍均屬不敷總辦吳觀察介璋已據情禀奉贛撫於本月初十日移至天燈下地方開辦（羊） 
[整頓香新海面防務廣東]  
　　香山新會一帶海面素爲海盜沙匪出没之區現經當道飭行該文武認眞整頓水陸防務並將雷兌鐵城宣威各兵輪酌定地段周歷沿海各沙分頭巡緝嚴密搜捕以保治安（如）學務 
[敎育總會移駐皖省安慶]  
　　安徽敎育總會移皖移寧屢議未决現該會會長洪思亮等擬遵照部章將總會移駐皖省江寗則設立總會事務所公舉副會長兩員一駐安慶一駐江寧業已據情禀奉提學司批准並刊發該會關防以昭信守（令） 
[圖書館勘地興築南京]  
　　江南圖書館所購杭州丁氏藏書暫借七家灣自治局庋存現經江督勘定龍蟠里前惜陰書院舊址（今爲江寧官立小學堂）改設圖書舘即由隙地築藏書樓兩楹以備遷徙小學堂則另由財政局籌給兩萬金擇地建造（小） 
[八旗第一女校之成立南京]  
　　金陵女學尚稱發逹現又由戴君茀亭創辦江寧八旗第一女學禀准督憲每年籌欵六千金業已部署略定擬於廿四日開校（小） 
[常郡女學之近况常州]  
　　常州粹化女學校音樂敎員劉君翰雲近擬附設音樂傳習所專收女生每星期日敎授四小時課程分甲乙二科甲科唱歌風琴乙科樂典簡易複音學費每科四角願兼習者各聽其便又爭存女學校擬附設藝術專科延請上海天足會楊錦襄女士教授洋繩編物造花織巾等科課程每日二小時月脩每名每月六角（木） 
[頒發學校統知簿常州]  
　　武陽勸學所昨奉蘇州毛提學頒發學校統知簿四十册當由總董徐果人君分給各學堂令將堂中敎員學生科目及學生實到若干名每月曠課若干時按式塡冩以憑稽核（同） 
[師範學堂開校誌盛温州]  
　　温州師範學堂監督學生額定二百名去臘僅考取一百四十名今春續行招考取定正取卓識等十五名中取張威等二十名次取胡崧等二十三名續備何樾等二十九名於本月初十日開學府縣各官偕監督郭君即登台報告過去之歷史與未來之辦法復由啟廸齋太守尹溦甫大令余小泉太史及各敎員挨次演說觀者如堵頗極一時之盛（川） 
[學堂撥欵之分布湖南]  
　　湘省龍陽縣師範學堂監督陳紳景湘等擬將師範學堂屠捐撥歸四鄉蒙學即以小學租捐撥入師範學堂及常德府中學堂應用禀奉當提學司批縣查明禀候核奪（水） 
[考送學生江西]  
　　贛省城内官立高等學堂及初級師範等各學堂現擬開辦高等本科及師範完全科所有各屬及就近各堂申送到省頗不乏人林貽書學使即於本月十二日在署扃試撥入肄業（工） 
實業 
[咨飭整頓閩省茶業厦門]  
　　厦門道奉閩省財政局札開准商部咨查閩省向以茶紙爲出口大宗近年銷路銳减實因製造不得其法亟 
 
 

Page 12

 
 
宜改良加意研究力圖進步庶可挽回利權茲將應行研究者開列於下（一）開墾（二）揀種（三）晾曬（四）燻焙（五）土宜（六）培植希即轉飭各茶商遵照辦理等因准此相應轉咨查照云云現劉子貞觀察已分飭各茶商一體遵照（雲） 
[調查存土實數漢口]  
　　漢口擬設官膏專賣局久無成議現因政府與英人磋商就緖仍擬舉行故巡警道會同江漢關道札飭漢口各警局區委將所轄地段内各土莊存土數目調查的確以便籌欵購買 
[商會請撥津貼漢口]  
　　漢口商會總協理以所籌四等捐欵尚難使用特禀請鄂督轉飭江漢關道於雜欵項下撥給津貼（水） 
[禀辦飢民習藝所湖北]  
　　湖北施南府地方近年大飢雖經撥欵賑濟仍無益於事現該府雙太守松如特將郡城内之普應寺改辦飢民習藝所購備手工各機招集飢民學習業將辦法禀報鄂督立案矣 
雜記 
[旅鄂黔滇會館之裝潢湖北]  
　　旅鄂黔滇兩省人爲數極少共設一雲貴會館以聨鄉誼近聞陳筱帥調任鄂督大書五色紙報條二十餘張張貼於會館内其值年會首督右游擊王仙舟又以會館中之花廳狹小鋪陳亦不雅觀連日雇工重新翻造另購西式器具舖陳以俟筱帥蒞鄂時藉壯觀贍（水） 
[公園經費之募集南京]  
　　金陵議築公園一事久經端督籌度一切惟需欵極鉅近又面諭藩憲繼方伯學憲陳宗師佈發傳單邀集紳商學界於十五日在商務局會議勸令集欵是日由孫雲亭觀察先籌一萬元以爲提倡惟綢緞兩業私議謂金陵興辦新政凡有集欵每以商界爲多而商界又以綢緞業爲最此次築造公園商界籌欵事宜須由該業爲首領云（必） 
[給奬巡官破獲正兇蘇州]  
　　蘇垣桃花塢眞姓家被殺三命一案正兇周王氏李金寳二名業經訊明正法現蘇撫陳中丞以北路巡官顔令及中路巡緝隊方弁於此案發覺後即能破獲洵屬勤能應各奬給儘先委署一次以示鼓勵當即分札藩司中軍註册備核（眞） 
[委員勒捐激成罷市蘇州]  
　　元和縣收發處委員文慶嵩日前奉委至陳基鎭辦理團練詎文到鎭後硬勒各店舖每月捐錢二千或三千文不等稍有資本者則倍之併縱容差役人等闖入良家聲稱拿賭以致合鎭譁然初十日該鎭遂一律罷市旋經鎭董王君向各店鋪竭力開導始得照常貿易（問） 
[繆太史暫緩入都南京]  
　　繆筱珊太史奉召入都前已定於三月中旬啓行後以左臂患風呈請江督展假大約一動不如一靜一經入京恐所得不如所失故猶遲遲未發云 
[安徽旅浙同鄉會續誌杭州]  
　　十五日爲安徽旅浙向鄉會舉行成立大會之期官商軍學界同鄉及來賓到會者約有三百餘人午後二時開會學生奏軍樂先由朱志瀛吾報告成立公推高懿臣爲主席提議推舉會長當經舉定李蠡蒓侍郎爲正會長並以前所公舉官商學三界代表楊伯新高懿臣二觀察吳博泉太守爲副會長並添舉甲商汪子榖爲副會長全體贊成又投票選舉評議員十人斡事員四人書記員二人會計員二人並舉定各業商董次提議開辦經費由高懿臣君倡捐共集三百餘元次由韓君少如演說大旨以愛國須先愛鄉欲合群競立須先振興商業研究實業新理改良本省製茶樹藝各法六點鐘散會 
路股報告 
[正義鎭認蘇路股份花户淸單]  
　　王葆年同泰祥王儀之謝松泉孫康王順卿孫綠岑于指南沈承琦劉仲亭李靜波周錫範陳思虞李芝舫周澹如高鳳逸以上均兩股 
　　余仁甫李子然沈培培趙琴甫周質甫孫雍和江錦甫以上均三股沈友芹馬培基沈世美沈杏亭以上均四股王調叔方祥興王逹之錢福鈞陳鼎盛馬公茂言佩靑高少卿趙魯齋趙靜瀾馬增鑣馬泳茂趙新之楊義棠王飲和馬振棠朱綏我葉鴻祥馬公遠屈初伯殷啓藩以上均五股 
　　吳石　言士淸朱鐵花言吉記高渭池以上均六股朱瑞伯七股陸鳳溪一股陳葆畬周以復陸應藩張綬臣王云銀趙岑記朱復德以上均十股 
　　龔季舫十三股薛永茂十五股沈硯裝十股馮士良二十股趙横記二十五股趙松記二十五股趙恒記五十股趙義記七十股 
[淸談] [  泖浦四太郎]  
　　善哉中國灰心之政策 
　　自蘇杭甬借欵之約押而國民一灰心矣。自二辰丸私運軍火之案結而國民又一灰心矣。而政府方自誇其手叚之剛强。且自以爲得計也。曷不内觀於粤省之人民。 
[粤督]  
　　粤督張安帥因二辰丸之失敗。自憤身任封疆。毫無補救。堅請開缺。其灰心者一。 
[管帶]  
　　管帶吳敬榮。查獲私運軍火。未蒙奬賞。而反摘頂出差。其灰心者二。 
[粤商]  
　　粤商因二辰丸之結果。開國恥會。立死絶會。其灰心者三。 
[華僑]  
　　華僑電政府。謂二辰丸如不設法挽回。則僑民欲歸無家。其灰心者四。 
　　夫以二辰丸一案。若粤督。若管帶。若粤商。若華僑。莫不灰其心絶其志若此。况政府之交涉。如二辰丸者不一而足。則中國尚有不灰心之國民哉。 
　　故名之曰灰心之政策。 
[短篇小說老瘾（續）]  
　　在此廳事之右旁。有精舍兩楹。嚴扃其户。而蠟燭之光燄。燦燦然自門隙。直射而出。且有一種至微細之聲浪。直逹於長班之耳膜 
　　此聲浪者。殊不知何自而出。第聞呼吸之聲飀飀然續續不已。如貫珠之不絶。 
　　門隙之内。出有一縷之白烟。摇曳空氣之中。縷縷然裊裊然。又如游絲之蕩漾。 
　　約五十分鐘許。始見精舍之門。豁然而闢。一六十許之貴人。緩步自内而出。两肩上聳。作山字形。目眶深隱。枯惜如鬼。面靑黄作菜色。力提其乾澀之喉音。大聲呼曰來。 
　　出語之頃。口中乃有一種奇異之氣息。直中旁人之鼻觀。 
　　長班五六輩。轟然應諾。且各屈一膝。以向貴人曰。恭贺大人。奉旨回任。 
　　貴人拈其頷下之鼠鬚。左顧右盻。作得意狀。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[哀情小說情海波瀾記（四十六）]  
　　一日。子爵夫人獨坐倫敦旅舍之室中。方俯首沈想。面現愉快之色。口中悄然自語曰。此老傖乃至可笑。猶欲堅守其秘密。不知吾强忍此千萬之辛苦。語至此。驟聞門外之足音颯然。似欲闢門而入。子爵夫人立闔其口。引目四顧。忽逆旅之女傭。歘遽入手中持一封口之函。授諸子爵夫人之手。即反身出。子爵夫人之舉其目。審此來函之字跡。見封緘至固。而封面之字跡。則固華特恩之手筆也。子爵夫人一見函面之名姓。忽立轉其首。四顧室内。乃並無一人。子爵夫人立以口親其函口。自語曰。我可愛可憐之華特恩。言已。遽啟其封。出一淡黄色之信箋。子爵夫人讀之曰。 
　　克蘭夫子爵夫人鑒。吾握管之時。幾欲以格雷伯爵夫人之名號。易此克蘭夫之稱謂矣。聞夫人將與吾季父結婚。吾聞之心至愉幸。蓋吾季父有絶大之財産。可供夫人之取求也。然某日在夫人室中之語。夫人尚能彷彿其一二乎。據夫人告我。有不可告人之隱痛。拆不再與他人結婚。力引吾爲同病之至友。言猶在耳。夫人豈忘之乎。乃不及一月。夫人遽欲與吾季父結婚。夫人亦思吾季父之年事若何。夫人之年事若何。苟夫人眞欲與吾季父結婚者。倫敦之社會。將播爲惟一無二之笑談。而羣訕夫人之舉動。夫人之名譽休矣。吾雖仁夫人爲至密之友。然於例不能干涉夫人之行事。弟見夫人忽有如是之舉動。乃於理大相刺謬。故舉吾胸臆之藴蓄。而不能發者。一一以陳諸夫人之前。綜言之夫人果欲與吾季父結婚。吾亦不敢靦顔。再作夫人之友。吾所最愛敬之女友。乃克蘭夫子爵夫人。而非格雷伯爵夫人也。吾頃得此消息。憤極至於手足皆震。夫人觀此。可以知吾藴結之狀態。華特恩格雷上。 
　　子爵夫人讀竟此華特恩之來函。不覺其手足之顫。立墮此函於地。俯仰而哭。狀至酸楚。口中喃喃自語曰。我摯愛之華特恩君乎。我以君之故。迸此千萬點之血涙。以爲君謀一生之幸福。計此數月之間。吾心中之苦痛極矣。君乃冥漠。至於極地。而絶無一毫之知覺。語未畢。驟聞門外之電鈴一震。 
本埠新聞要事 
[電告租界會議禁煙辦法]  
　　租界禁閉煙館一事經滬道照會領袖領事飭令工部局决議實行後茲接領袖復文稱禁煙一事業已議決准於西歷七月一號起將租界各煙館執照吊銷十分之二成半本領袖届時自當切實辦理等語昨梁觀察已據情電禀南洋大臣轉咨外務部查核矣 
[建帮紳商之公憤]  
　　寓滬建帮紳商因閩商林阿黑被人冤誣一事大動公憤於昨日分發傳單佈告同鄉定於二十日午後在南市泉漳會館開會集議雪冤之策 
[新任滬道將次來滬]  
　　新任滬道蔡觀察乃煌現至金陵昨日道署接江寗來電請派鈞和兵輪前往迎接云 
[上海縣暫緩交缷]  
　　本縣李大令擬月杪月初交缷篆務茲聞上台以道縣同時交缷遽易生手恐於公事有窒碍之處而新任滬道蔡觀察亦擬電商督撫請將李大令保留半年以資熟手觀是則交缷之期或可從緩矣 
[滙解南昌敎案第七次賠欵]  
　　前年南昌敎案議結後有賠償法敎士撫恤及在贛省建造碑亭等費曾經議定由贛藩按三個月籌解一次分作十二次解淸均經贛撫解送上海法總領事轉解在案茲第七次賠欵庫銀八千七百五十兩已由贛省解滬送交法領事查收矣 
[盜匪搶刼繁盛處所之押舖]  
　　前晚八句餘鐘有盜匪五六人各持刀械至英租界福州路西胡家宅三百五十三號門牌新泰押舖内刦去銀一百餘元迨事主投訴捕房派探往拿已逃逸無蹤矣 
[松屬路股會定期開會]  
　　松江府屬路股會以外欵部借部還之合同旣經簽字代表與郵傳部擬訂之存欵章程亦經發布今後蘇省南線之結束北線之經營均應豫備爰定於二十五日下午五時在上海三馬路寳安里地方自治會内邀集新舊股東集議辦法研究利弊以定方針茲將集議事件列下一報告路事及本會路股情形一提議新股銀現存銀行或在莊號者應否俟北線大定後再行繳至公司一提議股東會開會時有無發表之意見 
[强盜何多]  
　　前晚七句餘鐘公共租界北浙江路三百十五十六號門牌某姓家突來盜匪四五人以問信爲由搶去金飾約值洋六百餘元旋由事主投訴捕房飭派中西探前往勘緝 
[電車幾肇鉅禍]  
　　昨日四點半鐘四十號電車滿載坐客行至卡德路相近車首蓬下所懸黑鐵電箱機錑忽鬆司機人警覺俯視電氣轟然洩出遽將號帽擊燬幸急將電門扃閉方保無虞 
 
 

Page 19

 
 
[密拿土棍紀聞]  
　　本縣李大令訪悉西北鄉諸翟鎭附近有土棍張昌時等六人私通梟匪横行無忌特飭幹差率同偵探前往密拿詎該棍等早已聞風遠颺差探即往各棍家搜出洋鎗一桿鐵棍一條鐵梭一隻並將該處二十九保五六圖地保帶回李大令諭將搜獲之軍械儲庫兩地保看管候訊 
[日暉港賭窟敗露]  
　　城廂内外自經滬道照會總工程局嚴禁賭博後各賭徒竟相約至法租界毗連之日暉港地方賃屋開賭抽頭漁利前晚適有打獵之某西人經過驀然開槍各賭徒突聞槍聲相繼逃逸一時鄉民疑有盜刦情事各持扁担追赶若輩舍命奔逃得免昨捕房已會同該處警局一體查辦矣 
[上南兩縣會勘河工]  
　　本縣李大令昨晨會同南滙縣王大令同往浦東會勘馬家浜河道後李大令又獨至上邑之金家橋莊家溝等處勘驗示竣工程諭令各工人赶緊挑竣免荒農事 
[匪徒結黨聚賭]  
　　閘北十一圖楊家宅地方近有外來匪徒與當地流氓勾通聚賭經巡警局總辦汪觀察查悉昨飭偵探前往密查 
[議設巡警分局]  
　　閘北上寳交界潭子灣地方現由巡警總辦汪觀察議設巡警分局以資巡緝 
[巡警局會訊盜案]  
　　閙北巡警總局裁判員孫大令與警法科長聶司馬昨日會訊盜匪朱開眞卽朱華眞曹勝有即喬勝有先據朱盜供稱初在蘇州行刦某姓衣飾後刦浦東張家浜米舖及南碼頭網船又於今正初二晚在近處义袋角砍斃同黨張小祥子是實訊之曹供詞略同判令還押候禀明汪總辦詳請上憲核辦 
[小兒被鼠嚙傷]  
　　新閙路和樂里第一千九百三十一號門牌甬人陳意興之妻新生一孩祗三個月昨日陳妻往某花廠做工至晚回家見該孩頭顱眼鼻等處均被鼠嚙傷隨由孩父送往醫院醫治 
𤨏事 
[城内]  
　　掗繼滋擾○上海縣批陳秀如呈云無子立嗣應聽本人自擇而掗繼大干例禁爾堂姪兆章旣欲掗繼入嗣又向爾妻索取出單圖賣不遂其欲多方滋閙似此蠻而無理之人何能相安度日應即另擇賢愛以承宗祧如其再事行兇隨時禀候提究可也無庸備案 
　　稍安毋躁○上海縣批張金氏呈云該氏憑王有明說合沈竹卿之子林生爲子爲婿現在雖無音信該氏應向沈竹卿詢明林生蹤跡如其實無下落再行另許未爲晚也乃並不確查輒將氏女引珠另行招婿倘或林生日後歸家一女兩許該氏將何詞以答耶　　奬勵熱心○上海縣批華涇董事劉增祥等禀云貴董事在浦西南鄉設立聨合會熱心時事其謀公益　旨純正議章均屬妥洽殊深欽佩之至應詳請立案並給示曉諭至保甲團練係奉飭舉辦亦地方切要之圖并希迅速籌辦是爲至要 
　　拆除招牌○城内各街道所有電燈現已一律燃點各區正副巡官爰於昨日分派巡士知照大小各店鋪務將跨街招牌一律折除免與電線碰撞 
　　不忘義犬○上海縣署内於髮逆擾亂時有曾隨劉郇膏中丞殉難之義犬數頭嗣後經縣令繪像於一堂屏門上逢節祭餉其典載明縣志近年來繪像剥落縣令亦不祭餉李大令近查邑乘見有是典爰特飭匠於二堂上繪成義犬四頭以誌不忘 
　　盜犯起解○搶刦海門陳恩永家之盜犯○ 
嚴子亭在申緝獲後茲經海門廳章司馬派差來滬請將盜犯帶回歸案訊辦昨李大令已派差護解起程 
　　限交彩洋○陳明德向王明卿買得彩票適中三彩計得洋五千元而王除去花紅一百元外僅付四千一百七十元尚少七百三十元屢討無着由陳扭縣請追王供認欠洋屬實求請減讓拔還李大令諭陳減讓一百三十元其餘將王收押限交 
　　不認漏捐○滬道送漏完棉紗捐欵之船户王文祥惠順祥二名到縣經李大令提訊王惠供稱並不偷漏大令判將兩船户交差候禀诅道憲核示 
　　官事○金陵武備學堂畢業生劉亦才分省補用通判洪炳章候補知府羅恩綬等昨日到道禀見南滙縣王少谷大令禀知由寗回滬浦東塘橋巡防局委員何紹先禀請銷假前安徽南陵縣現辦吉林桑秧委員傅毓湘禀知已由石門採辦桑秧七萬顆日内運滬裝輪運往營口換乘火車前赴長春浦洪别駕炳章昨又禀知現奉川督奏調即日起程福建補用知縣周澤駿現奉閩督札委前赴台州查辦要案已於前日到申昨即乘輪就道 
[南市]  
　　拐案曲折○周阿發前在城内王伯森家拐領天津婢女出外六年近又被成衣匠趙關明拐至南市鈎玉弄藏匿經周尋見扭控南區由賈恒順米店担保給周領回事被王姓查知將周控至南區轉解工程局訊知該婢現回浦東判周押候傳該婢到案再訊 
　　船户强横○垃圾船户金三山與絲草船户沈心昌爭奪船路金用竹稿將沈戳傷肩賻昨日扭至工程局判金戒責五十下交夫頭領出約束 
　　扭控欠洋○公和通草帽店執事范樂之扭控船户陳寳裕借洋三十五元不還經工程局訪判先將在滬借去之二十元歸還解至湖州理楚 
　　同棧行竊○安康棧司帳季金蘭　　客陳少亭串竊同庽客人什物扭至工程局請究判戒責一百下逐出 
　　投案領妻○張蔡氏前同伊子桂榮來申尋見姪媳周氏與許阿東同行當即扭控總工程局判許責押飭氏偕子尋到周氏之夫候訊在案昨桂榮偕堂弟阿三投案領妻阿三供被許及成衣匠江揚春串拐出外判周氏戒責一百下著張覓保領回許再戒責三百下押改過局六月 
[閘北]  
　　逃婢○婢女金素貞昨日背主逃至閘北由巡士查獲解至總局押候訊核 
[英租界]  
　　控追欠銀○人籍日斯巴尼國婦人張魏氏控唐志綱欠銀不理昨由包探將唐傳至公廨判交保訂期會訊 
　　候提同黨○吳連安葉明齋控馬夫陳阿桂夏德興等串竊金飾昨由公堂復訊判一併還押候函致蘇州工程局將陳阿寳及其同黨胡顯春解滬再行訊究 
　　作頭索賠○木作頭丁順禮控王秋濤包造房屋悔議致虧損貨銀一案前晚由公廨提訊丁投供前情求追虧損貨銀王供丁所控不實買碍二百餘塊所值幾何求請公斷判王賠償原告貨銀一百五十兩兩造遵斷完案 
　　牛奶攙水○潘太和出售攙水牛奶爲工部局洋人查獲昨解公廨請究判罰洋二百元押捕房十天 
　　朋友代吃官司○日商松村洋行控程松卿不交定繭一案昨有程友胡惠仁投廨供稱程因事往蘇囑爲到堂代表襄讞王刺史商之德裴繙譯官判胡交保訂期會訊 
　　流氓復來租界○流氓王阿根前因犯案經公堂判押西牢一年期滿逐出有案前日復入租界爲探查獲解究判押西牢半月仍逐出租界 
　　圖吞靛靑○楊云記控楊子良不付靛靑價銀一百四十兩前晚由公堂提訊原被供詞各執判楊子良押限三天將細賬呈案候核明再訊 
　　串放白鴿○闞二　空黄有餘串放白鴿前晚由公堂提訊判黄交一百兩　　　呆 
 
 

Page 20

 
 
出外限十天尋交逃婦王周氏到案再核 
　　主人之威○捕解迷途女孩顧阿辛到廨請訊顧供年十五歲在三馬路周永生墊子店爲傭因失去小洋二角恐被主人責罰是以逃出判留廨候傳伊主到案再核 
　　掮客之賬○保險掮客李文賢控陳雨林冐收保險費一案前晚經公堂提訊判陳交保出外各邀公正人算明賬目禀復候核 
　　盜賣○寳源祥號控已革地保自岐臻盜賣地一畝四分四釐前晚由公堂提訊寳源祥遣抱投稱該保私自盖戳將地盜賣請究白供該地已被升科局充公與小的不相干涉有升科局諭單呈電王襄讞以升科單年月不符顯係該保盜賣判押限半月内趕緊淸理如違嚴辦 
　　拐案○周徐氏控漆匠林小弟拐匿伊女金弟前晚由公堂提訊氏投供前情林供氏女現與某洋貨店主姘識氏亦知情並非小的誘匿求宥判林還押着交金弟到案再核　　小賊○孩子王來桂竊取張美記木頭賣於車夫趙和江由探查獲解廨判趙押三天王押改良所半年 
　　水販○王翠香金敡生王阿三因販賣婦人金袁氏爲娼由探查獲解廨判押候下禮拜二再訊 
　　圖賴租金○薛子明控已歇經租人之子鄭恒康虧空租金向索不理昨由公堂傳訊判押限一禮拜理楚 
　　公堂瑣案○王阿文李阿大串竊王阿大洋元押候查明於下禮拜六再訊吳金才竊金寳寳木瓜押一月逐出孫飛舟控劉國如竊鐘由探解究訊知事在閘北華界判送巡警局訊究俞福貴犯賭判送上海縣訊究過犯楊松林潛入租界押三禮拜逐出陳阿二竊蔡仁茂釘押一月曹慶和張金富串竊王生根小車兩部各押兩禮拜 
[美租界]  
　　婢女竊衣○住居西華得路之秦萬氏投報捕房稱被鄰人吳姓之婢竊去衣服多件捕頭准即飭探往查 
　　女孩走失○天潼路一百六十三號門牌方王氏之女寳琴年十五歲前晚走失昨由氏報知捕房派探查緝 
　　流氓相打○王桐山謝阿二在滙山路口角互毆由捕一併拘入捕房押候訊究 
　　男女互毆○金阿四與某氏婦在途互毆由捕查見拘押候究 
[法租界]  
　　冐充包探○趙榮祥冒充英界包探向積賊王文奎敲詐由捕一併拘解公堂判趙枷一月押改過所三月王枷號一月期滿開釋　　限交騙洋○夏芝雨將廢棄麫粉棧單向韓長源騙洋一千三百四十四元控經公堂判押限交在案茲已限滿除已交外尚少洋八百四十四元昨又提究夏妻劉氏投請交保料理中西官判再限三天交洋五百元方可保釋 
　　欠欵紏葛○薛王氏探陸稿薦醬肉店主韓景坤圖賴欠洋昨由公堂提訊楊顧氏稱景坤是女婿並不欠王氏借欵實被誣控原告稱王氏先開合興猪作與景坤姘識向婦人借洋二百元又代姚萊薰借一百元延至今日連利因償八百元有筆據爲証范潘氏稱前曾代顧氏向王氏挪借後來如何紏葛實不知情判候傳萊薰到案再訊 
　　交保理處○地保石瑞卿欠開逹律師欵項控經公堂判令押交在案茲因日久不理又於昨日提案判令覔保措交 
國外新聞 
[英内閣更動之風傳]  
　　十八日倫敦電云據英下議院中傳言大藏大臣愛司奎虚俟英王于皮愛立治歸後即將往見國王云現陸軍大臣海爾丹商部大臣喬治埃蘭事務大臣白萊爾皆有補授大藏大臣之望將來所遺之職大約工程委員哈攷脫藩部次官崔琪爾可有升補之望 
[俄國經營海参威近聞]  
　　十八日東京電云大連來電謂俄國擬於三年内撥一千二百萬羅布欲將海參威改頭等之砲寨現已預備實行此策 
[澳洲歡迎美艦之預備]  
　　十八日紐約電云澳洲人民已預備美艦隊抵埠時舉行歡迎之方略呈送美政府克立福尼省羅司愛琪爾埠人民均甚贊成日人所議之辦法并謂當聨合舉行歡迎云 
[巴爾幹半島鐵路計劃]  
　　十八日倫敦電云俄意法三國公使已將所議丹尼孛以逹袞屈來的海鐵路計劃通告土爾基政府並聲言三國均贊成此舉 
[美總統有連任之望]  
　　十八日紐約電云近日公舉塔大脫爲候補總統者頗形不安故人益信羅斯佛總統將有連任之望 
[斐洲德人遠征情狀]  
　　十八日倫敦電云德人在斐洲西部逹瑪蘭地方與叛黨相戰德有武員二人及他十二人受傷頗劇 
[海啻國境平靖]  
　　十八日倫敦電云自各國軍艦抵海啻並准各避匿之罪人離去國境後情形甚爲安謐 
[印度之預算案]  
　　十八日倫敦電云一千九百零八年至零九年之印度預算案計增五十七萬一千五百磅一千九百零七年至八年預算案其結算後恐祇盈二十三萬五千七百磅因其間有巨欵用以賑荒故不能照原定七十七萬四千六百磅之數云 
[斐洲橘江國近事]  
　　十八日倫敦電云斐洲橘江殖民地（英屬）首相斐萱聲言不久將有新法令施行即准許公民每人携帶軍鎗一枝之權利並謂日後恐將强迫每人各有一鎗云又電云橘江議院全體贊成給養老金與斯丹及萊治二人蓋皆爲一千八百八十八年時之橘江總統也 
[澳洲之新總督]  
　　十八日倫敦電云埃爾蘭辦事大臣特德萊伯爵現奉命爲澳洲總督以上譯字林報 
[英西皇族聨姻]  
　　十八日栢林電云傳聞西班牙新王孟紐爾不久將與英國佛甫公爵之長女杜富或英皇之長女路綺思公主訂婚 
[斐洲德人征蠻]  
　　十八日柏林電云斐洲西南部德屬杭登托芝土族近與德人激戰死傷頗多現杭登托芝酋長已經逃逸德人亦死十二人並有騎隊第二營官歐甘脫死之 
[日本邀請美艦游歷]  
　　十九日倫敦電云華盛頓消息謂日本曾柬邀美艦隊至日本口岸一游大約美國將接受所請 
[美艦隊巡游之作用]  
　　十九日倫敦電云美總統羅斯佛語某君謂此交艦隊周游世界欲使美國人民咸覺美國艦隊可以驕人並將示列國以威勢云以上譯文匯報 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
通商章程 
[中藏英印通商章程]  
　　大淸一統帝國大皇帝大英國兼五印度大皇帝今因光緖三十二年四月初四日續訂藏印條約第一欵内開光緖三十年七月二十八日英藏所立之約曁其英文漢文約本附入現立之約作爲附約如遇有應行設法之時彼此隨時設法將約内各節切實辦理等語又據光緖三十年拉薩約之第三欵内開光緖十九 
 
 
 

Page 26

 
 
年十月二十八日中英條約所有更改之處應另行酌辦等因現值應行更改此項章程之時是以大請國大皇帝特派張蔭棠爲全權大臣大英國大皇帝特派戴諾爲全權大臣會同商議曁西藏大更選派噶布倫汪曲絶布爲掌權之員禀承張大臣訓示隨同商議大淸國欽差大臣張大英國欽差大臣戴各將所奉全權文憑互相校閱並藏員掌權文據一併查閱俱屬妥善改定章程如左 
　　第一條光緖十九年所定通商章程與此次章程無違背者仍應照行 
　　第二條各商埠内向有難得合宜房棧之情事茲允英國人民亦得在各商埠内租地建築房棧此種建築地基坐落之處應由中藏官在每埠與英國商務委員特行商酌劃定英國商務委員與英印人民除在此處外不得在他處建築房棧但此種辦法不得有一毫侵害中藏官於此處之治理權亦不得損及英印人民在此處以外租賃房棧居住存貨之權利凡英印人民欲租建築地基應轉由英國商務委員向工部局聲請租地文憑其地基之租價年限與合同應由租客與地主自行和平商訂如地主與租客因租價年限及合同等事意見不合應由中藏官商同英國商務委員調處其地基租定後應由工部局中藏官會同英國商務委員勘定又未經工部局給與租客建築文憑該租客不得興工建築但約定工部局給發建築文憑不得任意延宕 
　　第三條各商埠治理權應歸中國官督飭藏官管理各商埠商務委員與邊界官均須合宜品級彼此往來會晤以及文移往返應互以禮貌優待凡商務委員及埠官因意見難合不能斷定之事應請拉薩西藏大員及印政府核辦印度政府照會之意應並行知照中國駐藏大臣如拉薩西藏大員與印度政府仍不能斷定之事應按光緖三十二年北京條約第一欵由中英兩國政府核辦 
　　第四條如英印人民在各商埠與中藏人民有所爭論應由最近商埠之英國商務委員與該商埠裁判局之中藏官會同查訊面議辦法其會同面議之意係爲証明實情公平辦理如有意見不合之處應按照被告之國法律辦理凡屬此種交涉案件均由被告之國之官主審其原告之國之官只可會審凡英印人民因身家産業之權利而起之事俱歸英國官管理英印人民在各商埠及往各商埠之商道中有犯罪者應由地方官送交最近犯罪之商埠英國商務委員按印度法律審訊懲辦但地方官於此種英國人民除應行拘禁外不得格外凌虐中藏人民有對於各商埠内或往各商埠之道中之英印人犯罪者應由中藏地方官拿獲按律懲辦兩面審辦之法俱應至公且平凡中藏人民到英商務委員處控訴英印人民中藏官得有派員往英國商務委員公堂觀審之權利凡英印人民到商埠内裁判局控告中藏人民之案件英國商務委員亦得有派員往裁判局觀審之權利 
　　第五條西藏大員遵北京政府訓令深願改良西藏法律俾與各西國律例改同一律英國允願無論何時英回在中國棄其治外法權並俟查悉西藏律例情形及其審斷辦法及一切相關事宜皆臻妥善英國亦即棄其治外法權 
　　第六係英軍撤退後所由印邊界以逹江孜一路英國所建旅舍等房屋共計十一處應由中國照原價贖回仍以公平租價租與印度政府每旅舍一半留爲英國經管由各商埠至印度邊界電綫之官役之用並存儲材具其餘則留爲中藏英印體面官往來站宿之用一俟中國電線已由中國接修至江孜英國可酌量將由印邊界至江孜之電線移售於中國當未移售以前中藏人之信當由此印政府所修之電線妥爲接收傳寄又未移售以前應由中國擔任保護由各商埠至印邊界之電線茲約定所有人民如毁傷此電線或無論如何阻撓看管經理此電綫之官役應立由地方官嚴懲 
　　第七條凡因信借揭欠倒閉而起之控告案件應由該管官查訊設法追索賠償但如欠債者報窮無力賠償該管官不任賠償之責亦不得將公産官物扣抵 
　　第八條駐寓西藏現在已開及將來薪開各商埠之英國商務委員得安派往來印邊界傳遞郵件所用傳遞夫役於凡所經過之處應由地方官盡力相助與藏官所用傳遞文件之夫役同受一律保護俟中國在西藏妥立郵政中英兩國可即酌議裁撤英商務委員之傳遞夫役英國官商雇用中藏人民作合法事業不得稍加限制此種受雇之人亦不得稍加擾害於西藏人民應享之權利亦不得因此稍受損失但此種人於應納賦稅不得豁免如有死罪情事應歸地方官按律懲辦雇主不稍加庇匿 
　　第九條凡往各商埠之英國官民以及貨物等應確循印藏邊界之通商大路前往不准擅往商埠外各地不得由亞東江孜無論由何道路繞入藏屬内地以往噶大克亦不得由噶大克無論由何道路繞入内地以往江孜亞東惟印度邊界土人向在藏屬居住貿易者因習慣旣久仍得照舊按通行規例來往貿易但此種之如是往來貿易時應仍按向例服從地方官管理 
　　第十條凡官商往來藏印其公私財産貨物途中被刼應即報明巡警官巡警官應立即設法拿獲刼盜交地方官立即審辦追贜如盜犯逃至巡警局地方官權力不及之地不能緝獲則巡警局及地方官咸不任償失之責 
　　第十一條爲保公安起見凡存放大多數之火油及所有易燃危險之物應用池棧應安設在商埠内遠距民居之處英印商人未經按照章程第二條禀請合宜地基不得開築火油池棧 
　　第十二條英國人民可任便以貨物或銀錢交易任便將貨物售與無論何人任便由無論何人購買土産貨物任便雇賃運載夫馬並任便照地方常規辦理一切貿易事宜不得格外限制刁難亦不得抑勒强逼凡英官商在商埠内及往各商埠道中之身家産業應隨時由巡警局及地方官實力保護中國允在各商埠及往各商埠道中籌辦巡警善法之此種辦法辦妥英國允即將商務委員之衛隊撤退並允不在西藏駐兵以免居民疑忌生事英國商務委員與西藏官民或通函件或面會往來中國官並不禁阻凡西藏人民至印度貿易游歷居住所享權利與此章程給與在西藏之英國官民之權利相等 
　　第十三此次章程自兩國全權大臣及西藏代表員簽押之日起應通行十年若期滿後六個月内彼此俱未知照更改此章應再行十年每至十年俱照此辦理 
 
 

Page 27

 
 
   
 
 

Page 28

 
 
   
 
