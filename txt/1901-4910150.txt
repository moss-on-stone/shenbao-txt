# 1901 - 195 - 4910150

 

Page 1

 
 
[勸募順直秦晉急振] [  申報館協振所謹啟]  
　　畿輔一帶自遭兵燹居民流離轉徙家產蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疊降恩綸勸募振捐以救被災黎庶本館協振所自慚綿力無補車薪維藉四方善士海内仁人概解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[論中西人不能和洽之故]  
　　西人之來我中國也已數百年於兹矣近數十載白色椶色黑色紅色之民益復熙熙然于于然梯山航海而至趾交於道轂擊於塗中國二十行省幾無不有西人蹤跡通商諸埠廣設貿易内地各處多立教堂中西人於此宜若可以耦居無猜矣乃相處旣久而性情卒不能和洽者何哉推源其故大抵因西人之嫉視華人華人之仇視西人相仇相嫉而中西人遂如氷炭之不相入水火之不相容夫西人之所以嫉視華人者若謂其無禮於西人也華人之所以仇視西人者若謂其無禮於華人也嗚呼華人之無禮於西人者洵有之矣而西人之無禮於華人者寗亦豈絶跡耶夫造物生人智愚各判習俗所囿良莠不齊無論中外事同一轍不得謂華人盡莠而無良亦不得謂西人盡良而無莠其不知愛敬西人而貿然恣行無禮者華人中之莠者也華官知之必以爲禁其不知愛敬華人而漫然横加無禮者西人中之莠者也西官知之亦必以爲禁蓋中西國家頗欲互相連合互相和好以享世界承平之福悉泯爾我虞詐之情各官以朝廷之心爲心亦無不欲如是而獨至於民則有不然者或無故而相陵或細端而相侮齟齬不己凶隙遂成華人之負國家耶抑西人之負國家耶而僕區區之意則欲寛以責華人而嚴以責西人何也春秋之義責備賢者西人之來我中國者大都皆殷商富賈明於禮法之人非若中國四萬萬衆賢不肖羣然雜處而或失敬禮於外人也乃華人之賢者不敢失禮於西人而西人之賢者反至失禮於華人是則非華人之過　西人之失而己雖然僕爲此說又豈無所見而云然哉日前嘗閱西報紀有兩事焉一則謂有一西人乘脚踏車馳行於山東路適有一華人彳亍於旁西人以華人之不知避讓也舉手中所執之鞭痛擊之華人畏其勢不敢與校跟蹌避去有見者謂此華人雖不應在途中踟　蹩𨇨然兩旁隙處甚多亦並未阻礙踏車之路且其人衣裳整潔儒雅彬彬是一衣冠中人非粗暴蠢夫之比故雖受辱而亦隱忍不言西人奈何以其文弱而欺之耶一則謂梵王渡附近有田一方農夫數人荷鋤耕作突來一西人謂之曰此田係余之產爾等不得在此播種農夫不解所謂耕作如故西人怒奪其鋤以柄擊之農夫耕作仍如故西人愈怒執鋤之柄而以齒擊之農夫中鐵傷蹶然倒地耕者大譁西人遂悻悻而去於時爲近處書院中人所見舁受傷人入内祭之脇骨已損开傷及肺乃命送醫院求治旋聞已報知是處有巡緝之責者然恐亦無法理治也夫此田旣爲西人之產自應由西人執管或繚以短垣或圍以竹籬以免鄕愚無知越地植物不能亦當告之地方有司嚴申禁令似此恣横毆人豈被文明禮義之化者所應出此耶合此二事觀之西人之無禮已甚其欺華人也亦無乃太過中西人之不能和洽殆以此也此僕所爲嚴其責於西人也抑僕更有說者西人存心慈善凡禽獸之屬卽極至宰割而亦不得施以殘忍之心故卽如雞鴨二禽販者購者例不執其兩足倒垂其頸謂其受無窮苦楚也違則巡捕必拘至捕房照例科罰乃僕嘗見西兵之執此二禽者並不照租界定例而巡捕見之竟熟視若無睹何耶又東洋車例不得載物華人偶以一二物置車中巡捕必以爲犯租界章程拘之以去乃僕嘗見各西兵矣往往以東洋車滿載貨物轆轆於路巡捕見之亦不之問此又何耶豈以此令但禁華人而不禁西人耶抑此令能行於華人而不能行於西人耶凡事必求公允不能公允此中西人不相和洽之根也夫西人之至華懋遷者起居一切均較至他國爲舒適華人之待之者禮貌亦優然則爲西人者待華人亦當加禮諸事持平如是則華人之心始服而中西人始可以和中西人和則國家之邦交可永以固而一切釁端是無自而開西官非不知公平之道特以無所聞見且更不知其人爲誰則亦末如之何而已僕料西官苟有所知當未有不爲秉公辦理者惜乎華人不能以此中詳細實情告之西官也然使竟一任其遷流不返則中西人永無和洽之一日而交鄰睦誼亦必不能久常蓋此雖細事關繫大局正在此也僕故泚筆而論之 
[償欵分期]  
　　香港循環日報云傳聞中朝應償各國之欵議定自光緒二十八年起至三十一年止四年中每年付銀一十八兆兩自三十二年起至三十五年止四年中每年付銀一十八兆七十五萬兩遞推至四十四年期滿連息銀共付一千零七十五兆兩 
[索加償欵]  
　　香港循環日報譯登英京倫敦來電云刻聞美國使臣駱希路氏奉命助日本使臣向中國索加償欵以補股票所耗之銀 
[藍書摘譯]  
　　英國史臣記事之書其面用藍色紙裝潢故俗以藍皮書呼之兹閱南洋新加坡叻報云英國第五册藍皮書業已刊成多載各國往來文件之商辦中國拳亂事宜者大旨謂去年西歴十月二號德使倡議進攻直隸西陲不惜巨貲務欲將罪魁懲治所惜英廷未經允許以致事不果行法使擬就議和綱領以爲聨軍旣已得機得勢諒華廷必能委曲相從沙侯韙之其大略欲將大沽各砲臺每國分守其一不必聨軍合守以免心志不齊又云美使請各國簽押不佔中國土地不干中國政治以致各國議論紛歧至西歴十一月二十四號始能聨合一心擬定約稿十二月二十四號由各使畫諾移送慶王越四日欽奉上諭允從和議十二欵 
[討論水師]  
　　南洋新加坡實得力太晤士報登英京倫敦來電云英廷簡駐地中海中營水師副提督襲爵馬里佛君意欲力辭此職以便討論水軍規制不甚妥洽之處按馬君熟諳水師情形大名素著兹之屈居此職者不過奇功未建英廷未能逾例搉升耳猶憶英國前任陸軍大元戎華西里君曾在倫敦上議院中與前任兵部尚書辯論陸軍規制之未善今者馬君又有此意深願英廷速行設法庶免虎狼之國伺隙而國乘乎 
[補述醇邸出京事]  
　　京師訪事人云醇邸銜命往德意志致歉忱五月二十七日乘轎出正陽門從天橋迤南至津蘆車站乘繡幃花車赴天津京中王公大臣曁各國駐京使臣皆至車站恭送恭邸之弟某公及故惇邸之孫 
 
 

Page 2

 
 
送至津沽是日又有德國武員督率陸軍一隊出都故津蘆車站中諭止民人附車一日 
[恭迎貴胄] 　 
　　天津友人來信云醇親王奉旨赴德意志國道逹歉忱五月二十七日由京師乘花車赴塘沽乘富平輪船出口介弟洵公濤公親送邸駕登舟隨於二十日一點鐘後由塘沽返天津隨帶僕役數十人中西各官俱往車站迎迓並預備馬車數輛紅鞍紫韁馬三匹兩公爵下車後卽乘馬車往張燕謀京卿公館小駐行旌旋親詣駐津法領事署中投刺領事某君以禮接見迨入晚鐘鳴八下越五十二分兩公爵同乘頭等火車遄回京邸 
[法人祝嘏]  
　　京師訪事人云華歴五月二十九日即西歴七月十四號爲法國伯理璽天德誕辰在京法國官商軍士曁使館教堂皆結綵懸燈以伸慶賀暫管界内居民概給一方旗諭令懸諸門外越三日始收回西什庫天主教堂較他處尤爲熱閙自西安　道逹教堂門外挨户懸燈十色五光宛似上元氣象西安門外排列隊伍禁止行人教堂中陳設西筵搬演洋戲凡大小法員僉按西禮前往祝嘏　中國總署王大臣亦致賀如儀 
[調兵會剿]  
　　保定友人來信云省垣迤南各村莊時有土匪作亂直隸藩司高方伯兩次電請督憲李傅相酌撥軍隊鵰剿五月二十五日傅相電諭方伯略謂刻己飛檄姜軍門桂題撥出馬步隊一千名由河間府取道祁博蠡各邑會同吕軍門道生合力剿洗矣 
[兵船計數]  
　　天津直報云五月三十日駐泊大沽口内外之各國兵艦運船較日前减去二艘尚存二十八艘其中英國八艘美國一艘德國七艘法國四艘俄國四艘日本國二艘義國二艘 
[橋工告蕆]  
　　京師友人來信云永定門外大沙子口京津鐵路經行之處築一大鐵橋長約三十餘丈寛二丈有奇刻已告厥成功火車可飛馳而過矣 
[懲儆劣兵]  
　　天津直報譯登益聞報云前月某日有英兵一名美兵三名丹兵一名糾同無賴華人之能操西語者至三合縣境張家廠刼掠某當鋪其地駐有華兵二十名聞警而出一鼓成禽解請議和全權大臣李傅相移送英美兩國使臣發交駐津領事推鞫兹者美領事已斷定釀事之三美人發往上海監禁四年英領事則尚未發落 
[防城匪亂]  
　　廣州訪事友人云廣東防城縣境十萬大山外連南越内枕欽廉素爲盜匪出没之地近日醜類愈聚愈多四出行刼附近各墟塲市集苦累難堪聨名禀請地方官詳求上憲核辦某日上憲飭督辦欽廉邊防事務之潘植生觀察派隊往剿反爲所挫不知上憲將何以善其後也 
[粤水爲災]  
　　廣州訪事友人云自五月十八日起大雨滂沱日夜不息省垣平地積水六七寸來往行人皆須褰裳以涉佛山一帶更滔滔汨汨一片汪洋十里長街相約閉門歇業此外高要縣境金東圍三水縣城對河大路圍亦均被水衝蝕圍内各村莊田禾牲畜漂没無存說者謂本年粤省雨暘時若田不可慶豐收一旦遭此意外之災恐異日難慰篝車之望矣 
[餘杭蛟患]  
　　杭州訪事友人云浙江餘杭縣離省垣五十餘里上通皖省五月某日徽嚴各郡邑發蛟洪水奔騰而下將南湖塘衝倒十六七文洪波巨浸汨汨而來猶幸歴半日餘水卽漸退附近諸村落雖遭浸灌人口尚未損傷迨本月初二日本邑某山中蛟又猝發平地水高數丈漂没居民三四百户亦巨灾也 
[石塘報竣]  
　　杭州訪事友人云前年越郡水災上虞地當其衝由紳士具禀前撫憲劉大中丞請捐貲築就石塘爲一勞永逸之計中丞准之札委候補府喻庶三太守總理其事至刻下始全功告竣本月初二日太守已率同監工委員候補府照磨曹參軍宗逹候補縣丞楊二尹國觀回省銷差矣 
[災後情形]  
　　南昌訪事人云江西省垣大水爲災横流載道當上月某日雨甚時各米店居奇閉糴有鄕人持錢四百文入城購米彳亍崇朝迄無所得行至翠花街口突有甲乙兩痞棍逞强奪取街鄰不服禀知南昌縣陳伯調明府明府飭差拿獲甲棍訉明情節飭站籠示衆三日旋聞甲母乞食於翹步街向人訴稱甲自十二歲即嗜賭敗家先後娶兩妻皆因賭負賣去甚至向母索錢往賭不遂所欲則毆母幾死褫取其衣當犯案之前一日猶被毒毆今兹天理昭彰經官懲治欲求人代繕一禀親往南昌縣署請卽站籠處死云云旁人無敢應者同時廣潤門外錢店學徒手持莊票一紙計銀八百餘兩乘小划船往某錢店照收不虞爲丙丁兩痞棍所見推學徒入水奪票而逸幸水淺不致淹斃迨丙丁持銀票至某店取銀店中執事人已悉緣由急訴請南昌縣陳大令拿獲想須從嚴懲辦也 
[明愼用刑]  
　　寗波訪事友人云前者鄞縣南鄕走馬塘民人陳烈榜毆斃其叔陳惠章報經縣主徐蓉齋大令訉明口供解送臬轅覆勘近奉臬司許豫生廉訪發回札開陳烈榜到省翻供稱陳惠章被服姪陳烈榜奪棒毆傷斃命並非有心欲殺等情查鄞縣詳文爲家猫偷食鹹魚起釁互相爭毆致被毆死今省供與縣供大相逕庭孰虚孰實仰寗波府即飭　縣覆審明確按律定罪等因亦足見廉訪之愼重刑章務期無枉無縱矣 
[潯郡官塲紀事]  
　　九江訪事人云調署江西九江後營遊擊徐翰卿遊戎於上月十九日附招商局江裕輪船至江甯謁見兩江督憲劉峴帥面陳江防事宜○新簡江西饒州府齊子佩太守蘭由西安行在陛辭赴任上月二十三日行抵潯江拜謁鎭道各官閱日卽乘舟赴省 
[皖省官塲紀事]  
　　安慶訪事友人云安徽池州府祥太守順病故遺缺撫憲王芍棠中丞以杜太守恩榮請補月初某日太守接奉行知隨卽詣轅禀謝○候補州吏目傅少尹程遠奉藩憲湯小秋方伯委署徽州黄山司巡檢○徽寗池太廣兵備道兼蕪湖關監督吳季卿觀察於上月二十日赴省禀見撫憲王芍棠中丞○候補直隸州左丞伯直刺奉藩憲湯小秋方伯札飭辦理和州釐務到差之後收數寥寥近聞有撤差之說然尚未見明文也○月初某日法日二國各有一兵艦到皖旣而法國水師提督萬尅羣君及費陸二武弁會同日本統帶原君仲次郎及武員相羽君恒三渡邊君仁太郎晴氣君市三詣各憲轅拜謁閱日撫憲王芍棠中丞設筵求是學堂欵之○撫憲王芍棠中丞之介弟季堂觀察以道員聽鼓江寍曾奉檄總辦揚州保甲局務兹由兩江總督兼南洋通商大臣劉峴莊制軍札飭辦理江西督銷總局五月十五日由金陵鼓浪而上道出皖江闔城文武各官咸往拜會 
[扶桑濯足]  
　　日本長崎埠訪事友人云邇者長崎縣知事荒川君以政府各大臣次第更迭後須與各地方官會議要公因詣東京躬與斯會并商議赤十字社事務大約東歴七月十五號卽華歴五月三十日可賦言旋矣○海軍大佐島崎好忠伊東義五郎現均升授海軍少將海軍造船大監黑川勇熊升補海軍造船總監山縣伊三郎補授内務省地方局長均已蒞任視事矣○東歴六月二十九號卽華歴五月十四日文部省考取法學博士十六人醫學博士九人工學博士四人文學博士一人理學博士二人各給憑照准各地方銓選補用 
[月湖夏汛]  
　　寗波訪事友人云本年二月初六日之夜東鄕寳幢陸紳家被劫報經鄞縣差捕先後拘獲李子炳黄登祥谷得法三盜解由縣主徐蓉齋大令訊明口供申請府尊高嶼卿太守勘訊除黄已在獄病斃外擬將李照游勇肆刼例就地正法谷年僅十四雖未同劫事後分 
 
 

Page 3

 
 
贓亦有應得之罪尚有在逃各犯俟緝獲嚴懲○前者大西壩卡被劫後報經鄞縣捕役尹祥緝獲李阿大一名解送縣署縣主徐蓉齋大令委鄞江司徐少尹研訊李供稱小的肩輿度日並未爲非誤被拘拿叩求恩釋少尹飭差看管候查明核奪○前者江北岸左近瞿公館被竊後報經鄞縣主徐蓉齋大令飭捕緝獲賊犯蘇州阿二訉出同黨不知姓之外國壽頭及山北阿三二名飭差嚴緝在案上月某日府差緝獲章惠仁卽外國壽頭解經府尊高太守訊責發回鄞縣二十八日縣差續獲王阿三卽山北阿三因大令赴省未回由典史劉少尉研訉阿三狡不承認少尉　發押自新所俟大令回署核奪 
[泖湖逭暑]  
　　松江訪事人云郡城廣明橋一帶人烟稠密店鋪如林五月二十六日之夜二鼓時某烟室主楊姓與所私蕩婦互毆婦素潑悍遽持洋油燈遥擲致遺火滿屋勢若燎原左右鄰人見之慌亂異常聲如鼎沸幸得多人救熄不致成災翌日房主沈姓下逐客之令促楊卽日遷居○上月某日上海縣汪瑶庭大令派差押解盜犯六名來郡投文松江府署禀請過堂府尊余石蓀太守飭發審委員沈大令悉心研訊五盜皆直供不諱惟李金生一盜任意翻供大令怒命笞臀一千板鞭背若干下仍不供認迨二十八日提案覆訊復飭鞭背數百下始一一直承大令飭就供單上蓋印指模暫禁婁縣獄大約不日卽當解赴省垣矣○西門外方姓子向習青囊術邇因與妻不睦以洋蚨百餘翼納平湖某姓女爲小星事後忽有自稱女母者奔投婁縣署控稱女已嫁土人某甲旋被歹人誘出不虞方恃强姦佔求准領回云云縣主屈吉士大令准詞想日内卽須集訊矣 
[上海官塲紀事]  
　　江安督糧道效述堂儲憲於日前來滬恭迎邸駕昨已事畢擬返省垣清晨命駕入城赴道營　縣各署辭行至縣署時汪瑶庭大令飭丁擋駕○江蘇候補道前寳山縣知縣沈期仲觀察於昨日午前命駕入城至上海縣署拜會汪瑶庭大令大令迎入花廳清談良久而别○前崑山縣知縣尚明府昌厚奉江蘇撫憲聶仲芳中丞之諭來申恭迎邸駕並在行邸當差兹已事畢將回省垣銷差特於昨午命駕進城至上海縣署拜會辭行汪瑶庭大令延入花廳茗談良久而别 
[水手交保]  
　　本邑浦左耶松船廠賽羅威小輪船於本月初四日帶裝載木料之駁船至法國自來水廠駛至南市毛家弄馬頭突將王孫氏所駕划船撞沈淹斃渡客胡錦堂陳楚雲二人旋被氏追上扭獲水手何阿方解至馬路工程局轉送上海縣署縣主汪瑶庭大令詣騐後諭候訉供核奪未幾耶松船廠洋人將舵工張三三送至工程局總辦葉孟紀司馬轉解到縣請歸案訊辦大令提集一干人研訊之下知何阿方事不相干飭地甲帶回交工程局發落司馬卽交工頭某甲保去 
[狂且毆斃]  
　　無錫人馬鴻泉狂且也僑居本邑西南鄕龍華鎭附近邇與鎭上某氏婦私識被人偵知於上月某日之晚誘往鄕僻肆意兇毆旋卽斃命亦可謂自作之孽矣特不知人命至重牧民者亦聞而飭查否 
[求免送縣]  
　　承包本邑南市無桅駁船捐欵之丁振邦自經馬路工程局總辦葉孟紀司馬斥退後諭單抗不繳出因飭差拘案管押旋又由招商滬局顧姓函稱丁曾在浦東一帶船上勒捐司馬惡其膽大妄爲備文移送上海縣署究辦旣而丁浼人投局具保願將諭單繳呈司馬准之 
[無賴毆捕]  
　　前日南市新馬路捕房第五十號華捕張龍龍偕四十三四十七二巡捕至恒生馬頭裏街萬隆飯店恣意大嚼不知因何與張阿華鍾和尚口角互毆諸捕力不能敵身受重傷併被扭至十六鋪巡防中局控訴迨捕頭王經年聞知卽將諸捕帶回詰悉情由送至仁濟醫館求治少選馬路工程局總辦葉孟紀司馬命駕至中局拜會局員黄衡堂二尹互商良久旋由二尹提張阿華鍾和尚至案研訊供詞判各責二十板交奚阿土保出 
[官追妓欠]  
　　妓女周桂林即樂行時積欠傭婦葉金氏卽阿金及薛阿姐阿二姐等帶擋洋銀若干端節無力歸清遂被控諸英美租界公讞員張柄樞司馬准之昨日飭差協同包探張寳成將周妓拘入捕房押候解送公堂訊供核奪 
[五月分分發人員騐看名單]  
　　新海防例掣簽分發主事郭森廂白滿○新海防例指省分發知府文錦正紅滿浙江通判孚慧廂藍滿甘肅知縣阮崇德貴州江蘇知縣彭光耀四川湖北州判吳威麟安徽北河布照磨福來廂黄漢廣東府經歴韓壽湖北甘肅縣丞志善正黄漢河南蕭泗勛湖南江蘇周行壽安徽北河李汝逹江蘇北河殷德輝江蘇湖北章彭壽浙江北河巡檢吕用照江蘇浙江徐述曾江蘇安徽徐承厚浙江廣東鄭元煒四川湖北從九品舒開運湖南甘肅典史王維藩順天甘肅○截取呈請掣簽分發同知李永鎭四川○截取呈請指省分發同知章定基順天廣東○教習呈請掣簽分發知縣王乃鈞直隸○議叙呈請掣簽分發知縣丁樹屏安徽鹽大使胡玉澤正藍漢○議叙呈請指省分發縣丞李鴻熙江蘇江西○坐補呈請分發知縣王廷棟山東雲南○應補呈請分發知州吕懋光江蘇直隸未入流刁炳榮四川廣西 
[跋高橋易斷]  
　　夙耳日本高橋吞象先生名顧遠隔重瀛未得一親塵論也一昨駐滬日本總領事小田切富卿君以先生所著易斷一書媵函見貺鄙人於羲爻之旨素未肄業及之初未敢强作解人致貽羣肓評古之誚惟觀先生大著推闡卦爻精藴旁通曲暢神奧畢宣其殆深於易而不泥於易者歟先生與伊藤春畝侯相爲兒女姻親余友四明王惕齋舍人嘗爲余言當中日釁生時侯相浼先生占結局如何先生許以戰則必勝侯相乃登壇誓衆涓吉出師今觀書中此課附見乾之九二爻下易曰神而明之存乎人其眞先生之謂矣特綴數言以酬嘉貺并以質之小田　富卿君時聖清光緒二十七年季夏六日上海黄協塤夢畹甫謹跋 
[浙省覺世善堂爲嚴衢等郡乞賑書]  
　　啟者頃接莊堅白太守自杭省來函内開五月以來霪雨連朝河渠漫溢浙東嚴衢等郡蛟洪暴發衝塌民房淹斃人口不少災情實屬不輕即杭屬如當陽各縣亦多被災現經協德堂紳董樊介軒宫允及潘君赤文倡議集貲前往救濟甚盛德也尚有吳山覺世善堂原議舉辦施捨醫藥棺木等項同事却係官塲居多以現署臬臺許豫生觀察首府宗子材太守爲領袖弟亦勉力追隨辦理兹因水災迫重擬先其所急分投募集捐欵妥爲散放弟望輕力絀事與願違仰蒙滬上善氣彌綸樂施人衆台端大裘廣厦願力恢宏而鄙人旣計梓恭又叨葭末交好有素必肯慨允所求爲特專函奉懇酌量撥助無論多寡總祈俯如所請勿令虚望無任感戴叩禱之至如蒙金允有欵匯擲當卽掣付覺世堂收條寄呈察核日後或發刊報紙或另刻徵信錄尚未定議容再佈逹聰聽等因則敬祗誦之餘旣苦點金乏術又虞集欵維艱焦急萬分徒呼負負謹再鈔請登報叩乞仁施伏祈寓滬同鄕諸公慨發慈悲廣行陰隲不拘多寡量力捐輸是所至感上海北市絲業會館協振公所施則敬謹誌 
[水災告急]  
　　謹啟者敝郡因天雨連綿潮汛泛漲江北洲圩决口甚鉅數百里内房屋田廬盡成澤國人民被狂濤掷入大海者不計其數縱有幸存者率皆攀樹登屋苟延殘喘約計亦不下一二萬人終日漂泊水中飢寒交迫命瀕於危敝郡同人目擊情形亟思拯救無如災區甚廣力與心違用是叩請諸大善士速發慈悲解囊施濟多多益善請送交敝公所代收彚解災區俾澤國餘生得以重登袵席此誠莫大陰功報施定不爽也專此佈告謹代敝郡災民九叩首急切禱盼之至[  上海西門外京江公所司董公啟]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
[六月初六日進口船禮拜]  
重慶　輪船　由甯波　太古公司 
利運　又　由福州　招商局 
新裕　又　由塘沽　招商局 
江孚　又　由長江　招商局 
[六月初七日出口船禮拜一]  
黄浦　輪船晚往汕頭香港省城太古公司 
重慶　又　下午甯波　太古公司 
武昌　又　晚往烟台塘沽　太古公司 
新裕　又　晚往烟台塘沽　招商局 
江孚　又　晚往長江　招商局 
致遠　又　晚往汕頭厦門　招商局 
金州丸下午二點鐘直放香港郵船株式會社 
連升　又　晚往烟台塘沽　怡和行 
桂林　又　晚往牛莊　太古公司 
廣利　又　晚往香港省城　招商局 
海晏　又　晚往烟台沽　招商局 
[六月初八日出口船禮拜二]  
大利丸　輪船晚往長江等埠郵船會社代理 
瑞和　又　晚往長江　怡和行 
景星　又　晚往烟台塘沽　怡和行 
永生　又　晚往汕頭香港廣東怡和行 
江天　又　下午往寗波　招商局 
瑞安　又　晚往長江　瑞記行　 
[六月初九日出口船禮拜三]  
隆盛丸　輪船　晚往神户　元亨行 
搿林老根晚往長崎神户横濱琿春怡泰公司 
萃利　又　晚往長江　麥達行 
大通　又　晚往長江　太古公司 
青島　又　開往膠州烟台塘沽美最時行 
[六月十日出口船禮拜五]  
龍門　輪船　晚往香港粤省　禪臣行 
[六月十二日出口船禮拜六]  
博愛丸　輪船早七點半開往長崎神户横濱釜山仁川等埠　郵船株式會社 
 
 

Page 9

 
 
[坍屋傷人]  
　　連日大雨傾盆昕宵不息裏虹口狄思成路左近樓房一十三幢年久失修牆脚鬆動前晚十一點鐘時忽然坍塌壓斃孫光華之妻葛氏年三十七歲至昨晨由家人翻出已血肉模糊慘不忍覩又有甬人莊孫氏及徐善芝均被壓傷現方舁送同仁醫院醫治未識能無性命之虞否 
[上海縣署瑣案]  
　　昨報紀耶松船廠小輪船撞沈王孫氏所駕划船溺斃陳楚雲胡錦堂二人經上海縣主汪瑶庭大令指騐云云當晚大令飭提船户人等升堂研訊何阿方供小的係廣東某縣人在自來水廠工作昨日資雇小輪船往吳淞帶木料至南市陸家浜交卸途中忽將一划船撞沈諸客齊入水中小的當卽援起幼孩二口不知何故反被拘拿張毛毛即張三三供小的在小輪船上當舵工昨日帶一運木駁船由北而南在浦邊行駛見有划船駛來卽將氣管連放數次划船上人置若罔聞以致不及避讓驀地撞沈惟求恩鑒大令諭令將張毛毛收押旋有工程局差役持名片投案請將何阿方帶回大令准之○馬路工程局移送沈秉衡控滬北某小烟館夥戈仁傑誑騙洋銀一案到縣汪大令研訊之下沈供前月有楊某者向小的借洋銀五十元稱係與戈姓合應某輪船之雇約十八日上船後即可歸還届期往尋兩人均已避匿後在南市中華茶樓見戈因即喚捕送局轉送案下叩乞究追戈供小的在浦東陳家行開設油酒店與沈素不相識楊某借沈之洋銀係還小的舊欠並非誑騙叩求鑒宥大令喝令笞責一百五十板押候限三日將洋銀如數繳案如違重比○英美租界公廨移送竊犯沈桂泉到縣汪大令訊明一切判令笞責若干板枷號一禮拜發往浦東某廠門前示衆兹已期滿由地保解送到案大令申斥數語諭令疎枷釋去 
[南市瑣譚]  
　　寄居竹地馬頭之江北人某甲向以駕舟爲業水雲鄕裏時寄萍蹤前晚得暇歸家與其妻某氏因箕帚細故遽占脫輻之爻事後愈思愈忿潛購紫霞膏吞服迨夜半毒發呻吟其母察知設法救治所幸受毒未深得以一吐而愈○前日南市救生局某號巡船在浦中撈獲屍骸一具帶至老白渡因無家屬認領照章給棺收殮至昨午又獲男屍一具周身府欄不堪其爲偶爾失足與抑有心自盡與殊令人問諸水濱而解人難索也 
[英租界捕房紀事]  
　　前日清和坊妓院龜奴張炳元許阿根唐學世王阿四張阿大王阿寳等在湖北路口角扭毆五百零二號巡捕見之一併拘入捕房捕頭令押候解送公堂禀請讞員張柄樞司馬究辦○賭棍吳阿桃王阿福專設三四賭攤誘傾人槖日昨又在致遠街施其故技經五百九十九號巡捕所見拘入捕房捕頭令押候解送公堂禀請究辦○前日陳志槎在南京路與王瑞甫口角扭毆經二百十七號巡捕拘入捕房捕頭令押候轉解公堂禀請訊究○著名土棍姚阿福專在洋涇浜帶鈎橋一帶遇事生風訛詐攫物屢經包探拘獲解送公堂懲辦迄今怙惡不悛前晚又串同黨羽徐桂堂守候山東路攫取王友生所持生絲衫一件皮夾袋一枚小銀錢七枚適被包探張寳成所見拘入捕房捕頭令押候解送公堂禀請懲辦 
[英界瑣聞]  
　　前日午後大馬路浙江路轉角處庚興酒店後進披屋忽然坍塌幸未傷人然亦險矣○小普慶里某妓院有妓女名小阿巧者不知其姓年甫一十四齡屢被鴇婦凌虐忿不欲生竟於日前背人吞服生烟意圖自盡迨毒發呻楚經鴇覺察急倩龜奴舁送仁濟醫館求治醫生進以嘔藥得將毒物嘔出免至喪身 
[法租界捕房紀事]  
　　前晚流氓張阿六與同黨某甲向賣瓜果之某乙藉端訛詐不遂其欲大肆兇毆適爲某包探所見將張與甲乙一併拘送捕房捕頭騐得乙略受微傷命自行醫治張與甲押候解送公堂請禀讞員杜枝園大令究治○前晚積竊陳阿元見某姓小孩臂籠銀　因卽向之攫取某號巡街捕見之將陳拘入捕房捕頭命押候解送公堂禀請訊辦○丙丁二小利在某處竊得藥材蝦米等物携至護城河畔求售適爲某包探所見將人贓一併解入捕房捕頭命押候解送公堂禀請訊辦○太古洋行某號棧房被戊已庚辛四扛夫混入串竊煤數十斤携之而出不虞爲巡丁所見將人贓一併解送捕房捕頭命押候解送公堂禀請訊辦 
[美租界捕房紀事]  
　　昨日午後袁士華駕工部局垃圾車至西華德路馬忽溜韁致將史慶郎楊登郎二人所拉東洋車撞壞某號巡街捕見之拘入捕房後經管理垃圾之西人到來將所壞之車如式修整捕頭始允將車夫釋去○前晚積竊楊阿三闖入浦東美孚火油棧内行竊銅管數件值洋銀百餘元携至虹口售與王永康所設冷攤旋被包探劉阿炳拘獲吊出原贓解入捕房捕頭令押候解送公堂禀請讞員張柄樞司馬究辦 
[鉅欵振饑]  
　　孫熾昌壽昌寖昌三昆仲求增父壽樂助順直陜西振捐洋銀一千元拜領之餘仰見錫類推仁之至意欽佩莫名竊以籌振至今日久已智盡能索莫展一籌乃南方之物力漸窮而北地之待援尚迫救人救澈坐視安能適蒙大善士孝思不匱厚惠有加行見蔀屋銜恩椿庭納福康疆上壽操劵可期夫孰非自好善之一念來哉用誌數言藉彰懿行上海六馬路仁濟善堂籌振公所施則敬等謹誌 
[維揚官報]  
　　五月二十一日凌大令浩禀奉保甲局委發審差章鹺尹榮本奉保甲局委城外三叚巡查項鹺尹兆騋銷六閘提溜差二十二日萬鹺尉煜解淮北餉到揚二十三日秦鹺尹鴻翥委南鹽廳查騐差盧鹺尹覲光起復回淮二十四日李分轉以牧辭回高寳差次 
[上海陳家木橋電報總局籌賑公所經收陜西義賑第四次清單]  
　　徐健齋經募無名氏洋四百元窰灣電局王經募王椿庭洋一元又王木生一元又胡蓮蓀洋二元又李鴻鈞洋一元又隱名氏五元又雙桂軒洋八元又硯記洋二元又桂記洋二元又樹藩堂洋十元又愛益堂洋一元又萬秉堂洋一元又松平堂洋一元又福壽堂洋一元又萬榮堂洋五角又作甫堂洋二元又四議堂洋一元又循理堂洋一元又嘉　堂洋一元又敦本堂洋一元又王錫祉洋三十元潘振翁來揚州徐毓翁經募清輝堂揚曹銀五百兩又叢桂軒揚曹銀三百兩又七印堂揚曹銀三百兩又愛虞堂揚曹銀九百六十二兩三錢五分又松筠堂李揚曹銀五百兩又延禧堂張洋一百五十江合揚曹銀一百二兩又摩兜鞬室漢平銀一百兩合揚曹銀九十七兩六錢五分又無名氏遵母遺命爲母求資冥福洋二百元合揚曹銀一百三十六兩又壽萱堂洋七十元合揚曹銀四十七兩六錢又詒榖山莊洋十元合揚曹銀六兩八錢又胡弼臣洋五十元合揚曹銀三十四兩又移華館洋六元合揚曹銀四兩八分又善餘堂洋五元合揚曹銀三兩四錢又眉壽堂洋四元合揚曹銀二兩七錢二分又周記洋二元合揚曹銀一兩三錢六分又朱孫藩洋二元合揚曹銀一兩三錢六分又朱陳村洋七角合揚曹銀四錢七分六釐又驂篠齋洋三角合揚曹銀二錢四釐以上十八户共揚曹銀三千兩原合來規元三千二百九兩四錢一分四釐李修本洋一元以上共收規元三千二百九兩四錢一分四釐洋四百七十三元小洋五角 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　李興銳片再前准户部咨議奏州縣交代各案行令分别已完未完半年彚奏一次等因業已行據藩司將江西省各廳州縣自光緒十二年起至二十五年上半年止所有交代各案查明已未完結詳經奏報並開摺送部查核各在案兹據布政使張紹華詳稱自光緒二十五年七月起至十二月底止江西各州縣交代共計正署兼代三十任併作十九案均經算明内惟前署東鄕縣已故同知徐樹鈐交代虧短銀兩迭催未據完解業經照章指欵詳請會奏叅追現仍勒限完繳倘敢再延另行從嚴叅辦此外各任悉已清楚並無虧短先行造具册結詳咨送部合將光緒二十五年下半年各州縣交代分别已未完結彚開銜名清摺詳請具奏並據聲明此案因前署寗都直隸州知州鮑恩優等交代迭催甫據造册詳司以致詳辦稍遲等情前來臣覆核無異除將清摺咨送户部查核外理合附片具奏伏乞聖鑒謹奏四月十六日奉硃批户部知道欽此 
　　閩浙總督臣許應騤跪奏爲調補塲員以裨鹺務恭摺仰祈聖鑒事竊照准補江陰塲鹽大使陳本橒於光緒二十六年二月初三日病故當經詳咨開缺並請將所遺江陰塲繁缺留閩遴員調補在案查該塲地處海濱埕坎散布產額浩大民情刁悍督曬緝私均關緊要必須精明幹練之員方足以資治理臣與司道于通省塲員中逐一遴選查有福清塲鹽大使胡壽臨現年五十一歲浙江紹興府山陰縣人由監生遵鄭工例報捐鹽大使遇缺先選用光緒十四年正月投供十一月選授福清塲鹽大使是月二十三日吏部帶領引見奉旨著照例用欽此十五年正月二十一日由京領憑起程於五月二十五日抵閩繳憑七月初七日到塲任事試俸三年期滿清銷試俸字樣查該員胡壽臨才具明晰以之調補江陰塲繁缺洵堪勝任與例亦符該員係現任鹽大使調補鹽大使銜缺相當毋庸送部引見並請免叙叅罰據福建鹽法道楊文鼎會同藩司造具履歴清册會詳請題前來臣查現當駐蹕長安題本均暫緩進而有關缺分者自應遵照部行改題爲奏以免稽延除履歴咨部外謹恭摺具陳伏乞皇太后皇上聖鑒敕部議覆施行至所遺福清塲簡缺係升調遺第一次第二留缺閩省現有應補人員應俟奉准部覆另行遴員請補合併聲明謹奏四月十七日奉硃批吏部議奏欽此 
　　閩浙總督臣許應騤跪奏爲請補知縣以裨地方恭摺仰祈聖鑒事竊　漳平縣知縣王先澤於光緒二十六年十月初六日在省病故業經附奏開缺留閩另補照例以病故曰作爲出缺日期勒歸十月分截缺除另行截缺咨部外查漳平縣係選缺應卽按照遴員請補閩省病故休知縣一項卽用後用至分缺借用止兹所出漳平縣缺閩省截缺卽用廻避即用撤回卽用均無人輪應候補到班應先以候補班前之員補用前已用過正途及曾任實缺應升知縣二人各項出身者一人現届到班自應以正途及曾任實缺應升知縣人員請補查該班新海防例銀捐候補儘先知縣蔣祐奉到過班之文應作到省日期核與出缺尚未届滿一年此外銀捐常捐均無人應用勞績候補班前之人該班名列在先之高士俊雖係曾任實缺因與該缺人地不宜業經咨部扣補應以其次之員補用查有曾任實缺勞績候補班前知縣鍾國華年六十歲廣東花縣監生投効陜甘軍營於全陜肅清案内保以從九品卽選並戴藍翎又於克復甘肅巴燕戎城曁肅清河州等處出力保以主簿卽選又於關隴肅清案内保免選本班以鹽課大使分省補用前赴臺灣隨軍攻剿各番社出力保俟鹽大使分發到省補缺後以知縣仍留原省歸候補班前補用請咨引見遵例呈請分發簽分雲南因親老告近改掣福建補用於光緒九年十月二十七日到省准補下里塲大使仍以知縣歸候補班前註册序補十三年六月到任調署蓮河塲西河關各大使十九年在任聞訃丁母憂回籍守制服闋起復由粤請咨回閩以知縣仍留閩省補用歴委署理順昌同安籌寍縣知縣卸事該員老成幹練以之請補漳平縣知縣洵屬人地相宜與例亦符相應遵旨改題爲奏仰懇天恩俯准以候補班前知縣鍾國華補授漳平縣知縣俾資治理如蒙俞允該員係曾任實缺候補班前知縣請補知縣銜缺相當毋庸送部引見并免核計叅罰據藩司周蓮兼署臬司楊文鼎會詳前來除咨部外理合恭摺具陳伏乞皇太后皇上聖鑒敕部議覆施行謹奏四月十七日奉硃批吏部議奏欽此 
　　閩浙總督兼署福州將軍臣許應騤鎭守福州副都統臣松秀跪奏爲協領佐領各員缺選擬正陪請旨簡放恭摺仰祈聖鑒事竊臣等於光緒二十六年十二月二十三日接准行在兵部咨開本部具奏各省滿營應升應補擬定正陪人員向由臣部歸京旗帶領引見此時旣未能帶領而員缺又未便久懸擬請由該省將軍都統等隨摺開單出具切實考語奏請硃筆圈出補授一摺奉旨依議欽此欽遵等因前來查福州駐防正紅旗滿洲協領多春泰廂紅旗滿洲佐領圖其先各病故出缺經前署將軍臣善聨副都統臣松秀在於八旗佐領内揀選得正黄旗藍翎佐領全誠擬正正紅旂協領員缺正白旗佐領凌壽擬陪又於八旗防禦内揀選得正黄旗藍翎防禦昇泉擬正廂紅旗佐領員缺廂白旗防禦烏仁額擬陪除將各該員履歴咨部外理合另繕清單出具切實考語恭候欽定再臣許應騤署任未及三月例不出考臣松秀遵查得佐領全誠老成謹愼精練有爲堪以擬正佐領凌壽精詳愼重辦事誠實堪以擬陪又防禦昇泉辦事明敏堪以擬正防禦烏仁額當差勤愼堪以擬陪合併陳明所有選擬協領佐領正陪各緣由謹恭摺具陳伏乞皇太后皇上聖鑒謹奏四月十七日奉硃批均著擬正之員補授兵部知道單併發欽此 
　　閩浙總督兼署福州將軍臣許應騤跪奏爲恭報微臣交卸福州將軍印信並閩海關關防日期恭摺仰祈聖鑒事竊臣於上年十二月間欽奉電旨兼署福州將軍當將接印日期恭摺奏報在案嗣准吏部咨光緒二十六年十二月十四日奉上諭福州將軍著景星補授欽此兹新任將軍臣景星於本年三月初四日抵閩臣卽於初六日差委左司協領明玉等將將軍印信閩海關關防曁勅書令箭文卷等項齎交將軍臣景星接受任事臣卽於是日卸事所有微臣交卸福州將軍印信並閩海關關防日期謹繕摺奏報伏乞皇太后皇上聖鑒謹奏四月十七日奉硃批知道了欽此 
　　新授福州將軍奴才景星跪奏爲恭報奴才到任接印日期叩謝天恩仰祈聖鑒事竊奴才蒙恩補授福州將軍承准軍機處諫電欽奉諭旨景星著卽赴新任毋庸前來行在請訓湖北巡撫著張之洞兼署欽此欽遵當即具摺叩謝天恩一面將任内事件交代清楚隨卽束裝起程於光緒二十七年三月初四日行抵福建省城初六日准兼署福州將軍許應騤派委左司協領明玉等將將軍印信並閩海關關防曁勅書令箭文卷等件齎送前來奴才當即恭設香案叩頭謝恩接受任事伏思奴才猥以凡庸驟膺鉅任念聖恩之稠疊每切悚惶慨時事之多艱倍思感奮竊維福州海疆扼要籌措宜周開市通商經權兼重奴才檮昧深懼弗勝惟有勉竭駑駘力圖報稱以期仰答高厚鴻慈於萬一所有奴才接印日期謹具摺叩謝天恩伏乞皇太后皇上聖鑒謹奏四月十七日奉硃批知道了欽此 
 
