# 1894 - 308 - 4907743

 

Page 1

 
 
[新印各書藉發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華錄實洋一元三元○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季　　　　七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○臨證　　碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[新印古詩源出售] [  圖書集成局代啓]  
　　古詩源一書爲長洲沈歸愚尚書所輯盖爲學詩者導以先路也本局爲人代印今已竣工紙色潔白字跡清疏每部碼洋四角賜顧者請向掃葉山房申昌書室五經樓購取此佈 
[增廣華英字典出售] [  三馬路申昌書畫室啓]  
　　增廣華英字典一書爲粤東鄜容階司馬所輯其中縷析條分便於檢閲較初印本更爲美備誠牖人之寳筏度世之金針也爰会剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[賞罰嚴明説]  
　　賞罰者國家馭世之大權也有功而不賞何以使踴躍任事之臣觀感奮興爭出死力以自効有罪而不罰何以使闒茸無能之輩各自戒勉以自奮於功名伊古以來英君誼辟未有不於賞罰二者三致意焉顧承平之時非賞罰無以馭天下之人才而當戰爭之世謀臣如雨猛將如雲戰勝攻取皆以賞罰二者振其樞紐惟能賞罰嚴明凡有功者無不賞有罪者無不罰乃能使奔走効命者惕然於明鑒之難逃懔然於法律之難逭自能協力一心同仇禦侮則豈非賞罰二者實有操縱賢毫駕馭奇傑之權哉恭讀初五日　上諭甯夏鎭總兵衛汝貴管帶盛軍臨敵退縮以致全軍潰敗並有尅扣軍餉縱令兵勇沿途搶掠情事衛汝貴著革職拿問交刑部治罪海軍提督丁汝昌統帶戰艦不能得力所有前次交部議叙之案著卽撤銷該部知道欽此莊誦旣竟不禁軒鼚鼓舞而起曰　聖天子之明照萬里誠如是其無微不至哉曩者我軍平壤之戰惟左冠亭軍門誓死不去策孤軍以禦敵卒以兵力旣單藥彈又罄爲倭虜所乘軍門力竭捐軀以死報國至今猶凛凛有生氣　褒卹之典逈越尋常他日靑史名標足與河山並壽而衛軍門等諸將酣飲帳中不以大局爲念力主退守之議坐視左軍戰没絶不一爲援手相率潰逃漫無法紀至半途又爲倭虜所乘頗多損失夫我軍之援高麗也非僅保衛藩屬也高麗苟爲他人所有則與東三省僅隔衣帶水一葦可杭邊事自必棘手故保高麗正所以保東三省高麗關繫旣重則赴援各軍正宜節節進剿得尺則尺得寸則寸庶終有恢復之期可以慰高麗君民望救之心明乎此則平壤一役心當以死力爭之何爲不戰而退將平日據守之地一旦拱手而讓諸他人獨往獨來逕情率意一若以大局爲不足置念也者遂使高麗之土地復被蹂躪高麗之人民復遭塗炭此誠當日簟食壺漿爭迎王師時所念不到此者也論不戰自退之罪固不獨衛軍門百喙難辭然衛軍門更有尅扣軍餉縱兵掳掠之事尤爲衆論之所不容一聞拿問之旨而後咸曉然於雷霆震怒固有不測之威也更以海軍言之提督所坐者係鐵甲船高大且巨居中調度實爲一軍之領袖此外更有碰船以爲衝鋒陷陣之用有快船以爲掠陣追擊之用有魚雷船以爲轟燬敵船之用此數者皆相爲表裏缺一不可然皆聽命於提督則當兩軍相見之時見敵船如何布置我船必當力爭上游獨操勝算然後能指揮如意應變從容然則統帶之任不綦重歟西國水師中人皆由學堂中出俟其學有心得歴加考試果有眞實本領然後給以文憑派諸練船以資歴練俟歴練旣深然後派至兵船分司各事歴年旣久積勞漸多按資推升得爲提督者其人率皆五六十歲故委以大任而無覆餗之虞試問中國之統帶有如此歴練乎中國之水手有如是挑選乎夫其所以未嘗歴練挑選者則皆平時不知振作之故也苟能振作於平時卽使海波不揚烽烟不警而我所以爲海戰之具者無不時刻留意一遇戰事則方寸自有把握斷不致倉黃瞻顧坐失事機此次日本與我搆興時以兵船游弋中國海面且揚言今日有兵登某處陸地明日有船窺某處砲臺實則欲使我處處設備彼乃得以專力於高麗中國海軍自經營締造以來從未見伏此次濟遠廣乙護送運兵船途遇倭艦與之相擊不過小試其端大東溝之役互有損傷倭艦見機逃遁卒以彈丸已罄末由奮力窮追統計前後勝負略足相當而未能收折衝禦侮之效者則在不知爭奇扼要之策致任倭艦護護運兵船赴高毫無攔阻然則諭旨所謂未能得力不誠然歟要之爭戰之事爲君國榮辱之所關苟臨事不能决策見危不能授命而惟以粉飾裝點爲欺騙之計縱能掩蓋於一時必致敗露於日後此次　皇上明燭萬里大振乾綱凡上干嚴讉者當無不觳觫悔罪而尤望此後水陸各軍抒誠報國勿再蹈欺騙之轍於以仰副　聖天子賞功罰罪之意庶幾戰事日有起色也夫 
[西使祝嘏]  
　　皇太后六旬萬壽普天同慶駐京各國使臣均入宮祝嘏歡聨中外慶洽垓埏洵千載一時之盛事也 
[英電譯要]  
　　倫敦初十日來電云馬達加斯加不允法國需索之欵法國擬調兵一萬二千名往攻○又云中國請各國調停中日戰事各國遂商議勸解之策英法兩國已允爲之排解惟不肯爲首倡議耳 
[鄂督行期]  
　　鄂督張香帥接奉電諭調署兩江總督已列前報兹悉香帥定於初八日啓行文武各員於初四日在兩湖書院設筵祖餞香帥以政務殷繁聊舉數觴卽行辭出 
[大軍東下]  
　　漢口信云統領虎字全軍余軍門虎恩愷字營吳軍門元愷鐵字營熊軍門鐵生鐵字正左營楊軍門友益鐵字副右營張總戎星元鐵字前營侯總戎祖朝鐵字正後營章遊戎文彬鐵字副後營蕭副戎光友愷字前營吳遊戎良儒愷字左營張遊戎彪愷字右營王都戎得勝於初四五等日先後乘坐民船開差東下馳赴邊疆以掃倭氛氣奪風雲忠貫日月蓋不待兵刃旣接早已使倭奴聞風瞻落矣 
[黃堂出缺]  
　　署江寗府陳太守宗藩本當善後局提調差責任綦重措置裕如爲上游所器重自瑞方伯進京祝嘏巡道胡方伯升署藩司首府李觀察升署巡道太守由候補同知過知府班尚未引見劉制軍深知其實破格 
 
 

Page 2

 
 
用人特委太守署理首府篆務接印之日正在病假期内太守感制軍知遇之恩力疾從公文闈大差告竣武闈例委首府爲外正監試太守將闈内事宜布置周詳不意積勞太深於初九日上午十一點三十分鐘因病出缺家丁卽行飛禀上江兩縣適武闈頭塲兩邑尊均在小營辦差至下午陳仰山趙小帆兩明府先後至下江考棚公館中商議禀報上憲委員接署並帮同公子輩料理喪務 
[西泠談藪]  
　　紹興府照磨缺以准团是缺之沈　赴任東陽縣缺已奉部覆以候補縣李瑞鍾准補以上二員均已奉到藩憲飭知矣○浙省　孝廉向有團拜之舉藉以會同年也刻下外府新貴陸續晉省定於初五日在金孝廉家禾家舉行各出分金洋二元是日共設喜筵本擬傳班唱戲因近日慶賀萬壽城中名班皆爲衙署所傳改用清音計到者七十餘人直至二鼓始散○浙省武闈馬箭初四日試竣初五日廖中丞親詣督署箭道接考步箭本科與考武生共有四千二百餘人臨塲不到者三百有奇馬箭違式被貼者二百餘故考步箭者不過三千五百餘人○新來一啞丐身穿破衣頂無辮髮沿街求乞口不能言日前在雲居山上西面探望爲保甲巡勇所見疑爲奸匪送縣究辦經錢塘縣束大令再三訊問不作一語因傳各叚丐頭令其識認僉云杭州向無是丐來此不久卽將該丐發遷善所拘禁俟慶典畢後再行嚴鞫○武林某生素負文名久困塲屋上年放榜時偶起牙牌數得兆云大開圍塲射鹿得　顧盼自喜中必疉雙因謂人曰我如兼顧他人定可名利雙全本年臨塲時適有浙西某甲倩生捉刀忽憶前言欣然允諾首塲三藝均係清矯一路難入俗眼有議之者謂文極平常殊難操劵甲惑其説次塲乃另覓他人爲之生聞之中心忿甚比榜發甲已獲售生名落孫山則射鹿之句已騐而疉雙之説則不可憑也有解之者謂甲之獲售必須兩人成之方符疉雙之語向使當日無人議論則三塲皆由生一人所作恐難入彀數由前定不可强也○初六日傍晚上興忠巷景同巷口有某僕婦手持衣包經過其處突有匪徒二人從巷内衝出一人奪其衣包一人拔其簪珥婦高聲大呼適有某紙坊夥出視匪徒急忙逃遁衣包幸未攫去而頭上銀簪已化爲烏有此處地僻人稀夜行者尚其愼之 
[旗營祝嘏]  
　　本月初十日恭遇皇太后六旬萬壽浙省文武官員在萬壽宮得禮先期高搭篷廠懸燈結綵城廂内外大街店鋪各製燈景懸掛門首以誌慶賀駐防旂員在滿營中梅靑院恭設寳座鋪墊一切均用黃縀繡龍從大門起直至殿廷一路燈匾燈對及各樣異色燈景庭中高設菊花山兩座山上以五色綢紥成羣仙祝壽人物花鳥極其華美中可點燭殿上亦擺設菊花燈四架中嵌萬壽無疆四字夜間燈火光明照耀如晝自初三爲始至十七日止陳設半月以申敬忱軍憲以下自初八日起十四日止親詣慶賀并傳名班演劇七天近日營門均於二砲後始行上鎖以便營外居民往觀并聞初九夜大放花燈有烟火十餘架皆在院前空塲點放是夜營門通宵不閉金吾不禁夜玉漏莫想催眞有與民同樂之象也 
[甌防鞏固]  
　　署浙江温州鎭劉軍門祥勝謀勇兼全戎行久歴前在省城統領防軍訓練有方不辭勞瘁現任斯缺與蔣幹臣觀察和衷共濟出洋巡緝數次將應設兵之處逐一安排服帖沿海各口應設水雷魚雷業已密爲分布繪成一圖因温州府徐太守來省之便帶呈中丞廖榖帥展視之下深爲欣悦似此辦理得人何患倭奴之侵侮耶 
[漢上軍容]  
　　武昌訪事人云鴻字營駐紥距鄂垣武勝門外二里許江岸藉以捍衛砲臺自宋軍門得鴻撤委後上憲另委管帶駐漢之升字營竹山協副將常副戎接統副戎見兵務廢弛恐難收保障之功汰弱留强别招勁兵補額日至砲隊臺後平坦處悉心訓練以期精益求精○署理漢陽協俞漢卿協戎前奉上憲檄令接統駐漢之升字營站城兵邇者倭奴搆釁奸匪多混入内地刺探軍情漢口地闊人稠恐難於辨認因於本月初二日移鎭於此以便稽查 
[麋臺走馬]  
　　現署奉賢縣知縣莫大信葆辰一年期滿經上憲調省另候差委所遺員缺於本月初二日戍刻藩轅牌示以奬勵班輪委在前之候補知縣楊溥堪以署理○浙江主考梁秦二主試於本月初二日由浙來蘇舟泊胥門外官碼頭在蘇文武官員咸詣接官廳迎迓二主試登岸與各官接見後卽乘輿入城詣各衙門拜會小作勾留卽當回京覆命也○本月初三日爲紫陽書院藩課之期是日清晨與課士子咸往鵠候旣而藩憲黃方伯蒞止點名給卷文題爲王赫斯怒五句是是平江書院吳縣課凌大令親自命題與考童生約計五六百人文題爲故君子有不戰詩題萬國衣冠拜冕旒得旒字五言八韵○蘇垣有游妓名桂寳者半老徐娘也賃屋於西善長巷作半開門生涯近以癖嗜太深日沈溺於芙蓉洞裏致問津者寥落若晨星前晚有某客偕一翩翩之某甲至桂寳處作狹狎游桂寳殷勤獻媚曲意承迎旣而某客作别而去甲獨留翌日晨起忽失甲之所在大疑押身而起遍處搜尋杳無形影檢點粧奩失去二馬車水烟袋一枝慌忙飛步窮追直至胥門外萬年橋堍始得狹路相逢當將甲扭住抵死不放搜其身畔别無長物惟四百文之水烟袋質劵一紙及零錢數十翼而已桂寳忿甚意欲批其頰苦於力不敵遂踢之以足不料用力過猛　頭鳳竟飛上半空圍而觀者密若堵墻莫不撫掌大笑有一戴墨晶眼鏡之某乙正在狂笑之間忽覺額上猛擊一下幾如當頭之棒喝連墨晶眼鏡一齊打落碎如虀粉細視之卽該妓足上之蓮船也乙怒不可遏隨手將鞋拾起抛棄河中時甲已乘間逃逸乙亦無可如何祗有自嘆悔氣而已桂寳則且泣且怒赤足而返○長洲縣王大令訪得滸墅關居人趙某王某等數名係著名賭棍平時不法鄉里側目近在該處開塲聚賭抽頭漁利爲害地方誠匪淺鮮遂密飭幹差楊順帶同夥役多名潛往拘拿該差奉令連夜啓行翌日果將趙等五人獲住解回蘇城想必當懲辦也○馳馬通衢本干例禁雖屢經地方官出示禁止奈誨者諄諄聽者藐藐近由臬憲韓古農廉訪剴切曉諭遍貼通衢違者獲案照流氓例重懲不貸邇來街道之得以清凈者其功由於此也初二日下午有某公子偕執鞭人某甲各跨駿馬在北局地方往來馳驟揚鞭得意其樂無涯適某縣尊呵殿而過瞥見喝拿二馬飛馳前走不克追赶縣尊大怒喝令輿後之跟班馬二騎加鞭窮追某公子與甲故意徘徊繞樹忽近忽遠戲弄多時始加鞭而去縣尊無可如何含怒而已 
[禾中瑣語]  
　　浙江正副主試於九月三十日過禾嘉協兩營弁兵水師砲艇咸往杭州塘迎迓以鎗砲鼓吹相迎憲舟至大西門官碼頭登舟嘉興府宗太守邀至煙雨樓設筵相欵十里湖光菱歌齊唱至下午始分袂解維向蘇州塘而去各官恭送如禮○嘉協左右兩營駐防外鎭汛兵前已調　郡城兹由張恊戎移請宗太守定於九月二十八日校閲是日兩營汛兵齊集大教塲俟恊戎到後卽飭差弁飛騎往請太守太守乃排設全副儀仗乘輿蒞止各弁兵跪　太守降輿入演武廳與恊戎升坐各官站立跪請發令開操遂演四海清晏陣扎花陣布雲梯等技繼鎗靶步箭閲畢時已下午太守賞賚有差○嘉興縣劉邑尊奉撫憲札於九月廿九日乘舟赴省○郡城冬防局於十月朔開辦文武巡員各四名武由張恊戎送請太守揀派文卽就分嘉委員揀派○本月初三日清晨有某航船到埠停泊北門外荷花堤船夥以篙直下河底倐聞扑通一聲浮起一屍不覺大驚岸上人羣聚觀看乃遂撈屍上岸死者年約二十餘身穿白布衫褲赤脚不知何處人後經地保報請善堂備棺收殮以等屍屬認領○初十日恭逢皇太皇六旬萬壽郡城府縣各署傳定名班登臺開演懸燈結彩以示並天同慶之意○楚軍水師蔣統領奉撫憲扎招募精壯營勇遂出示招募並派弁往各鄉鎭招徠至前日由統領飭赴内教塲揀選放軍卽在教塲點名給發號衣名曰果勇營親兵當卽雇船送赴省垣聽候調遣○嘉興縣屬新篁鎭某典鋪於初二日半夜時被賊越墻而進竊取衣服翌日入城報縣適劉邑尊因公赴省經捕廉帶同書差捕役前往踏勘一面飭捕限緝○新篁鎭附近某鄉某姓家於初一晚被盜搶刼至被刦若干及曾否報縣俟訪明續述○有曹姓武員來禾小住西 
 
 

Page 3

 
 
門内停符寺招募江蘇護海營聞已招得數十名 
[上將威儀]  
　　鎭江訪事人來信云刻下倭事紛更長江爲内地咽喉各口均須防維周密日前兩江總督劉峴莊制軍檄飭皖南鎭總兵李鎭軍占椿統帶督標果勝軍口營前赴鎭江象山一帶駐紥鎭軍奉檄後諏吉本月初五日清晨統率健兒自白門起節乘南灣船帶以飛濤普慶小火輪船順流而下午時駛抵京江舟泊小閘口先是寳蓋山新兵各營勇在蒜山站隊鵠候旌旂蔽日劍戟凝霜迨棨戟遥臨升砲鳴槍聲如雷震俄而副都统保統制鎭江關道呂觀察以次文武印委各員齊集江干先後登舟謁見少頃鎭軍命駕登岸前導有藍頂官二員果勝營親兵三十二名手執鋼叉皎如霜雪次則戈什哈八名晶頂官四員由新河街迤邐入城向文武各衙門投刺至三點鐘時回舟當登岸時沿途人山人海無不翹首跂足瞻仰軍威初六日天甫黎明鎭軍飭標下營勇由荷花塘過登仙橋在北固山之南築壘而居各營勇手持兵械所過之處肅靜無譁嗣聞鎭軍所統之營内有新募勇丁二百名連日飭各哨官在校塲中日夜操練并諭飭各將領不准兵丁出外閒遊滋生事故所需食物由該管官酌派隊長帶同兵丁身穿號衣上街購覓現錢交易不許向店鋪賒欠如有故違軍律者許居民人等來營禀控以憑按例嚴懲初八日上午鎭軍親詣大校塲簡閲旣升座驀聞將臺帥字旗下鳴砲三聲中軍官趨入禀陳一切各官行叅見禮將臺上又鳴三砲中軍官半跪請發令鎭軍傳令先閲各陣各勇由東西布陣魚貫而出大旗數十對臨風招展洋槍隊繼之陣中角聲嗚嗚然鼓聲鼕鼕然各勇布爲長蛇陣卽古所謂擊首則尾應擊尾則首應者也忽令旗一揮變爲雙龍出水陣繼爲八卦陣爲三才陣爲連環陣爲蟹螯陣爲四方陣倐忽變幻幾令人目眩神迷演畢諭令操籐牌短刀木棍鋼叉等雜技類皆身輕如燕力捷於猱相對相當略無破綻直至斜日銜山各勇始振隊而返 
[舒州𤖆素]  
　　安慶訪事人云有一積賊王其姓有才具名年三十餘專伺輪船往來探人之囊胠人之篋上年經有司下　囹圄旋糾同所繫各犯穴壁潛逃刻由保甲局拘拿重懲鎖錮未數日又不守法度持刃行兇懷寍縣黃漢池明府惡之面禀福少農中丞隨於九月二十九日置之木籠發二門外示衆限三日後絶其水米聽其斃於籠中○本月初一日福中丞奉到南洋大臣劉峴帥來文内開倭奴犯順侵我藩封擾我海疆上海雖云局外之地然吳淞海口不行不以重兵扼守因咨調駐紥安慶之撫標練軍前後左右四營速赴吳淞防備中丞接閲之下立諭統領宋佩箴軍門轉飭各營主傳諭各哨弁督率兵丁收拾行裝伺候一面籌撥兩月餉銀交軍門帶去旋於初五日開差赴防所○卸署無爲州捐升江蘇候補道賴眷屏觀察同晏現已回省謁見福中丞請給咨文赴江甯供職中丞允之日内將裝就道矣 
[一喜一憂]  
　　浙省仁和縣主簿吳廉屏少尹崧生隷籍嘉定補授斯缺於今十有二年平時潔己愛民頗爲上游器重今年鄉闈時兼督水管差使不辭勞瘁感受暑　病極沈重其長公子早卒次公子年僅十六幼締姻于同鄉某氏因涓吉本月初五日在杭迎娶坤家送女來杭卽寓於廳署公館相近綵輿前導執事牌銜二十餘對頂馬一座紅燈一堂燈牌一堂花籃燈一堂清音一班比及新人到門而少尹已氣息奄奄不能作聲一聞鑼鼓聲喧登時暈絶家人急爲灌救始得漸甦是日賀客盈門車馬往來不絶於道蓋少尹與撫學二憲均屬同鄉并與徐宗師有戚誼故各大憲均差賀杭府以下咸親到焉延至夜分婚禮甫畢而少尹已溘然長逝諸客未及終席紛紛散去遂將燈綵盡行收拾接辦喪事卽於初七日子刻大殮惟少尹平素清廉宦囊無幾喜事之後繼以喪事實屬力有不逮幸同鄉多人代爲經理始克成禮 
[北通州近聞]  
　　坐糧廳葛振卿部郎通永道張筱傳觀察會同東陵司員掣騐山東應交兵米於九月十九日開斛逐日斛收存厫一俟地凍路乾裝車轉運○明年山東十帮粟米全漕到壩山東督糧道恩淑平觀察已將起辦冬漕之領運千總分别派定○榮心莊刺史恒於九月廿一日續娶女宅先期來通借住浙江海運總局妝奩頗盛是日由州署起轎排齊全副執事鳴鑼開道鼓樂喧天紅呢官轎舁以八人闔城寅僚紳商咸往道賀○奉旨撥調口外察哈爾馬隊四千名前往高麗助剿自九月廿四日起陸續由北關經過需用肉麫食物草料車輛均由榮直刺飭差供應○升任廣東臬司前任坐糧廳額玉如廉訪在通捐廉創立義學四處東設通州衛藥王廟西設西關天成𤲅南設新城南街竈君廟北設北關岳莊呂祖祠延師教授貧家子弟賴以成就者不乏其人前日尹憲來文將義學四處責令榮直刺認眞整頓並頒發小學各種書籍以爲諸童誦讀之資○俄商茶箱由通州茶棧雇駝運至張家口交卸前因駝少每運一次每駝脚價銀增至廿一兩之多近日價雖略减亦須十七兩左右因之不復運煤價大增煤末每斤價錢一千四百文大煤每百斤價錢二吊文據煤行中人云若再無來貨不但價更騰貴恐有缺乏之慮焉○原任福州將軍希軍憲靈柩於上月廿六日由東關土壩碼頭下船前導有引魂旛金鏟玉　肅靜廻避黃牌四對誥授光祿大夫建威將軍奉旨照將軍例賜卹奉旨入城治喪清道飛虎粉棍旗鎗六對黃亭一座上置御賜祭文珍件福壽字官傘一柄清音鼓樂相間而行大槓舁以三十二人後隨白轎五乘進東門出西門順石路進京回旂○四鄉萑苻不靖竟敢於白晝入室硬借銀錢糧米稍拂其意卽於黑夜率衆行刦更有農家驅牲力作突來匪人將牲牽去農夫畏其兇鋒莫敢與較近日農家早炊後始往田間劚地後隨傭工數人執火鎗以護之日尚未晡卽呼衆而歸不復工作矣○通屬行使制錢原欲流通錢法也近有奸商攙和私錢缺少串底並將制錢販運出境以致銀價日落現錢日少不日冬撫賑銀發到易錢散放受此虧折災民所得亦屬無多榮直刺近奉尹憲札飭出示嚴禁違干懲處不貸 
[懸燈再誌]  
　　初十日恭逢皇太后萬壽聖節前後三日城廂内外及租界中一律懸燈申慶本報已紀之矣昨爲懸燈之第三日鋪户商民莫不興高彩烈願效嵩呼入夜然點明燈英租界棋盤街一帶火樹銀花一望無際如三茅閣橋北首人和衣莊門首之彩樓頗覺輝煌奪目所挂宮燈俱用黃色更於店堂中恭設一牌上書聖壇二字香花供養藉表野人獻曝之忱迤北萃豐合豐祥豐等衣莊亦皆陳設一新宛如錦繡而怡珍茶居内所懸宮燈二盞碩大無朋雕刻精良幾似神工鬼斧誠罕見之物也三馬路信昌珍珠號則於客堂擺列各色古玩磁銅玉石觸目琳琅正中恭設聖座座前羅列壺瓶等件俱係羊脂白玉其次則供福祿壽三星之像亦係古磁玉所設各色花盆花瓶皆屬珍貴之品而尤奇者則有天竹枝一枝其子以珊瑚串就另有珊瑚一枝高約尺餘亦不可多行之物也盆中栽種菊花類皆異種冷艷幽芳足供清玩不讓陶家三徑慶昌祥恒源祥等各洋貨店皆設有自鳴鳥將機關開動鳥卽飛鳴跳躍與眞者無殊人皆爭先觀看中西大藥房不時燃放五色電光閃爍不定棋盤街抛球塲二處游人如蟻行經嘉綸老介福綢莊等處駐足爭觀途爲之塞幸捕房中預派中西探捕逐叚照料均尚無肇釁情事然人數過多則失釵墮珥之事在所不免鑼鼓之聲遍處皆有喧闐入耳熱閙非常西人之結伴出游者亦頗不少所惜捕房未將馬車東洋車預先禁止以致途中時有碰撞之虞有二女同坐轎車正在一路勾留評量景物忽有匪類三人由後登於車頂拍手歡呼乘之而去馬夫亦無可如何也更有一婦携孩看燈忽於人叢中失散無從尋覓嗣更至捕房英廨等處詢問亦無蹤跡不知能否珠還也南市居民鋪户亦皆燃點明燈觀者不遠數十里而來掉臂游行如入不夜城中前晚有康姓媼携一三歲女孩在大東門看燈正在目炫神移突有小竊將女孩所戴劉海帽攫取而逸及媼知覺已不知去向矣 
[賽燈志盛]  
　　美租界中虹橋左首有魯班殿焉是爲粤海髹工所建前晚醵資賽燈鐘鳴七下萬燭齊輝前導爲桃燈一對上書普天同慶萬壽無疆八字繼以玻璃執事十餘對鑼鼓亭一座四人舁之而行中有數十人身穿五彩綢衣沿途奏樂由是而繡金盤龍傘十餘頂綢絹紥成雄獅二頭殿其後者爲巨鼓一面舁以二人厥聲逄逄聞於遠近迤東至提籃橋折而向西至天后宮往北繞出武昌路遍遊各處始收隊而 
 
 

Page 4

 
 
回時已鐘鳴九二十分矣 
[袁公壘畔佚聞]  
　　昨日縣署某吏雇天仙園菊部在城隍廟登臺演劇歌清舞妙玉軟花嬌觀劇之人頗形擁擠幸有縣差局勇地甲互相彈壓得免事端○昨爲曾文正公嶽降之辰江海關道劉觀察在製造局祠中致祭先期經黃大令飭禮生及樂工前往伺候鐘鳴十下各員齊集祠中上香行禮雍雍肅肅致慤致誠至二下鐘時始各鳴騶回署○歲旣暮矣薄寒中人上海縣黃大令遂照向章製辦棉衣飭典史蔡少尉頒給内外監所收人犯一時囹圄中人恩銘挾纊幾於有口皆碑 
[西人出殯]  
　　禮查西國飯店之總理西人哲生前晚九點鐘時正與各西人議論時事忽患急病不及醫治竟至不起當由其夫人爲之收殮定於昨日午後三點鐘時出殯按哲群在日素爲西人所推重故出殯時各西人之執紼相送者竟有百餘人之多而西國團練兵亦約齊來送其夫人再三辭謝團練兵不允必欲相送以伸敬意行至中途夫人又堅行辭謝團練兵不得已始相率折回而相送之各西人皆乘馬車相送行經英大馬路捕房派印捕二名乘馬開道並爲照料旋至八仙橋西外國墳山安厝法捕房大自鳴鐘旗杆下半旗以誌悼克捕頭飭探帶同探夥先期至該處彈壓 
[私占浦灘]  
　　上海縣水利廳林表虞少尹查悉南市巽森木行挑泥塡築浦灘有礙水利遂飭傳十六舖地甲裘鎭傳諭停工不許將浦灘私占 
[謝筵移振]  
　　接誦慶昌仁寳號柴也愚善士函得悉初七晚鄰近失愼僅一墻之隔幾乎殃及渥叨上蒼默佑轉危爲安兼承諸親友殷殷慰問深抱不安理合設筵伸謝誠恐徧請不周特將筵資洋三十元委充賑需爲諸親友造福移緩就急美出兩全矣上海北市絲業會館籌賑公所施善昌謹誌 
[助賑獲佑]  
　　武陵碧山後裔完心愿助順直棉衣由愼餘莊交來洋一百元永安閣女史祈母速安康助洋六十元袁竹生助賑洋三十元同德生藥號爲九月三十日萃豐弄口失愼近在咫尺幸獲平安特備筵席洋三十元移助賑捐爲諸友祝福星江長慈氏助賑規元一百兩先後祗領具見慈祥孝善宏濟時艱天佑人欽平安永保合登報牘奉揚仁風[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
 
 
 

Page 7

 
 
初印赤水玄珠洋廿八元○初印張氏醫通十二元○影宋千金方二十元○元本千金方拾元○巢氏病源七元○神農本草二元○脉學輯要一元○貞觀政要四元○韓文公集六元○經籍訪古志兩元○廣惠濟急方二元○外科正宗三元○古本丸散方六角救急方四角上治秘錄一元半○賞鑒者移玉至上海四馬路古香閣購取 
[天下馳名京都同德堂]  
本堂獨製五鞭種子丸歴邀購服者咸稱靈效今新到虎鞭鹿鞭海狗鞭驢鞭馬鞭牛鞭熊胆鹿角鹿尾虎骨象皮象牙人參龍涎香枷楠香龍涎香油　設上海五福衖口 
[京都新到各種捐例]  
籌餉事例七角新章大八程一角鄭工新例二角海防事例附簡明條欵四角又新修馬氏繹史八元三朝詞綜三元湖海詩傳二元駢體文鈔一元七十家賦五角詩古徵三元蔡氏廣輿記二元蓬萊仙舘駢體尺牘白紙六角竹四角蘇閶綠蔭堂觀前察院塲上海棋盤街文瑞樓三處發售 
[石印增註加批管世銘稿]  
可莊王仁堪殿選經濟文章彪炳海内當其在京都時曾增註韞山堂時文加以細批惜借刻閩中板甚模糊茲特詳加校警付諸石印誠揣摩家之善本焉每部四本價洋六角在上洋掃葉山房代售 
[上洋大英醫院]  
百補鐵酒 
此酒有大補之功其性旣純和味尤清甜專治男婦氣血兩虧脱力癆傷痢瘧失血咳痰帶紅内顫心驚頭眩眼花精神散耗容顏黄瘦兼之婦女經水不調臨期作痛以及子宮虚冷不能受孕服之應效以上諸症屢試屢騐咸許藥到回春之妙也 
潑心藥酒 
本醫院新創此酒專治胃脘諸症眞爲無上上品業今在歐洲各國盛行多年頗著效騐又歷届各醫生考騐此酒大有功益凡患胃寒胃弱食物不化反胃氣塞肝胃氣痛心神虧弱皆能取效凡有飮食之間胃脘作痛此酒服後功效立見矣 
沙士罷禮藥酒 
專解血熱消諸毒善治瘰𤻤及癰疽疔瘡楊梅廣瘡横痃下疳腫脹腎囊潰爛以及毒氣上攻頭面紅斑　癮喉痛牙爛等症俱服此酒自然消毒極靈極騐根株永絶矣 
淸血解毒藥 
凡染種毒積久内毒外洩紅點白瘢遍身皆是并有積毒愈深體發水泡痛癢頻至今本醫院精製此藥用軟布蘸水日搽數次幾天之後立可退盡如花柳中染毒之後雖已醫痊倘内毒未清時發奇瘡小塊用搽此藥效騐異常永無復發　上海外洋涇橋大英醫院謹啓 
[奇妙玉蓉嫩面散]  
此散專治男女面上酒剌黑痣汗班烟色黑氣油光等患所妙者奇香撲鼻宜每日早晚洗面常擦自然嬌嫩百般潤顏淸秀令人可愛每瓶二角近多假冐購者請認招牌爲要鋪設上洋鐵馬路東首廣東益三堂啓 
[奇門遁課百事騐　命相]  
臥龍諸葛璜先生奇門遁甲命相判斷如神余問終身君斷夏得功名冬得財今果皆騐諸公心有不决或寫八字傳信局或來申面判得失寓寶善街天寶棧　吳良儒啓 
[保險公司告白]  
英國倫敦北英商老保火險公司資本銀二十四兆有餘　又康買興有寗保火險公司資本銀十五兆有餘 
又康買興有甯保火險公司資本銀十五兆有餘 
啓者本公司在上海專保中西二商火險一切房產各貨物巳十有餘年據有外國權柄國家准據在上海辦理火險之事現本行仍開設在五馬路第二號門牌諸君賜顧者請至本行面議自當悉心照辦其保價與别家一律特此布聞　巴勒洋行啓 
[珍珠化痔丸]  
痔有數種皆由風濕燥熱四氣所傷四氣者非六淫之邪乃五臟之氣擾動内發而作成也外治者如九針掛線猛藥剖洗不惟痛苦難當且傷元氣内治者全用凉血散風逐濕潤燥温劑亦未見效反損精神痔雖感風濕燥熱而成實肝脾腎三種虚損而起欲斷其患固本爲先治標爲次此丸内藥品以舒肝扶脾固腎爲君以寛腸活血行氣爲佐調和臟腑健運陰陽使風濕燥熱四氣所成痼疾無地可容自然消化故此能治一切内外毒痔不拘遠年近日成澹成管糞前糞後膿血漂流破孔穿腸脫肛腸　如芝如菌大便艱辛甚至痛癢異常等症然不應效每兩洋二角五分外用消痔散薫洗每包一角　上洋英大巡捕房對門廣東接元堂何均年製 
[新出德國練兵書]  
德國康貝提督著李丹崖星使譯庚午德法蔑士之役宇宙間未有此血戰水陸陣法鎗炮堅利雄冠歐洲進退守攻之法無不精詳每部價洋八角洋務用軍必　洋四角上海文瑞樓出售 
[新式火油引擎]  
啓者亨司排阿克老時廠所造之保險火油引擎爲天下最靈便之引擎不拘軋花紡紗吸水打米等機器可以帶之運轉如意代煤氣省人工最爲合用旦極潔凈每一點鐘工夫每疋馬力僅用火油一磅可也運動靈巧無出其右請移玉至二馬路泰隆洋行觀看並可陳述一切功用爲告二馬路泰隆洋行告白 
[花柳搜毒丸普仁堂靈騐立止白濁丸]  
白濁之症多因酒濕燥熱而成或因花柳塲中所染遂至小便不通水管剌痛以早爲調治去其熱毒免至别患叢生若果調理延緩日久成淋有傷本質本堂創製此丸屢經應騐無論新舊赤白淋濁服之立效每瓶價洋三角○並有花柳搜毒丸應騐非常服之其花柳餘毒盡除耳斷無後患每瓶洋五角廣東普仁堂鋪在上洋棋盤街開張 
[補身有益　百補鐵酒]  
本藥房製煉百補鐵酒此酒是泰西名醫創造與衆不同專治面黄肌瘦形消骨立氣血兩虧飲食停積心悸咳嗽脾胃虚弱陰陽虧損魂夢多驚酒色過度精神不足四肢無力腰脇酸軟日晡怯寒夜不成眠癆瘵等症靡不著手成春以及婦女月經不調更爲靈騐倘蒙仕商賜顧者祈請先購數瓶試之方知本藥房上報不虚也　上洋大馬路東首老德記藥房啓 
[廣東保和堂戒烟片　保和堂定神人參戒煙片]  
本堂監製戒烟藥片用人參固氣服之則烟癮自斷而體不虧乏戒時絕無苦楚戒後百病不生此乃戒烟之良藥也每瓶廿片洋一角鋪在上海河南路 
[名醫移寓]  
孟河馬君培先生高門徐少軒先生診治數載名旺滬江本症調理得宜内外時症湊效由速今移寓四馬路西大興里保昌質當隔壁其門診請金皆照前規　朱保山啓 
[包愈遺精天下馳名第一靈丹　神童二仙丸]  
此丸專治身體虚弱遺精夢洩溺後淋濁四肢困倦腰膝酸軟或酒色勞傷思慮過度見色流精本堂獨秘奇方尊用上藥虔製志在濟人無論年久遺精不愈服之可能包愈輕服一料重者二三料此丸温和不寒不熱常服非但身健體壯而且功能延年種子卽日初服一天卽見精神爽快比平日未服丸之日大有天淵之别不靈包退還洋每料三兩價洋一元先試半料亦可○善法尊治遺精煖腎種子膏每大張七角小張四角○受孕防再小産丸每元四兩　上洋鐵馬路東首廣東益三堂啓 
[看書卽知戒烟法]  
此書蒙　克王爺賜章鑒定　倉塲督憲宗室鐘　曁　上海道憲沈　賜序最奇者服藥後腸中積滯烟油悉由毛孔而出故能除心癮愈百病增飲食豐容顔冬月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形卽係假冒藥另有　狐騷臭藥每料一元三日除根　雀斑藥半元十日退淸　髮癬藥六角半月重生　淋　癬藥等二角　瘧　痢　瀉　目疾等藥一角賜顧者送書一本上海只此一家金陵另有一鋪其餘省城各碼頭並無分鋪上海北門外吉祥街如意衖金陵城内土街口生生堂同啓 
[洋務新書]  
歸安錢念劬觀察極羣博書留心經世曾兩次出洋凡中外輿在及中外交涉事件無不隨時考察洞澈源流箸有中俄界約　注八卷每部洋一元又著中外交涉類要表四卷光緖通商綜覈表十六卷兩種洋一元皆條理精整識議通明爲中朝士大夫所稱賞今寄本坊印行凡留心中外時務者請向上海醉六堂書坊購取 
 
 

Page 8

 
 
   
 
 

Page 9

 
 
[移文緝盜]  
　　九月十七日夜三鼓時崑山縣境落霞浦民婦湯戴氏家有盜撬門入内刦掠洋銀衣飾家中人見各盜手持刀械不敢聲張事後訴知地保馮菊平赴縣報請勘緝縣主會營往勘移文鄰封營縣一體恊拿昨日移請上海縣派差恊緝並附送賞格一紙黃大令立飭捕役上緊跴緝務獲解案移歸究辦 
[賠償帽價]  
　　法大馬路皮鞋店夥某甲工餘之暇輒至新街一號弄内花烟館尋歡無如慳吝性成一錢不捨鴇與妓不免以白眼相加甲以爲辱己大肆咆哮將花烟館中物件亂擊該鴇追出弄口意欲鳴捕適其時並無巡捕探夥其乙見之卽將甲拘住旋爲甲之同伴數人將探夥任情敺擊並打落縀帽一頂此時巡街捕亦至帮同拘獲將甲送入捕房翌日皮鞋店主投捕房具保捕頭准之著賠償縀帽洋五角准令保去 
[英界瑣紀]  
　　上海爲通商大埠扒竊之事時有所聞近更僞作送信或僞作剃頭問信之類撞入人家乘人不備施共妙手空空伎倆前日六馬路某弄門樓上有一銅匠在彼退鎖走上門樓客門人適回立卽扭住該銅匠言有人呼伊退鎖故來代爲退下並非梁上君子一流人當由管門人喚捕將該銅匠送入捕房押候解送公堂訊核至該銅匠是否作賊一經庭訊自不難水落石出也○昨有王阿林扭蕭桂榮至英公廨控稱妻吳氏被蕭引誘逃逸往領不認扭案請究由值日差禀明宋通刺著押候訊核 
[英廨晚堂案]  
　　三百六十三號華捕見有石阿炳與孫張氏在某小客棧爭吵詢知石從松江誘拐該氏來滬冀圖價賣當經該捕將石等一併拘至捕房轉解到廨宋通刺提訊之下張氏訴稱本邑西鄉磚橋人前夫何某棄世多年家中尚有老母經大伯何貴秋得價洋八十元將小婦人再醮與同鄉孫桂華爲室兹因家計貧困小婦人旋至松江城内托薦傭工及抵松江適遇素不相識之石阿炳先以甘言哄騙繼被引誘來滬寄住小客棧僞托舉薦傭工實欲將氏婪賣爲娼小婦人旣知被誘故與理論經巡捕拘案求恩訊究石供本邑人素業油炸檜店前在松江與該氏途遇卽托小的代覓傭工之所以致挈領來滬因一時尚無就緒暫借客棧住宿餘供一味舍糊能刺訊悉情形判將石交差押候嚴辦張氏暫交官媒著函追伊母來案訊明給領○前由鼎盛糧食鋪主陸聚卿投英公廨呈訴王杏春積欠米麫等貨洋向索蠻賴聲請嚴追宋通刺准詞飭提到案經事蔡小松供店主陸聚卿因事未能投案由小的代爲聲訴被王拖欠貨洋三元四角錢二十五千零向索反敢恃蠻務求嚴追王供所欠貨洋數目相符一時無力歸還况小的曾經央人向陸懇勸現求大老爺分斷旋有陳生榮投案聲稱與兩造皆係交好曾經理勸由小的代繳洋二十元請爲撥充善舉兩造皆已允諾現將洋銀二十元呈案通刺判令蔡代主人陸聚卿具情愿將洋撥充善舉切結存案備查將所繳洋銀二十元飭承備函撥充棲流所經費人証一併開釋 
[美界捕房紀事]  
　　外虹口老街黃合興醃臘店店主黃兆占之姪名安義向在浦東某棧房司帳遂賃屋居焉本月初三日突有人持信一函向黃投遞其中安義之妻出名大略謂丈夫刻下忽患急症需用番佛數尊乞卽擲來人帶下黃大驚出鷹銀七圓付之至初五日又有信至云病更沉重需用浩繁黃又給以五圓旣而親往控之至則安義安然無恙道明來意相與大驚知必堕匪人之計乃卽返滬留心伺察前日午後其人又貿貿然來懷中出一書内書病斃危急萬分需洋銀三十餅黃佯令小坐反扃其户喚包探江阿三至告以顚末將其人拿獲盤問姓名對以姓宋名阿虎問書由何人繕寫答稱陸鶴生所繕乃拘入捕房向捕頭訴知原委昨日十一下鐘時捕頭遣江探至燮昌自來火廠左近將陸拘獲押候送懲○上月某日寗波人張阿小卽白毛阿小在虹口各碼頭所泊輪船上竊取煤炭捕頭遣包探拘送公堂宋通刺判令遞解回籍兹又濳來滬上昨晨包探江阿三遇諸虹口某處拘入捕房捕頭令押候解送公堂究辦○北河南路第三百零七號門牌居人某姓以失去金約指等物值銀六十餘兩訴請查緝捕頭遣包探唐清山查得物由其家乳媪所竊窩藏壁中當卽吊齊拘入捕房管押旋經某姓出爲保釋捕頭允之 
[廣東官報]  
　　九月二十三日候補同知吳國章禀知收呈候補縣董元度禀知委洋務處辦事本日到差○二十四日前順德典史朱集奎禀到服闋回補用　經歴常　潤禀知丁繼毋憂卽惠來　劉懿德禀到缷事回禀知丁毋憂○二十五日新授潮州遺缺府胡　新選黃岡同知蘇喬年俱禀到京來准補石城縣向東森禀見禀辭赴任候補　蔡光岱禀謝飭知准補興寗縣禀見候補通判劉廷棠禀到由　城　　回禀謝留辦候補縣張　　禀銷差由三水催交代回候補縣彭本河禀到由京引見回禀銷解京餉　○二十六日補用道周禀謝委保甲差禀見委署合浦縣柴廷　禀謝委禀見○二十七日候補同知韋康元禀知委會放硝磺差前定安縣李家焯禀知委督修六脉渠河禀謝　補鹽大使阿勒　布禀銷督辦都城緝私差新選龍川通衢司濟英禀到京來禀假○二十八日候補縣樊淙禀知由南石頭公幹回○二十九是委署合浦縣柴廷淦禀銷　　　習差禀辭赴任 
[金陸官報]  
　　十月初七日署藩　胡籌防局候補道曾到上海　　西湖口掣騐候補道朱麟成　械所候補　　候補道鍾啓祥謝委城外保甲局又趙燮禀知　　　元章松峻湖口鎭柳金源中恊楊城守恊袁統　　　等　提　　本　　　水師營副將李光瑜叅將徐連科各位大人均見提督失公遠謝　貴宋聲平甘大有劉靑煦謝　　中恊總兵鄧善端張勝蛟七们均傳見翰林院朱錫恩辭行回浙江城外保甲局候補道譚禀知今日赴南門太平門外口名知州張頤慶准補太興縣王肇嵩到奉委武闈差鹽城縣劉崇照謝委回任調補華亭縣葛培義辭督轅文巡捕知縣金桂芳奉委赴湖北　新任　　安徽知縣彭廷弼知縣　德由京來試用典史李進德由京騐看到省藩轅牌示　徽縣訓導蔣琳病故遺缺查有訓導張益三署理 
[蘇省官報]  
　　十月初七日通判孫毓驥辭回下游　　知縣劉　　行釐局來胡鈺由寗來李　辭回南　釐局交差後卽　都縣丞龔心沂禀知奉委調辦落地捐局　經謝　麟禀知奉委管解供布差主薄吳德培奉牙釐局憲委虎邱分卡差 
 
 
 

Page 10

 
 
   
 
