# 1900 - 90 - 4909687

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾孑遺之民不至同爲餓莩是不特印度被災之民所禱祀以求亦本館所馨香代祝者也 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[閱本報紀被害索償事感而書此]  
　　嗚呼吾觀於昨日本報所紀被害索償事而深哀我中國出洋華民受侮外人益無底止也夫上古之世民至老死不相往來蓋因其時士食舊德農服先疇不必遠涉外邦而已俯仰從容綽有餘裕三五以降風氣漸開民之工　遷任力役者往往見異見遷遠赴他國願受一廛而爲氓然所歴仍係中國之地人數亦必寥寥從未有數逾百萬地越重瀛如今日出洋華民之多者夫民之出洋非必背厥本原甘心去父母之邦也中國民數之多甲於他國數十年來休養生息生齒益繁駸駸乎有土滿人稠之患沿海居民以故鄉無可謀生不得已於海外别求生業久而久之或經商或傭工或開礦或種植展轉援引去者日多工心計者且爲之畜田宅長子孫坐擁巨貲自樹一幟土人以其喧賓奪主也百方猜忌特設苛禁齮之阨之幸華人忍耐爲懷處處自甘退讓方以爲與人無尤與世無爭可以長爲異域寓公矣無如世變相尋動多不測一經被害呼籲無門如昨報轉錄日本東京日日報所紀火奴魯魯一事不亦令聞者心傷而身受者益復難堪乎火奴魯魯者美之屬邦也前者島主以時疫流行急須清潔遂將寄居島中之中日兩國人民貨物屋宇悉數舉火焚之嗣由日本政府向美國索償美綂領電飭島官查核東歴二月十四日由島中裁判所訊理連訊七日裁判官核定日人之受損者計共三千六百七十餘家所損貨物屋宇三千四百餘件須償銀六十二萬圓夫清道路以避疫癘固爲泰西各國通行之例然從未有焚及屋宇貨物者島主之爲此其爲悖理夫何待言　寓居人民慘被其害旣不能防維於事前必當思補救於事後日政府據理向美廷索償美廷轉飭島官查核雖所議償銀六十餘萬元合之所失或尚不足相抵然旣有此波折亦可使島主知凡事必當循照公法斷不可任性妄爲亡羊補牢事猶未晚所異者中國人民受害與日人相等而如何賠償曾無一語提及相形之下其將何以爲情耶雖然中國之旅居外洋其受侮固不自今日始矣猶憶去歲三月間施務土民肇亂先向華人鋪户搜掠銀物旣而日施巴尼亞兵船到埠揮兵登岸擊退亂黨日總督飭令縱火凡土人屋宇及華人鋪户焚燬一空是時各國商人皆有領事護衛獨華人以保護無人悉被殘害通計合埠華人九百餘名逃出者祗有二人其殘慘情形幾於不認卒讀使中國而有兵船以震撫之有領事以詰辯之何至受創若是之巨哉後飛立濱羣島又肇亂源旅居華人毖後懲前不得已請以性命財産歸英總督保護嗚呼以堂堂中華之民而轉求庇於他國朝廷縱不爲民計獨不慮貽譏於他人乎夫華人之僑寓外洋雖係自謀衣食然每年寄回中國之銀多至一千數百萬元海外漏巵稍可抵制且一遇各省振捐無不竭力輸將集成巨欵然則華民之惓懷故國者不可爲不至矣奈何中國任吾民之受侮於人竟若越人視秦人之肥瘠而不思設法保護哉今者往事已矣旣不能牖户之綢繆猶當思桑榆之補救所望在朝諸公憬然自悟力圖富强則外洋華民或不至終受侮辱不然瓜分危語流播寰區中國人民且難免爲釜中魚几上肉矣更何論乎域外之民哉噫 
[籌商稅務]  
　　武昌訪事友人來函云岳州開埠通商辦理已有頭緒惟海關稅則章程與内地釐金輕重迥别商民惟利是視皆願改歸新關報完子口以免沿途完納釐金督憲張香濤制軍以釐金爲餉源所繫况湘鄂兩省互爲唇齒自應和衷商榷妥立章程以免奸商避重就輕之弊因電調岳常澧道顏筱夏觀察來鄂籌商一切務使兩省同沾利益不至偏枯觀察遵卽束裝至鄂連日赴督轅禀見并與鄂省牙釐局司道各官互相籌商以臻妥善一俟議有端倪卽當遄歸任所也 
[預備大閱]  
　　鎭江訪事友人云署理兩江總督鹿滋帥將次出轅簡校軍實鎭江江勝新湘新兵各營管帶聞信每日各率健兒詣大校塲操演冨旭日東升之際卽聞槍砲聲纍纍如貫珠語云閒時不燒香臨時抱佛脚豈獨士子臨塲爲然哉 
[備迎使節]  
　　金陵訪事友人云官塲探悉欽命巡視長江水陸各軍李鑑堂星使由長江上游沿途巡閱將次蒞寗於是上元江寗兩縣主卽飭丁役赶辦供張並請代理江寗府篆之王鹿峯太守移入府署騰出察院飭工修理以備星使小駐襜帷 
[津郡官塲紀事]  
　　天津訪事友人云直隸提督聶功亭軍門天津鎭羅鎭軍通永鎭李鎭軍因公抵津拜會督憲裕壽帥均於上月二十三日事畢遄回防次○辦理蘆保鐵路監督直隸候補道錢少雲觀察鑅現經督憲裕壽帥札委辦理漠河金礦事宜當卽交缷詣督轅禀辭赴漠河任事○上月二十三日直隸布政司廷用賓方伯杰因公乘火車來津暫駐城内江蘇會館旋詣督轅禀謁裕壽帥面商要公已於二十五日公畢返旆矣 
[浙省官塲紀事]  
　　杭州訪事友人云乍浦南灣砲隊本由防軍綂領兼帶現因防務戒嚴撫憲劉景韓大中丞札委候補遊擊胡遊戎愷接帶以專責成○秋審在卽各屬應勘人犯均已陸續解省分寄府縣各獄署臬憲世振之廉訪恐有疎虞特照會城守營張都戎調撥營兵六十名分駐防守以昭愼重○台州府屬臨海縣王孟書大令近接原籍電音知太夫人忽已仙逝立卽禀請府尊徐太守委員代理星夜奔喪○温州釐捐局總辦某太守現届期滿由總局憲某觀察委李小亭太守襄國前往接辦○二月三十日藩憲惲方伯牌示云金華縣縣丞缺現定以新海防遇缺先縣丞陳金聲請補○浙省鼓鑄制錢本由防軍局代爲經理現因局中赶造軍裝不遑兼顧乃於上月二十九日由督工委員 
 
 

Page 2

 
 
汪大令龍珠將爐模等件移設報國寺中俾得分猷而理 
[潤州官塲紀事]  
　　鎭江訪事友人云前者長江水師提督黄芍巖宮保秉節赴江陰吳淞等處校閱水操近已事畢上月二十九日乘開濟兵艦遄回新湘江勝各營官督率健兒咸至江干迎迓○本月初二日署丹徒縣王履安明府命駕詣官碼頭登舟赴姑蘇謁見各大憲面稟要公 
[丹徒盜案]  
　　鎭江訪事友人云二月二十九日之晚更魚初躍突有盜匪多人闖入盛家巷某姓家翻箱倒篋搜括一空時室中均係婦女膽小如鼷見盜各執刀槍畏其兇燄皆狙伏不敢聲張迨盜去始鳴鉦喚捕已無及矣翌日開列失單投丹徒縣署稟請縣主王履安大令履勘屬實飭捕跴緝未知能尅日成禽否也 
[剪徑宜懲]  
　　鎭江訪事友人云上月下旬某日銀山門某店夥王某往大港收得帳欵洋銀百餘元芒芒然歸道經東門外善巷左近時已昏黄突遇三匪欺其孤弱出其不意將王推仆於地二匪盡攫所有飛步欲逃王大呼救命某酒棧夥友聞聲出視見王係素識之人卽奮勇將洋銀奪還並號召鄰人協力擒匪僅獲其一解送丹徒縣署禀請縣主王大令訊辦翌日大令升堂提訊飭責八百板收入自新所候嚴緝餘黨再行重懲 
[店夥被累]  
　　蘇州訪事友來函云前年浙江候補知府韓大守紱與候補游擊趙游戎鎭國在蘇州府屬元和縣境陳墓鎭開設晉裕米行由王綏之爲執事去年米業彫零業此者均遭虧折王喪資甚鉅自知難對居停而太守疑其有意浸吞控知元和縣飭差提究綏之懼挈妻逃避僅留其老母與稚子在家母年已古稀龍鍾殊甚子現甫五歲尚待提携老幼伶仃殊堪憫惻且傳聞不一或謂綏之已由差拘獲或謂綏之之婦邇因分娩病於客館之中其母聞之憂思成疾近有綏之之友某甲某乙出作調人代爲緩頰想太守居心仁厚必略跡原情也 
[皖公山色]  
　　安慶訪事友人來函云皖省濱江之處廣産蘆韋居民皆以此作炊江岸積薪蟬聨不斷貧苦之家每使其童稚任意掣抽如看守綦嚴則每有縱火焚燬情事上月某日西門外新碼頭馬姓柴堆有吳姓幼童前往竊取馬卽隨手拾石擊之雖中其身並未有傷也惟吳童在積薪之頂驚而墮下馬撫慰再三給薪一小捆令負而去童歸家以無痛苦亦未言明惟連日飲食銳減童母異之詰問前情鳴保向馬理論越數日童竟斃命經人調處令馬以孔方兄爲和事老童之父母已首肯矣而吳姓族人謂若此則受人以柄也遂鳴之官鼠牙雀角想從此當糾纒訟藤矣○西門外黄家菴優婆夷焚修之所也上月二十六日忽有一鄉婦年僅花信丰致可人穿水田衣投庵祝髮越日突來莽男子數輩舁一筍輿擁入庵中將婦納之而去婦大聲號泣觀者若堵牆有知其事者謂婦何姓生長皖城嫁鄉間余氏子已生二女惟素性嬌怯不耐井臼親操以致姑媳時有勃谿之事氏遂欲作女冠子步玉京道人芳蹤夫家知之不願其栖塵於瑤光寺故劫之使重返軟紅十丈也○本月某日南門外招商碼頭支蓋高臺招梨園演劇笙歌沸耳袍笏登塲觀者舉國若狂幾無容足地牟利者於臺前兩旁支木遮篷排列椅凳爲閨秀坐處俾不至貼地金蓮如風颭蜻蜓立不牢也而少年浮浪子弟亦卽擇艷麗處解杖頭青銅錢買一席地以恣其劉楨平視之欲故設臺者每遇　閣名娃尤趨承恐後蓋生涯之所在也是日有一年約花甲之鶴髮婦預占一座後來麗者數輩亦列坐其旁一時青衿者子如蟻附羶皆於此書魯公爭坐位之帖設臺者見利市所在懇老婦爲三舍之讓婦大怒詈曰老娘四十年前亦曾令多少王孫如蠅鑽紙今不過馬齒加長耳何遂視爲厭物耶男女坐客聞之皆色赦 
[鸚洲碧草]  
　　漢口訪事友來函云花樓灣街至米廠一帶近有東洋車馳驟其間官吏派有清道夫裝束如租界巡捕一遇歹人生事卽拘送官署懲之○前者漢口牛皮滯銷價值陡貶邇因西商相率來購市價稍增每擔須銀二十八兩左右操是業者頗有餘潤可沾○去歲寓漢西商購取鷺毛甚爲踴躍每兩貴至洋銀二十七八元至冬忽爾停購業此者無不愁鎖雙眉兹雖依舊購求然每兩祗出洋銀十二元左右四鄉販客類皆裹足不前 
[清溪小誌]  
　　金陵訪事友人云前者江浦浦口鎭濱江一帶設立粥廠普振飢民因無棲息之所飭匠搭蓋蘆蓆棚百餘間當時由地方官給予工價所需木料繩索綂歸匠頭墊辦約俟撤廠准令拆回不料此次遽被歹人付諸一炬承辦之各匠頭無可取償受虧殊甚爰聨名至藩轅稟請恩藝棠方伯曲加體恤未如方伯如何核辦也○去臘李府巷寳善源銀號被刼一案迭經江寗縣戴子和大令懸賞購緝日久尚未成　近以緝獲花神廟刃傷事主之盜犯内有兩名供認寳善源之案伊亦身厠其間同黨已分散於安徽上海等處戴大令卽飭幹役分投跴緝本月初三日捕役由安徽某處押解王三一名到縣大令研訊之下供認夥劫寳善源不諱並歴陳羽黨某某等匿跡之區想不難悉數就獲也○金陵自開埠通商後生涯鼎盛行旅多於往時小本營生者每假馬路兩旁設攤求售貨物肩摩毂擊市面日興迨日墜虞淵人跡依然不少江干十里黑暗難行車馬往來每多碰撞稅務司安格廉君有鑒於此爰飭關役由江口直至惠民橋植立燈竿以爲每晚燃燈之用從此通衢朗照世界光明涉足其間者當無慮暗中摸索矣 
[鐵甕江聲]  
　　鎭江訪事友人云近有江湖賣藝者挈一八九歲小孩至曠地演耍諸劇能以刀刺腹並砍其首血肉狼藉幾令觀者動魄驚心而孩固安然無恙蓋其變幻離奇之術有令人揣測無從者然有心人往往不忍卒視則亦曷貴此惡作劇哉○南門大街復源錢鋪近以水窮山盡力不能支主人某甲無計可施乃於上月二十八日昏黄時候密約徒夥同效黄鵠之高飛迨各債主聞信而來已望塵不及矣咸赴丹徒縣署控告經王大令飭捕四出訪緝未知能入網羅否也○郡廟内向由道憲設立牛痘局廣爲施種意至良法至善也本届自二月二十五日開種以來四方之　負而至者實繁有徒此外如小街南門新河街三處亦已先後開局誠保赤之善政也安得各處地方官皆仿而行之○小碼頭左近某姓廣厦爲某委員棲息梅鶴之區日前夫人某氏乘委員出門偶作牧猪奴戲以遣閒情不意五木無靈屢戰屢北致負百餘金旋爲委員查悉以妻不知自愛反唇相稽某氏悔恨交加當夜卽畢命於尺組之下吁賭之爲禍烈矣哉 
[郵局章程]  
　　自國家創設郵政局以來三十六鱗傳書甚便遞寄之法前已示知兹復恐寄信人尚未明晰章程用再開列條欵刊行分送冀免流弊俾衆周知本館爰爲鈔錄於下一凡交郵政局寄遞之郵件須於封皮面上寫明寄交某人姓名住寓某省某府縣村鎭及作何業或在何鋪店字號逐一詳細登載惟書地名總須按照地圖等類所載之官名不得隨意書寫古名别名庶免歧誤其信面上亦不得書明寄遞要意卽如内有要言以及匯票洋銀各等字樣倘其書明有人見之頓起歹心盜竊等弊恐不能免以致郵寄轉多未便一凡交寄之郵件寄件者亦須於封皮後面或角上將寄信人姓名住址詳細註明以便該件若無法投遞郵政局卽可交還本人一凡信件寄至該處並無人收自應寄回原寄之郵局發還寄信之人如審信人書明姓名住址郵局自可交還如寄信人並未書明姓名住址祗得將該信寄至上海無著郵政公署聽憑拆閱考察情形如查出收信人卽寄交收信人否則查出寄信人卽寄交寄信人若兩無所著立卽燒毁免留痕跡一凡寄信之人均應按照信之輕重貼足郵票倘所貼郵票不敷信之分兩以及未貼郵票者一經郵政局查出概不遞送一凡交郵政局寄遞之件不得用脆薄之封皮須用堅固封套或篐裹以防同裝一袋長途起下恐致擦揉傷損以上各　實爲寄遞信件免滋流弊以期妥便 
 
 

Page 3

 
 
[憲札照登]  
　　日前蘇松太兵備道兼江海關監督余　珊觀察接奉署理兩江總督鹿滋帥札文内開准兵部火票遞到軍機大臣字寄沿江沿海各督撫於光緒二十五年十二月十六日奉上諭有人奏請申禁私售軍火一摺據稱近來長江一帶及江蘇浙江等處匪徒往往開槍拒捕廣東等省械鬥之案動輙燃砲相擊民間亦有因槍斃命之案請飭申明例禁等情查私藏軍火本有厲禁著沿江沿海各督撫通飭各關卡嚴密稽查如有商船私帶軍火者立時拿究以杜亂萌另片奏江蘇辦理米捐卡員每有以多報少之弊甚至需索留難商民交病又聞近來各口米糧仍多偷漏出海於民食大有關繫著各該督撫一併嚴行重禁原摺片均著抄給閱看將此各諭令知之欽此遵旨寄信前來等因到本署部堂承准札開移行一體欽遵辦理遇有經過官商船隻嚴行查禁如有私行夾帶軍火隨時扣留稟辦並通飭卡員收取米捐不准需索留難亦不得以多報少任意侵吞致干叅咎至米糧出口前已一律飭禁並卽欽遵嚴密稽查不准稍有偷漏等因飭卽轉移各關一體欽遵嚴行查禁又奉護理撫憲陸春江大中丞札同前因日内余觀察已遵卽出示曉諭矣 
[五馬赴松]  
　　日前江蘇海運滬局總辦張子虞太守奉護理江蘇巡撫陸春江大中丞電檄委攝松江府篆太守接札後遂於前晚乘官舫駛赴雲間以便定期接篆 
[禀設巡局]  
　　本邑浦東洋涇至塘橋一帶爲土匪流棍麕聚之所騷擾閭里無惡不爲邇經地方紳董具禀代理上海縣篆之戴子邁明府請在楊家渡左近添設保甲局一所扼要巡防藉以保良善而懾强暴明府據情申請蘇松太兵備道兼江海關監督余晉珊觀察觀察定期前往履勘然後核奪施行 
[飛芻挽粟]  
　　江蘇海運滬局辦理光緒二十五年分冬漕所有分派沙衛各船承裝米石刻已竣事由委員押赴津沽浙江糧米現亦將次完竣日内當一同航海北上直逹京倉矣 
[研訊虐妓斃命案]  
　　前日法公堂移送惡鴇王巧林虐斃烟妓田小紅一案到縣代理上海縣篆之戴子邁明府立卽提集人証於前晚提訊先據屍父田頁供邳州人去年由原籍帶同女兒小紅來申倩表弟陳寳仁轉託周德昌爲中賣入王巧林花烟間内計價洋九十元當時收洋七十元尚欠二十元憑慣放印子錢之徐照元作保立一欠據約定今年二月内清還小的届期往收因不見女兒疑而查問有人告知已被巧林針刺火燙週身潰爛而死小的以女兒慘被虐斃特投公堂控告今旣轉解案下務求爲死者伸寃並將欠據呈電陳寳仁供與田親戚故轉托周德昌爲中小的並未在内沾潤求鑒周德昌供田頁賣女於王巧林由陳轉託小的爲中得洋二元至王鴇如何凌虐實不知情徐照元供伊等事已議成由王巧林央小的擔保欠洋二十元是實王桂林供前在道轅當護勇時曾與巧林私識今已伯勞飛燕各自分飛並無帮同虐妓之事求恩鑒宥王巧林供年四十歲向在治下小東門外開花烟間妓女小紅因不肯纒足並竊食菜蔬偶爾責打其腿上潰爛之處實被烟煤燙傷小婦人自知該死惟求格外施恩明府曰爾前旣虐斃金寳鳳寳兩妓今連小紅已傷三命雖科以繯自之刑亦不足蔽辜喝令從重掌頰四十下釘鐐收入女監俟照例詳辦周德昌慣作蟻媒殊爲可惡重責三百五十板押候遞解東臺縣原籍陳寳仁唆人賣良爲娼亦有不合從寛具改過結與王桂林一併斥釋徐照元旣爲保人限五日内代還洋二十元給田收領小紅屍棺旣查在十六鋪地方著該處地甲掩埋 
[戤牌判罰]  
　　祥茂牌肥皂最爲著名漁利之徒巧爲影戤將茂字易作茋字取其形似易惑觀聽也前經祥茂洋行執事人查知租界各洋貨號此項肥皂甚多函請英界捕房派探查獲解經公堂訊究判罰昨復由包探陸阿九先後拘獲大有公司等十五家解案請訊大有公司夥沈淮生仁昌夥吳渭生萬順祥夥王禮堂大生茂夥陳桂生瑞記夥高永元得和豐夥張阿虎登泰夥陳洪甫等同供小的等七家所售肥皂實係祥茋與祥茂無干求鑒錢源順夥沈阿昌生甡泰夥陳成卿同供小的等店中不敢多售此貨現在存者亦已寥寥求宥源豐順夥王春溪豐泰夥陳桂義大夥王仁卿三元夥杜耀榮恊泰夥徐南見徐源祥夥許順生等同供小的等店並無此項貨物所存祥茋牌空箱乃由他家裝貨送來何得遽引爲佐証讞員翁笠漁直刺商之梅繙譯以大有公司等七家積貨較多判各罰洋銀七十五元錢源順等兩家各罰洋銀五十元源豐順等六家旣無實據從寛斥釋 
[滬南雜錄]  
　　昨日爲大南門外高昌司廟賽會之期午後三點鐘時會中人舁偶像出巡前導有對馬頂馬皇命馬各二十餘騎其黄衣會青衣會等琅璫鍊索隨之而行附以清客串臂香會大鑼班皂隸判官野义等炫異矜奇各極其勝經過之處紅男綠女觀者塞途○南甫張家弄地方有名邢龍慶者以製造骨牌爲業娶妻某氏年僅逾笄日前被歹人薛輔元勾引至家匿諸深室迨邢尋蹤而往將其妻扭回家中薛復敢糾人往邢處將其什物搗毁一空邢心有不甘具詞控詣二十三七鋪巡房局局員盛雨村二尹立傳二十三七鋪地甲查明實情限日禀覆以便提集訊斷○崇明縣人某甲向在江南機器製造局司練鋼之役日前工作時偶不經心致鐵板壓下傷及頭面旋竟斃命司事禀知會辦林觀察照章賞給洋銀若干元交家屬具領備棺收殮 
[英美租界公堂瑣案]  
　　前者李玉亭控黄禮棠誆騙金條值銀七千餘兩解經公堂訊供著將黄交保清理旋被逃逸無蹤案懸數載迄今尚未了結昨由某包探拘獲解案請訊讞員翁笠漁直刺略詰情由商之梅繙譯著押候移吊卷宗復訊核辦○包探朱阿高解送胡王氏到案禀稱此婦前在大純紡紗廠工作近已停歇前日至廠吵閙由廠中人交捕是以捕頭特令小的解案請究大純紡紗廠遣高梅春投案請辦胡王氏供小婦人偶往閒游不敢吵閙求恩寛宥直刺著具安分切結存案備查○包探張阿五拘解張開元到案禀稱前者承裝招商局北棧糧米之青口帮被人滋擾幾釀禍端業經拘獲若干人解請大老爺訊供懲辦兹者小的查知此事實由張爲首故特拘送請究張供小的係浦東人安分營生不敢滋事尚求明察直刺著押候過堂刑訊○包探金立生拘解竊賊李阿連到案禀稱此人竊取洋人勉堯拙家鎖八把小的緝獲人贜送請訊究洋人勉堯拙投案請辦李認竊求恩直刺判責二百板枷號半月 
[照錄英總領事告振書]  
　　子佩先先大人閣下逕啓者現在敝國所轄五印度地方現遭飢饉白姓流離困苦之狀實堪憫惻本總領事業已接准印度總督來電請勸各處寓居西商竭力勸振等因除已通行勸諭外並經照會上海關道以天災流行國家代有鄰邦振濟來往恒情請爲立册賜序倡捐禀由督撫憲亦各立捐册就近在江寗蘇州二處勸募已荷慨然許諾按租界内富商急公好義者固不乏人然無提倡集腋難成夙仰閣下聲名久著海内咸欽能得登高一呼衆山皆應俾各殷實紳商聞風而起想惻隱爲懷定荷首爲提倡并希轉逹貴館主筆先生賜一論說廣爲勸諭尤爲感級無極耑此奉懇順頌日祺 
[續解東振]  
　　啓者頃承杭州協德堂籌振公所王君智泉吳君賡齋沈君利仁沈君芹波姚君用孚諸善長俯念山東黄水爲災飢黎嗷嗷待振先行籌墊英洋一千元合規元七百四十二兩囑卽照數轉解災區藉資散放祗領之餘感同身受除由敝所另籌規元二千三百六十六兩合成京平足銀三千兩交由通商銀行電匯京都託連聰肅同年收交在京東紳立卽寄請查振友人領放外謹鈔乞刊報叩謝仁施再杭州六官巷底王智泉善長運河下新開弄沈利仁善長兩處均各設有協振公所倘蒙好善官紳慷慨賜助請卽就近送交以上兩振所代收彚解較爲妥便謹一併奉布綂祈公[  上海北市絲業會館協振公所施則敬謹誌]  
 
 

Page 4

 
 
 
此藥水乃本主人括打先生秘方創製從戊戌七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水而戒除烟癮者亦已指不勝屈此固久在賜顧者洞鑒之中初非自詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則戒烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥奇功一則以上三告白自出售至今按日輪登申新兩報閱報諸君但取而統觀之自知始創之人煞費苦心而目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋化仁智里十三衖合併聲明 
 
 

Page 5

 
 
　 
　 
夫病不求藥全生者寡藥不對症難活者多且人有少長不同故用藥多寡亦異本公司禮延西士精心鍊製燕窩糖精益壽延年功冠參茸具百藥之功抱衆藥之效有益無損奏功甚速無論男婦老少四時八節有病無病皆可常服除疾之功實如響應近來名公鉅卿爭相推許譽美之書不絕於途踵門求購者戶限爲穿有應接不暇之勢按燕窩糖精其味和平開胃健脾能撫正氣正氣勝則脾胃强脾胃强則精神自來病魔卽去無論何病服卽奏功且異常適口故童叟皆願常食也至食用之法有病之人每早以燕窩糖精五錢開水冲服或隨意乾食大見功效無病之人每日隨意服一二兩或調蛋花或冲人乳或泡紅茶或冲牛乳或冲咖啡或冲開水一月之後則身體强壯百病不生此係五洲試騐之妙品四海應效之良方諸君子衞生有志一經嘗之方知言之不謬耳　南洋華興公司謹識 
[上洋鴻寳齋書局遷移棋盤街開張]  
啓者本局向在英大馬路抛球塲東首發兌本局石印各種經史子集古今名人書畫圖帖兼售銅板鉛板各種書籍並格致時務輿地算學等書無不畢臻美備自剏建以来多歴年所搜羅之富有銷路之暢茂久爲宇内馳名兹巳遷移老巡捕房南首棋盤街坐東朝西洋臺門面開張倘蒙賜顧價值克己惟海内博雅君子賞鑒焉本齋主人謹白 
[包醫小腸疝氣限三日永遠斷根仙傳異法卽愈耳聾神藥立見奇功] 　 
天下馳名廣東宏仁堂大藥局仙傳萬分奇效異法卽愈耳聾丸此丸專治耳聾耳鳴耳痛耳響膏耳脹百發百中效若仙丹 
小腸疝氣之症治藥紛紛如欲立刻見功絕無僅有本堂獨得奇方秘製小腸疝氣膏藥專治七種疝氣無論陰囊腫脹陰核偏墜諸醫束手痛苦萬分但將膏藥貼上立刻腎囊縮小氣鳴脹消妙在能將膀胱寒濕之氣一掃而空重者二張輕者一張包愈屢試屢騐神效無敵如貼雙料則藥力大而取效尤速矣每張雙料一元單料五百六如内服神效疝氣丸雖數十年老症三日包能斷根愈後永不再發患此者一試便知每盒一元○本堂仙傳異法卽愈耳聾丸奏效之速製煉之精無出其右無論男女老少兩耳聾閉一切耳内之症服之包能全愈雖二三十年耳聾老症藥到竟可病除屢試屢騐神效莫敵因此丸奇效萬分敢稱第一絕非誇口凡患此者一試便知其眞正耳聾聖藥也每盒一元鋪分上海丹桂戲園南首朝西轉灣正豐街中市宏仁堂兌 
[普天下種子藥惟此参茸五鞭扶陽廣嗣大勝丹爲最]  
名馳中外○京都盛行○惟縈懷嗣續者○請速試之○方信普天第一不謬也 
此丸係鹿驢馬牛海狗腎爲君佐加參茸等品使用種子秘藥專治男子陽痿精衰陽事不舉旣舉不久未交精泄以及精冷精薄無子等症推原其故爲先後天虧損或酒色烟所傷或爲少年萌芽成室太早致損腎虧氣虚人患此症妻妾雖多終難生育如服此丸雖衰極朽木之體能與壯年無異非但壯陽煖腎塡精生力且必種子廣嗣試後方知苟能連服十天莫行房事以後精足腎盛男施女必受也凡夫服是丸之後其精必足其陽必壯而爲婦者亦宜經調血旺抑或婦體違和亦難受孕宜囑服婦科續嗣降生丹雖有百病皆堪奏效本齋濟世在懷非圖利益服此應騐者己指不勝數○大勝丹降生丹每料均一觔價均八元雙料大勝丹價值加倍○售處在上海二馬路中市西鼎新里二道石庫門京都天寳齋便是 
[包愈内外痔瘡立見奇功]  
廣東陳恒德堂始創熊胆珍珠人参蘆飛龍化痔丸此丸獨重用熊胆珍珠人参蘆專治一切惡痔服之立刻消患無形不靈還洋 
凡患痔瘡之症雖風濕燥熱四氣受傷所致實肝脾腎三經虚損而成日久則生管成漏破孔穿腸膿血淋漓痛癢難堪本堂志在濟人不惜重資修合家藏秘方以眞正熊膽珍珠人參蘆爲主佐以舒肝健脾補腎行氣固本培元等妙品專治一切内外惡痔服之立刻定痛消管生肌硬塊化軟根除蒂落再服一盒永不復發最奇者愈後非但永不再發且喜身强體健飯量加增屢試屢騐凡醫樂不能見效但服此丸藥到包能病除眞化痔除根之仙丹也如重者宜服正號其功更捷每合正號二元副號一元○假冐甚多購者認明○外埠函購信力自給○分設上海英大馬路萬康醬園對門德仁里内石庫門廣東陳恆德堂謹職 
[上洋新開正豐盛洋貨號真不二價]  
設英大馬路抛球場西 
擇於三月初二日開張 
本號向外洋各國名廠定織各色鏡面貴企花素羽綢羽毛嗶嘰錦地時花漳絨金銀鎗純絲海虎絨金銀新花庫緞鐵線西紗花素羅絨絲光閃花羅緞各樣時式花標剔選廣藍竹布各色咈布承蒙　仕商賜顧劃一不二童叟無欺 
[和濟公司中西彩票]  
本公司現售第一會英五月份票准於英四月一號出票額設一萬張每張售洋五元定期華四月十八日在本埠當衆開彩得彩章程開列於後頭彩一張得洋一萬元二彩一張得洋三千元三彩一張得洋一千五百元四彩一張得洋五百元五彩四張各得洋二百元六彩十張各得洋一百元七彩廿張各得洋五十元八彩九百五十張各得洋廿元頭彩上下附彩各得洋二百元二彩上下附彩各得洋一百元三彩上下附彩各得洋五十元共得彩九百九十四張上海河南路三百卅二號本公司謹定 
 
 

Page 6

 
 
   
 
 

Page 7

 
 
[聲明理欵]  
已亥冬與許顯翁設開寳善街新椿記福和棧今因意見不合刻巳出盤歸陳君開設所有各項雜欵統歸許顯翁原經理獨自理直與葉姓無涉特此奉聞許葉記告白 
[盤棧聲明]  
英租界寳善街新椿記福和棧今盤與余開張福和往來各欵均歸許顯記清理與得主無涉以上原契作廢不憑恐不週知特此聲明　陳景韓白 
[問津須知脩竹軒]  
人之得失榮枯擊於　人第知在八字多不知實在五星余今始悉八字爲面貎五星　腹心察貎知　槪推心知其藴澈底詳查休咎無遺精其術　近惟脩竹軒主人庽寳善街新椿記棧曾往請教及占課迄今俱騐信乎五星六壬之自有眞也吾帮客於斯者多欲知所趨避故特佈聞俾知問津焉山右西谷氏啓 
[宜看藥書]  
不傷人情不悮病情是醫之難處至於藥店之櫃檯先生思來毫無難也豈知更難於醫家如南沙參北沙參空沙參三味須查本草從新近口醫家亦不過閲本草從新因從新取其便耳又如栝蔞仁是瓜蔞仁栝蔞根卽天花粉人所共知至於紫苑紫蘇方上之字必須看得清透如菊花性寒或可生用方上倘無炒字炒之卽屬懈怠矣鈎藤貴物三文五文可以回他不賣葉壽甫同弟鐘甫啓 
[衆好必察]  
蓋察其所好之實也小號耀華所照各像大者如成湯之九尺文王十尺小者如粟如荳無論矣遞荷名公卿高人士賜顧幾於應接不暇然得乎衆好者不僅以價亷致之猶以匠心運之具大法眼藏者必能察焉小號耀華聚光之室係倩德國最著名光學師所造天陰雨晦其光亦純貴客賜顧請先到一遊始信法外生法精益求精殆與物而不化者床别上下焉上洋大馬路亨達利對門耀華照像啓 
[新到火腿]  
採辦正雲南宣威火腿價亷美味發客江南義賑票批發代寄廣東全省文鄉科闈姓貴客光顧上海抛球塲萬寳来啓 
[京都天寳齋中外第一耳聾丸]  
耳聾丸一藥市上售者雖多祗有稍瘥之功實無復聰之方惟本齋選藥以騐而知靈覔方以試而知效秘製是丸廣濟世人無論男女老幼遠年重聽服丸一料當能轉聾爲明患者請速試之始信中外第一也每料一觔洋四元每盒洋一元鋪在上洋二馬路西鼎新里庫門内 
[黄夢畹啓]  
嫁綫勞人日鮮暇晷荷蒙　諸君枉顧請於午後二下鐘前移玉如有緊要公事仍可隨時賜教惟乞恕簡慢不恭耳肅陳維鑒不宣 
[瀛華洋行新到各貨]  
啓者本行今又新到各貨均係合用之物細磁花瓶日用碗蝶洋漆盤匣檯架茶杌古銅香爐顧繡圍屏檯布絲巾掛畫法藍薩摩古磁綢緞布疋毛巾洋氈東洋車等不計其價從亷賜顧者不俱多寡請至英大馬路小行面議可也此布 
[嫩面玉容散]  
此散治男女面上油膩黑氣烟色酒剌雀班暗晦等患每晨搽擦自然嬌嫩滋潤清秀眞整顔妙品也每瓶三角每洋照拆四瓶上洋二馬路中巿京都天寶齋便是 
[永祥豐壽板]  
本號專辦香楠陰沉桫枋婺源獨幅上品壽器如蒙賜顧仍在三馬路石路西曲江里便是 
[新到火表]  
本行所售烘繭火表早已四海馳名今有新到其貨較前更美而價亦格外公道如蒙賜顧請移玉爲盼此告上海雙龍洋行啓 
[上洋老廣安]  
逐月批發義振大票澳門大票收兌紅票遠埠信購原班回件認明棋盤街北首 
[汪謙回申]  
汪君益壽肖山名士也善畫橐筆遊海外名噪於時而於大寫人物如八大山人嬰瓢子等以後莫與等量焉今来申江同人欲先得爲快者請臨寳善街老椿記四十九號 
[白濁靈驗説]  
市上白濁丸首推上海盆湯衖壽榮齋第一余患此症屢醫未效往購藥一元服後立愈登報鳴謝同德里王之鈿拜 
[巧奪頭彩]  
本行經售江南彩票中西大票全張五元半分條照市紅票兌足紳商函購當卽回件上洋抛球塲北萬得利票行啓 
[日本郵船會社]  
啓者本公司神户丸准於本月初八日卽禮拜六早天明時開往長崎神户横濱等埠小包收到禮拜五午刻客票賣到五點鐘止倘蒙各寳號如欲裝貨搭輪者務祈早臨爲幸郵船株式會社 
[曾伯廉各藥料]  
ＳＥＮＬＯＩＤＥＭＳＮＬＡＬＢＥＢＭＡＨＯ 
曾伯亷所製咳嗽藥天下無雙如人受寒咳嗽服此最妙因能通肺中之氣使痰易出也小孩亦可服藎緣内無毒性物之故 
曾伯亷所製痧藥能治大小腸各病用過之人盡皆稱妙藎能一服卽愈也如人發痧立卽服下無不告痊 
曾伯亷所製止痛油治痛風爲第一妙藥痛時敷之立愈愈後仍前敷治定可永遠除根此外如肋骨痛腰骨痛胸骨痛刀割火灼凉瘡皆可用此藥治之 
分寄各藥鋪出售每小瓶洋五角大瓶洋一元 
上海新晉隆洋行總經理 
[上海老恊記批發英商和濟公司中西大票] 　 
啓者本行經理和濟公司中西彩票第一會票四月十八日在租界當衆開彩批發預定價照公司大盤零售全張五元分條五角小洋照貼紅票實足兑洋各埠如欲批發請函購指明棋盤街本行是荷 
[美仙茶園告白]  
本園不惜重資聘請京都内城府眞正超等文武名角初次到申海棠紅虞處胎裏紅月月紅等二簧梆子兼具非維聲調悠揚且又色藝佳妙茲已登檯演唱諸公欲擴眼界請臨小園快覩方信言之不謬耳主人謹啓 
[日本郵船會社]  
啓者本公司今有長門丸輪船常川烟台天津其船身合式堅固華麗捷快准於本月十一日卽禮拜二晚開往威海烟台天津等埠船上買辦茶房均是華人茶販應酬一切週到其水脚格外克已倘蒙各寳號如欲裝載搭輪者祈請至本公司帳房面議可也郵船株式會社 
[火失提單派司]  
茲二月十五廣生輪由汕進口　山奈三十件又十六日九江輪由汕進口　山奈十五件巳經報關又廿一日宜昌輪由汕進口　白赤豆二百包未報關一切提單派司於二月廿九夜被火焚去經報明怡和太古兩洋行請另給提單派司領貨怡益隆丙玉盛莊告白 
[老沙遜水火險告白]  
啓者本行辦理南英國水火險公司事務歴有年所專保中西各口洋面平安水漬尾船水險并一切房屋鋪户貨物傢私機器絲紗各廠等火險保費從亷賠欵迅速紳商光顧請臨英界外灘本行帳房面議法界二洋涇橋近水坊英商老沙遜洋行謹白 
[賠欵眞速]  
日前東鄰失愼殃及余庽幸向二馬路泰和里好時分行經理纔保兩天忽逢奇災其銀當時賠償令人欽佩感德之至特此鳴謝法界德銘里萬悦農謹啓 
[魯麟長江輪船]  
本行德原輪船定於禮拜六卽初八晚開往長江等埠停泊琼記碼頭該船走水極快一切應酬無不週到倘蒙各　寳號裝貨搭客者請至本帳房面議可也 
[杭州萬利源]  
江南票全張五元半分條六角澳門票全張六元條六角半新架坡加彩票頭彩得洋一萬元全張一元半張五角躉批照申住珠寳巷 
[治毒如神]  
僕染渾身上下毒瘡苦不盡言閲貴報見登本埠英大馬路萬康醬園對門德仁里内廣東陳恆德堂收口珍珠粉與八寳化毒丹第一靈騐僕着人遂購各樣二大瓶去洋十二元外搽内服十日病己若失心感不盡特登報揚名棋盤街吉厚棧土莫葆辰拜手 
[新到香水]  
本公司自運外洋各國上品香水淸芬無匹香久益馨貨眞價實以廣招徠極品二元一品一元半香水表一元福字一元祿字六角壽字五角喜字二角半財字一角眞正牛肉汁每瓶一元上海南京路南洋華興燕窩公司白 
[專售柏油]  
柏油上海柏油統歸本行經理批發貴客賜顧請至二擺渡德昌里本帳房交易此佈福生隆柏油行啓 
[招考供事]  
江海關稅務司雷曉諭事照得三月二十五日本關又屆考試供事之期凡有志願考而英漢文法算學默書等項每藝自問可以錄取者卽由本人書明姓名籍貫年歲親自來關投報以便先行識認登記入册所有報考書函限至三月十五日止一槪截收諸生等其各知悉遵照望勿自悮特示光緒二十六年三月初六日 
[遺失匯票]  
初十期三日卅六號申元泰莊支杭恊甡莊匯票洋一百五十元業經遺失關照前途作爲廢紙望　各寳號切勿收用黄高生特白 
 
 

Page 8

 
 
 
 
　　三月初十日出口船禮拜一 
　　三月十一日出口船禮拜二 
　　三月十二日出口船禮拜三 
　　三月十四日出口船禮拜五 
 
 

Page 9

 
 
[誣探受責]  
　　湖州絲商孫士逹家失竊巨贜疑及傭婦朱金氏屈薛氏所竊私刑吊打逼令承招以致二氏痛苦難堪信口誣及英界包探秦少卿迭經讞員翁笠漁直刺訊明各情以孫控竊無憑斥不准理昨晨捕頭以秦探辦公三十餘年從無過悮今被傭婦無端誣　殊得聲名特將二氏解案請究秦探亦投案求爲伸寃朱金氏供小婦人並未爲非突受重刑苦難言狀故隨口妄指冀得殘喘苟延實與秦探本不相干今已知過尚乞鑒原屈薛氏供小婦人惟作見證並未誣及秦探求恩察核直刺商之梅繙譯判令朱金氏等當堂向秦探服禮並各責手心二百下交保開釋孫雖誣竊姑念體面中人從寛免究 
[法租界捕房紀事]  
　　昨日讞員朱森庭明府查知捕房中案牘寥寥飭丁咨照捕頭暫停一期○昨日拐匪某甲不知由何處拐得男孩一口在法租界一帶沿途求售適爲某包探查見盤問之下言語支吾遂連孩拘入捕房捕頭令押候解送公堂禀請讞員朱森庭明府訊究○前日捕房細崽某甲竊取出店某乙皮馬褂及對時表質洋花用被乙查悉訴知捕頭卽派包探吊到原贜甲則押候解送公堂禀請訊究 
[美租界捕房紀事]  
　　江北人梁阿寳在外虹口某機器廠爲小工昨日亭午放工之際梁乘間竊取舊鐵數磅爲管門印度捕所見當塲拘獲搜出原贜扭送捕房捕頭令押候解送公堂禀請讞員翁笠漁直刺訊辦○潮州人方阿新在外虹口開設小烟館前晚忽失去烟槍一枝疑係值堂人某甲所竊當卽扭送捕房捕頭以控竊無憑揮出不理○昨晨某號華捕巡緝至北蘇州路見湖南人王阿奎徘徊歧路形跡可疑當卽拘入捕房捕頭令押候查明曾否犯竊再行核辦 
[二月分分發人員騐看名單]  
　　新海防例掣籖分發郎中劉篤敬山西主事陳廷贊河南都察院經歴兼襲雲騎尉曹金鑅浙江光祿寺署正藍翎徐靜浙江内閣中書王宗羲順天部寺司務趙邦基山東通政司知事張允裦直隸○勞績掣籖分發郎中汪大燮浙江主事余栥安徽聨綬廂藍漢聨章廂藍漢世鏞廂黄漢○新海防例捐省分發道花翎蒯光黻安徽直隸花翎三品銜劉能繼湖南四川繆國鈞廣東雲南知府花翎三品銜趙文椊廣西江蘇直隸州知州陳梓敬浙江安徽通判黄家駒山西東河吳光昱浙江江蘇張傳鼐貴州江西知縣陳光麟湖南直隸吳運鴻湖北四川俞旦安徽廣東陳綬恒浙江江西張樹杭山東甘肅江　安徽江蘇鹽大使鄧際唐四川雲南布政司經歴王澤深貴州雲南郭懋忠浙江河南州同錢寳書順天安徽州判葉德咸安徽東河宣鴻烈安徽直隸府經歴張徵履江蘇河南查富煜安徽直隸翁培基福建浙南李益恭順天湖北葉覲光四川雲南王槐森湖南安徽縣丞羅兆蕃順天福建文華國山西直隸劉隆麟湖南江西范之齊江東河南鄭思章江蘇北河吳鍾濓安徽江西承訓正白蒙北河彭鋆寳江蘇北河蔣鳳藻安徽浙江玉祿廂白滿直隸宋嘉珍雲山浙江龔樹義安徽直隸陳繼蕃浙江江蘇王廣清浙江江蘇王以安浙江北河張鍈甘肅四川縣主簿陳允靖順天東河陳美五山東北河州吏目李銘順天雲南李惠澤江西貴州陳德基貴州雲南杜家圩山東直隸按察司司獄王維炯浙江廣東府司獄吳學壽安徽山西鹽巡檢白葵山西長蘆劉正繩江蘇長蘆巡檢王永思順天浙江藍田璧福建廣東熊其光順天貴州黄錢之廣西廣東陳恩沛順天江蘇張斯昭廣西雲南李鳳翔福建江西陳奎耀湖南江蘇何其寯山西直隸張庶富山西北河許裕謙山東河南郭省耕湖北北河童鳳儀安徽湖北趙元增江蘇廣東司馬溳江蘇北河扎拉蘇廂藍滿貴州聞鳴皋江蘇直隸府倉大使方仁澍安徽山西從九品劉春藻湖北四川盧天錫江蘇北河惲福銳江蘇北河沈和安徽四川花金和貴州四川辜愼儀江蘇四川潘聿新雲南貴州徐宗鐸浙江甘肅張睴旭四川廣東鹽茶大使粟慶登順天四川沈其秉安徽四川萬年正白蒙四川李長庚順天廣西李緝熙順天湖南劉文光順天貴州尹光藩山東河南劉錕安徽江蘇王慶餘安徽江西彭祖年安徽直隸李釗江西雲南裘增德浙江江蘇謝錫彤浙江直隸沈錫疇浙江四川張樹藩浙江直隸閘官張家琛奉天東河驛丞曹錫鴻順天浙江未入流袁國玉順天山西許俊昌湖南廣東陶久甄湖南四川徐國寳江蘇四川陸德洵江蘇四川朱紹祖江蘇北河張翥翰陜西四川王德英浙江直隸○籌餉例指省分發鹽知事沈楫順天廣東此單未畢明日續登 
 
 
 

Page 10

 
 
 
本草云牛肉補氣牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五贜安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益壽螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○總經理在上洋二馬路中巿西鼎新里石庫門内暹邏大德通公司便是 
啓者本公司中國董事朱葆山張麟奎葉明齋顧敬齋經理華人事務何天生總醫賜羅醫生東方總經理人漢密登本公司於一千八百五十九年七月二十六號卽咸豐九年六月二十七日開設至今埀四十年昨日上海局之經理人接到總局來電註明與本公司之保壽諸君閲看所來電信開列於後　本公司結至西歴本年六月三十號卽華本年五月二十三日所存資本産業値美國金洋二百七十兆合銀四百十兆兩除去應賠各保壽諸君之數尙餘金洋六十兆合銀九十一兆兩所有本公司保壽之數至今爲止共値金洋一千兆合銀一千五百十五兆兩以上按　　　　 
銀一百兩以金洋六十六元合算照此知今年六個月之生意資本産業比去年底已加金洋十一兆七十萬元餘欵共金洋二百七十萬元新接各保欵共金洋十三兆元查餘欵之多統論天下當以本公司一家爲最推原得利之處均由餘欵而得别家無此餘欵故不能如本公司之獲利也本公司旣獲大利則保壽諸君欵項妥速亦同獲大利是以本公司應爲保壽諸君賀在東方保壽者只有本公司一家爲大與别家亦無來往凡欲保者想必揀擇至大之公司而保之特此佈聞光緒二十五年六月二十日大美國永安保人壽公司首董朱葆山謹啓 
[中井洋行專運日本各式紙料] 　　　　　　　 
啓者本行向設日本西京東京名古屋大坂等處巳歴多年曾與日本各造紙厰訂有專承銷售之約凡機器連史新聞紙料張及刷印書籍各件並糊盒包物所用各色紙張又各種銅鉛版諸色印墨統由本行運銷其機器連史自出售以來樓脩五鳳名重三都已早蒙貴客欣賞今特在上洋英大馬路同樂里開設分行專運一切紙張非但花色齊全抑且價亷物美以便貴客就近光臨實所盼禱之至 
大淸光緒二十五年十一月中井洋行告白 
[普太和始創戒煙一粒金丹批價格外公道]  
此丹乃本號始創戒脫萬人其功之速其法之妙久爲海内馳名矣但邇來冐效者頗多不特外省人冐效卽吾粤藥家亦多依樣葫蘆是誠魚目混珠有眞僞之難分焉　諸君賜顧者尚希認明本號牌記庶不致悞是丹品性和平不燥不熱每瓶百粒計重三分能戒烟一兩可見藥小勝多丸小力大服後不但癮除患消且能　元益氣種子延年誠戒烟之金丹幸勿輕視○每瓶價洋一角如批發者比别家格外公道○分鋪蘇州紹興京都江西汴梁○分設金陵蕪湖常州杭州湖州常熟仁川○上海棋盤街高大洋房廣東普太和丸藥店啓 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年二月二十九日京報全錄]  
　　宮門抄○署粵督李奏廣東會盜鴟張擬募勇營嚴緝懲辦摺○蜀督奎奏爲川省紳商士庶認借昭信股票銀兩情殷報效請分别廣額給奬摺○護黔撫端奏爲知府因病出缺片○熱河都綂色奏遴員署理知縣片○二月二十九日内務府國子監廂藍旗值日無引見○松公假滿請安○明安等騐放水師砲位覆命○瀾公續假五日○裕德請假十日○惠森延譽預備召見○掌儀司奏初一日祭奉先殿端王行禮○召見軍機惠林延譽○○商務大臣大學士署兩廣總督一等伯臣李鴻章頭品頂戴廣東巡撫臣德壽跪奏爲廣東會盜鴟張鬭掠滋熾現擬募勇營酌籌經費分路嚴辦並請暫復就地正法章程以靖萑苻而安商旅恭摺仰祈聖鑒事竊查粵東盜風甲於天下自紅匪亂後羣盜如毛經前督臣瑞麟等分設省河三江緝捕江浦綠步行營又以方耀專辦惠潮鄭紹忠專辦南韶等處地方稍覺乂安嗣是劉坤一張樹聲張之洞李瀚章先後督粵無不以治盜爲急雖殺掠之習未盡根株而行旅往來尚稱靖謐乃自裁兵議起計裁去水陸額兵一萬四千餘名又裁練餉以致制兵不敷口食不能責以從公他如各叚扒船各路防勇亦復裁汰過半地方因而空虚緝捕廢弛已極臣鴻章自奉署督之命粵之官都下者皆紛紛來告以爲民不聊生及抵粵後接閱各州縣文牘大約報劫者日必數起至二三十起不等而一切搶掠勒贖及事主未報州縣未稟者尚不與焉此外劫署刼獄之案見諸奏報亦不一而足又粵東西兩省三合會卽天地會一名三點會始自明室遺民放拾拜會招集匪徒設有老大披髮及五路元帥等名目呼其黨爲洪門兄弟蔓延數省兼及出洋之民不可數計昔髮逆洪秀全倡亂卽以拜會爲發端方其始萌不過宵聚晝散飲酒歃血及其煽熾竟至裹脅良民勒派財物殺人放火拒捕抗官竪旗稱亂現在爛河勒派船渡銀錢名曰行水指索富户行店餽送名曰打單不遂其欲財命並傾報官追拿緩不濟急洵爲數十年來猖獗之尤商民疾痛顚連至於此極况值謠言四起人心浮動之際亟應分路並舉大加懲創以期遏絶亂萌第是兵勇旣裁水陸不敷分布搜括已盡餉源無可復開臣等密切籌商並與提鎭司道往復詳議以現在大勢而論必於省城設緝捕總局以司道大員綂之仍兼總營務並設發審處加派府廳州縣數員專讞盜犯凡附近獲解匪盜均由總局飭審明確禀辦又於省外豬頭山南石頭兩處分設行營凡東北路所獲匪犯歸南石頭行營西北路所獲匪犯歸豬頭山行營就近收審禀辦仍兼管督緝又於東西北三江各設綂領帶兵勇二三營兼轄水路分投查辦大帮之匪則以全力剿除零星匪盜則以散隊購緝其南路内河外海東起東莞新安西抵新寗恩平中包香山順德新會新寍鶴山開平等縣則由水師提督何長清綂之又派記名總兵黄金福督帶四營專辦潮州九屬及嘉應州四屬惠州海豐陸豐二屬其惠州歸博二縣以及河源龍川長寗則由署陸路提督劉邦盛綂之高州七屬雷州三屬陽江一廳則由署高州鎭馬維騏綂之廉欽一州三縣則由督辦欽防道員潘培楷就近查辦以上各路或就原有兵勇稍予加撥或酌量增添必期整飭營規鏟除虚伍首要則懸賞購獲脅從則解散歸農各路官弁異常出力者立予優奬因循苟安者立加叅撤惟需費較巨外欵全提旣不能驟闢來源又不能聽其糜爛事權其急害取其輕惟有前辦官紳報効一欵尚可籌繳數十萬元堪以應急臣愚以爲取財於良民不免耗其生計取財於莠民藉可儆彼奸貪况禁如不禁徒博守正之名於國於民曾無纎毫之補臣等固不敢出此也今藉此捐資消弭隱患且俟盜風旣戢徐議革除第盜匪就地正法章程先於光緒二十四年九月二十四欽奉懿旨一體歸復舊制等因自爲内地平靖起見嗣　州撫臣王毓藻山東撫臣毓賢各請照舊變通均蒙俞旨允准今兩廣地方論邊疆與貴州相同論盜風較山東尤甚當此大舉辦匪之際尤應稍假便宜所有會盜各犯應請仍照昔年變通舊章准其就地正法以昭炯戒仍俟隨時察看情形再請歸復舊制所有現籌分路剿捕會盜各匪及增勇籌費曁請援案變通懲盜緣由謹合詞恭摺具陳伏乞皇太后皇上聖鑒訓示謹奏奉硃批覽奏已悉廣東盜風猖獗亟應設法嚴辦該署督當飭派出提鎭各員實力搜捕毋稍玩弛餘依議欽此○○頭品頂戴四川總督奴才奎俊跪奏爲川省紳商士庶認借昭信股票銀兩情殷報効請分别廣額給奬並仍聽從民便恭摺仰祈聖鑒事竊查前准部咨議覆右中允黄思永籌借華欵一摺奏設昭信股票行令遵辦等因當經前兼署督臣恭壽派員籌辦先後奏明有案光緒二十五年五月二十日奉上諭御史余誠格奏民捐昭信股票有情殷報効不願領本息者准其具呈繳票覈給奬叙其願領本息者仍照原定章程辦理等語著各督撫體察情形分别辦理等因欽此嗣准部咨以御史張承纓奏昭信股票按糧攤派之省銀數畸零不敷領票不足給奬者奏明加廣學額等因均經通行遵照在案查川省昭信股票所有文武各官認定借欵計已解到司庫者共銀三十六萬五千八百餘兩業經報効應照部章另行請奬其民捐按糧照攤及零星借數不敷塡票者共銀六十八萬二千一百餘兩現據各廳州縣禀請報効悉出至誠自應查照部議加廣學額但加廣學額名數如已與原額相等照例不准再加川省因辦捐輸光緒初年已將學額加廣足數始改爲加廣舉額此次借欵富區則格於成例學額不能再加瘠區則銀數太微又屬不敷加廣推其竭誠報效實與捐輸無殊擬請將按糧照攤及零星所借之昭信股票銀六十八萬二千一百餘兩均照川省捐輸章程核算銀數加廣本省鄉試中額以資觀感而順輿情此外尚有認借成數不在按糧照攤之内者計本省紳民共銀二十五萬七千九百餘兩外省商民共銀七萬二千二百兩據各屬陸續具禀願照新海防例請奬者居半間有願領本息及請以地方應繳公項作抵均經奴才督同藩司批飭妥爲商辦如果皆願請奬不領本息擬請將虚銜封典貢監等類概照振捐章程辦理若請奬給實官酌照新海防例覈辦雖與官員報效按十成銀數奬章不符而紳商士民究非地方現任官可比可否稍示優異出自天恩倘有不願請奬仍領本息者自應聽從民便决不稍有抑勒惟川省現無此欵應付一俟覈定數目再行咨部籌撥以申大信據布政使周馥詳請具奏前來除咨户部查照外是否有當理合恭摺具陳伏乞皇太后皇上聖鑒敕部覈議施行謹奏奉硃批該部知道欽此○○端方片再據署布政使升允詳據署咸寗縣知縣董瀛申稱據甘肅鞏昌府知府周景曾家丁高升禀稱伊家主周景曾現年六十歲係浙江海寗州人光緒二十五年十一月由卓異給咨引見行抵西安省城陡患風疾調治罔效於本年正月初九日在省寓因病出缺合將家主原飭咨文二件呈請申繳等情轉報前來奴才覆查無異除該故員原領咨文咨送陜甘督臣收銷外謹附片具陳伏乞聖鑒謹奏奉硃批吏部知道欽此○○色楞額片再前據平泉州知州張繼良報丁母憂所遺之缺經奴才奏委試用知州焦沛霖前往署理嗣奉部咨該員焦沛霖係屬試用知縣按照章程未經奏留不准補署各缺行令另揀合例人員請補請署以符定制等因前來自應遵照部咨另行揀員署理查有留熱補用知縣繆桂榮辦事穩練堪以派往接署以專責成據熱河道福謙詳請具奏前來奴才覆核無異除檄飭遵照外理合附片陳明伏乞聖鑒謹奏奉硃批吏部知道欽此 
 
