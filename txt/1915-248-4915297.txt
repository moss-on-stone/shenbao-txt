# 1915 - 248 - 4915297

 

Page 1

 
 
   
 
 

Page 2

 
 
時評 
[微火煑水（冷）]  
　　外電謂籌安會方用微火煮水之法以組帝制嗚呼籌安會之水能煮成與否不可知而我人民日在此被煮之中水益深火益熱其苦甚矣 
　　何則人心之不安於籌安會者以其有所舉動之後不知前途之可恐何如也今用微火煮水之法水一日不熱煮一日不息前途可恐之象日日懸於目前試問國人有敢建一事進一事乎此則百業之阻碍而敗壞莫此爲甚矣况乎煮水即熱前途之禍福更可想見乎然則何勿及早截式之爲愈也 
[命令]  
　　九月十日大總統策令涂鳳書魁陞均給予三等嘉禾章此令　　又令　特任章宗祥兼代敎育總長此令 
　　又令　任命馬鎭藩署熱署熱陸軍步兵第一團團長此令 
　　又令　任命馬金榮爲陸第六混成旅長兵第二團團長此令 
　　又令　海軍部呈請將王學曾授爲海軍中校林韻珂授爲海軍省校林振峰授爲海軍造艦中監應照准此令 
　　九月十日大總統申令　前據肅政史夏壽康等呈劾福建巡按使許世英劣跡昭著貽害地方等情當經派令王祖同前往確切查明呈覆核奪兹據復稱原參所指律己用人理政諸端多有傳聞之誤逐案調查就地考察按諸事實徵之案牘並摘錄證據據實呈覆等語福建巡按使許世英旣查無溺職殃民情事雖於屬員嬉游曁案犯朦請槍斃均有失察之咎惟該巡按使到任以來尚胡奮發圖治策勵進行深知顧全大局自是過不掩功著從寛免其置議省會警察廳長龔才朗烟酒局長汪守坻狎妓徵逐有玷官箴前署閩侯縣知事童益臨判案兩歧輕重失當前代理浦城縣知事張必明輕罪人犯朦請鎗斃代理南安縣知事馬振理匿案不報專事科罰署龍溪縣知事陳家棟苛捐擾累款多濫支均着先行解任交文官高等懲戒委員會依法懲處撤任晉江縣知事劉嶽崙縱兵釀案致斃多命勒罰鉅款顯有侵吞著行生襸職與縱兵搜搶之警備排長舒翰臣并交法庭從嚴懲辦並由該巡按使將該省警察支費嚴核删減南安縣罰欵勒令詳報龍溪縣苛細各捐分别停止餘均照所擬辦理並交内務財政司法三部分别轉行知照此令 
　　又令　司法部呈稱直隸天津監獄典獄長潘元諒酗酒滋事經該管長官查明屬實請即予褫職以肅官方等語潘兀諒身任法警不知自愛有玷官箴着准照所議即行褫職此令 
　　又令　内務部呈准文官高等懲戒委員會議决署四川巡按使陳宦呈劾諱匿盜案貽害地方之卸任大足縣知事胡濟舟交付懲戒一案依照知事懲戒條例應受褫職並奪官處分等語胡清舟着照所議即行褫職並停叙實官以示懲儆此令 
　　九月十日大總統告令　九月十三日爲仲秋上丁祀孔子之期派國務卿徐世昌恭代行禮此令 
[專電]  
　　北京電憲法委員今日（十一）下午開談話會預定三四個月爲起草程限須在國民會議以前完全制定 
　　北京電湯濟武辭職後派章宗祥兼代聞假期一月不願回任　　北京電王揖唐有兼任鎭安右將軍之說 
[譯電]  
　　北京電北京帝制運動之論調已完全改變惟受政界授意贊成之函電仍聯按而至袁總統之宣言書已電達各省文武大員彼等今見國式驟變不知作何觀念也籌安會已不若前活動而發起人亦不復爲時髦人物現料帝制主義將如以微火煮水俟明年二月間再增火力使臻沸點蓋届時國民會議召集必以不背憲法之手續提出該問題也（九日） 
　　北京電今提出三種國體（一）民國立君（二）世襲總統（三）純粹帝制憲法起草會會長汪榮寳主用帝制之憲法而不更變國體國民會議將於一九一六年一月一日召集解决此項難題聞袁總統願聽令國民解决而不由政府干預之各使署仍主冷靜之態度華文各報之意見仍相紛歧（十日） 
　　北京電憲法起草會目下辦事殊欠活動似候帝制運動稍有端倪後再爲着手湯化龍託病辭職章宗祥兼任敎育總長聞參政院開會時黎元洪之不赴會實因帝制運動日見活動之故（十一日） 
[特約路透電]  
　　香港電塞資抗半月商情報告謂某華人公司已與香港烟局磋商擬購香港所存之鴉片以期於十九個月内銷脫現有之存烟香港烟局已將此事報告孟買烟局（十一日） 
　　倫敦電英國前駐中國與日本之公使竇樂爾君今已逝世（十一日） 
[戰電]  
　　其一（英人路透電） 
　　巴黎電今晚公報謂比境及亞拉周圍洛瓦葉香巴業均有活動之砲單亞貢敵罼以最重之炮轟擊方台勒哇夏美斯且圖於哈拉齊至聖胡倍爾路進攻即爲法軍擊敗敵軍猛攻哈持满韋萊爾柯夫完全敗退德飛機以炸彈擲擊公班業而尤注重醫院惟未死傷一人敵飛機一架在桑台勒附近落於法軍陣線飛行家就擒法飛機六架希圖飛至聖满旭特爲法軍砲火逐退（十日） 
　　彼得格勒電俄軍在加里西亞又獲大勝今日公報謂星期四日敵軍屢次進攻塞里士河悉爲俄軍擊敗俄軍後在特萊姆波夫拉與恰爾特柯夫以上一帶回攻奥軍當將敵衆擊退並俘敵兵五千人俄軍地位頗爲可恃攻勢漸屬於俄軍（十日） 
　　倫敦電俄軍沿東南面全陣線竭力回攻一節德公報業已承認彼得格勒公報亦表明戰事之劇烈性質公報中初言里加境之戰局全未變動繼謂蘭資河與茄柯白斯台特河間之德軍不能抵禦持鎗剌猛力回攻之俄軍該境敵軍回攻之目的顯欲逐走更南特維拉河右岸之俄軍通雜爾拉各路戰局沉寂敵軍竭力據壕而守俄國公報謂柯洛特洛東南向斯基台爾方面及沿尼們河左岸之俄軍於星期三日一再激戰志在痛創敵軍已得阻遏敵軍之攻勢公報又謂俄軍仍依戰毠整師而奶且屢次回攻得利斯基台爾西面柯克郝洛附近之德軍經俄軍回攻後已退逃尼們河與泊里貝河間之俄軍現向齊爾維亞加河及羅茄尼鎭間退走敵步隊馬隊沿泊里貝河左岸向平斯克澤地所取猛烈之攻勢業已被止俄軍且於通羅夫洛各路阻遏敵軍之攻勢斯土培爾河上游及伊克伐河之俄軍陣地雖受甚猛之炮火 
 
 
 

Page 3

 
 
而仍死守未退公報中又述及塞里士河前敵之勝利謂俄軍現堅心依戰略行動自信將來可以必勝蓋法國今方竭力於西境猛轟德軍陣線已歷兩星期共有益俄軍匪淺（十日） 
　　彼得格勒電公報謂俄軍復在特萊姆波夫拉西南塞里士河大獲勝利星期二日及星期三日俘軍官一百五十員兵七千名獲砲三尊機關槍三十六枝俄軍之損失無甚重要星期三日敵軍向斯特里巴河退走甚速且爲俄軍追擊俄軍自九月三日後戰於塞里士河境者俘軍官三百三十三員兵一萬七千餘名獲重砲十四尊輕砲十九尊機關槍六十六枝砲車十五輛（十日） 
　　倫敦電亞姆斯特丹來電稱齊泊林飛船星期二晚由不魯塞爾往盎凡爾星期三晨飛回迨行至不魯塞爾附近斯託克爾時輪機忽壞墜於屋上該飛船遂炸毁飛行家皆死（十日） 
　　彼得格勒電政界將有重大發展政府與維新黨刻開大會討論組織混合政府之辦法聞内閣多數贊成此舉（十日） 
　　倫敦電公報局稱星期二日爲飛船轟傷者今又死四人並覓見死屍三具計此次殞命者共十七人（十一日） 
　　倫敦電海軍部宣稱海軍少將克里斯罄氏受微傷（十日） 
是巴黎電中立國戰事訪員近至夏特爾拉特波巨斯康芒特萊克萊沙特等處兵工廠參觀見其活動之狀况大爲稱讚（九日） 
　　紐約電英法財政團今日抵此（十日） 
　　倫敦電公報局稱間諜一人其姓氏未便宣佈已由軍法處訊明有罪今日正法（十日） 
　　華盛頓電駐美奥使登姆巴氏謀令美國軍火工廠所僱之奥人停止工作並有他種干預美國中立事件之行爲故美國大爲憤怒特電令駐奥美使照會奥政府請其撤回登姆巴氏因美國不復承認其爲奥使也（十日） 
　　倫敦電路透電社聞波斯因伊斯巴漢英領事被擊一事已在德黑蘭倫敦兩處表示歉忱並允賠償損失搜捕兇犯又派憲兵保護英領署路透電社聞外交方面消息云波斯事態本已危急今又出此事時局更危（九日） 
　　其二（德人德文報專電） 
　　柏林電（由北京轉）九月九日德軍大本營公報云自波羅的海至哇里太東面戰局未變桀齊哇里與尼們河間之敵軍竭力死守德軍現漸逼近斯基台爾尼們河南俄敗軍已退至塞爾夫乾加河後被俘者三千五百五十人失機鎗十枝（興登堡軍團戰况）里哇波爾特親王之軍接續與敵軍後衛戰時已抵塞爾夫乾加河各地點在羅柴拉南渡河而過奥軍現正越塞萊士東北森林而進（里哇波爾特親王軍團戰况）麥剛森上將之軍已在恰姆斯克附近進抵茄斯約爾達河北岸敵軍因德軍向北而進已棄卡土斯加茄至比里斯附近之陣地德軍復在斯波洛夫與運河之間得有土地（麥剛森軍團戰况）敵軍北翼在哇斯特洛格南面向塞里士河前進者已被擊退（東南境戰况）韋台堡及勞蘭聯隊在維安勒邸東北闊二基洛邁當餘深三百至五百邁當之陣線數支撑地點得有敵軍之陣地内有瑪里台萊斯一處乃法公報所常述者德軍俘軍官三十八員兵一千九百九十九人獲機關槍六十八枝炸彈砲六十四尊又砲一尊（西境戰况）德飛船前夜及昨夜曾以炸裂品及引火炸彈轟擊倫敦及附近之船塢等所獲有佳果敵人雖發砲猛轟諸飛船均安然飛回德飛機隊曾攻擊南錫 
[東方通信社電（日本人組織）]  
　　東京電日本海軍預算大藏省之查定案已略得加藤海相允諾惟軍令部意頗堅執不日防務會議尚須提出要求增加約五百萬元之新案云（十一日） 
　　東京電日本海軍省决定建造六百噸以上之潛航艇（十一日） 
　　濟南電現在青島之德國人中曾預去年青島戰事者尚復不少本月七日爲青島守備軍覺察檢舉德人五十餘名嚴重取調之結果有三十八名决定作爲俘虜不日即將送往日本内地收容（十一日） 
　　東京電正金銀行上半期之决算獲利三百五十三萬餘元（十一日） 
　　東京電今秋日皇即位大典之際舉行大觀兵式擬於十二月二日大觀艦式則擬於十二月三四五三日之内舉行（十一日） 
要聞一 
[俄軍總司令易人之要訊]  
　　華德日報曰今日聖彼得堡來電有一關係遠大之消息即俄皇罷黜年來俄軍之總司令尼古拉大公躬自爲陸海軍總司令而命尼古拉大公爲總督兼任其地俄軍司令官是也至於此信之關係如何重大則有倫敦之騷動可證據路透電稱英國當道一聞有此信立即召集國務員會議由是觀之可知俄皇左右主和黨已操勝利然此勝利非突然而得窺其情形乃已解决有日謂予不信請回憶大公之參謀長亞奴石奇維兹將軍奉命爲高加索總督之副佐兼任其地司令官當已恍然大悟今者其主將已步武其後前往蓋欲該將帥等至地戰勝土耳其以伸其對於德國始終不得一勝之氣也 
　　尼古拉大公臨别其部下之際留書慰問其兵士謝其從戰之武勇並　俄皇定可督率各軍以得新勝利至於俄國將校團中夙日與該大公之感情如何今姑不論而其戰略上之計畫則始終未僥倖成功此可斷言至若開戰之始其在加里西亞所得之勝利則賴有其軍隊人數衆多遠過於敵與統率俄軍進攻其地伊哇諾夫曁露斯奇二將之力也俄將伊哇諾夫氏始終惟知保守其獨立不受尼古拉大公之拘束而露斯奇氏亦不容尼古拉大公干涉其主見故今俄皇雖實無一兵亦不得不自任總司令以保顏面否則各軍統將旣全然獨立進行則尼古拉大公亦雖久爲統帥也 
　　尼古拉大公之罷黜也本報已有言在前當視爲主和黨之勝利蓋俄軍連戰連敗之影響現在俄國旣日見其大俄國國會會長泊得揚扣氏又將舉國之與論面達俄皇殊使尼古拉大公難以再求抵抗也惟俄之同盟國皆視尼古拉大公關係重要不欲其遽然退休故持由正戰場調其至副戰場以便戰勝其地較弱之土軍後派遣俄國勁旅前往加里波里半島挽回俄軍及其自己之名譽然後無論勝負俄皇旣可求和而無過矣將來媾和時縱令俄國人民洞悉其中顚末欲起革命而尼古拉大公亦可統率其難以動摇之軍而征服革命黨 
　　現在俄軍之局勢敗壞已甚俄皇雖自出戰亦莫 
能改良蓋今俄國未有戰略大家如興登堡元帥者操縱戰事也俄軍新參謀總長亞力克斯野夫將軍雖可謂幹員然挽救危局惟有回天之手叚者方能耳將來俄國惟有期望小心翼翼之露斯奇將軍與其同僚伊哇諾夫將軍以防守爲限遇有機會無論在何處得一勝利已屬不幸中之大幸而亦可聲言俄國獲勝矣 
　　今者德奥軍人旣考試得中榮耀無匹大斯拉夫族主義又經其推倒而歷來競爭之目的似亦突然逼近不久當有永遠榮耀之和平矣 
[關於戰事電文]  
華德日報云去年八月二日開戰後奥皇曾接意皇電信如下適接尊電敬悉予向常維持和平無不盡心竭力予將來亦必盡力回復和平對於予之同盟國必竭盡睦誼及忠愛之憐以便維持貴重之同盟而保重大之關係此語無須對大皇帝聲述蓋此係自然者耳下署意皇名前奥國國務院奇希伯爵於意國宣戰第二日將伊四十年前所得前意皇（即現在意皇之祖父）頭等冠冕寳星特託美公使退還於意又有致意皇信一通其文曰於四十二年前曾荷貴前皇賞賜頭等冠冕寳星一座予常佩之以此爲最敬重之紀念物也在予幼時以迄於今即愛慕意國所有意之極有名譽之大員亦與甚有交誼予幼時係在意之買蘭地方養育而成故該處可爲予之第二家也乃觀現在意之人民均被亂黨煽惑以致對予之祖國宣戰其情狀猶如使人不及設備而從旁忽然將素善之同盟攻擊者然但予之政府因欲維持和平所給意國利益已至極端絶無絲毫之餘地予閱從前歷史尚無如貴國此次傷害道理之罪故凡稍重道德之人斷不能不衊視此行爲也予現不願佩此寳星諒貴大皇帝亦能鑒此區區私衷也 
[巴拿馬博覽會陳列裝飾法之一斑（本報旅行記者抱一）]  
　　此次吾國出赴巴拿馬萬國博覽會之賽品於陳列裝飾上遠落各國之後各國之陳列裝飾究何发兹每種略述其一二如左 
累土成極大之礦山中鑿洞穴纍纍者皆礦物也右以自來水幻作流泉潺潺之聲引人駐足穴中皆灼灼之電燈忽明忽滅或更以機力使偉大之礦物往來上下（記者前見三的哥博覽會則引人深入山谷披砂見無數之珍寳）其上皆有說明 
　　偉大之電車一節裝置機關使能旋轉自動駭人心目其上標簡要之說明並有人爲之解釋 
　　食品館有某種果汗裝一大缸缸口立裸體小孩四各高舉果缾傾汁缸内終日不息姿態生動至可玩笑 
　　農產則飾爲大片之農田其中飾爲農夫作耕穫狀上加說明 
　　某國出品有一幅採茶模型飾爲茶樹若干行婦女採茶其間收拾整潔上加說明使人知某國產茶製法之精潔 
　　織物則裝置紡織機當場實演縱人觀覽且爲之說明方法於是售者紛紛 
　　衛生醫學則陳列種種病體模型斷爛之肢體瘡毒斑爛之肌肉或示正面或示剖面或示外表或示内膜或飾爲傳染病者傳染狀使人見之心悸某館壁間有一幅美國大地圖以電燈飾爲鐵路而表示其創造之先後電機一轉某省發見最初之鐵路又一轉而第二路出現又一轉而第三路出現數轉而全國鐵路出現周而復始紐約省陳列全省地圖模型其長數丈廣半之以各色電燈作各種學校之標志電機一轉全省大學出見又一轉大學不見全省實業學校出見又一轉而中學校師範學校以次出見最後一轉而全省小學出見則满地燈光繁密至不可數周而復始其旁爲符號表同時以同色之電光次第揭示其學校種類校數學生數各種統計不惟紙片鏡匡而已大都飾以電燈五光十色變動明滅或更以電機之力使能旋轉自動奇巧萬端 
　　尤妙者移民局爲表示各國移民來美狀况陳列模型一架其上平面作地圖中心爲美國而自各國達美國皆有孔道電機一轉一人自甲國出作甲國人裝束肩一小旗上示甲國移民來美數從孔道行抵美國入地不見電機又一轉而乙國人出而丙國人出悉如前狀周而復始 
　　敎授器具則飾爲敎室上課狀所飾兒童妙肖之極雖近觀亦不易辨眞僞美轼有一種露天學校係從研究衛生之結果謂學校兒童晝課夜宿皆宜露天使常得清鮮空氣芝加高有之加利福尼省亦有之其出品則飾爲曠野兒童露宿狀上有說明 
　　前述加拿大政府館陳列法之奇妙兹取其一種詳述之採果圖一幅室隅满地蘋果或盛於 
筐或承以架外繞短闌使不可即而闌外凝望則較遠處爲蘋果樹數行枝頭結實纍纍再遠則有人方上樹採果再遠則有人以車運果緩緩而來曠野果林如黄金之海直至人目不能及而止上有廣光飾作遠山落日狀究不知若者爲實物若者爲模型若者爲圖畫奇妙極矣而實借階前盈丈地其他鑛產農產木材獸畜漁業鐵路等圖皆類此 
　　描寫城巿狀况則壁懸圖畫一幅街衢闤闠車馬行人往來如織而所謂車馬行人房屋遠者爲平面之圖畫近者爲立體之模型衆錯陳列遥望令人莫辨眞　 
　　大抵工業製造品往往兼陳製造棧器非第陳列模型直用實物試演其物品堆積法各形其形色其色或故爲極偉大之標本惹人注目其他活動影片幾於隨地而有論者謂比聖路易賽會進步不少 
　　蓋博覽會場千萬游人大多數爲普通觀客非必有預定之目的與研究之精心故非用種種方法引起興味則其人不來來亦未必注意爲商業廣告計爲灌輸文化計爲改良社會計均有莫大之價值正非浪擲金錢以博頑笑也他日吾國再遇赴賽外國之機會必須於此十分注意即使財力不足寗少而精無取多也 
[北京快信]  
　　政客之於大問題 
自民國議會停職以後北京之所謂政客者本已雲散風流銷聲匿跡然尚有數輩卓卓可以指數卽其對於國體問題之態度言之亦足代表一小部分人士之心理也 
若梁任公得名爲政客則此番態度最爲明瞭其語楊度氏謂公等如此相逼直是欲我爲第二次之戊戍渠已於天津英租界卜居全眷亦已由京遷往自謂不料前番出京竟已不便再入都眞乃有人事無常之感慨不可不作詞一首以以記之满座爲之鬨堂語次輙誦吴梅村草間偷活一錢不值何消說之詞若不勝其感慨者然 
　　任公自退政府後本已與進步黨無關係更無宣告脫黨之必要主持此若有若無之進步黨者於政務上似係湯化龍氏於事務上似係王家襄氏湯雖以身在政府未曾發表何種意見此次病痢每日腹瀉至二百餘次亦並非假託特病後不出且力辭職則其對於時局不肯贊各之意顯然已見故京師已羣目爲懷疑派（近流行之新名詞謂反對君憲者爲懷疑派蓋即君憲派所加之徽號也）現已避居天津其總長一度由章總長宗祥兼代矣至參政王家襄氏前此有人拉其入會王氏竟謂進步黨人多不贊成徒我入會何益且我若入會則黨友必不容我此人向本硜硜故了然於難關也如此至所謂進步黨者却並不曾對於此種問題開會决定採取何等態度也 
　　其最出風頭者仍推公民黨蓋此問題本以梁士詒氏爲中心人物之一而梁氏之於該黨尤有操縱如意之樂故日來公民黨報爭先恐後惟憂鼓吹之不力大政客李慶芳氏者發表談話大致不外非君主無以立憲 
　　書至此處快信之發郵時間已到以下將於明日書之 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[謡諑聲中之籌安近訊]  
　　政事堂之禁謡自國體問題發生以來已藉報紙之作用喧傳全國雖明明爲研究學理而起然報端函電交馳確亦示人以可驚之事實因之各地謡言蜂起人心恐有動摇之象日前政事堂特會同統率辦事處通電各省軍民長官嚴禁謡言以防黨人乘機煽動商業無端受累又聞總統將特飭内史處關於國體事項依對參政院訓詞大旨擬成明令佈告天下咸使聞知俾政府對於國體研究之實情可以大白於今日而冀士民各安生業無惑於流言聞此種申令大約三五日内即可發表此外又特令内務部禁止各報紙不得再横議國體並聞政事堂已交片内務部日内當經由警察廳轉飭各報館遵照然則以後欲研究國體問題者其範圍不得不再行縮小矣姑拭目以觀其後 
　　肅政廳之主張國體問題初起時肅政廳曾一度開會商議對待態度厥後未聞有若何之結果兹聞前日又因此事合全體肅政特開會議内容異常秘密發表之前未便登載惟確知所議並非屬於贊成反對之兩方面係另有提出之問題當時會議結果已全體一致得有一種主張云 
　　審查會之傳說各團請願書由參政院代行立法院交付審查詳情兩紀本報兹又聞當日談話會中原有付審查不付審查兩種主張在主張付審查者方面人數雖衆然亦心知本案只能與以閣置所爭者卽此閣置與却下之别耳故旣付審查之後一定出於閣置可無疑義外傳有星期六開審查會之說結果未必即有報告書提出於大會也 
　　東西報之論述梁任公關於變更國體之反對意見其萬言之長箸已披露於本報某日文報謂其舉帝制論者之一切根據打成虀粉毫無遺憾可見旁觀之外人對於梁氏此文心折之一斑 
　　又昨日英文京報載稱聞籌安會因種種之原因致會員等分爲數派伏有内訌之機照近日發生之情形該會意見似甚紛歧又稱其副理事長孫毓筠君有辭職之說云云 
　　各地方之函電武昌商會電云北京商務總會鑒電悉聯合上書願表同情漢口總商會電云北京商務總會鑒三十一電悉敝會加入请願長沙商會電云北京商務總會鑒電悉向立法院遞請願書謹附驥成都商會電云北京商務總會鑒三十一電悉請願書請將敝會加入貴州商會電云北京商務總會鑒請願事願附驥大通商會電云北京商務總會鑒電悉請願立法院討論國體敝會極端贊成雲南商會電云北京商務總會鑒三十一電悉全國商會請願書請代敝會列名吉林商會電云北京商務總會鑒電悉貴會提出請願極表同望加入陜西商會電云北京商務總會鑒電悉向參政院遞書請願敝會經表同情請加入陜商東海商會電云北京商務總會鑒電悉討論國體願隨總商會一致贊同濟南商會電云北京商務總會鑒電悉請願事敝會深表同情杭州商會電云北京商務總會鑒電悉贊同附列九江商會電云北京商務總會鑒電悉贊同此覆寗波商會電云北京商務總會鑒電悉請願書敝會極表同情重慶商會電云北京商務總會鑒電悉請願書請加入南通州商會電云北京商務總會鑒三十一電悉請願事極表同情泰州商會電云北京商務總會鑒電悉敝會極表同情周家口同務總會電云北京商務總會鑒三十一電悉籌安會發起請願討論國體敝會全體贊成保定商會電云北京商務總會鑒三十一電悉討論國體遞書請願敝會極爲贊同開封商會電云北京商務總會鑒電悉請願書敝會極表同情南昌商會電云北京商務總會鑒請願事極端贊成熱河商會電云北京商務總會鑒電悉敝會贊同情加入上海鎭守使函云逕啓者前准貴會電囑派員加入討論業經電復派遣王吉檀即日赴京計已察入兹飭該員賫函逕詣貴會聽候集議用特函達希即查照並派員接洽爲荷此致籌安會鄭汝成啓蘭州電云籌安會鑒君主立憲實爲國利民福請張毓　孫賢兩君代表贊成四川旅甘商會全體同叩歸化電云籌安會公鑒我國癸丑改革倉卒未審國情遽建共和三四年來禍亂頻仍言念及此倍深慘然兹悉貴會發起倡改君憲政體爲國家謀福利本會同人全體贊成特聞歸綏回敎俱進會南昌電云籌安會鑒兩電敬悉公推鄒安孟饒孟倬爲代表請加入討論南昌商務總會魚 
[履行新約時之满蒙觀（三）]  
　　（化險） 
　　銀行政策與移民計劃 
　　日人擬在我國組織中日銀行以擴張其經濟上勢力吾國人聞之久矣兹於履行新約時日人更着着不懈有高橋是清男某日與該國金融界要人談話乃知此銀行實有不易成立之勢然而日人仍前進未息也其言略曰中日銀行之計劃當第二次桂内閣時代國人已視满洲爲新領土擬在該處設一金融機關以便國人移往營業一時之實業家盛倡其說嗣後藤久保輩建議以二百五十萬元資本組織一中日銀行此中日計劃之所由起也爾時予（該男自稱）正在正金任事特往視察满洲之企業狀態視察已畢遂極端反對設立中日銀行之舉蓋當時满洲方面之銀行貸付甚覺危險而二百五十萬元資本金又僅敷建築開辦之用不如以正金銀行代辦較爲妥善桂公甚然其說遂由正金銀行爲三百萬元之貸付至今固未嘗或變也近頃籌設中日銀行雖含有多少政策然决非容易之事試觀明治四十年與倉少將在牛莊組織之正隆銀行其時雖强制中國富豪入股然卒陷破產之難境若非得安田善二郎之勸資一百萬元恐今日已不見其存在矣現在籌設之中日銀行若不與正金正隆商借决無成立之望蓋中國富豪之有現金者少欲其入股必非易易勢必至由本國輸入現金我國金融現雖緩慢然内地已有七釐八釐之利息孰肯以資本投出海外是則中日人民兩方面俱難集募現金更從何處募集資本乎故敢斷言中日銀行必無成立之望也云云然此一過在满洲佔有現有金融勢力者之談話至中日銀行進行仍計劃不懈此亦可見銀行政策之一斑矣 
　　某報云日本前在南满洲大魏家屯設置農村以爲移殖農民之試驗近來成績殊劣其民政部之當局者嘗言世人對於此種農村之性質往往稱爲模範的其實不過爲試驗的而已經此試驗乃知南满農業殖民政策實非容易之事且移殖之農民多爲北口縣籍彼其生活程度原來甚高一旦令其務農於外宜乎成績之不能舉矣若使越後及東北各地之農民移住之其能得良好之效果與否雖未可知然較之營業於台灣北海道等處必大勝也且聞當局之意並以先便大資本家役用韓民從事開拓然後招致日本之農民前往耕種此等計策較爲有利云其移民計劃又如是 
[吉省車站搜索宗社黨]  
　　聞每日由南方開往吉林之火車彼處官更輒加以搜索非常嚴密傳聞有宗社黨人數名由湖南本黨派來東三省運動意圖恢復满清此事爲當道探悉故如此大索每次火車到吉林時距吉林尚有三站之遥即有偵探登車將火車門關閉使旅客不得外出施以嚴厲之搜索云 
[青島日軍法會審薄犯紀]  
　　懷瑾通信 
　　昨晨青島日本守備軍司令部特開軍法會議審訊要案三件（一）爲姦夫北島政治郎刃斃本夫案（二）爲膠州吾妻旅館工藤忠告等三日人謀財害命毒殺恒聚誠銀號夥翟張二人案（三）爲匪魁薄木益三及共犯日人十三名華人五名於鰲山衛𣹟口紅石崕等處擾掠挷票案鐘鳴十時全體軍法官一律出庭因該三案均屬軍政施行區域範圍以内故歸軍法曾講審理預審初審均已經過昨爲終審照軍事法庭規則不許律師辯護故極審愼至於判决死刑抑或懲役則須視各犯運命若何矣因軍法較普通法庭爲嚴厲依日本法律若在普通法庭則以上三案人犯或不至判死刑也是日審至薄木益三一案頗爲困難緣若認薄爲日人則於民國元年二月間自行登報宣告出日籍入中國鄂籍且率衆逾二百當然認爲國事犯依照公法非但無罪且應保護共犯均須釋放若認薄爲華人則固明明日人至於自稱三百年前爲華種一節渺不可考出籍一節未嘗正式呈報且至今身居日境財產關係均未脫離也昨開庭審訊時薄忽易日粧腰繫黑羅裙目架金絲錢岸然道貌已變成一位日本舊學宿儒其一種潇洒出羣之槪竟與拒捕時身衣西式獵裝目光凶惡持刀奮鬥擴猂狀態判若二人供時亦仍慷慨激昻狡展閃爍閒雅自若猶上講堂宛轉甲辯大致謂我輩確屬革命性質旣入華籍當然以國事犯求日本保護雖辦理不善約束不嚴實爲餉械不足之故往者已矣雖然對於三百年之生長祖國未嘗有絲毫妨碍治安不法行爲此心惟天可表堪以矢　云云言畢聲淚俱下供辭滔滔不竭眞屬巨奸大猾老於狴犴者之口脗於是全體軍法官均爲躊躇不能遽下判語乃摇鈴退入休息室磋商良久仍未解决乃復出庭宣告下星期再審候判聞擬將公呈青島守備軍司令官大谷中將轉電東京請示辦理云 
[交通部規畫全國鐵路]  
　　聞交通部對於現今並將來之全國鐵路有所規定先分别屬於國有者若干屬於民有者若干係借債建築者若干係外人承辦者若干有種種之規畫如下（一）國防鐵道無民有官有之區别統歸國有（二）旣設之民有鐵道命將營業情形報告本部（三）未成鐵道命將籌備及募股等情形報告本部（四）民有鐵道是否有外國股東及私行借債等事（五）因條約上之關係與外人訂有鐵路之約者應以如何規畫收回之 
[許世英參案之結束]  
　　福建巡按使許世英參案久懸未結政府派往查辦之王祖同氏初次來電報告情形大有秉公查辦之意以故外間疊傳許將不安於位今者王祖同氏事畢赴桂巡按使任其查覆呈文亦於日昨到京内容略謂肅政史所參各節大都言過其實仍襲事出有因查無實據之舊套末謂許世英旣被揭參或量予薄懲或從寛免議應請鈞裁云云總統披閱之後聞已准其免議一天雲霧頃刻銷盡許之巡按地位當然不再動摇外傳有與江西巡按使戚揚對調之說但戚在江西之情形中央尚無人地不宜之意互調之說恐未必確也 
[湖北最近之二大恐慌]  
　　謡言湖北人民初聞籌安會變更國體之計畫多呈冷觀態度乃日來因謡說蠭起極形惶懼其謡言之最爲可駭者則謂孫黄輩現已遣派大批黨羽回國分布東南各省乘機運動武漢一帶已有黨人無數暗設機關擬於陰曆中秋節前後起事有某國人爲之運輸軍械即軍隊不贊助彼亦能擾亂等語王子春將軍據探報告亦有此說故連日武漢兩處已大戒嚴晝夜加派軍警放哨巡查所有財政軍需各機關皆加派軍隊駐守城門檢查亦較前加嚴行人所携小包販夫所肩菜擔均須查驗晚間各街巷並有軍警暗探伏於民家門前潛聽内中動靜夜深上街行走或聚多人在室說話皆須盤詰郵局往來信件包裹印刷物查驗亦極認眞然未聞查見有黨人中之憑證亦不聞有機關之破獲及黨人之就捕惟聞武漢警廳曾據各警署報告於途中查獲有反對籌安會之傳單數起因其詞旨只詆該會之發起人並不十分激烈故未便拘捕其人懲罰僅不准傳單之散布而已官中如此戒嚴遂生出人民種種無謂这驚恐有謂每夜四句鐘時天空發現彗星光芒射目較辛亥秋之彗星尤爲明顯者有謂日前某夜天空忽現白虹六條久良始散者說者皆謂爲兵象於是一般無知之氓愈爲憂懼一若大禍之將至者又有好爲妖言惑衆之徒假託乩語神言符咒等說刷印片紙散布歛錢亦爲發生謡言之根源現官署已飭警加意偵查矣 
　　蝗虫湖北蝗虫夏初發生之時勢極繁殖告蝗之縣共二十餘處嗣因由夏至秋雨多晴少蝗蟲什九漬死田野未爲早稻收成之害當時若官民趕挖蝗子何致於秋間復發乃俱不從事刨挖以致遺孽醖釀多日又出地中由蝻而蝗至本月初又翔翔高飛矣計自四日以來省城内外空地荒山及附郭稻田麥地無處不有千數萬之蝗聚積嚙食青苗每日午後則起而飛翔空中天日爲黑其勢之盛眞堪伯人夜則又伏草地省垣閱馬廠爲省議會所在地空地極廣行人衆多有朝夕過該地者若立足於草上必踏死蝗虫無數貢院學宮等處草地亦然此等在城巿之蝗如此其多官場置之不理惟鄉部之蝗稍稍注意日前武昌縣知事曾下鄉勘蝗殆爲民要請減蠲錢糧與賦稅有關不得不走此一遭也又昨有由鄂城縣葛店鎭來省者云伊由葛店遵陸過新橋新店至黄家店皆有蝗嚙食晚稻蕎麥由黃家店以上至武昌縣屬王家店魯家港油坊嶺以達洪山蝗勢更猛田埂荒地堆積纍纍鄉人祀神祈禱者比比皆是未見有捕剿者似此任其自斃今歲時已深秋固不能大爲民害但到處遺子明年爲禍不堪設想矣 
[湖南造幣分廠之改組]  
　　湖南造幣分廠屢經中央財政部限令停鑄歸併鄂廠曾由前劉陶兩巡按咨商展緩自去歲年底至今已殿至三四次實爲展無可展而事實上又萬不可遽行停止兹悉湖南銀行監理官唐人寅以湘中紙幣充斥全恃銅元稍資接濟俾得照常流通倘該局一經停鑄則銀行立見阻滯湘政府將有破產之虞與其歷次請准展限不若將其縮小範圍改爲湘省自辦專供活動銀行之用脫離中央監督之關係故特將其中斷難停辦及應行改組之理由詳請嚴護使咨陳財政部核辦昨奉部復核准從九月一號起改歸湘省自辦一切銀錢截至八月三十一號止造具表册分别咨存並派湘岸榷運局長王國鐸爲部中特派辦理清算移交委員以便就近辦妥嚴護使以該局改歸湘辦每日祇須鑄造四十萬枚即敷應用特令該局長縮小範圍裁汰員司工人以資節省當經但局長議定以該局向分鎔銅印花摇機製片包裹五廠每廠設管理員一人司事四人又有銅元五金煤炭三庫每庫設經理一員辦事員四人又有總務稽查庶務三處每處設處長一人辦事員六人兹特量爲裁減五廠各裁司事一人五金煤炭二庫併爲銅煤庫每庫裁辦事員二人庶務處併入總務處每處裁辦事員三人所有裁員均給全薪一月至各項工人則裁去工頭十二人工匠八人工人一百六十九人每人亦給原薪一月以示體恤嚴護使又以該避爲金融重要機關旣改隸湘辦自應派員監督特委任財政廳長爲該局總辦湖南銀行監理官唐人寅爲會辦至於該局從前所用紫銅歷係由外洋購辦現在决計改用滇銅以挽利權已派委試用知事李嵩尅日赴滇考察該銅質量價值如果合用即與訂立合同詳候核辦 
[廣東財政之近狀平生]  
　　粤省浪得殷富之民國三年四年兩次發行公債粤省勸銷巨額均爲首屈一指財政似最爲充裕矣而不知外疆中乾金庫之乾澀實爲向所未有日財政廳長劉慶鏜以粤省水災之後元氣大傷各項稅欵絶無把握雖欲極力張羅而官民交困實爲棘手聞已致電中央辭職其能否邀准尚不可知而其辭職之故則實有種種原因云 
　　粤省財政之不敷匪伊朝夕出入旣不能相抵全恃挪動以敷衍於一時自入民國以來如國民捐驗契費均自無而之有爲進欵一大宗亦足以敷衍一時甚至如昨年水災藉口稅賭於是賭餉又爲新收入之一宗然收入雖多支出浩繁　其最巨者莫如軍費雖裁減軍費之聲時有所聞然地方多故隨減而又隨增故財政一大部分實多糜於軍費况從前主軍政者惟將軍府則軍費　出於一途而自前巡按使李國筠蒞粤自行帶來衛隊三營則巡按使亦有軍費迨李國筠去而張鳴岐來李之衛隊雖盡遣散而張之新衛隊又自桂省調來則軍費亦未能稍減也故日來京中傳說各省軍民兩署政費以廣東爲最多肅政史救亡在計謂他省巡按使署經費視軍署減十之六七而廣東一省獨歲費二十六萬與將軍等然此猶指其署中經費而言此外尚有防軍餉糈歲費尤鉅故中央主張裁減且於預算案中追加之數超過原數中央已令統率處及財政部會同派員赴粤切實調查以便竭力整頓故近日部中對於粤中財政稽核甚嚴然稽核愈嚴則財政廳愈難爲矣 
　　自民國三年財政部規定粤省協解京欵每月三十六萬自此以後粤省解京尚能遵照定額蓋當地方無事釐稅收入尚有可恃故雖東挪西補而解京之餉每可從中國銀行通融也乃自今歲大水爲災一省之中被水者竟至五十餘縣田畝禾稻漂没一空佃户多無力完租業主亦無從過問錢糧一項自不必言而因被水之故交能阻塞商務蕭條釐稅收入亦爲銳減甚至承捐者紛紛具禀或請退辦或請減餉卽不能　不能減其勢亦至於欠餉其景象如此此實司財政者所無可如何也故當大災發生時巡按使財政廳曾會函電財政部請暫停解京餉三個月其後經部駁覆再三討論始准其停解兩月然兩月之期瞬將届满大災之後元氣 
 
 
 

Page 7

 
 
　　未蘇則收欵仍無把握也月收入旣已停滯而支出與積欠爲數極鉅目前積欠内外債項凡六百六十四萬六千餘元即就軍費而論亦時有遲延須由將軍府行行墊發然軍費爲地方安危所繫萬不能遲延太甚故日前日本台灣銀行大班因粤省水災欲聯絡粤省人民感情允以極輕之息不用抵押可以商量借欵卒之彼此磋商電部核准已與台灣銀行借欵四十萬續借二十萬此款到手後以支欵太鉅一轉瞬間業已用罄矣然近來稅收仍無起色而軍費政費實無所出故財政廳長復擬向廣東中國銀行借欵三十萬元以濟要需某日劉廳長偕同銀行經理馮嘉錫入謁張使商榷此事馮經理以此事須由中央核准方可應付現尚在磋之中綜觀粤省目前財政之竭蹶若此以張巡按之號稱熟悉廣東情形自抵任以來將粤中財政命僚屬編列國家地方費歲出歲入對照表一比對間亦爲之蹙額則劉廳長之辭職非故也 
　　財政廳長劉慶鏜决計辭職所遺職務外間有胡銘盤繼任之說查胡銘盤係前清廣東直隸州曾署南海縣知縣并充督署洋務委員張使撫桂攫署廣西勸業道督粤任爲督署總秘書兼禁烟局總辦入民國後胡任梧州關監督會粤亂趨龍將軍爲都督聘胡爲顧問並照請充任財政司長兼任國稅廳籌備處處長未幾李開　蒞民政長任胡因招商開辦花筵捐事與李頗有意見遄返梧州胡遂鬱鬱爰并梧關監督而辭之由是徜徉京滬間現胡閑寓都門不復作出山想繼任財政廳之說恐不能成爲事實惟廳長一職爲全省財政最高機關係由中央簡任刻聞財政部對於此缺已另有屬意之人但一時尚難發表至劉慶鏜一員向爲京部所重辭職若果邀准當仍供職部曹云 
[地方通信]  
　　蘇州 
　　籌安聲中之會議北京回敎俱進會本部對於籌安會事通電各省支部討論意見蘇州回敎俱進會支部昨日接到此項電文卽召集回敎中人在天庫前玉業彚巿開談話會蒞會者楊吟梅楊純甫陳振洪崔禮庭馬長慶宗弼仁羅厚之羅志成馬千里等當場討論復電其意見如何尚未探悉惟聞推劉君起草復電之底稿云又蘇州商務總會亦接到北京通電召集商界連日茶話會討論辦法以便電復 
　　判决搶絲之盜犯蘇鄉木凟鎭高增卿家被劫白絲一案迭誌報端後經紥防三義閣巡官田某拿獲此案眞盜大頭四寳唐金生許虎泉三名由水警第二廳司法科長王元章研訊確實備文移解吴縣知事署懲辦昨由承審員提訊各犯按照原供不諱承審員遂判各處一等有期徒刑十二年褫奪公權全部聽候執行 
　　南京 
　　計算　　不清財政胡廳長現以各縣解款每月造報計算書大半含混不清實難稽核昨特通飭各縣知事嗣後册報各項欵目需將解省之印花稅二成驗契二釐手數科三釐在支配數内分行另列不得併入解庫數内以清眉目 
　　駛輪船不准自由齊巡按昨批上海商民顧澤旋禀云查西海航路照東溝成案歸塘工局輪船專駛據上海縣知事詳經咨部核准在案輪船爲公共營業非經官廳核准不能行駛不在約法所載營業自由範圍以内來禀多所誤會未便准行 
　　鎭江 
　　颧長追獲贓盜徒邑諫璧鄉警察第八區巡士於本月九號夜間十句鐘巡邏時勿聞鎗聲即往查察知係盜犯紀奎生爲保衛團查獲旋被逃脫該區區長高養田隨督率本隊長警追捕至丹徒鎭裴大家查獲贓物五十四件并獲盜犯江玉樓紀奎生劉小四子等七名一併帶區訊問供認於陰曆七月二十四日在大港巿五里田布店搶劫今晚擬在諫壁打搶不諱現已詳解縣公署訊辦矣 
　　軍官與關員交涉九號有淮揚鎭守使兼第五混成旅旅長特派某員到鎭辦蔴袋百餘件爲裝運米糓之用此項蔴袋必須報關抽捐乃報捐後關單須待至午後塡給而清江長班午後三時許即須開輪遲緩一天有妨軍糈致該員與關員輪局兩起交涉嗣經憲兵連長商諸天泰公司將午後長班緩開三十分鐘一面向關員請將該關單提前塡發始免爭論 
　　通緝劫案兩起丹徒境内益課洲地方有胡惠華胡惠富家於上月間被匪徒劫去銀洋衣飾拒傷一人又陸來莊地方陸道發家亦於上月間被匪徒劫去銀元衣飾等物拒傷三人先後禀經丹徒縣章知事履勘屬實奈匪徒已逃逸無蹤一面飭捕嚴緝一面詳報江蘇巡按使公署通緝兹經齊使飭行各道尹各縣知事各警廳警備隊第一二團統帶一律通行協緝以期贓盜並獲 
[杭州]  
　　存酒折半徵費之商榷杭垣醬業春和聚美恒記曁各號等昨致函總商會略稱查杭縣出產土酒糟燒徵收公賣費一案節經瀝陳商况請照春季查定缸數減成徵收業奉核准春釀存酒折半補繳當業董前赴弟一區分局具領印照乃蒙面諭所給印照張數以補繳半費爲標凖查各釀户所有春釀之酒存貨尚多而轉兌各乾醬店者除批發零售外餘存亦屬不少存酒旣出胎於釀户印照必要求於釀户若以折半之繳費定印照之張數則釀户及各醬店存貨勢不能一逐　黏貼將來出售安保不以私論於商情實有窒碍之處蓋繳費半折而印照有全給之必要否則徒有折半之虚名而無折半之實惠詳繹核准辦法旣示以此項存酒槪括在内又印照一次發給有不再徵費等語則確含有全給之意恉特爲分頭調查各醬園釀户及乾醬店存貨業經塡交者其數目先行　眞清單仰乞函轉公賣籌備處核准照缸核　計醬給照除次酒免費外發　釀户分别黏給以示公允而維商業云云聞總商會已爲專函轉逹公賣籌備處矣 
　　塘工會勘員抵杭巡按使派科員王濟組往滬迎迓總統特派塘工會辦俞明震蕭俊生二君一節兹聞王科員昨已電禀使署准今日快車偕同俞蕭二君來杭故巡按使已派員往西湖劉莊收拾一切以爲兩會辦暫駐之所 
　　安徽 
　　行政經費大爲删減皖省行政經費三年度預算額數爲二百四十餘萬元嗣經修正追加增至二百八十餘萬元早已列册達部而四年下半年槪算昨亦由部接復大加核減如省公署經費年計十三萬元現已減去三萬元六十縣政費年計約五十餘萬元減去七萬元京中惟敎育費完全未動其餘關於内務司法實業諸端均有删減其最鉅者則爲内務預備費及財政預備費兩項全數删除聞部中主張以爲有預備費即有支銷不如盡數裁去以資撙節現皖省當道對於此事頗費躊躇擬分欵聲明必要理由備文抵駁 
　　司法警察破獲巨匪無爲縣境素有巨匪錢祥雲綽號貓頭鷹疊在廬江青陽銅陵等縣爲盜犯案纍纍曾經各該縣會拿　網日前潛回無爲縣境之牛舖鎭糾集黨羽擬肆搶劫經該縣司法警察彭順章偵悉帶隊將該匪拿獲業已解縣訊辯矣 
　　湖北 
　　酒商停貿現狀武漢汾酒坊停貿抵抗公賣一事尚未解决而法華合資之康成酒廠已乘時擴張營業銷路大暢價值亦驟漲所釀各酒較前售價加半該廠並擬於武昌下新河增設一支廠恐爲官中所阻已自願認繳公賣稅每月五千串常年以八個月釀酒計共年繳四萬串查該廠與酒坊皆較大二十倍今該廠月認五千酒坊若據以比較月認二百五十串即已足矣乃官中執定月稅五百串之議豈以華商納稅應倍於洋商乎惟一般有劉伶癖者羣以酒坊所釀之酒勝於康成所仍於各零沽店尋求各酒販咸居奇自由漲價每斤竟售至三百二十文且攙水焉 
[雜評二（步陶）]  
　　恐慌湖北以有黨人起事之謡而武漢間一切偵察防範之手續備極嚴密詢其結果乃無一黨人蹤跡之發現無一黨人機關之破獲所得者僅數頁反對籌安會之印刷品而已一時傅會傳播則有所謂彗星有所謂白虹有所謂八月十五前後發難等等　語儼若刀兵浩劫早已迫在目前者夫武漢爲中轼全國之中心點辛亥革命時黨人曾據以爲根據地謂其地必無黨人潛伏以暗事運動吾不敢信謂此次恐慌之　釀必非利用機會以求達其一部分之目的者有以散布其種子吾尤不敢信惟是運動者果何從而運動散布者果何所憑借以爲散布我觀於反對籌安會印刷品之發現我蓋參透其微旨焉夫反對者僅爲不負責任之數頁印刷品耳而鄂人之驚心動魄以無數杯弓蛇影者且若是設舉國上下而盡取暫行刑律與結社集會等法從細研求然後正目以視所謂近今流行之籌安文章其惶惑驚疑更將何所底止耶或曰流言之足以摇動人心政府旣從嚴禁止矣復何慮然而禁流言而不禁所以致流言之原動份子是所謂揚湯以止沸也夫豈安定具心之本計哉吾願負全國治安之責者之有以去其釜底之薪也 
　　蝗患鄂省蝗患非自今日始其伏毒流衍且慮將至來春而醖釀以成之者结爲雨後未事搜除遂授以死灰復燃之機會官吏徒事粉飾一紙挖蝗之示告即謂其職已盡人民無常議不思後思之宜防而惟以自生自滅一付於天演之自然然則鄂地今日之蝗患乃人之自不以蝗爲足患之所致而非蝗之果足以患入也夫蝗僅一食禾之蟲類耳其字從皇其首腹背皆有王字漢書五行志謂爲貪苛之所致並世各國皆以焚挖務盡不使有一種子傳布於疆土爲至計推造字之本意與生物之原理蓋謂皇政多流於貪苛貪苛必至於種類澌滅吾人於蟲之中得一公例焉倘不有以自循其公例吾人養生寄命之大源或且爲所蹂躪以至於無用歸究其危險不其重大與嗚呼蝗患嗚呼皇患 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[亞細亞日報館昨夜之炸彈]  
　　昨　（十一號）七句餘鐘英租界山東路（即望平街）大馬路口十一號門牌新開之亞細亞日報館門首有人抛擲炸彈砰然一聲四隣震驚一百二十六號華捕　當其衝登時倒地而斃並傷該報館機器匠謝長寳李生才文海堂刻字店學徒楊順祥及李湧昌機器號派至該報館修理機器之某甲黄包車夫張三虎以及斜對門某烟膏店夥某乙並行經該處之丙丁二人該館門首之玻璃窓均被震碎新老兩捕房捕頭得悉立即率同通班中西探捕到場彈壓自二馬路北首廣萬昌烟膏店起至大馬路口阻止車馬行人斷絶交通一面派捕將受傷之謝長寳等八名車送仁濟醫院療治並將一百二十六號華捕之屍體車入捕房攝影備考後復舁入斐倫路驗屍所候報公共公廨中西官蒞驗事後英美總巡麥高　君親率五十號西探總目安姆斯脫郎乘坐汽車至該報館前後及被炸傷之處察勘一週旋由某西探在馬路旁檢獲炸彈碎壳數片西式帽頂一塊遂飭華探殷玉鼎持回捕房以資研究又有人謂當場炸死者共有三人一爲華捕二爲行人受傷者五人被捕者二人内有一人爲抛擲炸彈之嫌疑犯云 
[儲金聯合會紀事（一）]  
　　上海儲金事務所來稿 
　　九月九日儲金聯合會開始上海各幹事先開歡迎會已誌本報兹聞十日開預備會列席六十四出席五十一缺席十三公推虞洽卿君爲臨時主席首將議事細則曁選舉正副會長簡則逐條通過公决用記名投票法選舉第一次聯合會正副會長公推浙江代表張心蕪直隸嚴子均廣東梁懍丹黄少岩京師林康侯江西鄒靜齋六君爲監票員虞君洽卿得四十九票當選爲第一次儲金代表聯合會正會長鄒君靜齋十九票當選爲副會長十一日正式開議出席四十九缺席十五先由正副會長出席與各代表討論表决權之規定一再磋議多數主張每省一票以現收儲金之多寡爲權數遂付起立表决全體贊同並多數主張先將進行與否兩問題用以上通過之票權表决法表决之計京師投票人林康侯直隸王伯辰山東干範亭山西陸文彬奉天嚴忱熱吉林李蔭棠廣東梁懍丹安徽程鳴鑾江西鄒靜齋江蘇呂潤之貴州蔡廣武福建郭兆鯤浙江張心蕪湖北盛竹書陜西穆萼樓雲南楊小舫泗水錢達三上海虞洽卿公推直隷代表嚴子均君北京陳嬴生君浙江張鏡潭君山東李　九君監爲票員啓匭全體主張進行掌聲雷動爲時已晚正會長宣告散會明日星期日休息一天准於十三號續議各項進行問題 
[提倡農林之措施]  
　　吾國以農立國故農商部對於農林要政力圖發展節經咨行各省轉飭所屬組織農會提倡森林在案兹將關於農林近事調查錄下 
　　組織道農會之提議滬海道尹楊小川君以提倡森林法之規定各道區應設農會一所以資監督進行現擬遵照組織日前曾就本署提議擬通飭所屬各縣先從調查官荒山地入手然後擇一相當地點組織道農會以盡改良農事提倡森林之職惟兹事體大經費諸端均待籌議擬斟酌妥善後詳請上峰請示核辦 
　　全省各農會之調查江蘇全省各縣巿鄉農會報告成立者除省農會外計一百零五處近由江蘇齊巡按使通飭各縣其有未經組織曁修改章程等縣着即迅速舉辦呈報聞本邑縣知事亦奉有此項通飭云 
[外交團挽留襄讞員]  
　　法新租界薛華立路建之法會審公廨業已落成本定本月十五號先將應訊各案解送新廨訊理嗣因屋内一切尚未部署齊全故緩至本月底實行遷入又闻法廨讞員聶榕卿君以法租界推廣以後地方遼闊事務殷繁所有兼任之公共公廨襄讞一席勢難兼顧曾經兩次致函外交團述明原委兹接覆函以聶君襄辦讞政已歷五載所有交涉重要各案由聶君訊結者居多辦事一秉至公人皆折服如果辭差則繼任者實難其選故仍懇切挽留請仍兼任惟聞聶君尚須繼續告辭云 
[查拿私運烟土之嫌疑人]  
　　江海關施監督咨淞滬警廳文略云接本關稅務司函稱在某輪船查獲私土烟灰據該行商及其船主俱稱係火夫華人所爲惟不能指實其人旋悉該船火夫人等内有樊全一名不告自去無論與此案有無關係但能尋獲此人則如何作弊一切詳情當可和盤托出送到樊全照片一紙係粤省籍年在二十五歲左右又某輪船私土案内亦逸去火夫兩人一譯名梁文爲該輪船第一火夫一譯名藍豐係該輪經管船用什物之人取送照片兩紙均係粤籍梁年約四十左右藍年約三十左右各等因爲此咨請飭屬查拿以憑根究云云 
[僞造軍用鈔票案將次判决]  
　　沈德芳李阿四在北京路四百三十九號屋内私造蜀省一元軍用鈔票被美捕房中西包探偵悉協同前往將沈李二人與婦人李張氏連同機器印刷紙張及已印成之一元僞票一千零九十八張一併解至公共公廨迭經訊供候核在案昨晨復訊據捕房禀稱奉諭緝提供出同黨距均知風遠颺故將沈等男女三人解案請究中西官會商之下以此案迭經訊問情節已明判仍分别還押候會商核辦 
[旅館内拿獲盜匪]  
　　公共租界總巡捕房華探目李星福查悉福州路某旅館二十七號房間内所庽之紹興人周鼎紹係已經伏法盜匪陳灿泉等之同黨曾與陳等迭次搶刦租界各當舖並於西曆一千九百十三年三月十三號夜糾黨持械夥刦寗波路仁美里四號門牌同鄉人楊濟清家值洋一千元之金珠飾物因即禀明捕頭於前日午後偕包探尤阿根二十七號西探目彭山協同前往將周拿獲搜出眞珠多粒帶入捕房昨晨押解公共公廨由中西包探上堂訴明前情請爲激究會審員王肇之君商之德領歸君判周帶回捕房候查明所犯各案情由於下禮拜六開審 
[最近之商業調查]  
　　上海各項商業因受歐戰影響致價值漲落失其常度已就調查所得者隨時登載報端兹續將布疋牛皮鉛鐵三項最近狀况調查錄下 
　　布疋近來滬巿各項白貨（即各種白布）價均低廉約跌落二錢左右因先令已漲成本稍輕客帮銷路亦不甚多故有此現象惟花色貨中彩呢羽緞二種貨色缺乏價格大增彩呢因外洋染料匱乏價漲無貨近來滬巿惟美隆洋行尚有出售開價一品桃牌每碼售銀六錢五分左右前售三錢餘其顏色紅少藍多松寳牌每碼亦須六錢公平洋行之虎牌等羽緞每疋約三十餘碼前止售銀十二兩餘今已漲至三十二三兩左右餘如花洋緞泰西緞羽綢花標等項價均平平但查彩呢羽緞兩種向無大宗銷路不過爲軸帳墊子鞋面軍衣等用今亦如此奇昻詢諸該業中人亦莫名其故洋紗現已下巿調查今年價格比去年無甚上下惟染色稍加數分一疋現在絨布已經上巿開盤價格與去年亦相仿老三鹿頭牌開價六兩三錢新三鹿頭牌五兩八錢鐵路牌四兩五錢 
　　牛皮牛皮爲用甚大本年舊正月分黄皮每擔售銀六十餘兩紅皮八十餘兩現均跌去二十餘兩黑軟皮做鞋面用前售一百三十餘兩現祗售九十兩左右南巿各草貨行凡存有牛皮者已無不吃虧矣 
　　鐵鉛熟鐵以德國產　多現因來源稀少價值頓派現價每擔須售洋八元零洋板亦售六元餘以歐戰未起以前價格比較之幾漲至一倍以外來自漢陽鐵廠者新生鐵每兩售銀二十五兩每擔售二元八九角鉛絲每擔亦漲至十六七兩鉛皮　張現售二元二角此指德貨而言若日貨可賤五六角凡此種　無一不漲價故近來各盛行均能獲利即民國路一帶各五金店亦罔不利巿三倍云 
[關於運送出品之函稿]  
　　勸用國貨會昨致新加坡養正學校校長宋君灄云前因微集國貨送寄展覽事肅奉寸緘亮達清覽兹徵集各項國貨綜凡五十八家又樣本印品十一家共裝九箱另開詳細貨品清單定於九月十一號（即星期六）報裝英公司藍烟囱愛格根納輪船出口約計陰曆八月二十四日以前總可抵埠特將提單奉上届時務乞軌事派人提取照單檢點代爲陳列祗因時期迫促設備未完所有物品名色繕寄草率標籖亦多遺漏種種忽略殊深歉悚尚求大君子曁僑商同胞念上海商界一片熱心志在推銷國貨其出品頗多精美適用之物是海深幸再前項國貨爲數不多如果全銷即請執事作主照單開各價時值估計並加水脚等費即爲售出俾得分交各出品藉補轉運之費免其往返寄還尤所盼禱 
[推放沿浦岸線之進行]  
　　工巡捐局長朱壽丞君查得沿浦推放岸線刻已開工挖泥並預備釘樁建築輪埠所有駁岸現已商明工程師以改用水門汀堆砌最爲經久惟工程較木質爲大現已由局出示招工投標承包聞定期二十日星期一開標後即須動工云 
[驅除阻碍挖泥工程之船隻]  
　　工巡捐局長朱壽丞君諭知巿舶所承辦人云案接　浦局總工程司函稱上海挖泥機現在南浦一帶向南進挖奈有董家渡馬頭及船隻木排等節節阻碍難望進行欲使工程之無所躭誤必需拔樁一架將董家渡馬頭舊樁一一拔起庶免稽延時日查總工程司七月三十日函中載明挖泥棧如有遲誤每小時須賠償挖泥公司規銀四十兩又八月八日函中請將關於上海號挖泥機之種種阻礙悉數騙除以便工作先後兩函仍請速爲注意總之目前當務之急惟有將該機之前面及兩旁離開五百尺地位之障碍一律肅清庶於工程有所裨益等因准此除函致警察廳曁水巡隊查照辦理外合行諭仰該所即便遵照傳知該處船户務須尅日離開該機前面及兩旁五百尺以外以便工作而免藉口毋遠切切 
[公欵公產經理處記事兩則]  
　　邑廟兩廡等處前由公欵公產經理處查明係是公產詳請縣知事歸處收管在案兹悉該經理處接奉沈知事飭知以准清理上海寳山兩縣官產事務所來函索閱邑廟屋字基地圖樣飭即繪具　說議復核奪等因該經理處奉飭後昨已具函縣公署請諭亭耆來處以便前往邑廟會同丈繪具復核辦 
　　公欵公產經理處昨致巿鄉經董函云自審計規則實行支欵以證據爲重故七八兩月領欵據併寫一張者或經常臨時併爲一欵者或雖分清而未貼印花稅者均須分别重繕補貼印花方可粘簿具報爲此函達貴經董查照請於三日内隨帶圖章印花等駕臨本處將領欵據依式重繕以便送縣限期甚迫幸勿延誤 
[檢查印花稅紀聞]  
　　印花稅檢查一事業經南巿第一區署及所屬一分駐所之警正警佐等連日在境内各店家實行檢查有無遺漏以及未經貼足等情如有查獲照章處罰兹於昨日由第一區署董警正在瑞豐懋南貨店查其簿據上未貼印花當傳執事人問明罰洋十元並責令照章補贴二分印花又一分駐所　官安義泰查見公餘麩皮號豐泰蔴絲店之簿據上印花均未貼足協大染坊光華棧萬豐麩皮號飛星黄包車公司源順長源二猪行蘇義興車行楊萬元鐵店　泰軋花廠均未粘貼當將簿據帶回候傳各執事到所照章虚罰 
[地方稅無可減免]  
　　工巡捐局昨出牌示云照得西門内高家弄第三十五號門牌程姓每月應繳地方公益稅洋三角向無延欠詎自本年二月分起分文未繳迭經派員嚴催並函致警署派警勸導該程姓藉口安裕里内住户均無此項捐欵一味抗延查高家弄安裕里内計有住房三所一係空閉一係蔣姓新近遷入一係程姓居住無所用其藉口地方稅係撥充地方各項公益这用斷不容違章抗繳合行牌示該程姓即便遵照將積欠地方稅尅日掃數清繳蔣姓亦須照章按月繳納均毋抗延致干未便 
　　乾茂木器店顧福基禀請减捐昨由該局批示云據禀已悉該舖係雙開間兩進房屋業經派員履勘每月應繳地方稅洋三元並無不合所請減捐之處萬難照准仰即遵照按月繳納不得抗延致干未便 
[鄉民鬧荒餘聞]  
　　南滙縣境大團三墩六灶灣及衛家碼頭等處鄉民鬧荒一事曾經上海鎭守使署飭令駐浦第三營長派委連長楊保如督兵四十名前往彈壓兹悉楊連長於五號馳抵該鎭之後即善爲勸導並由南滙縣馮知事諭令各自歸家安分守業刻已安靜如常現楊連長已將所帶彈壓兵士四十名於昨日一併撤回本營並將平靜情形報告鄭鎭守使查照矣 
[女子不願結婚之怪劇]  
　　浦東爛泥渡人何文星向在滬上爲肥皂生理今年往杭州開設何順泰肥皂店昔年曾憑表親王協臣爲媒聘定吴某之女爲室日前何由杭來滬擇日迎娶先托原媒王協臣前往通知吴家該女聞之因不甘與何結婚即潛往小南門内俞家弄張姓家避匿原媒屢向女父磋商允爲至期迎娶奈其女堅執不肯因此吴某羞忿萬狀自投該管警區報告而其女因思此事終非了局亦於昨日上午逕至地方廳擬具狀聲請離婚正欲購狀投遞間事爲何文星偵悉協同媒證等多人趕至廳前將該女誘至頭門口作搶親之舉該女一路號洄而去不知所終 
[拐逃婦女之嫌疑]  
　　貿居大東門内之揚州人張慶舟向在浦東某馬頭爲小工其妻郭氏被其同業王正松誘逃無蹤昨日張偕其二房東吴正元將王尋見扭控第一區警察署由吴正元證明當日王曾帮同郭氏代搬網籃等物詰之王堅不承認董警正以事關拐逃飭卽移送警廳由司法科訊明核辦 
[誘捐婦女之懲治]  
　　餅師周正洪誘拐李金寳之妻丁氏欲往揚州被五區探警在火車站查獲已詳昨報前日由閘北檢察分庭李檢察官提起公訴經施推事判决周正洪處徒刑四個月李丁氏給本夫領回管束 
[男女一併尋獲]  
　　唐存善之妻孫氏於五月間背夫私逃刻被唐偵知該氏與王沛根私姘匿居义袋角地方前日將該氏及姘夫一併尋獲扭挖警廳閘北司法科移送檢察分庭預訊屬實還押候辦 
[調戲尚無證據]  
　　江北人毛榮泉控美捕房七百八十五號華捕韓寳正在北山西路將伊兇毆等情昨由捕房將韓解送公共公廨請究原告偕證朱阿大張阿根上堂證明被韓捕擊傷頭顱訊之韓捕據供因原告時向伊妻調戲故與理論並不行兇並由韓妻上堂訴明原告給伊小洋三角語涉調戲等情中西官以被告所供調戲一層並無證據惟韓不應動蠻判罰洋一元充公示儆 
[暗味不明之控訴]  
　　義昌銅匠店主張仁豪在公共公廨刑事科控告歇夥唐毛囝與伊妻邢氏通姦等情昨晨由捕將被告男女併傳到案請究先由原告代表朱斯芾律師上堂聲稱唐與邢氏犯姦有見證可以證唐從後門而入與店主婦登樓將火熄滅不知伊等作何勾當訊之唐供五月十六日辭歇後即至電燈廠做夜工是晚正在工作並不出外實被誣指乞鑒中西官判唐與邢氏分别押候查明於下禮拜六再訊 
[欺侮六歲女孩續紀]  
　　王張氏之六歲女孩招弟被隣人雍錦慶乘間欺侮已紀昨報前日下午由閘北檢察分庭李檢察官提起公訴經審判分庭施推事開庭判决雍錦慶處拘役四十天以儆 
[印人與縫窮婦交涉]  
　　庽居界路一百九十五號門牌之印度人順茄　生向在滬寗車站看門前日喚令江北縫窮婦人蓬沈氏至其庽所樓上縫衣不知如何氏即逃出該印人以氏竊洋等詞鳴捕將氏拘入捕房轉送公共公廨昨由官媒解案經中西官訊問一過判令將案註銷蓬沈工開釋呈案洋一元准交沈氏領回 
[誑騙押櫃之發覺]  
　　昨有張俊祥董天德等二十七人同至法捕房報告稱有楊子明自稱現做某輪船買辦如有人出押櫃洋一百元可做賬房出洋三四十元可爲管艙或茶房我等信以爲眞共交押櫃洋一千五百餘元約期下船執業詎一再游約始知誑騙請求查究等情捕頭卽飭包探將楊拘解法公堂請究各原告投訴前情均求追洋聶讞員略訊一過以原告衆多判楊交一千六百元人銀兩保候捕房將各原告被騙之數逐一查明再行訊追 
[花會害人不淺續誌]  
　　近有某處花會所雇之無賴張善林（即張全林）翁阿仁等專在法租界各里内誘人入賭（個中人稱爲航船）以致李馬氏陳張氏顧陳氏姚張氏陳王氏楊陳氏李妹妹徐慶明顧福卿石阿洪姚雲章等輸負甚鉅典質一空日前因憤無可雪投報捕房將張寿拘解法公堂留候傳到原告質訊在案昨日李馬氏等投稱婦人等均被張翁兩人前來誘賭說得天花亂墜因無現洋將物典賣爲孤注之一擲迨至輸盡始知受騙求恩重究訊之張翁兩人供認代人誘賭不諱惟求寛宥聶讞員判張翁兩人各罰洋三十元並以各原告前堂不應臨訊不到着各罰洋一元充公又聞淞滬警察廳長徐君訪聞有人在小南門外陸家浜地方開設花會雇用多人四出誘賭業於前日嚴飭偵緝隊士前往拿辦並令該管一區一分駐所派警查緝務獲解究而受害各人亦已紛紛投票警廳請求拿辦云 
[黄包車夫之擾害]  
　　梁保田由某處乘輪來申抵埠後有黄懈車夫徐保秀上前兜攬運送行李詎上車後又有陳小三子沈四卿高仁子陳小韓子數人故意爭奪生意將梁身畔所藏内有票洋四十元之皮夾及衣物乘隙竊去梁以徐等五人通同一氣當即報捕由包探陳仁保李三南將徐等拘解法公堂請究徐供認起意竊洋不諱陳等四人亦承認行竊分贓判徐押三月陳等各押兩月示儆 
[包探拾遺不昧]  
　　法捕房六號包探程富生昨日在法馬路卜鄰里口拾得本月初十日期永康莊票銀七十三兩該探當即送至捕房留存待認捕頭以該探拾遺不昧而奬數語後經查明此票係孟姓所遺飭即傳案證明給領 
[崗警拘獲鹽販]  
　　朱阿貴嚴錫富嚴錫三徐子青金阿毛林阿榮施阿大等專在上海大場一帶販賣私鹽前晚擔負鹽斤行至眞茹鎭地方被四區三分所崗警查見一併拘獲解送閘北司法科經叚科員訊問一遇判送檢察分庭押候訊辦 
[開復已革包探]  
　　合爾賓捕房包探周小弟前因押解要犯朱布斗在途被該犯猛擊乘間脫逃捕頭以該探不無疏忽諭令斥革在案嗣由周探偵悉朱犯匿跡法界前往拘獲業已解回公共公廨訊供屬實判押西牢二年昨麥總巡以周小弟已將逸犯拿獲仍若充任包探派赴靜安圭捕房當差 
[審檢廳驟難建築]  
　　上海縣公署舊基自奉中央核准召變後其行政公署即以舊參府署修理改建以便遷入辦公惟因工程尚未告竣故須緩至舊曆九月初旬方可遷入至於地方審檢兩廳原已在黄家闕路商讓慈善團塜地預備建築新廳無如建築經費爲數甚詎尚無着落雖由袁林兩廳長迭詳江蘇高等廳轉詳巡按使請求撥款動工而巡按使覆文則以本省財政拮据其他行政經費正在裁減故此項建築費無從提撥所以該廳新屋一時難以鳩工聞將來縣公署遷出後審判廳即須就近移入以便辦公云 
[縣知事接見賓客]  
　　南滙縣知事馮寄裁君曁財政部南京造幣厰駐滬委員孫和卿君均有要公於昨日乘坐馬車進城謁見上海縣知事沈賓昌君當經沈君迎入花廳茗談良久始興辭而别 
[流氓敲詐逞兇]  
　　流氓張阿榮綽號小霸王前日向廣東路二百十八號門牌針炙醫生朱四炳拆梢洋三元並持刀戳傷朱之鄰人被朱報告捕房派探將張拘獲昨晨押解公共公廨訊實判押西牢九月以敝 
[不許在滬詐擾]  
　　山東泰安縣人楊文卿專在公共租界内向人滋　被受害人報告捕房派探查獲昨解公共公廨訊實判押候函送上海縣知事署遞回原籍 
[混用銅質銀圓]  
　　温州人林書述前日持銅洋四元至山西路一百五十三號門牌烟紙店内混用當被察破鳴捕拘押昨解公共公廨經中西官研訊屬實判林押一月僞洋銷燬 
[齷齪手叚]  
　　張子山前因將穢物抛於蘇州路苛米店司賬張某之頭面上被張報由捕房昨派包探將被告拘解公共公堂請究原告偕證王紀軒等上堂禀明前情訊之被告供詞支吾中西官判罰洋十元充公無洋改押 
[傭婦不認串竊]  
　　南巿蔑作街徐豐漣家前因失竊由該管敬區查勘後將跡涉嫌疑之傭婦王孫氏並隣人朱肅氏（即朱束氏拘送地方檢察廳預審收押候究嗣由朱束氏之夫一再投廳具禀請求交保奉諭將朱束氏暫行交保一面將案起訴審判廳前日午後由端木棻推事官會同褚檢察官開庭研訊原告投訴一切請求追贓究辦質之王孫氏仍不承認問官飭將王孫氏還押候提朱束氏到案再行研鞫核辦 
[探囊取物]  
　　張水山劉小二子前日在靶子路某號電車上摸竊日本婦人袋内銀洋被捕查獲昨解公共公堂訊供屬實判各押西牢半年示儆 
[婦人在途斃命]  
　　僑居虹口地方之密波婦人康郭氏邇因患病乏資延醫故於昨日上午偕弟郭阿才乘黄包車往南擬赴新普育堂求治不料車經梅家弄同仁輔元堂地方該氏遽行氣絶事爲二十舖地甲邵梅生查悉立投地方廳報請相驗奉諭委派鍾檢察官沈檢驗員等蒞場相驗當據郭阿才投案禀求免驗並稱死者實係民人之胞姊云云鍾君准之諭飭趕緊備棺收殮 
[監犯病斃類誌]  
　　浦東人楊金桂前被盜案牽涉由公共公廨判押西牢半年近因患病在工部醫院醫治無效而死前日由死者之母楊嚴氏到案備棺收殮又朱吉仁前因錢債案亦經公堂判押西牢二年零四個月前日患病身死當經管獄西員立飭地保查傳家屬到案具結棺殮 
[過犯技癢]  
　　十次過犯紹與人陳連生前日至寗波路一號某京貨店以購物爲由乘間竊取白洋布巾嘗被店中人瞥見報捕拘押昨晨押解公共公廨訊實判陳押西牢二年期满轉遞回籍 
[閘北之烟禁]  
　　五區探警前日在滬寗車站查獲私帶烟膏七兩之張笙笙一 
 
 
 

Page 11

 
 
名又四區四分所崗警在北新涇朱阿小家查獲烟槍賭具一併移送檢察分庭預訊屬實押候起訴公判 
　　烟犯曹榮生姜氏由警廳閘北司法科移送檢庭前日由李檢察官起訴審判分庭經施推事判决曹處關金十五元姜氏罰洋十元以儆 
[誌謝]  
　　許幻園先生以其夫人宋夢仙女史之遺畫遍求海上諸名家題詠業已精印成册琳琅满目美不勝述昨承惠贈一册無任感謝 
　　九畝地中華國貨月報館第一期報已於前日出版昨以一册見貽書此誌謝 
　　棋盤街中華圖書館所出之小說週刋禮拜六現已出至第六十七期昨日蒙贈二册甚爲歡迎 
[氣候報告]  
　　（上海徐家滙天文臺天氣測候報告） 
　　九月十日波林島西南之新颶風仍在發展或進行菲律賓羣島筴旋風在中國海面向派拉塞爾斯島進發上海及揚子江流域天晴而熱 
　　十一日晨間上海天氣晦暗風轉北嚮氣壓仍向上升幾達平均度 
　　十一日下午四時三十分預測太平洋之颶風因乏電報不能確知其方向大約乃向西北偏西進行派拉塞爾斯島周圍天氣惡劣中國全海濱有尋常之季候風 
　　十一日下午四時前二十四小時内上海氣候温度至高八一七至低七三四去年同日至高六八至低六五六 
雜評三 
[是爲立國之根本（字）]  
　　提倡農林是吾國之急務也他事之急當無有過於此者乃吾國上下則往往急非所急而立國之根本則反漠然視之亦何怪吾國之日卽貧弱而爲人輕視哉今在上者已亟亟提倡矣是固長治久安之道也願我人民亦急起而直追之 
來函 
[張文錦來函]  
　　近來南巿瘋犬甚多居民因被噬而慘斃者以僕個人之見聞並報章所載者統計之已有六人自毒發至死或發狂癎作勢嚙人或遍地亂滾頭破血流或哀鳴長號但求速死備極慘狀醫家　手惟有待斃（中略）尚希警察局大發慈悲迅速設法補救居民生命幸甚地方幸甚素知諸公熱心公益祈將此函登入來函一門俾居民有所防衛無任感禱 
[陳適安來函]  
　　閱本月五七兩日貴報所載瘋犬惡毒前後被咬身斃王有五人之多殊爲可慘查瘋犬毒蛇同稱巨害受其傷者往往缺乏醫治之方駢作枉死之鬼兹有友人道及林屋王維德洪緒氏所著之外科證治全生書末附有治癲狗咬傷一方歷經試驗著有神效又有自江蘇省蘆墟鎭之商人傳來治毒蛇咬傷方歷來三十餘年左近鄉人有被毒蛇咬傷者無論何種抄方服治以紅退腫　爲度均得保全無恙等云兹特錄請登載報端俾得神方遠播藉備不虞無任企禱 
　　治癲狗咬傷方　眞紋黨三錢　羗活三錢　獨活三錢　前胡三錢　紅柴胡三錢　枳殼二錢炒　桔梗二錢　茯苓三錢甘草三錢　撫芎二錢　生地榆一兩　生薑三錢　紫生根一大握　濃煎温服 
　　汉毒蛇咬傷方　龍骨絹色一錢　虎骨一錢半　姜蠶二錢　滑石三錢　木通一錢半　全蝎五個　木香一錢半　蜈蚣一條　川山甲三錢　加臭敖娘子草二兩　隨量用陳酒煎服如咬在下部再加牛膝一錢半木瓜一錢半 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬司馬遷控班固竊盜狀] [  山陽宋焜]  
　　爲著作被盜仰乞依律懲辦事竊遷世承家學著成史記本期藏之名山傳之其人乃有北地人班固者性尚浮華全無學術專事剽竊以成漢書除自昭帝至平帝六世係竊賈逵劉歆之作由二人另案控告外而自高祖至武帝六世之前則皆係剽竊遷書伏思遷著史記慘淡經營何物班固竟敢行竊强取遷文圖爲自有似與白盡攫金斬關劫物情猶較重罪豈從輕因覓得固刋漢書一部卷首竟署己名用特呈案以作證據伏乞依新刑律三百七十條處以應得之刑以爲抄掠他人文字者戒實爲德便謹狀 
[滑稽新聞] [  覺迷]  
　　中秋將届滬上一般大少陡起恐慌聞有荷花大少空心大少管脚大少等發起一籌逃會大致如娘姨大小姐　門索帳時研究出後門裝生病做死等種種逃債之學理該會宣言書發表後即有滑頭麻子洋行小鬼等贊成加入該會云 
譯著 
[間諜生涯] [  天虚我生]  
　　（八）歐洲中立問題（續） 
　　少頃諸人遂入餐室而予則在門外巡察唯恐有人　入故於室中之語轉不得聞久之惠許得忽按鈴呼予予入而室中之景象乃大異正如夏月之季雷雨將下先有風霾時室中景象至靜惟毛理司將軍尚出座而語然已爲尾聲其言曰果欲行此計劃必以破除巴爾幹盟約爲前提言次歸座昻首以待人答惠許得乃經座予視其衣又經更易一鮮衣矣初不作語但以目注英國少年然後視突必剌復視西林根而後及英國老人其時諸人之前已堆满記載惟西林根獨否蓋彼遇事莫不純用腦力初無需乎筆墨也時惠許得銳利之目光又射及毛理斯之面乃言曰毛理司將軍之言吾儕當請同意於元首兹實未能即答此事内容雖不無困難有如囗囗貴爵所言然巴爾幹之事實與奥大利關係至重則此一事即吾人從而贊成之亦未始不在情理之中當惠許得言時吾身實退立屋隅去會議之案至遠此時席上諸人盡現一種驚詫之色蓋惠許得之言實關係全歐將來之歷史無他卽巴爾幹又將不免於戰事耳於時惠許得又曰今兹會議大綱本欲互知兵力之强弱裨相扶助幸如寡君所言已得諸君同意惟不幸乃又出此巴爾幹之問題此實當時所未及計今不妨暫時擱置各歸請命於元首倘以爲尚須討論者則禮拜三可以再會讀者以爲禮拜三果尚有密會乎吾初亦作是想其後乃知爲空言蓋各元首固無勿贊成此舉也 
栩園詩選 
[夏日偶成] [  温倩華女士]  
　　满沼荷香托暮天水晶簾幕逗斜曛臨池不禁嫣然笑雪樣柔頣犯簟紋 
　　畫欄小倚看紅芙水榭輕凉透薄襦女伴嬌憨閒指問臉霞得似此花無 
　　高柳陰中噪亂蟬池塘雨過薄凉天調冰削藕無情思偏有吴娃唱采蓮 
　　碧天無際晚霞收倒映銀塘月似鈎十萬轉盤珠不定荷花荷葉各爭秋 
選 
[和古華次韻（十首之六）] [  鶴龕]  
　　同證情懂懺六根拈花微笑意温存秋娘未嫁冬郎老鏡影空明不著痕 
　　樓邊楊柳送人忙樓上花枝擁晚妝消得畫屏銀燭夜醉扶紅袖檢詩囊 
　　聚散無端逐水萍雙眉深鎖遠山青斑　門外催歸急夜色微茫上曉星 
　　烏啼山寺峭帆張夢斷横塘買醉場三萬六千容易盡駐顏無處問奇方 
　　肩拍洪崖一笑呼仙槎何日渡蓮壺瑶琴彈罷求凰曲辛苦營巢百尺梧 
　　索我題辭已浹旬與君文字亦前因新涼砭骨塵勞息漸喜燈窓味可親 
栩園詞選 
[無俗念謝劍飛先生屬題桐蔭讀書圖] [  温倩華女士]  
　　嫏嬛仙境愛芸窻四面桐花香簇坐久渾忘秋影重兜满一襟幽綠爽翠生雲峭凉疑雨浣却塵三斛暫抛書卷儘君消受清福 
　　絶似楊柳深深簾波如水浸到欄干曲領略新凉滋昧笑紅袖添香嫌俗繫節驚螿長吟和鳳不厭千回讀雅人深致　川無此圖幅 
[浣溪紗夏夜] 　　 
　　荇藻中庭月似潮簾波瀉影自滔滔湘妃榻化木蘭橈壓鬢香濃開茉　嬾腰人倦落芭蕉隔重秋夢聽吹簫 
筆記 
[紫綃] [  花奴]  
　　費生者世家子也其父爲部曹供職輦下生應父之召挈一小奚奴赴都將至濟南投止逆旅行裝甫卸見對房有女婢兩人賃居目之女貌美甚婢亦姣好生不覺出神痴視女覺呵婢曰賤丫頭還勿掩門婢微步出斜眄生曰風狂兒不解事目灼灼偷覷人眷累人受譴言次砑然門闔生悵然若有所失入夜輾轉不能成寐起坐窗前玩月自遣忽聞有人細語側耳聽之來自隔室見壁上有小孔覷之一莽男子與逆旅主人也男子曰個女郎身手佳非易與者不如待其睡熟而謀之則事當有濟惟不知斯時已睡未逆旅主人曰睡當未熟姑俟之於是寂然不復語生私念所謀者必對房女郎欲通知復慮爲隔室覺躊躇莫决旣乃奮然曰見危不救非人也况女郎美若斯忍聽彼姝戕於賊人之手乎思至此意堅决踰窗出窺隔室逆旅主人與男子正拂拭利刃急躡足而過遶至女居窗外輕叩窗格則問曰誰生告以來意囑其愼防言已欲去女郎遽自窗中躍出攔生去路曰汝言眞耶生見女郎柳眉倒豎俏眼含嗔不禁股栗間期　　信姑娘　去　來女郎　語但曰來婢應聲躍出手握刃二以一　女郎女郎　　　煩君引導生無票導之行將至指女郎而曰有燈光者　以女郎囑生隱樹後已則與婢往近窗窺这久舉刃一揮窗格皆斷與婢同躍入即聞互繫馨霎時女婢皆出已渾身血跡矣叩生姓字里　生具以告約生同行生返己室催醒小奚奴與女郎宵遁及明距濟南尚有數里女郎邀生同入小山中山頂有杜寺已無人居投止焉生辭女郎欲行女郎不允曰君出恐罹禍還是宵行爲妥生不得已從其言至是始悉女郎姓劉名紫　父某死於濟南人殷某之手殷某雄於資黨徒衆以是女屢欲爲父復仇卒不得逞昨潛蹤來斯不料已爲其徒黨偵知幸爲生聽得卒以脫險月光爛時女乃與生遶過濟城北行行數日女郎含淚欲去曰由此往北非復殷某之勢力日行無碍矣生欲挽與至京女郎拂袖不顧偕婢去生旣至京越年仍携小奚奴南旋道出濟城勾留數日聞殷某已遭讐殺知紫綃父讐已復不覺代爲之欣需比南行途遇一少年超乘越其前屢回眄生生訝之覺少年之貌熟甚似曾相識者顧百思不得少年忽下騎迎生曰君殆費某耶生應曰然少年笑曰猶認得婢子不生始恍然曰怪底而熟甚因詢以紫綃安在少年曰去尚未遠當在前村言時據鞍控韁與生追之行數里得一村一美男子憇於柳陰下少年鞭騎過之生瞥見自鞍上躍下揖男子曰别來無恙耶大讐已復弟代卿欣慰男子不答回其首淹袖胡盧而俏眼横波斜睇媚甚少年亦自騎躍下相與鼓掌大笑蓋美男子即紫綃少年卽婢也生詢曰胡作斯裝束紫綃曰無他試君眼力何如耳因邀生至其家拜其母由其母作主以紫綃耦生生固艷其色許之結褵後伉儷歡洽相處數載紫綃苦不育勸生納婢生從之旋生一子云 
小說 
家庭小說 
[嫣紅刧] [  常覺小蝶合譯　天虛我生潤文] 　 
　　第五十七章 
　　次日之晨曙光作灰色射入餐室諸人咸默然無言密昔司特雅則捧其面而哭唯警長格賫荷斯正與密斯特白理忒兒絮語白理忒兒者蓋即昨夜與小安東尼同博者也初姨克司貴爵自新家旅館以書趣小安東尼往時小安東尼職鬭方羆憊甚乃令約瑟夫謝之其事讀者果知之矣顧不一刻間而書復至謂今夜將博遄待其往否則勿能成局小安東尼心動且以獨處爲厭乃往至則已有五六人先在好克司遂創議移局於白理忒兒之家小安東尼與白理忒兒本亦賭友遂往然小安東尼是夜本已被酒更兼博負酒乃上湧復索飮醉乃如泥不能更博乃扶之而歸至大門之次乃始令其自行此後之事則不知矣白理忒兒本不知小安東尼之死因途遇崗警告以故白理忒兒乃來爲佐證旣以其事告之格賫荷斯崗警乃羼言曰此言殊確蓋吾昨夜實親見密斯特白理忒兒扶小安東尼而來迨白理忒兒旣去吾尚目送小安東尼見其不趨正門而斜行後且不見吾乃大詫意者即已踰窗入耳格賫符斯忽曰汝何爲見之如是之確崗警曰吾以彼爲醉人防撲或另肇事吾有責任故不能遽去耳格賫符斯乃向 
約瑟夫曰兹事之奇者厥有二因一爲小安東尼歸時意無一人聞其聲息一則出入之窗乃竟内鍵使賊自外來則窗閉奚能進使賊已内伏則殺人而後彼奚事不啓窗而遁哈勃克曰警長此窗實我鍵之蓋吾歸時已將兩句鐘度約瑟夫已睡故不再呼之向例吾儕二人必後者鍵其窗伹吾昨夜出時果有小安東尼自言今夜不再出也 
奇情小說 
[秘密汽車] [  東埜譯]  
　　第七章　　 
　　車抵巴　之　照便　停一點鐘所以大半乘客爭先擁出車門或少年夫婦比翼鶼鶼的在月台上散步或到車站酒排間中沽飮幾杯威士忌酒藉解旅懷還有采風問俗借此一刻千金瞻仰這世界第一繁　大都會的勃立南是到過巴黎的人曉得車一抵站車站上人山人海擁擠不堪且逆料那少年黨人的目的地並不在巴黎他不會出如脫兎自己儘可以守如處女所以這一點鐘内他只在車中養息精神一任大衆東西馳逐只置之不見不聞勃立南這種堅定强毅的性質凡在血氣未定的少年最宜師法却是最不易學步的一點鐘已過火車又隆隆然自巴黎出發勃立南暗想停一刻火車穿過新倫隧道車中預備晚餐那黨人如在車中不能枵腹旅行定要到會食堂中來的我只在那時留心便了豈知到了會食時間他的希望竟至完全消失山珍海錯果然快我朶頣人面桃花依舊不知何處他飮了幾杯悶酒又吸了一枝雪茄見時候已交十點默然回到那間小房内則被褥已鋪設得妥貼就卸去衣服一歪身睡下始猶朦朦朧朧繼乃　蘧栩栩那火車載着夢魂開足速率在此迢迢黑夜中狂飛突進跑一個不停 
　　一枕夢回三竿日上勃立南搓一搓倦眼穿好衣服向玻璃窗外瞧時只見岡密起伏林木參差一輪赤日已高掛在松樹梢頭炎威之氣咄咄逼人原來那火車正穿過瑞士重崗複嶺之區直向意大利北部平原進發車中侍者見他披衣起床就走進來把門窗洞啓勃立南探頭窗外被曉風一吹神思大爽著名的阿而濱山影還巍巍在望四下裏湖沼縈廻林木繁盛玉蜀黍經秋已熟結實皤皤然摹其形狀好像婦女懷孕將近分娩時的光景葡萄籐彌望皆是也有攀附在大樹上的也有映帶在　落間的果實也有青的也有紫的歷歷落落如數家珍總觀一切風景漸呈熱帶上氣象勃立南縱目瀏覽了一回覺得景緻狠隹只是天氣潮熱不堪車頂上電扇轉個不停還自汗流浹背他身體困倦在座位上偃息一回又矇矓睡去 
文字因緣 
[讀琴南先生咏史四章感和元韻] [  林石鄰]  
　　短髮蕭蕭秋更悲佯狂身世笑羣兒故山猿鶴時縈夢起陸龍蛇任所之劍倚危欄鳴古恨燈摇寒暈和新詩憑君一灑同情淚萬疊騷心不濟時 
　　易盡衣冠笑沐猴渡淮橘變更堪愁蜩　未解蕭牆禍旦夕翻深曲突憂莫使誓書寒此水竟成哀史吊中州江山况值秋摇落望遠驚心怕倚樓 
　　山河休問劫餘灰百感無聊酒一杯瓦釜鳴雷多政客中流擊緝少英才椎埋燕　防爲厲鷄犬衡陽孰警災莫恃寸膠澄濁易滔滔天下使人哀 
　　涕淚醒時醉後歌廿年生趣亂離過回天　議批鱗少阿世文章覆瓿多上理要憑民治立庸才偏搆事端何輸君獨拘名山業一羽冲霄扶網羅 
 
 
 

Page 15

 
 
   
 
 

Page 16

 
 
   
 
