# 1885 - 187 - 4904399

 

Page 1

 
 
[四十四號畫報出售] [  申報舘主人啓]  
　　津郡某婦生一男孩　有肉角二枚口附𤢸牙四隻是妖是怪可駭可疑今繪入此次四十四號　報俾閱者一新耳目蕭山任君阜長名重每内不但時下畫家之錚錚者皆望風下拜卽按之古大名家亦足與並駕齊驅而無愧色本齋不惜重貲囑繪走獸圖二十幅分期間出二圖列入畫報之首今先出一馬一牛妙在着墨無多而人自不能企及吾知購閱諸君自必按期爭取珍如拱璧畫報准於二十六日出售後附淞隱漫錄圖說一則閱者鑒之此佈 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰及法馬路南申昌取閱可也此佈 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學袛有單行並無合刊携帶舟車甚不簡捷亦憾事也茲由京都舘閣文社友以校正藝林珠玉三編並續選類皆清眞雅正根柢盤深後來諸選皆無能出其右惜原板漶漫續刋豕魚不惜工資嘱託本齋復校再四付諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每部裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[代分收解廣東賑捐啓告白] [  申報館主人啓]  
　　廣東水灾待賑孔亟昨承招商文報局送來收解賑捐啓一紙囑本館代印並於本日隨報分送不啻爲粤省災黎泥首叩募見者當無不慨然解囊共襄善舉倘有漏分之處可向該賣報人索取至文報局來啓附錄於後閱者鑒之 
[維持風化議]  
　　滬北烟寮之有女堂倌肇始于十餘年前其人雖不自儕于妓實則較妓而尤屬不堪入其室者輸青蚨百餘翼使之調片岕淪苦茗一榻横陳調笑無忌少年子弟情竇初開一入其中有不魂輸色授者乎周小大犯案枷示時沈仲復大京兆方爲關道靈會同邑尊及英法兩界讞員嚴行禁止一時風行雷厲悉數驅除終其任無敢復萌帮智近則寒署已十餘更舊時禁令早已棄若弁髦英界各小弄中吞雲吐霧之塲漸有花枝招展法界則小東門外新街諸處莫不以女堂爲招引之媒漸推漸廣幾與昔年未禁時無甚差别法界會審員翁子文太守以舊禁未可或忘澆風不容漸長遂于日前嚴飭捕役包探拿住三家將館主及女堂枷示游行以昭炯戒游街之日觀者密若堵墻咸謂似此實心整頓風化或可轉移各館女堂定當絶跡洋場十餘里其得眼界一清乎殊不知洋塲之傷風敗俗者固不僅女堂倌已也舉其甚者一曰花烟館聚無數鳩盤茶排列户外偶一行經其地幾欲作三日惡而肩挑負販船户車夫與去鄉人之入市貿易者往往甘之如飴咸思問鼎而染指焉彼其人豈不思游長三么二書寓諸妓舘而必欲與若輩結歡喜緣誠以妓館中須衣冠清潔舉止大方方能得門而入欲圖一夕歡尤非倉卒可就花烟館則趂得青蚨一百頭卽可作烟霞之臥苟不吝　佛一尊則雖荐陳王之枕亦所不辭等而下之如一洞天諸處取值尤可從廉故若輩皆趨之若騖然盡一日之力得錢百餘文上不顧父母下不顧妻孥銷耗其中殊不值得一或不愼而沾染毒瘡膿血淋漓輾轉斃命花烟館之害人其章若此一曰臺基衰年淫嫗擇靜僻處所　屋一二椽紙閣蘆簾草草備具凡小家碧玉狹恭瓊姬暗逗春心意欲避人耳目者時中給以咨財卽可干此設無遮大會其有輕薄少年目逆彼美重門深闥無由芳澤一親則以重金啗臺基主託其羅致彼則或以誦經念佛爲名或以薦引女傭爲事出入繡達漸漸相親然後密語甘言誘之出外一入其彀卽至貽玷終身甚有被父兄所嗔責夫壻所不禮而投繯跳井了此餘生者臺基之害人其又若此三曰淫戲天優孟衣冠原爲假託鏡花水户本可視爲粉碎虛花然以愚夫愚婦視之往往以假爲眞一演夫志孝節烈慷慨激昂之處莫不欷歔太息義憤頓生若不知戯之爲無中生有者反是以思扮演淫戲之害人其禍可勝道耶乃滬北梨園專以淫戯爲招徠之道雲情雨意出色描摹甚有宣示於大廷廣衆以中爲仇十洲秘戯圖中所未及者且不特此也蕩子淫娃扮爲花鼓戲劇其關目則無非殢雨尤雲其曲文則不外秉蕳贈芍裝束登塲直不知羞恥爲何物在我輩司空見慣斷不致爲其沈迷然少年血氣未定初至滬江及繡閣嬌娃從未耳聞目見者一經寓目能不神摇志惑失節隳名乎淫戲之害人終必如此噫滬上僅一彈丸地耳而舉其大者其害已不堪設想至其他之以色爲媒以賭爲餌及種種下流不肖之事尚復何限豈獨女堂倌已哉豈獨女堂倌之宜禁已哉顧淫戲一事自本舘著爲論說後黄芝生太守已俯採芻堯嚴行禁止近因太守解篆後各戲園中如海潮珠小上墳珍珠衫打齋飯翠屏山等皆已改換名目重復登場想一時公堂耳目有所未周日久月長自必盡法懲治臺基事甚秘密訪察爲難然偶一覺察無不立時逮案處以重刑禁革淫風誠哉不遺餘力矣獨花烟館最爲明顯最爲繁盛而昔年邵觀察僅有禁止之心依舊半塗而廢嗣是厥後更無一人力主其議者其故何也嘗聞諸西友曰法界無富商巨號小東門一帶房屋亦大半低暗不堪倘將花烟舘禁除必至生意大爲減色故華官雖有是心而捕房終遷延未肯耳不知生意之盛衰斷不係乎花烟舘耗財之窟愈多正人益望而裹足果能驅除凈盡則子弟不至日趨于壞益將盡心以博蠅頭市面之興操劵可待且獨不觀英界乎後馬路二三馬路一帶皆有花烟館而店舖甚覺寥寥其聚市反在大馬路四馬路無花烟館之處以此例彼謂非明徵歟抑又聞之女堂烟館自經翁太守查辦大都皆由南而北以英界爲納污藏垢之區倚門賣笑之流依然報往跋來于各烟館内欲加整飭難乎不難雖然我竊料其不難禁絶也目今葛蕃甫大令勵精圖治時以維持風化爲心必不以五日京兆自居而令翁太守美名獨擅捉筆之下不禁禱祀深之 
[上諭恭錄]  
　　五月二十三日奉上諭前據給事中洪良品奏倉務積疲請飭整頓一摺當諭令倉場侍郎酌核議奏兹據奏稱遵旨酌議整頓倉務各條所陳各倉鎖鑰仍責成監督收掌及存倉土米未便發糶騐收米色嚴飭稽 
 
 

Page 2

 
 
察各節均着依議行至嚴禁花户偷漏全在該監督等實心經理方能獘絶風清嗣後各衙門保送倉差務各愼選明幹廉正之員不得以才具平庸者濫竽充數致滋弊竇監督花户如有串通勾結以致虧短倉儲着該侍郎隨時認眞訪查分别從嚴叅辦其各旗關領中米着循照舊章辦理欽此○二十五日奉上諭岑毓英奏查明宣光臨洮獲勝出力人員分案請奬開單呈覽一摺上年十一月曁本年二月間岑毓英督飭官軍先後在宣光臨洮等處大獲勝仗主事唐景崧提督劉永福總兵何秀林丁槐單修綱等督隊進剿甚爲得手岑毓英調度有方著勞勩着加賞一雲騎尉世職並交部從優議叙在事出力員弁均屬著有微勞自應量予奬叙總兵何秀林着交部照一等軍功從優議叙丁槐着交軍機處記名遇有提督缺出請旨簡放並賞換哈希巴圖魯名號提督劉永福着賞給依博德恩巴圖魯名號並賞給三代一品封典楊國發吳永安劉興均着交部從優議叙總兵雷應山着賞換噶爾薩巴圖魯名號並賞給三代一品封典黄河洲着賞加提督銜並賞換芬琛巴圖魯名號副將何秀峯着賞加提督銜並賞給三代一品封典李章着賞給都隆額巴圖魯名號並賞戴花翎李福興楊發貴均着賞加總兵銜李福興並賞換齊木沁巴圖魯名號楊發貴並賞換喀勒崇伊巴圖魯名號叅將馬維騏等八員均着免補叅將以副將儘先補用馬維騏並賞給博多歡巴圖魯名號莫逢春並賞給喀勒春巴圖魯名號陸嗚臯並賞給富隆阿巴圖魯名號謝有功並賞給穆特本巴圖魯名號陸海涵並賞給謀勇巴圖魯名號李成興並賞換富呢稚罕巴圖魯名號楊萬才並賞換法福凌阿巴圖魯名號馬中馺並賞換花翎包于蓮着賞給强勇巴圖魯名號並賞戴花翎柳秉象等二員均着補缺後以副將升用並賞給二品封典遊擊張世榮着免升叅將以副將畱於雲南儘先補用並賞給綽勒歡巴圖魯名號張文與等五員均着免補免升以副將儘先補用張文舉並賞給直勇巴圖魯名號黄義孫紹並賞戴花翎董義並賞給果勇巴圖魯名號梁松生並賞給精男巴圖魯名號馬連發並賞給健勇巴圖魯名號張翥等二員均着俟補缺後以叅將升用張翥並賞給二品封典王大長並賞給勛勇巴圖魯名號加副將銜汪永着賞換花翎並加副將銜都司朱明新等九員均着免補都司以遊擊儘先補用朱明新並賞給精濟巴圖魯名號何儒珍並賞給烏勒布蘇巴圖魯名號朱明新並賞戴花翎馬超鴻並賞給蘇哷巴圖魯名號沙懷珠等五員均着賞加副將銜沙懷珠並賞給綏勇巴圖魯名號彭永壽並賞給利勇巴圖魯名號賞換花翎守備楊春標等十二員均着免補守備以都司儘先補用楊春標等二員並賞加副將銜楊春標並賞給濟勇巴圖魯名號王世雄並賞給侃勇巴圖魯名號馬白珍等三員並賞加副將銜劉美並賞戴花翎黄自新並賞給碩勇巴圖魯名號孫自美等六員並賞加遊擊銜賞戴花翎千總王天祿等二十一員均着免補千總以守備儘先補用並加遊擊銜賞戴花翎把總馬冨春等二十六員均着免補把總以千總儘先補用並加都司銜賞戴藍翎衞千總職銜莫若璜着以千總儘先補用並賞給五品頂戴藍翎外委何縉宗等主員均著免補外委把總以千總儘先補甲並賞給五品頂戴藍翎道員陳席珍着留於雲南遇　道員缺出儘先題補知府張勝嚴着免補知府以道員仍留原省補用丁彦着賞加三品銜同知覃克振着仍以本班前先補用俟補缺後以知府用並賞加三品銜張邦諺等二員均着免補本班以知府留於雲南補用夏聲曦着仍以本班留於雲南歸候補班遇缺前先補用俟補缺送部引見　德繼　賞加知府銜李樹人等三員並着賞戴花翎知縣秦定基着以本班仍留原省前先補用補缺後以同知用並賞戴花翎直隷州州判李春霖着免補本班以知州仍留原省前知補用並賞戴花翎知縣杜嗣音等二員均着以知縣分發省分歸候補班前先補用並加同知銜縣丞端木鴻均着着免補本班以知縣仍畱原省儘先補用並賞給五品頂戴藍翎通判周行鑛着免補本班以同知仍留原省前先補用並賞換花翎劉成良着免選本班以知州畱於雲南儘先補用知縣徐鳳池着免補本班以知州改留雲南前先補用州判胡景春著免補州判知縣以同知分發省分儘先補用並加知府銜州同韓光又着免補本班以知州仍留原省前先補用州判楊肇基着免補本班以知州分發省分前先補用並賞換花翎朱德瑄等三員均着免補本班以州同仍畱雲南補用並賞戴藍翎縣丞柏昇着免補本班以州同仍畱原省補用並賞戴藍領知縣李建鼎着註銷知縣改以教諭不論雙單月遇缺儘先前選用並加五品銜教諭李士賢着以本班不論雙單月遇缺前先選用並加五品銜訓導覃廷獻着免選本班以知縣分發省分儘先補用並加五品銜賞戴藍翎巡檢李實蕃著免補本班以州判仍留原省儘先補用並賞戴藍翎從九品吳榮春着免選本班以州判留於雲南前先補用並加五品銜賞戴藍翎杜寶等六員均着免選本班以州判分省前先補用並加知州銜周文盛着免選本班以縣丞不論雙單月選用並加六品銜李桂林着免補本班以府經歴留於雲南補用並賞戴藍翎州吏目祝爾耆着以本班改留雲南儘先補用知州銜何沛霖著以鹽誅大使分發省分歸候補班前先補用祝爾耆等二員並賞戴藍領貢生王運恒著以教諭不論雙單月儘先前選用生員王炳南等七員均着以訓導不論雙單月儘先選用並賞加國子監典籍銜楊岱瞻着以縣丞留於雲南前先補用杜景春等三員均着以州吏目留於雲南補用李正榮等二員均着以縣丞分發省分前先補用楊岱瞻等六員並賞戴藍翎叅將王寶華等均着免補叅將以副將遇缺儘先補用王寶華並賞加總兵銜賞給額騰依巴圖魯名號張金泰並賞給執勇巴圖魯名號劉九如並賞加總兵銜鄒全鴻着以副將仍留原省儘先補用都司盧貴着免補都司以遊擊遇缺儘先補用並賞加副將銜賞給勵勇巴圖魯名號遊擊留泰清等二員均着免補遊擊以叅將儘先補用並賞加副將銜都司鄒培着免補都可以遊擊仍留原標儘先補用並賞加副將銜副將魏雲勝着免補副將以總兵記名簡放守備齊鴻昌等二員均着免補守備以都司儘先補用並賞换花翎教諭吳楙勛着免補本班以知縣分發省分補用並加五品銜賞換花翎童生蕭彤壽著以從九品不論雙單月儘先選用並賞加六品銜賞戴藍翎記名總兵雲南武定營叅將覃修綱着開叅將缺交軍機處記名遇有提督總兵缺出請旨簡放並賞給三代一品封典副將陸春着賞加提督銜並賞給綽克綽歡巴圖魯名號叅將李世興等三員均着免補叅將以副將儘先補用李世興並賞給肅勇巴圖魯名號颜雲芳並賞給赫勇巴圖魯名號盧得志着賞給卓勇巴圖魯名號爲擊梁禹福等三員均着免補遊擊以叅將留於雲南儘先補用並加副將銜梁禹福並賞給敷勇巴圖魯名號都司梁世龍着免補都司以遊擊儘先補用並加副將銜賞換花翎守備袁用和等六員均著免補守備以都司儘先補用袁用和等五員並著賞戴花翎袁用和並加副將銜韋金筆等二員並加叅將銜千總莫矜智等二員均着免補千總守偹以都司儘先補用莫矜智並加遊擊銜賞戴花翎謝嘉德並賞換花領韋高魁等七員均着以都司儘先補用並賞戴花翎羅翠華等七員均着以守備儘先補用並加都司銜並賞戴花翎黄崑等十一員均着以守備儘先補用並加都司銜賞戴藍翎軍功湯宗政等八員均着以千總儘先補用並加都司銜賞戴花翎把總羅學成等五十五員均着以千總儘先補用並賞給五品頂戴藍翎知府楊景修着以道員仍留原省補用黄金樹等二員均着賞加鹽運使銜知縣王績威着免補知縣以同知直隷州知州仍留雲南歸候補班前先補用俟補缺後送部引見並賞加知府銜知州江海清着仍以知州歸候補班前先補用並賞加運同銜知縣周濟泰着免補本班以同知直隷州知州仍留原省歸候補班前先補用俟補缺後送部引見並賞加知府銜江海清等二員並賞戴花翎史建中着俟補缺後以同知直隷州知州前先補用並賞加四品銜先換頂戴韓再蘭着仍以知縣歸候補班前先補用俟補缺後以同知直隷州知州補用並賞加四品銜先換頂戴胡景賢着以本班仍分發省分歸候補班前先補用俟補缺後以直隷州知州前先補用韓再蘭等二員並賞戴花翎傅恩榮着免補本班以直隷州知州分發省分歸候補班遇缺前先補用並賞加知府銜賞給四品封典楊增芳着免補本班以知州留於廣東歸候補班前先補用並賞加運同銜賞換花翎州判周政着免選本班免補知縣以直隷州知州分發省分歸候補班前 
 
 

Page 3

 
 
先補用布政司經歴白秀橒着免補本班以知州仍留原省歸候補班前先補用周政等二員並賞戴花翎州判華世熙着免補本班以知州仍歸原省前先補用並賞加運同銜縣丞黄如鈺着免補縣丞知縣以知州仍留原省歸候補班遇缺前先補用華世熙等二員並賞換花翎鹽課大使孫遐年着免補本班以知縣分發省分前先補用並賞加知州銜從九品李鍾辰着免選從九品免升縣丞以知縣分發省分歸候補班遇缺前先補用並賞加知州銜陳虞昌着免補本班免升縣丞以州判仍歸原省前先補用並賞加五品銜賞戴花翎吏目朱德爵等二員均着免補本班以鹽課大使仍畱雲南歸候補班遇缺前先補用朱德爵並賞給五品頂戴花翎從九品職銜秦發慶等二員均着以鹽課大使留於雲南歸候補班遇缺前先補用秦發慶並賞給五品頂戴藍翎鄧璞文並賞加五品銜縣丞李登雲着以州同仍留原省前先補用並賞加知州銜賞戴花翎生員戚勳等三員均着以訓導不論雙單月遇缺前先選用並賞加國子監典籍銜從九品農嘉祥等三員均着以鹽課大使留於雲南前先補用並賞加六品銜賞戴藍翎牛員張兆桂等三員均着以縣丞畱於雲南前先補用並賞給六品頂戴藍翎龍覲光等九員均着以縣丞分發省分補用並賞給六品頂戴藍領童生韋國泰等二員均着以巡檢畱於雲南歸候補班前先補用韋國隆着以州吏目留於雲南歸候補班前先補用韋國泰等三員並賞給六品頂戴藍翎文廷瓚着以巡檢留於雲南前先補用並賞戴藍翎其所請開復革職降補文武各員並免繳捐復銀兩之處均着該部議奏單内守備孫自貴又作孫自美把總沙如禮又作沙如理前後錯誤著查明咨明咨部更正另片奏前雲南藩司剛毅主事唐景崧道員湯聘珍等請旨奬勵各等語剛毅着交部從優議叙唐景崧着賞戴花翎並交軍機處存記候旨簡用湯聘珍岑毓寶均着交軍機處存記遇有道員缺出請旨簡放欽奉慈禧端佑康頤昭豫莊誠皇太后懿旨所有雲南官軍及唐景崧劉永福等所部各軍尤爲出力兵勇着共賞給内帑銀一萬兩由岑毓英分别發給以示鼓勵欽此餘均着照所議辦理該部知道單三件片三件併發欽此 
[本館接奉電音]  
　　昨晨九下二刻時本館駐京訪事人專電傳來上月二十九日上諭三道敬謹譯登○五月二十九日奉上諭廣西巡撫着張曜補授未到任以前仍着李秉衡護理欽此同日奉上諭廣東陸路提督着唐仁廉補授未到任以前仍着鄭紹忠署理蘇元春着補授廣西提督欽此同日奉上諭前因御史方汝紹奏城壕歳久亟宜疏濬當今工部妥議具奏兹據該部奏稱查得内外城護城河共長一萬四千餘丈節節淤墊橋梁閘壩亦多傾圮酌擬次第辦法請旨遵行等語京師内外城護城河自道光十三年興修以後迄今五十餘年未經挑挖河身日淤河面口窄每逢大雨水無所歸自應及時修濬以資宣洩現有近畿勇營當令其挑挖此河工程較之雇募民夫易於集事着派張曜督率所部步隊十營及馮南斌二營蔣本四營查照該部挑挖辦法將積淤挑除淨盡俾河道一律深通其有未盡事宜及臨時必須變通之處統由該營隨時隨地相度情形咨商該部辦理所有派出勇丁卽着張曜督飭各該營營官嚴加約束並着步軍統領衙門一體稽察彈壓毋任滋生事端餘依議欽此 
[江陰小誌]  
　　上月十六七兩日大雨如注八圩港北首嚴姓圩田被雨及潮水衝破三處立卽雇工一百名冐雨塡築所費已不貲矣○廿二日晨八點　劉月樓協戎坐長龍砲艇至黄田港口閱看水師操演○江陰北門外某姓私開烟舘并窩小竊破案後陳鈞堂明府將該烟舘主提案笞責并飭夏委員至北門一帶嚴查故近日各烟館無敢再犯禁令者 
[皖賑請奬]  
　　上海蘇州鎭江電報局光緒八年經募安徽賑欵現奉皖省大憲移知前項銀兩照例核奬虛銜封典限於六月底爲止造報皖省咨奏等因所有原捐善士應請奬叙者速於一月内開具履歴並部飯等費交四馬路金州礦局内核辦此已列入本報後告曰竊思現在粤東被災甚急各善士須酌照前年加捐東賑之例加捐粤賑以濟災黎其功德實爲無量也 
[法盤出口]  
　　前報法國駐滬之大兵船將往越南兹悉停泊浦中之法國兵船已於前日午刻展輪出口現祗剩小兵船一艘 
[使星指滬續聞]  
　　出使德國大臣李丹崖星使由香港乘輪來滬各情節經列報日來駐滬各國領事往謁星使者衣冠車馬絡繹於途並聞星使於日内卽欲乘輪北上云 
[恭送牌匾]  
　　英界會審委員黄芝生太守刻將榮任川沙廳滬北棲流公所董事瞿君開相等遂於昨日午前恭送匾額德政牌以銘遺愛匾曰樾蔭同懷牌曰訟平雀角澤遠鴻嗷惠爾滬北思永召南太守接見瞿董謙讓有加略叙寒暄然後辭别並聞絲茶兩業董事等尚擬恭送萬名傘匾牌等事云 
[燈期將屆]  
　　西歴本年七月十四號卽華歴六月初三日法租界循例燃點地火燈曾列前報今將屆期法工部局業飭工匠在浦灘馬路兩旁紥彩北自外洋涇橋南堍起迤南至新開河橋北堍止逐段竪毛竹以三根爲一起相間約丈許竹幹包以冬青柏枝上横鐵管一管上寸許裝以氣管以備點火而另竪之木桿皆係綠漆柱上掛蝙蝠式牌兩面以藍白紅三色綢布紥成翅形盖卽法國旗幟之顔色也南北一帶木桿上均繫鐵絲絡繹不斷有一小鈎以掛各式紙燈並小燈法馬路口浦灘則有燈棚一座形方而勢峻圍以彩綢望之如屏障木桿數十分行排列望之又如千門萬户上頭之木貫以鐵線以掛小玻璃燈料泡燈煤氣燈有似蛛網者有肖西字者光怪陸離幾令人目眩其新開河橋及外洋涇橋堍各紥燈棚一座其形甚扁較馬路口之棚僅得其　而陳設景象則與之仿彿至法大馬路則自法公廨以至大自鳴鐘西首新街口止凡四义路口均竪木桿四根式與浦灘無異馬路兩旁竪木紥彩亦如之至法工部局大自鳴鐘捕房大門外則分立標桿以備掛設燈彩鐵栅欄上横擱煤氣燈鐵管無數大門之鐵管裝成西字一排筆畫清疏一一點火其上另有西字兩個其東西旁門上有蛛網燈花園内則於銅人四圍另竪短桿裝鈎以便掛燈樹枝之上亦設勾安線有似蛛絲魚網大自鳴鐘上亦裝氣管以點火法馬路洋涇浜等處西國酒店及密采里西飯館及其副堂兩下亦排設西字燈牌號大門口均紥萬年枝頗有西人新年景象若新公館寫字房前小東門八仙橋兩處捕房前雖皆裝設惟不及大自鳴鐘之熱閙法公廨花園内因房屋傾圮領事官等早已遷居故亦未經鋪陳往年法界然燈遊人擁擠無賴輩每乘間肇事想中西會審官必飭差捕彈壓以防患於未然也 
[嚴究拐匪]  
　　紹興人沈清源素以挑煤屑爲生涯昨扭賣牛肉之甯人任丹培至英會審公廨請訊葛大令升坐大堂沈卽訴稱小的住居垃圾碼頭北首前曾與任鄰居數日前偶至我家適我八歳男孩雲金在隣家玩耍任去孩卽不見聞隣家言被任喚出領去爲特扭任到案請追任供曾至伊家閒話並未誘領伊孩再三　詰堅不肯承大令飭將任暫押着沈邀同見証鄰人再訊旋南市集水碼頭貨捐局水巡船上貼有招認孩子字條載明某日聞麻雀杉板船上有孩子啼哭聲喝阻查問卽有人乘間跳至别船逃遁想卽拐匪及拘聞船户則稱有人令我渡至福建船上現已脫逃祗剩孩子一人問之孩子則口不能言沈聞之往認無誤禀明大令飭差持片往提經船上委員飭該處十六舖地甲送孩到案大令覆訊之餘沈申訴前因任供是日至沈處後有扛夫王阿元偕沈孩在酒店喚我同飲旣稱沈孩被拐或者卽王所爲沈孩雲金吱吱咭咭略稱是日由任領去給我黄瓜一條旋被領到船上大令怒謂任實刁猾可惡喝笞百板復着從直供明任矢口不認隨飭沈領孩回去任押候嚴究 
 
 

Page 4

 
 
[佃户可憐]  
　　日前有本邑西鄉人金慶和投上海縣控稱王秋生積欠佃租錢八十餘千屢索無着求請提追莫邑尊准詞飭提去後前日由帮審委員王司馬升堂集訊原告伸訴前因並稱千秋生耕種小的業田實由王稼生作中言明每年租錢十一千自光緒三年至今共欠八十八千叩求追繳王稼生供稱秋生向金租地確由小的作中後經積欠仍由小的調停勸令秋生折償錢十六千作爲清訖秋生當先付洋四元不知何故又欲涉訟公庭司馬命提秋生至案據供小的租種金姓甲地歴年積欠租金八十八千是實近由中人王稼生斷令還錢十六千小的遂勸曾付洋銀四元並非有心延宕實緣年來田稻歉收以致無從彌補司馬謂金曰秋生欠爾錢文旣已有人調處何必控請提追答稱　係吃虧過鉅心不能甘司馬謂現觀秋生貧苦不堪實堪憫惻遂斷令除付過洋四元外限七天内再繳錢八千文並着兩造各具遵斷切結完案 
[營兵不法]  
　　張嫗原籍徽州寄居本城穿心河橋左近藁砧早世惟餘子女二人女破瓜年紀早與北門内侯家浜劉姓締婚姻其子業木工去秋曾娶因案發堂擇配之某氏女爲妻未及蟾圓遽鼓離鸞之曲嫗惟與甇甇弱媳以十指覔生涯漆室燈昏夫亦大堪憐憫矣詎媳小姑居處未慣無郎握雨携雲竟與某營兵有染陳倉暗度已非一朝近　背地串通意欲雙雙遁去前日遂乘姑他出先將家中細軟搬連一空至晚又將拆卸板壁事爲鄰人知覺追嫗回家無從喝阻遂倩人將劉壻邀來帮同阻止詎甲怒不可遏扭劉至　月　巡防局門前時已有同管　下數名在彼守候至時蜂擁而上將劉髮辫貫以麻繩向西扭去聲稱欲扭至營中究辦劉見勢不佳大呼救命旁觀者詢悉情由大爲不服營兵恐干衆怒乘間脫逃遺棄營中銜名燈一盞爲劉拾得遂回覆該嫗派人將媳看守一面赶卽赴縣呼寃想莫邑尊明察秋毫定爲秉公定讞也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年五月廿三日京報全錄]  
　　○宫門抄○發抄旨八道○諭旨四道錄前○蘇撫衞奏請免予騎射片○滇撫張奏道員缺出請簡放摺○將軍金奏叅革副將夾片○又奏叅革提督夾片○閩督楊奏請留武職員弁差遣摺○鄂撫彭奏審明定擬摺子○滇撫張奏甄别州縣夾片○五月二十三日户部通政司詹事府廂黄旗值日無引見○長春假滿請安○文治謝放甘肅正考官恩○沈源深謝放四川正考官恩○溥偀請假十日○召見軍機○發抄張之洞奏解粤海關第一批京餉廣儲司公用等銀奉旨該衙門知道欽此○又廉州北海新關常稅難以遽定額數奉旨户部議奏欽此○李秉衡奏遵查署全州牧被叅各欵奉旨陳宗親著卽行革職餘依議該部知道欽此○又試用令王鴻誥等期滿甄别奉旨吏部知道欽此○鹿傳霖奏請將辦賑出力之候補守楊廷棟奬勵奉旨吏部議奏欽此○又臨德二倉銀米奏銷展限奉旨著照所請户部知道欽此○岑毓英奏請將瘴故之遊擊倪連陞等州判黎暎棠等優卹奉旨倪連陞等均着交部從優議叙欽此○又請將陣亡之守備武上林從九職銜周煥然等優卹奉旨武上林等均着照陣亡例從優議卹欽此○○衙榮光片再軍營人員打仗受傷不能挽弓馳騁者例准聲請免子騎射兹查有管帶親副前營副將銜安徽儘先叅將張興元於同治年間轉戰攻剿白蓮池教匯首先搶擒要逆項頸受刀傷一處並於肅清安徽全省右骽受鎗傷一處均係頭等受傷不便騎射又蘇州城守營右軍守備兼襲雲騎尉世職章保明於同治八年在甘省克復金積堡搶入賊營右骽穿入砲子受傷甚重當經騐列頭等現遇陰雨舉動酸楚難以馳騁據調署中軍守備劉長春查騐該守備章保明右骽受砲子洞穿二處鎗傷一處委係受傷較重並無揑報情獘各具印結呈送前來臣覆查無異合無仰懇天恩俯准將安徽儘先叅將張興元蘇州城守營右軍守備章保明免其騎射以示體恤除將印結咨部查核並飭取履歴另行詳咨外謹會同兩江總督臣曾國荃附片具陳伏乞聖鑒訓示謹奏軍機大臣奉旨着照所請兵部知道欽此○○雲南巡撫臣張凱嵩跪奏爲道員因病出缺請旨迅賜簡放以重職守恭摺仰祈聖鑒事竊臣於光緒十一年四月十二日據雲南府知府鄧華熙禀稱粮儲道劉海鰲是日辰刻赴善後厘金局辦事回署驟中風証痰涎壅閉家屬自輿中扶出已不能言醫療無效卽於午刻出缺等情前來臣查該道劉海鰲於光緒八年蒙恩簡放到任甫屆兩稔平日持躬儉樸清操絶倫在任首興農桑各屬遵行漸着成效餘如修河渠督墾闢勵精圖治政有本原素來氣體充實精神甚健一切方資臂助何期猝患風痰遂至不起虑據報後立卽親詣看視一子隨任親屬無多身後蕭然殊堪憫惻當飭首府縣與四川同鄉官將其身後事宜妥爲照料惟該道督理通省糧儲屯田水利並分巡雲南武定兩屬事務繁重未便一日乏員除暫委臬司兼理一面會商督臣遴員接署外所遺雲南糧儲道員缺緊要相應請旨迅賜簡放以重職守謹會同雲貴總督臣岑毓英恭摺馳陳伏乞皇太后皇上聖鑒訓示謹奏奉旨已錄○○金順片再奴才所部管帶親兵左營儘先卽補副將李得林於此次回匪潰勇攻撲營壘該管官臨事倉皇毫無布置以致接仗不力此等庸劣之員似未便稍涉遷就除撤去差使並派令妥員接管外相應請旨將總兵銜儘先卽補副將法克精阿巴圖魯李得林卽行革職以肅軍紀而儆效尤謹附片具陳伏乞聖鑒謹奏軍機大臣奉旨李得林着卽行革職該部知道欽此○○金順片再奴才所部統領英字等營記名提督徐得標於此起回匪潰勇逃至精河該提督驚惶失措畏縮不前設若貽悮事機關係實非淺鮮若不從嚴叅辦不足以儆效尤除撤去統領差使飭委員接統外相應請旨將賞穿黄馬褂頭品頂戴記名提督剛安巴圖魯徐得標褫去黄馬褂卽行革職以示懲儆而肅軍紀謹附片具陳伏乞聖鑒謹奏軍機大臣奉旨徐得標着褫去黄馬褂卽行革職該部知道欽此○○帮辦軍務頭品頂戴閩浙總督臣楊昌濬跪奏爲請留武職員弁以資遣用恭摺仰祈聖鑒事竊照閩省前經籌辦海防需員差遣所有管帶練兵船勇操防得力之提鎭將弁當經前督臣出考保留先後奏准留於閩浙差委補用在案兹復准據署理福建船政臣裴蔭森署福寗鎭總兵侯名貴署督標水師營叅將傅德柯等先後咨禀請將總兵彭定泰都司唐澄清副將易松榮胡德超命斌儀等彙案奏留前來臣查總兵彭定泰都司唐澄清副將易松榮胡德超鄧斌儀等五員或曾經留省或尚無省分先後來閩管帶兵勇操防認眞不辭勞瘁洵屬勇敢可用之員於閩浙要隘及台内一切情形極爲熟悉伏查光緒元年十月十九日欽奉諭旨將前在軍營將弁寛免收標閩省現當海防吃緊差遣需人合無仰懇天恩俯准將總兵彭定泰留於閩浙差委副將易松榮留於閩浙儘先補用副將胡德超鄧斌儀都司唐澄清均留於閩省照原保官階分别水師陸路補用俾資調遣除飭取各履歴咨呈軍機處曁咨部查照外臣議摘叙簡明履歴原保考語臚列清單恭摺具奏伏乞皇太后皇上聖鑒訓示謹奏軍機大臣奉旨着照所請兵部知道單併發欽此○○頭品頂戴湖北巡撫臣彭祖賢跪奏爲審明竊犯臨時行强得贓致死事主母女一家二命按例定擬恭摺仰祈聖鑒事案據房縣知縣彭熙禀稱民婦韓佘氏及其出嫁女沈韓氏於光緒九年正月十四日夜不知被何人殺死一案先據韓佘氏之甥民人賈永元並其子民人韓坤文由四川甫回一同具報因聲明並無失物相騐通詳後兇犯無獲按照命案開叅在案兹經訪查並據賈永元續呈此案係屬劫殺比差於九年十二月十三等日拿獲汪成萌陳懷並在汪成萌家起獲藍布單被背篓到案據汪成萌供認行竊一人臨時行强殺死事主母女二命陳懷供稱在外守候先逃不知强情亦未分贓等情禀經批行鄖陽府知府額勒恒額報委署保康縣知縣裘憲璟會訊通詳將該犯汪成萌由府審擬解司因恐案情未確報委前任武昌府知府王庭楨審辦行提人証據該縣報明餘犯陳懷在保病故兹據署知府李有棻提集犯証審明議擬由湖北按察使黄彭年覆審招解前來臣覆加研訊緣汪成萌籍隷房縣先示爲匪光緒九年正月十四日汪成萌與已獲病故之陳懷會遇叙及貧難邀允行竊卽於是夜二人徒手偕抵韓坤文屋後陳懷在外守候汪成萌一人由屋後坍破墻洞爬進洞口有桌遮攔撞倒聲響維時韓坤文外貿未回其母韓佘氏留出嫁女沈韓氏在家同住沈韓氏聞聲喊捕陳懷當卽逃走汪成萌料難偷竊一人起意强刼順拾地上劈成三稜木柴塊走進臥房用柴塊稜鋒砍傷沈韓氏偏右倒臥牀上韓佘氏亦從廚房喊出汪成萌毆傷其偏左偏右倒地當各殞命韓佘氏家本貧竊汪成萌僅搜得豆谷猪肉並藍布單被一牀包褁裝入背簍開門負出追及陳懷告知刼殺情由陳懷不願分贓而散汪成萌走回向伊妻汪劉氏告知前情韓佘氏之甥賈永元聞知韓佘氏沈韓氏被殺往看兩屍衣履俱全適韓坤文亦由川回家一同投保報縣素知家中本無别物聲明並未失物該縣彭熙勘騐詳緝按照命案開叅嗣買永元路過汪成萌家見有背篓係韓佘氏家之物當卽續呈該縣亦訪知案係刼殺拿獲汪成萌陳懷並仕汪成萌家起獲背篓又起藍布單被係沈韓氏携回母家之物韓坤文行未知之該縣訊供通禀行府報委署保康縣知縣裘憲璟會同房縣知縣彭熙訊供通詳旋據覆審議擬將該犯汪成萌由署鄖陽府知府額勒恒額解司覆核案情恐有未確報委武昌府知府王庭楨審辦行提人證據該縣報明餘犯陳懷在保病故兹據接署武昌府知府李有棻提到要證賈永元犯妻汪劉氏審明擬議由司覆審招解前來臣提犯覆訊供認不諱查定律共謀爲竊盜而行者爲强盜不行之餘人爲竊盜從以臨時主意爲强盜首又定例强盜殺人斬决梟示又殺一家二人者擬斬立决梟示各等語此案汪成萌起意邀約陳懷行竊陳懷聞捕先逃該犯一人臨時强刼殺死事主韓佘氏沈韓氏母女二命查强盜殺人與殺一家二命例均應斬梟從一科斷汪成萌合依强盜殺人斬决梟示例擬斬立决梟示事犯雖在光緒十一年正月初四日恭逢恩旨以前係斬梟重罪不准查辦照例先行刺字仍盡殺一家二命本法飭縣查明該犯有無財産照例辦理陳懷聽從行竊不知强情亦未分贓照竊盜未得財笞五十爲從减一等律笞四十業已在保病故仍與夫犯强盜殺人律得容隱之犯妻汪劉氏均毋庸議此案審係一人行强己拿獲正盜毋庸改叅限緝逃兇及補叅武職疏防各案查銷是否允協除全案供招送部外理合會同署湖廣總督臣卞寶第恭摺具奏伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○張凱高片再州縣等官到省一年期滿例應奏明甄别兹查有運同銜補用知州吕調陽試用知州馮發揚前先補用知縣吳鑿軍功保舉儘先補用知縣昭通府經歴沈葆善到省試用均各一年期滿據藩臬兩司詳請甄别前來臣查該員吕調陽勇於任事馮發揚才堪造就吳鎣明敏耐勞沈葆善明白安詳堪以各本班留省及存記分别補用除將該員等履歴清册咨部查照外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此 
 
 

Page 10

 
 
[格致書院議事彙錄]  
　　本埠格致書院創設有年辦理得法昨經院董以集議底稿譯成華文請爲登報爰照錄之惟萹幅太長當分日排出閱者鑒之○格致書院諸董於光緒十一年四月二十八日聚議錄本日諸董到院者西人有旦文杜稅務司傅蘭雅華人唐景星王春甫共五位華董黄蓂階來信言因事回家不能到院徐祝三謂其兄仲虎赴南京華若汀回無錫唐景星言其弟唐茂枝及陳輝亭事忙不便來諸董乃請旦文暫爲首領主倡議又請祝三同坐以代兄律墨董將第四次記錄初稿列置衆前内論格致書院自光緒九年至十一年之事諸董業經細閱旦文與杜稅務司勸云此第四次記錄可爲衆董公允諸董乃合意應諾次將二年内帳目之華文與西文與衆閱視杜稅務司與唐觀察勸云董首與筆墨董可將此各帳目託内行董事以西法詳查清算諸董應諾次有華文信並譯成英文之稿乃徐仲虎所寫與諸董看者内言擬欲振興院事之章程十有六條西文稿於前數日已交西董核閱再有旦文修改仲虎章程之稿亦與衆董公閱因以此稿更合於設院原意則旦文與景星二君勸云可將此改正理院章程稿公允施行又可譯以華文列於上海申報滬報並繕成清稿交司院收存照章辦理院事非大半董事允準之外不得任行增减衆董應諾乃定傅蘭雅與唐景星勸云董首與筆墨董並華董一人可成分會時常到院察騐院内之人曾否照章理事又若見與院有益之事可便易施行至下次聚議報明諸董衆亦應諾此稿未完 
[法廨停訊]  
　　明日禮拜二係法公堂會審之期因法國節期是以停訊一切案件統歸禮拜四解訊 
[法界捕房瑣事]  
　　有某甲者操江北音僦居甯興西街地火行相近前月中旬將小孩賣與虹口某粤婦得身價洋三十一元五角賈去中証洋三元越兩日甲妻忽到粤婦處卽欲領孩回去粤人尋出原中將甲邀到而甲妻吵閙如故甲隨還洋二十二元將孩領回餘洋出據交執約期歸還甲意以爲事可了矣而粤婦必欲追洋屢倩原中向索前日甲變羞成怒竟指中人爲拆梢四人扭入捕房各訴緣由捕頭着一併管押以待解案○洋藥局巡丁在法馬路永安街相近拿獲走私川土三塊當將人贓一併送歸法捕房昨晨有某甲投案具保捕頭准其保去 
[上海四馬路浦灘招商文報局内賑寓同人蒙申報館分送廣東水災募賑啓]  
　　飛啓者此次廣東水災較之往年直隷安徽情形來勢 
更急傷人更多非四處速募多集捐欵趕緊解賑不足以資拯救現經原辦上海協賑公所粤閩江浙諸公原辦桃花塢協賑公所浙蘇揚鎭諸公委托代爲收解理合追隨愛育堂廣肇公所陳竹坪施少欽諸大善士之後竭誠效力惟苦力小任重不足動中方觀聽幸蒙申報舘諸君子慨發菩心代布捐單隨報分送廣爲散勸務祈閱報諸先生垂察災情迅速捐募多多益善少少無嫌惟能於一個月内交捐尤爲施當其厄不勝急切祈求之至再聞捐賑收票可以却病驅邪勸捐單或亦有用之物乎倘送報人漏未送到乞向補取爲禱[  經理人王松森等謹啓]  
 
 
 

Page 11

 
 
   
 
 

Page 12

 
 
[光緒十一年五月二十四日京報全錄]  
　　宫門抄○上諭一道錄前○楚督下奏審明議擬夾片○直督李奏報續辦清訟結案起數夾片○閩督楊等奏爲擬辦各屬清理案犯緣由摺子○又奏請補通判摺子○陜督譚奏請借補遊擊摺子○五月二十四日禮部宗人府欽天監正黄旗值日無引見○浙江學政瞿鴻禨請訓○椿壽等由口外賜奠回京請安○召見軍機瞿鴻禨○皇上明日卯正至大高殿時應宫拈香○○卞寶第片再湖北襄河一帶向設有楚軍水師炮船分叚駐紥巡防臣前訪聞水師新中營哨官五品銜藍翎把總梁步高有因操練勇丁被統帶官記名提督丁長春申飭邀同都司銜儘先守備謝德和脅衆告假挾制情事當經札查卽據丁長春具禀批飭先將梁步高翎頂把總斥革一面行提全案人証到省飭發湖北按察使黄彭年營務處道員翟廷韶督同武昌府知府李有棻候補知府徐家幹審辦去後旋據江夏縣詳報謝德和因病交保醫調不效身故據其子謝儉儒具結題報兹據審明錄供議擬具詳請奏前來臣復加查核緣梁步高籍隷安徽南陵縣曾在軍營當勇打仗出力得保五品藍翎把總與都司銜儘先守備謝德和俱充記名提督丁長春所統水師新中營前哨哨官該營向分親兵前後左右四哨前哨領哨叅將趙佑齡左哨領哨遊擊尹端友各管帶炮勇各分帶一船隨同丁長春親兵哨船在沔陽州化桃鎭地方駐紥巡防丁長春諭令前左兩哨勇丁於水操外兼習洋槍選派熟諳洋操之勇目馬光富充當教習責成各哨官隨時會同馬光富認眞訓練凡遇教練之時衆勇進退排隊或正或反向以口號爲準光緒十年十二月初八日操練洋槍梁步高謝德和曁前哨哨官把總楊光源左哨哨官把總彭漢臣等同往監視馬光富宣傳口號先正後反各勇遵號走隊均能如法惟哨勇叚得勝黄金彪劉長貴三人於反排走隊錯亂馬光富將叚得勝黄金彪責打楊光源彭漢臣亦將劉長貴斥責梁步高謝德和不知洋操排隊向有正反兼因所帶勇丁被責有失體面混稱馬光富傳號錯悮責罰不公在場喧閙丁長春聞而馳往詢悉前情當向梁步高申飭寢事梁步高回船與各哨官談及疑係丁長春偏護教習心懷不服起意邀允謝德和並逼脅哨官千總周有陞把總周昭襄周清和各帶勇丁二三人同至丁長春行館一齊告假希圖挾制周有陞等被脅同往並未聲言告假丁長春面向諭斥梁步高謝德和出言頂撞經楊光源彭漢臣聞閙踵至勸散丁長春正擬禀請叅辦適臣訪聞札杳卽據丁長春禀報批飭先將梁步高翎頂把總斥革一面行提人証到省飭發臬司營務處督同武昌府審辦謝德和旋卽因病交保身故兹據審明錄供議擬具詳到臣覆核無異應卽議結此案梁步高身充水師新中營哨官因所帶哨勇叚得勝等操練洋鎗走隊錯亂被教習馬光富青打輒行在塲喧閙實屬不守紀律迨經統帶官申飭復敢心懷不服起意邀同謝德和並逼脅周有陞等各帶勇丁齊向統帶官告假挾制幾致摇動軍心尤爲逞刁藐法現值整頓軍務之際自應嚴行懲辦已革五品藍翎把總梁步高應請從重發往軍台効力贖罪事犯到官在恭逢光緒十一年正月初四日恩旨以前所犯係逞刁挾制本管官情節較重應不准其援减謝德和聽從一同告假挾制應請革去都司銜儘先守偹於首犯梁步高遣罪上减一等擬杖一百徒三年業已在保病故應毋庸議千總周有陞等隨同前往係被梁步高逼脅所致並非出自本意亦未聲言告假情尚可原均應革去隨營免其治罪所有隨行之勇丁已由統帶官查明責逐另墓足額亦毋庸議領哨叅將趙佑齡於所屬哨弁未能約束且查有勇丁缺額情事相應請旨交部議處嗣後該營勇丁責成統帶官勤加訓練申明紀律以期悉成勁旅除將全案供招咨部外理合會同湖北撫臣彭祖賢附片且陳伏乞聖鑒謹奏軍機大臣奉旨着照所請該部知道欽此○○李鴻章片再直隷自同治八年奏定清訟章程截至光緒七年六月底止結銷新舊各案四十一萬七千餘起業經五次奏報在案直省幅員遼闊風氣剛純訟獄之繁甲於他省若非審辦勤速難免拖累無辜臣與藩臬兩司督飭各屬仍照原定及續增章程實力奉行將積案盜犯押犯逸犯四種分别管收除在詳叙報案獲犯承審承緝收押結釋各日期及各案如何訊判緣由按月册報遴派妥員認眞稽核視遲速以别勤惰定功過以示勸懲並嚴飭省城候審公所委員將收押人證妥愼經理日給飯食病給醫藥一經訊明立予結釋隨時申儆各屬不准稍有覊累兹查自光緒七年七月起至十年十二月底止又結銷大小各案八萬二千六百八十一起實存一千五十五起不及每月新收之半辦理尚屬勤奮據升任藩司崧駿臬司松椿詳報前來除仍督飭各屬妥速審辦外所有續辦清訟結案起數理合附片具陳伏乞聖鑒謹奏軍機大臣奉旨刑部知道欽此○○楊昌濬等片再清理庶獄仁政所先本年正月初四日欽奉恩旨查辦减等臣等現飭臬司照章速辦惟閩省州縣覊押人犯年久未結者不一而足臣兆棟光緒八年八月到任因見積案甚多飭司設局清理並遴委幹員馳赴各局會同審明分别釋辦間有供証未明罪難遽定未能一時訊結旋因籌辦海防未遑兼顧業經奏准展限臣昌濬上年來閩沿途收閱呈詞不下數百紙情僞百出民情好訟案牘因而滋繁及閱各屬月報册人犯纍纍當經嚴飭清理查審理案件全在各州縣聽斷勤明隨時完結有罪卽辦無罪卽釋萬不容稍有稽延致滋拖累臣接見僚屬批閱禀牘剴切告誡不啻頸脫唇焦兹查監押各犯易結者均已辦釋未結者或供詞狡執或先認後翻人証未齊情罪難協地方官辦理窒碍亦屬實情溯查光緒二年間前兼署督臣文煜前撫臣丁日昌會奏請將搶竊等案人犯無贓無証訊係誤拿者立予省釋或先有証佐後復狡翻以及開設花會書差詐擾教唆詞訟携人勒贖一切爲害閭閻情節可惡而供証未明者擬比照搶竊銷墩之例分别酌定年限銷繫石墩以示懲創而免覊禁至牽涉命案及一切雜案人犯或供情狡展或証佐未齊而延宕不結者擬照正犯在逃餘犯監候待質之例如各犯禁押年月已逾例限卽照現供定擬發落倘未滿例限扣計何時屇滿如逸犯無獲再行擬結等因經部覆准在案今臣等力求整頓擬照前案行司通飭以六個月爲限一律清理完結俾與減等人犯同沾寛大之恩勉圖自新之路據福建藩臬兩司會詳前來臣謹附片陳明伏乞聖鑒訓示謹奏軍機大臣奉旨刑部知道欽此○○頭品頂戴閩浙總督臣楊昌濬革職暫緩交卸福建巡撫臣張兆棟跪奏爲揀員請補要缺通判以資治理恭摺仰祈聖鑒事竊照泉州府馬家巷通判鄭宗瑞回籍修墓於光緒十年九月二十九日奉旨按五日後行文連照限减半計算應以十一月十四日作爲開缺日期歸十一月分截缺所遺馬家巷通判地處海濱民俗强悍且有稽查船隻之責例應由外揀員調補臣等與藩臬兩司於現任通判内逐回遴選均與是缺人地未宜惟查有候補通判丁策勳年五十六歳湖南醴陵縣監生由候選府照磨於克復金陵出力奏加五品銜援例加捐州判指發浙江調閩差遣全閩肅清案内保舉同治五年十月初七日奉上諭着免補本班以通判改留福建補用欽此初次赴部引見同治十年二月到省察看期滿甄别奉留閩省補用先後委署上洋通判古田縣卸事考試取列三等准補斯缺丁憂回籍於服闋後在晉省分局捐足三成仍指福建以通判補用二次請咨引見光緒九年七月初一日到省繳照該員穩練勤明曾任斯缺熟悉海疆風土民情以之請補馬家巷通判足資治理雖調缺請補與例稍有未符而人地實在相需合無仰懇天恩俯准以候補通判丁策勳補授泉州府馬家巷通判實於地方有益如蒙俞允該員係候補通判請補通判銜缺相當毋庸送部引見併免核計叅罰據藩司沈保靖兼署臬司劉瑞祺會詳前來臣等謹合詞恭摺具陳伏乞皇太后皇上聖鑒勅部議覆施行再閩省防務戒嚴是以辦理稍遲合併陳明謹奏軍機大臣奉旨吏部議奏欽此○○頭品頂戴陜甘總督臣譚鍾麟跪奏爲揀員借補要缺遊擊以裨營伍恭摺仰祈聖鑒事竊查寗夏鎭屬玉泉營遊擊盧萬德升補叅將遺缺當將檄飭揀補兹據署寗夏鎭總兵李泰山呈稱玉泉營地處北口極邊蒙漢夾涉防守最關緊要必得營務熟悉精明勤幹之員方足以資彈壓遵卽在於標路各營儘先合例人員内揀選得留甘儘先卽補副將寗夏鎭標後營都司徐光漢營務明白辦事穩練堪以借補詳請酌核前來臣查寗夏鎭標後營都司徐光漢年强技嫻營務熟悉以之借補可期得力合無仰懇天恩俯准以徐光漢借補玉泉營遊擊員缺實與營伍有裨如蒙俞允應請勅部先給署劄俟防務一律告蕆卽行給咨赴部引見以符定制至所遺都司員缺陜甘現有儘先合例人員由臣另揀請補除徐光漢履歴清册隨摺咨部外謹會同甘肅提臣周達武合詞恭摺具陳伏乞皇太后皇上聖鑒訓示謹奏軍機大臣奉旨兵議奏欽此 
 
