# 1893 - 40 - 4907116

 

Page 1

 
 
[灶神模勛振] [  申報館恊振所謹啓]  
　　今有善士以舒平橋先生所繪灶神模付諸梨棗以梅紅　泥金印成送交本舘恊賑所售資以充賑欵當此歲聿云暮正黄羊祀灶之期敬請移玉惠臨隨時購取每紙　收　銀一分此佈 
[論古今人未嘗不相及]  
　　論人者每謂古今人不相及盖以氣化有厚薄故人之氣質有高下慨乎其言之欲爲今人作清夜之鐘聲當頭之棒喝或者可以竭力奮勉追蹤古人也班馬之文章不同於左國而自成其爲班馬文字蕭曹之相業不同於伊呂而不失爲蕭曹相業阪泉涿鹿之師爲征誅之始而湯武之征誅其局面大不同矣降而至於列國紛爭五胡割據則其所謂征誅之局大可笑矣堯舜遞禪開揖讓之局厥後燕子噲效之而國以亂六朝五代紛紛然弱肉强食而莫不託名於禪代甚而至於唐太宗之賢主而不免宋藝祖之英主而亦不免則又何也大都摹仿古人往往失之毫厘謬以千里小者猶然况其爲大焉者乎余性喜音律諸樂器畢備養疴無事則以彈琴詠歌爲樂尹子鶴卿得一笛於膠州天后宮住　老衲處云此笛乃前明某羽士所遺盖三四百年物也其色黝然而紳采奕奕長止一尺六寸有奇視常笛爲短而其音輕圓瀏亮無與比倫其口吹處剝蝕如虫蛀其手按處滑陷如渦尹子固善簫不願兼弄笛知余好度曲因以見餉余持以示笛師交口賛之乃雕相作櫝製錦爲囊什襲而珍藏之以供客有工於三弄者相與倚而歌之而錄其緣起屬紅采聽松客鐫於櫝上并題其名曰高遷亭第十六椽聽桐逸客問余曰高遷亭卽今之柯亭乎曰然逸客曰昔蔡中郎憇於高遷之亭亭以竹爲椽見其第十六椽可以爲笛因取而製成其聲清亮無匹今吾子以之名斯笛不亦令中郎齒冷乎余曰中郎之笛未得見之得見似之者斯可矣兹笛上口甚鬆不費力而音清爽高潔度中郎之所製者亦不過如是而已此雖非中郎之笛而亦何妨視之若中郎之笛也者古與今雖相隔數千載而知音則同僕雖未敢自附於中郎效東施之颦希慕風雅究心音律亦旣有年又安知今之人固不足以步武古人哉聽桐逸客曰然則子之琴何以不名之以焦尾余曰余不敢也笛余不能自吹也有善笛者則吹之則其美在笛不妨假古人以爲名琴則余自彈之彈之而求能成聲而乃覥然自附於中郎之後而竊其名恐中郎不卽見斥而文姬亦將申申以詈余矣聽桐曰今人之所彈者皆古人之所彈者也今人之所吟者皆古人之所吟者也今人多有自製之調自譜之曲如吾子自譜之如意曲可以倚笛而歌可以鳴琴而詠此則古人所未之見未之聞者所謂古人不見今時月今月曾經照古人也不但此也棋學今人遠勝於古人算學今人遠勝於古人製造之學古人不及今人格致之學古人不及今人其他今之勝乎古者不可以更僕數然則所謂古今人不相及者直無稽之談耳余曰是又不然桀紂之爲君也所殺不過龍逄比干而後世皆指爲暴君稽後世史册其甚乎桀紂者豈少也哉祖伊數語載之尙書其言有後世人君所斷不能容者而紂未之罪也事親者如蘆衣嚙指後世誰能及之事君者如臬夔稷契後世究有幾人雖曰時移世變情形不同而其理則一他如交友者古今厚薄奚啻霄壤五倫之中如昆弟夫婦又豈堪與古人相比倫哉夫古人之所傳者皆其善者也以今人之不善者與古人之善者較宜乎其不相及矣然而竟謂古人不及今人則又言之太過惟今人之有可與古人頡頏者如通商以來大興西法此西法雖皆中國古人之所遺而大半已失其傳得西人流傳入内仿而行之精益求精而後中國之製器開礦電　鐵路一切皆駕乎古人而上之卽使製木牛流馬者見之當亦服其心思之巧技藝之精若夫推而廣之織布紡紗無利不搜無法不備洋槍火砲之類中國工匠自行製造竟有高出乎西人之所製者則又中外人之不可以地限者也聽桐逸客拈髭微笑曰子之論可謂大矣直如謝眺驚人之句吾請爲子鼓搔首問天 
[諭旨恭錄]  
　　十二月初三日奉旨翰林院孔目著宋承昭補授雲南昆陽州知州著彭培之補授直赤城縣知縣著朱贊廷補授河南湯陰縣知縣著王祖畲補授福建漳平縣知縣著張茂貴補授廣東遂溪縣知縣著嚴崇德補授四川雙流縣知縣著李子榮補授湖北宜都縣知縣著陳長橿補授理藩院筆帖式著瑞麟補授欽天監筆帖式著文隆補授大理寺筆帖式著鳴振補授内閣中書看隆斌補授截取湖廣道御史蔣式芬工部郎中畢念承俱照例用卓異俸滿湖南武陵縣知縣保舉補用直州知州李宗蓮著回任准其卓異加一級仍註册照例用前任山東滕縣知縣秦應逵着准其開復原官仍發原省照例用病痊前任四川井研縣知縣王烺然著照例用吏部文選司員外郎著李嘉瑞補授明保江蘇補用道宋春鰲著交軍機處存記以海關道員用欽此 
[本館接奉電音]  
　　昨由京及電傳上諭四道敬謹譯登○十二月二十一日奉　上諭載遷奏偶染風寒懇恩賞假並將歲暮致祭泰陵之差另行派員前往一摺致祭陵寢典禮攸關豈容屢次請假疾病推諉載遷著傳旨申飭所有泰陵歲暮致祭仍著載遷恭詣行禮其所請賞假及另行派員前往之處著不准行欽此同日奉上諭吳大澂奏耆紳品高行潔懇恩褒奬一摺據稱湖南在籍紳士前湖北候補道周樊敦品力學爲守兼優樂道安貧堪爲士林矜式等語周樊著賞加四品銜以資觀感該部知道欽此同日奉上諭御史李慈銘奏各衙門恭辦萬壽慶典風聞工部于未奉旨之先已派司員六十人近日派至八十餘人預爲夤緣者保舉之階所關風氣實非淺鮮請飭各部院堂官愼選司員力仕情面等語著各該堂官等于應派司員須揀派熟悉禮儀之人敬謹襄辦不得瞻徇情面率派多人濫竽充數以昭愼恪而重典禮欽此同日奉上諭國家論功行賞本有一定章程不得越級請保致涉冐濫近來各項勞績保舉往往不按定章率行請奬殊不足以昭核實嗣後各部院衙門遇有保案務須謹守成例所請不准過優各直省督撫亦當詳查確實嚴核保舉毋得虚張功績濫保多人用副朝廷愼重名器至意欽此 
[帝京送臘]  
　　禮部示頭傳覺羅官學候補教習戚人傑齊廷藩限三日内赴部騐到並携帶筆墨以備當堂塡寫親供核對筆跡○吏部示傳所有兩浙清泉塲鹽大使一缺查有在部投供之海防卽鹽大使耿士璣應行擬補相應傳令該員於三日内赴部騐到並携帶執照呈騐○戶部爲批駁存案事據内務府廂黄旗錢糧莊頭魏德　遣抱告魏蔭呈稱玄歲九月閒有灣州西孫莊毓公府莊頭吳鴻瑞來京找尋言說伊本府向有現地一頃坐落東安武清等處托 
 
 

Page 2

 
 
將此項現地租與伊經理按年租地交差頭隨伊到府面見管事叅領言明定妥租銀三百兩吳鴻瑞自京米巿同豐號眼同將銀令伊工人龔繼坦携帶面交公府叅領富華如數收訖後吳鴻瑞於去歲九月間赴武清投案經看管地邊界之李增榮李承詳會同地甲將地兌交吳鴻瑞收領伊遂在地所轉租與各佃耕種得價銀一百五十兩正今春二月間吳鴻瑞求出伊盟父蔡善魁說合又將現地租與豐潤袁鳳鳴名下耕種卽同往豐潤縣韓城鎭有福德齋眼同蔡善魁交給吳鴻瑞巿平銀一百五十七兩收去應許袁鳳鳴在京等候吳鴻瑞來京公府將現地兌給清楚以便耕種詎伊自得銀至今並未來京袁鳳鳴此時銀地兩空而吳鴻瑞不惟不來京兌交清楚反敢揑詞在灣州妄控莊頭借伊銀三百兩當蒙州主批示爾控其借銀究以何人爲確實中保有何卷証一面支離之詞呈瀆殊屬刁詐伊卽避匿案懸莫結莊頭蔡善魁袁鳳鳴富華俱各在京惟吳鴻瑞一人在灣州任意揑詞妄控莊頭在灣州呈明被誣情由州主批示情詞各執一併解京訊辦莊頭只得聲明懇恩俯准嚴提吳鴻瑞到案對質等情查魏德樹呈稱吳鴻瑞爲要銀兩等情係屬錢債本部未便管理至稱袁　嗚銀地兩空等情並非已事未便遽准除將原呈存案外合行呈堂批駁　五城大宛兩縣孤貧人等冬季銀米經順天府出示曉諭定於十二月初六初八兩日揀派妥員隨同大宛兩縣印捕各官在本府衙門分日核實散放其五城孤貧人等定於十二月初四日揀派屬員延定紳士分赴五城指揮衙署會同核實散放除出示曉諭外並札付五城指揮一體出示曉諭所屬孤貧人等務於是日親身持牌赴本城指揮衙署聽候點名散放銀米毋得遲悮大耳胡同史宅被盜事業已紀諸報章西河沿汛王守戎於聞報後詰知史所失銀票俱有戳記因派令弁兵星夜赴東單牌樓恒和錢鋪告知情卽並資雇眼線四出訪查至上月二十九日侵晨有一人持票取銀櫃上人閱知卽史所失之贓　地告知弁兵拿獲到汛訊供之下供稱小的姓黄行刼時惟隨聲附和並供出一應盜犯姓名守戎急派弁兵在東河沿打木廠一帶訪獲盜犯及緊要人証共六名起出業經典質及未典質之衣服首飾若干件一併騐存又聞黃供稱事由史之庖丁郭某起意爲首約同行刦史則稱郭在宅當庖丁歴有年所素性誠實决不行此不端之事惟記昔時遣散諸僕有劉某者頗滋不悅今旣據盜犯供出黃舅劉某塗面隨從是否由劉起意約同黃等行刦揑誣以報仇盆均未可知守戎遂派兵目拘郭到汛看守一面派弁兵速赴京東三河縣屬各村莊緝劉及李某姜某等盜犯大約非獲劉到案移送刑部郭之是否冤誣終不能永落石出也○義勝和部主人自山陜雇得著名花旦混號八音盒及著名靑衫混號自鳴鐘登臺演唱遠近之人莫不以先覩爲快一時珠香翠煖玉膩花嬌飛上九天春鶯一囀能令行雲頓遏凡響皆喑眞尤物也○京師有一種賭徒日於巿肆間就地設攤猜壓詩句名曰五度行之亦旣有年矣上月某日有張姓者在宣武門内設五度賭攤某甲向索陋規致相口角張忿不能遏砍甲受傷經右翼技勇兵將張拿獲解交步軍統領衙門移送刑部掣司訊辦擬以枷號一月限滿發交順天府杖七十徒一年半○北正指揮一缺例應簡調實缺人員補授現經都察院臺掌各員公同酌擬以曾任東正指揮丁憂起服之陳指揮文熙補授業經片行吏部核准咨覆大約明正卽須履任矣○北城察院馮侍御金鑑業經報滿所遺北城巡視一差經都察院臺掌諸員擬以前次接署之掌四川道余侍御聯沅接署容俟擬陪有人卽以之擬正帶領引見聽候硃筆圈出然後涓吉履新 
[津沽風雲]  
　　天津訪事人云十一月十二三日風勢披猖城西村落咽死二十餘人二十六至三十日封家姨復跋扈飛揚自楊柳靑至三河頭附近永定河沙土紛飛當風起時咫尺亦難辨認村人於秋收後堆積柴草每於冬令挑赴鄰鄉求售以博蠅頭二十五日赶集及負薪者行至河頭外長堤猝遭風起莫辨程途目被沙迷喉爲風咽天氣更形寒冷縮瑟異常各就堤坳避風以俟飛廉氣燄稍衰徐圖赶路詎風勢愈吹愈大連日迄不稍休避風者腹内旣飢身上又冷口中不能喘息因之斃命堤坳事後稽查每處各斃二三人不等有由草帽店至楊柳靑售畫之某甲路過河頭悮陷冰中身體已僵由村人救起舁向熱炕中覆以重衾徐徐得活此則眞如諺所謂死裏逃生者也至西門濟急男粥廠及西沽北倉兩女廠凍死之人多至一二百嗚呼慘哉○三九期内瑞雪紛披至臘月初三晚又漫大雪意初四晨雪珠錯落俄而雪片紛飛柳絮臨風漫空無際直至黃昏未止七十二沽之内業已一白無垠矣聞關外朝陽赤峰等縣得雪計二尺有奇豐年之兆於此見之 
[寍波火警]  
　　本月十九日下午寍波府城太平巷某姓家猝然火起司爟失職熊回燄張匝地漫天濃烟冪　警鉦報處卽有衛安局等各洋龍聞警而來咸借力於陽侯俾掃除夫回錄銀濤滾滾飛濺半空火遂漸漸斂威不再聞嘻嘻出出事後查檢計焚去房屋五六椽 
[鄞縣二試正案]  
　　鄞縣二試文童告竣楊穉虹大令於本月十九日頒發正案所有前列五十名照錄於下李邦黼梁巨川吳祥麟王雨薌宋英魯張傳鋐朱惟塏馮維埏虞雲瑞劉廷煒范誠籥孫景僅江仁綸蔡偉棠戴敦勳江宙永張紹翰洪聖泗傅遠李翊燕李覺先施丕堯黃寳琮胡炳燿哀鴻年陳文江周頌清馮炳曎湯執中水業成張鼐鄭炳黻張光黻戴誠馮志誠林炳常周夔袁鼎元施積琅周之驥金學泗馬兾良徐瀛周冕新邱曎炯孫錫祚林源岩邵宗伊丁志賢林紹煥 
[起用舊臣]  
　　前福建臺灣巡撫劉省三爵帥豐功偉烈照耀寰區祗以雙目失明遂萌退志林泉頤養蓋亦有年邇者　聖天子眷念老臣重復起用日來疉接神京電報召之出山事見皖垣訪事人來函未知確否 
[叚家橋吟雪]  
　　杭垣積雪累日向陰處約深五尺華光巷某茶室所搭洋鐵篷高接檐牙被雪壓倒適有某氏婦濃妝艶裹乘藍呢大轎經過其下忽聞砉然一聲如天崩地裂將轎頂壓碎輿中人右手受傷後面輿夫腿骨折斷腰膝間均有傷痕僵臥路旁未識能無性命之憂否○立春節各家有燒利巿紙者十三四等日爆竹之聲不絶於耳○風聞紹興昌安門外河冰堅厚有紈袴子某甲持靑錢百餘翼徙倚赤欄橋畔紛紛擲下使幼孩趨而拾之始僅三四人俄而愈聚愈多河冰穿漏陷入河中急呼人救起共計九人溺斃其二凍斃其一餘人得慶更生○冰雪載途異常滑澾擔糞者難以肩行杭俗本無坑厠不得已將糞抛棄雪堆中小街曲巷臭穢之氣撲鼻令人不可復耐有清理街道之責者盍早設法處置耶 
[西報雜譯]  
　　新金山美路濵埠來信言近日各船艘之由中國到此者其水手多乘機走私稅關大憲疑船主亦有串同之弊思設法禁止已曉諭各船主略言近日各水手私走貨物迭有所聞自後無論何船到埠須靜候稅關稽查方准登岸倘敢故違一經查出所有罰欵定照稅關章程辦理○倫敦來信言近日歐洲貧民之至美國者絡繹於途美官憂之蓋此等貧民多屬無枝可棲飢寒所迫難保其安分守已不作犯例之事是以紐約城已再議新章嚴爲限制矣○西印度有海島名砵柯輔士邊者英國所屬也中有巨城名千里撻約有居民四萬人通商製造頗覺繁盛此島向來苦旱欲求清泉一滴儼如楊枝甘露然未有如今日之甚者聞現下城中汲水極難雖煈疾人洗濯之池亦取而飲之其患渴情形於此可見矣或曰此城相距不遠有兩山谷流水潺潺清冽異常若築水池引灌城中挹注本甚利便乃官憲吝此數千金不肯舉辦任令居民受苦亦不稍爲憐憫是眞　石心腸矣○奥國王子花地南擬遨遊各國以廣見聞其所乘坐巨艦名衣禮沙巴可載四千墩每點鐘可行十九海里王子擬先至印度次至爪亞加刺巴埠待西歴一千八百九十三年三月中旬赴雪梨新金山等處西六月上浣復返暹羅作平原十日之遊然後取道往香港羊城曠覽名勝復由粤赴上海日本航海而東以至美國暢遊旣畢復返奥京○吳京來信云巴馬之事哉國實不欲中英兩國公議若與中議時英國不能涉及與英議時中國亦不能涉及云噫俄人之隱謀不於此見之耶○奥國來信云堤有　　　得新樂一種其性　烈 
 
 

Page 3

 
 
異常若著些須於人身卽能令其人昏迷不醒無須服食亦可醉人洵異品也奥廷得聞其事卽諭令此醫勿傳其法並勿將此藥售與他人至奥王之意究欲如何則尙未得知據觀所測則謂王必將此藥用於行伍之中故令勿傳其製也○英京電報云現在法京人民震動異常緣威士非剌煤礦之工概行停止而近來會黨亦甚猖狂恐又成一千八百八十九年之亂是以人心甚爲駭懼云按一千八百八十九年因礦中諸役停工以至各巨廠及船隻均無煤可用且停工之人愈趨愈衆由七萬人至十萬人之多卒之無奈伊何與之調停增其工值約二三十八仙并准其每日工作八點鐘爲度始能了事云○電報云英廷特派男爵列芝威爲全權使臣往模洛高詰問其擊斃英人一事派兵一隊護送其行蓋恐或有决裂之虞故先以兵威爲之預備也○紐約來信云意大利人某甲向在頭埃倫作工藏有炸　因沾水濕就火烘之不意一時失愼轟然炸發竟成巨災以致死於是役者六人附近之郵政局及製造廠數家人厦崇樓均遭倒塌甲則被藥轟去一手兩目亦經炸壞惟尙未卽死現已被差執送公庭矣○俄京來信言布打卑士埠於西上月上浣同雲密布雨雪紛紛初八日尤覺嚴威逼人砭膚刺骨埠中居民多閉戶圍爐以取煖非有要事不敢外行門外一望迷漫大有千山鳥飛絶萬徑人蹤滅之象卽各處火車亦多因此停止電報生意冷淡異常當此九九消寒僅染得杏花幾點恐閨中人不免吟寒到君邊衣到無之詩也○俄國秘打華省有數村落現復時症流行傳染甚廣官員惻然憫之設法將疫癘驅除以免來春愈傳愈衆○西十二月二十二日法京來信言有兩大員一名祈理交梳一名棣羅理因在議局忿爭兩不相下彼此約定械鬥以判曲直臨期兩人各持手鎗相隔二十五步之遥連轟三響幸各無損傷因是遂作罷論○加剌巴來信言渣華島押巴地方有土婦某氏前月挈子女各一入山樵採女年方十一齡子襁褓甫離問年纔五歲耳旣至山間將子女置於林下已則携斧入山丁丁而伐未幾有一虎突如其來止於子女之旁其女見之驚惶欲绝疾聲呼救婦相距不遠聞聲趨視則見斑斕巨虎於幼子之側喘氣如狂其子注目凝視毫無驚恐之狀疾聲大喝虎始緩步而去似甚疲倦也者隨有行客過此婦告以有虎勸勿前行客曰微汝言吾早知之頃間有兩虎在隔林山麓相鬥吾從遠瞭望見兩虎皆受重傷略爲歇息卽分道而逃爾之所見殆相鬥之一虎乎於是婦始悉虎不傷人之故或曰婦之女年長見虎反懼而其子竟安之若素蓋其幼小無知故視若無物也初生之犢不畏虎其斯之謂歟 
[以電行刑]  
　　泰西各國凡律應處死之罪人於繯首而外又有以電氣致斃者更有以電火焚至遍體焦枯類於炮烙者惟電火一至登時氣絶其後如何焦灼本人皆不自知也某日英京來報言英屬核道路地方有耕夫某甲窺見主婦積蓄洋銀一百元垂涎不已乘人不覺突將主婦鎗斃復以重物壓其屍首至於骨肉模糊後有人跟尋血跡拿獲兇手歸案兇手不能狡辯一鞫而服遂按照謀財害命之例著以電氣處死並將電氣絞動屍身一千八百轉以蔽厥辜是日如法行刑畢有某醫生察知兇手於初絞一二轉時業已魂游墟墓惟往時用電氣决囚如絞動過多必聞有酥炙之氣頗覺異香撲鼻此次則全無氣息令人莫喻其故云 
[京江浪影]  
　　立春之先一日鎭江府王可莊太守率同丹徒縣王伯芳大令及捕廳學師書吏等人循例詣東報恩寺迎春旋由南門入經永安橋其時積雪初融道途泥滑輿夫下橋時立足不穩幾將大令顚墜於途至下午在府署行打春禮○望後晴光　天大有春回氣象惟清晨漫天大霧一望昏沈至十點鐘時始天開日見○打索街萬恆昌南貨棧同業中推爲巨擘近年生意日淡加以今秋各鄉告歉以致虧累良多邇來無力支持遂於本月十五日閉歇聞虧負約有四五萬金亦可謂巨矣○西國某氏女年可三十餘尙未許字日前病殁殮後舁往京畿嶺外義塚艸艸埋香執紼者計有數人有某教士立於穴前高唱詩歌並喃喃操西語以祝蓋彼教中禮節宜爾也 
[浙省官報]  
　　初八日牌示仰新海防例補用巡檢顧廷貴試用府稅課大使楊元麟知悉於本月初十日來轅聽候本部院騐看毋違特示學臺陳親拜中協白祉安太平叅將唐光耀由京引見回省禀到杭府陳禀蒙大計薦舉禀見敬謝候補運副卜文杓禀知連司委寍屬督销局差叩謝仁和縣伍禀蒙憲臺薦舉禀見叩謝紀驤禀安大挑縣潘志頴禀知藩司委催前祠廬陳令交代銀兩差李思敬候補縣德恩惲福同彭循堯蔣汝翼李續祜錢汝安朱其恕趙嗣康徐士鋆劉鼎亨梁登士鍾上珍何兆愷徐懋簡俱禀見劉秉衡海門局專丁來省禀謝飭知留辦前江蘇婁縣汪坤厚年再姪湯邦彦俱由籍來省禀見初九日織造英拜會藩可劉嘉湖道王俱進見中協白太平叅將唐光耀俱禀見候補運副沈三成禀知運司委岱山緝私差禀見叩謝候補縣任環增禀知小輪現於初七日開行縣丞楊祖五由龍山茶捐撤局回省經收捐數卽日掃解清楚葉璸禀奉糧道委海運滬局經費差叩謝禀辭初十日藩司劉臬司黃運司惠糧道世嘉湖道王候補道鄒李宗任李俱進見黃差人禀安陳禀銷假進見杭協林中協曰代理省防統領李候補副將劉道登蔡福謙劉瑞卿鄭尊友遊擊蘇長慶俱禀見署城守都司陳水師都司羅右營守備喻省提塘蔡杭嚴衛韋候補都司朱陳善孫文彬守備陳茂恩俱禀安葉祖蔭三墩蔣鴻訓良諸俱禀奉憲委分巡差叩謝杭州府陳候補府張琳許星箕徐士霖俱禀見袁學彬杭同知孟杭通判陸寗分司高嘉分司黃俱禀安杭理事漙禀知藩糧會委海運津局差禀見叩谢仁和縣伍錢塘縣朱候補縣秦國均俱禀見補西安縣葉新選嵊縣丁正任桐廬縣王仁和塲邊候補府照磨吳祖淇沈崇修李兆熊縣丞白曾蔭倪瑞呈藩署監印王俱禀安署海寍州判陳誥禀奉藩司委署禀見叩謝新巿巡檢汪丙熙禀謝委叩見補用巡檢顧廷貴禀到候騐看叩見府稅課大使楊元麟禀見候騐看未入流侯錫珪由籍服滿來省禀到左營儘先把總嵇恕禀奉中恊曰杭府陳詳請督撫提三憲各標存記遇缺拔補並蒙飭准叩謝十一日候補運副卜文杓禀見仁和縣伍禀知約齊海寗德清石門各州縣赴大茅港會哨禀安候補縣張縉雲由蘇公幹回省禀到叩見黃秉鈞餘東關局解餉來省禀到任曾培江蘇人由京分發來省禀到十二日中恊曰禀見太平叅將唐光耀禀奉憲台札委赴任禀見叩謝候補同知于資之由楊廟局惠丁來省禀謝飭知留辦一年記功一次通判吳鴻烈禀銷建湻遂三縣地丁差 
[勘路停公]  
　　本邑虹口向東往楊樹浦由英工部局造橋築路沿河密釘木樁鄉民不依遂由上海縣黃大令英讞員蔡太守親臨踏勘前報已備記情形矣兹悉此路築成西人名之曰西華線路事關租界大令因約齊太守及道轅繙譯會同西官於昨日午前往勘英公堂因之停訊一天 
[上海縣署瑣案]  
　　本邑西南鄉閔行鎭人朱秋樓偕二十一保五十四圖地保李春堂扭硬搬物件之甲乙丙三人至縣控請究追昨報已登大略兹悉甲卽朱根和乙卽陳桂芬丙卽王渭生前晚由公差吳裕解案黃愛棠大令升堂研詰秋樓偕弟益山訴稱小的等係本邑人家在閔行鎭左近務農爲業本月十九晚正欲就牀安睡忽有根和及素不相識之數十人手持兇器砸毁大門而入勢甚洶洶内外搜查迨遍旋臺去棉花十包並預備納糧之鷹銀三十餘餅去後小的等卽喚集鄰人竭力狂追追至河干奪回棉花半包餘則已被雇舟裝去今將根和等三人父地保解送案下小的家内所雇傭工姜某當時奮力追上被朱黨揮刃剌傷手指姜誓死不捨得將鐵尺及尖刀奪下今特呈案姜訴稱小的傭於秋樓家祗十餘天是夜楓和等多人攫取棉花洋銀小的追至中途被不知姓名人用刀剌傷手指大令問地保曰爾可知此事因何而起禀稱小的不知大令謂爾卽事前不知事後應查訪明白禀稱小的住處距秋樓家三里許是夜秋樓將根和等三人獲交小的小的一再查訪知根和等均係南匯縣人未知由誰糾合大令命擬根和等研詰根和及陳玉同供稱小的等皆南匯縣人家住十六保十圖或駕舟爲業或耕　爲生十九 
 
 

Page 4

 
 
日往閔行購物旋在四　園啜茗秋樓之從弟阿炳令至伊家代爲搬運棉花小的等告以爲時巳晚阿炳一再商懇小的等難以過却　得允從及至秋樓家尙未入門卽被秋樓先將阿炳綁縛繼而拘住小的等交與地保解送案下聞阿炳被秋樓寄往他處小的等並不攫取棉花洋銀亦無行兇之事大令一再駁詰根和等執定前詞大令問秋樓曰是夜見阿炳在塲否答稱並未在塲大令見陳身有血痕謂爾之行兇不問可知陳答稱小的身上並非血痕實有菜湯悮濺大令命公差騐視禀稱的係血痕遂判令收禁外監復向根和盤詰根和一味支吾因判令掌頰四十下與王分别收待質自新兩所秋樓等叱令退去一面飭差協同地保于二日内將阿炳獲案訊辦並查明秋樓家有無毁壞門窓之事○宋心香竊取徐阿木家衣服經徐拿獲約同張麻狗曹阿虎等兇毆致宋墮河身死其叔光華投縣禀報黃大令下鄉相騐將徐等帶回迭次研訊旣而交人保出此已列入報章矣前晚升堂覆訊二十一保五圖地保秦蘭泉馮琴齋投案候示光華訴稱小的係本邑人在鄉耕種姪子雖遭慘斃然年關在邇小的家中有事求大老爺將案詳銷可也徐供稱心香竊取小的家衣服拘獲後並未肆毆當卽釋去不知伊如何溺斃張由保人連曹父和尙交案研訊之下同供稱小的等並無帮兇情事大令令將徐曹張仍交原人保去聽候申詳核辦○豐泰小客棧主胡毛荳卽胡泰生偵知妻子許氏與已歇棧夥徐阿生有姦入房搜捕氏羞忿交加吞烟而斃徐亦情急自刎解送某醫院救治一面報請黃大令詣騐此已列諸本報前晚提徐研詰徐供稱小的向來小本營生後在豐泰棧爲夥有人誣指與胡妻犯姦以致被胡停歇一日胡來大呼捉姦小的情急取刀自刎且先一刻經過胡姊楊胡氏所開源豐客棧門前被楊胡氏拉進剪去髮辮叩求明察大令判令還所候示 
[英界公堂紀事]  
　　河南人劉崑山年二十五歲不知因何吞服洋烟倒臥王家庫馬路上巡捕見之舁送公廨蔡太守飲送某處西醫院救治○方玉梁扭錢春水至公堂訴稱向錢承包開河工程巳付押櫃洋銀延久不面請爲究追蔡太守諭候訊供核辦 
[法界捕房紀事]  
　　某甲專以行販爲生萍泊逢漂行蹤靡定前日在本邑西門外雇得某乙小車一輛囑送鋪蓋行李至太古碼頭欲附某輪船往鎭江等處車抵碼頭適當向晚乙見昏暗中人多於蟻乘間使同黨某内將鋪蓋携去甲冋之查問乙竟呶呶强辯舌利於刀甲無可如何　得呼巡捕到來將乙扭送大自鳴鐘捕房管押昨晨謝捕頭一再盤問乙無言可答供認情由捕頭遂飭包探帶往内處币贓○有某丁者好與芙蓉洞主繾綣以致項駝肩聳臉似靛靑近更失業無　衣食難繼每值飢寒交迫輙學爲掏摸生涯前日行經柤界中見某姓家門戶半開側　掩入竊取天然几上古銅香爐一座惘惘出門失主某姓適由外歸與之相植扣留究問搜獲眞贓遂將丁送交捕房押候解送公堂請究 
[竹報平安]  
　　昨日本館協振所承元愼號以洋銀五十元囑充賑款求保平安大君子博濟爲心不吝傾囊飲助一念之善天　鑒之行見百　駢臻千羊并至豈第平安兩字可劵以須哉特綴數言以鳴謝忱 
[上海北巿絲業會館籌賑公所接山東潘振聲先生來函照登]  
　　少欽蓮珊子眉子萱先生大善長大人閣下頃由利津回省接讀電示 
藉悉請中座先墊六竿想卽係前電二次由烟解未到之欵具徵俯念災區望賑情殷惟恐後時之至意表前同各友出省先查章　之胡家岸口門各莊因隄外各莊淤泥過深不能出入遂僅查隄裏一半卽接查濟陽灰壩桑家渡等處各村此數處村莊房屋一洗而空小米高梁顆粒不見從前有力之家一旦竟成貧窶是貧富幾同一律而猶留戀故土不忍遠離免支席棚藉以棲止一遇風雪卽啼飢號寒之聲盈於隄畔是以查戶亦不得過嚴因專查極重村莊濟陽不過數十恐覊時日遂約二友分查利津原擬專放决口之莊在濟陽起身時卽聞利津十月初内潮災甚重到彼當卽逕至肅神廟以下離利城已百數十里直至海邊屍骸亦已淹埋房屋冲壞之莊人民亦多逃散田地盡成鹻滷從此不能耕種詢之土人情形尤慘據云潮災爲數十年所未有災民淹死共有數十有南楊莊一家十六口新由城南遷去未及十日全家淹没無一脫者僅有一女新嫁爲女婿所留是以僅免其餘各家或二三口或七八口死傷雖多猶不如此之甚至於海邊割葦貧民及各處船戶約死三四百人最可憐者有五人見潮水陡來自知不免共用繩互相連縛以爲家屬尋屍之地孰知潮勢過猛有一人僅存其頭屍骸不見更有逃居蘆葦之堆隨浪捲去掛在船　之上望救無人種種慘死情形幾於筆不忍述現在淹死之人恤其家屬冲壞之莊加以撫卹款頗不少加以利津黃災更甚他處南岸王莊　與從前十四戶所開甚近地久沙壓每年祇收一季豆人民積困已深今又陡遭大水春旣無麥秋又無禾不特如左董各莊一片瓦礫難於存活卽房屋猶存者亦不免鳩形鵠面長跪乞憐不得不於次重之莊再挑極貧之戶是以原擬放二竿此時必須四竿章鄱庫半一萬濟揚規銀四千大約均可敷衍惟惠民原擬規銀一萬而勢處下游冲盡房屋之莊約有百餘南北王家合龍最晚現尙一片氷凌出入不易災民求草根麥苗亦不可得明歲麥秋亦難盼望災情旣苦核减爲難約計戶數至少亦短三竿是利惠兩處共短五千金利津業已放出惠民亦勢難中止不得已回至省城發電請帑倘蒙電允當卽遄行大約臘底方能竣事時近年底正窮黎難謀生活之時能多來一欵便可多救一方能早到一時例可早救一日尙望多多設法禱甚盼甚齊東與章鄰接壤其冲倒房屋之莊約有一二百村離口門二三十里黃流尙猛不特房屋冲盡卽衣服食物無一存者其困苦情形亦與章邱各莊相等均皆棲身無所餬口無資其餘隄裏各莊房屋早被水冲或爲官賑所遷或爲儀振所徙村莊雖在隄外田地早在河中現亦向有冲壞其困苦更難言狀七月初城爲水冲東西兩墻均皆無有大溜卽在城中南北殘隄亦多斷缺災民多徙居其上除城心尙存至高處數十家外其餘盡成瓦礫民無棲止餬口尤難明歲已定遷城往徙亦殊不易此縣似不可不辦頃佑翁至省與之相商渠又以開小清河築救命墩不能兼顧然歸弟辦至少亦須萬五千金方能敷衍尙祈多方集勸倘得有成望速賜電示以便惠民完後卽可接辦免致另起爐灶尤爲至禱山西歸綏等處災尙未退民情困苦不堪不知南中可能設法多籌有人前往否東少雨雪頗大明年旱蝗可免丹徒等處不知可得大雪殊深爲念肅泐布　敬請台安諸維垂照伏望德音愚小弟潘民表頓首再啓者正欲發書適接由齊東轉輾遞回第二號公函藉悉三批六千已到並承竭力于無可設法之中爲之設法東民感戴無旣餘詳前函兹不贅述肅泐再請德安更望玉覆愚小弟潘民表　首十一月二十八日 
[滇災助振]  
　　兹有新加坡紹興號經募不留姓名大善士樂助雲南水災賑濟規元銀五十兩正遠頒惠貺功德無涯當卽照匯去滇感　則不止災民也滇南駐滬商號謹啓 
[助賑誌]  
　　謹啓者敝堂奉尹幼珊仁翁交來伊弟尹海帆大善士有公賣走路欵分得洋七十二元移助山西急賑又奉徐礪靑大善士於十月朔爲始節省點心車費湊洋八元樂助亦歸山西項下又奉倪卿三仁翁交來勿藥齋大善士樂助順直賑洋四十元采芝閣大善士　　山東賑洋四十元保安堂大善士樂助徒陽助洋四十元先後祗領仰見取義以成仁節廉以養福培靈根以延壽救衆命而保安當厄之施同聲感禱心香一辦叩謝鴻慈上海六馬路仁濟善堂董事施善昌等謹誌 
[捐曩登]  
　　竊數局自咸子年創設至今五年於茲除詹以去者按籍而稽將及二千人矣無如偏災迭告樂善諸君勢難兼潁雖敝局竭有方　　　　　久遠而已茲　關道憲蕭觀察頒下今年秋冬兩季捐　十八元又蒙上海縣黃邑尊頒下今年秋冬兩季捐洋十八元拜領之餘實深欽感仰見慈祥在抱無善　　　　　　　卜獲報無　又承　君少梅五月起十二月止共交來月捐洋九元以襄善舉朱君樂善始終不懈熾昌定操右劵又承兒科名醫願雨田先生八月廿一助來詳 
　　　　　　　　利齊　　以資覩　令併　　　　　　　　　[  上洋平康里恆齊戒進　司董何季經雜锤供南等仝]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十八年十二月初三日京報全錄]  
宮門抄○諭旨一道錄前○東撫福奏逆犯妻子監禁已逾二十年請取保釋放摺○臺撫邵奏臺屬遭風雨情形摺○都察院懷　奏據實奏　聞摺○皖藩德奏報接印任事日期摺○十二月初三日兵部太常寺太僕寺廂黃旗值日宗人府引見五名兵部二十九名上虞備用處四名廂白滿五名廂紅蒙一名正藍滿十七名廂藍滿十七名兩翼二十名内務府二名 
中正殿二名○張仁黼假滿請安○曾樹椿謝授安徽鳳陽府知府恩○多歡請假十日○朱琛續假十日○三德續假二十日○掌儀司奏初六日祭奉先殿謨貝子行禮○召見軍機敬信洪鈞曾樹椿皇上明日辦事後至南海　皇太后前請安畢還宮○○尙書銜山東巡撫奴才福潤跪奏爲逆犯妻子監禁已逾二十年可否籲懇天恩俯准取保釋放恭摺具奏仰祈聖鑒事竊查同治八年山東荷澤縣人已革提督劉效忠卽劉占考由陜西解回原籍狂悖無忌當經升任撫臣丁寳楨遵旨將其正法並將辦理該家屬財産緣由附片具奏是年十一月二十二日内閣奏上諭前因劉典奏叅記名提督劉效忠在營滋事當經降旨將其革職並令解回山東原籍兹據丁寳楨奏稱已革提督劉效忠卽劉占考從前充當捕役繼由竊盜謀叛山東直河南邊境均遭茶毒招撫後調赴陜營又甚不安本分此次押解回籍所過沿途州縣信口謾駡每於派送人役輙以洋槍轟擊解至寍陽經該撫傳見訓諭猶敢出言無狀迨押至濟甯看管該革員猶復大肆咆哮不服管束其在濟甯寓中往來見面之人均係濮范鄆城水套一帶無賴人衆濮范各屬村莊自聞該革員回籍人心惶懼皆欲紛紛赴省控請誅殛等語該革員劉效忠以首亂受撫之人未加顯戮已屬法外施仁乃竟不知悔罪自新種種狂悖實屬狼子野心法難再宥丁寳楨已將該革員按律正法並應揭其罪出示曉諭所辦甚是劉效忠之弟已保副將劉占克前已隨同叛逆殘暴衆着着卽革職同其家屬人等牢固監禁其子已捐同知劉維清已捐主事劉維恒均着卽行革職永遠監禁不准釋放爲怙惡不悛者戒餘著照所請辦理該部知道欽此欽遵分飭濟陽歴城荷澤等州縣先後拿獲劉效忠之弟已革副將劉占克在濟寗州監禁劉效忠之妻劉侯氏次媳劉氏三子已革主事劉維恒及往來送信之劉占慈在荷澤縣監禁劉效忠之母劉郭氏次子已革同知劉維清在歴城縣監禁其被劉效忠裹搶逼脅之劉魏氏劉張氏劉馮氏三口　奏明分别遞籍結親完聚旋據各州縣禀報劉占克劉維垣劉占慈劉劉氏劉郭氏先後在監患病提禁病故騐訊擬議詳咨劉侯氏劉維清恭逢同治十三年十一月十五日恩旨曁光緒元年正月二十日恩詔接准部覆均不准查辦嗣劉侯氏在監患病報經前荷澤縣知縣凌壽柏騐明屬實因劉侯氏監禁由於夫連累不無可憫禀經丁寳楨批准取保飭令保人王景元保回調治屢查劉侯氏染患濕症歴久未全而王景元旋卽病故歴次恭逢恩詔均因劉侯氏等係逆犯家屬未經造册查辦十六年八月間劉侯氏病體稍瘥赴外就醫憶及劉效忠業已正法伊姑並子媳先後病故自顧年老多病乏人侍奉並誤會取保在外久未查傳還禁係遇赦援免劉維清亦可邀恩釋放冀養邁年並圖准添砌瑣碎情節卽以全爱受誅等詞遣抱晉京控經步軍統領衙門訊供咨解回東經前撫臣張曜行司訊明照例擬杖收贖並因其次子劉維清監禁已逾二十年係屬因親連累究與實犯叛逆有間且歴逢恩詔查辦永遠監禁及未定罪名匪犯均已得邀曠典該犯婦等未便獨令向隅可否量爲寛貸取保釋放抑仍監禁等情詳經張曜咨准部覆以查核原案情節本屬可憫准係該前撫奏奉諭旨監禁之犯未便據咨率准行令將從前監禁查辦各緣由詳細聲叙奏明辦理等因卽經奴才行司轉飭遵辦兹據按察使松林詳請具奏前來奴才伏查例内監候待質之犯係分别罪名有年分今劉侯氏　維清係劉效忠妻子劉效忠常日暗與套匪往來尙無謀叛顯迹該犯婦等因親連累並未擬定罪名與實犯叛逆例應緣坐者不同現監禁已逾二十年又無可待質且該家屬在監監病斃者已五名口若將劉侯氏劉維清終身覊禁老死囹圄情似可憫惟係前撫臣奏奉諭旨永遠監禁之犯可否籲懇　天恩俯准劉侯氏劉維清取具的保釋放出自鴻慈理合恭摺具陳伏乞皇上聖鑒訓示謹奏奉硃批刑部議奏欽此○○　品頂戴福建台灣巡撫臣邵友溓跪一奏爲台灣各屬復遭風雨情形恭摺仰祈聖鑒事竊本年六月二十八閏六月二十四等日台灣各屬先後遭被風雨情形業經臣於七月二十日恭摺馳奏並聲明台北府城於七月十六日辰刻起復遭狂風驟雨竟宵達旦城内城坍塌官民房屋不少各屬如何情形分别飭查在案旋經查明台北郡城内外各文武衙署營汛兵房較塲演武廳善後機器軍械鐵路各局以及祠宇橋梁官民廬舍均多遭風坍塌機器軍械壓捐藥庫淹没間有斃人口沿海各港船隻亦多冲擊沉溺此外如滬尾防營兵房炮臺水雷局基隆防營兵房煤局金砂厘局雙溪撫墾局皆同時倒塌基隆車路傾陷煤觔漂失其餘各屬據查報或並未同時遭風或風勢較小尙無妨礙正在批飭核辦間又據臺北府屬之淡水宜蘭臺灣府屬之新化臺南府屬之安平鳳山恒春等縣陸續禀報復於八月十九二十等日同時被風情形較重田園廬舍不無損傷宜蘭縣先於八月初五日驟遭大雨水積城鄉居民房屋以及考棚監獄圍墻均有冲坍之處兹據臺灣布政使唐景崧會同善後局詳請具奏前來臣查淡水宜蘭等縣疉遭風雨爲災小民困苦顚連實堪憫惻現經督飭司道籌撥銀兩飭屬擇尤撫恤毋任災黎失所一俟查明田禾有無受傷能否不成災歉及本年應徵新賦應否分别蠲緩赶緊具報核辦此外州縣有無同時被災一律確查辦理至坍塌各項工程應由臣察看工程情形酌量緩急核實估計分别籌欵興修除檄飭遵照外所有臺灣各屬復遭風雨情形謹會同閩浙總督臣譚鍾麟恭摺具奏伏乞　皇上聖鑒謹奏奉　 
硃批知道了卽着飭屬妥爲撫卹毋任失所欽此○○都宗院左都御史臣懷塔布等跪奏爲奏聞事據廣西京官翰林院編修鍾德祥等二十四人聯名公呈以已故前任廣西巡撫蘇鳳文官粤聲明平常至今輿論不洽公請據情代奏等情遣抱告陳興赴臣衙門呈遞等公同閱看查原呈内等恭閱邸抄廣西撫臣張聯桂奏稱據在籍紳士吏部主事雷祖迪等呈稱原任漕連總督前廣西巡撫蘇鳳文輿情愛戴至今追思不妄請援照前撫臣劉長佑成案公懇建祠報享並將功績　宣付史館等因讀之同深駭異查蘇鳳文由州縣起家升擢廣西巡撫至今談粤宦者以蘇鳳文爲貪婪之最輿情並不愛戴若使倖邀　曠典是以貪劣官員　然立傳則國史謂何再延年歲與例相符復建專祠祀典又謂何查吏部主事雷祖迪現在京供職並未在籍無端揑名入呈撫臣張聯桂漫不加察第憑一面揑造呈詞率行入奏謂順輿情蘇鳳文官粤至久確無功德之可言將國家褎忠酬庸之典不問賢否皆可飾奏邀求何以昭信史等語臣等查廣西撫臣張聯桂奏稱已故前任廣西巡撫蘇鳳文功績卓著將事蹟宣付史館立傳一摺業經奉旨著照所請該衙門知道欽此旋據吏部主事雷祖迪以揑名在籍爲故撫蘇鳳文呈請建詞立傳等因赴臣衙門聲明當經咨行廣西巡撫飭查在案兹據該省京官鍾德祥等聯名呈稱蘇鳳文聲名平常至今輿論不洽並臚陳各欵黏連印結呈請代奏等情核與張聯桂原奏大相徑庭事關表彰故撫功績輿論兩歧旣據該省京官聯名公呈臣等不敢壅於上聞謹抄錄原呈恭呈　御覽伏乞皇上聖鑒訓示謹奏奉旨已錄○○頭品頂戴安徽布政使奴才德壽跪奏爲恭報奴才抵皖接印任事日期叩謝天恩仰祈聖鑒事竊奴才欽奉恩命補授安徽布政使七月間遵旨到京仰蒙召見二次聖訓周詳莫名欽感陛辭後束裝起程取道天津航海南下於十月十六日行抵安徽省城奉督撫臣會札飭赴新任十七日准署藩司嵩崑將安徽布政使印信文卷委員移交前來遵卽恭設香案望闕叩頭謝恩祗領任事伏查皖省當江淮要地藩司爲財賦總樞綜核度支貴熟權乎緩急振興吏治宜善用夫激揚率屬先在於整躬養民以期其安業凡職司之庶務皆爲切近之要圖奴才駑鈍無能懼難勝任惟有恪遵訓誨勉竭愚誠隨時禀商督撫臣認眞經理實事求是以冀仰答高厚鴻慈於萬一再奴才經過江蘇安徽一帶雨暘應時二麥種齊地方民情悉臻安謐堪以上慰宸厪所有奴才抵皖接印任事日期並感激下忱理合繕摺叩謝　天恩伏乞皇上聖鑒謹奏奉硃批知道了欽此 
 
 

Page 10

 
 
[光緒十八年十二月初四日京報全錄]  
　　宮門抄○諭旨兩道錄前○發抄硃批四道○侍讀唐等奏已故廣西巡撫聲名惡劣輿情並不愛戴懇恩收回成命摺○東撫福奏擬照案裁汰登榮兩營水師仍挑留練軍一營以節餉糈摺○十二月初四日刑部都察院大理寺正黃旗值日無引見○繼公假滿請安○記名道宋春鰲謝恩○蔣式芬畢念承預備召見○額中堂續假二十日○桂公續假五日○召見軍機宋春鰲蔣式芬畢念承皇上明日卯正二刻至奉先殿壽皇行禮○發抄裕祿等奏新設圍場海廳康平縣請添設廪增各額奉硃批禮部議奏欽此○又候補令樊恭佩等署鐵嶺等令奉硃批吏部知道欽此○鹿傳霖奏已革巡撫馮譽驥遺愛在人請開復原官議卹奉硃批馮譽驥著開復原官毋庸議卹欽此○又請豁免榆林廣有倉民欠糧草奉硃批戶部知道單併發欽此○○日講起居注官翰林院侍讀臣唐景崇光錄寺少卿臣岑春煊刑科給事中臣唐椿森跪奏爲已故前任廣西撫臣聲名惡劣輿情並不愛戴據實直陳懇恩收回成命以昭信史而愼建祠恭摺仰祈聖鑒事竊於光緒十八年十月十二日恭閱邸抄廣西撫臣張聯桂奏稱在籍紳士吏部主事雷祖迪等呈稱原任漕運總督前任廣西巡撫臣蘇鳳文輿情愛戴至今追思不忘請援照前任撫臣劉長佑成案將事蹟宣付史館並陳明俟例限屆滿再行題請建祠奉硃批着照所請該衙門知道欽此我皇上表彰功績一聞臣下奏請無不立沛恩綸惟是有善必彰有惡必癉朝廷大法斷不容寛竊查本年陜甘督臣楊昌濬奏已故河州鎭總兵沈玉遂克復高州戰功不實經都察院左副都御史臣楊頤糾彈九月十二日恭讀上諭楊昌濬未能詳查確實率行具奏殊屬疎忽着父部察議嗣後各該督撫奏請賜卹之案務須查明實在戰功事蹟不得憑舊部呈報卽行臚陳入告致涉虚誣用副朝廷錄善勸功綜核名實之至意欽此仰見我皇上從諫如流但有虚誣卽時飭下核明更正臣等曷勝欽服今查得同鄉吏部主事雷祖迪在京供職並未在籍詢諸雷祖迪亦無爲故撫臣蘇鳳文呈請立傳建祠情事伏思國家曠典非可倖邀豈宜揑飾假名上凟天聽况所稱故撫臣蘇鳳文戰功亦多失實當咸豐二年全州被洪逆屠毁該州紳民懲前警後創立圑練在州城設總局擇鄉村設分局遇有宼患則總局傳調分局四應糧械齊備其時辦圑練得力者有武進士蔣子麟武生俞當驊廩生廖祖昌生員唐亨九等凡外匪竄擾州屬團練舍死力戰馬渡橋之役廖祖昌唐亨九均殁於陣地方官不理團練之事致廖祖昌唐亨九等竟被該故撫湮没不聞請卹前後賊撲州境堵禦皆團練之力該故撫於事後攘攫居功皆未據實禀報州民猶以爲恨咸豐四年洪逆早已由湘而鄂竄據金陵共所聞見乃謂四年内洪匪在州猖獗顯係不實又稱黃金亮等股來犯檄營官藩其泰内外夾擊擒斬渠魁查潘其泰卽投誠之潘七咸豐三四年　確係帶勇保衛南寗府城何以忽稱移剿全州咸豐五年石達開回竄桂林省城其枝犯撲犯全州得前順天府府尹臣蔣琦齡以桑梓患迫發急書致前湖南藩司文格轉禀前湖南撫臣駱秉章飭師援救乃遣蔣益禮等領兵赴粤該故撫雖亦有求援文禀豈得據爲已功此戰功之鋪張失實也又况該故撫聲名狼藉貪黷聞於道路請爲我皇上切實陳之一該故撫於全州任内以城防損缺營房坍壞令富紳唐光文出資修復告以工竣禀請給奬乃該紳捐修築銀三千餘兩該故撫掠美棲功以自行捐廉禀報唐光文捐輸欵項竟被湮没致令州民急公仗儀之情羣相沮憤一該故撫任全州時創造站籠濫刑斃命慘不忍觀該州人尙能道之　一髮逆竄擾全州楚軍入援該故撫勒派鄉民出穀助餉匿不上聞復禀請上憲照數給發盡入私囊肥已　一該故撫於藩司任内值甲子科文闈鄉試抽收闈費監生抽銀三兩生員抽銀一兩五錢致令寒士不能買卷入塲聚衆多人前往乞免該故撫堅執不惟幾至繳成事變　一該故撫於甲子科應試監生呈騐監照几京捐與外捐者雖經學巨鮑源深騐照錄科仍懸埤均　不准買參詢今照省捐銀兩另繳觀光士子多有向隅一時士心怨憤一候補道李均由佐雜起家詭僻無恥素善鑽營該故撫用爲厘金軍需等局總辦寄以心腹凡委補人員先向李均賄賂關說乃能委補李均攘公利而增私囊積資至數十萬該故撫之得賂尤多故當廣西亂離之後該故撫歴藩而撫家資充物至今猶稱富豪李均被叅有案一該故撫不禁私鑄錢法最釀成禍端致有同治十三年變換錢法慘殺多命一梧州府關扣抽經費一項比正稅爲重係知府陳瑞芝任梧州時因河路不靖商貨難通經商禀請添設水勇保護認輸經費資餉願議以平定之日裁撤乃平定之後水勇雖裁經費如故而梧州知府遂藉爲行賂之資疉經各商禀請裁撤該故撫並不批准　又該故撫戀賂病民之咎也一該故撫用候補道錫敬爲梧州厘金督辦所有司事簽役巡丁均由賂鬵二三年間司事積富至數萬金簽役巡丁各飽其欲其爲攘公利而而病商民可知司事簽役巡丁之須賂鬻由該故撫用錫敬始一廣西亂後民氣凋敝該故撫倚任親戚馮姓有馮舅老爺之名以缺之優次定賂之多寡貪風大肆民更不堪至今通省閭閻尙有餘憾僉謂廣西亂後之撫藩以該故撫爲貪汙之最迨補授漕運總督去粤之日所儲贓欵裝入酒甕纍纍雇湖南人在廣西當瓦匠者搬運碰破一甕白鏹墜出始知所裝是銀一時轟笑商民有無子無孫究竟爲誰作孽之語謹就臣等所聞見者上陳實則該故撫劣跡尙不止此查原奏稱該故撫平生功績以在全州爲最著粤民感戀亦惟全州爲最深而全州之輿論如此厥後擢任撫藩任人不善行政多乖臣等籍廣西知之最悉故撫臣劉長佑遺愛在人粤民情殷尸祝出於至誠該故撫劣跡昭彰羣情怨恨倘使猶存人世當愧對粤中人士豈能受一字棗榮千秋爼豆乎臣等爲愼重立傳建祠俾存直道而服人心起見是否有當恭摺具奏伏乞皇上聖鑒訓示謹奏　○○尙書銜山東巡撫奴才福潤跪奏爲擬照案裁汰登榮兩營水師仍挑留練軍一營以節餉糈恭摺仰祈聖鑒事竊查東省於同治十二年攺設登榮水師派員赴粤製造師船十四號分駐登州榮城額設戰兵七百名守兵一百名光緒六年經大學士北洋大臣直總督臣李鴻章奏調師船十號挑選戰兵三百六名分配掽快各船同往旅順遣用祇賸師船四號八年間經前撫臣任道鎔奏明將調往旅順之戰兵如數另募足額撥出戰兵二百名仍管駕師船專司巡緝下餘戰兵五百名作爲登榮練軍水陸兼操尙有守兵一百名照舊分駐天橋口膠州兩汛巡防十一年前撫臣陳士杰因登榮師船僅賸四號船本不大船身亦舊更難得力惟該營戰兵餉糈本較别營爲優歴年認眞操練槍砲陣法均極嫻熟若將各兵一律遣散未免可惜曾於裁兵節餉案内奏請將登榮兩營水師官弁並在船之戰兵二百名汛地守兵一百名同師船四號全行裁汰挑留戰兵五百名作爲練軍駐紥烟臺認眞操練以資巡防嗣經戶兵二部議准並聲明水師全行裁汰雖經議准而登榮汛地海面港　紛歧緝捕巡防最關緊要現值海軍創始能否兼顧無從懸度或俟海軍辦有成效再行一律遣撤應令詳細體察情形隨時奏明辦理等因奏奉諭旨依議欽此欽遵轉行暫緩裁撤各在案現在閱時又屆七年所賸師船四號昌經滿限𡮦朽不堪修理近年出洋護漕均援舊章雇用民船而北洋海軍規模大具烟臺附近之威海旅順皆成重鎭登榮兩管水師並無船隻幾成虚設奴才再四體察情形自應照案及時裁汰以節餉糈仍挑留戰兵吾百名作爲練軍駐防烟臺水陸兼操海運漕船過境之時照舊雇用民船於練軍内配駕兵丁出洋巡護練軍營制餉糈業經前撫臣陳士杰酌擬奏准部覆毋庸另議其餘官弁戰守兵丁全行裁撤所裁員弁如自願改歸陸路者仍留東省遇有陸路缺出按照原品儘先酌補如願歸水師者由奴才隨時咨送北洋大臣量材器使免致人才廢棄節省餉糈統歸入裁兵節餉案内按年造報除咨戶兵二部查照外所有擬照案裁汰登榮兩營水師仍酌留戰兵作爲練軍緣由理合恭摺具陳伏乞皇上聖鑒訓示謹奏奉硃批該部知道欽此 
 
