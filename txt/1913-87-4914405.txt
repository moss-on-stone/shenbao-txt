# 1913 - 87 - 4914405

 

Page 1

 
 
   
 
 

Page 2

 
 
時評 
[時局談（十）（八）（無名）]  
　　臨時政府期内政府之放棄責任已彰明較著矣臨時議會期内議會之放棄責任又彰明較著矣夫臨時云者一切未曾規備百端待以佈置所謂青黄不接之交也其時期若何緊要然而爲之政府爲之議會者一若國土之有甌脫焉百事擱置而不舉此則不得不爲臨時中人羞也 
　　臨時政府幾及一年此一年之中所力行者何事大借款何如未成也蒙事何如不了也藏事何如不可言也統一何如反抗時聞也軍事何如兵變未已也治安何如匪徒遍地也政府每謂事權狹小爲議會所牽制然以上諸端皆狹小之權限以内也然而政府不盡力是誠所謂政府之放棄也 
　　臨時之參議院亦幾及一年此一年中所爲者何事前半期之急急以爭者國務院之同意及至國務院一倒再倒而齗齗於黨爭自衆議院之選舉起而各鳥獸散至每欲開會而不得夫議會之所重者决議也非執行也今議會中人每以不得執行爲恨而欲訂議會内閣是以議會之權爲未足也不知議會開會非議會權限内事乎然而議會不能事是又所謂議會之放棄也 
　　政府放棄如是議會放棄如是而猶日與人爭曰權也權也嗚呼羞矣 
[命令]  
　　三月十五日臨時大總統命令茲制定地方行政官公服令公布之此令 
　　國務總理内務總長趙秉鈞呈稱據廣東都督兼署民政長胡漢民呈請任命周之貞爲廣東水上警察廳長應照准此 
令 
　　外交總長陸徵祥呈請任命江華本爲僉事應照准此令 
　　陸軍總長祺瑞呈核覆廂白旗漢軍都統擬以全茂補印務章京如齡補公中佐領增順保章均補驍騎校請予准補等語應照准此令 
[專電]  
　　北京電英人伯學斯代表某團願貸二千二百萬鎊周總長頗託英使居間英使答稱英國宗旨仍願六國團繼續進行表示拒絶之意 
　　北京電前外交次長顔惠慶據日使交涉以小呂宋華僑戴金華陳益三康春景黄金釐梁廣文祁榮倡議抵制日貨卽電楊領事轉該處都督遞解袁總統接該處華僑電始悉深不謂然 
　　北京電燈巿口熙貝勒家聚賭被警兵捕獲百餘名 
　　北京電庫倫又借俄二百萬盧布以烏科等處通商獨占權相酬 
　　北京電交通部請飭蘇督派兵保護浦口車站 
　　北京電趙從蕃决意赴任會其同鄕議解决贛事 
　　南昌電省議會電京反對中央簡趙從蕃爲民政長卽行軍民分治並電趙勿來 
　　南京電程都督應省長現通令軍餉官俸及一切經費均用中國交通兩銀行鈔票 
　　南京電都督府軍務司長現委任許翊武接充軍務科長宋式驫接充 
　　南京電省議會不承認用諮議局章程昨已開會議决另行議訂章程 
[特約路透電]  
　　奉天電長春華人將相率抵制該處三井洋行不與交易因華人對於日本警局最近辦理豆業某華商違背合同一案多不满意之故現悉上星期三井洋行購入黄豆一宗業已繳欵並未收到貨物豆商之行設在日本租界聞該行所用夥友因此卽被拘去七人長春道與中國商會曾請將人交還並未辦到據華人云七人中有一老者已斃於拘留所中外間傳說之盛蓋原于此 
　　武昌電今日（十六）黎副總統以獎牌遍贈紅十字會華洋辦事人員假美國敎會所設之醫院行禮參列者甚衆中有外人約二百名與頗有勢力之華人多名黎副總統因紅十字會各辦事員迭著勞勩極形感佩 
[譯電]  
　　布京電巴爾幹各邦答覆列强之文已承認調和之議惟提出要求條件數欵（一）自洛杜斯托畫線至瑪拉特拉海角以爲土國歐洲界線界線以西之地除茄里帕里外悉須割讓各邦亞得里亞那堡及斯克太里二城均在其内（二）割讓愛琴海諸島（三）割讓克里特島（四）賠償兵費其數於切實媾和時再定此事須由各邦與議並賠償私人損失（五）各邦有與土國訂約解决商業及待遇各邦寓土人民並關於宗敎國家各問題之權利（六）媾和之際照常交戰 
　　土京電據土耳其各報宣稱巴爾幹各邦提出之媾和新條件土國礙難承認苟如所言則寧願續戰土政府已與國會磋商卽撥英金十萬磅以充戰費並於六月間續撥英金十萬磅　　希京電土耳其巡洋艦哈米地號駛入亞得海轟擊希臘輪運塞兵之汽船五艘燒着二艘轟沉一艘其除二艘載有希兵塞兵爲砲彈所中死水手四名 
　　柏林電亞得里亞那堡之戍軍待援甚急城内軍需行將告罄且河水氾濫病者甚衆 
　　倫敦電據每日電聞載稱英政府决議卽行擴張飛行艇隊大約尙將設一飛船部立部長一員專理飛行事宜 
　　倫敦電據泰晤士報宣稱海軍大臣提出之豫算僅擬添造戰艦五艘此實絶大之乖悞設鈕西蘭或巫來由所造之戰艦能留内國海面以聽遣用則此議始合時宜云 
要聞一 
[六國借欵合同譯文（續昨）]  
　　第六欵鹽務未經整頓以前自借欵簽押後第一月起由直隸山東河南江蘇諸省每月按照本合同附表所訂數目日期前十四天將應允此項借欵需用之欵交與銀行等上開各省廳付之欵卽以各該省國稅儘先爲抵由中國政府將上開各省按照本合同應盡之義務已由各省正當官員正式承認之證據示明銀行等俟逾一年後鹽課收入足敷清理現以鹽課抵付之各債務及此次借欵且有盈餘足敷交付此次借欵半年之利息時則所開各省每月應交之欵可暫止交付而卽以鹽課收入充此項借欵之用俟鹽課收入接連三年能满上定之數目則上開各省之羲務始可最後免除 
　　第七欵此項借欵准銀行等按總額數目發售金磅債票與承購之人其儥票每張數目由銀行等斟酌定奪債票式樣文字由銀行等與財政部或中國駐倫敦柏林巴黎華盛頓聖彼德堡及東京公使核定此項債票由銀行等刋印费由中國政府擔認並將財政總長簽名字樣及中國政府之關防均摹印於上以省親自一一簽押未發售債票以前可聽憑銀行等請中國駐倫敦或柏林或巴黎或華盛頓或聖彼德堡或東京公使逐張蓋印並其簽名字樣加印於上以爲中國政府允准及承認發准此項債票之憑證銀行等之駐倫敦柏林巴黎鈕約聖彼德堡及東京之代表亦須在債票上加簽以證其爲發售債票經理人　　第八欵此項借欵週年利息按票面本金虚數百分之五零半計算每半年一次由中國政府交與銀行等或其指定之經理人發與執債票人之持有正當息票者該息票應以金磅給付或理告白内所載以馬克法郎美國金圓羅卜或日圓合成金磅該利息自借欵發售之日起算 
　　第九欵此項借欵期限定爲五十年自發行借欵之日期後第十六年始還本每年應付還之數以百分之九九七四九三償債準備金卽英金二九四三七三　三　四交付該欵應由中國政府按本合同附表開列數目每次於應交付之日期前十四天交付 
　　自發行借欵之日起至第十五年後無諭何時若中國政府欲照價贖回或變易未到期之借欵則應於六個月之前用函知會銀行等由其於借欵招帖内規定之拈　日期實行否則須與銀行等另行商訂辦法一俟借欵全敷還清本合同卽時作廢 
　　第十欵此項借欵之本利每月應由財政部按照本合同附表所訂數目日期前十四天在上海以規元或新國幣（一俟此項國幣行有實效）足敷在歐美或日本交還金磅之數均分惟中國政府遇有金欸實在存於歐美洲或日本並非爲還此欵而匯去者亦可於到期前十四天在歐美洲或日本用以付還到期之本利中國政府每月所交抵付利息之欵未付執債票人以前由銀行等按週年三釐付還利息每年付還借欵之本利銀行等於每百兩計收銀二錢五分作爲經理费用該欵按照本合同之附表每半年交付一次 
　　第十一欵所有借欵招帖以及付利還本一切詳細辦法未經本合同詳細載明者由銀行等會商中國駐倫敦柏林巴黎華盛頓聖彼德堡及東京公使核訂茲允准銀行等於本合同簽押後將招帖從速分發由中國政府飭知駐上開各國京城之公使遇有應會同辦理之事件與銀行等恊同酌辦並簽押此項借欵招帖 
　　第十二欵所有此借欵之債票息票以及收付各欵在借欵期内不納中國各樣釐稅（未完） 
[民國二年之外交談]  
　　近日外交消息從各方面探查類皆凶多吉少於是有傳爲甚驚奇之新聞頗足促吾人之反省茲就實際上列强最近對我之態度如左 
　　英吉利英國於吾國外交向占首席該公使朱爾典熟悉吾國國勢深信袁大總統堪任保持中國之責當共和宣布時朱君首先往賀以盡友誼於大小借欵多所調停向使吾國無數次内閣倒易及各地方不靖之事則英國亦未嘗不欲首先承認乃吾國内部事事不足副友邦之希望及外蒙獨立某國着着内侵實有影響於英在西藏之勢力英旣不甘自退讓西藏風雲遂釀爲外蒙第二而安徽鴉片事件片馬交涉未免牽動兩國邦交然此猶謂國際上事也乃近日窺吾内部暗潮將亦有南北分裂之虞朱君亦不能無所疑慮前曾有四國上陳密議之說内容固無從探悉要以現勢而言英俄確有接近消息因俄法素洽故英俄法三國實相因而有聨合之態度此英之對我大略也 
　　日本自我國共和宣布後日公使伊集院君雖未免於外交體面有未圓满之處然於大總統尙能推誠相待伊集院返國復來實一變爲和緩態度自加於 
 
 
 

Page 3

 
 
四國借欵後事事參與於外交團未嘗實行無理要挾迨至蒙藏事起日本於關满一帶不免時添重兵是其深有圖於我者然極力聲明與俄英並無結約等事確否尙不可知然桂太郎西遊與俄相會晤後歸國組織軍人政治内閣近雖被國民攻擊推倒而繼其後者又爲海軍山本氏是否對我政策别具深心殊不可測蓋一則當視我正式政府成立及關於蒙藏事件如何歸結並視英俄對我態度如何然後可確言其所以也 
　　法蘭西法以國勢不及諸列强且係共和政體對我亦頗持和緩態度惟自外蒙問題及巴爾幹問題發生因與俄有經濟上深密之關係遂不免於大借欵横生阻礙然亦確於實際上有難爲轉移之情實不能祇爲一方面着想近以我國内訌暗潮前途殊難預測亦不免思效他國强辭奪理廣州灣係法屬地不得照租借看待一節曾强陸外交總長嚴重交涉在案是否不致溢出範圍要亦以吾國大局爲定奪最近其新任大總統履任曾聲言吾國選舉總統如果得人法當首先承認又徧贈各友邦徽章並贈我大總統愼安德力徽章以敦中法邦交卽此可推測中法兩國之前途也　　俄羅斯俄素以狡猾外交著名其在吾國所强占之勢力率未折一兵一刃茲復用其故智乘我内閣不鞏固之時嗾使庫倫獨立並聯英聯法牽連我對外外交及借欵等事其狡猾手段不一而足更復藉口要索賠欵故意挑剔惡感大總統極以顧全中俄邦交爲懹不肯輕啓釁端奈迄今尙無眞實和平希望然在俄實半屬威嚇行爲其對外如巴爾幹问題已與列强勢不相容其内部又屢生變亂實有應接不睱之勢卽使俄終不我屈我如能内而鞏固國力外而聯合邦交尙不難大伸公道然此目的實未易逹到也 
[甘肅現狀紀]  
　　甘肅地方遠處西陲宗敎紛歧種類龐雜人民乏政治上之觀念官吏仍肆其舊日之淫威今雖號稱共和其實黑暗之幕尙未揭開故内訌愈演愈激茲將近日情形錄左 
　　（一）趙馬之關係現任都督趙惟熙本前清時官僚派中以能員著稱者實則優柔寡斷識見淺近一切事情必諮之於武士馬安良方敢定奪名雖都督實不過馬安良之傀儡近日則與馬迭生意見暗閧甚烈故措施益形乖謬也 
（二）馬元璋固原州有馬元創新回敎名者汗來耶專與舊敎虎弗耶爲敵此疆彼界各立門户不通婚姻不許往還大有老死不相往來之槪馬安良曾電致袁總統略謂馬元璋創立此敎大有帝制自爲之心及今不設法禁阻若任其蔓延將來其禍正恐比庫偷哲布遵丹巴爲尤烈袁總統甚爲動容遂商之於前蒙藏事務局長姚錫光令其物色相當人才前往宣慰姚遂薦五族聯合會回族代表金掄元）按金某在前清時與桂春互相結納因而致富故與馬元璋相交甚契）前往固原親見馬元璋向其宣慰解釋共和之眞意當金路經潼關時毅軍長官米占元强迫金及其從者剪髮金某以蒙藏事務局路證示米米更有所藉口謂旣係共和官吏尤不能存留此髮金亦無言及至固原馬元璋一見大發雷霆云爾祖若父受大清帝所育今爾等擅改制度你們都是受人愚弄了金見事不佳立卽改口說大總統之意仍要請君出頭幫忙馬厲聲嚇金曰若順口胡道立卽處斬金請求益堅馬遂命左右斬金左右以曾受金之恩惠故羣起央求遂免金遂逃回此卽中央派遣宣慰之結果也 
　　（三）馬安良袁總統命姚錫光派人到蘭州與馬安良握手後姚卽派回敎人丁繼周君）丁曾在哈爾濱東陲報充記者熟悉俄國情形）前往蘭州將意見逹於馬安良馬立卽召集全部軍隊之將校於蘭州南門外之湖南會館宣布一律入國民黨各將校皆立卽剪髮加入黨籍次日接京信知袁總統未入黨籍一般重要官吏皆係共和黨員馬大詫復邀請丁君及其全部將校一律齊集湖南會館宣告脫國民黨而入共和黨同時遂舉馬安良爲會長丁爲副會長自茲以後軍人戕害黨員之患可少息矣　　（四）軍隊之内幕甘肅軍隊分三大類（甲派）係庚子拳匪事件發生時董福祥甘軍舊部也一般將佐多阿爾泰山一帶土著今尙翖頂輝煌共和名詞尙未夢見此派軍隊歸寗夏鎭馬福祥統之）乙派（爲革命起義時升允在凉州寗夏甘州一帶臨時號召之軍隊專爲抗拒南軍之用者伍中多健兒馬安良統之軍士回敎人居八九敎育程度不問可知（丙派）爲甘督趙惟熙維持自己地位而設共有五十餘營此派多係漢人與回敎人亦不相水乳 
　　（五）軍隊之配置自軍事告急中央促甘肅設防後趙督遂飭馬晉祥馬安良馬福祥分飭軍隊擇要駐紥各軍隊之地點如下甯夏馬安良軍隊十營步馬炮西甯馬福祥軍十五營馬安良五營步馬凉州馬福祥十營甘州府馬安良十五營肅州二十營何軍未詳嘉峪關内外趙督馬安良馬福祥三項陸軍共有八團師以上之人數 
　　（六）軍隊之餉項甘肅爲被恊省分自軍興以來湖南北兩省卽未能照數滙解趙督與馬安良因情面上之關係彼此不肯擔承解散兵隊之責是以迄今該省共有兵隊一百五十營除依賴中央以借欵爲生活外並無挹注之方 
[湘省戒嚴紀]  
　　湘省三次革命之風潮情形迭誌前報自飛翰水師中營哨長李勇三正法後其統領易棠齡因無可推卸遂於都督前自認有知情不報之罪並稱該黨屢次會議多主張放火搶刧渠一人極力阴止其功罪亦有可以相抵之處都督遂將易棠齡暫交機關鎗營看管一面電請中央請示辦法易棠齡又稱已經正法之李勇三所供易金森冷德元王玉生三名同爲臨時指揮其中惟王玉生勢力較大領有黨徒三千餘人並將其歷史約略陳述譚都督遂卽加懸賞格略謂此次痞徒造謡生事業已拿獲首要處决在案茲查尙有漏綱要犯一名原名王豫生後改名王豫號玉生祁陽人身高無鬚面長削目近視年三十餘歲前充湖北工防營隨營學生旋充湖南兵目學生現充雷祖殿體育社職員如有能將該犯拿獲送案者賞洋二千元知蹝報信因而拿獲者賞洋一千元聞王玉生早已遠颺故至今尙未弋獲 
　　當鹽政處被刦槍枝之夜旋有亂黨至湖南銀行報告謂今夜我等起事有人來銀行把守爾等切勿誤會亦無庸驚疑言畢而去銀行總理卽赴都督府報告並請兵駐防隨卽轉回行中將頭門關閉先飭本行衞兵各持鎗械排列前棟屋頂以防不測迨三更時都督已派兵來行該行誤以爲亂黨已至即在屋頂詢問據稱爲都督府派來當用電話問明屬實始敢開門然終夜並無變動譚都督以此次造謡生事往往以連動軍隊爲詞昨已令行各軍官及巡警廰傳諭所部官兵如有匪徒潛往各軍隊假託名義聯合運動者准由各兵士登時舉發綑送本府或司令部以憑懲辦定將舉發之人從優給奬銀一千元以遏亂萌 
　　都督又以此次風潮甚劇而連日以來尙能維持現狀者良由各城防營及沿街巡行各軍隊加意嚴防晝夜不息亟應酌予犒勞已飭本府庶務員備辦牛酒分送各營祇領以慰軍心 
　　都督以現在風潮雖事平息而防範不可不嚴省城兵力甚單不敷分布特令行軍事廳迅將第一區派駐湘潭醴陵等處之守備隊抽調回省以資防守 
　　巡警廳昨奉都督令開省垣城廂内外無讑何等人民非先報明該廳許可不得私行開會集議違者立卽解散如敢抗拒卽行拿解本府究辦 
[雜評一（無名）]  
　　周總長之失策英公使者曾與六國借欵團交涉者也今六國借欵不成而欲使英公使居間以借英人之欵英公使卽願意亦豈能對於其外之六國乎况乎英公使已有其餘借欵英政府不與擔保之言耶中國交涉之無能每多類此 
　　江西之民政長異哉江西之民政長也江西之軍民分治江西都督請之中央任命汪瑞闓而江西之都督部下反對王上將乃往江西調停中央之易汪而趙乃王上將請之王上將謂江西人實歡趙今江西議會又反對中央卽無所謂威信將置王上將於何地耶 
　　更正昨日評語第一條首二語借欵之期則金價漲還債之期时金價落實係借債之期則金價落還債之期則金價漲之誤合卽更正 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[法律維持會公布許世英罪狀]  
　　三月十日天津新春秋報登載法律維持會所公布司法總長許世英罪狀一件轉錄如左司法總長許世英一卑鄙至極之人在前清時尙不能容民國肇興用此蟊賊實爲吾國之污點茲錄其種種劣跡種種違法事實如下願與吾國民共棄之 
　　（一）許世英本一巿井小人在前清時奔走李國杰之門與黎宗嶽等稱爲李門四金剛厥後認李國杰爲老師又認徐世昌張錫鑾爲義父遂得徐世昌帶赴奉天爲高等廳長 
　　（一）許世英旣至奉結黨貪賄無惡不作其死黨王家儉童益臨汪守珍程際元均朋比爲奸公行賄賂許世英之妾與程際元之妻因通賄事曾在奉天地方廳被控有案可查 
　　（一）許世英自徐世昌去任後錫良聞其劣跡將劾之乃　緣出洋調查監獄回國後又在錫良處求張錫鑾疏通遂得回任趙爾巽調奉天以精明著許世英懼遂將奉天高等廳焚燬揑報失愼 
　　（一）趙爾巽到任後查得其情將逐之乃託病去交代虧空三千餘兩託汪守珍彌補汪守珍復虧空託程際元彌補汪守珍現任次長賄賂之力也 
　　（一）京師陳葵香一案許世英是日先往聞步署往拿遂先脫逃蓋許世英在陳處私一婦人與陳宦吃醋由陳宦告諸步署致演被逮惡劇 
　　（一）天津飛雲閣妓女桂紅被許世英姦宿受孕世英原說聘娶後負約桂紅不允世英月給以三百元現在桂紅分娩世英不給銀元將起訴 
　　（一）法官在任無故不許轉職載在約法許世英以解散改組爲名朝下一令飭解散夕上一呈請任命違背約法任用私人較專制時尤無忌憚現因臨時政府將解散通令全國改組（此事奉天已發起反對）以遂其一網打盡之意 
　　（一）法律非經議會議决大總統公布不生效力許世英擅制法律槪以命令如律師法新律施行法訴訟法皆完全法規也乃於命令託爲章程託爲施行細則其侮弄藐視立法機關如此 
　　（一）新法未經發生舊法當然有效許世英於新法院編制法未頒以前擅定法官資格妄發命令各省法官質問皆置之不覆其私擅恣妄如此 
　　（一）法律未經規定無論何種行爲皆不爲罪新法頒行以後舊法廢止許世英因嗎啡罪私鹽罪新律皆未規定擅發命令中外資爲笑柄 
　　以上各欵皆許世英貪劣實跡其餘命令相牴觸命令與法律相牴觸者擢髪難數民國任此敗類總長司法嗚呼吾民苦矣法律維持會謹訴 
[譚阧天夾帶烟土風潮未了]  
　　烟伶譚鑫培在崇文門稅局索回煙具烟土之風潮現已愈激愈烈日前在衆集議以此端一開烟禁從此破壤卽使檢察廳提起公訴譚鑫培固有應得之罪而違法狥情之人員亦須處以五等有期徒刑故不願爲人受過視察員高果昨已具呈辭職正辦阮忠植副辦聶寳琛繼之其餘庶務員陶仁榮文牘員張朗洋務員劉崙以及其他視察員並錄事書記均全體辭職局長陸天池君聞之以總局總辦丁孔章襄辦枈逹成辦事荒謬當飭令分别申斥記過以平衆怒一面别請李君親到前門稅局勸慰衆以平日對於陸局長感情極好明知局長其中有不得已之苦衷决非以辭職要挾不過譚鑫培烟具烟土旣已發還嗣後對於他人夾帶煙土不能認眞查騐是以全體宣言非將譚之烟具烟土索回照章送審判廳罰辦不可且慮以後丁總辦樂襄辦與分局結成仇讐將來不免挾嫌遇事吹求必須局長宣布嗣後丁樂兩人不能無故傾軋同人卽可和平了結至於分局各員在辭職原呈未批准以前仍以公事爲前提必俟接手人員派定衆始解散以免貽誤云目下陸局長如何處置尙不可知惟聞丁樂兩人現向譚鑫培獻策不承認所帶係烟土謂係首飾盒以爲卸過之計又聞財政總長周學熙仍極力袒護譚鑫培謂崇文門只能收稅不能查土未免多事紛紛擾擾不知若何了結也 
[鐡太太殺婢案之發覺]  
　　庽居北京西城某處之住户鐵麟氏性暴虐年二十餘卽孀居家中一切事務均委之於家丁及看墳地人劉姓鐵氏本一富族家中蓄有二婢一名如意一名高胖鐵麟氏相待極殘忍稍一拂意卽用毒刑拷打體無完膚家中人數見不鮮亦不以爲怪也去歲如意又遭毒打當晚以暴疾卒外間議讑多疑其内有情節因不涉已事遂不過問向來鐵麟氏於二婢中其虐待高胖更甚於如意自如意死後高胖異常恐懼惟恐禍之及已惟鐵麟氏自如意死後待高胖略加顔色久之見人命重案卽此輕輕了結因卽舊病復發每日用毒刑拷打高胖終日不休高胖乃乘間由後門逸出逸出後卽往檢察廳起訴謂主母種種虐待並用毒刑將如意打死當夜與看墳人劉某商議用刀將屍身剖解次早藏在鋪蓋捲内聲言上墳連出城外暗中掩埋等語檢察廳因人命重案即刻傳鐵麟氏一干人證到案詎意風聲露洩鐵麟氏已與看墳人等紛紛逃匿旋由他處遷避於天津租界檢察廳因鐵麟氏在逃遂將其服役車夫人等一併解獲詢問鐵麟氏是否平日毒打婢女衆供事實有之又詢如意身死事衆供以瘟疾暴卒又詢車夫於某月某日鐵麟氏是否上墳車上帶有鋪蓋捲否車夫供有又詢鐵麟氏歸後是否仍將鋪蓋捲帶回車夫供不曾並謂當日鐵麟氏到墳地後並未上墳祭掃少坐片刻卽匆促歸家其看墳人於次早始歸檢察廳見此等供詞知高胖所告之事並非誣告一面行文天津租界與公使交涉拿人一面將鐵麟氏之内姪傳到連訽數次聞鐵麟氏在天津曾與伊内姪一信中有如堂上詢问虐待高胖之事不妨承認若詢如意之事須要隱瞒等語伊内姪接此信後屢經堂上嚴詞詰問遂將此信呈出案内之眞情遂已躍躍於紙上矣鐵麟氏知在天津仍不穩乃潛回京師經檢察廳屢次來傳託言有病上月某日檢察廳協同醫生前往門丁告以有病檢察廳言此官事有病亦須面見門丁又謂病已略愈今日出門未歸又經再四追問言晚問一定歸家檢察廳遂通知巡警等將鐵宅前後圍住所有人役許入不許出晚間鐵麟氏歸家遂被拿獲拿獲後屢次詢問均不承認謂高胖粗笨異常偶爾責打事或有之至詢及如意之事則謂已於去年患瘟症死詢及藥方及殃榜均不能對但言時久遺失不知所在且反詰問官謂難道謀死不成问官以高胖原告語爲之背誦鐵麟氏索閱憑據問官乃出鐵麟氏手函始伏首無詞惟仍不供認刻下已將鐵麟氏看押派人往烟台下文捉拿劉某聞劉某從京逃至烟台後知消急緊急又由烟台遁往上海矣 
[汴省會反對諮議局章程記]  
　　二月廿八號上午九鐘省議會開全體委員會主席請討讑本議會法可否遵大總統命令參照前清諮議局章程修定許議員思黄謂前清已滅則前清諮議局章程亦當然消滅不過現在有大總統命令謂各省議會法應根據前清諮議局章程制定如有與民國相牴觸者則修改之其意在求各省議會法之一致不知前清諮議局與現在省議會性質逈不相同前清以督撫監督諮議局現在以省議會監督都督二者適相反對何能根據諮議局章程以制定本議會法據本員意見制定本議會法只可照臨時省議會法修正萬不可照前清諮議局章程修正也楊議員漢光亦主張修正臨時省議會法楊議員允升則謂現在爲統一國家各省議會如無一定標準自由制定省議會法必不能劃一主席云議會法爲議會活動之根本制定之初應異常鄭重請大家討讑可否遵照大總統命令於是各議員議論不一謂本會爲立法機關制定本議會法應採用何項法律章程本會有自由之權决不受大總統命令之拘束者有謂制定本議會法如不遵照大總統命令將來各省議會决不能一致其結果必失國家統一之精神者又有謂一面按照臨時省議會法修正一面通電各省詢問各省議會法究應根據何項法律章程其中主張最力者不外兩派一派主張照臨時省議會法修正一派主張照諮議局章程修正其主張照臨時省議會法修正者則謂臨時省議會法雖不盡完善而於民國國體相合大總統不能以命令代法律强令修改諮議局章程其主張照諮議局章程修正者則謂命令雖不能代法律當過渡時代命令與法律亦有同一之效力大總統所以命令各省議會參照諮議局章程制定省議會法者其目的在求各省之一致如照臨時省議會法修正各省均無一定標準將來各省議會法必不能同一適足爲各省獨立之遵綫而失國家統一之精神共後表决從臨時省議會法修改者多數遂於翌日大會通過擬定電稿分致各省請其同意於三月一號拍發電文如下各省省議會鑒省議會暫行條例未頒布前大總統命令係暫用前清諮議局章程其中與民國國體牴觸者甚多敝會擬就臨時省議會法略加修改暫行適用是否同意盼復汴議會東 
[荊天棘地之八閩觀]  
　　興化之匪興匪黄濓擾亂治安爲日已久近日官軍雖稍獲勝仗然兵力單薄祇足以鎭制一方故孫旅長葆榕電請都督速行添派營隊借用兵艦迨兵艦到莆後羣匪潛逃本月三號經官軍圍攻西南各鄕拿獲藥子若干箱洋槍一百十一枝并購獲匪徙多名各鄕始稍安靖不然該匪明雖投誠暗仍徐圖對抗果能循此以進則餘匪不日可盡矣茲將孫都督張省長致大總統國務院内務部兩電附錄於下（一）江電敬悉剷除煙苗關係重大道仁連日正在電傳孫旅長嚴厲進行勿稍鬆勁現得該旅長來電報告據稱軍隊甫到該地稍爲休息分作兩種辦法在僊遊一方面專意㧞苗無須多帶軍隊在莆田一方面剿匪拔苗雙方並進非厚集兵力不可隨於午後在府城拔隊中途遇大股匪交戰數時斃匪百餘獲械頗夥匪首黄濓棄馬而逃趁此機勢亟須添派防營接濟子彈以平羣醜而竟全功等由道仁得電之後立卽調集勁旅配足鎗彈尅日專輸運往按所報情形剿平賊匪剷苗自絶似無疑義現旣獲勝仗匪膽已寒一氣呵成端在此舉謹先電復一俟該旅長續有報告再以奉聞（二）昨午微電諒邀鑒察現續得孫旅長葆榕郵寄報告書據稱忠門莆禧一帶爲匪之根據地不先擊退匪黨則拔苗無從入手若是處能得手卽將軍隊分作兩路進發按鄕犁拔當不難迎刃而解軍艦則扼駐流沙港斷其後路以防逃竄入海其在興化府城一方面則留陸軍兩連巡防一哨以備隨時策應並往附郭各鄕拔除煙苗之用部署旣定分頭進發隨據開往僊遊之唐營長營中報告當該營出發時沿途見有種烟者順便犂拔非特鄕民倉卒不及預備俯首聽從迨該營由僊開回則各鄕號火鎗聲不絶羣起抵抗僊莆各鄕向稱頑悍抗拒原在意中經此鋤除該處紳民明理者甚少悠悠之口在所不免仰懇主持公道力爲後盾則雖肝腦塗地亦所不惜等語道仁察閱來書報告情形尙屬實在所擬辦法亦尙有條特派巡防隊一營由莆田後路之流沙地方渡海一面添派機關鎗隊由省赴興備戰知關塵注特此電聞 
　　詔安之匪詔郡土匪盤踞黄牛山以爲巢穴時出刦掠致商旅戒心行人絶迹雖經銅山協督兵進剿并拿獲匪黨胡金田等就地鎗斃而該匪等愍不畏死猶思聚集同夥以爲報復之計現該縣居民異常恐慌業由縣知事請兵駐防以安人心 
　　安溪之匪安溪僻處海隅鄕民素稱蠻悍光復後益無忌憚故搶掠刦殺之案時有所聞近日匪勎益復蔓延專勾結廣東三等會匪希圖不軌經該縣議長林輅存君特由厦門電致都督請速飭黄培松督辦派兵駐紮東庵一帶以資鎭壓 
　　沙縣之匪沙邑地處上游高山峻嶺密蔁叢林且與江西九龍山毗連甯小類多藏匿其間不事正業專以搶刦爲生居民大受其魚肉迨政府派兵拿辦則聞風而逃及兵士回營又率數十百人明火執杖盡情搜括此等不法之徒非速設法防閑則人民無安寢日矣 
[趙從藩長贛民政之來歷]  
　　王芝祥抵赣後李都督相待極優連日將省長軍兩問題磋商業已解决先請大總統將軍械發還復於前日由王上將電請另派趙從藩署理民政長原電略云連日以來與各界接洽探悉此次之風潮該省旣非敢於反抗中央亦非有意破壤軍民分治且並非反對汪瑞闓祇以汪非本省之人衆意不洽因釀此種變故現業經詢明擬請先派一贛人署理民政長以爲轉　各事自易解决查有財政部秘書趙從蕃藩鄕望素孚擬請卽任其署理斯職袁總統慨允其請故有前日之命也 
[王昌國亦指報館爲造謡耶]  
　　沅湘間偏多韵事 
　　却又偏喜呌屈 
　　湖南王昌國女士日前以各報宣布共與譚人鳳結婚情事指爲造謡近在長沙刋布一種傳單痛詆亞細亞等報等誣衊名譽茲將傳單錄下竊館爲與論樞紐其間褒貶人物評判是非要有眞實證據確當理由斯爲信史其或傳聞異辭執有聞必記之例疑信相參眞僞雜陳斯亦下矣若其捕風捉影信口雌黄淆亂是非誣衊忠正是誠報界之蟊賊也日者亞細亞報載譚人鳳與王昌國之奇緣一則并揑附事件閱之令人髪指當卽馳書詰責該報自知錯誤蔙卽更正乃不數日忽見於國民公報之時評又數日復見於大自由報之自由俱樂部及大共和報之新聞欄讀其語則半諷半譏究其心則如鬼如蜮萋斐成錦白圭遭玷與論價值於斯掃地矣昌國勵志平權堅白自守誠虞含沙射影蜚語横來亦如夜行者自信不爲盜而不能使犬無吠彼數報忝列與論機關平日造謡生事誣衊民國偉人已屢見不一見惡劣根性噬不擇人則其誣衊昌國也亦無足異特恐一犬吠影百犬吠聲衆口鑠金古有明訓除函令該報等一律更正外特將該報等罪狀大槪宣佈以杜讕言海内君子幸賜鑒察 
地方通信 
[蘇州]  
　　各業認捐彚紀蘇垣海貨同業前以擬增加認稅接辦認捐等情具呈蘇州稅務公所當經葉汀松所長批云此項南北海貨爲家常日用必需之品比來蘇城秩序大定銷數尤形發逹該商年認繳稅由七千串而增爲一萬五百千似已加至半倍實則按之前清時代擬以二萬元認辦而未允者猶不及得半之數究屬相去懸殊仍難准予接認如該商實無再加之餘地本所長勢難相强惟有剔歸分所散收以昭核實否則或將糖稅剔除卽以現認一萬五百千作爲南北海貨八十種之認額似亦尙易就緒究擬如何解决應再通盤核實復候酌示限期久逾幸勿再誤蘇城蔴線硬襯商業公泰亦於日前禀蘇州稅務公所擬請加增稅額接辦認捐經葉所長批蔴線硬襯營業雖微實爲家常日用所必須銷數甚形發逹本所長實地調查此項認稅卽照原額十成加認一倍猶嫌掛漏該商僅按九成接認實屬大相懸殊斷難照准應再核實加倍認定另呈候示否則即取銷前案剔歸分所散收勿謂言之不預也 
[南京]  
　　電飭驗放實業公司米船應省長昨致靖江貨稅公所電云頃據華僑興中實業公司電稱在揚州黄橋辦米五百石因瓜洲水淺不能駛行致由新港出口由押運人湯輔奇持照赴靖江稅務公所納稅該所以路線奇異不允收稅並扣留米船請飭放行再以後在揚州所辦之米均改由新港出口等語應由該所長查明如無弊混准予照章收稅驗放勿稍留難 
[杭州]  
　　九龍山會匪蔓延地點浙都督前據江蘇都督密電謂九龍山匪徒潛謀不軌業已破獲僞總統劉英武及軍務司鎭西使通信官等五名及僞印告示册籍等物訊據同謀叛亂先後正法在案内有悍匪王覺一仇道人萬得勝西字總辦長江督辦等九名分竄各省如沙貴鴻之匿河南王覺一之匿四川各節通令各都督密飭協拿去後現聞該匪悍黨劉伯香周品三等勾結漏網諸匪潛入嘉湖各境會合鹽梟光蛋在太湖大錢大麻等處圖然死灰並在澱山湖中設立機關部帶有槍划船七八百號且有糾約水陸防兵游勇互爲聲援等謡諑近日迭據密探報告現已飛飭水陸營隊地方官暨清鄕督辦嚴密訪拿以杜滋蔓矣 
　　杭垣巡警廳劃區問題浙省警察廳長夏超接任後查照巡警官制連日呈商朱總長會同内務司及杭知事磋商劃區問題其大網以省會城市爲區域鄕鎭仍屬知事直轄内務司現定界線已較舊局擴充三分之一以拱宸橋商埠至湖墅大關爲第一區下城爲第二區上城爲第三區江干爲第四區其艮山門外三塘警察及浙路江墅車站上下河船埠松木場西湖及沿城一帶酌量就近支配各該區兼轄一俟旗營商埸交通再劃西湖沿岸爲第五區每設署長一員以界線之廣狹交通之繁簡支配分署若干所業於十五號下午召集各區警官及本廳科長科員會議徵集意見擬於四月一號實行新編制云 
[湖南]  
　　湘省衆議院議員題名湖南衆議院議員早經揭曉茲錄姓名如左郭人漳劉彦李鑄石潤金陳家鼎李積芳黄贊元陳嘉會周大烈彭允彝（以上第一區）鄭人康羅永紹魏肇文胡壽丙程崇信（以上第二區）歐陽振聲鍾才宏陳九韶席綬（以上第三區）覃振周澤苞王恩博李執中（以上第四區）張宏銓梁系登彭施滌禹瀛（以上第五區） 
[雜評二（默）]  
　　王上將與江西明明不受中央命令矣而曰非敢反抗中央明明請暫緩分治矣而曰非有意反對分治明明拒絶汪瑞闓矣而曰並非反對汪瑞闓於此見王上將之善於調停 
　　惟以汪非本省人故衆意不愜爲解說理由猶未充足必如上將言則贛人士鄕土之觀念得毋太深乎 
　　果也贛人士不承其說已而起反對趙從蕃矣 
　　參議耽院與省會臨時政府期内京有臨時參議院省有臨時省議會臨時參議院之夢夢與論非之所望正式參議院之弗蹈前轍臨時省議會之草草識者譏之所望正式省議會之振起全神蓋議會爲人民所托命機關一失國事淪亡各議員毋竭其力盡其氣於黨派之爭而嗒然若喪於他日也 
　　湘人其猶有屈靈均遺風耶自屈靈均憂愁幽思而作離騷時寄情於美人芳草卒之不得志而投汨羅江以死千古寃之 
　　時至今日四千餘年矣而屈子之風流若一再迭演於三湘七澤間而未已者化逸思爲韵語寄表情於申申斯亦異矣前者唐羣英以長沙日報揭載其結婚告白故至不惜勞其肌體毁打報館若以武力訴明其立志之無他者近且王昌國繼之指亞細亞等報爲誣衊民國偉人誣衊一己以表其屈抑然而鄭師道且呶呶不已也然而譚人鳳竟寂寂無聞也天下事之無獨有偶竟至於此 
　　或曰王昌國猶賢唐羣英一等 
 
 
 

Page 7

 
 
本埠新聞 
[租界防亂之布置]  
　　九龍山匪黨謀爲不軌雖經滬寗等處各軍隊破獲機關先期殄滅迄仍謡言未息英美總巡卜羅斯君深恐租界内或有影響除飭各捕房探捕每晚分班按段巡邏处並派幹探密往城内南巿等處偵察確情隨時報告以備不虞 
[組織中美實業團之紹介]  
　　駐滬美副領事海德禮君前日致函滬北總商會略謂鄙人擬介紹中美商人組織一實業團採運中國古玩金銀綢緞等物赴美消售以興商業而聯感情等語各商董接函後聞已多數贊成惟須照章開會討論公决辦法然後答復 
[湖南會館開特别會記事]  
　　退伍兵士湘人楊正標由九江搭乘招商局江孚輪船來滬因未購船票被該輪帳房張惠江毆打威逼投江身死一案茲由湖南旅滬同鄕於昨日齊集西門外斜橋湖南會館開特别會公議對付辦法到會者共有一百二十四人午後二時開會先由正副會長陳本端朱霞林二君報告開會宗旨並由朱霞林君演說謂楊正標因無船價致被江孚輪船帳房等毆逼身死甚爲可慘應請我同鄕諸父老研究辦法以代死者伸雪次黄宗炎君謂楊正標旣無川資則該輪帳房應得扣留楊之行李抵償船價不應如是之野蠻且楊係軍界中人曾於光復時爲國家出力招商局中人亦應念及軍人苦况略爲通融乃竟兇毆逼死實屬慘無人理現下祗有呈訴上海地方檢察廳長要求按律懲究一面要求招商局取締各輪帳房人等對於搭客卽使乏資須以文明對待並須責令該輪打撈屍身俾使屍屬領回埋葬次劉棋君謂該帳房等如是行爲實屬蠻横况鄙人深知輪船買辦暨帳房人等素來苛待搭客而招待洋人則另換一副面目實屬輕視同胞現在此案旣承上海地方檢察廳長致函招商局要求將該輪買辦陳雍叔帳房張惠江等提回訊究凡我同鄕殊深感激惟此案將來起訴時必須格外留意蓋以該買辦等神通廣大難保不運動諉卸也次王道煌君謂該買辦亦是華人乃竟苛虐華人自殘同種實屬罪有應得現自楊正標被逼身死以來南京蘇州兩處之湘省會館亦已迭次開會多數主張起訴惟所舉代表必須深明法律之人尤宜素有名望望我同鄕格外愼重次楊勵身君謂此案若不力爭嚴辦則將來輪船買辦人等勢必愈加兇横行旅受累伊於何底務請諸同鄕竭力籌議辦法惟起訴一層應先籌備經費亦望諸公量力樂輸次張伯純君謂招商局勢力甚大設或辦理不愼非獨死者含寃莫雪卽我同鄉暨各省旅行之人此後必再受彼等之毒害諸事務請愼重次蔡文炳君謂此案總以逹到目的爲止設在檢察廳敗訴後定須上訴至大理院務求伸雪演說旣畢卽由各同鄉解囊湊集起訴經費頗爲踴躍並卽舉定代表律師黄宗炎蔡文炳二君又舉仲和程梅年二君專辦文牘曾省吾王扶軒二君爲幹事聶雲臺君爲經理事畢散會時已鐘鳴六下矣 
[改組招商局之催促]  
　　招商局改組新公司一事屢議未决詳情迭見前報茲將三月十四日新公司提議條件及擬訂信約稿錄後 
　　一立約限期商妥各事查賡續開議以來又兩月餘所議各事或議而未行或議而未允種種躭延新公司實難任咎今擬另行立約限期商妥以促進行而息浮言約稿另附如得同意卽可簽訂 
　　一實行担保提銀貴會上年十二月初次開送條件第一條卽新公司提銀由舊公司担保究竟如何担保之處請切實宣示 
　　一另函磋商草約六欵昨已逐條函復必邀公閱查此六欵彼此修改業經數次新公司但期杜絶枝節敦促進行深望同意勿再阻難 
　　一漢口賠欵聞漢商近又屢次電致貴會有非收現銀一百二十萬兩不能解决之語貴會如何電復此事本係舊局種下惡因貴會允爲扶助究竟近情如何乞明示 
　　一取贖匯豐押欵查閱議案及草約訂有貴會已經預向滙豐商妥之條究竟滙豐如何承認新公司隨時提前取贖出有何等承認憑據可以交執及現在三面如何接洽之處乞卽實行 
　　至於重開實在存欠收支四柱帳略抄送舊局與商界所訂各項合同凡經董事會議准者並删除公積官利兩項早經面議及函請在案乞照辦 
[附新公司擬請先訂信約稿]  
　　立約人（輪船招商局董事會組織新公司發起人）等爲招商局改組一事本係商局全體股東於上年七月十四在張園大會所决議由新公司首先開議籌備現欵八百萬兩願照董事會佈告原股分四萬股每股照票面本銀一百兩加價給銀收回股票承受全局財産並担認存欠債項本屆盈虧不料嫉忌旣多覬觎紛起阻滯數月至上年十二月三十日復經董事會接奉國務院交通部電准函訂賡續開議除上年七八月間議案董事會認爲有效外並又彼此開送條件及議訂合同各欵開查帳略至本年三月十三日止因有少數條件尙未商妥不能卽時成交此中情形惟商局方知其難而局外不察妄肆簧鼓殊於進行有礙爲此公議先立此約要其必成訂限期内務將各事商妥簽訂條欵合同起限提銀成交庶内足以慰眞股東之盼望外足以杜局外人之干涉並卽以敦促當局者之切實進行除已經議定合同條件外彼此將未妥各條從速商妥簽訂免再拖延特立信約二紙各執一紙存照 
[籌備商事公斷處之手續]  
　　上海總商會選舉第一次公斷處職員業已揭曉當選者二十七人候補九人茲由該會定期本月二十二號開第一次職員會先於十七號通函各員云本總商會遵照部章選舉公斷處辦事職員已於三月十五號當衆開筒閣下共得票照章爲當選職員茲定三月二十二號午後二時爲互選評議員調查員推舉處長並研究辦事細則以便早日成立屆時務訢祈台駕必到事關商界公權又爲司法工商兩部協定飭辦切勿稽遲辦事細則草案前已送請研究未蒙示復茲再檢附一份鵠候諸君子迅賜研究如有意見簽註送會卽於二十二號第一次職員會當衆通過以便具文呈報 
[實行禁止土藥進口]  
　　省民政長致北京國務院外交部内務部財政部電云前據上海縣知事吳馨請二月起禁止土藥進口一案閎於一月九號轉電鈞院大部核示旋准外交部二十一日復電應先電商産土各省俟得復後公布實行日期等因卽經電致滇晋豫蜀秦浙鄂湘赣魯皖各省節准湘贛滇晋浙鄂等省先後復到贊成現據上海縣知事請定實行日期旣經各省多數贊成應卽公布自四月一日起實行除另咨外合先電請核復應德閍蒸印 
[熊都統爲蒙民乞賑]  
　　上海總商會紅十字會華洋義賑會昨均接到熱河都統通電請募賑欵救濟蒙民電文錄下（前略）熱何所轄赤峰縣自去歲奈札魯特旗蒙漢匪徒棍布札布圖們烏勒吉等勾結庫匪聚衆爲亂蹂躪城鄕開魯縣治鞠爲邱墟人民財産槪被搶燬蒙古王公第宅亦多付之一炬死者骨積屍横正待掩埋生者流離瑣尾仍須安集曾據縣知事詳報漢民及各旗蒙民在開魯種地爲生凡數千人受匪塗炭均將家産抛棄逃避山谷者鳩形鵠面殘喘苟延昨又得赤峰州知事申報巴林匪擾年歉情形云昭烏逹盟旗及巴林王旗等均受匪擾去夏四月天降寒雨凍斃蒙旗台吉箭丁牛馬不少秋間風霜太早禾稼欠收貧寒蒙户嗷嗷待哺此次報告紛至沓來難以枚舉現值春耕之始若不預籌牛糧子種俾令復業則農時旣過難民無以爲生哀我黎庶必致靡有孑遺而良善蒙民顚沛流離尤無以堅其内向之心踓承部撥賑銀五萬兩車薪杯水萬萬不敷分放綠熱何素稱貧瘠行政經費半賴接濟於京協各餉民國囗囗（電码不明）借欵未定直隷協餉尙欠前二年餉囗萬餘兩刻下又值庫匪未靖警報時聞籌畫防　不遺餘力卽軍餉一端已苦仰屋而欲蘇此災黎尤爲措手無策素知諸公關懹蒙事寢饋不安此次開魯等處災賑如茲爲難想痌瘝在抱大同爲懹聞之當亦不勝慘痛竊冀秦粟入晋誼屬恤隣挹彼注茲端恃泂酌蓋　我饑饉寧憚將伯之呼凡我漢蒙共拜仁人之賜特此電求尊處解囊相助廣爲勸募無論多寡均屬義粟仁漿全活災黎功德無量如荷捐賜乞卽電滙北京東單二條胡同蒙古實業公司代收轉解迫切待命乞賜電復熱河都統熊希齡叩删 
[敎育會追索劉氏捐欵]  
　　江蘇省敎會呈省行政公署文云爲呈請事卷查裕蘇局撥存劉江氏捐充法政大學欵洋十萬元前奉都督府來文照會先將周學銘抵欠銀三萬九千二百七十二兩二錢六分五釐之江浦縣浦口地方田一百畝移轉爲敞會所有權聽其行使竸賣管理並荷訓令江浦縣布告召賣一面訓令吳縣宗知事俟催起欠欵首先撥還各在案惟此項法政大學自前年捐欵定計後歲事屢更尙未成立旣無以副劉江氏捐貲興學子盛心卽學界中人亦咸來問訊敞會代人受過忽忽年餘對於興學求學兩方面實亦無詞以謝不得不急籌進行之方藉彌前憾而事前布置需欵甚殷浦口地畝雖荷公布召賣非尅期可以成貿卽使問津有人亦恐緩不濟急查劉江氏原捐洋十萬元除浦口地畝假定作抵外尙短三萬餘金敬乞俯念學欵需要於省費項下先行如數籌還撥存江蘇銀行專備敞會辦理法政大學之用不得移作他需敞會有此的欵庶可陸續布置免致徒托空言貽人口實裕蘇欵項追有就緖即日抵歸省費蓋此項捐欵本由行政官廳發交裕蘇行政官廳自不能不負此責敝會所呈似非過分要求尙祈俯鑒敝會爲難情形准如所請辦理實爲德便 
[敎育部贊許法政學校之辦法]  
　　中華法政專門學校具呈敎育部請予立案業已奉批如下呈及章程均悉該校所擬辦法大致尙屬妥善望將敎員學生詳細履歷呈報以憑查核 
[工部局將開議事會]  
　　公共工部局定章每屆春季例須邀集納稅多額商人在南京路小菜場樓上議事廳特開大會一次凡關於界内應興應革事宜均於此取决本屆閱定於本月十九號（卽舊歷二月十二日）星期三舉行所有懲治匪徒講求衛生取締煙膏店及對付名小販善後辦法等重要問題均列爲議案以憑公議云 
[王耕餘醜態畢露]  
　　法華鄕民陳竹生因其妹夫王耕餘之生殖器與人有異不能生育至地方檢察廳訴請離婚一案詳情屢紀本報茲悉王耕餘自經該廳送往上海醫院請男醫生詳細復驗後已由該院醫生於昨日將王帶入特别病房驗明王之腎囊生在生殖器之上其下面似又有一腎囊實難生育遂卽備函報告並將王押解回廳由陳廳長着往廳前伺候定期復訊 
[毛錐子無情]  
　　向爲筆店生意之蘇人周介福誘拐錢彭氏之女阿狗捲取值洋二百餘元之銀洋衣物同往蘇州姦宿有孕送入醫院打胎因此得病詎周見該女患病甚重且所帶之洋已經用罄竟將該女棄於蘇州潛自回滬現爲女母偵悉將女領回呈訴檢察廳批准已於前日飭警提究矣 
[課員私押工人]  
　　作頭王寶記承包朱姓塡河工程被市政廳工程課員龔洪元無端拘住私押於寳山路防疫所内迨經釋出王卽延請律師周積芹起訴第二初級檢察廳昨經王檢察將龔及頭圖地保嚴明山與見証鄧九吉傳案豫審判龔交保聽候查辦 
[訪拿和記棧主]  
　　英美總巡卜羅斯君昨出通告云爲出示訪拿照得四川人周坤元年五十五歲中等身材高約五尺四寸向在山東路二百六十二號開設和記棧約六七年之久近因吞用銀兩私抵提單於三月二號早六點鐘携妻逃逸無踨行時隨有三子長年廿五歲次年二十四歲幼年十三歲爲此曉諭一體嚴緝如有知此人下落者請卽通信本總巡可也 
[水上煙禁之嚴密]  
　　禁煙局長嚴濬宣以南市浦江所泊之小輪航船大都私販煙土不得不從嚴查察茲特添派調查員多名注重船隻無論停船行船均須搜查以冀若輩稍歛跡云 
[查禁軍人賭博]  
　　海軍李總司令查悉各艦兵士往往潛自登岸與人賭博實與軍界名譽大有關礙現特派委稽查員劉君前往江邊碼頭嚴行查禁如果見有海軍兵士在彼賭博卽行拿辦一面查拿爲首聚賭之人以便解送官廳懲治 
[介紹新著]  
　　壬子年留美學生年報業已出版是編於圖畫文字搜羅甚富且特設學校調查一門紀載詳備尤足爲赴美求學者之行導云 
[城内]  
　　縣知事批○（曹家渡公民王士霖等呈批）來呈已悉查審檢廳司法區域與自治區域及縣治境界均有插花本不能强爲從同惟以事實上便利爲主所請將曹家渡管轄區域與法華鎭同隷第一區一節可否照准候博採與情轉請地方審檢廳酌奪飭遵（二十八保南十一圖捆保許星槎呈批）查小梁山對岸公地竟敢串販私賣前訊該保諉托王阿桂代辦當經諭令傳知王阿桂到案對質多日並不遵辦乃復飾詞圖卸殊屬不合姑候餾飭吏往提王阿桂訊究該保爲臨年正保不准置身事外仍囑家屬趕緊協同查提庶免久押（餘慶堂主魯麟孫呈批）呈悉卷查該商前以魯家麟名具禀遺失田單開明細號請予立案當卽隨批給閱本署規定失單立案規約飭令按約另禀批示掛發在案茲閱來呈並未遵辦仍屬無憑察辦且前禀二十三保十三圖體字圩四百六十八號奚茂林田一畝八分三釐今又開爲一畝八釐三毫計少地七分四釐七毫又前開邇字圩一百八號今又開遐字圩一百八號前次具名爲魯家麟今又稱爲魯麟孫種種先後互異更覺無從核奪着仍遵前批辦理可也）農業馬阿林等禀批）查該圖梱保本屆應輪譚嗚阜接充昨據投結認充前來因未檢呈議據無憑核准批飭另呈在案據稱譚　甫是否卽係譚嗚阜如何私竪石界盜賣該民等田地旣經涉訟有案應卽抄錄全案判詞呈候查核未便空言備案着卽知照 
　　訊究騙子○金永卿卽劉永卿招摇撞騙由第三區警局查獲解送地方檢察廳於前日上燈時由黄檢察官提案研訊先據潘曉卿范樹昌沈仲華印金元劉茂芳等訴稱均在西門外馬路開店貿易金永卿自稱警局辦公人員先後騙去銀洋貨物不少爲此開明清單呈求究追並據五百三十九五十九號兩巡士上堂証明金種種不法行爲質之金則俯首求恩並稱所欠之欵自願逐漸清理判金收押候再究追 
　　室邇人遠○蔡德溪前日至地方檢察廳訴稱在北市石路開設德康小錢莊家有一妾鄭氏不安於室與謝姓私姘前日突將室中衣飾席捲偕逃值價數千金現匿跡本城沉香閣前三十五號門牌請求提究陳廳長立飭法警帶同蔡德溪前往指提詎該氏與謝已聞風逃逸惟所有被捲各物不及携去俱在該號屋内該法警回禀廳長諭令將該屋先行發封蔡則帶回本廳諭交馬秋廷保去候示昨聞該氏心不甘服已邀請佑尼干律師在公共公堂起訴矣 
[南市]  
　　召買房産○第一初級審判廳出示云案照本廳執行劉陳氏訴周開雨抵産不贖一案應將該被告所有西門外斜橋南首南陽里房屋一所隨屋基地五畝八分五釐七毫定期拍賣計最低價銀四千五百兩茲定於四月十五號下午一時在本廳投標仰諸色人等一體知照如欲購買此屋當即隨帶現金如期前來投標可也 
　　誥誡門崗○第二區區長昨出條諭云仰門崗巡士知悉照得警區重地平常進出人等除在本區内辦公者外餘概由門崗問明情由方可令其走進自今之後該崗警切實奉行毋得玩忽倘區内若有事故發生則惟門崗是問决不姑寛至門崗以後不得任意坐談以及進寫字間内休息切切 
　　阻碍路工○十六舖迤南外馬路之竹行木行每將物料堆置路旁阻碍交通茲因電車軌道將次動工由路政員挨户知照着卽遷去詎大馬頭正大木行執事抗延不遵且與該員爭論業已由路政處轉請商埠巡警廳嚴加取締矣 
[閘北]  
　　閘北市政廳批○（銅工王長庚等呈請維持同業准予備案批）兩呈均悉據禀組織銅模同業聯合會聲請立案本可照行惟察閱所粘簡章跡近爲專利起見實難遽予核准至所稱新　工人以爭相貶價屢釀傾軋鬥毆風潮長此不巳亦非所宜亟應設法防維以弭爭端而安營業仰候據情移請不海總商會邀集銅模全體同業妥定劃一價值另訂完善規條復候備案可也 
　　凌虐婢女○前日由四區鄧區長解送逃婢一口至司法科經凌科長提訊據供姓王名紅梅年十四歲通州人去年被父賣於粤人林姓爲婢因遭主人凌虐私自逃出判送寄養所留養候查　　查獲煙犯○禁煙調查員喬漢章俞安甫前日在四區境内查獲烟犯瞿鶴文石玉良張龍龍周連生等四名會同鄧區長解送司法科判移禁烟局核辦 
[公共租界]  
　　荆天棘地○芝罘路一百三十八號住户樓彭年之眷屬於前晚九句餘鐘在門前被匪攫去值洋一百元之金鐲一只又雲南路四百四十二號住户顧孫氏前日午後四時在三馬路被匪搶去金挖耳一支又福州路四百四十二號住户錢杭氏前晚九時在四馬路湖北路口被匪攫去金挖耳一支當時均鳴捕追拿未獲業已先後報請捕房飭探偵緝 
　　春燕飛去○新閘路肇慶里二百七十號陳姓家之十七歲婢女春燕忽於前日捲逃陳至新閘捕房報稱自愿酬洋一百元請爲飭探偵緝捕頭允之 
　　請緝贜賊○漢口路三百三十七號滕鑑清家失竊值洋三千元之珍珠三十七粒又泥城外路二號韓少亭家失竊值洋一千四百九十七元之衣飾業已分别開單報請捕房派探查緝 
　　追獲搶匪○住居西門内之女子楊彩林前晚十時行經福建路被匪攫去金挖耳一支圖逃當被包探石仁信追獲帶入捕房押候解廨訊究 
　　查獲賊贜○北京路瓣香盧藥店失竊綢衣等物昨由包探沈阿岳在裏虹口震昌典舗内查獲原贜吊存捕房候領 
　　捕房記事○英美捕房代理華捕正巡官麥丁君於前日起請假三天其遺差由卜總巡派令總巡捕房捕頭暫行代庖滙山捕房七十號華探余炳炎昨由卜總巡派赴楊樹浦捕房當差 
總巡捕房新招之華捕謝維成張慶順蔡德貴朱巧順李壽朋郭子恒七名昨由卜總巡派赴戈登路敎練所學習警規老閘捕房十三號華探王梅生因辦公得力經該管探目查悉於昨日告知卜總巡升爲二等包探 
[法租界]  
　　截留小孩○粤婦陳郎氏帶同男孩小和尙姜來發等乘廣大輪船起行被探截留解廨訊究郎氏供一孩係妹妹陳阿二購買一孩係婦人自買爲子婦人與妹妹均住虹口廣東街可訪可查實非拐來小和尙供山束人父母均故被人拐賣於郎氏姜來發供徐州人餘不能言聶讞員判兩孩暫行留養郎氏押候查明再核 
　　晏花一現○歌舞臺戲園經理倪鳳伯前日投廨訴稱伶人李春來取去包洋一千元祇唱三天卽行避匿檢其行李祇存空箱兩隻業已送交捕房求請提究等情聶讞員判候出票提案訊追　　查明實數○黄包車公司洋人前控張維岡承租包車虧欠租洋並少去車上物件共計洋一百三十餘元曾經公堂集訊張祇認欠洋九十七角判各呈出細賬候核在案前日各將賬目呈案察閱實欠洋一百零五元判張交保限一月交洋 
　　追繳房租○新瑞和控房客陳張氏虧欠房租洋四十元朱謝氏欠洋二十四元王氏欠洋三十六元向收不付求請追繳前日經公堂傳訊張氏等均求寛限措交判交保限七天付清 
[雜評三訥]  
　　熱河之乞振熱河經匪亂後里井蕩然老幼斃於溝壑慘狀不可設想我人之宜慨然援救者固也然而我人之所以急宜援救者尤有一種感情蓋外蒙正在勾煽内蒙之際而該地漢蒙雜處倘不設法振濟則非特恐轉夫溝壑且將變其内嚮之心以嚮外矣此尤熱心之慈善家所不可不知者也 
　　上海已定期禁運土藥進口矣禁止土藥進口固爲禁煙之入手辦法惟僅僅禁止土藥進口則來源仍弗絶而一般業土藥之商人反得有所藉口我知主持人道之各國公使見我土藥已實行禁運必將有感夫中國禁煙之誠懇而怦然有動於中者 
 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[臭蟲旅館廣告] [  鈍根] 　 
　　余向嗜鴉片苦不能戒今年春政府下令禁吸余惶急無計匿於某旅館擬借爲烟霞窟旅舘主人懼干法弗許且攫余烟具去余無如何僵臥待斃初覺甚乏歷一日夜精神忽然爽快起而食量倍　時余樂甚然莫審其故次夜復臥乃覺有物蠕蠕繞身而嚙利喙所觸膚癢癢作奇適於是恍然知余之生命得以再造者蓋此物之功也某旅館者向以臭蟲之多稱於時其蟲大如月琴徧體作罌粟色十餘年來歷嚙煙客遂成蟲癮當嚙余時先以毒汁射入余膚余得其汁散之四體故覺精神頓爽也余於無意間獲此奇術不敢自秘竊願公諸　好遂盡購某旅舘之臭蟲歸日飼以嗎啡及今孳生逹萬餘枚乃擇地建屋設臭蟲旅館於哇賓路之會樂里如蒙痰商癮賈雅人片女不棄涕淚惠然肯來當於大房間奉贈臭蟲七枚中五枚小三枚蟲置玻璃瓶瓶外有方單一紙備詳用法無論積年老槍無不蟲到癮除嗎啡針弗及其靈騐也謂予不信請嘗試之臭蟲旅館主人謹啟 
[債國記] [  瘦蝶] 　 
　　亞洲大陸之東有債國焉原名曰芝艿都城百雉樸陋無華是曰愁城爲怨府所轄地全國人民四百兆土地廣漠物産豐饒就其表面觀之非泱泱乎有大國之風第以人民狃於積習倚賴成性俗尙迷信風氣閉塞内政窳敗外交遲緩武備不充足農林不講求實業無力擴充敎育未能普及馴致經濟困難遇事掣肘迨满清中棄復有印度土娼名阿翩者與歐洲實業家白來品流入國境　削民膏無微不至實爲債國之一大漏巵溢出金錢歲以億萬計市面所持以流通者惟官錢局之銀元票制錢票及公債票而已政府之新債舊債負欠纍纍僂指難數各省之行政費軍隊之餉糈費官場之揮霍費選舉之運動費一切措施惟債是賴他如狎客有花酒之債婦女有脂粉之債平民有衣食之債文士有筆墨之債債權之爭執債務之糾葛至有終身不能清理者國中避債臺甚多舉凡民家公署無不有此奇特之建築物高者則千尋百仞上接霄漢其卑陋者亦翼然等於岑樓索逋者至則相率登臺暫避以爲敷衍延宕之計其臺建築古雅四時適宜相傅皆出自周赧王時建築名家之後裔之手蓋其家學淵源研究有素故人樂延之然人民智識愚　類皆因循坐誤雖債多不愁仍復縱情聲色恒　酣歌不知愛國爲何物革命成功後元氣大損未易恢復建設萬端非財莫理國主日處愁城中仰屋興嗟聞各　　由借債亦莫能禁蓋無米之炊巧婦所難也歐洲財團利用其機乃組織洛葛銀行派代表向債國政府承攬借欵或戒之曰國以債而著名今復借以巨金倘將來不能子母清償其奈之何曰是烏足慮本團之意本欲以經濟交涉移於政治交涉苟失信用則羣起詰責毋慮其不破産以償於是嚴定苛酷之條件多方要挾波譎雲詭瞬息萬變債國政府爲其所愚時越半載迄未成立當道皆咨嗟歎息束手無策旋有人上書政府請派精於刮地者赴貪泉之濱探採金礦冀有所得以助進行刻正分期出發願能否逹其目的殊未可必也客有漫游斯土者歸而述於余因爲之記至果有是國與否願質诸環遊地球者 
　　著者曰　聞人言債國爲世界第一有名之國徒以上下偷安之故坐令國勢日弱外侮憑陵日在債權掌握之中不思振作終必以債亡其國安得彼蒼者雨金三日以一清此宿逋更掬太平洋之水爲彼國民滌凈其舊日之汚點俾得革故鼎新中興再頌國仍爲自由之國民亦爲自由之民雖然抱此宏願固不知何日能償也嗚呼（三） 
刧餘雜記 
[孝感之異] [  了青]  
　　吾邑李廣侯先生嘗告惺　云官孝感時恩施縣境夜忽地震田廬人畜遭慘刧者不可勝數有鄕民某素以孝闻負母狂奔兾得脫險然終不能出大門一步但聞天崩地裂之聲追踨而至歷三四時始稍寧靜天亦垂明矣乃扶母坐下回顧妻子在室固皆無恙也後經考得其地已距恩施七百餘里蓋當人奔走時屋亦隨之前進也更足異者屋所停頓處爲一荒田半屬湖北施南府境半屬四川夔州府境不偏不倚適跨兩省蜀綫人皆謂孝感之報故天亦故示其奇云張香濤先生時正督鄂聞其事商諸川督擬會銜請旌旋以事涉不經恐遭駁斥僅表其閭 
　　又先君子客奉天節署時曾見錦州牧呈牘有鄕民郭尙義者家有母妻子女各一某年秋山水暴發郭欲先携子女置高阜處然後扶母及妻其妻曰子可再得母難復生執不可乃負母先行甫登土山顧己室已滅頂矣越兩日水漸退全村房屋悉數傾圯惟郭室巋然獨存抵家視之則妻方坐榻哺三歲兒異而詢其故妻曰自君行後第見兩巨羊鬥門際我膽怯卽閉户伏内室初不知有水也按此與前條雖皆涉怪誕而其事甚確因足風世故類記之（三） 
劇談續昨[  玄郎]  
　　楊瑞亭號稱文武老生實亦一俞派武生耳嗓音欠渾厚且時有碎澀之音雜出其中聽其唱戰長沙初開口尙屬工穏後則左支右絀生硬不堪火候尙未至也工架亦未見所長闻其俞派各戲頗見優長惜是晚聯演三本觀瓊花去李元霸唱做甚輕又無長可顯暇時尙擬一觀其鐵籠山豓陽樓金錢豹等戲而細較其工力之如何也小孟七演關公戲於架子及捧刀法近日勤加研究大見得機得勢其摹寫神威處較前進步多矣 
　　巴駱和一劇滬上向止演後叚因前段中搜店一叚難得唱做兼長之武老生也去年李吉瑞在新新舞臺演唱此劇淋漓盡致名噪一時李去而他家仍　焉無聞逹子來而此段乃時見於第一臺逹子唱酸棗嶺剌巴杰搜店房幾段行腔使調白口工架純學吉瑞一派而字眼之精綻似更勝一籌店房中一段表白（唉想俺駱宏勛）六字精神飽满悲壯蒼凉至（用寶劍將刺死）刺死二字嗚咽凄楚酸入心脾聽者亦悲從中來愀然動容大有一聲何满子雙涙落君前之槪蓋叫天演後段與李德山用眞刀眞槍酣戰有五六分鐘之久左格右拒上閃下躱中又雜以觔斗騰躍頓令人目眩神迷魂飛色舞較趙君玉與劉瑞春列見精練緊湊純熟矯健小如意本長於跌打去巴九娘身分極稱武藝亦斐然可觀扒槓花樣雖不多而彩旦中殊不可多得惟見子死而毫不悲痛面上又不抺荳腐臉於戲情表情上尙有不合之處後宜矯正爲是 
劇本考實 
[金錢豹] [  便便] 　　 
　　金錢豹爲唐僧西遊歷險之一離奇怪誕此種事似絶無證據者矣然見本平御覽引獨異志及唐新語云沙門元奘於唐武德初年往西域取經行至　賓國道險多虎豹不能過奘不知爲計乃鎖房門而坐至夕開門見一老僧頭面瘡　身體膿血牀上獨坐莫知來由奘乃禮拜勤求僧口授多心經一卷令奘誦之遂得山川平易道路開闢虎豹藏形魔鬼潛跡遂至佛國取經而歸其說亦甚無稽卽此齣遇豹之來歷也惟唐僧之能脫此難者仗有老僧之授多心經耳而劇演孫行者救之夫孫行者猪八戒等固爲作西遊記之邱眞人所寓言安足信哉滬上之善演此劇者嚮以高福安小菊笙爲最今七歲紅小寶義抵滬年齒雖幼其藝不弱於此二伶也（二） 
小說 
政治小說 
[鐵血男兒（七十七）] [  常覺　獨鹤]  
　　有頃尼曰王雖偏愎自信不拘禮法然雄才偉略固有大過人者未必不能張國勢而禦外侮特其對於吾妹始相戲而終相棄殊令人不慊於心耳倘能幡然改計知棄妹婚黛之非禮仍求婚於萊司吾終當許之且仍願盡智竭慮爲其忠僕也梅聆斯語益拂且意即銳聲谓尼曰兄誤矣無論王與范黛婚約久成日夕間便當宣布無可更動即爲妹計以名門貴媛忽遭輕侮豈復能降心相從乎實告兄事至今日王緃負荊請罪卑禮求婚妹亦惟有嚴詞拒絶而已語竟面露慍色 
　　尼俯首沈思狀至懊喪梅復曰兄毋遊移質而言之王日後倘竟與范黛舉行婚禮則吾萊司兄妹决不能低首下心貽笑全國氣節所關殊不得不與兄預約也且一事兄須記取設時機忽至竟使吾爵邸前復聞萬衆呼籲願勿一誤再誤依舊因循尼曰今上苟蔑視王杯舊制立黛爲后吾實引爲大辱必有願靦顔居朝但妹怨望過深竟欲復覩國變俾得帝制自爲實非守忠效義之談亦兄所不樂聞也言次忽聞門庭間馬嘶人語一僕匆匆前白曰御駕至（二） 
愛情小說 
[自由花彈詞（八）] [  天虚我生]  
　　第三回入學 
　　說起這年三月廿四日漢口的這場風災實在算得中國數十年來未有之事那時岸上人家坍牆倒屋壓壤人口的已是指不勝屈江中船隻翻得凈盡連那極堅固的大火輪船也被大風翻了沈没江底這些民舡航艇自然更不必說那徐戀春小姐的母親便是秦慕嘉的胞妹年近五旬爲人最是仁厚自從丈夫去世他便茹素長齋由來三載他丈夫在日原是个湖北的候補知府因爲時運不濟並未得過一差半缺身後不免蕭條全靠他母女兩个做些針　度日那戀春小姐的兄弟名叫萬書年綫十六雖比戀春小了兩歲却早有才名大江南北無人不知却只杜門不出骨肉三人朝夕共處本來也算得天倫樂事却因戀春小姐才貌兼全被一个本地的豪紳看上挽了媒約前去說合那秦老夫人聽了些花言巧語一時欠了主裁貿然允許那知這位戀春小姐萬分不願只因母親作主無可奈何等到婚期將近他便打定主意要尋短見幸被他兄弟撞破救了轉來他母親慌了因此想了个拔宅飛昇的主意指望來到姑蘇脫離虎口那裏曉得綫到漢陽竟爾葬於魚腹幸喜這戀春小姐命不該絶遇着个漁船上的救星把他網了起來設法救醒戀春到這地步那裏還想偷生仍要跳入江心圖个乾凈虧得漁舡上的衆人把他勸住說你母親兄弟或者有人救了起來當有重逢之日戀春聽他說得有理也就打定個聊且存身之的主意因把手上金釧卸下贈謝漁舡那舡主却不肯受敎他留着自用因爲舡上没得女人衣服只好勸他改了男裝換去濕衣送到上海戀春拜謝了舡主便自乘坐火車來到秦府已是吃盡了半个多月的苦頭便敎戀春自已說來一時也說不得許多姑且免叙却說儷簫當下奉了父親之命把戀春携到閨中好容易勸住悲啼玉梅取了一副女衣待請戀春更換戀春道妹妹呵 
　　我本來是恨天寃做女兒身好一似墮入酆都十八層遭此風波非偶爾也都被花容月貌誤傾城若然我是个男兒漢少不得便遇登徒也没情今日雖然離虎口怕只怕玉簫再世尙追尋早拚一死圖乾凈只因是老母漂離放不下心倘得一些消息在我便要千山萬水去尋親若爲女子在風塵裏敢不怕陌路重新遇惡人所以我喬妝寗不改並且要移名改姓守風聲鄂垣咫尺非遥遠還恐把離魂倩女尋妹妹本來甘不字保妨權認我是郎君（二） 
社會短篇 
[頑童] [  瘦蝶]  
　　渡頭落日墟里孤烟數點歸鴉羣集於枯枝老　之上啞啞相語若互慰其旅行之苦 
　　時有一頑童自某學校出獨步操揚中作種種游戲顧以小便急急乃摳衣疾奔植立於枯樹之側向斜陽而溺焉　　 
　　瞥覩一車由大道來絶塵而馳車中坐一客衣服麗都蓋某課長也然頑童固不識其爲何如人第見車掠身而過時溺未曅不及縳袴而此依人之小鳥已爲車中人所賞識矣 
　　詰朝某課長謁某校長以頑童爲大不敬要求開除校長懼拂其意乃招頑童父到校告以故童父以童齒尙稚哀懇鑒諒願服罪了事校長意似稍動而某課長執不可卒將頑童之名開除某課長之怒始已○ 
文字因緣 
[歲寒夜坐有懷二我聊吟短歌藉寄長想亦以訂後約也] [  了青]  
　　黄金能結客文字能得朋無由致良覿魂夢相師承元龍正年少詩骨何嶙嶒在昔共鄕里識面乃未曾翰墨各抱癖此呼彼若　天寒辱遠過芒履生　水荒齋坐積雪日暮挑孤燈談深亦忘餒　僕不見憎一别豈云遥日月忽已增芳時值歲晚茲彌塡　 
亦欲泛舟楫相尋雲水滕願君具雞黍一　醉遥堪憑 
 
 
 

Page 11

 
 
   
 
 

Page 12

 
 
   
 
