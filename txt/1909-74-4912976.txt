# 1909 - 74 - 4912976

 

Page 1

 
 
   
 
 

Page 2

 
 
上諭 
　　監國攝政王鈐章　二月三十日奉 
　　上諭度支部奏酌擬清理財政處各項章程一摺清理財政爲預備立憲第一要政各省監理官又爲清理財政第一關鍵所有正監理官着該部自丞叅以下開單請簡俾昭愼重其副監理官着卽由該部奏派餘依議單併發欽此 
　　上諭廣西桂林府知府員缺緊要着該撫於通省知府内揀員調補所遺員缺着敦崇補授欽此　軍機大臣署名奕劻世續張之洞鹿傳霖那桐假 
[宫門抄]  
　　二月三十日　召見軍機　澤公　紹英　陳邦瑞 
論說 
[蘇屬舉行初選舉投票頌言舊恨]  
　　今日何日。爲蘇省諮議局議員初選舉投票之第一日。爲我國人民漸次叅政之第一日。爲我全國中一部人民。公然參政之第一日。天眷　聖清。聿新政體。諮議設局。民權始伸。而我四府一直隸州三十五廳州縣之蘇屬人民。首先叅政。首先享福。首先投票。首先開省諮議局實行初選之幕。記者不敏。敬爲我中國人民賀。敬爲我江蘇全省人民賀。尤敬爲我江蘇之蘇屬人民賀。 
　　今日之初選投票何自起。爲互選代表。使舉適宜之合格人民。任爲議員。而効忠於本地方。卽効力於諮議局也。諮議局之効用何自見。爲官治不如自治之親切。以本省之人。監督本省之計。議决本省之政。所以表現人 
　　 
 
 

Page 3

 
 
民之意思。疏通上下之暌隔。畀合格人民以參政權也。參政權之畀予何自來。爲我。　德宗景皇帝俯念時艱。慨然定預備立憲之局。先辦諮議局。許人民選舉議員。以謀地方之幸福。我　皇上繼述先志。屢　詔催辦。而始有今日初選之盛舉。然則今日之蘇屬人民。沐　今皇之新賜尤必念　先帝之舊恩。而認眞籌辦之結果。爭先以慰　先帝之靈。此其可賀者一也。 
　　籌辦選舉。首重官力。籌辦處有督促各屬之責。主之者督撫也。初選監督有遵章辦理之責。任之者州縣也。使督撫而稍懈其進行之督促。則觀望之相守。何有於進行。使州縣而稍有其辦理之失宜。則手續之未完。何有於投票。督撫即不懈怠。而所以爲各屬謀者。一有未周。則投票之期。必有不能提前者。州縣即多遵。辦而苟有一州縣之稍緩。則投票之期。亦必有不能一律者。蘇省之舉行初選也。寗屬限本月十一。蘇屬限今日。相距不過旬日。而翹然居各省之先。雖蘇省夙號開通。辦理較易。而督撫之札催電促。爲各屬代謀者。無微不至。各州縣之仰承憲意。而相觀相摩。不敢因一部掣全體之肘。而合力以追他省之先。其賢勞亦可想見。然則江蘇之初選。不得不推行蘇官吏之偉畫藎。籌有以致此此其可賀者一也。 
　　助官力之不逮者。必賴士紳。籌辦處之行勛。其一部之職員。紳士也。投票人以人名册爲限而人名册之造成以調查資格爲前提其分任調查者紳士也。使籌辦處之紳士。能力有所不足。即行動或有非宜。使調查之紳士。任事稍有粗疏。即名册必多漏誤。行動失宜。則各州縣無遵循之具。名册漏誤。則初選舉無舉行之期。紳士之有關於投票實行如此。蘇省之籌辦處。亦或有得力於紳士者。而選舉資格之調查。則各屬雖有先後之不同。主嚴主寛。雖有主義之不一。其因調查失當。致起訴訟者。聞見殊不多。若夫籌辦選舉之先。各屬士紳。恊力鼓吹。竭力提倡。使一二颟頇之州縣。不得不起而從事。則其熱心公益。實足示豪於他省者。然則今日之盛舉。未始非地力士紳與有力焉。此其可賀者又一也。 
　　諮議局成立之期。各省一律。而今日獨爲江蘇初選投票之期。雖福建初選日期。據該省籌辦處所定期限。應亦在今日舉行。然觀其計算選舉人總數。分配議員額數。常有舛誤。常有更改。則目前手續之糾紛可知。又如閩侯兩縣選舉事務所。接到初選監督指定投票所日期。在二月初一。而告示則押正月念一。該省官場之失信如此。則該省初選之改期。亦未可定。若山西則三月十五。雲南則四月初二。浙江則四月十五。湖南四川河南則五月初一。廣西則五月十五。廣東則六月初一。其他諸省之舉行初選未知何日。而據各報所載。有調查未竣者。有人名册未報者。有分區未定者。有設所未備者。要之初選愈緩。則諮議局開會之期愈近。開會愈近。則一切之手續愈迫促。遷延復遷延。必有不能尅期成立者。然則今日蘇屬之舉行初選。不僅爲蘇屬幸。實足爲各省立其範。記者之貢述。亦不僅爲蘇屬官民賀。尤願爲各省促其程。各省之辦理選舉者觀於江蘇之今日。得無有聞而興起者乎。則舉國人民之福。於區區蘇屬乎何有。 
專電 
[電一（北京）]  
　　澤公今日（三十日）又奉攝政王諭國無海軍不能自立此事决計興辦速卽採取各國成規妥爲籌辦至經費一節尤應悉心籌畫毋得擾民 
[電二（北京）]  
　　澳門劃界攝政王以葡員來華在卽命軍機大臣寄諭粤督速行履勘界址早爲豫備毋得臨時張皇並傳諭高而謙一體知照 
[電三（北京）]  
　　今日（三十）召見軍機時攝政王詢及那相病狀各樞臣謂現已漸愈請抒厪念王諭仍須善爲調養 
[電四（北京）]  
　　憲政館得江督蘇撫電蘇屬諮議局初選舉一律於閏月朔投票 
緊要新聞 
[開會集議禁烟政策北京]  
　　禁烟王大臣以萬國禁烟大會業已閉會所有禁烟政策日益急迫擬與政務處及度支部聯合開會籌議一切聞首先提議者係决議縮短禁種年限獎勵各省辦理之著有成效者及嚴行偵察因循蒙蔽之弊其餘應行會議者皆陸續提議以備施行 
[種種保護僑民之施設北京]  
　　和蘭政府擬頒行華僑入殖民籍法律業經僑民懇請陸欽使電致外部爭議已誌前報兹聞梁尚書與駐京和公使磋商請轉電該國政府阻止實行復電飭陸使徵祥向和外部極力交涉　日前外部梁尚書召見不僅爲編訂國籍法一事並有關於本年荷蘭海牙平和會應行提議之件亦應審定以便電知駐和陸欽使届時提議當奉監國攝政王面諭着速飭司員詳愼擬訂開單呈覧聞該部刻正籌備一切不日入奏　外部梁尚書以國際法律頒行應使各國公認方爲有效擬將草案交萬國和平會協議昨已轉詢法律館大臣草案入奏之期能否不悞和平會議之期　政府現擬催飭外務民政兩部速將前咨所訂之國藉草案再行詳加考核知照各國公使 
 
 

Page 4

 
 
查核以便早日定議　外部王大臣提議擬照會各國駐京公使商訂管理僑民專條以爲收回領事裁判權張本聞將於日内照請各使定期妥議　外部各堂前擬奏添各埠領事一節現經梁尚書等各堂議定擬於和屬爪哇添設總領事一俟和蘭駐使陸徵祥保荐人員到部卽行具奏 
[政府籌議開濬航路辦法北京]  
　　政府諸公近與郵傳部李尚書籌議開濬内河航路辦法擬照東西各國徵收航稅章程訂定各項大小船隻稅額仍先在洞庭鄱陽兩湖設局試辦聞擬將此項稅欵作爲航路歳修之資其開濬經費均歸公家籌備云 
[專練禁衛軍最近舉動北京]  
　　鐵尚書開去專練禁衛軍差使聞政府原擬派榮華清協揆補授斯缺嗣經再三會議以現派各大臣辦理甫有端倪是以暫不添派至禁衛軍人員凡鐵帥取用者現俱自行告退 
　　禁衛軍駐紥營房刻已經濤貝勒等擇定海甸閱武樓地基聞于開工時尚擬在治貝勒花園中建造甎窰一座自陶甎瓦以免由京轉運聞此舉爲溥侗將軍建議深蒙攝政王奬勵 
　　禁衛軍兵營操塲已經覔妥昨由侗五將軍率領工程隊兵往暢春園查勘一切不日卽行興工 
　　禁衛軍大臣現咨行各旗署迅將應點驗兵士名册咨覆勿得再行延滯 
[日本對於東三省交涉之顧忌北京]  
　　中日兩國關於東三省之交涉曾由各部堂官在外務部悉心籌議頗爲愼重兹探得各國政府對於此事頗不以日本政府爲然遂竭力主持反對現日政府以各國均抱不平恐多掣肘聞已將東三省交涉問題暫行作罷矣 
[外人之覬覦教育權北京]  
　　英國前任殖民大臣張伯侖氏美國大富豪羅奇弗氏各擬在中國大都市設一模範學堂預算興辦費各四五十萬元並擬要求學部給予官立學堂同等之出身其管理教授則統歸自理但臨時請學部會考而已 
[蕪關道訊究洋商私挖涇縣煤礦]  
　　浙江人李鋆勾串英商斐禮思礦師品格爾私挖涇縣煤礦經蕪湖郭關道稟奉督撫批飭拿辦等情已誌本報專電兹悉李鋆在涇縣私挖煤礦經涇縣黄令拘送來蕪由關道提訊李鋆供寗波人歳貢生同知銜年三十二歳於三十二年三月到涇縣用土法挖煤虧折甚鉅上年冬季與英人斐禮思訂立章約三個月用機噐試挖草約本年二月已滿關道以李鋆供詞含混發交蕪湖縣看管限令十日繳呈礦照及與西人所訂合同再行核辦 
[京師近事]  
　　德宗景皇帝梓宫定於三月十二日奉移早誌本報兹將是日奉移時刻及沿途宿安蘆殿各路程錄下　十二日上午寅刻預備夘初刻奉移　　田觀德殿出北上門地安門阜城門至彰義村（即田村）宿安第二日十三辰刻由宿安殿恭移至韓村蘆殿宿安第三日十四辰初刻恭移申刻抵魏村宿安第四日十五辰初刻恭移未刻至梁格莊行宫暫安 
　　東陵菩陀峪現已大工告成所有在事員弁例應由承修大臣奏保以償勞勩近慶親王已會同鐵良紹英等傳飭監修文武各員迅將出身履歷詳細開造以便分别尋常異常彙列摺單請奬不日即可入奏 
　　變通旗制處倫澤兩貝子寳達兩侍郎以現在會議變通旗制章程正值吃緊之時而那相國忽丁母艱事關緊要不容延悞擬奏請暫派諳達旗務大員暫署其事以資襄助 
　　軍機大臣電致廣西雲南西藏新疆伊犁科布多烏里雅蘇台恰克圖東三省等處督撫將軍都統辦事大臣凡與安南緬甸印度韓俄各國交界處所亟宜整頓邊防以副有備無患之意並著速將交界處所詳細繪圖呈候核奪 
　　直隸山東山西河南江蘇五省均有電致政府爲每省擬選派候補員十二人赴日本考查監獄法俟六個月後回國以便改良各本省監獄事宜請飭部轉咨駐日胡大臣届期妥爲照料 
　　政府以農工商部民政部所定之巡警勸業兩道章程前已頒布而各省則尚有未行設立者查此兩道所辦各政均係地方新政之要務不容或緩因於日前咨催各省速行籌措經費以備設立 
　　農工商部堂憲以蘇省設立商務裁判官于商務前途頗有裨益現擬通咨各省督撫轉飭所屬農工商局一律仿辦以維商務 
　　政務處陸軍部曾於上年電飭新疆添練新軍以資巡防兹聞新疆巡撫業已將添練新軍大槪情形電致政務處略謂自宣統元年正月已揀撥塔爾巴哈台索倫馬隊八營共二千人分駐精河　巴里坤　哈密　達板城　吐魯番　又另分紥庫爾喀喇　烏什　喀什噶爾　英吉沙爾各要隘聞政務處已咨行陸軍部查照備案 
　　樞府以凌大京兆前在直隸於地方情形頗稱熟悉辦理各新政亦甚得力現擬簡爲直隸臬司以前任何輦秋廉訪升補直藩 
　　貢院有改爲資政院之議聞已估修需銀四十餘萬惟現在尚未定議　　度支部澤尚書擬仿照各部院將書吏裁撤招考錄事以免舊日書手舞弊現正與各堂商議一切俟决議後即行招考 
　　外間紛傳政府擬將值年旗裁撤以節經費聞攝政王以旂務尚未議妥裁撤之事擬從緩辦 
　　樞府以現在講求更治之時擬奏請將各邊省土司查看情形改爲州縣以期治理 
 
 

Page 5

 
 
　　政府以郵傳部所轄各省之鐵路餘利爲數甚鉅近因各處紛請提解以致度支部無從查核殊爲不合現擬將鐵路餘利專歸郵傳度支兩部儲蓄無論何處要欵不准提解以重路政 
　　攝政王擬定開辦貴胄女學堂提倡女子教育現已派定肅邸之娣葆淑舫女士充當該堂監督蓋葆女士曾創立淑愼女學堂於學務頗爲得法故經量材奏派現聞規模已備不日卽將開辦 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[蘇撫咨憲政館籤註新訂刑律草案文（七）（續）]  
　　第五十一條　凡犯罪未發覺前於官自首就受審判者得减本刑一等關於親告罪而於有告訴權者首服就受官之審判者亦同　按現行律凡犯罪未發而自首者免其罪猶徵正贓其輕罪雖發因首重罪者免其重罪若因問被告之事而别言餘罪者亦如之其遣人代首若於法得相容隱者之親屬爲之首及彼此訐發互相告言各聽如身自首法若自首不實及不盡以不實不盡之罪罪之至死者聽减一等其知人欲告及逃叛而自首者减罪二等坐之其損傷於人於物不可賠償事發在逃若私度關津及姦者並不在自首之列若强竊詐欺取人財物而於事主處首服及受人枉法贓不枉法贓悔過回付還主者與經官司自首同皆得免罪若知人欲告而於財王處首還者亦得减罪二等其强竊盜若捕獲同伴解官者亦得免罪又依常人一體給賞又例載聞拿投首之犯除律不准首及强盜自首例有正條外其餘一切罪犯俱於本罪上减一等科斷各等語現行律例於罪犯自首之法實爲仁至義盡今本案於總則删去自首免罪之文却於分則第一百十九條一百二十九條一百五十一條一百七十四條一百七十八九等條著有自首免刑明文是除此數條外其餘犯罪雖於未發覺前悔過投誠自首均不得免罪似未免失之太狹非所以奬勸人也而自首之中又不分有無損傷於人等項凡自首者均得减本刑一等又未免失之太寛非所以示區别也且聞拿投首雖較之事未發覺前自首有聞然究有悔罪畏法之心似亦可稍予原恕未便竟置不論應請再行詳加釐訂至於親告罪而於有告訴權者首服似即行律得相容隱之親屬代首及於事主處首服於財主處首還之意第交義稍似艱深亦請再加明顯以便遵循 
　　第五十二條　凡一罪旣發别首白未發餘罪者得减所首白餘罪之刑一等　按本條即是現行律輕罪雖發因首重罪者免其重罪若因問被告之事而别言餘罪者亦如之辦法應俟前條訂正一併遵行 
　　第五十三條　凡爲分則特定答罪之豫備行爲或隂謀於未實行之前於官自首者得免除其刑但没收不在此限　按本條規定分則之自首免刑第没収不在此限即原律自首免罪猶徵其贓之意自可照行 
　　第五十四條　凡審按犯人之心術及犯事之事實其情輕者得减本刑一等或二等　按量情原减爲向例所不廢今准由裁判官臨時酌量犯人之心術與犯罪之事實核其情節較輕者减一等或情節實有可原非止一端爲輕中之又輕者得减二等似應得可减一等可减二等之處確切聲明以免上下其手之弊 
　　第五十五條　凡於法律雖有加重或减輕之時仍從前條之規定得减輕其刑　按本條文詞似欠明顯旣本註謂法律上之加重法律上之减輕是即原律本係載明加一等或减一等者仍得從前條之規定量其情節可原處减輕其刑向來本有此辦法可以遵行 
　　第五十六條　凡死刑徒刑拘留徒第三十七條所揭次序加重减輕不得加入死刑及無期徒刑但一等有期徒刑應加一等者爲二十年以下十年以上應加二等者爲二十年以下十五年以上不得减徒刑或拘留入罰金　按本條不得加入死刑及無期徒刑與舊律不得加入於死之意相仿至一等有期徒刑應加一等者爲二十年以下十年以上應加二等者爲二十年以下十五年以上亦猶罪已至軍只可加遣之意其餘加等减輕依次序遞相加减惟死刑减等即爲有期徒刑注意已明而徒刑拘留不得减入罰金則又定法之較嚴處也似可遵行（未完） 
分類新聞 
政界 
[裁撤閑冗佐雜長沙]  
　　湘撫岑堯帥以前准考察政治館王大臣咨奏定續訂直省官制清單第二十八條内開從前各省直隸州直隸廳及各州縣所設佐貳雜職應即一律裁撤酌量改用咨行查照等因當即飭司查明現據藩學臬三司會詳略稱湖南長沙府屬茶陵州州判瀏陽縣縣丞二缺均與各該州縣同城並無應管公事又永綏廳茶峒知事乾州廳河溪巡檢二缺當巖疆甫定之時深恐苗性難馴故設立佐雜分防以資巡緝現在峒苗被化均已循良卽無佐雜彈壓亦不虞滋生事端又澧州順林巡檢桃源縣鄭家巡檢駐地均隔各州縣不遠地瘠事簡名爲兼管驛務其實遞送文件均由各印官派人經理巡檢多不與聞以上六缺均極閑冗似應卽行裁撤云云聞已由堯帥核准咨部並會同鄂督陳小帥附片入奏已奉　旨交部議奏矣 
[批示禁止械鬥辦法南昌]  
　　贛撫馮中丞據樂平縣禀稱民情强悍動輙械鬥擬請示禁並准當塲格殺勿論等情即批示云該縣與餘干等縣民情强悍每因田土細故輙糾衆械鬥本部院蒞任之始即訪悉前情當經札司通飭各屬曉以利害剴切開導一面勒令呈繳器械在案查民間械鬭糾衆約期非一二人秘密之事地方官如能先期馳往驒壓寛猛兼施斷無不能解散之理尤在平日施以教育遇事勸導人孰無良當可潜移默化蓋善政不如善教之入人深也仰按察司查照前札即飭剴切曉諭認眞勒繳器械務使力除積習是爲至要仍督紳多設半日半夜學堂勤加教育以資化導所請格殺勿論之處未便准行併飭知照仍候督部堂批示 
交涉 
[德人誇耀青島之經營山東]  
　　前有栢林樞密院顧問官請假來亞東遊歷回國即將青島一切情形登諸報端其略云予自滬乘輪赴青甫登岸行未數武遙見山環水抱隱隱有樓閣出現不勝驚異以區區海灣一荒島乃十年之間竟成爲大商埠嗣復徧遊各處則自來水電氣燈屠牲房洗浴塲以及中西飯店無一不備督署石樓高可數丈迤東有膠督公館建立山巓更足以壯觀瞻聞所費公欵不過一百兆馬克之多云 
[長春釐捐之交涉吉林]  
　　長春日商三井洋行雜貨向歸各機鋪批躉照售由該棧鋪代扣九七四釐各捐去秋該行忽向日領提議務求索還所扣各捐經餉捐局委員曲大令明允極力爭持始作罷論即三井棧亦照章代扣七四釐並無異議至去臘日領又照會該局謂七四釐不應重徵請即廢止曲大令遂據情詳請公署奉批以長春商務甚巨若不亟籌抵制將來商業捐輸均受影響已飭西路道就近查明與日領事據理力爭以維商務而裕餉源昨據西路道禀覆此案已由日總領事在省提議勢難再與交涉奉公署批此項七四釐捐係按購貨資本徵自華商原不以外國貨品爲標準旣非重徵與條約有何違背現聞偕駐省日總領事細開談判一一剖明業經承認但求改易徵收方針此時仍照舊辦理卽札交涉司轉飭長春餉捐局照章徵收毋任脫漏致礙捐務 
[日商失竊之交涉浙江]  
　　拱宸橋租界三公司失竊一案經日本領事一再函請追拿應遵前定租介章程會審辦法嗣經省城巡警總局探訪公所將贓犯並獲發縣懲辦兹聞增撫札飭警務處以所獲贓犯　 
 
 

Page 11

 
 
解交理事局張令其昌審判業已遵照辦理 
[保護游歷教士寗波]  
　　駐寗英領事日昨函致甬道略謂有本國女教士貝珍英賁秀英二名欲往浙江全省游歷繕就護照二紙送請蓋印移還給領等情桑觀察蓋印後當卽發還一面飭屬照約保護 
軍界 
[撥輪巡緝匪類寗波]  
　　浙省石浦廳有土匪數千人起事等情已誌前報嗣經葉司馬將該處紳商余勉幾等原呈轉禀提道各憲察核當經吕軍門電知水師統領赶緊派撥兵輪巡緝在案昨吳吉人總戎親自督率永安等輪赴大泥塘周巡一面會商出示勸諭以消隱患 
[備補隊教練簡章吉林]  
　　吉林兵備處前曾招募備補隊一營嗣由巡防隊督辦孟軍門商諸教練處總辦酌擬教練簡章以此項營隊旣爲備補名目自應採擇陸軍教練之規則惟限以四個月畢業爲時甚促不能不稍事變通其學術課程均須删繁就簡嚴密教育尤宜肅軍紀正秩序並激起各兵忠君愛國之忱庶循序漸進屈時但冀巡防性質漸入陸軍範圍且能合陸軍之資格爲主至四個月後依法教練果有成效再行刷印多本分飭全省各隊一體遵照 
[禀請設立憲兵長沙]  
　　留日憲兵科畢業生陳濟人葛道藩擬請大憲在湘省設立憲兵以爲陸軍警察之模範惟開辦之始設額不多一俟辦有成效再行推廣等情聞已遞禀撫轅懇予核辦矣 
[常備軍管帶之更調長沙]  
　　湘撫岑堯帥札常備軍文云常備軍一標一營管帶補用都司陳鑫經本部院調帶中路巡防第一隊事務所遺該軍一標一營管帶應即遴員接帶以專責成查有砲隊營管帶候選布經歷劉玉棠堪以調充遞遺砲隊營管帶查有一標教練官陸軍砲兵科舉人副軍校向瑞琮堪以接帶薪水按照八折支領公費照章支銷 
學務 
[師範學堂職員之狼狽浙江]  
　　浙省嚴緝革命黨一案自十八日將闕玉麒及徐仰山交杭府分别管押後俟温州張偉文等解省冉行嚴密審訊以期案無枉縱其師範學堂學生胡俊當即訊明無關緊要業經派人送回學堂照常上課當胡俊釋回時各學生因得悉有剝衣拉辮情事大起風潮在禮堂開會當時齋務長吳復齋君因胡俊被傳時急除名牌送回時擅覆謝信二事大受學生詰責欲迎合學生以自解登襄演說措詞較學生尤爲激烈王監督演說亦如之即據此意以咨呈學憲轉詳撫院大旨謂據學生全體聲稱提學憲爲教育權限所在撫憲亦有保護學生之權該巡警總局並未持有正式公文逕將學生拘留於行使巡警權未免横濫敝監督名位卑微不足以資表率致使學堂之尊嚴掃地殆盡實無面目以對學生應請貴司選人接辦以明敝監督深自引咎之意以稍平全體學生之心且謂重要主犯皆溷跡撫署以是爲全體學生之言其實學生不過要請懲處警察並未有此風說迎合漫言殊無謂也增帥閱禀後當即批云前在闕玉麒名下起獲函簿等件查有師範學堂學生胡俊信函且胡俊係闕玉麒妻舅是以本部院面諭警局飭派巡官將胡俊傳至本部院署内質訊所以不用正式公文者以事關緊要辦理宜速必待叙稿繕簽印發未免躭延時刻且本部院愛惜胡俊名譽不欲將虚實未定之事形諸公牘是以傳到後不令胡俊在公堂對簿特令首府坐談且係派巡官往傳並非遣警局拘捕正爲保護學堂起見該警局係受本部院之命令而行並非濫用職權至闕玉麒是否即黃人傑現在撫署任用人員所有重要主犯亦均溷跡撫署等語不知何所據而云然閱之令人駭異候飭杭州府即提闕玉麒切實研訊如有撫署員弁人等實有重要主犯或有勾結情事即行指名禀請由府質審該堂學生在堂讀書應即自守學生界限查學生胡俊僅止傳呼查訊並非受辱一經訊明即行送回聲明無罪於該生體面固無損失即與全堂學生更無關涉該監督亦無庸引咎辭職學司奉批後復行錄批照會該堂當由監督將原文向衆學生宣佈學生中有請示辦法者王監督謂余非不恨警官然當另尋别事以擊去之學生曰學堂自學堂警察自警察豈别事反可以干預警察權限乎王語塞因曰余必有方法以對付之不過由陸路由水路尙未定假如水路有風濤則走陸路請諸君切勿躁急繼又謂余近日尙有私事須回金華一行一切事件均托齋務長吴先生代辦諸君可與彼接洽學生中有卒然問者曰然則先生由陸路乎由水路乎王赧然一時聞者皆匿笑不置 
[商學兩界衝突始末情形寗波]  
　　湖亭學堂借地開校未妥業經商界公憤卽將校具焚毁當由發起盧棻等電請省台查究等情嗣鄞縣鄒令奉到省電飭將此案始末情形禀請撫憲察核江北岸即桃花渡地方人烟稠密舗户櫛比急切難覓合式校舍乃樂顯廷等急須開辦學堂迫不及待連日向商會及勸學所催迫無已由知縣查得現住正任鎭海縣孫令文詒公舘適在桃花渡頭以作校舍尙屬相宜商之孫令亦允爲遷移因即爲孫令代覓住屋俾資早日遷移以遂該生等興學之𤍽忱意� 
謂校舍擇定當無波折不料十四日夜樂顯廷等以五日限期届滿將財神殿後扆之栅欄毁壞將課桌搬入並雇定泥水匠進内擬開天窻知縣聞報前往該處勸阻其時附近商舖人等亦相麕集經知縣一再開導商鋪人等始各散去一面諭令樂顯廷等將校桌仍行搬去亦均唯唯當以爲無事是日適値造送初選舉人名册日期知縣隨即前赴事務所辦公詎午後據報課桌被毁馳往查悉因知縣走後樂顯廷等仍未將桌搬去致動公憤將桌搬外焚燬計共焚去課桌一十二張其時人多手雜亦不知爲何人所焚此毁欄焚桌之實在情形也事後即據附生樂顯廷等具禀請提辦谷葵生等知縣以事關公憤未便急切提辦且訪聞谷葵生素係經商亦尙安分未便遽允提辦是以該生等電撫學憲飭究而商界　貼不平則鳴之廣告節經知縣邀請商學兩界調處現據敎育會函告案已邀齊公同議决數條一校地仍照原議歸商界認租一年一所毁栅欄歸湖亭辦事人認修一校具責令焚毁者賠償一查訪焚毁校具者嚴辦一扯去廣告等情前來此又事後調處之實在情形也查湖亭學堂因無校舍尙未成立借舍未妥遽毁欄杆搬入未免稍涉强硬無怪激生公憤現旣敎育會出而調停明白應無庸議至谷葵生等素尙安分應由知縣另訪焚毁校具者量予懲辦 
 
 

Page 12

 
 
實業 
[東督覆陳籌辦鹽務情形奉天]  
　　去年有人奏奉天沿海産鹽請妥訂官督商運章程等情旋經東督覆陳查奉天鹽務向以就灘設局徵收歷任將軍或奏請督銷或奏請官運迄未實行自蒞任後首先規畫吉江兩省籌銷奉鹽辦法因東省無鉅貲大商情形與内地不同屢招商股迄無成說於是有官運之議旣辦官運首在緝私然南則由南滿洲内私充斥於吉省北則由海参威外私進灌於江省因於綏芬河稅關飭令嚴緝以絶東北海路之私運又以運路速經費輕爲要因金州鹽灘之交涉未定滿鐵道之私運甚多於是與該公司訂立合同减價裝運且我有稽查各站之權並聲明不得私運而兩省官運費減私絶辦理方有就緒且未辦官運以前不但糧食雜貨均趨重於火車即私鹽亦由鐵道搬運是火車之减少航業之不繁非因官運食鹽而始然也故吉江兩省雖辦官運而運往後仍發給本地商人配額銷售以期不奪本來商利但官自運而商自銷各分界限無稍混淆於兩省商民毫無窒碍將來營口爲鹽務總匯大利在民尤可想見原奏所陳但未知東省鹽務與内省迥不相侔而三省官吏規畫之苦心固已兼顧統籌於利國便民兩有裨益現在詳擬章程正在試辦如果行之無弊再行奏明立案以規久遠 
[阻撓水磨之批示山東]  
　　淄川人前惠民縣訓導邵永春等以馬永祿私修水磨禀請飭禁等情奉勸業道批云此案前據印委查明禀覆於地方毫無關碍且該商復認捐小學堂經費京錢千緡本道以興學勸業兩有裨益是以批准開辦乃該職等知風水之說不足動聽復以有害市塲爲言當飭委查辦之時該職等何以不來道控訴所謂均列前稟不知前稟何在至謂恐商民阻止致生枝節尤爲危詞聳聽以本道批准興辦之件而敢於無知妄作法令具在該地方官所司何事即主使者亦責有攸歸何得閃爍其詞巧爲諉卸頗聞近來各處水磨生意較佳故營之日多而忌之者亦日衆或暗爲破壞或顯與操戈慨此澆風不止一處即如馬永祿水磨果於淄邑有碍何以當興工之始該職等緘默不言及至該商耗去巨資藉口風水市塲横生阻力該職設身處地其何能甘現當振興實業之時本道提倡之不暇豈肯再加摧抑罔恤商艱至該處河面有數十丈之寛卽情形小有變遷市塲貨攤亦儘可隨宜遷徙豈有株守故處待水衝激之理如果田廬波及臨時勘驗明確實係因磨受害自可責令賠償損失俾昭公充此時欲以揣測之詞爲阻撓之計斷難照准除行淄川縣妥爲保護外仰卽安分息事毋得妄凟 
雜記 
[官吏赴試之階級福建]  
　　閩省近日舉行考吏大典廿一日爲道府直隸州廳各官考試之期院司道各憲是日列坐監場出題二道一係大法小廉策一係通飭州縣清理案牘札其赴考官員俱於辰刻趨轅各據一桌相隔數武不得交頭接耳命題後煮茶一大壺安置二堂之上茶罄後并不再煮杜絶跟丁雜差往來各桌另備芭蕉菓山東梨馬蹄梨柑橘數品以爲解渴而各官亦盡一日之長精心結搆至晚間四點鐘始行撤場迨廿二日松帥復同五司道考候補知縣塲規與前一日無異張大令望墀喻大令慶瀾手版已遞得此消息臨時避考而是日各官多帶籃本有洪大令維岳者竟將禁烟論塡入松帥閱畢交五司道傳觀不禁同聲失笑陳亮伯都轉以考試州縣流弊滋多特於廿三日先就本署扃試塲大使出題一道係買海積弊論其洋洋灑灑信筆疾書者固不乏人而擱筆以待莫贊一詞者尚居多數即僅令塡寫履歷搦管後亦復儼似木雞翼日松帥督同五司道考試正塲出題兩道一係鹽斤加價議一係緝私告示稿又算學一題運鹽一萬三千五百六十斤作六十五次賣每次應賣若干數是日交卷撤塲頗早然亦難免參差云 
[謠傳監犯起事之由來南京]  
　　皖撫朱經帥於十五日午後五鐘據首縣黄令面禀該縣監内有砲營狡供之叛兵李鈞密告其父今夜監犯有商同越獄情事其父告之典史請預爲防範等語經帥當即飭該縣傳李鈞之父追問詳情該縣因爲時已晚尋李鈞之父未獲遂於三監各加派巡防隊一棚嚴密防範是晚仍安靜無事次早即提李鈞嚴訊據供起意越獄提訊各犯均無確據該犯此舉因挾嫌而起意在陷害各犯而已欲邀功也當經經帥飭縣將該犯嚴責改押府監現地面極爲安靜 
[捕快爲盜揚州]  
　　如臯捕快李姓在泰州境内率衆刦孀婦盧王氏家財物事後將積賊顧高二人報縣並於家中取出原贓少許呈案一併移解泰州經朱署牧刑訊多次堅不承認適另案又獲數盜供稱係刦盧孀婦夥盜爲首者乃如皋縣李捕朱署牧爰備文移提歸案訊辦 
小說 
[潘傑小史]  
　　（三）妬意 
　　宛南夫人語弗命痕曰。汝姑稍待。余至樓上一行。寄南曰余爾偕往。維時惟潘傑與弗侖痕在坐。旁無僕役。 
　　弗侖痕乃坐近潘傑之旁。俛問潘傑曰。頭疼若何。抑或有他故耶。 
　　潘傑曰。汝何出是言。 
　　弗侖痕曰。觀汝目似有涙痕。聞汝聲似泣後有悲慘音。 
　　潘傑以手拭目。回顧弗侖痕曰。汝眞罔語耳。涙痕何在。 
　　弗侖痕笑曰。汝即無涙痕。而似送别故人。有一種離别可憐之狀。 
　　弗侖痕語未已。潘傑忽自座中躍起大笑曰。汝言謬矣。假令慘别故人。豈無新人與我乎。尚何悲之有。語時回顧弗侖痕一笑。弗侖痕大爲所動。 
　　是時弗侖痕與潘傑之坐處益密。而兩人語言之聲浪益。低弗侖痕之身傾向於潘傑處所。藩傑亦以身向之。兩人正密語時。不意奇南復至。兩人頗受驚愧。即左顧言他。但奇南胸中大爲憤恨。頭暈目眩。幾於隕越。即以手持椅得免。但面上絶不露一毫藴怒之色。與二人談笑似若。 
　　是夜潘傑更翻回想。一人是余所愛者。一人是余所欲嫁者。以其宫廣而多財有能力以供我身心之供求者也。余孰取之。遲疑良久。乃以兩指擊案曰。余取富者。又自思曰。契來梨刺眞如鵝無異。余終不嫁於彼彼。將常此煢獨。終無一日富厚之望矣。即或能之。必在二三年以外。終非弗侖痕之今日即有能力以娶我也。假使弗侖痕詢余余。應之無疑慮惟所可慮者。契來梨刺堅欲娶余。其言堅决粗厲乃爾。頗爲可慮。若聞我與弗侖痕有婚姻之約。彼必欲破壞攪擾。奈何。又一念曰。余不與之見。久而久之。亦必漸亡。余計决矣。終不嫁此窮漢。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[初選舉區成立]  
[浙江（紹興）]  
　　紹興各縣初選舉人數除山會二縣共實計四千三百四十六人其餘各屬人數列表如下 
縣别人數縣别人數 
蕭山一八○六上虞一二二五 
諸曁二○○一嵊縣一一六四 
餘姚一八八○新昌八六○ 
合計紹屬八縣有選舉權人數一萬三千二百八十二人 
[又（駐防）]  
　　旗營杭乍兩防分四區調查現已竣事兹將人名總數列表如左 
調查區旗别人數 
第一區鑲紅鑲藍九○人 
第二區鑲白正藍三四人 
第三區正黄正紅六人 
第四區鑲黄正白二三人 
合計一五三八 
　　以上人名表已照章榜示以閏二月初四日以前爲呈請更正初呈之期 
所有諸色旗人如有舛錯可於限内具訴聽候判斷 
[官長設立]  
[湖南]  
　　湘省諮議局籌辦處日昨廣發公啓云現奉撫憲謹遵上諭設處籌辦諮議局係爲與民人以議政之權局中議員應由民人之有名譽職官財産等資格者投票選舉今派員紳挨户調查具有各項資格人數與清查門牌分别良莠别爲一事無論紳商士民一體必須查過所詢事項務當詳細實告不必隱瞞其能合資格者應得有選舉權即當造册宣示至初選投票之期赴投票區投票各舉素所尊信之人再令復選此爲民人榮幸之事實從來所未有其不合格者存而不錄亦無妨害切勿疑有苛派擾累等事當調查員到門不可任意拒絶不受調查或謊言詭應將來投票凡選舉册有名者皆當遵章赴區投票尤不可自居局外放棄權利事關立憲要政初基迭經明白示諭仍恐未能家喻户曉用特布此申明 
本埠新聞 
[度支部咨復關稅銀號亦須註册]  
　　江督端午帥接准度支部咨復略謂准兩江總督端咨據江海關道蔡乃煌詳稱奉札開准度支部咨稱光緒三十四年正月間本部釐訂各種銀行則例勿論官辦商辦各種銀行曁票莊錢莊銀號凡有銀行性質者均須赴部註册等語箚道查照辦理併發章程到道奉此遵由道出示曉諭並諭飭源通豐裕官銀號遵照辦理去後兹據該銀號等禀稱商號源通豐裕均於開辦之初先後取具保結稟請詳蒙咨部覈准有案經征本關稅餉並不兼營他項事業與官辦商辦各種銀行情形不同應否再行註册或請轉詳給照之處據實稟復前來伏查江海關征收洋稅設立銀號遵奉部飭招募殷商承充現查源通銀號係於光緒十四年間據職商嚴祖慶稟請在上海新關開設銀號經收關稅經龔前升道飭查該商委係殷實熟悉稅務取具認保各結詳蒙轉咨於光緒十五年六月奉户部核准嗣因新關稅餉加增歸銀號代收責成較重當據南關豐裕號商李九臯備具認保各結禀請分設北關銀號於光緒二十九年十一月開辦經袁前升道飭查該商身家殷實將認保各結詳咨立案奉箚前因該銀號等旣係專收稅課似與官辦商辦各種銀行有别應否再行註册或請給執照之處理合詳祈咨明轉咨到部查該二銀號收納稅鈔傾鎔關餉是以官欵之出入爲經營之事業責任較尋常銀行尤重銀行通行則例第十三條稱各省官辦之行號限於本則例奏定後六個月内報部註册又銀行註册章程第五條第二項稱從前各省設立之官銀號如已奏咨有案卽自奏咨之日起作爲註册之期但須聲明則例第三條所定各節咨請補領註册執照各等語是以奏咨有案之官號尚須遵守則例赴部註册該二號雖經部准開辦亦應註册領照不得獨違定章並須將辦事詳章呈部以憑稽核 
[甯紹商輪公司特别會紀事]  
　　昨日兩句鐘開會股東到者約千餘人先由總理虞洽卿君請王清夫君宣布開會緣由略言今日情形與登報前不同自擬售三德堂地皮之事發生法公館租地之議將成公司勢不能不暫擱股東已决定之大達碼頭而磋商之且更不得不開股東會重行决議此日前登報開會之原因也及前數日見法領開送各條後慮滋多萬難承允况大達竟允改前此善價之旨又得蔡道台面告可報洋關之例并允旣係完全華商公司遇事無不維持是本公司自然舍大達外無相宜之地且經大逮經理王一亭君面允該公司北首第一碼頭准儘本公司停泊租價亦可從廉有此竭誠相助則此事可無待公决然辦理三德堂未成之緣由仍不得不對股東詳告之次由余民進君報告去年九月以來公司辦事情形并謂輪船已由公司經理何立卿君赴閩驗購碼頭雖在華界有端午帥極力提倡將來釐捐一層必可通融旣由股東李韻標君提議俟輪埠定奪後即須登報宣布以慰衆望而期踴躍衆贊成遂散會 
[法領事對於禁煙之意見]  
　　法總領事巨籟達君曾將法界擬禁烟館情形報告萬國禁烟大會兹悉所陳節略大旨謂中國奉諭禁烟上海法界本在應禁之列然旣有專賣之條則法界烟舘不易禁閉蓋烟館雖閉而嗜烟之人勢必皆在家内呼吸將來火患必較以前更甚是以法公部局不以禁閉烟舘爲事而行加捐之法俾售賣者無利可圖自行關閉則法界烟館不禁而自禁矣且查近二年來已經加捐二次所有界内烟館因此閉歇者已有十分之五即各烟館之烟榻亦因加 
 
 

Page 19

 
 
捐減去十分之八似此辦法亦足以杜絶烟害云 
[滬道禀江督蘇撫電（爲晋益升被欠事）]  
　　晉益倒欠官商鉅欵亟應清追外欠藉備抵償查有王史號子仲欠該號銀一萬六千九百兩自稱道員眞僞無從查悉又職員施一峯欠八千兩經職道分别移行催繳迄置不理除飭縣差傳外查道府等官例須由道審理如王史果係道員當由職道提案究追否則仍由縣追繳合先電稟 
[商務總會舉定總協理]  
　　商務總會舉定已酉年議董名單已紀前報昨爲各議董推舉總協理之期仍推周金箴君爲總理另舉嚴子均君爲協理聞周君再三謙讓經各議董竭力推崇始允續任 
[公廨寳讞員致英副領事函（爲限制藝徒工作事）]  
　　啟者案據老巡捕房解送造房不愼以致學徒姚阿二跌斃之作頭魏清濤到廨當經與貴副領事商酌以後不准幼孩登高工作蒙允今年正月起即經函請商務總會邀同水木公所董事妥議以後該兩作建造房屋須令年在十八歳者方可登高工作年幼學徒一槪不准議定章程令該兩作工頭遵守如有違章或再有小孩登高跌斃之事一經到案定當從重罰辦兹准函復以事關慈善立卽錄函傳知水木工業董事集議照行頃接該董事滬幫顧家曾江秋生黄嵩陳志鈞趙魁張裕田紹幫魏清濤余積臣馮嘉祥田炳豐寗幫蔡同榮吕承秦陳基明李國慶張自輝等公復此事於本月十七日邀集滬紹寗三幫各工頭開全體特别大會到者三百餘人即將憲諭當衆宣示商議辦法僉謂工界藝徒大都貧寒之輩年僅十三歳從師工作原爲餬口之計期以三年爲滿師而學徒習藝必得從幼練習方能合格滬地良工之多甲於他埠職是故也且我國習慣向以十六歳爲成丁若以十八歳以上方准登高工作則已滿師之工人亦無覓食之地未免偏枯此項章程應請變通辦理上可以報捕房保護幼童之初心下可以對工界貧寒子弟謀生之計惟是專以年歳而論難免抬高瞞小之弊嗣後工人惟以長有英尺四尺者方可登高如果未滿四尺祇准在本地工作將來明查暗訪一望而知即作主對於工人約束亦易當塲大衆賛成以此議决爲敢專函敬請商會照會會審公廨憲移咨各捕房允准並請出示曉諭俾各工人一律遵守以昭鄭重而安工業等語到會函請核轉前來相應據情函致貴副領事轉飭各捕房查明辦理並希見復爲荷 
[稟請禁閉鄉村茶館]  
　　西鄉五聯區學董胡人鳳顧鏡清等十人人稟陳縣令云地方風氣之壞患在游民而鄉村茶館實爲製造游民之廠業奉府憲戚轉奉藩憲瑞查辦清鄉案内傳諭各圖地保將鄉村茶館勒令閉歇方冀逐漸肅清無如閱時未久依然到處開張游手好閒之徒藉以聚賭抽頭打架肇禍當此嚴禁烟間之際猶且借茶肆爲名其實深房密室私自開燈是以一村有茶肆引壞一村子弟一鄉有茶肆引壞一鄉子弟陋習相沿深堪髮指抑且宵小窩藏出没靡常貽害地方實非淺鮮董等爲地方自治起見公同籌議擬自四月初一日爲始除鎭市茶館不計外凡鄉村各茶館勒令一體閉歇庶幾國無游民則生者自衆爲敢聯名具稟伏乞出示嚴禁一面札飭吳淞懒諸翟司就近查禁並傳諭各圖地保隨時禁約彈壓如有持蠻藐抗許董等指名稟究倘地保徇情包庇一經查出並請嚴懲以靖地方而安生業 
[禀准撥欵修理吊橋]  
　　本邑老北門外西吊橋修理以來僅四五年當時用去修費銀八百餘兩詎近又損壞由總工程局紳董飭匠估計共需修費銀四百四十餘兩業已禀准滬道撥欵修理 
[德領催訊不付船租案]  
　　德商華友洋行控陶子卿不付船租一案曾由滬道訂期會訊嗣因被告因事他往以致遲至今日尚未訊結兹華友洋行又請德總領事函催滬道速行訊斷蔡觀察因卽札行公廨查明被告曾否回滬禀復核奪 
[山民毆傷公役]  
　　公共公廨寳獻員移文寗波鄞縣略云據捕房解送串賣劉二姑娘之蟻媒成大法鴇婦王氏等到廨當經訊供收押移請飭提劉二姑娘解訊在案兹該差前往鄞境錢家山地方指提劉二姑娘正在伴同解縣行至半路忽被娶主錢春福糾同山氓多人持械抗捕將該女奪去並將官媒役夥毆打受傷今據包探徐阿華寫信來滬知照捕房具禀前來除批示外合行派差移請貴縣請煩查照希即派差嚴拿錢春福並不識姓名之山氓到案訊究照例懲辦仍將劉二姑娘勒提解廨以憑訊究 
[藉屍圖詐]  
　　糞頭應得福之妻徐氏身死報驗已詳昨報昨日上午寳山縣胡大令蒞塲相驗據屍子應金林供稱身母於廿七日上午六時身死由九一圖地保談洪良即鶴祥頭圖地保夥談杏林等邀身父至中和園茶館許給棺殮費洋二百元不料被三路二區巡士查知將身父拘局管押大令以事在頭圖地保談洪良不應干涉當將該地保先行交差看管旋命仵作檢驗屍身據報死者因癆病身死並無傷痕大令當謂屍子曰爾不應聽人唆使藉屍圖詐本應究辦姑念鄉愚無知從寛免究着具結自行棺殮地保談洪良帶回縣署從嚴訊辦周錦堂還押三路分局聽候發落 
[城内]  
[傳提職員]  
　　本縣李大令詳秦滬道批示云來摺閱悉查王子仲即王史聞係捐納道員是虚是實雖未深悉然欠欵數至巨萬豈能一任延宕業已電禀兩院憲俟該縣差傳到案由道就近訊追至施一峯係候補縣丞並未聞捐有道員仰即一併票差嚴追毋庸稍涉瞻顧 
[合股紏葛]  
　　南匯人沈桂山控莊增順鯨吞股本抵調各款昨經本縣李大令提訊沈供莊於去年來稱擬開華章仁記紙行需本二萬兩已有四人認股小的亦附二股當交資本銀四千兩後又託小的代調莊銀三千兩又將帋貨託押銀二萬四千兩除還尚欠四千共被吞没銀一萬一千兩開未三月行即關閉叩求嚴追莊供小的雖爲經理沈亦在行爲帮理沈將存行底貨載去抵押以致關閉大令以兩造供詞各執判莊交保候移交商會傳同其餘股東余記等查詢確情復到訊奪 
[跳出火坑]  
　　女子童阿大昨在一路巡警分局門首啼哭由巡士拘局審訊據供年十五歳江北通州人父名童大寳女子於去年七月間由父帶至上海賣於法界開設野鷄妓院之顧巧姐家計身價洋一百十五元今顧因女子不善逢迎日夜毒打近更欲賣於花烟館是以逃出求恩超豁判送普育堂留養俟及笄後再行擇配 
 
 

Page 20

 
 
[道批四則]  
　　蔡魯熙等禀批查閱所呈國魂報紀載尚無流弊應准給照仍持赴郵政局換領執照照常遞寄至隨報附送之塵天影其中多載花叢冶游等事體格較卑未便另行給照　恒德各莊禀批此　迭經批廨迅追仰會審官迅遵前批辦理毋再遲延一面並傳陳芝生到案訊明秉公核斷仍具報察奪　王全生禀批恩赦條欵現已奉行王陳氏是否在准免之例仰上海縣迅即查明原案分别辦理抄黏並發　陸玉坤禀批前禀批縣核案提究時閱半年迄未具復所稱陸春祥串保賄　不爲無因仰上海縣迅即比差勒提訊究具報毋任包庇 
[縣批彙錄]  
　　印花染坊同業董事蔣子春因法租界大成染坊違背定章屢次禀控兹將上海縣率大令批示三則彙錄如下　查閱黏報載有染司酒資等槪由本主人給發之語似非盡行革除何以呈叙將自給一語删去况果使該坊革除酒資亦與各家無涉何竟羣起逞兇要知凡事必論情理大成染坊果有不合不妨從長商議乃遽自暴動是先自蹈其咎受人以柄愚蠢至此殊爲可嘆着仍靜候辦理毋再滋生事端致干咎戾凛之（二十日批）候一併詳請道憲照會法總領事查照辦理（二十一日批）前據具呈業已批示何以又以含糊之詞踵瀆不知報載有酒資由本主人自給之語本未全行革除况倪姓如此各坊未必照辦何得鞏赴混閙案已具詳靜候憲示辦理毋再恃衆妄爲自貽伊戚凛之切切黏單附（二十四日批） 
[官事]  
　　新任通州如臯縣知縣郭曾程候選通判徐受慶昨均到道禀見辭行赴寗　補用知縣劉翊堯到道禀見　糖捐局總辦姚炳熊禀知由甯回滬　總工程局正裁判孫調鼎昨至道署禀知於今日赴浦東三林塘選舉區管理投票事宜　縣丞王錫章禀知赴東南三區管理投票事宜 
[南市]  
[催繳帖稅]  
　　本縣李大令近奉上憲飭查各舖帖稅有無朦混情弊業已派差協同帖甲　得南市會館弄南泰豐蔴袋店欠繳帖稅銀四兩零且有不照新章加繳倩事昨該差即至工程局禀明請爲派探至該店催繳 
[繳還身價]  
　　陳長發之未婚媳湯大扣子前被母妹湯三賢串同張廣于彭顧氏及蟻媒唐沈氏轉托城内剃頭店主婦顧王氏王戴氏等賣於虹口西華德路成順里賈戴氏家議定身價洋五十八元由陳控奉工程局提同人証訊押在案昨由局中派探至公共公堂將大扣子提回即由陳裁判提同在押之湯張等復訊判湯繳還洋三十元張繳十五元彭顧氏繳還兩元五角並着各還媒洋押限清繳該女留候傳同伊母來案具領 
[終須罰洋]  
　　同昌紗廠夥李錦高昨至董家渡老宏昌襪店購襪論價不合致與店主陳德源口角互毆　妻亦幇同毆辱李被打失銀洋一元銅元十九枚後由巡士拘至南區飭陳罰洋二元賠償了事嗣因不肯遵斷一併解至總工程局當值處飭照原斷繳呈罰洋交保開釋 
[傷風敗俗]  
　　總工程局南區分辦處訪悉聖賢橋南堍合和軒茶舘内有開唱淫書情事昨由區長派令巡員前往查禁 
[閘北]  
[考察馬路]  
　　蘇省農工商務局總辦派朱少尉文萃來滬考察租界馬路工程已紀昨報前日下午朱少尉先赴閘北巡警總局拜會警務科長姚司馬同至各馬路履勘一週 
[巡士誣竊]  
　　江侒里口德大炒貨店前晚失竊門户洞開由站崗巡士查見喚起店主追捕賊已遠颺旋有鄰人馮建榮自稱見見竊賊向西逃逸巡士疑馮同黨拘局請究經孫正巡官訊明情由交保開釋該巡士高人駿拖累無辜著記大過一次 
[巡士捉賭]  
　　賭棍張阿虎前日在胡家宅鄉人何錦棠家紏集王桂堂陳阿二吳榮生顧海根等聚賭抽頭被三路三區巡士查獲拘局移送一區押候訊辦 
[英租界]  
[澈究搶匪]  
　　戳斃總巡捕房華捕毛久康之兇犯吳品山夏天生由探緝獲解奉公堂收押在案兹總巡卜羅斯君以該二匪專在租界搶刦亟應嚴究昨特諭飭包探著即查傳被搶各事主赴廨指認以憑訊辦 
[尚須操練]  
　　老閘捕房印捕因毆傷妓女花云蘭之包車夫王阿福解奉總巡捕房轉解英領事署訊明判押七天在案昨已期滿發回奉印捕總巡裴立脫君飭令該印捕赴弋登路教練所操練再核 
[竊案彙誌]  
　　卡德路陶文佩家失竊皮衣各物昨由包探查獲原贓帶入捕房候傳失主認領　陳增堂竊某姓銅錫各器由探查獲人贓解入捕房押候解究　鄧秋寳竊陳炳泉皮衣押候解究　張阿根昨在福州路圖竊被探查獲拘押捕房候辦　南京路席連堂家前日因有喜事被賊竊去值洋三十餘元各物昨報捕房飭探往查　福州路林昌生家失竊皮衣昨由包探查到原贓飭傳失主認領 
[美租界]  
[電線損斷]  
　　乍浦路工部局小花園内所設之貯電室前晚因電線損斷電火亂竄由管園巡捕報知捕房立即通知該公司飭匠修理一時馬路上電燈盡行熄滅越二小時始復明 
[挾嫌誣控]  
　　沈金榮昨至捕房控彼張文炳夫婦訛詐銀洋當飭包探將張夫婦拘入捕房詢悉沈因挾嫌揑詞誣控遂即將沈押候解辦 
[姘夫强權]  
　　朱和尚之姘婦胡氏前晚在王阿慶家游嬉被朱知風持刀前往將氏頭面砍傷由鄰人報知捕房飭探一併拘獲候解公廨訊辦該氏先行送院醫治 
[鴇婦毒手]  
　　粤妓阿囡被鴇婦夏金妹時常凌虐昨由包探查悉拘入捕房押候解廨訊辦 
[法租界]  
[不允拍賣]  
　　吉祥街鴻發客棧去臘倒閉後虧欠房金及茶房剃頭等押櫂各客存項銀兩爲數頗巨控經公堂飭將股東車阿連梁梓蔭經理魯大昌等覔保出外先將另星各欠理償明白候再招盤料理在案迄已日久棧未盤去各原告又於前日控奉提訊車供該棧資本計有一萬餘兩照市價可盤四五千元若一經拍賣則所值無幾難以抵償求恩展限以便招人盤頂判交原保候補傳梁梓蔭羅大昌到案再核 
[治家無道]  
　　鞋作主顧春如之妻李氏上年與嚴榮姘識控經公堂懲辦有案前日顧又投廨禀稱妻子經小的領回後仍不安分依然與人私好求恩提究聶司馬以顧治家無道斥不准理 
來函 
[無錫秦效魯來函]  
無錫車站收票者陳某欺凌旅店法外施威人言嘖嘖已非一日兹將僕所親見者述之如左　一二月二十六日下午三點二十分時有一客人自洛社來下車驗票乃係前數日之票陳姓收票人欲渠補費五百二十文渠稍延緩陳姓者乃連批其頰聲言罰錢後且須重辦此人即探懷出五百二十文與之夫罰錢爲章程所有批頰則章程所無此客雖咎由自取收票者實法外施威其證一　一前月二十九日上午十二點鐘有一送行者不諳章程未買台票遽欲闖出栅門收票者即以鐵鉗向之當胸一觸其人不防立即跌地旁觀者皆大爲不平其證二　一前月某日（日時已忘）火車到時衆人憑栅而觀有一人將頭伸出栅外陳姓者即搶其人之帽懸之壁上此人向索堅不肯還肆口辱駡此人無可如何飲泣而去其證三　以上三端皆僕所親見至於得之耳聞者尤難悉數用特函告請將此事登入報端俾知警戒望車務總管速將此人撤去以全名譽而免衝突非特行人之便亦公司之利也 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
譯件 
[土耳其重頒之憲法（續）]  
　　司法 
　　第八十一條　凡裁判官之照專律選用并執有憑照者祇准自辭不得黜退其遞升更調告退曁因罪被黜等事亦照此律將裁判官及凡屬裁判界内之官之規則資格一一畫定 
　　第八十二條　各級裁判所均准庶民觀審訟件均准宣佈惟國律載明之特别事故則扃户密審 
　　第八十三條　不論何人爲自爲辯護起見得於裁判所用國律准行之各種方法 
　　第八十四條　裁判所應理之事不得藉辭推諉訟案之既經研究開審者非原告自願罷息不得停止延擱然民事之關乎刑法者雖原告自願罷息仍當續審 
　　第八十五條　事到某所即歸某所裁判個人與國家交涉歸尋常裁判所辦理 
　　第八十六條　各所之事槪不准干涉 
　　第八十七條　教務歸教務所裁判民事歸民事所裁判 
　　第八十八條　各裁判所之種類能力職權薪俸均由國律規定 
　　第八十九條　各種尋常裁判所外不得巧立名目另設特别裁判所或裁判員以審特别事件然仲裁裁判所及公斷員亦國律規定内所許可 
　　第九十條　裁判官不得兼充食俸職官 
　　第九十一條　當設帝國檢事以理敢民事其職權升階亦由國律規定　　高等法院 
　　第九十二條　高等法院以三十員組成上議院十員參議院十員又十員則於大審院控訴院内之院長院員中選取各員用掣籤法派用有事則遵言會集於上議院廳事其職權係審判部臣大審院院長院員謗毀君上或妨害本國治安等罪 
　　第九十三條　高等法院以兩部分組成一曰控告所一曰訊質所控告所九員即於本院籤派員中支配三爲上議院員三爲叅議院員又三爲大審院或控訴院員 
　　第九十四條　訟件應發交訊質所者先由控告所依三二多數决可宣佈控告所各員不得士涉訊質所之評議 
　　第九十五條　訊質所用二十一員支配七爲上議院員七爲叅議院員又七爲大審院或控訴院員凡訟件交由控告所者訊質所即依本所各員三二多數并照實行法律審判判一經定讞不得翻案上告 
　　財政 
　　第九十六條　凡稅課之利於國家者除遵照國律外不得建設分配征收 
　　第九十七條　豫算表賅國家收支兩項稅課之利於國家者其位置分配征收均由國律規定 
　　第九十八條　國律之關乎豫算表者應逐欵經國會研究取决其黏附之收付細單應照章分某篇某節某篇某節某欵而取决則祇按篇（未完） 
小說 
[譏彈小說滑稽魂（二十三）]  
　　第四回　換輪船忽遇同鄉坐小車跌翻飯桶 
　　包松濤没奈何。只得縮着個頭。把衣袖遮住了臉幸而那東洋車夫拉得甚快。一會兒就到了鼎陞棧門口。包松濤抱着個頭。一溜烟闖到帳房裡面。連叫快拿臉水來。那帳房裡人。突然見了包松濤這般模樣。直撞進來。不由吃了一驚。却又忍不住要笑。便有一個人走上前問他的來歷。包松濤一時那裡說得出來。只叫快拿臉水來。帳房看了摸不着頭腦。不曉得他究竟是什麽人。正在說不清楚的時候。幸而那個接客急争的在後面赶了來。說了緣故。衆人方才明白。却大家都笑起來。接客的走進帳房。對着包松濤道。這裡人多不便。你老人家請到自已房間裏頭去罷。包松濤聽了。好似得了郊天大赦的一般。連忙拔起脚來。跟着他就走。到了一間祿字官房裡面。接客的連忙替他叫茶房拿了一盆臉水進來。包松濤洗了半天。方才洗得乾凈。又換了一身衣服。心上二十四分的懊惱。又發作不出來。雖然要和車夫爲難。車夫却早已走了。没奈何只得忍氣吞聲的悶在心裡。到晚馬小卿回來。見了包松濤忍不住拉開了嘴要笑。却又勉强忍住了。講了幾句閒話。絶不提起包松濤日間跌仆的事兒。包松濤自已又覺得說不出來。只得罷了。包松濤在棧内悶悶的過了一天。明天早上起來。也不吃點心。便走出棧門。要想去看一個銀行裡的朋友。剛剛走到門口。心上忽起一個念頭道。我昨日閙了這樣的一件笑話出來。無非總是爲了要省錢的緣故。我自已五六十歳的人了。掙了錢來。給那個用。况且。我又是難得到上海的。用掉幾個錢。也很有限。我聽說上海地方的窰姐兒和馬車戲園。這三樣東西。是通天下第一。我如今旣然到此。少不得要多住幾天。領略領略。不要只想省錢。吃了大虧。想着一面抬起頭來。只見劈面一輛人力車。飛一般的過來。車上的裝潢。十分精緻。車上坐着一個長眉秀目的少年。態度蹁躚。衣裳都麗。背後露出一個繡花靠枕。兩個車夫都穿着一身紡綢號衣。戴着絶細的草帽。只在包松濤眼前一閃。便風飛電捲的一般跑了過去。 
 
 

Page 27

 
 
   
 
 

Page 28

 
 
   
 
