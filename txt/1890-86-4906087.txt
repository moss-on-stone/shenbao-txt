# 1890 - 86 - 4906087

 

Page 1

 
 
[點石齋發售各種精本石印書報] 　 
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手扎元魁大成增補角山樓先正事略○本齋種類繁多不及備載擇其尤者登報以供海内文人賞鑒價當格外從産卽希光顧爲盼發售處一在三馬路申報舘東隔壁又設分局在二馬路橫街三層樓紅墻洋房内此佈 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[停收振物] [  申報館協振所謹]  
　　啓者本舘自開辦江浙賑捐以來蒙遠近諸君次第送來珍物前已編成彩票目今將次　完而續助者更源源而來不可數計仁心仁術感激同深但微物零星一時甚難出售而珍奇骨董又無從估値價錢任其堆積如山未免有辜盛德因擬將已收者設法求售此後卽截止不收諸善士軫念災黎請自行變價交來代爲散放可也順頌善安伏惟垂鑒 
[書豫撫倪中丞鄭工請獎各摺片後] 　 
　　鄭州决口爲中國歴來辦理河務中一大工程所需款項至一千萬以外始得合龍盖决口之廣遠無逾於此次者乃自前年秋間决裂星紀再周居然合龍雖曰中國地大而物博人多而力富然究賴人心急公不吝輸助以上舒宵旰之憂勤下拯飢溺之困苦此其功固不可没也昨觀於豫撫倪豹臣中丞奏陳各摺片而竊歎中丞仰體朝廷已飢已溺之志懋官懋賞之誠其用心盖良苦也夫鄭州决口一經奏報朝廷軫念民艱仁恩立沛寛撥帑項又准截留山東漕糧五萬石江蘇北河運銀二十六萬六千三百餘萬兩聖意原以爲民有災患賴君上爲之拯濟民之憂卽君之憂以故惓惓汲汲至於如此顧國家之闓澤雖厚加以一人拯兆民究恐力有所未足不如合天下以救兆民庶大厚而事易集於是廣爲勸募聚米集腋以成目欵而東南義士亦各怦然而動勃然而興乃得厚集羣力所收京外各省捐輸之銀竟有七十五萬七千四百餘兩雖曰未滿百萬而諸君急公好義其情形已可概見其意氣已足感激矣其中浙江一省所輸最多計十三萬兩四川次之計九萬兩廣東江蘇除交江浙義紳收支散放各欵不計外廣東計解銀六萬三千餘兩江蘇江寗共解捐銀三萬餘兩直隷則解捐銀四萬四千兩福建湖南山西甘肅雲南及漕督衙門各解捐銀二萬餘兩江西山東新疆各解捐銀一萬餘兩廣西陜西安徽臺灣及奉天吉林各解捐銀自九千餘兩至二千餘兩不等此皆官爲之募大約皆係官塲中所勸募之欸盖義賑尙不在此列也此外又有前豫撫鹿中丞傳霖惓懷舊治獨集捐銀一萬三千餘兩都察院左副都御史沈總憲源深眷念桑梓由京籌協賑欵計京平銀二萬兩陝甘又奏明借撥銀三十萬兩在各督撫司道諸員遠念豫艱不分畛域固屬公忠體國利濟爲懷彼勸捐諸員紳竭心盡力原亦出於至誠初不爲仰希議叙起見惟遠道濟施保全至大中丞體朝廷獎善不没微勞之意於事竣後奏請褒獎所以廣皇仁荅鄰誼此所以有此一奏而廷旨亦立予允行也至於大災之後必有大疫鄭災之際雖不至於疫癘流行然大役初興人工薈萃汗氣薰蒸暑雨祁寒不免疾病之侵維時有以藥物救濟者其功亦屬非小此王觀察恩培與其弟饒平令崧捐施巨欵於粤中購製菩提丸一萬八千顆痧氣散二萬瓶午時茶二萬塊由海溯江運解至豫以資散濟雖聲明毋庸開報亦不敢妄邀獎叙而中丞亦必不没其善朝廷亦必令傳旨嘉獎也顧當　經决口之際在事諸員紳分救災黎赶辦急賑一面於被災附近地方分設賑廠妥爲散放搭盖席棚俾有棲止稽查户口採運賑粮製造棉衣勸辦賑捐以及嚴防匪類彈壓地方文員武弁各有責成及旣合龍則疏挑河道修築隄埝寓賑於工廣籌補救在在需人各地方員紳皆能仰體德意實心實力奮勉從公酷暑嚴寒不少懈弛歴時至二十餘月之久收養災民至一百八十九萬之多事機頗重得力頗多自當擇尤奏請保獎以資激厲而司道大員於一切籌欵勸捐放賑辦工各事朝夕講求與撫臣分憂共患籌畫布置條理精密選用才能各勝其任省内外悉能措置得宜地方靜謐三年以來有如一日是又宜從優獎者或請加銜或請加封典或請交部從優議叙凡以佐朝廷賞當其勳而已余細觀中丞諸摺片而知鄭工諸人之渥荷恩榮盖有其故而非概同濫冒也於是乎書 
[諭旨恭錄]  
　　閏二月初五日禮部題三月十二日辛已祭先蠶壇奉旨皇后親詣行禮欽此 
[本館接奉電音]  
　　昨由京友電傳諭旨五道敬謹譯登○閏二月十二日奉旨福錕着補授内大臣欽此同日奉旨朕啓鑾後善撲營印鑰着奕絪暫行佩帶欽此同日奉旨朕啓鑾後上虞備用處印鑰著崑岡暫行佩帶欽此同日奉旨朕啓鑾後御鳥鎗處印鑰著恩承暫行佩帶欽此同日奉旨朕啓鑾後虎槍統領印鑰着福錕暫行佩帶欽此 
[天津地震]  
　　時報云本埠自前年屢次地震之後人心悚懼異常至本月初四夜九點鐘時忽復地動震而有聲雖瞬息卽止而都人士驟被驚警已不免蹙額相告惶恐不安矣 
[都門日記]  
　　刑部湖廣司滿堂印員外郎英繼庭副郎病故所遺該司滿掌印一缺經各堂憲揀得直隷司帮辦掌印員外郎定成委充已將該司印鑰移交佩帶矣○署理察哈爾都統永爲咨行事查察哈爾總管係屬首旗政事煩多現在新任總管奇特里克津初膺總管之任且係該旗之人辦理一切恐有不甚相宜查有察哈爾廂白旗總管布彦德勒格爾歴任年久老成穩練堪與奇特里克津對調如此轉移期於公事有裨除另摺奏聞外理合咨行兵部查照辦理○兵部行文侍衛處内開現有叅將一缺照章應由三旗滿侍衛揀補相應行文貴處卽於廂黃正黃正白旗頭二等侍衛中擇保俸深一二員卽日開送履歴過部以憑揀選○正藍旗護軍營印鈞以此次東陵圍差派出各莫焉 
 
 

Page 2

 
 
隨從備差兵丁除日支　分外每名給發幫貼行圍銀三兩此銀先行籌借墊放仍照章由各弁兵按月陸續公攤還淸先期禀明本管秀署統領立稿存案○户部爲片傳事所有兩翼前鋒營八旗護軍營應領光緖十六年分公費銀一萬兩前因廣　司帑項異常支絀經内務府奏將此欵改歸部發本部庫於初四日已刻全數開放爲此片傳各翼旂派員於是日賫持印領赴庫以憑照　○廂監旗護軍統領恩爲移會事印房呈稱本旂副　軍叅領德楞額於光緒十六年二月二十五日病故相應移會上諭事件處查照○步軍統領前奉密諭飭屬嚴拿賭局以淸盜源刻具摺覆奏略稱京師地方迭經嚴飭旗營地方官嚴密查抄旋經該管官於各地方徧加查拿並無開設賭局等事倘臣工有以賭局奏聞者請旨立行交拿以免漏洩說者謂京城賭局呼吸相通上司苟赶緊交拿　賭徒立時歇業是以萬不能拿獲事懲也○粤海關監督長槯使有現已任滿交卸晉京兩廣總督李筱荃制軍以槯使在差二年認眞經筦於奉撥京協各餉籌解尙無貽誤並捐廉以助賑輸洵屬顧全大局遂專摺保奏龥懇恩施奉硃批長有着以内務府三院卿候補欽此○前報紀菜市口將决盜犯旋復停止等因兹悉該各犯僉供宗室玉生銷贓窩盜爲首行刼言之確鑿矢口不移玉生總稱挾仇誣陷宗人府會訊多次未事刑求隨奉嚴訊取供之諭刑部因咨提歸部研訊宗人府不肯交出仍在本府看押初二日派出司員二人并令該族長將該犯玉生送部會訊訊畢仍帶回府内諒指日卽可水落石出矣○吏部爲批示事據候選府經歴張拱宸呈稱係浙江人因恭修菩陀峪萬年吉地工程出力保奏光緖元年十月二十二日欽奉懿旨着作○爲吏員以府經歴不論雙單月儘先卽選並賞加布政使司理問銜欽此相應取佩印結呈請揀選府經歴巡檢等缺到部查張拱宸所遞揀選是結漏叙胞兄弟與原註册呈結内不符本部碍難核辦應令另取妥結詳細聲明到部再行覈辦○福州船政大臣裴樾岑大光祿奏稱船政提調有經管全廠統轄員弁之責前因道員吳仲翔因病告假曾於光緖十二年十一月奏委總辦文　處補用知州王崧辰代理歴經三載深資臂助惟文案公牘日繁提調責大任重必須兩得其人方克兼收其益查有在籍鹽運使銜前甘肅甘州府知府楊廷傳人甚穩練堪以委充船政提調王崧辰仍充總辦文案以專責成不知得蒙俞允否也○此次皇上祗奉皇太后謁陵所有御營皇太后皇后各莫焉及扈從應需駝馬經兵部行文察哈爾都統庫倫科布多大臣調取解京暫就德勝門外黃寺前教塲散放報由兵部奏請欽派大臣往彼監騐以便各旗營派員領取供差事竣照數呈交令原解委員解回本處奉硃筆圈出廂紅旗蒙古都統德銘署正白旗漢軍都統散秩大臣公果勒敏户部右侍郎崇禮禮部左侍郎文興欽此旋經德都統等商訂本月初二日監放○吏部示傳所有二月分選翰林院待詔張毓麟等二十員於閏二月初三日帶領引見相應傳令該員等於閏二月初二晚在内城左近歇宿初三日丑刻穿紅靑褂備帶補褂並元靑褂佩帶對子荷包手巾忠孝牌前赴西苑門外六項公所内吏部公所報到聽候點名帶領引見再傳該員等於初一日午刻衣冠赴部演習口奏履歴如是日不到定行扣除○管理廂藍旗滿洲都統恩露圃相國定於閏二月初二日卯刻在景運門内内大臣値班處揀選該旗印務叅領公中佐領印務章京驍騎校各一缺先期由該旗摺房知會應入揀選人員自備弓張於是日前往該處預備 
[京師走水] 　 
　　本月初一日已刻正陽門外櫻桃斜街北首某草鋪失愼霎時烟燄衝霄警鑼四出各水會聞信趨至竭力救援至下午一點鐘時火始熄滅計焚去房屋三楹當火起時此隣紛紛移徙雖未殃及池魚然亦受驚匪淺矣 
[鳩江春泛] 　 
　　蕪湖縣王玉如明府下車伊始卽爲民興利除弊兹訪得爲害地方者約有三事一靑皮地棍藉端訛詐欺壓良懦怫其意則糾擾不休欲告官則慮其報復坐令結成黨羽兇燄日張一江干划船將客渡至中流任意婪索不如數則不肯攏岸商旅急於行役不暇報官遂致益無忌憚一䭾米小工就肩上偷米欲送官究治則事甚微細遂亦置諸無可奈何凡此三項皆爲地方積弊之尤祗以良民畏事每至飲恨吞聲遂别出心裁飭匠製成木桶分置西門及江口等處准受害者書明原被告姓名情節投入桶中每日親手啓封卽提被告訊治並不傳原告備質體恤民情無微不至誠哉民之賢父母也○前報紀舒城厘局李少靑剌史奉撫憲札委來蕪勘訊裘公舘被劫一案剌史奉檄之下卽於上月下浣抵蕪升坐縣署二堂提集案犯王錦齋等連訊數次悉心推鞫得有端倪已於本月初六日乘招商局江裕輪船回省禀覆矣○本年安徽巡撫沈仲復大中丞奉旨簡閱營伍約在三月初出轅先閱皖南諸處日來蕪湖練軍各弁勇日逐開操槍砲之聲聞於遠近初十日城守營張瑾洲守戎帶勇赴寍國先備鎭軍校問以免臨時技藝生疏云○鳩兹河江口有中江塔巍然獨立高聳雲霄兵燹之時梯級被燬好事者每恨身無彩鳳雙飛翼不得登百尺樓頭俯瞰長江天際流　洗胸中塵俗本月初五日下午忽傳塔頂有人影出没一時哄動遠近相約來觀附近居民意有大盜匿跡其中益加惶恐遂告知保甲局局員飭勇以長梯連接猱升其巔擒其人縶之而下兩目直視呆若木雞帶回局中嚴加訊鞫其人似迷似醒囈語不經局員恐有别情急移送蕪湖縣洎王明府升堂研訊卽有人自投案下謂其人係小的之族弟素患癲癇今求交保領回管束决不再任其出門明府准之而觀者皆附耳低言稱爲咄咄怪事云 
[寗波盜案]  
　　本月初七夜三更時突有盜匪多人口操台州音明火執仗擁至寗波江東百丈街晋和綢莊毁門而入適有賣麫結者過此盜驀舉刀砍傷一耳更夫見之鳴鑼告警隣近疑是失火次第赶來及見盜黨聲勢洶洶咸不敢動手盜遂肆行搜括提贓遠颺次日事主王姓開具失單赴縣禀報徐邑尊親臨勘視以是處大教塲上有湘勇駐防汛地官亦設巡防局於附近某廟内遂飭會同拿緝未知得成擒否也 
[吏治停止] 　 
　　天下事有利必有弊有興必有廢金陵吏治一局延至今日弊端不勝枚舉其廢之也宜矣溯當年曾文正公之創始也其時東南初定稱戈比干之士吹脣鼎沸不知文治爲何物湘郷相國乃從皖公山移節石頭城下吊死事於靑塘表元勛於龍廣蓮花届第五之橋甘泉馳夜半之捷使江東父老一旦復見唐家日月漢官威儀是時兩江所屬僚吏久理没於風塵舉頭見日不見長安無可如何兹聞故物復還元戎建節咸自拔於藩溷草率來歸泥首軍門自訴其官居幾品得官幾年時滿目瘡痍正思得一二循良以與百姓更始國以民爲貴民以官爲貴官以食粟之多爲貴一時官無大小各受其職詎大兵之後必有大疫死亡相忱籍而食肉者尤甚遂使印纍綬若人皆視爲畏途然不數年彈冠者日見其衆地不加廣浸至積壓捷足之夫更巧於門徑往往後來居上珠米桂薪居大不易斗室啼飢公庭屈膝冠裳掃地誰實當軸豈可諉之於漫無見聞文正公顧大局者也胸期非尋常可及而又有晉文公之備嘗艱苦人溺已溺人飢已飢不待人言早覺一夫不獲時予之辜故於善後事宜不嫌推廣重疉務使以官爲家者在任不至敲百姓之髓在省不至轆八口之腸此兩江吏治二十年來居然官猶有體地猶有皮上下各存孝弟忠信禮義廉恥豈非皆文正公之遺愛有以維持之哉考吏治其小焉者也然亦足以見鼓勵之中寓調劑之意向章每月一考委監司主政每月薪水三十兩考則分大小班大班前三名十二兩自四名至七名十兩自八名至十二名則洋八元自十三名至二十一名五元小班前五名十元後五名八元十一至十五六元十六至二十五三元二十六至六十名通二元此爲定額其欵由善後局開支每次大班或四五十人小班或二百人左右聞初時校閱認眞又係面試荒疎家數多不與考迨後又加以評論如五種遺規徑世文編等書觀其評語之暢逹與否以定其人之心地通塞而考者　如晨星時又僅止大班故進無遺議退無怨言近十年始添入小班人衆則才衆才衆則取不取未免有公不公梯許渾 
 
 

Page 3

 
 
於墻頭譟知章於馬盲不得如上官昭容之評沈宋可厭人心矣去冬有爲滄海遺珠　號於衆衆皆敢怒而不敢言此人見築室非道謀所成遂專揭其事於撫院由上而下批飭江寗方伯整頓適許方伯以徐餉屬此人于役已就道旁觀不知以爲季康予之賞邾庶其也幾激主試某公之怒某公方欲問含射者之主名適具名者已内訌謂事上而先訐上已非子孫鞭祖父家奴之小過可比况跡涉逄蒙而已不知情豈非代人受過於是具禀制府求雪其枉翌日批出大致謂前禀亦係實事求是毋庸來轅剖辯衆見憲意甚怒轉欣欣然有喜色誰知此一道批卽爲考吏治者之一大結局乎哉現在吏治已經罷考考官韋觀察已由督憲改委會辦城内保甲差向來　員藉此涓滴可以補廿斗之不足昔齊國賴管仲舉火者七十餘家今且倍之又倍安知澄前兒女竈下厮養不有溯厥由來而歸怨於始作俑之人乎昨過文德橋見數人倚闌干切切私語從旁聆之得此事之顛末及興廢之原委且曰請誌之以留雪泥之鴻爪俾後之覽者亦有感於斯言余海陬生也雖蛙鳴而無在官爲官在私爲私之責惟念如無此事成之則難於登天今有此事覆之轉易於燎毛未免有情誰能遣此是則旁觀之不勝太息也夫 
[告示照登]  
　　知府用升補通州直隷州江蘇松江府上海縣正堂　爲出示曉諭事據滬北文昌會司董徐士琛等禀稱竊生等在滬北創設惜字會請給公地崇祀文昌添設義塾兹遵諭往勘裏虹口一帶充公之地惟石榮春基地一畝七分四厘九毫僉稱合宜擬以建宮環求出示曉諭並給讑管業等情到縣據此查該處石榮春户充公基地一畝　分四厘九毫應行撥建文昌宮卽由該董繪成造式送核除批示並給諭外合行出示曉諭爲此示仰居民保甲人等知悉現准該董在於前項公地建宮繪式呈送爾等不得阻撓如敢故違准卽由董指禀定行提究不貸其各懍遵毋違特示光緖十六年二月廿九日示發滬北文昌會門首實貼 
[道憲欵賓] 　 
　　英皇三子由香港莅滬等因已詳前報兹悉升任浙江按察使蘇松太兵備道龔仰蘧廉訪接奉大憲電飭著於十九日淸曉派勇列隊大馬路浦畔恭迎并於下午邀請入城游覽以盡東道之情云 
[西節停公] 　 
　　禮拜五卽本月十五日爲耶穌受難之期本埠各銀行例應停公三日以誌哀思兹以十七日適逢禮拜十九日又有英皇三子莅申故停至二十日始照常貿易云 
[失足跌傷] 　 
　　前日午前本埠四馬路某茶館堂倌揩拭玻璃窗稍不留意失足墜下以致受傷當經館中人舁送仁濟醫院請醫生療治 
[會訊西人控案] 　 
　　業廣公司某西人投英領事署控稱公司中永遠租得老閘迤北穿洪浜畔地一區雇工塡平以便建屋突被陸某將鐵耙奪去交與地保周關寳勒索洋銀四十元其地坐落河旁該地保故意雇人濬河以致泥土坍下請爲傳究以儆兇頑賈副領事據情照會蔡太守飭傳該地保於昨晨會訊西人偕工頭投案申訴前情地保夥周順金禀稱陸勝雲將墳墓及餘地租與該公司棺木雖已遷移尙有骨箱在地該公司驀雇工塡土將墓剷平陸不依將鐵耙奪去交與小的旋向索超度先人費洋銀四十元小的告以不能向索祗可自買錠帛焚化至開河一節係各董事禀明上海縣裴大老爺准雇民夫五十名爲之興作與小的無干太守謂地上旣有墳墓當時如何任陸租與洋商旣已租與洋商定必轉換道契由道派員丈量爾旣身充地保理合禀明現在棺木已經遷去何以再索超度資該地保夥禀稱陸所售出之地由陸驛梅作中寡婦陸某氏亦有分尙未收足價洋已在縣署涉訟太守遂商諸賈副領事曰候再行查明核辦可也○西人馬禮孫投英領事署控稱寳善街上林里一帶地基雇譚雲記起造樓屋限期已滿一再遲延請賜飭傳向之詰究賈副領事據情照會蔡太守飭差傳譚至案先由馬禮孫申訴情由并稱譚包造樓房承攬上載明各款第八欵言明如不能准期造竣可另雇他人完工所費工料資在原價中扣算譚供稱去年八九月雨水太多以致逾期未經告蕆現在再遲一禮拜定可完工太守商諸賈副領事　以如再逾限定于咎戾 
[監犯訛人] 　 
　　賴鮑二人均因犯事先後收禁上海縣監賴有子名雪香者在監侍奉前日賴與鮑商通向犯訛詐雪香更隨同附和吵閙不休管監家丁查悉情形急向裴邑尊禀訴邑尊怒謂若輩旣因犯事監禁尙復不思改過藉故訛錢怙惡不悛亟宜懲儆遂飭提賴鮑升堂訊鞫賴鮑均不承招惟求恩宥邑尊着將鮑重責三百板置諸木籠發二堂示衆賴改發内監雪香發自新所候悔悟後始准開釋 
[壯丁竊物] 　 
　　上海縣署壯丁夏小竊取存案衣服質錢花消裴邑尊察悉情由飭傳訊究夏供認不諱并稱屢次質物得洋均在小東門外鳳凰臺對門王姓花烟舘中花用邑尊惡其不法喝令釘鐐監禁候飭差協同十鋪地　拘提王姓鴇婦核辦 
[英界公堂瑣案]  
　　邱阿四投捕房訴稱被山東老周攫去洋銀三十六元央張阿三尋至吳淞周卽將洋銀交出張竟匿起祗還十七元託稱餘在寳山縣某圖地保張少卿處捕頭據情禀請蔡太守備文派差往寳山縣移提該地保及周該差至吳淞與該地保遇告知緣起該地保稱願同投案爾可不必投文該差允之昨晨同至案下該差禀訴前因該地保禀稱小的身充吳淞鎭鄉下二十二圖地保前前張追周不及大聲呼捕盜并謂如有人能阻獲者願謝洋銀十元當有開河之衆鄉人帮同阻獲毆至半死在身畔搜出洋銀三十一元鄉人向索十元張不依告知小的小的勸給八元又有路過之湖南人聲言張非失主須帶至營中送交寳山縣張願給一元其持周傷重不能行且衣褲亦已撕至粉碎張遂給以一元囑辦衣褲所存二十一元由張收領令小的送出寳山縣境言明將有交還原主再來酬謝女有洋錢寄存小的處太守問張曰爾曾聽明該地保所供乎答稱小的已聽明太守謂旣有洋銀二十一元如何祗交還十七元答稱實是小的用去四元問然則如何朦報捕房答稱邱堅索三十六元無奈妄報太守問邱曰張吞用之洋如今欲追繳否答稱事已如此不必追矣太守申斥該地保曰周旣犯事遭毆如何卽行縱去設或另有他案將若之何答稱小的如見周卽行解案可也○某號西包探禀稱細崽王雙喜兼充庖丁逐日至唐志齋牛肉蔬菜鋪購取火食帳上每日多開牛肉或一磅或半磅旣滿一月向該鋪收錢今已查明因將王唐送案帪簿呈閱王供稱因廚房零用錢西人不肯承認無奈商諸牛肉鋪多開若干每磅祗値錢五六十文一月祗多一元之譜唐供稱小的開設華記牛肉莊王來購物多由兒子經手泪小的察出虚帪已知照伊此後不可如此西包探禀稱虚帳已呈案請賜稽查賈副領事謂王有心作弊唐不應任其所爲請爲分别辦理蔡太守遂判令將王管押二十八天唐科罰洋銀四元于稱小的尙有工資未經支取唐稱肉價亦未收太守均飭西包探照付 
[法界捕房瑣案]  
　　包探王榮培等禀稱前日陳雲廷在小東門外某酒店竊取水烟袋及茶壺因之扭送捕房轉解案下蒙大老爺訊明諭令傳酒店夥質訊今已傳到韓永柏矣葛同轉向之研究韓供稱小的在小東門外致和太當酒保陳借茶壼瀹茗小的不依伊卽向他酒客借飲後付給酒鈔貲乘間携水烟袋而出小的見之急爲追獲同轉命提陳至案謂兹已訊明爾還胡賴乎陳仍嘵嘵置辯同轉怒謂爾不抵賴尙可成全陳供稱小的已知過矣小的曾當某宦親隨尙求恩典同轉商諸副捕頭曰本分府觀陳確是常隨模樣本應懲辦今姑全其體面可乎副捕頭唯唯同　遂有再抑一天水烟袋茶壺令韓領去○某包探禀稱紀發隆控王連生搶襪昨蒙大老爺訊懲兹由小的帶王赴寳太質鋪吊出白洋布夾襪六十八雙尙少五十餘雙葛同轉命提王至案問爾屢經犯案責懲何以不知改過究竟竊過幾次英公堂因何辦爾答稱小的前曾攫人之物經蔡大老爺辦過今已改過自新此次因向紀索取欠洋取伊之襪寳太夥吳永義求追質本洋四元錢四十八文同轉問王曰所有質本 
 
 

Page 4

 
 
如何抵償答稱候函告胞兄出來料理問爾兄是何名字答稱胞兄火其生現在三林瑭如有信去必來料理同轉以其屢次犯竊實堪痛恨命照原斷笞責枷不倘能償淸押本卽可疎枷按連生姓王何以其兄又姓火此中疑竇眞急索解人不得也○吳淞慶字後營中哨補用都司陳都戎國鳳飭號房胡玉堂持名片至捕房禀稱營勇杜長友等四名因在租界小遺被押請帶回懲辦葛同轉命帶四人至案問胡曰是本營之勇否稱是同轉謂杜等在馬路中小便巡捕見而喝阻竟將捕拽入弄内洎三道頭捕前往拘拿猶敢口出大言請檡出後定當報復此等情節爾知之乎胡稱求大老爺放心可也同轉申斥再三交胡領去并諭以在捕房搜出之洋銀四十餘元自赴大自鳴鐘捕房領取○高橋人李仁吾之子林林被周章章誘出託江灣王姓嫗售去李訪知情節控諸公堂此已詳登昨報者也昨晨葛同轉蒞捕房發落包探王榮培等禀稱奉諭移提經售林林之王姓嫗卽王談氏今特解請訊供該氏供稱本月初五日邱杏村由高橋來言及無錢完納冬漕託將兒子出售并稱長子已九歲此係第二子甫五歲小婦人設詞却之閱日又來遂代爲售與粤婦王秀姐得受身價洋銀三十三元另有四元被某氏婦分去一元五角小婦人分得兩元五角問可有賣據答稱用紅全帖倩測字人繕就給以筆貲半元邱曾畫押謂現在須先將林林交出答稱大老爺若令小婦人至王秀姐處領取恐有他變包探禀稱王秀姐家在英捕房附近倘先至捕房聲訴恐漏風聲求出簽移提友爲妥當同轉准之隨問王秀姐有多大年紀可有子女答稱約四五十歲膝前無子祗一女兒問該處係幾保幾圖答稱係二圖小甲奚坤保同轉命將該氏還押立出簽票拘提王秀姐並令交出林林集訊嚴辦○俞寳寳所駕馬車因馬驚躍撞壞鍾松松等東洋車六輛車夫亦各受傷訊究各情曾登前報昨晨葛同轉莅捕房時馬車主陸仁基偕俞投案訴稱奉諭賠修東洋車兹已一律修好同轉傳鍾等來案認領内有一輛並無車主到來同轉隨諭令陸俞於下禮拜來案候示○前有引翔港瘋婦陸朱氏沿途吵閙由捕拘押葛同轉令送至其家妥爲醫療前日該婦又在途啼哭經某號巡捕拘拿昨日通事向同轉禀知同轉諭以押候函送上海縣傳其家屬具領 
[戲資助賑]  
　　浙江諸君子之𦚣官楚北或游幕經商者憫去年浙屬被水成災民生困苦因議定二月二十七日在漢口徽州會館演戲籌集振資於徵歌選舞之塲寓救災恤鄰之義善緣廣結羣黎之受賜良多已昨承以戲資銀五百兩由元豐昌送交本館協賑所囑爲解散災區并云此後如有續收再當彚寄當此賑欵支絀之際向人募勸難之又難而諸君子能生面别開集成巨欵苦心孤詣能無銘鏤肝腸耶除塡寫收單交去外敬書緣起以表芳徽 
[鉅欵助賑]  
　　人當靜坐叅禪有以得此中三昧者其推殷然濟世乎今有昧彈子大善士求保老親康健家宅平安俯潣江浙苦况助漕平賑銀一千兩合規銀一千零七十三兩五錢又杭助江浙賑洋一百元以上兩户由楊笠南翁交來委解散放不外六韜三略拜黃石以爲　忍聽萬喚千呼對靑春而救困同心攸濟衆口交稱其於細柳營中不知幾經擘晝而後出此良圖也上海北市絲業會館籌賑公所愚弟施善昌謹誌 
[江督轅門抄] 　 
　　閏月初五日知縣蔣錫年蕭仁暉請補高郵州錢錫賓均奉委採辦積穀差二品銜改掣江蘇候補道楊兆鋆由京來禀到○初六日新授蘇松泰道聶緝槼到初七日委署桃源翁延年辭赴任同知何慶㴛謝委吳淞驗補厘捐差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖十六年閏二月初五日報全錄] 　 
　　宮門抄○諭旨兩道錄前○發抄硃批曰道○廣西撫馬奏請補知府摺○又奏委署司道各缺片○又奏副將等改留廣西補用片○又奏遊擊勒令休致片○皖撫沈奏遴署府州片○又奏各省購運軍米賑糧請照舊完納稅厘專欵存儲解還各省充餉助賑摺○閏二月初五日禮部宗人府欽天監正黃旗値日無引見○麟書等因伊子以文職用謝恩○補用道譚文煥楊宗濓謝恩○德公請假十日○吏部奏派揀選官缺之大臣派出恩中堂續昌淸安汪鳴鑾○召見軍機○麟書文興○發抄譚鈞培胡遵查剿辦猓匪出力各員請仍照原保給獎奉硃批均着照所請獎勵該部知道單三件片二件併發欽此○又開復同知郝映奎剿辦出力請免繳捐復銀兩奉硃批覽欽此○又候補道桂霖補迤南道奉硃批吏部議奏欽此○又把總尹自科保案更正奉 
[硃批兵部知道欽此]  
　　○廣西巡撫臣馬丕瑤跪奏爲請補知府恭摺仰祈聖鑒事竊照梧州府知府陳善均於光緖十五年九月二十一日奉旨以通判降補應以奉旨後第五日行文按廣西照限一百日减半計算扣至光緖十五年十一月十六日爲接到部文日期歸十一月三十日截缺所遺員缺係内地腹俸選缺先經陳請扣留外補是月並無缺項相同無庸掣簽應卽遴員請補查定例道府同知直隸州知縣叅革降補各缺留補選缺專以正途出身之記名分發人員請補如無人准各項候補班前候補正班人員酌補等因廣西選缺知府一項上次平樂府知府出缺照章歸部銓選嗣出有柳州府知府一缺奉文銓選不積咨留之缺今梧州府知府係第一次留補之缺該府爲三江總匯兩粤要區非精幹有爲之員弗克勝任粤西並無記名分發正途出身之員兹於候補班前候補正班人員内逐加遴選查有候補知府向萬鑅現年四十四歲湖南長沙府善化縣人由増生考取同治庚午科優貢朝考一等以教職用在湖南援黔局加捐教諭因隨同援黔各軍克復丹江凱里在事出力保奏同治十二年十月二十五日奉上諭向萬鑅着以知縣分省補用欽此又於苗疆肅淸並剿滅丹古亂苗及蕩平四脚牛逆巢前後三案在事出力保奏光緖三年七月十八日奉上諭向萬鑅着俟補缺後以同知直隷州歸候補班補用欽此光緖四年在湖南協黔捐局報捐指省廣西請咨引見六月初十日蒙欽派大臣騐放奉旨照例發往六月二十一日領照起程十一月二十八日到省因前隨同克復烏魯木齊吐魯番及南路八城保奏六年三月初二日奉上諭向萬鑅着賞戴藍翎欽此又剿捕武宣南寍逆匪案内出力保奏光緖六年三月初九日奉上諭向萬鑅着俟補同知直隸州後以知府用欽此六年三月經前撫臣張樹聲以該員品學兼優精勤縝密研究吏治能得其所以然派委稽查各屬淸訟事宜亦極詳愼具摺奏保在案委署博白縣知縣准補柳城縣知縣調署平南縣知縣請補太平府龍州同知光緖十年十二月奉部覆准應以光緖十年十二月十一日作爲候補知府升階到省日期因會同防營捕除積匪二十七案出力保奏十一年四月十二日奉旨向萬鑅俟過知府班後加鹽運使銜欽此又於關外援剿各城出力保奏光緖十一年八月二十一日奉上諭向萬鑅着賞換花翎欽此十二年三月初七日到龍州同知任十三年三月二十四日在任丁生母憂請咨扶櫬回籍守制服闋起復由籍領咨於十五年七月二十二日到省接准部咨准其起復在案前經臣以該員學粹品端諳練深穩保奏請旨嘉獎奉硃批另有旨欽此前因剿捕南寗等處匪徒案内出力奏請俟補知府後以道員補用光緖十五年八月初一日奉旨依議欽此該員由實缺龍州同知以知府補用係應廾之階照例毋庸甄别查該員才識穩練爲守兼優以之請補梧州府知府員缺實屬人地相宜與例亦符據藩臬兩司會詳前來相應仰懇天恩俯准以該員向萬鑅補授梧州府知府俾收得人之效該員係軍務出力保以知府補用之員今請補缺毋庸核計叅罰如蒙俞允俟經手事竣照例給咨赴部引見合併陳明謹會同兩廣總督臣李瀚章恭摺具奏伏乞皇上聖鑒謹奏奉硃批吏部議奏欽此○○馬丕瑶片再臬司秦煥遵旨陛見北上所遺臬司篆務查有太平歸順道蔡希邠廉勤幹練樸實有爲諳熟通省情形孜孜請求吏治咸能洞中肯要堪以委令接署遞遺太平歸順道　缺係兼鎭南關監督奏明總理全邊營務有督察　防之責現値法使前來定界該道應會同籌辦必須諳練明逹兼通營務洋務之員查有補用道請補梧州府知府向萬鑅曾實任龍州同知久在邊防循能卓著情形均爲熟悉臣查向萬鑅力大心細穩練深沉堪以委令護理除分别檄飭外謹會同兩廣總督臣李瀚章附片具奏伏乞聖鑒謹奏奉硃批知道了欽此○○馬丕瑶片再廣東儘先補用副將潘德言於咸豐四年由勇目役効軍營隨剿廣東廣西貴州等省疉著戰功荐保鼓勇巴圖魯花翎儘先補用副將又廣東儘先補用游擊梁仕偉於咸豐四年由勇目投効軍營隨剿兩粤等處迭破堅巢戰功卓著歴保花翎以遊擊仍留廣東儘先補用並加副將銜查該二員歴經前任撫臣委帶營勇在粤有年剿捕素稱得力於地方情形亦極熟悉合無仰懇天恩俯准將儘先補用副將潘德言儘先補用遊擊梁仕偉改留廣西補用俾收得人之效出自逾格鴻施除飭取履歴咨送兵部外謹會同兩廣總督臣李瀚章附片具陳伏乞聖鑒訓示謹奏奉硃批着照所請兵部知道欽此○○馬丕瑶片再營將有督率操防之責非精神振作無以整飭戎行兹查有調署思恩營遊擊桂林營遊擊王萬傑嗜酒多病難期得力當此整頓營伍之際未便姑容相應請旨將桂林營遊擊王萬傑勒令休致以儆頑庸所遺桂林營遊擊員缺廣西現有應補人員應請扣留外補合併聲明謹會同兩廣總督臣李瀚章廣西提臣蘇元春附片具陳伏乞聖鑒訓示謹奏奉硃批着照所請兵部知道欽此○○沈秉成片再廬州府知府黃雲現禀請給咨赴部引見所遺員缺應卽遴員接署以重職守查有廣德直隷州知州何慶釗精明幹練辦事認眞堪以署理遞遺廣德州知州員缺查有本任滁州直隷州知州閻煒老成謹愼辦事勤能堪以調署該員何慶釗閻煒各本任内均無承緝已起四叅盜刦案件據藩臬兩司會詳請奏前來除批飭遵照外謹會同兩江督臣曾國荃附片具陳伏乞聖鑒謹奏奉硃批吏部知道欽此○○安徽巡撫臣沈秉成跪奏爲各省購運軍米賑糧懇請照舊完納稅厘專欵存儲解還各省充餉助賑以杜弊端而求實濟恭摺仰祈聖鑒事竊安徽省厘金一項向以米榖爲大宗近年收數短絀應解各餉時形拮据臣督同司道竭力整頓情形前已奏明在案近來各省派員來皖採辦軍米賑糧每年數十萬石或先奏准究厘或僅持有護照概請免驗放行所免厘捐積計已屬不少而况持照辦運者半非奉委之員往往藉照包攬不服盤查各卡委員以事關軍營急用賑撫要需大率未肯深究轉致紛紛効尤夾帶滋弊究其所運之米是否全往給照之區猶不可知是隣省兵民未必實得其益而本省餉項已先暗受其虧本年江蘇浙江等省水災重大委員給照來辦賑濟米糧者又多於前江蘇省並有招商領照販運米石寛免稅厘之請仰蒙恩旨俞允朝廷寛大之政原爲軫恤民艱俾資接濟第恐富商巨賈惟利是圖其賑到災區者不盡减價出售並非販往災區者亦且藉端影射實惠未及於窮户漏厄轉便夫奸商徒令厘欵虚糜餉源更絀臣維安徽省同遭水患其間秋收中稔之區農民以粟易錢固不能禁米出境隣省軍食賑需均關緊要亦何敢自分畛域競此厘收惟各餉之取資於厘金者周轉實艱不得不兼顧並籌以求禁止弊端而各得實濟現與司道統籌大局酌議變通辦法嗣後各省購運軍米賑糧經過安徽省厘卡循舊照章完厘飭令卡員將所收厘金按其護照所塡數目另文申報專欵存儲其蕪湖常新兩關及鳳陽關亦一體照舊收稅另存一俟積有成數分别解還各該省凡軍米稅厘以充軍餉賑糧稅厘以助賑欵俾食苦士卒待拯災黎皆得霑其餘利而夾帶影射之弊可以　　而自除合無仰懇天恩俯准所請勅部查照恭候命下由臣咨會各省遵照辦理臣爲愼重稅厘杜絶流弊起見是否有當謹恭摺具陳伏乞皇上聖鑒訓示謹奏奉硃批着照所請户部知道欽此 
 
 

Page 10

 
 
[光緖十六年閏二月初六日京報全錄]  
　　宮門抄○諭旨一道錄前○發抄硃批四道○兼署雲督雲撫譚奏變通防營兵勇章程摺○又奏汛弁擅責民人斃命審明定擬摺○又奏革副將緣由片○大臣沙奏糧餉章京期祈飭部揀員接替摺○皖撫沈奏記名提督請免騎射片○閏二月初六日兵部太常寺太僕寺正白旗値日無引見○浙江副考官陳鼎到京請安○孫詒經續假十日○文秀請假五日○侍衛處奏派查營之王大臣派出睿王芸公麟書榮祿○又奏派管道之大臣派出卓公榮公豐烈文治岳琪壽蔭薩廉長萃○召見軍機一鳥拉喜崇阿嵩申陳鼎現換銀鼠一套○發抄譚鈞培奏交卸兼署督篆日期奉硃批知道了欽此○又叅將楊崇墀等留滇補用奉硃批着照所請兵部知道欽此○又請將威逼民女斃命之遊擊黃天喜革職訊辦奉硃批着照所請兵部知道欽此○曾國荃等奏崑山令龔世潼庸劣不職請飭革職奉硃批着照所請吏部知道欽此○○頭品頂戴兼署雲貴總督雲南巡撫臣譚鈞培跪奏爲變通防營兵勇章程以飭戎行而節冗費恭摺仰祈聖鑒事竊查滇省自肅淸後改勇爲兵補足原額戰兵五成光緖二年前督臣劉長估挑練戰兵編三百七十人爲一營十年前督臣岑毓英督師出關因山徑險隘將調出戰兵改編二百二十人爲一小營勞分五哨中哨六隊前後左右四哨各四隊隊各十人十一年入關將勇營及練軍緑營一概考騐挑足戰兵十成以五成分防各邊五成留防内地邊防營制大率仍以二百人上下爲一小營每營設管帶帮帶官各一員文案一員收支兼軍裝一員正哨官五員副哨兼差官五員哨書二名十四年復將内地戰兵調出三成一體編立營哨輪換操防其防勇各營亦仿小營編立惟帮帶文案哨弁各員裁减有差現計調防八成戰兵七十七營留防粤勇十三營猓黑防勇六營西南防土勇二十五營均經先後奏咨在案本年十月因積欠月餉甚多請將各防營一律裁汰老弱三成暫留精壯七成營哨官各仍其舊亦經臣奏咨在案惟查營勇技藝貴於練習營伍尤宜整齊必可合而可分斯能守而能戰前項營勇以暫裁二成核計每營不過二百三四十人營伍旣屬畸零員弁益形繁冗臣與司道等通盤籌畫應卽酌量變通擬請將現在七成戰兵及留防粤勇猓黑防勇均以三營併爲一營每營四百二十人分編五哨中哨六隊前後左右四哨各九隊每隊什長一名戰兵九名每營設管帶一員中哨由各管帶自帶不另設哨官前後左右四哨各設哨官一員並於中哨提出戰兵二名兼充差官又提出四名兼充哨書又每營設文案一員收支兼軍裝一員以復舊制土勇亦以三營歸併一營營哨各官仍照舊設立毋庸更張惟此次以散合整計戰兵編成二十六營内一營多二十五名粤勇編成五營内一營少九十八名猓黑勇編成二營内每營多四十二名土勇編成十三署内一營少七十名雖未能盡歸劃一而爲數只此五營稽核較易至該兵勇等薪饟練饟米糧等項仍照舊章分别支給似此量爲變通營伍之操練較爲整齊員弁之開支每年可省銀十六萬數千兩據雲南善後局道湯聘珍等開具淸摺詳請奏咨立案前來臣覆加查核實爲整飭防營撙節饟需起見一俟四川等省協饟解足營額復舊再將各勇營裁撤是否有當除淸摺咨部查核外謹恭摺具奏伏乞皇上聖鑒勅部查照立案施行再雲南巡撫係臣本任毋庸列銜合併陳明謹奏奉硃批該部知道欽此○○頭品頂戴兼署雲貴總督雲南巡撫臣譚鈎培跪奏爲汎弁擅責民人斃命審明定擬恭摺仰祈聖鑒事竊查前據南寍縣知縣陳昌詳報叅將銜補用遊擊曲尋協左營右哨千總牛先有擅責民人張懷禮越日身死一案經臣批司移營將該千總撤任會銜奏叅革職歸案審辦奉硃批着照所請該部知道欽此欽遵飭將人証提省發委調署雲南府知府陳燦督同局員審明議擬解由署按察使湯聘珍覆審具詳到臣覆加查核緣牛先有籍隷南寗縣由行伍歴保叅將銜補用遊擊拔補曲尋協左營右哨千總與已死張懷禮及同姓不宗之牛撫辰素不認識張懷禮欠牛撫辰錢二百五十文光緖十四年十二月二十日張懷禮酒後赶塲路遇牛撫辰被索前欠口角爭閙張懷禮毆傷牛撫辰左額角適牛先有帶領兵丁巡查走至查問前情因張懷禮酒尙未醒慮再滋事將其帶汛聲言移縣究辦張懷禮不服混駡牛先有氣忿飭令兵丁李明見等將其按地用本棍責打兩骰張懷禮在地　滚自行擦傷左腮脥左手背經張懷禮之父張鵬烈聞知前往求免送縣領回詎張懷禮被責受傷醫治不效於二十二日殞命報縣騐詳經臣奏叅革職提省發委雲南府督同局員審擬解司覆審具詳前來查律載監臨官因公事非法毆打致死者杖一百徒三年又斷罪無正條援他例比附定擬各等語此案革弁牛先有帶兵巡街因民人張懷禮欠債被索酗酒傷人將其帶汛送縣復因混駡飭兵用棍擅責兩骽致傷斃命查汎弁於酗酒鬥毆本有彈壓之責惟不應擅自棍責徧查律例並無汎弁擅責民人斃命作何治罪專條自應比例問擬牛先有應請比依監臨官因公事非法毆打致死者杖一百徒三年律擬杖一百徒三年事犯在光緖十五年三月十六日恭逢恩詔以前查核情罪不在不准援免之列應准援免照例追埋給屬具領張懷禮酗酒傷人本于律議業已身死應與訊無不合之牛撫辰均毋庸議欠錢身死無徵無干省釋屍棺飭理兵丁李明見等獲日另給失察汎弁擅責民人斃命應議職名查取另叅除供招咨部外所有審明定擬緣由謹恭摺具奏伏乞聖鑒飭部核覆施行再雲貴總督係臣兼署毋庸列銜合併陳明謹奏奉硃批刑部議奏钦此○○譚鈞培片再據雲南昆明縣詳稱花翎副將銜儘先補用遊擊湯成美串同省城尼僧妄買古寺不遂復將寺尼誣姦詐財等情前來臣查該遊擊湯成美籍隸雲南會澤縣由武童投効本省軍營歴保花翎儘先守備又於剿滅明安等縣會匪騰越野匪昭通東川土匪各案出力保獎光緖元年十一月初七日奉上諭着免補都司以遊擊儘先補用並賞加副將銜欽此欽遵轉行在案該遊擊身居三品武職不守紀律生事詐財實屬有玷官箴未便姑容相應請旨將副將銜儘先補用遊擊湯成美卽行革職拔去翎枝以肅營伍而儆官邪謹附片具陳伏乞聖鑒再雲南巡撫係臣本任毋庸列銜合併陳明謹奏奉硃批着照所請該部知道欽此○○奴才沙克都林札布魁福跪奏爲糧餉章京期滿循例祈請飭部揀員速來接替恭摺具陳仰祈聖鑒事竊查科布多糧餉章京一缺經吏部議准歸入回疆章程遇有缺出由吏部咨取各部院現任筆帖式内考試通曉淸漢文義者保送帶領引見派往作爲委署主事到任後三年期滿如果得力該處大臣奏明歸於奉旨卽用班内升用其所遺之缺另行奏請更換仍俟新任人員更替到日交代淸楚再將年滿之員給咨回京補行引見歴經遵辦在案兹據糧餉事務處承辦章京英俊呈稱竊覺羅英俊係由刑科筆帖式於光緖十二年六月十二日作爲科布多委署主事十三年二月十三日到科布多任事連閏扣至十六年正月十三日三年期滿呈請奏請更換前來查該員英俊現届期滿自應准如所請惟所遺糧餉章京一缺職司糧餉責任匪輕且時値造辦積年報銷淸厘欵目之際尤關緊要必須才學兼優之員方堪勝任相應請旨飭下該部照例揀選通曉滿漢文義之員令其赶緊來科布多俾資接替奴才等仍遵舊制俟新任人員更替到日交代淸楚再行給咨該員英俊回京歸原衙門當差所有科布多糧餉章京期滿循例祈請飭部揀員接替緣由理合恭摺具奏伏乞皇上聖鑒謹奏奉硃批吏部知道欽此○○沈秉成片再軍營打仗受傷人員准予請免騎射歴經遵辦在案兹查有記名提督署理撫標中軍叅將兼帶練軍右營營官邱時成於咸豐年間投効湖北軍營帶隊剿賊戰陣奮勇六年十一月攻克漢陽府城右小骽受矛傷一處十年隨同楚軍征皖克復太湖濳山二城左骽受矛傷二處同治二年移軍陜西三年二月克復盩屋縣城左膀受矛傷一處深重異常均經隨時禀報騐明在案該員歴受重傷雖經醫治痊愈惟遇陰雨嚴寒舊創不時舉發筋骨疼痛挽强無力馳驟維艱由營務處查明禀請具奏前來臣委騐無異合無仰懇天恩俯准記名提督現署撫標中軍叅將邱時成免其考騐騎射以示體恤出自鴻慈除飭遵照新章練習槍炮並飭取履歴咨移部科查核外謹附片具陳伏乞聖鑒訓示謹奏奉硃批着照所請兵部知道欽此 
 
