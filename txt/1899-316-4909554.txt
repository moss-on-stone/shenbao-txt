# 1899 - 316 - 4909554

 

Page 1

 
 
[杜絶諸弊] [  申報館主人啓]  
　　昨日本館由郵政局遞到公函略謂馬扁小王卽王配堂又卽王沛堂時稱王太和或稱王　墀向人言及與貴館執事執筆諸君素洽常爲渠代刊各事渠亦按節從豐餽送云云函面中書上海申報館主筆房收旁列兩行似西文而非西文本館與函中列名諸人皆不相識所謂王配堂者更無來往總之本館所延諸友平日皆持躬端謹慎擇交游旣不濫結匪人安有按節受餽之理此後如再有人在外招摇撞騙請扭交本館或逕送官署請懲皆無不可再近日時有人至本館執筆房請在報上免登姓名或删去各署讞語甚至以曲作直指有爲無須知本館執筆諸人凡事一秉大公决不徇人之請此後幸免惠顧以省酬應之煩又風聞南巿廣聚興江南義振票店賭案中似有人冒本館之名營私舞弊但本館訪事者於薪水之外從不准私受分文如有受人賄賂或向人索賄事情的係匪人假冒幸卽明告本館以便澈底根求否則敗露之餘恐官憲與受同科卽行賄者亦有所不便也特此布陳維冀鑒及 
[論本報紀假官解省事]  
　　嗟乎今之膺高爵享厚祿巍巍顯顯爲國家强弱所繫民生休戚所闗者朝廷之上固不乏其人矣然而外逼於强鄰内憂乎盜賊時事日亟海内愁苦者何哉論者皆歸咎於内外大小臣工不能實心行政相臣惟知以伴食爲事疆吏不能以整率爲心其餘統兵大員一惟尅扣軍餉地方州縣一惟朘削民膏於此而欲有益於民有益於國是無異於持圓鑿而納諸方枘也時局之壞固不能爲袞袞諸公解卽袞袞諸公欲自解其咎當亦苦於百喙之難辭焉雖然以我國家内外大小臣工如此之衆豈皆突梯滑稽希榮邀寵而竟無一人實心行政者乎特恐有人焉方以實心行政爲事而作奸犯科者卽欲出其技以害之如湖北某甲揑造印札冒稱委員深有害於撫憲于次棠中丞實心行事之善政而不能不按律嚴懲者也中丞自下車以來萬事不存虚飾惟以實力行之遇有地方重要之案必委員密往訪查俾成信讞在中丞之實心實力江漢諸民固當以萬家生佛頌之矣乃不意狡詐之徒卽乘間行其鬼蜮技倆前者黄岡縣某姓有爭襲世職一案上控撫轅匪徒某甲偵知以爲有隙可乘遂揑造印札自稱委員向某姓大言炎炎謂由于中丞檄令來此查辦爾等襲職事宜孰曲孰直孰是孰非皆由余一人操縱有能以不動尊爲壽者不難代爲左袒風聲所播爲縣主楊葆初大令所聞飭差前往盤詰甲雖多方掩飾終不免露出眞情大令調閱印札更知其僞爰卽申禀撫轅中丞赫然震怒批飭將犯押解至省嚴究大令乃督差親解至鄂中丞發交武昌府逢子政太守督同發審局委員嚴行研鞫此事若何訊供若何辦結刻尙未據鄂省訪事友函知但某甲揑造印札冒稱委員已有眞憑實據固不能飾詞圖缷逞其刁狡之爲矣一訊之後卽可定讞辦理固不甚難謹按大清律例凡有僞造諸衙門印信及欽給闗防事闗軍機冒支錢糧假冒官職大汗法紀者俱擬斬立决爲從者擬絞監候若非闗軍機錢糧假官等弊止圖謊騙財物爲數多者俱照律擬斬監候爲從者杖一百流三千里若謊騙財物爲數無多銀不及十兩錢不及十千爲首雕刻者杖一百流三千里爲從及知情行用者各减一等又律載詐假官假與人官者斬若無官而詐稱有官有所求而爲或詐稱官司差遣捕人及詐冒官員姓名者杖一百徒三年或謂此案甲雖揑造印札其印信是否自行雕刻抑係倩人代雕均不可知要之甲係爲首起事之人固無能掩飾惟非事闗軍機冒支錢糧假冒官職不過謊騙財物而已謊騙財物其數多者爲首照律擬斬監候少者爲首杖一百流三千里甲雖揑造印信然尙謊騙未成按之杖一百流三千里之例似尙當减一等卽依謊騙財物爲數無多之例亦不過杖與流而已其自稱委員亦非僞造然劄詐爲假官不過如律所謂無官而詐稱有官或詐稱官司委遣而已其罪亦祗杖一百徒三年並非有殊死駢首之刑也而蒙則謂甲揑造印札自稱委員雖與僞造憑劄詐爲假官似小有别然旣揑造印札自稱委員矣不得謂非假冒官職也自當依僞造諸衙門印信假冒官職及詐爲假官律科以斬罪方足以懲儆奸邪而中丞實心行政之惠澤亦得藉以激勸内外大小諸臣工也豈不美哉 
[本館接奉電音]  
　　昨日午前京師飛電傳來上諭一道敬謹譯登○十月十四日奉上諭色楞額奏查明綏成殿文閣兩處工程請擇吉興修各摺片著欽天監於本年十一月内選擇吉期行知色楞額敬謹興修以昭慎重餘著照所議辦理該部知道單片併發欽此 
[俄艦東行]  
　　日本某日報云聞有俄國戰艦十二艘不日將由琿春開往長崎寄泊以度寒冬蓋以俄國目下尙未得有終歳無氷之口岸故也 
[貔貅雲集]  
　　武昌采訪友人云湖廣總督張香濤制軍以强鄰環伺時局日艱急宜添練精兵爲自强之計曾奏陳黼座委胡慈圃别駕赴直隸招募新軍刻已募成帶之返鄂某日制軍逐一點騐見各勇皆桓桓赳赳大有北方剛勁之風苟能訓練得宜可成勁旅爰飭暫駐大東門營壘俟將營制釐定後交張虎臣遊戎督帶分紥要隘俾壯聲威 
[四川礦務]  
　　天津國聞報云英法兩國冀於四川獲開礦之權互相爭競糜欵逾二三十萬金刻下英國銀行與督辦李氏交涉合同業已起草并由銀行總辦未爾岸氏聘礦師數人抵上海想現應入蜀矣有曾見合同草稿者謂其中資本以十一兆兩爲額中國出六兆兩英人出五兆兩一分起息中國股東及英國股東各取四成其餘二成繳納中國政府又以礦價百分之七充稅金納諸中國政府總理及司事皆係華人礦師則聘自英國至先時中國官商已經開採之礦一律仍舊斷不干涉六十年以後舉礦山及機器一并交與中國政府不取價銀未知此議果能定妥否又云法國福安公司已由四川總督允許聮𥿨中國保富公司開採重慶合州綦江犍爲璧山等處礦中煤鐵限半年内開工資本以十二兆兩爲額法人出十兆兩華人出二兆兩 
[新疆礦務]  
　　天津國聞報云新授烏里雅蘇臺將軍連軍帥順行抵庫倫卽與新任辦事大臣豐統制陞阿詳細妥商開礦採金之事並訪知蒙古圖車兩部落與俄國邉地民人之入境採金者不少爰傳集兩盟長飭令切實勸諭俾知開礦之舉不特保衛邉疆且開蒙旗生計又擬定章程六條出示曉諭使蒙古人咸知此事悉臻妥洽免生疑畏之 
 
 

Page 2

 
 
心一面派員往圖車兩盟產金處所覆加履勘將來無論何處設立局廠務與蒙旗游牧無碍以免再有阻擾事情未幾又延洋員柯樂氏至庫倫勸令越境採金之俄人悉數回國一俟明春欵項集成機器運到所有圖車兩盟礦務當於四五月内設廠興工矣至提調局廠及監工彈壓一切事宜必須慎選妥員且事屬創行地居邉瘴非堅忍耐勞者不克任事因特奏保留陜候補知府涂太守履祥已革山西候補直隸州知州單直刺熙昭刑部貴州司主事張主政登瀛湖北候補府經歴王叅軍文瑞請旨俯允分别檄委俾專責成奉硃批單熙昭係已革人員著不准調往差委餘著照所請辦理該部知道欽此 
[厦門官塲紀事]  
　　厦門訪事人來函云水師提督楊西園尙書以近來海盜出没無常洋面諸多不靖爰於日前乘元凱輪船出洋巡察至今尙未回轅○陸路提督張軍門文炳在任三年循例奏請陛見奉旨俞允擬於日内啓行遺缺由督憲許筠帥委建寗鎭總兵鍾紫雲鎭軍來泉接署 
[甬郡官塲紀事]  
　　寗波訪事人云署理浙江提督余軍門近爲二豎所擾政體失和急延著名岐黄家診脈開方以冀病魔退舍有知其致病之由者謂因浙防方亟軍門統領各營軍士運籌决策未能稍事休息以致感受風邪也○鄞縣畢大令交缷篆務後尙未將交代算清日前由藩憲嚴催算結毋許挨延想大令不日卽須來甬矣 
[皖省官塲紀事]  
　　安慶采訪友人云安徽潛山縣周大令調補懷寗縣缺所遺潛山縣缺經藩湯小秋方伯以補用知縣楊大令漸鴻請補本月初十日已牌示轅門矣○候補州吏目吳少牧繼昌經湯方伯委署潁上縣典史奉檄後於某日詣轅謝委俶裝前往擇吉接鈐○准補桐城縣樅陽馬踏司巡檢林少尹承法經湯方伯飭赴新任○長江水師提督黄宫保巡閱上游各處水師順道回寗鄉珂里料理女公子出閣事宜隨於本月初六日之晚行抵皖垣次晨卽校閱各哨弁打靶至諸勇技藝則委安慶水師協楊協戎萬春代閱聞宫保連接南洋大臣要電日内卽須命駕詣金陵 
[珠海寒潮]  
　　廣州訪事友人云有何獻墀者察知增城某山富有礦苗擬定章程禀請善後局憲准予開辦局憲查核之下以所稱用洋礦師一節應遵照礦務新章俟詳請撫憲核定至礦山四至若千里於彼處田園廬墓有無干碍及山主山鄰人等是否允洽應候札飭增城縣覆勘明確取結禀覆并飭繳足照費以憑核辦一面飭何親往引勘如果籌有的欵當不難尅日興工也○東莞縣屬某處居民大率以製爆竹爲生每屆歳闌生涯鼎盛需用硝磺動須百萬斤近日彼處紳士自擊盜匪猖獗且民間偶有私忿動輙械鬥恐商人貪利忘害私運接濟貽害閭閻因據情具禀地方官略謂彼處商人如有赴香港採買硝磺者請示以限制由經過闗卡查騐放行以杜私販是亦防患未然之道也○番禺縣鹿步司所轄新村嶺石笋磷磷光潤如玉嘉道之閒附近鄉民爭思採取紛紛擾擾幾釀禍端嗣經地方官嚴行禁止迄今數十載安謐如常近日上徑鄉耆民李啓福等以天生美材葉而不用實爲可惜聮名具禀縣署請准採取石筍以濬利源縣主劉大令查得此山封禁已久一旦禁令驟弛恐各鄉藉口效尤諸多未便爰批斤不准 
[爾雅臺訪古記]  
　　宜昌訪事人云數日前英國水師提督某君率同所屬武弁命駕入城拜會當道各官鎭軍派兵士數名沿途護衛及辭别出城卽登向泊江中之某兵船駛往某處遊歴○本月某日署東湖縣夏明府時泰道出荆州禀謁道憲料理到任事宜先是縣差日夜在宜昌江邉伺候詎料明府辭别道憲卽附某輪船至宜便衣小帽雇坐民船由小北門登岸迨縣差得知則已赴府轅禀見旋卽　日履新矣○宜昌稅闗委員翁大令守範任事多年日前大憲改委趙大令　來宜更替○署東湖縣夏大令妾印以後每夜必便服出巡某夜二更時巡至北門外遇一婦人在黑暗中獨行踽踽問從何來笞由母家歸問何不携燈且無僕從婦默然無語大令諭之曰爾係女流黑夜獨行殊失閨範嗣後如此定不寛饒乃命騶從送之返○巿面行用銅錢攙雜鵝眼沙壳奸儈獲利良民受虧矣日前府經歴某叅軍奉宜昌府札委查察私錢嚴行禁止因出示云現奉府憲札委認眞查拿毛錢訪聞行棧鋪户交易太不公平收進概要官板用出六成七成勾通私鑄興販攙和漁利害人本廳此次查辦特先議立章程諭爾保甲鳴鑼不日上街搜尋拿獲一文罰十科罰決不容情數至十串以外禀報擬罪匪輕○某日某號執事人雇船裝棉紗等物行至巴東距萬佛陀十餘里之江心縴忽中斷船隨沈覆貨物盡付東流又某旗船由偷　藥材至宜長年偶爾粗心觸及水底石礁洞成一穴水遂汩汩而來舵工篙工幸皆泅水登岸 
[晴川冬旭]  
　　武昌訪事友人云湖廣督憲張香濤制軍前以鄂省庫儲支絀應解京協各餉籌措維艱爰添設籌餉局委候補道朱惠之觀察綜理一切觀察悉心籌畫因念烟酒皆無益之物泰西各國於此二者榷稅從嚴擬師其法以裕餉源因開具條陳請制軍核示制軍題之不目將派委各員分詣各屬一律開徵矣○入冬以來錢價日貴每省平紋銀一兩僅昜制錢一千一百餘文聞皆由奸商私抛空盤所致漢口某銀號定買錢三十萬串旬日間獲利至三萬　金以　巿儈紛紛效尤民用日形不給有地方之責者曷不早爲查禁也○時屆初冬風高物燥偶一不慎易肇火災保甲總局廖太守有鑒於此嚴飭各坊保甲將太平水缸水池一律滿贮清水以備不虞并鳴鑼曉諭居民嚴行防範是亦有備無患之至意也○本月初十日恭逢慈禧端佑康頤昭豫莊誠壽恭欽獻崇熙皇太后萬壽聖節湖廣總督　香濤制軍率同闔城文武趨詣萬壽宫行慶賀之禮鵷班鷺序嚴肅無譁柳拂旌旗花迎劍佩誦杜舍人早朝人明宫之句誠足見天家制度超絶等倫也○前者于次棠中丞政體違和現已日有起色再加調攝卽可復元矣○時近初冬宵小每乘機竊發自撫轅被竊後水陸街某公館又被偷見所算失贜至千餘金之多江夏縣陳介　大令以捕務亟宜整頤因商請保甲各局員弁督率汎捕徹夜梭巡凡街巷栅欄一律修整齊全嚴飭栅夫按時鎖閉亦愼重冬防之至意也 
[柴桑寒菊]  
　　九江采訪友人云十月初十日恭逢慈禧端佑康頤昭豫莊誠壽恭欽獻崇熙皇太后萬壽聖節黎明時九江闗道明華亭觀察九江鎭總兵宋佩珍鎭軍九江府孫景裴太守前營遊擊劉合璧戎後營遊擊張立齋遊戎江防同知梁紫波司馬德化縣應莘臣大令以及前後城守水師四營守備陶奎臣王惟軒姜景山倪瑞廷四守戎九江府經歴黄藻濵叅軍德化縣典史熊雲峯少尉府縣各學教官劉程黄劉四廣文均蟒袍補服趨詣萬壽宫行朝賀禮肅肅雍雍恪恭將事誠上儀也○德化縣應莘臣明府考試闔邑文童早登前報本月初九日爲終覆之期挑取前列八十名命各作起講四首題曰定一字而后能靜句可一字可以保民乎哉曰下進一字不隠賢句學一字而不思句合成定可進學四字蓋佳讖也旋於初十日黎明頒發正案 
[上海官塲紀事]  
　　署理江蘇臬司朱竹石廉訪於日前來滬昨已公畢命駕回蘇上海縣藍雲峯大令親詣碼頭恭送○昨日四川落司萬方伯培因道經滬上命駕赴道轅拜會余晉珊觀察觀察迎入花廳茗　良久然後握手而别○昨日午前上海縣藍雲峯大令排導出城詣駐滬各國領事署　刺拜謁 
[定期點驗]  
　　昨日蘇松太兵備道兼江海闗監督余晉珊觀察發出牌示定於十月十七日點騐護勇十八日查點書役屆時一律整備無得違誤 
 
 

Page 3

 
 
[傳諭開解]  
　　本邑各米船户以國家抽收米釐相率停斛致巿上糧食告匱米價飛騰升斗小民日食行將不　新任上海縣主藍雲峯大令恐相持不下久之必釀成事變特於昨日派令差役薛貴傅諭南巿各米行著卽知照各米船户一律開斛不得龍斷居奇不知各米船户聞之果肯降心相就否也 
[設勇防盜]  
　　前年初冬本邑南巿施家弄萬裕錢莊執事人遣僕人馬阿長送銀錠至油車街元大亨錢莊行至毛家弄左近突遇朱長華等匪類多人要而刼之致被刃傷斃命事後各錢莊主邀同錢業董事會議集欵自雇精壯勇丁八名每晚自初更起至三　止沿途巡緝以備不虞昨又照章舉行並議定以後此項勇丁歸十六鋪巡防中局管轄 
[示期詣騐]  
　　諭候相騐已紀前晚七海縣主　大令升坐公案提訊王慕生王供小的充富十八保二十二圖局保已死之張金榮係本圖地保又係張姓族長圖中有張張氏者恨子阿桃忤逆意欲投縣控告張金榮恐被拖累是以投河自盡屍妻胡氏　丈夫性喜漁色今死於非命咎由自取小婦人不敢株累無辜大令曰爾等所供殊屬奇離之至諒必有别項事情從實供明毋得隠諱兩人一味含粉堅稱並無别故大令遂諭令預備屍塲前往相騐 
[相騐命案]  
　　查朱氏在北泥城橋迤西乾豐成缫絲廠工作前日不知何故糾同洪許氏等將司機師支金氏毆斃有王阿和陳阿三二人目覩報捕後包探趙銀河將查朱氏洪許氏及見証人等解送英美租界會審公　廠主遣人投案訴稱支金氏係爲人替工朱氏　欲薦許氏至廠金氏不允以致挾嫌肇禍王陳二証人同供目覩朱氏許氏糾人行兇將支金氏擁入小茶肆田突向腰際一擊支金氏卽踣地氣絶查朱氏洪許氏同供均係女流安有毆人致斃之理　鑒直刺著候相騐訊究旋由二圖地保朱其明投報上海縣署昨日午後四　半鐘縣主監雲峯大令帶同刑仵鳴騶戾止升座朱速保跪禀情由屍女黄支氏偕同屍婿黄夏林叩請申冤大令隨飭仵作如法相騐旋卽喝報騐得死者口吐白沬胸現青色實受内傷身死遂飭填明屍格見證陳阿三供小的開設老虎竈是晚七點鐘時死者與兩女一男至小的處品　惟聞死者口稱受傷旋卽倒地如何被毆小的並未目覩不敢妄供王阿和供小的在廠中供奔走之役因聞管車之支金海被人毆傷立卽奔往及至則見兇手查朱氏洪許氏卽洪瞿氏尙在座時支金氏已倒地不知如何身死二氏同供小婦人等並未將支金氏毆擊不知何故身死大令得供命將各人帶回候訊黄夏林求自行棺殮免予發封大令准之遂呵殿而回 
[咎在地甲]  
　　前日袁阿金扭時德林至敬業書院上海縣主藍雲峯大令公館控失翡翠料大令於晚間升座提訊袁供前與時合開玉器作今由時併與小的作洋銀二十三元當付十元尙少十三元約於本月十四日交付前晚時來索取强將前已作價抵與小的之翡翠料四塊取去小的訴知新充八　地甲　福旋卽歸還旣而陸令小的出洋銀十四元以爲吸烟之費小的無力應允求恩明斷時供小的與袁合出洋銀三十二元購得翡翠料袁七分小的三分後由袁售脫應分小的洋銀二十三元收過十元尙欠十三元前晚往索見有未　餘料四塊被甘藏匿因卽取之以歸以便理論昨已將原物歸還不知地甲如何欲勒索洋銀大令飭傳陸福至案嚴詰供袁與時因翡翠料啓釁互相揪扭小的見而喝往同至陳巿安橋誾園　館開燈解勸時稱用去烟資十四元須袁償還致難理處大令以地甲陸福不善調停勒會　鈔甚鉅雖不供認事非無因大加申斥判袁將所欠洋　十三元還時遂得了案說者謂索賄之事以不了了之陸眞大得便宜哉 
[初訊紗廠私刑案]  
　　裕源紡紗廠失去洋銀八百元執事人疑係李文華所竊叱令巡丁王德標私刑鞭責事經包探張阿五偵悉將王拘解英美租界公堂讞員翁　漁直刺飭押候補傳執事人　核昨晨張探將裕源執事人　俊生及同謀之朱友仁巡丁王德標等解案禀稱小的查得此案失主　子桃　華子道在廠中司理帳目此次抗傳不到理合陳明原告李文華及被毆之朱大勝投案供稱廠中失銀之事小的等實不知情不料司帳人華子桃疑及小的與朱並送經縣署懲辦之尤德華所竊尤被廠中人私責四百板外又被縣署帮審委員馬大老爺不　情由令上天平架逼便供認代因傷重不能投案叩求明察審供在廠執事上月二十五日廠中司帳人華子姚忽失洋銀八百元因尤係茶房各房鑰匙均歸掌管故向詰問尤言語支吾是以送請縣署懲辨後聞李自稱深悉此事原委爰令說明許以查獲後當賞洋銀二百元並未吊打亦無私設公案之事朱友仁干德標供與略同直剌據情商之梅繙譯官著將潘等暫交妥人保去候補提華子桃並傳受傷之尤德華到案俟下禮拜復訊核斷 
[巡捕傷人]  
　　前日船户孟阿弟醉態酕醄行至本邑南巿新馬路向某甲購夌一言不合致和口角四十九號巡街捕見之喝阻不依持棍痛擊孟大受痍傷忿不能遏投奔捕房聲訴捕頭騐得孟是　果受重傷遂禀知工程局委員司徒貽芬司馬飭送滬北仁濟醫館醫治似此任意毆人亦知罪有應得否 
[行有死人]  
　　本邑南巿十六鋪地甲裘鎭因事見惡於前任上海縣主王欣甫大令致被斥革及藍雲峯大令接篆後復夤緣補充照常辦事昨日偶至大東門外迤北城下見有年逾而立之某甲身穿舊洋布短衫褲形同乞丐倒斃其間因卽報請同仁輔元堂給棺收殮舁至荒阡瘞埋 
[案證提回]  
　　前期法界居民陳美郎遞禀公堂控應寳卿之女嫁與小的之子兹者應遺子阿月領回藏匿意圖賴婚求提案究追讞員朱森庭明府准詞備文至寳山縣移提訊究昨日包探至大塲鎭迤北海家宅將應寳卿父子並伊女應氏原媒徐慶平等一并提回暫押捕房候解公堂禀請訊究 
[售物充費]  
　　西人於治病之道講求最精近日滬上西商擬設一會教育女子服事病人無奈經費缺如因議於前昨兩日名出貨物羅陳於英界大馬路新造菜巿洋房内任人選購上自珍奇下至日用所需無一不備欲入内者須先納游資洋銀一元以充此費午後三點鐘啓門觀者卽紛然而至想兩日内所得當不少也 
[美租界捕房紀事]  
　　昨晨著名流氓吳慶生與同黨張阿蓮不知缘何起釁各糾羽黨至外虹口新築菜巿兇毆不已包探沈阿鶴見之立卽向前拘拿若輩見勢不佳各鳥獸散僅將吳張二人拘獲並在吳身畔搜出六門手槍一枝迨送入捕房向捕頭訴明情節捕頭令押候解送公堂禀請讞員翁笠漁直刺懲辦○昨日亭午時靶子路有廣東流氓多人與江北小車夫朱某肆行毆擊巡街捕恐肇巨禍因卽拘獲流氓數人送入捕房捕頭令押候解送公堂禀請究辦○昨晨有竊賊混名小廣東者混入北四川路青雲里粤人某姓蒙竊取衣服適爲包探沈阿鶴所見拘入捕房捕頭令押候解送公堂禀請訊辦○昨日竊犯陶阿慶掩入新記浜路第二百二十八號門牌甬人某姓家竊取綢布衣服適爲包探劉阿炳所見拘入捕房捕頭令押候解送公堂禀請究辦○昨午賭棍沈阿小在北河南路天后宫前設攤誘賭被巡街捕拘入捕房捕頭令押候解送公堂禀請究辦 
[種痘改期]  
　　本堂施種牛痘前以二八日爲期現交冬令求種者多特商諸錢秉荃先生每逢雙日到堂施種以期推廣乞再登報佈閔凡有嬰孩未出花者幸勿交臂失之[  上海六馬路仁濟善堂司董謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[解犯須知]  
　　昨日上海縣主藍雲峯大令傅諭差役頭目全順薛貴曰此後遇有奉票拘提人證並遞解出境諸犯經行租界者務先投公堂禀請知照捕頭派捕護送過界以免轇轕兩役唯唯遵諭而退 
[上海巡局瑣案]  
　　前者召稼樓航船户某甲因事至南巿萬裕碼頭突被流氓攫去洋銀十七元因卽告知董事沈某控請二十三七鋪巡防局查究前日由地甲拘獲王金海卽譚金海解局請辦局員盛雨村二尹提訊之下王供詞游移二尹怒命鞭竹梢三百下始供出同黨顧二堂遂判令鎖示犯事處五日將顧交案以憑懲辦○前日董家渡義隆花行失去木棉一包由汛捕張德拘獲賊犯王和尙解送二十三七鋪巡防局請究王認竊不諱局員邱友齡二尹判令重責二百板驅逐出境身畔搜出之花價洋銀數元给失主領去○前日賭徒王阿福張小春在倉橋街榮丫頭所開小茶肆因賭口角旋復爭毆經二十三七鋪巡防局勇丁拘解局中局員邱二尹研訊之下著將王責手心五十下張笞醫一百板復用竹梢鞭背五十下責手心五十下然後交人保釋榮本應嚴辦姑念貧苦著具改過切結從寛釋出 
[英美租界晚堂瑣案]  
　　前者地販徐欽賢遣蔣爾康抱呈控稱張炳和之妻張王氏以田單抵借銀一千餘兩由陳瑞和恩錫山作保逾期不還叩求追給讞員翁笠漁直刺正在提訊旋由張炳和之嫂李氏繕禀控徐等串謀公產直刺淮之前日晚堂倩公讞委員張柄樞司馬提集覆訊蔣申訴前情求恩究追張李氏供丈夫名和尙向患痴癫之症不能到案夫弟炳和與妻王氏私將　產向徐押銀但此項田單係丈夫兄弟三人公產計地二畝一分有零三股匀分每股應七分一釐三毫夫弟炳和不守家業前已將自已分得之地六分賣與寳昌統棧一分一毫三釐押與沙遜洋行此次押借之地實係丈夫與已故夫弟之產現有分書爲憑求王追還司馬著提張炳和到案訊核○本年四月二十二日慶和祥洋貨號執事人武長祿向鼎源號執事人劉錫堂定購紗頭三十擔訂明每擔洋銀六元六角嗣劉將貨轉售與立興合記武偵知卽向理論劉自覺理虧付以某錢莊期票一紙計銀一百二十兩其事遂寢現票已到期武向某錢莊收銀不付因將劉扭至公廨禀控前晚讞員翁直刺倩襄理讞政之張司馬提訊武供訴前情求恩追繳劉供轉賣定貨原屬不合惟武來號滋擾以致虧倒莊票誤期求恩交保出外限一月内如數繳清司馬准之著交的實人保出限一月内繳清違干提究 
[英美租界公堂瑣案]  
　　包探竇如海解送售賣冒牌肥皂之毛源順洋貨店主王榮生廣利肥皂公司主趙小多到案並將趙所出肥皂模及木箱呈騐祥茂洋人投案供稱伊等售賣冒牌肥皂事閱多時數已不少今旣獲案務請重罰以儆效尤王供店中所售祥茂肥皂向趙購來不知有冒牌情事叩乞恩寛趙供竇探起出各種器具係大羅廠陳和慶所寄不知其有意冒牌求鑒直刺判罰趙洋銀二百元王一百元起出各種器具存候銷燬○包探顧福其禀稱大馬路采芝堂藥店修合全鹿丸將鹿吊死經救生會中人查悉函致捕房捕頭令小的將店主席利丙傅案請訊席供藥店宰鹿向例如此救生會所定章程苦未知悉叩求明察直刺判罰洋銀五十元○包探陳根寳解送流氓張阿連到案禀稱此人向喬香國索詐洋銀三元經小的查見送案請究呑投案申訴前情張供向之商借不敢逞强直刺判責二百板管押三月○包探張天林解送趙先和到案禀稱此人不知在何處竊得海參二十觔經小的查見送請訊究直刺謂本應究辦姑念尙無失主到案判令枷號三日示衆 
[法租界捕房瑣案]  
　　前者竊犯毛金榮張蘭亭在江孚輪船拒捕行兇經包探拘獲搜獲利刃解請讞員朱森庭明府訊供昨禮拜五明府蒞捕房命提至案著將毛枷號一個月期滿責釋張笞責四百板開釋○康紀山與同黨康昌加劉耀堂竊取池　橋某姓家衣服昨日明府命提至案照原斷將康紀山責四百板康昌加劉耀堂各責二百板一併斥釋○金和尙張玉福袁富榮顧金寳同竊招商局煤鐵爲巡丁拘獲送案明府訊供之下著將金張各枷一個月期滿責釋袁顧各責四百板釋出○扒竊吳阿三在老北門外竊取途人銀表一枚報捕查獲經明府斷令笞責四百板○小工吳阿餘竊取太古棧湖絲被管棧人拘獲送案明府著枷號一月期滿責釋○匪徒吳福生攫取某冷店雀籠當塲追獲解經明府訊供斷令枷號二月期滿責釋○楊阿四在北京輪船竊取鋪蓋王阿榮在老北門外竊取考籃均當塲拘獲解經明府訊供著各責二百板○陸榮岐周云生在鄱陽輪船同竊衣包爲包探拿獲解奉明府訊供飭各責一百板釋出○朱順林在小東門外刦取途人衣包報捕查獲解奉明府訊供著先荷枷一月期滿責釋同黨吳阿泉笞責三百板先行釋出○陳三在江孚輪船行竊火腿王阿寳在太古棧竊取白糖均奉明府訊供著將陳枷號半月期滿責釋王笞責四百板釋出○匪徒陳長壽偕同黨陸金生張長根在新北門外城下向鄉人訛詐不遂持刀恐嚇爲巡街捕拘獲解奉明府訊供斷各责三百板斥釋○周阿生王阿榮在廣東會館左近某姓家行竊衣服十五件行經法界爲包探拘獲解奉明府訊供贜將還失主周王二竊著各責三百板釋出○徽人姚行奎向其叔姚旭初索借滋擾解奉明府訊供判發改過所僞作瘋狀帶回捕房明府判責二百板姚求恩免責願入改過所惟請斷給棉衣棉被等物明府准之飭探送改過所監禁○竊犯秦自世陳長林均奉明府訊供判令各責三百板釋出○偷兒孫四楊四桂均奉明府訊供照原斷令將孫先枷號一月期滿責釋楊重責四百板開釋○庖丁陸阿瑞竊取主人家皮衣拘獲送案明府判責三百板仍交主人領回○柯錫春向小東門外永泰魚行藉端訛詐控奉明府訊供判枷號一月昨日期滿命帶案疎枷重責六百板送縣訊辦蔣樹臣帮同訛詐據稱係副將職銜著交執照蔣俯首無詞明府謂本當重辦姑寛交保惟須具改過切結存案蔣求交滬軍營左哨什長周兆熙保出明府准之○玻璃店主阮阿行前因縱火案發明府判枷一月期滿押捕房半年兹因在押患病著疎去所荷之枷其子投案求代父罪明府命還押過堂復核○竊犯陳莊郎經明府訊供判枷半個月昨已期滿命疏枷重責四百板釋出○南潯航船户莊俊才呑用貨欵洋銀一百元爲店主盛世珍扭控經明府訊供押追昨日命提到案略詰數語著還押過堂傳埠頭來案具保○方鑑堂前控蔣春泰銅錫店主蔣阿揚圖賴會欵洋銀三百餘元經明府飭交的保限十日内理楚兹因無人具保飭傳原告於下期到案復訊○陳中元前控源興野味店主周小順串同李明舟誘拐伊女大寳捲去金珠首飾值銀一千餘兩經明府訊供交保勒限將李明舟交案嗣因逾限不交飭提押追昨又　提到案著照前斷偕原告同往找尋○宏園烟館執事顧子生控司帳人胡祥生侵呑洋銀一千五百餘元經明府飭交的保限十日理處兹因無人具保命提至案著赶緊覓保如延干比 
[同仁醫院紀事]  
　　前晚楊樹浦華盛紡紗廠小工許炳桃正當工作之際偶不經心被機器軋去二指痛極聲嘶經人送往同仁醫院求治醫生云敷以刀圭不難立見痊愈也○滬北楊樹浦某繅絲廠工人羅炳隆突被機器軋傷左足鮮血淋灕痛不可　經人舁送同仁醫院求治幸祗傷皮肉可無大碍○昨日下海浦怡和紡紗廠銅匠任海全修理機器悮被軋住左手以致皮肉糜爛倩人舁送同仁醫院求治醫生謂骨已軋碎非將手鋸去恐難保全性命任無奈從之然已孤掌難鳴矣奈何 
 
 

Page 10

 
 
[蘇省官報]  
　　十月初七日知縣方廷鴻禀辭回常昭河工米捐局縣丞韓繼龢禀謝飭知本年押解秋審人犯　内蒙給予勞績班委署一次又鄭尤弼由寗見　憲回改指江蘇試用巡檢屠義瑛禀到知縣郭聮墀禀知由江北公幹回○初八日新授鎭江府向萬鑅禀辭回滬並謝奉委崇明塘工督催工料差　補蘇總抽同知黄家珍禀知由海州安東公幹回嘉定縣章禀辭知縣孫玉堂禀謝奉委上海布捐局差卽辭又陳其璟由泰興釐局來卽辭又黎耀森禀辭回丹徒勘丈涉洲差次吳縣主簿沈餘慶巡檢王登瀛均禀謝　知本年押解秋審人犯案内蒙記大功一次改指江蘇試用府照磨黄元裳江西人由浙來禀到○初九日知縣陳景韶禀銷抽查山陽清河桃源等縣保甲圑練差縣丞丁光燧由滬見道憲回又朱承瑗禀知丁父憂典史王度禀知由滬回 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十月初七日京報全錄]  
　　宫門抄○諭旨二道錄前○蜀督奎奏酌提道府廳州縣各缺公欵分别撥補藉充軍餉摺○閩督許奏揀員請補海疆要缺知縣摺○滇臬鄒奏到任接印任事日期摺○將軍增奏爲特叅仁育兩軍營務處請旨裭職解回原籍片○又奏辦理東流圍荒安插旗民事務請頒給闗防片○奉天查辦事大臣李奏爲義州知州盡力民事懇恩奬勵片○十月初七日禮部宗人府欽天監侍衛處值日無引見○禮王等謝賞綢縀恩○卓公假滿請安○梅東益謝交直隸差遣委用恩○伊克坦謝授右庶子恩○直隸知府沈家本謝恩○知府用謝光綺謝恩○連文冲預備召見○召見軍機謝光綺連文冲梅東益○○頭品頂戴四川總督奴才奎俊跪奏爲清查川省道府廳州縣各缺分别優瘠酌盈濟虚藉資軍餉而裨吏治謹將辦理情形恭摺具陳仰祈聖鑒事竊奴才承准軍機大臣字寄光緒二十五年六月初七日奉上諭四川地大物博治理不易從前駱秉章丁寳楨等認眞整頓均有成效可觀厥後吏治軍政漸就颓靡兹聞奎俊到任後頗能實事求是一切日有起色嗣後惟當益加奮勉於地方事務悉心經畫勿執成見勿避嫌怨用副委任毋得始勤終怠致易初心欽此跪讀之下倍切悚惶伏念奴才世受國恩忝膺重寄當此時艱日棘宵旰備極焦勞凡有益於政治闗於財賦便於軍務者奴才雖竭智効忠有才愧疏庸未能稍分主憂於萬一撫躬循省寢饋難安乃蒙天語褒嘉自顧何人敢不殫盡血誠始終勤奮以副朝廷孜孜求治勸勉兼施之至意夫今日當務之急首在籌餉練兵整飭吏治而籌餉之法惟有恪遵節次諭旨酌提公項盈餘裁减糜費方能有裨於國無損於民查地方官衙署一切欵項皆爲辦公之需故取之有節而民無怨讟之聲非爲官吏飽私囊計也如地丁錢糧之有平餘耗羨等項以補廉俸之不足久邀聖明洞照然所以恤其私計者原使之内顧無憂乃可盡心民事而地方有大小糧賦有多寡政事有繁簡公欵或此有而彼無用欵或此增而彼减因之缺有優瘠之分優缺獲有盈餘瘠缺恒苦賠累則莫如截長補短均其出入使瘠缺無公虧之患而優缺亦免多財之譏不致更調紛紜皆得久於其任從容圖治似尙有裨民生况練兵之際籌餉極難以公餘之欵還之公用亦屬理所當然第必任使稍有盈餘以資辦公未可竭澤而漁致啓朘削之漸查川省中缺公欵無多除免提撥外其自鹽茶道重夔綏道曁府廳州縣等六十一缺素稱較優各視其公餘之數每年共酌提銀八萬兩其瘠缺自雅州府及理事同知松潘等廳州縣二十八缺亦各視其不敷之數每年共酌帮貼銀二萬兩以優補瘠之外歳可餘銀六萬兩悉數提充練兵之需卽自二十五年十一月起歸入交代無論正署遇事交接接年計日攤算以昭平允此欵取之在官與民間絲毫無涉儻敢藉詞累及於民查出從嚴叅辨奴才此舉明知歛怨而欲整飭吏治卽不得不計及度支在優缺因入項稍减可生廉儉之心在瘠缺因入項稍增益勵清嚴之操而於練兵亦不無小補絶非刻核苛求亦斷不敢勉强從事也奴才與藩臬兩司再三熟商意見相合就目前情形參以輿論實於吏治籌餉兩有裨益惟歳有豐歉時有變遷今之所謂優瘠者難必將來不有移易仍應隨時體察酌量辦理庶損益折衷而無偏枯之事矣所有酌提道府廳州縣各缺公欵分别撥補藉資軍餉而裨吏治情形是否有當理合恭摺具陳伏乞皇太后皇上聖鑒訓示謹奏奉硃批知道了卽著認眞整頓毋任再以缺瘠藉口欽此○○閩浙總督兼署福州將軍臣許應騤跪奏爲揀員請補海疆要缺知縣恭摺仰祈聖鑒事竊照光緒二十五年七月二十六日奉准部咨南安縣知縣蔡軒革職於光緒二十五年四月二十三日奉旨按奉旨後第五日行文閩省照限减半計算應以六月初七日作爲出缺日期歸六月分截缺所遺南安縣知縣係繁疲難兼三沿海要缺例應在外揀員請補臣與藩臬兩司於現任人員内逐加遴選非現居要缺卽人地未宜一時實乏堪調之員惟查有現署建陽縣卽用知縣譚子俊年三十七歳貴州貴筑縣進士引見奉旨以知縣卽用籖掣福建光緒十八年閏六月二十三日到省捐加同知銜前署連江縣現署建陽縣查該員事理通逹明幹有爲在閩年久熟悉海疆風士民情以之請補南安縣知縣洵堪勝任惟題缺請補與例稍有未符而人地實在相需例得陳請合無仰懇天恩俯准以卽用知縣譚子俊補授南安縣知縣俾資治理如蒙俞允該員係進士卽用知縣請補知縣銜缺相當毋庸送部引見併免核計叅罰署福建藩司余聮沅臬司周蓮會詳前來除咨部外理合恭摺具陳伏乞皇太后皇上聖鑒勅部議覆施行謹奏奉硃批吏部議奏欽此○○二品頂戴雲南按察使臣鄒韾蘭跪奏爲恭報微臣抵滇接印任事日期叩謝天恩仰祈聖鑒事竊臣於光緒二十四年七月二十八日蒙恩補授雲南按察使當卽具摺謝恩籲懇陛見十一月初一日奉硃批著來見欽此遵卽趨詣闕廷仰蒙召見訓誨周詳莫名欽感陛辭後束裝起程於二十五年六月初二日　抵滇省奉督臣崧蕃飭知赴任施於初三日准署按蔡使全楙績將印信文卷等件移送前來當卽恭設香案望闕叩頭謝恩祗領任事伏念臣自慚迂拙曾歴戎行荐剡屢登涓埃未報至叨寵遇彌切悚惶查雲南爲邉徼要區臬司乃刑名總匯詰奸禁暴固宜執法持平察安民尤貴措施得當舉凡團練保甲以及驛傳等項事務在在胥闗緊要如臣檮昧懼弗克勝惟有殫竭愚誠恪遵聖訓隨時隨事禀商督臣認眞經理以期仰答高厚鴻慈於萬一所有微臣接印任事目期並感激下忱謹繕摺叩謝天恩伏乞皇太后 
皇上聖鑒謹奏奉硃批知道了欽此○○增祺片再查候選縣丞雷鈞衡年少無知性復狂妄經壽長委以營務諸事並不知謹慎趨公五月間奴才與府尹恒壽禁止倡賭以免營兵滋事雷鈞衡竟敢將該營務處墻外所貼告示令人撕扯經奴才聞知切責壽長重爲張貼此次奉旨查辦仁育兩軍當經一面派員分赴各營點名一面調取該軍放銀底册因該總統並未卽時咨復隨札派候選道雙綸軍糧同知顧儒基前往提查詎雷鈞衡輒以原舊帳單全行焚燬爲對似此荒悖罕有其倫是壽長之遇事齟齬實若輩慫恿爲之若不從嚴懲辦不足以警效尤相應請旨將候選縣丞雷鈞衡卽行革職解回原籍交該地方官嚴加管束不准出外滋事除咨部查照外附片具陳伏乞聖鑒謹奏奉硃批覽欽此○○增祺片再東流圍荒安插金州旂民已經奏奉諭旨特派署盛京副都統晉昌辦理其事現值秋令正宜及時清放以期無誤來歳春耕惟事務殷繁文牘往來非有闗防不足以昭信守查侍郎溥顧辦理養息牧荒務均經奏明刊用闗防在案東流圍荒安插金州旗民事尤緊要自應援案刊用兹刊就闗防一顆文曰欽命辦理奉天東流圍荒安插金州旗民事宜闗防除移送該副都統敬謹收用外謹附片陳明伏乞聖鑒謹奏奉硃批知道了欽此○○李秉衡片再本年夏間錦府闔屬盜賊甚熾義州南界錦縣西近朝陽與兩縣情　相等該州知州高欽身率兵衆盡力　剿擒獲頗多賊衆畏之逃散遠避當時惟州屬之民得安遠近服其膽力其平日官聲亦有幹練之目現當捕務緊要之時應請旨酌予奬勵以爲盡力民事者勸附片其陳伏乞聖鑒謹奏奉硃批另有旨欽此 
 
 

Page 14

 
 
[二十五年十月初八日京報全錄]  
　　宫門抄○諭旨二道錄前○閩督許奏援案截留新海防捐欵築臺購械摺○江督劉奏爲海運出力各員懇恩給奬摺出便大臣吕奏爲隨員病故懇恩飭部從優議卹片○蜀督奎奏爲餉源不繼請再辦通省捐輸一年摺○又奏拿獲瀘州匪首案内之出力各員懇恩給奬片○又奏爲調署知縣片○十月初八日兵部太常寺太僕寺廂黄旗值日無引見○文熙續假二十日○内務府呈進九九盒○召見軍機○○閩浙總督兼署福州將軍臣許應騤跪奏爲閩省築台購械需欵實繁援案截留新海防捐以資挹注恭摺仰祈聖鑒事竊閩襟山帶海當輪船往來之衝自福厦通商華洋雜處易生窺伺今則强鄰密邇防務益不可稍鬆臣蒞任將及一年於沿海險要詳加體察如福州之電光山厦門之胡里山等處台砲皆粗具規模獨鼓浪嶼控制台澎素無布置因與提臣楊岐珍熟酌擬擇要建一堅台由惲道祖祁召匠核實勘估約計工料共銀十餘萬兩而安設鉅砲尙須另籌近駐省各勇營改習洋操經臣認眞督練整齊步伐業改舊觀惟利械缺如亟宜添置兹竭力籌欵訂購僅得智利快槍六百桯快砲九尊以備缓急實不敷用又省垣機器局臣委遊擊賴文華總辦該員講求西法夙擅巧思所鑄陸路小砲與滬製無異而砲車靈便尤能獨出心裁祗緣該局狹隘異常且以製槍彈之機易而製砲故程功紆緩欲充軍實急待恢張至於成造無烟藥及新式槍砲子等機尤應酌量增購蓋邇來行陣舍此無以制勝也綜計各項所費不資閩屬瘠區實難策畫查光緒十八年厦門砲臺置大砲案内經前督臣譚鍾麟奏蒙恩准截留新海防捐銀兩以濟要需現待欵愈殷由司道詳請援案辦理伏思此時捐項久成弩末綜核閩省報册歳收不過幾千金杯水車薪本無大益特因閩民經商於外洋者多以居積致富平時襄助地方善舉皆好義急公今爲保衛桑梓廣行勸諭捐輸或可期踴躍將來倘集有成數則一切防務固克次第舉行卽所得無多而以置新式鎗砲亦稍裨大局臣維時艱日亟非修明武備無以弭邉患而申國權若終因陋就簡奚從自振無如度支匱乏部欵旣不敢請撥而閩省餉源奇絀又羅掘俱窮不得已特爲補苴之計如荷聖慈俯准應請自本年十一月初一日爲始予限三年所收新海防捐銀兩全數濟用一俟期滿仍另儲聽候部撥以示限制而杜虚糜臣爲慎重海防起見謹繕摺具陳伏乞皇太后皇上聖鑒謹奏奉硃批户部議奏欽此○○頭品頂戴兩江總督臣劉坤一頭品頂戴護理江蘇巡撫布政使臣聶緝槼跪奏爲杳明蘇省海運光緒二十三年分漕曰二糧辦理轉運出力各員書吏開具清單懇恩分别給奬恭摺仰祈聖鑒事竊照蘇省光緒二十二年冬漕共計海運交倉漕曰正耗米七十九萬七千一百六十一石零循案派撥沙輪各船裝運赴津斛兌過剥轉運通州於光緒二十三年四月初十開兌起至七月二十一日止將正漕籌備等米一律交兌完竣承辦各員俱能奮勉從公不辭勞瘁得以早實天庚辦理尙臻周妥前經臣緝槼在藩司任内會同臬司陸元鼎蘇糧道羅嘉杰署蘇松太道曾内熙查明天津通州上海等處辦事出力各員書吏開造履歴清册詳請奏咨給奬並聲明該年護漕出力武弁俟取到履歴另行詳辦等情前撫臣德壽未及核辦交缷移交前來臣等伏查光緒二十二年分蘇省冬漕海運米石循案由沙衛各船曁招商局輪船承裝運津派委蘇糧道陸元鼎馳赴天津督運抵通交兌其籌劃南北各局用欵分司天津等處雇剥運交任重事繁所有在事各員或辦理轉運彈壓稽查或勾稽銀米兼籌運費或銀米首先全完均屬踴躍趨公辛勞倍著謹將辦理出力各員書吏擇尤酌擬奬勵等差開繕清單恭呈御覽合無仰懇天恩俯准給奬以昭激勸除將履歴咨送吏部查照並飭司將該年護漕武弁另行查明詳辦外謹合詞恭摺具陳伏乞皇太后皇上聖鑒訓示謹奏奉硃批該部議奏單併發欽此○○吕海寰片再臣處隨員分省試用同知吳廷善於前年冬間隨臣出洋委辦文案差事勤慎從公深資　理今年五月忽爾因病身故萬里長途齎志以殁情殊可憫所有該故員身後事宜業已查照向章飭員妥爲料理臣查光緒十七年駐　隨員直隸候補通判沈雲麟在德身故經前任使臣許景澄附奏請卹旋蒙賜卹以軍營病故例優從加贈道銜並廕一子入監讀書六月期滿以知縣註册候選今隨員分省試用同知吳延善没身異域合無籲懇天恩飭部將該故員照例從優議卹之處理合附片陳請伏乞聖鑒訓示遵行謹奏奉硃批著照所請該部知道欽此○○頭品頂戴四川總督奴才奎俊跪奏爲川省撥欵浩繁餉源不繼請援案再辦光緒二十六年通省捐輸一次以資接濟恭摺仰祈聖鑒事竊查川省額徵丁糧課稅向不敷年例供支近年各項釐金收數亦不甚旺所頼以籌接濟者津貼之外惟有捐輸歴奉諭旨允准在案惟是入欵歳有定數而出欵日見加增司庫總計出入每歳總短銀二十餘萬兩以常年出欵計之如奉撥京餉固本東北邉防經費鐵路經費新疆新饟滇黔台藏各餉曁本省防緑各營月餉　支已屬竭蹶近年又加撥認還洋債出欵頓增無米之炊更難措手奴才與藩司再三籌畫自非接辦捐輸不足以資接濟查川省賦額本輕民多尙義節年捐助從無異詞本年雨暘應時可期豐稔仍應援案辦理按糧額之多寡定捐數之等差於年内先完一半餘歸明春完繳所捐之銀仍准照章給與議叙如中等所捐銀數不敷議叙一律彚計銀數遵照新章請廣中額其零小户及邉瘠州縣仍酌量分别减免用示體恤仍嚴飭各屬不准浮收濫派違者官卽撤叅紳卽提辦總期於餉有濟於民無擾據布政使王之春詳請具奏前來奴才查川省自軍興以來頻年辦捐原屬不得已之舉無如撥欵用項有增無减現在驟加出欵爲數甚鉅周轉愈難值此庫儲匱乏之時舍此接辦捐輸别無善策所幸川省額賦尙輕本年收成中稔民力不致爲難體察輿情自應援辦光緒二十六年捐輸以資接濟合無仰懇天恩准予照辦由奴才督飭藩司嚴禁各屬擅立名目及額外浮收等弊如查有不肖官紳藉端苛派立卽嚴叅重辦以惜民力而昭核實所有川省餉源不繼請再辦光緒二十六年通省捐輸一次緣由理合恭摺具陳伏乞皇太后皇上聖鑒訓示謹奏奉硃批著照所請户部知道欽此○○奎俊片再前獲匪首劉昏之訊明正法當經附片請將搜捕出力各員恩准奬叙奉硃批著照所請欽此伏查該匪兇悍異常黨羽甚衆以次得以就獲實惟羣力是資自應欽遵擇尤請奬二吕銜儘先補用道朱上汾擬請交部從優議叙候補知府前署瀘州直隸州知州嚴書麟擬請加鹽運使銜試用府經歴黄鎰葛鴻圖試用縣丞朱光華均請俟補缺後以知縣用藍翎守備史福林請加都司銜並賞換花翎以上各員皆經奴才查明實係在事出力並無冒濫其間合無仰懇 
玉恩俯准照擬給奬以示鼓勵謹附片具陳伏乞聖鑒訓示謹奏奉硃批著照所請該部知道欽此○○奎俊片再查署梁山縣知縣談廷楨署永寍縣知縣徐敬武署合江縣知縣李藴華均已年滿遺缺查有逢州知州方旭堪以調署梁山縣知縣又鄷都縣知縣蔣履泰堪以調署永寍縣知縣又調補合江縣知縣雙流縣知縣李榮堪以先行署理合江縣各專責成據　臬兩司會銜詳請具奏前來除分别批飭遵照外理合附片具陳伏乞聖鑒謹奏奉硃批吏部知道欽此 
 
