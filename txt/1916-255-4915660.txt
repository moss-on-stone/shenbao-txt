# 1916 - 255 - 4915660

 

Page 1

 
 
   
 
 

Page 2

 
 
時評 
[意氣] [  冷]  
　　意氣於事之解决最無關係者也事之解决不外二端是非與利害而已而意氣之用旣不能强非以爲是亦不能因害而成利故無關係也然且有時爲意氣用事之故舉動過當本是者而爲非本利者而反生害是不但無善之關係且有惡之關係焉此其理固甚明也 
　　然而中國之人除卑鄙無恥之小人外一遇稍有挫折之事無不一激動而意氣即發者怒駡也咆哮也甚而至於揮拳攘臂也此其事於文字議論之間及議會辯難之際最足以證明之推其初意本各求於事有益而其結果每至於事大害中國國事大半敗壞於冥冥之中而不能指明爲某人某事擔其責任者意氣其一原因也 
[專電]  
　　北京電本年國慶紀念令開慶祝會元首在天安門舉行閱兵式 
　　北京電財政討論會昨决兩大議案甲審計法三條後加二條案㈠財部編總預算或追加時應知審院派員陳述意見㈡金庫應列每月發欵法單送審院備查乙印花稅法修正案㈠契約簿據就一元以上定稅法單位惟當票五元起貼用㈡處罰應金額減輕定五元十元起點多不逾二十元㈢種類將各項包單删去增入支付銀財票據一種列第一類 
　　北京電新支那報載借欵問題言各種消息尙非事實蓋除中日實業公司中法實業銀行德亞銀行等之五十萬乃至二百萬之小借欵外無成立者至大借欵則中國對於小田切氏有非公式之談判未進於交涉抵押品鹽稅已足大約不難解决云 
　　北京電借欵簽字未交國會多數議員以陳違法主彈劾 
　　北京電袁氏喪費被袁乃寛等從中漁利竟達百餘萬元總統諭内財兩部編定報告列入臨時支出國會恐不予通過 
　　北京電潘復會勘運河昨携工師測量出京由台莊沿途南行沂河流域及導淮入海問題與江北治運關係密切廢黃河鹽河及灌口尾閭現狀尤所注意到蘇會地方官紳取决 
　　北京電唐少川乘太古洋行順天船十七可抵津馮自由等同行政府已預備歡迎 
　　北京電新支那報載唐就任條件㈠駐外之選擇任其自由㈡外交方針以親日政策爲主眼㈢國務院對於外交問題須任該部裁酌㈣借欵須得外交總長之同意㈤國防與外交有密切之關係外交總長須參與軍事之計畫前四條無異議第五條似難見允惟唐到必有磋商餘地云 
　　北京電政界某公言蒙藏院不能改部仍須由内務部兼轄之原因㈠可謀地方行政形式之統一化除種族畛域㈡無碍於蒙藏特殊事務之進行㈢總裁旣爲法定之國務員仍可直接提案於國務會議故政府主張無事紛更云 
　　北京電財部以整理財政首在改革租稅派員赴各省調查 
　　北京電談話會結果主開大會再付表决王家襄以已告終局不贊同 
　　北京電今日（十五）下午一時開憲法審議會 
　　北京電憲法審議會今日（十五）一點半開會王正廷主席董昆瀛鄭江灝張伯烈劉成禺呂志伊等抗爭前塲表决無效審會萬不能成立秩序大亂舌戰激烈自來未有主席無法維持王家襄自承疎忽請付懲戒多數服其雅量勸止反對者仍鬧不休陳時銓破口大罵自指其鼻謂我是革命黨議長是帝制派語極醜詆衆以無理可喻遂散現一部分正在約開談話會設法調和　　北京電憲法研究會昨開成立會湯化龍主席到二百二十七人草定會章十二條通過票選編輯幹事員至交際員由各省自推數以三分之一爲限 
　　北京電新裕船案英使責償昨海陸外三部開聯合會議未定結果 
　　北京電清廷古物收歸國有叚以庫空如洗請緩付價由國院確實擔保責成治格照舊保存　　北京電孫谷辭議員職審查結果照准 
　　北京電范總長手訂普及敎育六章先從强迫入手又敎育綱要撤銷摘頒要旨廢止 
　　北京電查辦田文烈案已交平政院往查 
　　北京電章太炎將來京爲政治顧問 
[特約路透電]  
　　東京電外交省宣稱外間所傳日本關於鄭家屯案欲壓迫中國或傳欲封閉中國門户擯絶各國貿易諸說全屬錯誤日政府致北京日使林權助男爵之訓令所主極和平云（十三日） 
　　華盛頓電美政府命駐日美國大使通告日政府略謂外間所傳日本關於鄭家屯案提出之要求美政府聞之大爲不安想外間所傳必不確實云（十三日） 
　　紐約電共和黨視美恩州選舉之結果爲許士之勝兆民主黨則謂大多數誰屬尙未决（十三日） 
[譯電]  
　　北京電華字報所載十一省督軍陰謀聯合干預憲法之消息未免言之過甚實則各督軍僅議定一種防禦的同盟以互相扶助保全祿位爲目的此事似已因國務院之警戒而解决矣（十五日） 
　　北京電國權報云總統府秘書韓毓成（譯音）與財政内務農商諸部長已赴天津歡迎唐紹儀（十五日） 
　　北京電滿洲之吉林不久將開放商埠（十五日） 
　　廣州電龍濟光因三百萬元墊欵已經允付故將督印移交朱省長龍將率兵五千前往雷州陸督何日接印詳情尙無所聞（十五日）以上德文電 
　　北京電上海洋藥公所願另行報効一千六百萬元請將銷烟期限延長九個月否則該公司不復繳稅此議仍爲中政府所拒絶（十四日）大陸報 
　　北京電中政府切實决定拒絶上海洋藥公所從明年三月底起展長銷烟期限之請求（十四日） 
　　北京電今日國務院討論籌借外債問題聞陳錦濤曾非正式往晤銀行團之某代表伹未各銀行團正式商榷據華字報云政府刻需八千萬元以三千萬元恢復中交兩銀行事業二千萬元供給軍費三千萬元彌補行政經費之缺額（十四日） 
　　北京電前在上海謀奪肇和兵艦後在廣洲拘禁三月之黨人歐陽浩刻在北京與政府商議錄用黨人事宜（十四日） 
　　庫倫電中政府任陳文運爲庫倫都護蒙政府極力反對並臚舉陳文運對於蒙人與佛敎種種惡政是以中政府收回前命將另行擇人以代陳籙茲陳籙已將此事乃其暫行留職之情形通告蒙古外務部矣（十四日） 
　　廣州電薩鎭氷告路透訪員謂有運送船兩艘已住香港準備載運龍兵五千人前往海南島將予龍濟光一百萬元現資居四分之一惟現欵今仍缺乏本星期内北京或有匯欵到粤其餘龍兵將遣散回里薩鎭冰三星期内將離粤（十三日）以上路透電 
[東方通信社電] [  日本人組織]  
　　東京電日本政府發表關鄭家屯事件日美之交涉謂關我國之要求美國政府因美國新聞之揣摩並遭在野政客之質問等故向日本政府詢問交涉之進行如何卽就此次之 
 
 
 

Page 3

 
 
要求有無侵及中國主權等而質問石井外相說明斷無此事並力言卽將來亦無如斯之事美國政府聞此已甚安堵如美國新聞所報美國反對要求或取抗議的態度等說均無是事又美國新聞就要求之内容詳細記述加以評論大半係屬想像之詞均非事實云（十五日） 
　　奉天電張督軍近與蒙古軍重行議和業已妥協成立張督軍爲使蒙古軍無事歸蒙特將此意通令各征蒙軍又附隨蒙古軍行動之宗社黨在楊家城子解散張督軍嚴命各隊從事討伐（十五日）　 
　　奉天電蒙古宣撫使口口（電文不明）前日來奉與張督軍接洽事畢即於今日向内蒙古出發（十五日） 
　　濟南電聞中央政府解决山東時局之方針大要如左一解除山東長官與民軍首領之爭執二平定民軍解散部隊之騷擾保持治安三重要交涉懸案俟中央政府解决四議定凖備善後費用等件曲同豐檢閱民軍事畢之後即行回京復命報告一切（十五日） 
　　漢口電湖北省議會因中央政府擬任高凌蔚爲湖北省長起而反對電呈國務院促其反省（十五日） 
　　濟南電中國人間傳言孫省長因受山東民間各團體非難激烈攻擊不能安處於昨竊行北上（十五日） 
　　漢口電德國租界擴張警察權問題將移北京交涉故當地商民團體决定舉代表者上京（十五日） 
　　奉天電赴俄大使閑院宮親王一行於今晨乘鮮滿鐵道快車行經奉天向俄都進發（十五日）　 
　　南京電陸軍敎育團優等卒業生三十名爲入學陸軍大（電文有疑義）學於本日北上（十五日） 
　　奉天電日本關東都督中村大將爲送閑院宮親王今日來奉並訪問張督軍（十五日） 
　　東京電俄國大藏證劵集方法五千元以下全部募入五千元以上則按分比例蓋欲使一般人以好意對俄藏券也（十五日） 
　　東京電今日閣議附議大正六年度總預算計總歲出五億九千三百六十一萬元内有臨時事件費軍事費一千三百九十八萬元各省臨時費三千四百萬元（十五日） 
　　東京電前派赴法之日本赤十字社救護班於今日十二時歸京（十五日） 
　　東京電東洋製鐵所成立發起人會今日開會爲謀創立事務之進行議决選定委員（十五日） 
戰電 
[其一] [  英人路透電]  
　　巴黎電今日下午公報云松末河南北各地點及伏村叢林有敵軍進攻均遭挫衂據最近消息云敵軍昨在松末河北猛力回攻所用之兵計一師之多乃由凡爾登忽遽調來者敵軍在旭爾萊西進攻時内有一中隊幾全爲法軍砲火轟斃（十四日） 
　　倫敦電今日下午海格將軍報稱英軍復在干希村北面獲進步昨晚英軍在沙歇附近襲擊得利俘敵若干人戰局未有變動波齊愛萊及錫泊伐爾南有敵軍發砲轟擊（十四日） 
　　雅典電塞軍於今日下午四時佔據沙羅維區（十三日） 
　　巴黎電薩洛尼加戰報云塞軍在伐　達河西續進佔據柯維爾與維特里尼克間之布軍戰壕數道且向加瑪加蘭前進與敵激戰後佔據一五○○山西之高地數處敵軍大受損失塞軍前鋒已抵瑪爾加尼士山坡哇斯特洛伏湖南面之戰事仍在進行利於法軍自斯特魯瑪河至伐爾達河一帶有間斷之砲火及斥堠隊戰事（十四日） 
　　羅京電公報云北面及東北面陣線均有小戰羅軍共捕虜三百七十八人多瑙河及杜白魯加砲火甚烈羅軍於全陣線與敵軍接觸斥堠隊戰事頗活動敵兵枝隊沿多瑙河進攻爲羅軍擊敗失德砲八尊（十三日） 
　　雅典電希皇召見狄米特拉柯古洛斯狄請先行探詢協約國之外交政策然後就職定於四十八小時内回報（十三日） 
　　雅典電狄氏須俟知協約國公使對已無異議後再就職狄氏之意今惟脫離中立始能挽救危局（十三日） 
[其二] [  德人德文報專電]  
　　柏林電九月十三日德軍大本營公報云松末河北戰事復作德軍鏖戰於公白萊與松末河之間法軍攻入波俠凡斯萊村兩岸砲戰仍在激烈進行末斯河東法軍之進攻者爲德軍擊敗大受損失（西境戰况）卡巴西安山之俄軍衝擊自塞里摩資至戈爾登比斯特里柴陣線爲德軍擊敗受損異常重大德軍已於赫滿斯太特境與化區新東南與羅軍接戰（東境戰况）杜白魯加戰事仍在依序進行馬其頓陣線無事可報（巴爾幹戰况） 
[公電]  
　　長沙來電各報館均鑒本會於十三日開成立會當舉定龍君璋爲理事長劉公蔡濟民覃振唐蟒四君爲理事謹聞兩湖公民協會同人公叩删 
要聞一 
[東報之奉吉征蒙消息]  
　　九月十日大阪朝日新聞載奉天電云蒙古軍謂華軍不踐郭家店之約攻人不備故蒙軍今後亦無守約義務二三日内將向某方面突進以攻華軍又公主嶺電云九日晨日本守備隊司令部接到報告蒙軍於六日至楊家城子附近翌日日本佐藤枝隊長命之退出預定線之外（楊家城子以西）是日下午四時蒙軍至毛家城子（在楊家城子西南十餘里）今在東毛家城子有華軍數百名　陣而待蒙軍進與戰歷二時蒙軍勝遂佔領東毛家城子八日蒙軍再北進將往攻擊新集廠該處附近有吳俊陞之部下約千人長嶺子亦有大隊華軍故蒙軍到彼時將起大戰蒙軍過此可得安全矣 
　　同日每日新聞載長春電云蒙軍於七日午後七時攻擊守備於孟家台城子之華軍歷二時許克之隣村西孟家台城子有華軍數百與蒙軍對峙翌日蒙軍與戰獲勝然在長嶺縣有優勢之吉林軍阻扼蒙軍歸路之要隘蒙軍不能破此無以圖生還云 
[憲法會議之議長違法聲]  
　　日昨憲法會議經憲法委員將憲法逐條報告畢張伯烈動議謂斯時應討論憲法大體按憲法草案於地方制度未曾加入本度動議先將地方制度應否加入付表决如應加入宜仍委託憲法起草委員會起地方制度草案又一面將此已經報告之草案付審議會討論以便珍重時光某議員反對之請將此草案直付審議會討論鄭江灝呂志伊劉成禺等謂非將地方制度加入後不能付審議會因審議會人數過多地方制度草案具體恐難於成立徒費時日金兆掞君提起討論終止之動議請付表决而王家襄乃蔑視討論終止之表决動議竟以應否付審議會之問題　决表决後又不清查人數高聲曰大多數贊成付審議會鄭江灝謂議長表决違法當然無效據憲法會議第四節第三十六條第一項表决人數依國會組織法第二十一條之規定查國會組織法第二十一條第二項非兩院各有總議員三分二以上之出席不得開議非出席議員四分三以上之同意不得議决今議長謂大多數是否足四分三以上之法定人數遽行表决實屬違法王家襄一時急智忽生宣告散會聞張伯烈呂志伊金兆掞劉成禺鄭江灝董昆瀛等一百餘人提出議長違法之懲罰案大槪此次表决依法應爲無效 
[紀十三日之憲法會議]  
　　昨日（十三）下午一時憲法會議開第三次會議王家襄君主席二時開會兩院議員出席者共六百十三人（繼續出席者均在内）王鑫潤君說明第七章國務院第七十八條國務院以國務員組織之最要之點即當國務會議時惟國務員始能出席預議其他機關或其他人員均不得參加國務會議第七十九條國務總理及各部總長均爲國務員各部總長已詳於官制中無待說明國務總理爲專任制或爲兼任制又專任制時宜任某一部總長本毫不加限制惟以實益爲斷國務員爲合議制非單獨制第八十條國務總理之任命須經衆議院之同意第二項國務總理於國會閉會期内出缺時大總統經國會委員會之同意得爲署理之任命本條之第一項可爲全案最重要之問題而亦當世政治之精髓蓋國務總理有組織國務院之權故他國務員必爲國務總理所信仰之人大總統有任命國務總理之權然國務總理必爲衆議院所信仰之人是衆議院雖未能直接組織國務院要不得不謂之間接選舉國務員如此而後立法行政融成一片國政無不畢舉吾國民所希望之强有力政府其確詁實在於此是以先進國因習慣而成斯制行之已有效者有摹倣斯制而行之亦成效昭著者即以吾國最近五年來之經驗而論更知非行斯制不足以防野心家而奠國基於磐石惟是先進國行斯制之關鍵純出於政習未有以明文規定於憲法中者因是亦有疑問之發生抑知彼國之憲法若係不成文法當然不有規定即令爲成文法矣亦應知其制定憲法在四十餘年以前不能與今日法政思想進步之世界相提并論况憲法有永久性質以吾人理解力所能判定之良法美意不能不埀諸典常以昭示來茲並且臨時約法先有成例行之數年亦但見其有利於國家而無所妨害此本案所以以明文規定同意權之要旨也至第二項則係因國會委員會而發生者無甚可說明者第八十一條國務員贊襄大總統對於衆議院負責任第二項大總統所發命令及其他關係國務之文書非經國務員之副署不生效力本條第一項謂國家之政權雖淵源於大總統而實集中於國務員故其結論對於衆議院負責任者當然爲國務員而非大總統在實際上亦有各種利益可得而略言之（甲）國民得容易實得其監督權而眞正民意不至掩没（乙）爲國務員之個人不能把持政權而政治之空氣不流於腐敗（丙）政矢之的不以大總統當之故雖有政治上劇烈競爭而國本不因之動搖（丁）大總統旣不受政治上之指摘使國民傳來之尊信得以作繫而益生愛國心（戊）國會與國務院當極端反對之時大總統得有判决權不至有租稅虚懸國政擱淺之獘此其犖犖大者至於國務員爲連帶負責尤不俟煩言第二項副署爲國務員之職權所以保證命令與文書内容之合法非義務而又非機關行爲也旣使國務員負完全責任自不得不予以特種職權陳銘鑑君說明第八十二條國務員不信任之決議時大總統非依第七十五條之規定解散衆議院即免國務員之職此條之規定如國會對於國務員投不信任票時而内閣自信其主張則大總統經參議院列席議員三分二以上之同意得解散衆議院或免國務員之職第八十三條國務員得於兩院列席及發言但爲說明政府提案時得以委員代理第二項前項委員由大總統任命之此條之規定因國務員以外之人格本不能到院列席及發言但爲說明政府提案時得以委員代理第二項前項委員所以由大總統任命者取愼重之意劉崇佑君說明第八章自第八十四條至第八十九條略云此數條之規定係規定司法權之獨立如八十四條中華民國之司法權由法院行之與第五十五條中華民國之行政權由大總統以國務員之贊襄行之與第二十條中華民國之立法權由國會行之是規定三權之分立也第八十五條所謂法院之編制以及法官之資格皆别以法律定之無說明之必要第八十六條包括行政訴訟所以不提出平政院者使行政訴訟亦歸司法機關去辦第八十七條規定法院審判之手續第八十八條規定法官審判自由不受何等之干涉第八十九條規定法官之保障某君質問云臨時約法第十條規定人民對於官吏違法損害權利之行爲有陳訴於平政院之權今將刑事民事行政各項訴訟合而爲一如各省行政長官處分違法人民財產豈不危險有何救濟方法劉崇佑君云此層可以無庸答覆總說明書中詳之矣某君云起革委員說明時不可以太繁雜亦不可以太簡單張我華君說明第九章法律法律之成立須經過三層手續第一層爲提案第二層爲議决第三層爲公布第九十條規定提案權及議决權其提案權則政府與議會共有之至議决權則完全屬之國會第九十一條及九十二條對於公布加以制限第九十三條規定非法律不得變更法律命令不能變更法律第九十四條之規定憲法爲國家根本法其他法律皆根據憲法而發生所以其他法律與憲法抵觸者當然失其效力本草案第一章至第三章規定國家第四章至第八章規定組織國家機關第九章第十章規定國家作用程瑩度君說明第十章會計第九十五條第九十六條規定租稅爲永久者爲確定者非以法律不得變更稅率新課租稅非經法律規定不可第九十七條規定募集國債須經國會議定凡增加國庫負擔之契約之締結亦須經國會議定第九十八條至一百條大抵凡關於預算案及財政法案均係衆議院有先議權至於繼續費則是一種特别預算主席宣告休息二十分鐘休息後繼續開議解樹强君說明第一百零一條及第一百零二條之規定係防財政紊亂第一百零三條之規定孫恐預算不成立故規定此救濟方法第一百零四條至百零六條係規定國會於政府之財政緊急處分及决算否認時或不追認時國務員須負其責任向乃祺君說明第一百零七條及一百零八條略云審計院之組織大槪分三種（甲）完全簡任（乙）完全選舉（丙）折衷制本草案採取完全選舉制因審計院爲司法監督機關應離政治潮流稍遠爲宜故由參議院選出之而不由衆議院選出之審計員任期不妨長久因審計須專門人才非久事經驗不能窮審計之妙第一百零八條亦當然之規定無須說明某君質問云審計員有參議院若干衆議院若干人孫鐘君云不限於參議院人參議院以外之人亦可以被選劉崇佑君云以參議院爲選出之機關黃贊元君說明第十一章憲法之修正及解釋自第一百零九條至第一百十三條云此係規定修正之發議權及規定解釋及修正之機關理由甚明瞭無須詳細說明主席云說明已畢按照憲法會議規則第十條依前條說明後卽議决草案大體應否付審議會審議請大家討論褚輔成等數人均主張付審議會審議鄭江灝等數人主張不付審議會張伯烈等主張一面付審議會審議一面委託原起草委員起草地方制度劉成禺等拍案狂叫繼之以蠻罵大失議員之體面破壞議院之尊嚴擾亂議事之秩序主席付表决贊成付審議會審議者起立起立者大多數不起立只十餘人四時五十五分散會散會後有在議場拍案蠻罵者有在議場外蠻駡者有在議員休息室蠻駡者甚而至於至院外坐上人力車猶罵不絶口者有所主張儘可在議場發表意見何必如此蠻駡耶誠爲無意識之舉動矣 
[杭州快信]  
　　呂省長咨復省議會謂顧問諮議等職前因大局未定各就其情勢之所宜冀獲衆擎易舉之效現在編製預算力求節縮所有各職務名稱已分别令行裁撤云云 
　　省議員鄭功懋提出質問書向省長質問浙省抵補金附加稅本充地方敎育慈善公益之用本年一月六日前巡按使准諮議會議决飭提撥充浙西水利經費並每石再加捐三角以非法命令攘奪地方附稅實屬駭人聽聞云云 
　　丙辰俱樂部以浙省辛亥迄今死於國事者不知凡幾現由部派員調查先從舊府屬曁上海漢陽等處入手 
　　財政部特派員陳遵統南下調查浙江財政事宜准今日（十六）來杭 
[南京快信]  
　　張勳前日有電請解散國會頗露將以武力實行干涉之意 
　　張勳前日復電龍濟光云已派員分赴閩贛督促該二省進兵囑龍切勿輕離廣州根據地 
　　各省區聯合會將在天津組織分機關由某老主持一切 
　　孫毓筠應張勳電召已於前日由津乘車來徐 
　　聞刺宋案内之關係人洪述祖前日由蚌埠上車逃往天津 
　　詹大悲今日乘招商局江華輪船抵寗旋即開輪上駛上海交通銀行行長趙慶華昨由滬來寗今日乘津浦車北上 
　　財部電催五年度公債尅日解京 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[維持國權國土會請願書]  
　　天津維持國權國土會上書請願一節參議院昨已提出討論茲復得其請願書原文爲錄如次爲請願事竊維國於天地必有與立土地人民政事爲立國之三大要素無土地卽無國家主權人民何所託政事何所施故國家疆土不可輕以尺寸予人各國在中國開闢租界初不過爲通商設埠之用自許以領事裁判權警察管理權捐稅徵收權於是多闢一分租界即多失一分主權然此皆從前外交人員不知公法原理國際交涉有此條約之誤今後欲謀自立尙當設法爭回豈有地在租界以外界址分明證據確鑿而反可任人無端侵佔置不與較者天津老西開一地完全爲中國官廳管轄庚子亂後法國推廣租界劃定以圍牆爲邊線該地確地租界範圍以外交涉署之圖册以及敎堂稅契住户花名成案具在歷歷可徵迨一千九百零二年六月駐津法領事函致唐前關道要求以老西開併入租界唐前關道以非分之求置不答覆其後從未與中國官廳協議訂立何等條約合同又未由政府批准蓋印十餘年來歷由中國派警收捐彼此各守疆界相安無事詎去年九月一日法領事突發傳單迫令老西開居户按月向法工部局納捐援一千九百零二年要求之案强謂唐前關道旣不答覆卽爲默認該處居民驟聞此耗惶恐萬分始則公舉代表以與理論繼則結合團體以圖力爭代表等恐釀暴動致生意外交涉爰組織維持國權國土會博採輿論調查事實知該地確非在法界推廣租界範圍之内當經呈請外交部巡按使交涉員嚴與交涉以防侵佔而杜覬𧢢法領事以衆怒難犯亦卽知難而退不意相隔數月法領事突於本年六月十八日遣派員警持槍威嚇迫逐華警插立標椿實行作爲新拓租界復勒令居户納捐聲勢洶洶　中國官吏人民幾如無物閤津商民覩此蠻狀忿不可遏若非顧念大局必至激成不可思議之風潮竊思國家興亡匹夫有責民國主體旣在人民則土地爲人民公產人人有密切之關係人人應負保護之責任今法人不遵公法不顧約章不恤輿論不講公德恃强凌弱越界插標此而可忍孰不可忍若復置而不問人民生命財產所失尙小國家領土主權所關實大况天津租界不止法國一處法國可强佔他國何不可强佔中國租界不止天津一隅天津可强佔他處亦何不可强佔吾國之土地有限而各國之要求無窮一髮之動牽及全體若今有爭後將何以爲繼現在羣情憤懣若不速令退讓人民爲下保身家上衛國土計必將出以正當之防禦激烈之對待曲在彼而直在我恐非强力所能壓服也蔭昌等以事關大局民情激憤倘釀出意外風潮誰負其責貴院有代表人民之責受理人民請願之權爲此環請諸大議員鼎力主持提出建議案咨請國務院飭下外交部與駐京法國公使據約力爭按照法租界庚子界綫將現佔老西開一地全行收回以保民產而維國權迫切上言伏乞貴議院諸大議員公决施行天津維持國權國土會王會長卡蔭昌副會長趙天羣副會長孫鳳藻介紹人江潘　法勤王觀銘郝灌王試功 
[秦錫吉質問俄招華工事]  
　　參議員秦錫吉昨提出質問書云查俄人招雇華工早載報紙近在各省履行似已成爲事實從前各國虐待華工並因華工出洋釀成重大交涉害國害民久已昭著毌待贅述不知外部從前有無禁令抑有禁令業經取消現在俄人招工是否發生於國際交涉外部曾否主張即非成立於外部抑豈竟無聞見如係奸民與俄人私立個人契約不經外部批准是否可以發生效力外部有無正式成立之案任令到處招雇旣無限制亦無可以監督之方法是否不致有危害事件之發生外部對於此事有無可以挽回補救之餘地事關國民生命並屬國際交涉爲特依約法十九條第九項提出質問要求政府十日内答覆 
[龍氏交代前之鄒魯質問]  
　　龍濟光交代粤督印信於朱省長已略見京電當此息未到京之前衆議員鄒魯君曾又提出質問案略謂本員前以龍濟光違抗命令不肯交代曾依法提出質問旋據咨覆稱已限龍濟光於九月十日以前交印水深火熱粤民得此覆文如獲赦期計日數時過於望歲今則九月十日之期已逾不聞龍氏交代之聲疊接桑梓哀呼之函電不曰龍濟光增兵築壘抗拒陸督之軍即曰龍濟光乘滇桂軍退駐因勢進佔姦擄燒殺與陸督冬電所陳實相一致龍濟光立意糜爛廣東始則橫挑戰禍架罪他人繼則多方要挾擁兵自固陸督未至則藉口求得中央命吏陸督已至則反請命陸督之軍離粤甚至中央電陸之電可以截止滇桂各軍退駐可以乘機襲擊今則滇桂各軍退離省城百有餘里所有虚報餉項中央允由後任補給政府恩容夫復何加而猶不能按期交印置中央之命令爲兒戲以糜爛廣東爲快心政府此後不欲行其威令也則已否則任命龍氏自由肆虐粤民之生命財產縱不足惜粤民之呼號哭泣縱不足計其如政府自已信用何謹依法質問政府龍氏逾期不肯交代政府究如何處理請三日内明白答覆以釋羣疑等語連署者共二十三人 
[蒙藏院與審計院之組織]  
　　蒙藏院改組一節喧傳已久茲試回溯其從前之歷史并究其將來應行改革之原因俾知該院改組問題固有種種之關係前清本有理藩部至民國成立後改設蒙藏事務局隸屬於内務部權限自不免縮小嗣後政府爲懷遠起見以該局所管事項較爲重要擬卽另設專部並將蒙藏部官制草案提交臨時參議院及元年間正式成立之參衆兩院其時國會諸君方極力於其他較重大之各問題未睱議及此節而政界當局乃用變通辦法先設蒙藏院與内務部脫離關係此該院成立之歷史也目下蒙藏事項在内治外交上均占重要一切政治問題均應交國務會議討論蒙藏院如不改部則閣議時該院總裁不能列席無由接洽恐有窒礙難行之弊故該院提出改部之議唯其中亦有反對茲說者以内閣各部管理全國事務故應列入閣制蒙藏院不過限於一二特别區域不能與各部等視其結果如何現尙未可决定 
　　審計院組織原則應適用選舉法然目下各項官制未經修正完竣而憲法研究沿屬開始時期此項問題自不必遽行提起惟莊院長擬改正該院權限實行審查預算不僅以事後審核爲限制至審計分處恢復問題提議已久然各省善後問題均未布置就緒財政現象頗爲龐雜審計一項於事實上旣有阻碍自不必急於設立大約此種機關須俟軍隊結束告竣後乃有實行之希望　 
[湘人保全湘鑛之宏願]  
　　湖南公報云湘省常寗水口山鉛鑛完全爲湘人公有產業清光緒時代經湘撫陳極力提倡主持者純係湘人經費純係湘欵後雖借用官欵仍須認息籌還是該鑛確爲地方性質也前湖南巡按使陶思澄欲以此鑛歸爲國有當時湘人反對甚力經中央密令前巡按使沈金鑑查復沈覆以湘虧過巨民情堅决不便過拂等語中央以暫仍其舊批之此該鑛經過之事實也頃聞省議會得悉近有某國人擔任介紹此次大借欵要求合辦該鑛及安徽太平某鑛並先付五百萬元墊欵之說湘人士以該鑛純係地方所有權且每年出砂約在十萬嚬歲收紅利不下三四百萬元現在湘困已達極點其所以恃爲彌補者舍此别無他圖非急籌應付方法誠恐主權一失終不可挽日昨（九月九號）省議會會長彭兆璜乃召集在省議員三十餘人在該會開茶話會當由彭議長報告開會宗旨次由各議員詳粤討論皆以湘省自軍興以來民窮財盡百孔千瘡補救乏術現在視爲全省之精華者惟此而已且此鑛純係湘人產業與國家性質逈然不同主權所屬不徒不能承認與其合辦即抵押亦絶對不可决議後即由秘書繕擬致大總統國務總理曁農商總長電文一通據理力爭茲錄原電於下大總統國務總理農商總長鈞鑒頃聞日人許我政府以和平了結鄭家屯案及爲大借欵之介紹疎通人並先墊付借欵五百萬元而惟要求合辦吾湘水口山鉛鑛並某省某鑛以爲報酬駭甚日人近日埀涎水口山鑛遊歷人員每圖入該鑛洞中窺探底蘊均被主管拒絶今又趁此外交機會轉向中央陷以利而倖其從名爲合辦實乃攘奪查水口山鑛開者湘地主者湘人投者湘資純係湘省地方公產日人即因交涉索報中央何得以一地方公產之挿足爲兩國家條件之交換且湘中財政極紊紙幣極濫各以數千萬計他省無與比倫將悉求助中央明知現乏財力不得已聊自爲計則舍此稍著成效之鑛别無生機日人乃間接謀向中央奪取並僅有之生機而亦蹙之湘人魄動心驚誓以死拒卽改抵押亦萬不承認惟念湘鑛當袁政府專制時雖有陶思澄獻媚曾爲奪歸國有之謀究因湘紳力爭前沈巡按使金鑑查復猶得批令仍舊不設督辦專橫如袁氏且不能認此鑛非湘有豈今共和再造諸事俯順民情而反有曲徇他族要求代奪地方財產輕許外交酬報不顧全湘窮困之事然而危局甫定人心易疑旣有風聞萬難緘默倘或傳聞失實尙祈鑒諒微忱否則務懇我賢明政府力拒外人無理之求用蘇湘民涸轍之困臨電悚惶無任盼禱湘省議會叩　 
　　又據另一消息謂湘中鑛產以常寗水口山之鉛鑛平江會同之金鑛江華之錫鑛新化之銻鑛最爲發達各該鑛每年所獲之餘利當在二三百萬金之譜自去歲陶思澄氏主張將湘省官鑛收歸國有後湘人大起反對經汪詒書等函電交馳極端爭執遷延以至於今國有省有問題迄未正式解决茲譚省長蒞任後以湘省財政極爲困難全恃鑛產餘利以資挹注若以官鑛收歸國有實有無米爲炊之勢且湘省同隸國家湘政不舉亦非國家之福爰特據情咨請農商部仍將湘鑛發還歸湘自辦以便整理而資結束農商部准咨後當以湘省政費支絀自係實在情形所請將湘鑛發還仍歸省辦以資挹注之處事屬可行已呈奉大總統核准於日昨電復到湘譚省長得此電音卽以湘中鑛產本爲絶大利源但辦理不得其人往往徒歸中飽現旣仍歸地方公有應卽大加整頓力除從前積弊昨特派委署中實業科長謝淵前往鑛務總局會同該局總理陳炳煥妥爲清查詳悉具報以便着手進行據此消息則湘鑛甫經歸還省有湘當道正在籌畫進行前說尙係風傳之消息也 
[南通富安鎭罷巿紀]  
　　通如海一帶編置緝私營後兵士常有不規則之行動而對於眞正梟匪又不敢公然緝捕該處人民因此頗有責言本月十四日南通東鄕富安鎭劉義順酒店忽被緝私兵藉口搜查因此擊傷商民多人致釀成罷巿風潮茲特分記於後 
　　釀事原因該鎭劉義順酒店稍有蓄積而與鹽盆無關十四日早晨忽來緝私營兵丁十餘人荷鎗一擁而入不問情由奔赴帳房内室翻箱倒簏搜查不已店主見此情形疑爲盜匪出門呼喊鄰人畢集該兵等始一鬨而散 
　　遺鎗肇禍該兵散後故遺快鎗一支隣人知爲禍根亟囑店主報告警區尙未回來即聞號鼓之聲自遠而至居民大爲恐慌蓋該兵等已回營朦禀上官即經該官長立飭兵丁多人排隊而來入巿後不問理由飭令各兵開鎗擊傷至八九人之多 
　　商民罷巿該巿商民見此情形以爲酒店與私鹽何與乃該營兵等竟任意闖入人家將來商店從何託命一時激動公憤卽於十五日全鎭罷巿現尙未開巿云 
　　知事查勘該鎭旣釀罷巿風潮地方董事星夜赴縣報告經盧知事雇定小輪帶領警所保安隊前往查勘矣 
[浙督歡讌梁任公]  
　　昨日（十四日）午刻呂督特設盛饌歡讌梁任公於督軍本署在座者有劉希陶（貴州劉督軍顯世之弟）蔣叔南以及軍政學商報各界觥籌交錯頗極一時之盛席間督軍起言任公先生道德高尙學問淵博不特爲全國所欽仰即東西各國人士亦無不聞先生之名而私心嚮往吾人欲一瞻先生丰采一聆先生言論者久矣今者先生不我遐棄惠然肯來實爲我浙無上之光榮諒先生必有崇論宏議以貺我浙人也謹盡一觴爲先生　任公旋起立演說略謂鄙人於去年五月間曾來浙一遊備承各界人士優待瀕行時本有秋季重來之約不謂彼時帝制論起風雲日惡鄙人以全國存亡關係不能不著論反對以促夫已氏之反省奈彼昏不悟執迷如故洎乎滇黔首義桂省繼起鄙人曾參與其列此時吾人尙冀袁氏有悔禍之心速自引退卽不欲爲十分激烈主張不意其頑固猶昔吾人於此甚希望各省相繼獨立就中希望最深者爲廣東爲浙江蓋廣西僻處偏隅就地勢上論粤東不宣布獨立粤西即不能全師北向以竟義舉故吾人甚希望其加入民軍方面惟龍氏部下軍隊至爲複雜意見殊不能一致海珠會議事件演成流血慘劇至可痛心然鄙人以龍氏或非出自本心終擬與彼有所接洽以促成其獨立用是孤身入粤曉以大義動以利害龍氏亦爲首肯不意次日讌會其部下軍官竟有於席間拍桌謾駡者鄙人當時曾詰問龍氏昨夕所談曾否與部下接洽龍無詞以對鄙人卽謂海珠之役前車可鑒余匪不知此次孑身而來生命已置之度外余若畏死　敢來此願諸君思之是日席散鄙人知粤事終不可爲遂决然去之此吾人對於粤省之大槪情形也至於浙江方面吾人固有莫大希望而又不敢十分希望者則以浙省在北軍包圍之中四面楚歌稍一不愼糜爛立見是以不能不有所顧慮乃電信傳來則浙省一聲獨立震動全國吾人於歡忻鼓舞之餘以爲鄰近浙江者若江蘇諸省必當相繼獨立在浙省或早有接洽而遲之又久消息杳然乃知浙人竟能於四面楚歌中宣布獨立其任事之勇安得不令人驚服至獨立以後對於鄰省應付得宜尤爲難得回溯數年以來海内多故而浙省秩序井然絶無内亂發生此中必有一大原因鄙人嘗推究其故以爲自宋高南渡建都於浙江北方諸省遭遼金元之蹂躪典章文物蕩焉無存一時負氣節邃學問之士相率南來咸萃於浙江一隅遺風餘韻流傳至今猶未泯滅故浙省不特爲全國學術之中心且崇尙氣節亦爲全國之冠鄙人環顧國中今日最有希望者莫浙江若以粤省論比年以來亦不謂於國家無絲毫影響然較諸浙江輙愧弗如此實鄙人由衷之言絶非阿諛諸君子旣處此優勝之地位所負責任亦甚重大前次獨立期内諸君能負此重大責任固爲鄙人所欽佩然此責任爲暫時的若論永久的責任較諸獨立期内尤爲重要此後諸君能本此責任心關於全省諸事竭力進行必能爲全國之模範諸君勿以此模範爲難能事也我國各項事業俱在幼稚時代故爲之模範者不必求諸高遠也譬彼習字者若係書學專家非顏柳諸子不足以爲彼楷式若係中學生則書法稍隹者即能勝敎授之任更降而至於小學生則雖一中學生亦足以敎授之也諸君子各具自覺心以振興庶務若軍隊則以養成國家軍爲先務若敎育若實業俱能切實振興則模範全國舍浙省其誰與歸此則諸君子此後所負之責任亦鄙人所希望於諸君者也云云演說畢聞者咸鼓掌如雷散席時已逾三句鐘矣 
[浙省會第九次常會]  
　　省議會昨日（十四日）開第九次常會政務委員出席者馮學壹楊毓琦羅賡良諸以履四人議員到九十七人一時二十分入席由沈議長報告議事日程（一）續辦省立師範學校案（二）籌設通俗圖書編查館案（三）設置巡廻講演兼講演視察員案（四）籌設省立女子蠶桑講習所案（五）關於籌備義務敎育之國民學校設齊年限及辦法案（六）籌設省立通俗敎育講演傳習所案首議第一項委員說明理由金夑起言此案係本會前次所議决今再提出未免案外生案且續辦二字亦殊不合即使經費有所增減應由本會修正何紹翰胡炳旒主張付審查陳樹基凌福鏡皆云祗須照本會議决案實行毌庸審查贊成此說乾頗多沈議長付表决贊成審查者僅三人此案之結果由議會咨請官廳遵照前案施行次議第二項又由委員說明理由討論之下主張不一或謂應附設圖書館不必專立機關者或謂應改爲通俗敎育擴充範圍者或以現在人無論小說戲曲圖畫非滑稽有趣者必不能得人之歡迎此編查館之設必無效果各議員反對此案者亦多故議長付表决贊成者僅十四人遂打銷次議第三項委員說明理由王兆基起言講演員僅二人必不足以巡廻况方言不合難收效力金夑云此係地方自治範圍之事無專設之必要勵延豫之主張由省敎育會辦起推及於縣敎育會其宗旨皆反對此案贊成者亦無幾人議長以成立付表决贊成者二十六人又打銷次議第四項由委員說明應行開辦之理由各議員略加討論一體贊成付庶政審查次議第五項各議員均贊成無討論付庶政審查次議第六項由委員說明理由後張廷林以爲講演員需用甚少將來造就之後除講演外不能貢獻社會徒然擁擠故反對之贊成者亦甚少議長以成立此案付表决起立者二十九人少數又打銷議畢時已五點二十分遂散會附錄十六日議事日程（十五日祗開審查會）（一）議員張壽鎬湯國琛辭職事件（審查報告）（二）處置各族原有賢產辦法條例案（審查報告）（三）規定各校成績優異生減免學費及津貼膳雜費辦法案（審查報告）（四）　辦商品陳列館附設勸工場案（審查報告）（五）籌設省立甲種森林學校案（省長提出（六）處理蕭山湘湖諮詢案（省長提出） 
[川省政務會議紀事] [  成都通信員]  
　　川省公署第二次政務會議改於星期一開會是日開會到者約十六七人由羅護省長提議發行濬川源儲蓄票案章程其大略辦法係由濬川源募集儲蓄票二百零八萬元分爲十六萬張每張售兌換劵十元現銀三元每張并分爲十條抽籖得奬者共約四千餘萬張約得奬金十三萬餘元未中籤者分五年還本開籤以後濬劵即失其效力不准使行羅省長說明大意後曾奐如因樊孔周面交有辦法（辦法已紀昨報）特請羅護省長看閱羅公大致看過似不許可亦不付討論仍以原提案請衆討論樊孔周謂如此辦法恐社會無力儲蓄者必不堪其苦羅公謂可以變賣與有錢人樊孔周謂羣相　賣恐價格低落請衆再討論衆人多以處於困難之時護省長有此辦法亦頗具苦心其意蓋多贊成也護省長舉手付表决衆均舉手惟樊孔周獨否此案遂將大端通 
 
 
 

Page 7

 
 
過其章程則尙須修改也此案通過後方入議題（一）審議政務人員甄錄處簡章（該處附設省公署内以甄錄合格人員澄清吏治促進政務爲宗旨）衆人無所討論惟李守莊主張考核時須暗中屏除帝制派駱公嘯引蔡督軍首先贊成帝制爲言主張只重精神不在形迹上十分着重顏雍耆主張張於學校出身曾辦行政事務資格内加一年以上四字並加其未經辦行政事者另定練習章程（二）規復并整頓團防警察防緝匪盜辦法多主張警團實行聯合决由嵇處長擬出辦法再議（三）整頓警備隊辦法主張警備隊兵由團首保薦其一部份則由知事擔保其隊長須限定資格並定廻避之例責由知事保薦委用兵之保狀須備三份一存本縣一存本道一存省公署以示鄭重有人負責任之意（四）提收籌撥軍政各費辦法决定指重慶瀘縣自流井等數處由軍需課與財政廳面商辦法（五）省城各縣學校應迅速繼續開學辦法主張省外由敎育科擬定辦法由省視學分往調查至財政廳所欠各學校學欵約二十萬元九月以前者設法陸續補支自九月起實行支給惟高等學校現已收朿所欠之數千元應提前付清（六）籌議清理財政處簡章原係囑財政廳長鄒君擬定現鄒君以身亦在被清之列應行廻避不允擬章羅護省長意以清理財政重在以前仍囑鄒君擬定（七）覆酌并查催前星期議决各件因時間已晚遂散會是日因濬川源儲蓄票案大體通過故於翌日成都商務總會開職員會由白米舟報告前日政務會議决定以儲蓄票收回濬川源兌換劵大網已定請大衆討論章程如有應行修改之處即可提出有某某等主張將原章儲蓄票開籤以後方停止行使改爲此案公布後即停止行使以免展轉落於商家繼又由某某等發言本會只能代表商人一部份此案關係全體本會不能妄爲主張决定由商會備文請省署將此案提交省議會决議次又報告省署擬在成都借欵三十萬一案各職員均紛紛陳訴商人疾苦無力擔任並云非商界中人本會更無法召集擬請公署另設他法辦理云 
[陸建章謀陜之失敗]  
　　陸建章氏近擬聯絡土匪陰謀禍陜在河南陜西各處徧設秘密機關經豫督趙周人在鄭州破獲其機關一處搜出鎗砲藥彈數箱及機要各函並委任狀一紙係咸武將軍督理陜西軍務委任軍官某爲聯絡員云云署名處蓋有陸之私章無咸武將軍大印想係在陜時所騰之空白也該軍官亦被拿獲及以前各證物一併解送督署　辦其人供認不諱謂彼確係陸某所委在鄭州一帶聯絡各大匪首集合小股土匪有鎗械者多給金錢無槍械者亦有接濟候軍火齊備即便擇日起事陜西南北中等區均已派員前往聯台現在機關設於何處情形究竟何如尙未知悉云云豫督已將該軍官下諸監獄并飭所屬洛陽陜州一帶各地方官及各軍　嚴密防範　 
　　西安東大街保安棧寓有河南人戴復運行蹝詭密頗覺可疑被軍警稽查員李福魁探悉其來陜受有陸氏重託總機關設在湘子廟街何師府以匪首范國忠爲主要人物其着手計畫擬先誑得軍署護照十餘張然後往北山一帶招納亡叛以搗大亂乃機事不密被稽查員李君偵悉會同騎兵一團陳團長將戴范二名擒獲略訊大槪已送交軍法課研訊懲辦 
　　又聞陸氏此次禍陜原以運動土匪爲導火線而以駐漢南之舊部爲乘勢加入藉端擾亂之響應不料該處軍士均能顧全大局不爲所動昨悉前駐漢南之十六旅確已全軍由白河開往漢口决無意外其現駐漢南之十五旅亦有非中央命令决不妄動之語陸氏前雖派員運動已被該旅長嚴詞拒絶矣又陜北萑苻未淨伏莽滋多陸氏運動搗亂即以此爲主要之點而欲恃爲根據地陜省陳督軍探悉其隱故派員四出偵察近悉土匪亦多不願助陸前以金錢運動反大受匪黨之侮辱但分取其財物而去其被誘致之少數匪人又多爲井司令曹營長所捕獲一再研詰均堅供並未聚集多人云 
地方通信 
[鎭江]  
　　丹陽自治研究會成立丹陽縣公民王有才等發起自治研究會爲議會之後援擬訂會章俾入會者有所遵守並定於十五號假曹園開成立會昨已分函各會員知照矣 
　　限造實業學校表册中央現擬調查各省農工商學校情形敎育部現准農商部咨開轉咨齊省長將各學校授有實業功課者遵照現行章程詳送本省行政公署彙齊咨部齊省長准咨後已轉飭省内外各實業學校限本月二十五日以前造送以憑彙咨云云 
　　國貨捲烟暢銷中國生生烟草公司係完全華商創辦所出雙鴿牌香烟價廉物美久已膾炙人口該公司近又製成一種三星牌香烟陸續運鎭發行據巿人云香味濃厚不下於舶來品以故人爭購之 
[南通]  
　　保護遊歷外人德國人策德留司日本國人三好程次郎英國女敎士馬飾章周碧桃等聯袂前來江北各處遊歷抵通境時鎭署已飭令所屬預備妥爲保護矣　 
　　巡廻講演團蒞通江蘇巡廻講演團團員已抵通邑暫假縣議事會舊址爲講演場所定本月九號十號二日開講屆期當有多人聽講也 
[南京]  
　　齊省長通令購置國民淺訓梁任公近著國民淺訓一書係上海商務印書館出版日前曾傳有齊省長通令各縣知事照式刋送之說現悉齊省長實令各道尹縣知事備價購置並非刋送蓋是書以淺顯之文字揭明共和眞諦於民國前途爲益甚大也 
[安慶]  
　　皖警處長新舊交替譚安徽新任警務處長易迺謙業於十三號接篆該廳門首張燈結彩燃鞭作樂頗爲熱鬧前處長朱家珂由巡弁數人護送出署暫歸私寓現以各方面惡感恐於已不利亟欲返合肥原籍乃易以交代未清暫時挽留省垣或謂卽奉倪省長命而扣留者未知確否至警務處總務科長趙灼熙前已辭職其餘各員旣未向舊任辭職亦未經新任酌留大約均須撤換聞巡弁巡士亦須挑選考核分别去留果爾則警界中人將有除舊刷新之望矣現聞新任易處長已將前任溺職情形調查清晣刻當發布新猷之際擬從修理街道着手果能逐件推行不懈皖垣警政當必能一新耳目也至前處長朱家珂一方面被人控告之案前有段瑞蘭姜冕之在國務院控呈已奉批准昨又有二起呈控省長公署㈠旅寗安徽同鄕會略稱朱家珂誣拿黨人洪經綸等一案以明爲求學暗通亂黨兩語即爲謀亂確據擅行鎗斃又巡警呂北山及退伍之余靖等兩案并無證據妄報圓功斷送皖人性命是時有助桀爲虐之總務科長吳澍生得文虎章現保縣知事皆以黨人之熱血換若輩之功名是何心肝應請逮交法庭質訊云云㈠巡士段諤等略稱朱處長先後查獲烟土約計三百餘斤每次焚土并不邀請各界參觀自行擅辦其侵呑禁物鑿鑿有據其弟朱子華内弟胡小霞平日收留烟土轉運赴滬批售三年以來得贓甚巨現朱在合肥西鄕購置良田萬頃并購李氏府第懇乞派員澈查虚願坐罪云云 
[嘉興]  
　　油車港發生巨刧案嘉興油車港姜家滙一帶汉港紛歧素爲盜匪出没之區茲聞前晚三鼓時該處又來盜匪五六十人明火執杖破屝而入大肆刧撩並刀傷事主及傭工五六人及至錢警佐率警前往追捕該匪等已各遠颺矣計共刦吳晉甫等十二家衣飾服物不下三千餘元現經各事主赴縣報請勘緝矣 
　　南郊組織保衛團嘉興南門外螞蝗塘橋人烟稠密素爲匪徒埀涎該處士紳范廷甫等現擬聯合永十四中七中八兩莊組織保衛團以資防衛刻正募集欵項籌備一切並禀請縣知事轉詳民政廳核奪矣 
　　香客溺斃七人平湖香船一艘昨搭載香客十餘人至嘉興王江涇北之劉王廟進香途經該廟附近之連四蕩適値狂風四起竟將香船吹覆呼救無應致遭溺斃者七人受傷者四人現六屍已經撈起衆香客均向香頭詰問該香頭無辭以對祗得赴平湖縣投案候質矣 
[湖北]  
　　省議會之最近訊閱馬廠會所於十號已修理完竣副議長王信敷及分任職員之議員十六人即於午後一律先行遷入其餘各議員有定於十一號遷入者有擬十二號秋節後遷入者省署以各議員紛紛到省將次開會特交開辦費一萬二千串所有旅費及公費與俸薪一律實支實銷至於議長問題正議長覃壽堃業經提出辭職書副議長屈佩蘭已由川來信辭職不就現正副議長二席劉亮與王　臣運動最力希望最切 
[天津]  
　　省議會開預備會順直省議會於本月十一日上午九鐘開預備會由議長邊守靖主席報告到會人數八十二人議長發言謂本會因正式會須待十月一號才或開會所有種種議案若不預先預備則正式會開後仍恐議案太多一時不易著手是以在津同人議决先開預備會繼發言者有因濮陽河捐事及特别區域畫分合併事後又有提議本會可自造徽章發給議員佩帶大衆贊同最後議長發言對於各股分股事分實業財政外交内務四股請大衆自行認定有議員某某反對請議長指定大家贊成振鈴散會 
雜評一 
[監督議會] [  步陶]  
　　議會以監督政府者也今政府所隸屬之七省乃聯電政府自表其監督議會之意旨然則所謂議會者幾何而不由監督政府之機關一變而爲被監督於政府所隸屬者之下耶姑勿論先進各國有此前例否法理國情與此相適否卽如其說而行之七省各有其軍政職務奚以自舉其所謂監督之實際將各派心腹以出席議場乎抑紛布軍隊以置各級立法機關於重圍乎否則廣僱偵探以密隨箇箇議員之後而詳爲查察乎任行何策我知九泉下之袁世凱有知必且撚鬚微笑曰汝曹笨伯胡遽忘乃公二年十一月之已事而猶若是其許子之不憚煩也或曰彼輩非眞拙其進行之程序今方爲其初步耳嗚呼政府嗚呼議會履霜堅氷蓋不堪由彼七省之意旨再進一步著想矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[投機事業之思患預防]  
　　上海總商會通告入會各商業公所會館云專啓者據金業公所函稱頃准函開取締金業抛盤一案業經常會議有取締辦法一致表决函請轉致同業查照辦理等因伏查公决議案取締方法擬定同業不准收受外行及個人名義之定單只准同行與銀行及應用金鎊之商號交易賣買以爲限制等語具見貴會整頓巿面殷殷顧慮之心曷勝欽佩惟意見書有各商店夥竊用莊票投機亂做一朝失敗致掛失錢莊本票有礙大局一節此項行爲思之殊堪痛恨推原其故皆由各商店經理不善經管夥友之所致實非金業預定交易之非宜按預定交易如煤油絲茶豆麻顏料洋貨棉紗各業俱有皆以銀貨信用成交豈獨金業便能貽害於巿面况敝業爲建帮廣帮曁各路銀樓客商定購沙金赤金葉金條金之營業有持莊票前來購金無論何人自應收售何從知其是項莊票係各店夥友竊取而來嗣後金業各號交易自當囑其格外審愼而各商店夥友不端行爲其爲經理者必能使其遵守店規安分營生固毌庸敝業代爲顧慮在貴會爲維持商業防患未然起見亦必有妥善辦法函致各業公所轉致各店經理查照辦理也等情到會查閱來函語意似金業固應格外審愼而各店經理對於夥友亦須思患預防共維巿面所言亦屬實情相應錄函奉布即希查照辦理爲荷 
[組織七縣敎育慈善聯合會之函牘]  
　　上海縣公署昨致公欵公產處函云松江等七縣公民劉增祥等具禀組織敎育慈善聯合會一案前奉道尹飭由七縣知事妥選士紳會同詳細研究徵集意見復候核奪當於地方士紳選派二員爲代表並由該代表秦紳錫田等邀集會議禀請聯合七縣會詳並據秦紳錫田面稱松江縣各事另文具詳未及會銜先由六縣會詳定在案茲奉道尹周指令内開呈悉已令行松江縣知事迅選公正士紳代表會同各該代表妥定規程尅日成立可也仰卽知照並分别轉知此令等因除分别函知外相應抄詳函知即希轉致秦紳錫田等查照爲要順頌日祉附錄詳文如下詳爲松江等七縣公民劉增祥等具禀組織敎育慈善聯合會一案士紳會議情形請鑒核事案奉鈞署飭據松江等七縣公民劉增祥等具禀組織七縣敎育慈善聯合會請飭縣各與代表等情批候分行松江等七縣知事妥選士紳會同詳細研究徵集意見復候核奪除分行外飭遵照辦理等因並抄發劉增祥等原禀到縣當經各於地方士紳選派二員爲代表旋由該代表秦錫田黃申錫陸渠阮惟和黃端履葉秉常朱祥紱傅恭弼葉昌陛蔡鍾秀莊以蒞蔡宗欽等邀集會議均以舊松江府治之全節堂育嬰堂融齋書院松江府學田及府學洒掃等各種欵產稽諸府志徵諸碑文確係七縣共有體察七縣人民之心理以原有之欵產就原設之機關爲原辦之事業但求弊絶風清事歸實在不必有所更張惟七縣人民各負維持之天職擬援照江蘇全省士紳設立江陰中學校校董會處置校產之例由七縣知事選派士紳組織聯合會以育嬰堂爲會所每年開會二次作爲議事機關釐定會中規則會員職權務與執行權限不相侵犯各縣經理各董均特以所議情形禀請聯合七縣會詳前來知事等查舊松江府治全節堂等欵產本係府屬各縣人民所公共取消府治其公共之欵產未便劃分改府爲縣其公共欵產之各欵仍應聯合察核代表所議以七縣共有之欵產始終公共意在聯合維持以垂久遠旣係意見相同自應卽由原派士紳齊集松江縣妥爲組織以利進行除督飭釐定聯合會規則權限俟該會成立具報外理合具文詳請鑒核批示謹詳 
[護軍使對於廢止懲治盜匪法之徘徊]  
　　公共公廨於前清時凡有命盜重案一經訊實送上海縣懲辦光復以後由前總統特令解送軍署歸入軍事範圍茲因國會提議廢止懲治盜匪法故前日由楊護軍使函請公共公廨關讞員探詢外交團意見原函略謂盜匪重案近兩年因歸軍法嚴辦外人樂於内解而敝處得以收審者實根於前總統之特令及懲治盜匪條例現因國會提議廢止懲治盜匪法如果實行嗣後本署於租界盜匪案件難於收審彼時貴廨於此等案件是否判解檢察廳懲辦外人於此事有無意見能否與法權無損鄙見擬請執事便中探詢領事之意見示知如果有礙擬先行電知國務院請告國會注意云云 
[强盜沿途開鎗續紀]  
　　公共租界厦門路衍慶里二百六十六號門牌益泰花廠經理薛文泰（即薛煥章）家於前晚七時突有盜匪五人擁入其家各出手鎗嚇禁聲張刦去値洋二千餘元之金珠飾物逃逸内有一盜乘坐黃包車圖逃並沿途開鎗拒捕當經老閘捕房中西包探趕至南京路寳康番菜館門首將該盜追獲奪下手鎗連同黃包車夫拘入捕房當經捕頭詰知該盜名劉威林徐州人其同黨尹慶衡謝海亭朱樹生胡明生等四人均匿居法租界某處捕頭卽飭中西包探報告法捕房加派中西探捕協同前往將尹等四盜拿獲當卽帶回捕頭又以該黃包車夫拖載盜匪於探捕追拿之時竟置不顧疾行圖逃難免無串通情事着與該盜等一併押候解送公共公廨訊究 
　　又據法租界訪員報告盜黨胡明生等四人匿居法新租界維爾蒙路二百八十九號門牌當由英界捕房中西包探帶同劉盜至法界嵩山路捕房請爲協拿經該捕房捕頭臘脫雷君飭派探目沈德福包探程富生協同前往將胡等四盜一併拘獲解入捕房經臘捕頭詰訊均供徐州人餘語支吾嗣經失主到來認明胡等均曾在場同搶臘捕頭諭令暫押候解法公堂預審再行移回公共公堂訊辦 
[兇犯盜匪之引渡]  
　　謀害民黨要人陳其美之許國霖宿振芳經法公堂判决移送内地官廳懲辦因許患病送至醫院醫治故未起解現已醫痊由聶讞員備就公文連同搶刦陸海朝家衣飾之盜首李哲英從犯周德友羅六揚張德生薛福仁陸亦揚張富貴等一併在西牢提出經石總巡驗明正身無訛飭派包探韓邦達魏志餘劉友發曹福昌押解至上海地方檢察廳照律懲辦 
　　又據華界訪員報告宿振芳許國霖二人於昨日午後由法公廨飭令捕房派探送至上海地方檢察廳投文交納後林檢察長即飭將宿許二人隔别收押聽候派員預審核辦又匪徒薛福仁等曾於七月間持械搶刦法新租界錢家蕩地方鄕民陸海潮家銀洋衣飾等物經善鍾路捕房派探先後拘獲薛福仁張德生周德友羅德才陸六揚張富貴等數人解送法公堂訊據該犯等同稱由李哲英爲首糾合前往毆打偵探等語旋又將李拿獲由李兄李芝山到堂伸辯要求保釋問官以此案由李爲首已據各犯當堂證明判令一併押候函送内地法庭訊懲在案昨日午後法公堂備文飭派探捕將李哲英薛福仁等七犯押解地方廳請爲訊究檢察官即將各犯提案隔别預審良久判令分别收押候傳事主陸海潮等到案再行訊究 
[再誌薛華立路西牢之兇劇]  
　　法新租界薛華立路西牢内因搶刦長浜路王和尙家衣飾判押五年之盜犯薛慶華爲首搶奪管牢安南軍士手鎗希圖開放越獄逃遁後爲管牢西人開鎗將薛慶華擊斃並擊傷附從之犯餘犯始畏懼不敢衝出旋卽平靜薛之屍身車送輔元堂驗屍所前晚又有三百三十八號押犯一名自縊斃命亦送驗屍所均由法公廨中西官先行驗明嗣又於昨日午刻由樓檢察官帶同毛檢驗吏蒞所驗明委係自盡因無屍屬由堂棺殮厝塜召領 
[五誌自來水龍頭上之炸彈]  
　　太倉人吳彩臣曾於上月十一號夜將炸彈一枚放於新世界游戲場附近自來水龍頭上希圖害人適虹口捕房包探侯松山經過查見當將吳與炸彈帶入捕房並將與此案有關之陳履昌傳至公共公廨訊判陳交五百元人洋並保吳押候訊核在案茲悉前日又經捕房在北京路查獲案中牽涉之陳榮昌一名昨晨解送公廨由關讞員會同英康副領事略訊一過判陳還押訂於午後再行會審 
[預防敎爭之籲請]  
　　本埠基督敎同人協商全國敎界規定政敎分離一事曾見前報茲悉該委辦又於十一號在天安堂開第六次會由張葆初君報告各省各會復信贊成情形全體以同志同意已獲多數應改爲請願團先行專電政府國會一面公推代表晋京面告電文如下北京大總統總理參衆兩院鈞鑒信仰自由爲美法等共和先進國通例我國現開憲法會議凡有抵觸信仰自由致令政敎不分者敬懇實行杜絶免釀泰西敎爭之慘禍除特派代表恭呈請願書外謹先電聞基督敎政敎分離請願團上海事務處虞思才等叩元 
[新閘橋暫緩通行]  
　　新閘橋工竣已久本擬中秋節前拆笆通行嗣因租界自來水管向本附裝於舊橋之旁前此拆卸舊橋已將水管移至橋基東首迨新橋落成自來水行洋人要求移回原處工料等費則槪不承認又經工巡捐局與該洋人交涉遷延多日業已磋商妥洽仍將水管附裝橋旁現正動工移置一俟完工方可通行云 
[再紀烟葉不納公賣費之周折]  
　　江蘇第二區烟酒公賣分局稽查員前在閘北查見美和烟廠經運之烟葉八十件未納公賣費將貨扣留旣由該局長謝惠塘查得此項烟葉係由美最時洋行爲天津救濟俘虜會承運至津轉往西比利亞救濟俘虜當由該洋行大班請免征收公賣費並代簽字存查先將烟葉取回一面由謝局長據情電禀省局長轉電京署請示核辦在案茲悉該局長已由省局長轉發京署覆電文如下烟酒公賣高局長全密庚電悉美和烟廠運烟事已轉函外交部如何辦理得覆再行飭遵署佳　 
[編制搜𠞰帮匪之臨時支隊]  
　　水警第二廳趙廳長近以蘇屬各鄕帮匪仍未肅清時在各處出没擾害特組織臨時支隊以便認眞搜剿業已派委第一專署所部之第二分署長沈兆榮爲支隊長着於每一分署内派調巡船六艘計五分署共調三十艘再由廳署加撥十艘合成四十艘每一巡船派撥警士七名共有二百八十名編爲一支隊現已由沈分署長編制成隊於前日由閔行出發馳往江浙交界各鄕搜剿矣 
[驗收寳山塘工之預備]  
　　寳山塘工事宜前經齊省長派委朱福田爲帮辦會同寳山縣知事鳩工建築在案現齊省長因據報此項塘工已經一律告成特派江北水利局總辦馬士杰蒞工驗收不日卽到故該縣知事與朱帮辦現已預備一切矣 
[觀潮專車之往返]  
　　我國海潮向推浙江之海寗爲最有可觀陰曆八月十八日相傳爲潮神誕期所有旅居蘇滬一帶中西人士咸樂往觀是以滬杭路局每年特備專車載送觀潮昨日届期滬杭車站預備頭二等火車七輛以雙龍頭拖曳於上午六點四十分時由滬開往長安計載中西人士二百五十人車抵長安後另備民船接送計水道二十四華里即抵海寗之牛角尖迨至午後三時觀潮旣畢仍以民船送往長安車站於七點時開滬約九點一刻回抵南巿滬站局洋總管烈德君及華總管沈叔玉君均隨車照料並由車站派撥偵探二名往來保護 
[騙呑海關稅餉續紀]  
　　江海關控紹興人戚炳咸於本年三月至四月間冒用海關名義陸續向寗波路裕昌洋行騙取稅餉銀二千五百九十六兩由捕將戚拘解公共公廨諭着押候訊究在案昨晨提訊江海關延律師上堂代表請追訊之被告亦延律師到堂辯護要求交保候訊中西官以案關騙呑稅餉未便交保判戚帶回捕房候再研訊 
[烟土案候再訊核]  
　　洋藥公司前日協同捕房先生在福建路十四號門牌烟膏店内搜獲烟土七包烟膏大小二十一缸又一百八十一盒繼至廣東路一百四十四號門牌烟膏店内搜獲烟膏一大缸洋鐵盒一百六十三盒一併帶入捕房昨晨由該公司代表律師至公共公廨譯訴前情請爲究辦中西官諭將烟土暫存捕房候聽化驗再核　 
　　南京路順興烟膏店被洋藥公所協同捕房搜獲似係紅土煎成之烟膏數缸將該店主鍾北辰傳至公共公廨經中西官略加詰問諭鍾退去候驗明烟膏再核在案昨晨由廨復訊洋藥公所代表律師上堂譯稱敝律師今日因擔任他案不及辯訴請爲展期堂上准之判鍾退去展期一禮拜再訊 
　　粤人鄧如生卽鄧成業在山西路正興錢莊内販賣私土被老閘捕房包探沈阿岳查獲抄出無印花稅之大土六只小土一只連鄧一併解送公共公廨訊判鄧交一千元人洋並保在案昨晨由廨復訊先由洋藥公所代表律師上堂訴明案情請究被告亦延律師到堂辯護中西官判鄧仍交原保候下禮拜五再行訊核 
[築造駁岸之督促]  
　　工巡捐局朱局長因接浚浦局工程師函開滬南沿浦自楊家渡碼頭至南段董家渡爲止之石片斜駁岸前由商人久記承包墊泥築駁原限陽曆本月底竣工乃其工程非常草率且　延時日不能如期告竣希煩轉知該包工愼勿再事延宕以誤要工等因當卽轉飭該商久記務將承築駁岸切實堅固並趕緊進行毌再 
 
 
 

Page 11

 
 
遲延自收取違背合同之咎戾云云聞該商已遵卽加添工匠夕趕辦矣 
[南洋中學校友茶會]  
　　南洋中學校友會會長錢新之君定於十七日午後四時在靜安寺西首徐家滙路滙園召集茶會並於是日午後三時卽假該園幹事會主席爲朱少屏君聞該校校友之在滬者已多至百餘人 
[楊女士熱心敎育]  
　　平民義學夜校主任蘇愛南以該校所收學生僅有男子未能推及女界茲欲附設女子半日義學須得熱心敎育者爲之輔助聞已有粤人鄧鳴謙夫人楊女士贊助捐欵添置課桌敎具等物并令其姪女苑章女士擔任敎務不日即可開學云 
[仿製洋襪之發達]  
　　絲襪線襪來自外洋銷路極廣近年以來各省地方亦多購機設廠自行仿製所出各貨價廉物美頗受社會歡迎自歐戰發生以後航路阻滯洋貨缺乏本廠襪銷場更廣各地之開設製襪廠者因之接踵而起調查全國境内現已達一百餘家江蘇一省尤佔多數計共有三十餘家各廠所需機件向分鐵機木機兩類所有出品則分絲織線織兩種松江硤石等處所出者以細貨爲多粗貨亦多產自浙省近來各廠精研製法出貨日佳較之舶來口並不稍遜現在滬巿所暢銷者首推松江之泰和廠及硤石之振興廠等貨現巿價格計絲織貨每打高者售規銀八兩線織貨高者售銀三兩次則八錢纱織貨高者售銀二兩五錢次則六七錢 
[肥皂廠不易獲利]  
　　滬地肥皂製造廠共有十五六家以亨利豐泰德潤德茂等廠爲此中翹楚今年自春間以來銷場暢旺爲往年所未有惟原料硝碱牛羊油等物因歐戰未已貨缺價昂各廠因成本加重亦頗難期獲利云 
[海圻艦來滬修理]  
　　海圻巡洋艦爲中國海軍最大之艦身長四百餘英尺現經海軍部核准今年修葺歸江南船塢承修故由該艦長湯廷光於昨日由淞乘潮進口以備入塢修理 
[陳家橋添設崗警]  
　　高昌廟警區李巡官查得南火車站附近之陳家橋地方並無崗警站巡以致匪類橫行時有刧奪行人財物情事特於昨日爲始派撥巡警添立崗位保衛行旅 
[縣知事催繳烟酒牌照稅]  
　　上海縣知事沈寳昌君查得本署經征之烟酒牌照稅各巿鄕烟酒同業大都延玩未能一律清繳昨特飭知各圖地保轉告烟酒兩業着速來署繳稅倒換新照如再抗延定卽照章懲罰不稍寛貸云 
[警廳長宴客]  
　　淞滬警察廳長徐國樑訂於今日假滬北某餐館邀請松滬護軍使楊善德及軍署參謀長趙聯璜駐滬交涉員楊小川滬海道道尹周金箴上海稅務總公所長吳靜山上海縣知事沈韞石地方審檢廳袁林兩廳長工巡捐局長朱壽丞地方警佐領袖景月華及南北商會總協理各商董會宴以聯情誼昨已備柬相邀 
[偵緝隊士獲奬]  
　　浦東楊家鎭順元槽坊被盜强劫槍傷事主一案前經淞滬警察廳偵緝隊緝獲盜犯謝天生等解送松滬護軍使署訊明懲辦已詳前報茲悉徐廳長以此案破獲迅速特將出力之偵緝隊士金殿臣戎愼生徐榮福等三名開具名册詳請省長轉咨内務部給予奬章以示鼓勵現奉部覆金戎兩隊士准各給三等一級奬章徐榮福一名給以三等三級奬章昨已經徐廳長發給各該隊士分别具領矣 
[以後勿再滋擾]  
　　老北門穿心街口滕嘉林所開之和豐小洋貨店前因生意不佳將店盤於華蘭亭接開惟滕時往纒擾昨午又向借錢華拒絶不允因此口角滕至外面拾取石塊亂擊致傷華之頭額由華報告二區一分駐所飭將兩造函送地方廳經檢察官訊供之下以華蘭亭並無重傷刑事案未能成立判令滕嘉林具安分結呈案以後不准再往滋擾一併退去 
[水手私帶紅土]  
　　怡生輪船昨由大連灣開來上海停泊美界華順碼頭該船水手某甲帶有紅土六包被關員查獲解送水巡捕房押候訊辦 
[不理抵欵案又訊一堂]  
　　英商永年人壽保險公司延代表律師在公共公廨控夏福生不理擔保前做沙遜洋行買辦之楊潤麟抵銀三千六百餘兩迭經公堂傳訊經紀本報前日午後又由公廨傳集人證經王襄讞會同英康副領事復訊原告代表律師上堂請爲究追被告亦延律師到堂代辯並據被告楊潤麟之叔楊慶鴻（即楊小亭）投稱伊姪潤麟前因開設宏昌字號虧銀一萬四千兩繼充沙遜洋行買辦由林伯翔介紹與我合做未幾又虧欠銀一萬兩後至其祖母楊王氏處騙取方單一紙抵押銀兩惟此項單地一半係我之業產云云中西官判候見證檢齊證據到堂再行訊核 
[索還犯案偵探]  
　　婦人王陳氏控松滬護軍使署偵探馬善鳴程錦驥及探夥郭先耀等姦佔伊女阿二並圖販賣等情曾經上海地方審檢廳訊明判决馬程二人各監禁六年又三個月嗣又由護軍使署因叧有軍事案發生函致地方廳請將馬程兩犯解送軍署質訊明白再行送還檢廳執行監禁茲林檢察長以軍署將犯索去後迄已多日尙未送還擬即備文催索以便送監執行 
[電燈公司經理返滬]  
　　斐倫路工部局電燈公司總經理西人敖爾祺前曾請假赴北京游歷現在假期已滿前日乘順天輪船回滬銷假 
[女孩被車撞傷]  
　　女孩周阿英年十二歲前日下午在北四川路被黃包車撞倒磕傷頭面由一百九十二號巡捕帶入捕房轉送同仁醫院療治 
[割去生殖器]  
　　前日午後有一年約三十歲左右形爲瘋人之男子在滬西愚園路突出利刃自將生殖器割下流血不止暈絶於地由捕查見車入靜安寺捕房轉送中國紅十字會醫院醫治不識能保無碍否另一訪函云安徽人瞿益喜來滬訪友不遇川資告罄無術謀生遽於前日下午在赫德路僻靜處用小刀自將腎囊割下並戳傷頸項倒地由九百六十號華捕巡見雇車載入捕房捕頭命送紅十字會醫院療治再行核奪 
[賣良爲娼]  
　　海門婦人陸陳氏年二十三歲近被蟻販周某沙某等誘領出外賣於該處鄕人趙玉生爲室議定身價洋一百元繼因趙無力籌措僅付媒金七元周沙二人遂偕趙將該氏領至滬上　入小東門外花烟館該氏不甘爲娼乘隙逃出旋在西門外將周沙二人尋見扭探第二區警署轉送地方檢察廳拘留聽候提趙併究在案昨日該氏又在洪生碼頭將趙扭住由警帶至一區署詰據氏供其夫在原籍爲理髮匠不幸被拐串賣爲娼等語該署即將氏與趙玉生併送二區署再行解廳歸案審辦　 
[花烟間容留幼女]  
　　愛多亞路一百零四號門牌花烟間因容留幼女桂英李阿媛前日被總巡捕房中西包探查見以其違章當將兩幼女及龜奴季阿三一併帶入捕房分别拘留昨解公共公廨詰究先由中西包探上堂訴明前情繼據桂英供年十五歲鹽城縣人被父母押於季阿三處已有五年又據李阿媛供年十二歲在季處亦有一年餘語含糊訊之季阿三供稱桂英由其父母押去洋六十五元阿媛住居法租界寳裕里因來探望其母致被拘案中西官以季不應容留幼女判罰洋十元充公桂英發濟良所留養李阿媛留候查明再行訊核 
[氣候報告]  
　　（上海徐家滙天文臺） 
　　已過者之報告九月十四日江蘇省之反旋風已折至黃海以致上海一帶有東北風揚子江口有凉雨太平洋内颶颼刻吹至呂宋海岸十五日日出之前有細雨此後天氣陰晦有霧微風仍有偏北之東北風十五日午後四時前二十四小時内上海温度至高八一至低六三·四去年同日至高八三至低六二·八 
　　未來者之推測九月十五日午後四時三十分豫測天氣多雲而晴海岸一帶北風和適中國海中呂宋與安南之間天氣不佳 
雜評二 
[投機事業] [  宇]  
　　滬上投機事業日盛一日惟其間之一躍而爲鉅富者吾僅於其計畫之初聞之而猶未目覩其人也而因遭失敗以致罄其資產喪其身命者則不一而足其爲害之烈爲何如耶今觀上海總商會之通告而知各店經理對於一般夥友固負有監督規勸之責任果能時時以利害二字爲之剴切開導而尤隱察其舉動以絶其妄念則其所保全者固甚大也然而爲之經理者尤須以身作則否則尤而效之我無辭矣獨奈何滬上之種種投機事業尤以身爲經理者爲興高采烈耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊戲文章 
[賦得私土得私字五言六韻] [  塵夢]  
　　天下皆王土爲何竟敢私漫言公共物也有暗藏時一色形俱黑千斤重可知搜查如此緊懊悔至今遲密探心中喜旁觀背後嗤大人都不管這案本離奇 
[新搜神記] [  塵夢]  
　　八仙 
　　東海漁翁埀釣於孤島之上風月爲鄰鷗鷺爲友足跡久不入城巿矣一日者見有八人跟蹌而來漁翁驚視之有瘦而黃者有頎而長者有鶴髮之蕭蕭者亦有虬髯之蒼蒼者有革靴而草帽亦有寛衣而大裳者聆其言非司密亞丹之學說卽楊子雲之文章也須臾飄然渡海而去烟水連天蹝跡杳然或告漁父此名過海之八仙 
　　財神 
　　齊東野老嘗夢至一處爲玉皇寳殿玉皇欲登極困於經濟志不得伸乃召財神而謀之財神對曰臣掌天下之財政天下之財臣之財也臣之財陛下之財也將傾囊以獻更徧地而括取之不盡用之不竭陛下何患焉玉皇喜曰善吾將封汝爲太保財神叩首稱謝其聲隆隆然如野戰砲野老爲之驚覺方知是夢 
　　烟鬼 
　　有客夜步於黃歇浦上時則風疎月朗萬籟俱寂惟聞啾啾然有聲自遠而來客疑爲鬼然好奇心盛亦不畏乃隱身叢樹間竊聽之須臾聲漸近一人曰吾聞有人從天南運糧來以振吾儕之饑荒何久之未聞糶售一人曰子不知乎此私運者也今被公家扣留矣且子太愚即以出售吾等以空囊信豈能乞得一粒而來必囊中貯滿金錢者始有望也客聞言不知所謂潛出自樹問以窺之見彼二人者鵠形鳩面之乞兒也二人見客至啾然長啼化爲一縷濃烟向空飛去客亦毛髮竦然急尋舊徑歸明日以語鬼學博士博士曰此烟鬼也 
小說一 
[斷雁哀絃記] [  鵷雛]  
　　第三章 
　　倫敦培克街之第九號有崇樓聳出雲表牆垣悉作赭色奇麗照眼俯視諸鄰屋瓦鱗鱗然如奇偉之人與侏儒比肩而立氣象巍煥又如王者撫有羣工勢足高藐一切屋中主人卽爲四十許之孀雌高碩有姿態髮作綠色雖年事已暮而塗澤膏沐仍弗少衰人稱之曰球利亞爵夫人顧咸弗悉其閥閱但知其父故爲海軍上校南斐洲之役舟覆遂溺遺產甚廣乃悉以畀此孀僅遺一女即名以其母亦曰球麗亞年才十齡顧在貴盛之家長成乃異恒人已亭亭玉立能作獵丁文之書牘及辨悉古玩之名言之累累如貫珠夫人則顧之大喜以爲不失其故家之風範夫人篤嗜慈善事業緣其夫以海死死狀至慘則尤力行善事將以薦拔其夫使弗永永淪乎鹹水之獄顧雖如是而尤善接賓客廣筵長宴日日弗輟人謂果使享客之酒滙爲海者亦足以使其夫上校永永淪於是中成爲溺鬼夫人雖訊愛好客然仍不忘其夫恒背人揮涕哀悼至深顧聞客至則其淚立止搔首弄姿復共少年譚遊獵及泛冰之樂矣其年旣延樂奇牧師復聘其女馬利伴女公子讀心中甚以爲樂乃於其至之第二日復來宴賓客作無遮之　（未完） 
小說二 
[理想小說紙世界（續）] [  寄塵]  
　　斯時滿座　寂無語惟垂首至胸前亦有如干人合掌默禱上帝或免吾儕之眚而已大天文家格倫得立於臺隅倦極欲睡并前此最低之聲浪亦無所聞須臾似已散會格倫得枯坐於斗室之中蕭蕭然自吸其無火之烟斗突有不速之客破扉而入格倫得視其人少年也心已輕之蓋格倫得平日謂人之學問必逐其年而俱深年事少者安能自造於深邃之境急進無益也此時少年謂曰先生亦容我有所言乎格倫得曰言何事者少年曰世界毁滅後吾人之生命也格倫得微晒曰試言之少年曰無他居别一世界耳曰信乎少年曰誰欺先生者格倫得曰若然將移居於星球歟少年曰否人造之紙世界也格倫得聞言噤不能語少年續曰吾爲此言初非無據夫地坏運動本無機械不過隨力學上天然之理以進行耳故其動也人莫得而止之及其止人亦莫得而動之也然此地球旣毁更有他物以代居其位置其大小其輕重略與地球相等則是物所有力學上天然之理亦必與地球相同是物非他即人造之紙世界是也夫何取乎紙造吾亦有說蓋如地球之大所需材料必多以用紙爲最廉法先以廢紙爲胎日積月累使之增大廢紙受化學之作用漸變而爲泥土尤利用紙性有膠結力故永無渙散之虞迨堆積如地球之大則吾人所欲造之世界成矣格倫得曰然則將移居於彼歟曰然曰飲食何自來曰稻粱菽麥之種可自地球携之往也年方欲有言格倫得猛省曰紙世界如地球之大當造未成時果於何地置此巨物少年曰非也不過占空間之地位耳譬各幾何學兩球相切其相遇之地不過一點其本體各擁擠空氣而使之密因纂取空氣之位耳格倫得聞言微點其首少年續曰當世界未毁滅時吾人急須籌備此事蓋非一朝夕之力所能辦也迨世界毁滅之前一夕吾人移居於新世界舊世界旣毁則空中空氣之壓力必能推新世界居於舊世界之位此時雖不無震動之虞然亦無恐一如坐電車或火車者車雖震動人必無恙自是而後此人造之紙世界旣居於現在地球之位其運動必與地球相同雖他曰復有毁滅之日與否未可逆料然至其時吾人可别造一新者少年言罷以目睨格倫得以覘其表同情與否 
　　格倫得徐徐曰誠然此事須亟亟籌備無使造未成而世界末日已至也少年點首曰然明日卽於泰晤士報登廣告何如格倫得曰廣告胡爲者少年曰吾言未畢也登廣告收集廢紙耳其標題曰廢物救世先生以爲如何格倫得展顏而笑方在此時驀見景物皆非少年不可見已亦不在小室中乃仍在演說會場台上珂斯博士演說猶未畢也 
　　記者曰格倫得之夢格倫得腦中之幻影也今日有此理想安見他時不有此事實若在今日遽認爲不刋之論則吾豈敢讀者作夢觀可也作小說觀可也（完） 
 
 
 

Page 15

 
 
   
 
 

Page 16

 
 
   
 
