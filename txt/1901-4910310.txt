# 1901 - 288 - 4910310

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刋圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票兹因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉　而備考核也惟股票所印無多續印者又將售罄現定期本年十二月二十日截止俾能核數欲購者尚其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊杭詶申昌書局岳州江左漢記分局漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論中國工藝有振興之機]  
　　天下之民分爲四曰士曰農曰工曰商蓋非士無以教人非農無以養人非工人不能資日用非商人不能通有無四者交相爲用不能偏廢者也使士農工商各精其業則民不難富厚而國亦馴至於强盛各失其業則民必至困窮而國遂因之而弱古今一致也中外一體也乃中國至今日四者幾有交病之勢雖不致盡失其業而苦於不求精進當閉關自守之時尚不自知其優絀迨五大淵通商以後西人事事爭先華人事事落後於是始反觀對鏡自愧弗如而四者之中尤以工商爲甚今之稍通時務者莫不知外人與我爭利之處首在商務欲與爲敵當求商務之大商務之精夫求之商務誠是也抑知西人商務之所以能大能精者其本究在乎工藝蓋土貨之出苟無工人製造或造之不精西人卽多財善賈何能强其購而用之乎是求工藝之精更宜先於商務工藝一精商務不虞其不盛此先後本末不能或紊者也然西人工藝至今日雖如此之精而其初亦必由粗而細由淺而深非工藝一興卽能遽臻美備惟其道以教養爲先必使國無游民先勞其手足繼範其心思然後予以奬勵鼓其精神於是民心奮興不待刑勢驅迫而亦知向上矣嘗考各國凡各項專門之學皆設有學堂悉令民間子弟到彼肄習卽聾瞽殘廢之人亦設院以養之俾各習一藝不致坐食耗財人或犯事苟非罪大惡極亦必罰使作工緣是一國之中無一廢棄之人工藝安得而不精工藝精而商務安得而不旺國安得不由富而强哉或謂西人制造多尚機器藉火力水力風力以代人力故製物能速而精若責華人以手足之烈何能與之頷頏抑知西人之能用火力水力風力亦皆從手足中出華人非不購有機器惟知其當然而不能知其所以然故雖能用之而終不能造精邃鄙意振興工藝原不必遽責以精微惟使國無游民民志自有振興之日心思愈用而愈出新法愈推而愈廣所謂行遠自邇登高自卑也去歲松江華亭縣林霨生大令創設勸工所詳請大憲分飭各屬仿而行之現雖未聞一律舉行而大令旣創之於前各處自漸能踵之於後無論江蘇一省耳目較近風氣易開即各省推行亦不難拭目而俟前日報紀廣東南海番禺兩縣主禀准大憲將墩禁各犯撥入勸工所學藝每十日總核一次惰不足額者收入内進墩禁十日期满開釋再使學習若仍怠惰則嚴加墩禁永不釋回可見粤東已聞風而起由是推之各省亦必互相做儀一縣之犯雖不過數人或數十人合之各省百餘州縣奚止數萬人以數萬無用之罪人俾皆工作非但可化莠爲良且各省已不知增無數生計矣然此但就罪人言之若廣招無罪之游民教之習業則生計又何可限量耶廣西岑雲帥檄屬設立勸工塲卽此意也將來由粗而細由淺而深當以此爲嚆矢所願各州縣實力爲之毋以罪人而忽之也可 
[回鑾確信]  
　　天津直報云兩宫聖駕於十一月初四日由汴啓鑾後京中卽接奉電傳諭旨恭悉皇上於二十七日還宫次日率同王公大臣在天橋迤南跪迎慈駕 
[使臣借箸]  
　　日本某日報云頃得京師電音悉東歴十二月十三日欽命議和全權大臣慶王及署直隸總督袁慰帥接奉行在密旨卽往拜駐京英使互議满洲之事并叩以意見如何英使答以目下貴國之于满洲如已棄去須知君權决不可失今欲將壞地恢復不妨略抒鄙見俾知國與國交涉其中自有權衡也一中國大皇帝回京後卽須迫令俄人撤去東三行政及敢稅之權二其時中國即須向俄人收回管理牛莊鐵路之權惟俄人旣將鐵路興修并暫管若干時日所需經費應由中國如數償之三皇上旣回京中國自主之權卽完全無缺俄人占據東三省之兵士遲至明歲必使撤回四前者俄人向中國要求之事應由列國駐京使臣會議以决其可否允從以上四者美日二國駐使亦當竭力贊成慰帥聞之深以爲喜乃興辭而返 
[法人募欵]  
　　日本某日報云頃得法京巴黎斯來電悉法廷因建築雲南印度火車鐵路就國中募集公債計共十七萬八千股每股若千金一時應募者多至十萬人核之定額溢出四倍亦足見法人之急公奉上志切尊親矣 
[議派教使]  
　　西字報云義大利國羅馬京城天主敎皇近與中國互議遣使駐紥京都之事按此事前經議過至目下始有可乘之機蓋歐洲各國具有同心未必出而阻止也 
[法課華文]  
　　西字報云法國利恩城地方官曾於上年設一華文學堂專課中國語言文字經費由城中商務會及越南政府撥出延名儒柯聨脫爲總教習堂内有學生十二人係可造之材内六人於西歴一千九百年之春入學一千九百零二年年終時當有四人才學造詣足以選派赴華另有一俄童曾在俄京聖彼德羅堡習華文兹亦附入堂中肄業 
 
 

Page 2

 
 
[英習華語]  
　　西字報云英國孟策士透埠官員招集少年子弟學習中國語言文字以備異日赴中國經商按孟策士透埠商業極盛所産布疋尤多當西歴一千八百八十年凡用棉花織成之各項布疋運往中華者祇值銀二十四兆四十萬兩迨至一千八百九十九年增至一百三兆五十萬兩較前每百分中不啻增二十五分有奇矣 
[沙塲喋血]  
　　香港西字報云上年拳匪之變法國來華軍士共傷斃四百三十三人内有五十三人迭次在陣上戰殁八人則因傷而殞餘尚未詳 
[理事錦旋]  
　　日本某日報云中國派駐長崎理事官張子豫太守任满回國定於東歴十二月十六日啓行華商之折柳贈行者車馬衣冠極如水如雲之盛 
[函館大雪]  
　　日本某日報云東歴十一月十二三日函館地方天降大雪開往青森之郵船旣定日期旋復中止註函館一名箱館日人謂之哈榖逹的地屬北海道爲通商口岸之一物産以海帶爲大宗 
[直督文告]  
　　署直隸總督部堂袁爲出示嚴切曉諭事照得上年拳匪擀亂擾害畿輔上而九廟震動兩宫播遷下而百官流離萬民塗炭釀滔天之巨禍成燎原之奇災誤國殃民莫此爲甚凡在稍有人心之輩應無不悔禍患之萌况屢次欽奉詔書飭令認眞剿辦毋任滋蔓務絶根株山東直隸各地方疉經派兵四出搜捕卽有揭竿之衆漏網之徒亦應怵於聲威戢其狂燄輸誠畏罪改革自新乃昨據防營禀稱祁州境内復有邪匪王得道等瞻敢播散妖言蠱惑衆聽招集醜類倡蓄逆謀其種種荒誕悖妄情形實足令人髮指業經該防營將匪首王得道並匪黨王之臣等先後緝獲押解到省飭同委員訊明分别正法梟示在案仍恐有不法匪徒勾串煽勒復逞餘孽再燃死灰如不嚴立條規痛加禁遏則亂萌何由底止氓庶何以安全本督部堂筮仕以來專以崇正嫉邪除暴安良爲主斷不容爾奸民譸張爲幻上瀆亂夫國法下荼毒夫生靈况現在恭值回鑾之時尤須綏靖地方清除道路更不容宵小溷跡滋生事端亟應嚴加禁止擬定暫行章程十一條刊布遠近咸使周知除通飭各屬遵辦外合行抄章出示曉諭爲此諭仰軍民人等一體知悉爾等須知邪匪肇禍罪不容誅其眞心悔過自新者尚可旣往不咎其始終怙惡不悛者斷難寛典倖邀倘有縛送匪犯或禀官協捕者定卽照章給賞如其串通包庇及隱匿不報者定卽一併究懲自示之後務各深明利害激發天良遵照示後所列章程實力奉行互相儆勸勉爲良善自保身家庶無負本督部堂誥誡諄諄至意否則從邪者必有餘殃作亂者難逃顯戮螳螂之臂豈足當車螻蟻之微何堪血刃本督部堂大兵在握不難舉么麽小醜悉數殲除爾等幸弗輕犯其鋒自貽伊戚也其各懍遵切切特諭○嚴禁邪匪暫行章程十一條一妖言惑衆者斬一傳授邪教及學習邪術者不分首從皆斬一糾夥搶劫及持槍行强者皆斬一在官勇役如有與邪教匪類通氣者斬一容留邪教及窩藏匪類者查明後將該家主監禁五年房産充公備賞一同族同村如有邪教匪類應由該族長莊長地保人等迅速報官緝辦倘扶同徇隱匿而不報一經發覺卽將該族長莊長監禁一年地保監禁三年一凡設壇傳習邪教之處經官查出立將該壇毁平房産均令充公有告發者卽將該房産賞給告發之人一凡拿獲邪教匪類綑送到官者首犯一名賞銀二百兩從犯五名抵首犯一名聞風報信因而拿獲者减半發給一禁止邪匪惟在各州縣勤加訪查認眞緝辦以遏其萌嗣後如查該境内有邪匪設壇傳習者卽將該管州縣照從匪例從嚴叅辦一此項禁章專爲嗣後傳習邪教滋事匪犯而設其有從前爲匪者除著名首要疉犯重案怙惡不悛者仍應查拿外其餘被脅附從之徒但能實在悔過自新不再滋事一概從竟免究决不准差役地保藉端擾累株連一倘有挾仇誣告希圖分賞者查訊毫無實據卽行反坐科罪决不寛貸 
[欽崇典禮]  
　　聞之寓京友人云祭祀大典理應簡員敬謹陪祀定例於寅卯之間行禮以合禮經質明將事之義然壇 
霸大祀皇上親詣行禮間有酌量改早一二刻者太常寺於奉旨後通傳各衙門謹遵祇候至遣官行禮並無定時陪祀大員安能一無貽誤本月十二日冬至大祀天於圜丘欽奉硃筆派善耆恭代行禮旋經禮部太常寺按照一定時刻傳知行禮大臣及執事陪祀各員一體欽遵以重典禮而昭誠敬 
[根株難拔]  
　　聞之京師友人云吏部書吏向憑舊卷高下其手以牣私囊受其害者忍氣吞聲已非一日内外臣工之奏請釐剔者亦非一人上年拳亂定後陳玉蒼大京兆議覆新政首以汰吏焚卷爲言欽奉論音准如所請一時吏胥慄慄危懼所有舊案檔册匿不敢呈現經大京兆查明除各項官册不計外尚有可存之卷九萬數千件恐除之甚不易易耳 
[皖撫蒐軍]  
　　安慶訪事人云本月初十日安徽撫憲王芍棠大中丞親蒞東關外大教塲校閱楚淮二軍諸弁放槍打靶砲隊營管帶陸小賓副戎連中五槍觀者皆嘖嘖稱羡其餘各營勇由統領及藩臬各憲分校至日影西　中丞始鳴騶回署 
[黄堂興學]  
　　松江奚德腴孝廉諸君目擊僞士囂張正學凌替適奉改設學堂之詔　擬就欵目禀請府尊余石蓀太守批示得以籌集公欵作育人才所具禀詞昨已節登大略兹經本館在松訪事友人郵寄太守批詞云職舉貢廪附生奚文彬等禀批據禀銳志講學殷殷以開辦學堂爲請固是當務之急所議章程悉心規畫亦不無可採惟查江楚二督憲摺内有批令州縣設小學校府設中學校省設高等學校凡童生均入小學校畢業考取附生送入中學校畢業考取廪生送入高等學校等語是童生應入小學校無需附入中學校且學堂以學業淺深爲準不必以生童分班次也第二條似宜再酌又查摺内有監生世職職銜願入中學校者需酌捐學費一例考課等語現在創設學堂經費支絀若無論貧富一例供膳殊難爲繼似應除貧者供膳外其有身家者於入學時酌捐學費以充公用第三條亦宜再酌至學堂之設係屬講求實學與書院之徒尚考課不同所習各業應查江楚二督憲摺内所列分等敎習不厭邃密每月至少需試六課至月終統校擾劣酌給花紅較爲允當並需嚴定學堂規條分别賞罰第四條亦宜再酌書院改設學堂現已由派辦處憲詳奉督憲批准不日行文通飭事關大局勢在必行諸生有志上進何時何地不可用功不必以書院之興廢爲慮也第五條應無庸議其六七八九十十一十三十四等條籌欵非不周到然地方善舉各有專欵能否酌撥應會同各該經董統計商辦若十五條之分當加收月捐事近騷擾未便照行以上各節候奉到通飭改設學堂憲札分别諭飭各縣董妥議復奪姚紳肇瀛前以書院將改學堂西法非所擅長將雲景兩講席力辭業經作復婉留該職等旣屬心悅誠服亦希俟奉到憲札後再行商請接管可也章程暫附 
[改設學堂]  
　　紹郡訪事人云浙江會稽縣稽東書院係前邑宰黄念屺大令所創兹因各處均已創設學堂爰擬將書院改爲小學堂延師開課而以前者充公田産歸入堂中蓋亦開風氣而植人材之要務也 
[嚴懲虎役]  
　　昨有友人自苕上貽書本館云浙江湖州府屬德清縣過玉書大令學優出仕惠澤覃敷而於吏役擾民治之略不寛恕日前手書硃諭揭示堂皇曰爲曉喻事查得散役吳椿在梅林村地方勒索烟館梁松良張阿五張阿禮等洋銀十四元業經斥革重辦并令將洋銀如數交還本縣於差役家丁時刻嚴密查究倘遇在外生事無不嚴行懲辦今該役仍敢向烟館索詐實屬玩法爲此示仰闖邑人民知悉目示之後如有差役無牌票而下鄉滋擾及散役家丁藉端索詐者爾人民切勿受其欺矇許卽扭解來縣或指名具呈本縣當從嚴究辦决不寛貸爾等 
 
 

Page 3

 
 
亦可不挾嫌妄指致干重究無違切切特示 
[鳳城旭日]  
　　聞之寓京友人云刑部監禁人犯往往日久案懸莫結現經大司宼督飭司員迅速定讞各司員遂將應審各案督飭書差隨時審結開具清單詳請查核○順直各屬夏秋之交雨水爲災人民困苦頃由陳玉蒼大京兆分别受灾輕重奏請加恩振濟一面籌辦銀兩棉衣派員馳往近畿散放計月内當一律報竣矣○本月某日前門外櫻桃斜街某烟店夥張某手持洋銀數十元在櫃上估看適爲棍徒所見向之奪取飛步而逃迨張高呼已杳無蹤影矣隨卽奔赴公所報請緝查 
[羊城鯉簡]  
　　廣州訪事人云黄沙塡築海岸已見報章前月靖遠番禺二邑紳士以有礙上游水道聨名赴憲轅禀控旣而米埠商人亦繕成公啓黏禀具呈尚未知大憲如何批示也○日前河洲頭嘴拆船欄一帶無端火發以致片瓦無存近有鳩工建復者西人出示阻撓言擬一併劃作租界不知官憲何以處之○上月三十日有一新會魚欄船駛至高沙忽營勇數人索取保護費船中人告以雇有陸路勇丁保護不允再給營勇卽一躍而上將甲乙兩勇丁押回德和魚欄船中人隨糾衆至德和索取德和閉門拒之船中人遂毁門而入彼此放槍抵拒互有損傷後紛紛赴縣訐控迨本月初四日新會各魚欄約同罷市聲言欲來省控陳云○近日省垣番攤賭館密比如林類皆裝飾輝煌引人入勝亦可見賭風之日熾矣○近日海面盜風日熾渡船被刼之案幾於無日無之大憲擬添設快船及魚雷船撥勇扼要駐紥一聞告警立卽窮追如此嚴密設防匪徒斷不敢如前猖獗矣 
[遠迎旌節]  
　　蘇松太兵備道袁海觀觀察探悉新任江蘇撫憲恩藝棠大中丞已於昨晨行抵吳淞口外爰於六下鐘時會同上海縣主汪瑶庭大令命駕出城乘火車赴吳淞恭申迎迓 
[哲人其萎]  
　　正任湖南藩司前署浙江巡撫余晉珊中丞交卸撫篆後因病來滬就醫僑寓王家庫某巨姓别墅不意藥石無靈竟於本月十六夜溘然長逝前日大殮之期本邑文武各員咸往叩奠 
[添雇捕頭]  
　　南市馬路工程局總辦翁子文太守以捕房所雇華捕五十名向歸王經年約束邇因王一人難以照料特添派前充法界包探近始斥革之嚴頌眉爲副捕頭帮同管束昨日嚴已奉諭到差矣 
[無賴游街]  
　　日前無賴王彝林卽王金甫在高昌廟左近持石擲傷某鞋店主張蘭珍頭顱未幾卽身死迨屍妻某氏控諸巡局局員馬午橋叅軍飭差往拿王避匿無蹤前日由十二圖汛捕戴五拘獲解送二十三七鋪巡防局叅軍知之卽移提至局升座研訊飭責五百板荷以巨枷命捕役帶至高昌廟各街巷遊示一周以昭炯戒 
[公廨停訊]  
　　昨日新任江蘇巡撫恩藝棠中丞由江甯蒞滬英美租界公廨讞員張柄樞司馬須赴碼頭迎迓爰照會德總領事署繙譯官並知照各捕房捕頭暫停訊案一期 
[上海縣署瑣案]  
　　朱銀土控妻弟徐金福串同媒人徐阿和勒索財禮致悮婚期前晩縣主汪瑶庭大令升堂研訊朱供小的前由徐阿和爲媒聘定徐金福之妹爲妻擇定九月初旬某日完姻徐勒索財禮洋銀四十元小的無以應命致悮婚期當將徐扭案控告大老爺斷令小的出財禍洋銀二十元今特繳案求賜玉成徐供當日言定財禮洋銀四十元詎料至期朱竟分文不送是以未便允從今旣繳到洋銀二十元當於年内選擇吉期將妹遣嫁阿和供現在此事兩造已經允洽叩求鑒宥大令著徐當堂領取洋銀具呈甘結准於年内將妹遣嫁○桂賓桃控胞兄禮修霸産等情大令提訊之下禮修供小的同胞兄弟四人小的居長次已病故三卽賓桃四弟尚幼父親茂永臨沒時欠有債項一百餘千由小的一人理償所遺油車一所亦由小的接開賓桃在外另開米店曾向小的借洋銀三十元今又欲强分房屋胞叔茂祥因此屋卽係油車作坊曾勸小的賓賓桃洋銀若干另行賃屋居住賓桃不從反敢揑情誣控求恩明鑒茂祥所供大略相同賓桃供故父遺資數百千及房屋六間油車一所皆由兄長禮修獨佔僅給小的洋銀三十元邇者小的無屋可居乞分一二間竟不允從求恩公斷大令謂賓桃不合向兄滋擾判笞臀一百板掌頰十下著禮修給與洋銀二十元俾得賃屋另居○前者田銀春控沈掌全偕其子裕生盜賣駁船一案大令諭令沈掌全交人保出妥爲料理沈自保出即乘機逃匿前晩大令飭差提到保人葉香蘭升堂詰訊葉供小的保沈出外料理沈忽然逃逸刻已不知何往容小的訪尋大令飭交人保出速將沈交案訊追 
[英租界捕房紀事]  
　　前日午後三點鐘時無錫路陳阿二家圍墻忽然坍塌適沈周氏道經是處致被壓傷左足包探張寳成見之將陳拘住連氏送入捕房捕頭詰得氏自願延醫調治遂一併揮之使去○前日馬霍路左近河中浮有孩屍一具某號巡街捕見之回報捕房捕頭著地保查明有無屍屬然後備棺收殮○前晩朱阿福拉車至南京路一百六十三號印捕以其不遵租界定章拘入捕房捕頭令押候解送公堂禀請讞員張柄樞司馬訊究○積賊陳有林行竊某姓家衣服首飾携至某押鋪求質適爲包探顧阿六所見拘入捕房捕頭令押候解送公堂禀請究辦 
[法租界公堂瑣案]  
　　輪船積竊陳開福竊取鯉門輪船某姓客所携朝珠二串烟槍一枝倩同黨陳蘭亭售與王國計隨經包探拘獲吊到原贓解送至案讞員杜枝園大令研詰之下陳開福認竊不諱大令判令與陳蘭亭各枷一個月責五百板王國計罰洋銀二十元贓存待失主具領○楊順甫周鳳岐胡瑞生等家失去古銅花瓶一枚絲布四十二疋銀表一枚報捕後由包探查獲竊賊俞晉生王有生詰知各贓已售與楊岳山押往弔出解案請訊大令判令將俞枷一個月責五百板王責二百板驅逐出境楊罰洋銀五十元○浙江紹興府屬上虞縣人何仲甫向爲某醬園夥邇因失業無聊寄居某小客棧前晩吞服洋烟意圖自盡棧主見其神色有異急報知捕房舁送仁濟醫館如法施救得慶更生昨日包探解送公堂禀請大令安插大令賞給川資洋銀二元飭包探送于浙紹會館請董事資送回里○郭徐氏訴稱車夫胡順元朱阿寳竊取衣服二件烟槍一枝報捕拘案請辦朱阿寳供小的借宿伊家忽被誣竊恣意兇毆胡順元供小的並未竊物大令判將朱責一百板胡釋出贓給失主領回○劉少平因抵押田單與孔雲海涉訟迭奉大令訊供飭孔檢呈帳簿昨日孔呈到帳簿數本往來細帳一紙大令諭令邀同公正人將帳算明再核○有吳阿金者與某烟館主劉玉記口角爭毆被巡捕拘案大令訊得因售天平及烟槍起釁飭將簿據呈候復核昨日劉投案遞禀並呈手摺兩扣聲稱天平及烟槍載明摺内並非由吳處購來大令以無從核辦飭一併驅逐出外天平及烟槍存候變價充公○賭棍林植三卽任子卿誘拐孀婦倪吳氏被伊姑倪許氏扭控公廨大令訊取口供交范財源保出詎料林卽挈同倪吳氏潛逃大令飭將范押追旣而倪許氏訴稱林之同黨馮登瀛與林匿跡蕩婦彭戚氏卽阿玉家求提追究昨日大令提到彭戚氏並馮登瀛向之詰訊因原被告各執一詞未便判斷飭移送上海縣署核辦 
[美租界醫院紀事]  
　　甯波人高某在外虹口百老匯路耶松船廠某西人處供執鞭之役前晩駕車至西華德路馬忽驚逸不止高力不能支從車上墮下致傷腎囊某號華捕見之雇車送入捕房捕頭令扶送同仁醫院求治○前晩九點鐘時馬夫陳某駕車至百老匯路被馬掀翻於地傷及足踝經某號華捕送入捕房捕頭令扶送同仁醫院求治 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晩堂案]  
　　前者妓女陳佩蘭控傭婦陸王氏卽阿金竊去珠花金飾等物經讞員張柄樞司馬訊明飭提薦保人王小弟到案一并押候追賠洋銀二百三十元迄今日久尚未理清曰前陳妓投案禀催司馬提陸王氏王小弟研訊陸王氏供小婦人無力賠償尚求恩宥王小弟一味狡展司馬判將王小弟笞臀三百板著具呈改過切結然後開釋陸王氏掌頰二百下責手心三百下遞解蘇州原籍起案之金戒指二枚及皮箱衣服給陳妓具領 
[美租界捕房紀事]  
　　昨晨偷兒王阿寶混入裏虹口某姓家竊取衣服若干件携之而出適被巡街捕所見帶入捕房捕頭令押候解送公堂禀請讞員張柄樞司馬究辦○前晩某國兵船上水手醉熊酕醄成羣結隊闖入寄居密勒路之甬人某姓家肆行胡閙擊毁器物甚多後經某號華捕到來拘入捕房捕頭令押送該管領事署禀請究辦 
 
 
 

Page 10

 
 
　　　奏疏彚錄 
宗人府宗令和碩禮親王臣世鐸等謹　奏爲學習人員期满奏留仰祈　　聖鑒事竊臣衙門額外委署主事宗室吉紹呈稱竊吉紹由右翼宗學總管五年期满於光緒二十五年二月初四日進署在本府額外委署主事上學習行走扣至本年二月初四日二年期满等因呈報前來查臣衙門例載左右兩翼宗學總管報满時令其在臣衙門委署主事上學習行走仍兼宗學總管之任扣至二年期满察看該員如果才具優長卽行奏留臣衙門計至委署主事之缺後補用並遇有陵主事缺出與應升人員一體揀選升用如公事未能熟諳卽咨回學或仍以總管用或降補副管等語今臣衙門額外委署主事宗室吉紹現屆期满臣等察看該員辦事勤愼人尚明白自到臣衙門以來於一切差使尚屬留心且年力富强堪以造就合無仰懇聖恩俯准將吉紹留於臣衙門行走照例升用俟命下之日臣等遵奉施行再臣衙門左宗人貝勒銜固山貝子溥倫現隨○行在未經列銜合併聲明爲此謹奏請旨奉硃批依議欽此 
大學士臣李鴻章等跪奏爲奏聞事竊臣衙門上年奏請欽派王大臣騐放官缺一摺於光緒二十六年十二月十四日奉硃筆圈出魁斌崑岡徐郙徐會灃欽此欽遵知照各衙門在案現據咨報步軍統領衙門官缺六員鑾儀衞官缺三十二員武備院官缺八員正藍旗蒙古官缺六員正藍旗漢軍官缺三十二員廂藍旗蒙古官缺七員以上六處共九十一員於四月初五日經魁斌等在伯林寺行宫殿内御庫前公同騐放除騐放官缺摺軍應由該王大臣等叧摺具奏外所有臣衙門辦理騐放各緣由理合恭摺奏聞伏乞皇太后皇上聖鑒謹奏奉硃批知道了欽此 
臣奕劻等跪奏爲章京得力籲懇留差恭摺仰祈聖鑒事竊臣等恭閱邸鈔吏部以内閣侍讀學士一缺開單請簡奉硃筆圈出戶部郎中劉宇泰補授欽此查内閣侍讀學士劉宇泰現充臣衙門章京在行在當差業經升補内閣侍讀學士例應開去章京之差惟該章京在臣衙門行走有年於稅則約章均稱熟悉洵屬得力之員伏查臣衙門章京升任京堂如係當差得力准照軍機處之例奏請仍留臣衙門行走前章京楊宜治葛寶華升補京堂均經奏請留署當差有案擬懇聖恩俯准内閣侍讀學士劉宇泰仍留臣衙門章京上行走以資臂助出自鴻施實於公事有裨所有章京得力籲懇留差緣由謹恭摺具陳伏乞皇太后皇上聖鑒謹奏奉硃批依議欽此吏部尚書臣宗室敬信等謹奏爲奏明請旨簡員補授御史事查定例满洲監察御史令各該堂官秉公保送帶領引見請旨記名遇有缺出論俸升用其後次記名者應俟前次記名人員用完再將後次記名人員升用生缺帶郎中二員員外郎等官一員共足三員之數恭候簡用等語又臣部因京員懸缺過多請將在京例應題補各官一律改題爲奏例應引見各官由臣部開單奏補候旨錄用等因於光緒二十六年十月十八日拜發具奏十一月二十一日接到原摺十一月初七日奉硃批依議欽此欽遵在案今出有江西道監察御史承平轉掌廣東道一缺浙江道監察御史攀桂轉掌湖廣道一缺該二員所遺江南道浙江道御史二缺例應帶領六員引見補授查記名御史郎中無人僅有員外郎五員内刑部員外郎惠銘臣部員外郎富倫二員均有服制例應扣除謹將光緒二十四年二月記名以御史用之刑部員外郎貴秀等三員職名遵照奏定章程敬繕清單進呈奏明請旨簡用二員至何員補授何缺查照歴辦成案應俟簡用後由臣部傳令該二員卽日赴部公同掣簽互相補授合併聲明爲此謹奏奉硃筆圈出刑部員外郎貴秀戶部員外郎瑞璐欽此 
經筵日講起居注官大學士翰林院掌院學士管理理藩院事務都統臣宗室崑岡等謹奏爲援照例章擬請琽祭緣由恭摺仰祈聖鑒事竊查圖什業圖漢那遜綽克圖於光緒二十六年四月十二日病故當經臣院以該漢在御前行查曾將病故日期照例奏聞在案臣等查致祭蒙古漢爵例應派散秩大臣一員乾清門侍衞四五品京堂各一員向由臣院行文侍衞處奏派其理藩院司員照章由該管將軍都統大臣出派祭品應需牛犢一頭羊八隻酒九瓶祭文應由内閣撰擬交致祭人員齎往等語又查奏定暫行變通章程内開各處路途梗阻官差行走匪易凡遇例應致祭所派之大臣司員暫行一律由各該駐紥將軍都統大臣就近派員前往其祭文咨行内閣辦理由臣院送往應需牛羊祭酒均由該處就近採辦由存公項下動用隨時分别咨明立案年終照例咨報戶部核銷各等語今圖什業圖漢那孫綽克圖病故例應致祭應行派往之大臣二員司員一員擬卽照章請旨飭下庫倫大臣於所屬内酌派二員代大臣致祭之差一員代司員之差查照應需祭品數目按照新章辦理祭文咨行内閣撰擬由臣院發交該大臣轉交致祭人員前往致祭所有致祭蒙古漢爵援照例章辦理緣由理合恭摺具陳伏乞皇太后皇上聖鑒訓示謹奏奉硃批依議欽此 
吏部尚書臣宗室敬信等謹奏爲奏明請旨簡員補授内閣學士事内閣學士陳秉和患病所遺員缺應補查品級考内開内閣學士係從二品開列具題兼禮部侍郎由詹事府詹事少詹事翰林院侍讀學士侍講學士國子監祭酒升任以上各衙門無人方以詹事府左右春坊庶子翰林院侍讀侍講升任查定例如遇翰林應升之内閣學士員缺將翰林轉補之太常寺卿以下大四品京堂以上一併開列列名於翰林官之後各等語查臣部奏定章程内開自中外失和以來凡臣部應行題補及帶領引見各員歴時旣多懸缺卽已不少如卿寺翰詹科道等官有總核庶政及巡視地方之責當此時事孔艱尤應蚤夜圖維認眞整理擬請將例應題補各官一律改題爲奏例應引見各官由臣部開單奏補候旨錄用等因由内閣發報於光緒二十六年十月十八日具奏十一月二十一日接到原摺於十一月初七日奉硃批依議欽此欽遵在案今内閣學士陳秉和患病遺缺現查本項應補無人應行開列具題人員内詹事府詹事一缺翰林侍講學士一缺詹事府左春坊左庶子一缺翰林院侍讀一缺均未補放有人順天府府尹陳夔龍光祿寺卿郭曾炘太僕寺卿徐壽朋通政使司副使李蔭鑾均非翰林轉補俱應扣除謹將應升之詹事府少詹事朱祖謀等職名遵照奏定章程改題爲奏敬繕清單進呈請旨簡用一員補授内閣學士缺兼禮部侍郎銜爲此謹奏奉硃筆圈出詹事府少詹事朱祖謀欽此 
奕劻等片再臣衙門章京劉宇泰前由三品銜戶部郎中經臣衙門保以照章京交軍機處記名以海關道員用俟得道員後賞加二品銜查臣衙門前章京葛寳華曾經由戶部郎中保奬俟得道員後賞加二品銜嗣經升補内閣侍讀學士由臣衙門奏請可否賞給二品銜奉旨依議欽此今該章京劉宇泰奉旨補授内閣侍讀學士現經臣等奏請留署當差如蒙允准可否照案酌予加銜之處出自恩施理合附片具陳伏乞聖鑒訓示遵行謹奏奉硃批依議欽此 
奕劻等片再正黄旗漢軍副都統永隆上年隨臣奕劻出京行至宣化府舊日骽疾復發步履維艱暫留宣化赶緊醫治未能卽時遵旨趨赴　　　在現在病痊回京臣奕劻派有經手事件擬請將該副都統留京當差理合附片具陳伏乞聖鑒謹奏奉硃批知道了欽此 
 
