# 1920 - 121 - 4916958

 

Page 1

 
 
   
 
 

Page 2

 
 
   
 
 

Page 3

 
 
時評 
[欺與梗（冷）]  
　　日牒之覆文相傳己有數日然而至今閣議尚無結果者以前所傳不能直接交涉之言其爲故作疑陣以欺國人於一時耶抑誠有是心中有所梗而不能實行耶二者苟有其一足以名爲政府者羞矣 
　　夫國家大事政府不能使人見信而以欺人則日後有言人誰信之國家大事政府不能自主而爲政府以外之人所主則日後有令人誰從之人不見信人不見從則所謂政府者祇能自稱之自名之而已豈復有絲毫實與權耶此事結果如何誠足注意也 
[命令]  
　　五月四日大總統令陸軍總長靳雲鵬呈請任命郭英魁爲陸軍第二十七師步兵第百七團第三營營長應照准此令 
　　又令陸軍總長靳雲鵬呈請任命田九朋爲陸軍第二師步兵第五團第一營營長應照准此令 
　　又令陸軍總長靳雲鵬呈請任命何柯喜爲陸軍第二師副官長應照准此令 
　　又令陸軍總長靳雲鵬呈請將戴震加陸軍三等軍需正銜應照准此令 
　　又令熊炳琦史久光均晋給二等嘉禾章沈鴻烈給予三等嘉禾章盛典型給予四等嘉禾章此令 
　　又令舒厚德給予三等寳光嘉禾章夏維松給予四等寳光嘉禾章此令 
　　又令戴棣齡李斌煜均晋給三等嘉禾章此令 
　　又令劉世熾晋給三等嘉禾章朱肇林晋給四等嘉禾章此令 
　　又令賀理岑給予三等嘉禾章此令 
[專電一]  
　　北京電昨閣議時靳主駁日牒安系閣員主留直接交涉餘地 
（七日下午六鐘） 
　　北京電昨閣議時以魯案回文須商段决定靳今日携稿赴團河又因日使曾提將撤膠濟線駐兵昨亦研究派軍警接收辦法 
（七日下午三鐘） 
　　北京電閣議魯案回文無結果 
（六日下午六鐘） 
　　北京電陳籙請假昨閣議臨時缺席派劉崇傑代表說明覆日牒文暫擱公議明日請陳出席面商再定聞内部又有暗潮靳憤再露辭意（七日下午三鐘） 
　　北京電昨晚靳召郭則澐擬辭呈今日徐聞信囑郭勿辦（七日下午六鐘） 
　　北京電靳决請假（七日下午十鐘） 
　　北京電歌日外部邊防處議向使團宣言前以扶助捷克與列國共同出兵今捷克宣告任務終了我宋隊亦撤回凡因出兵關連與各國之約束同日解除嗣經段閱將解除約束語删去（七日下午三鐘） 
　　北京電安系黨議魯案俟時機到再直接交涉和議延宕先推翻軍府再兩國會聯絡共禦督團 
（七日下午三鐘） 
　　北京電靳迭向段談和局段　不屬（七日下午六鐘） 
　　北京電昨通電謂閩案正抗議魯案並無直接交涉政府不久必將外交情形明白宣布以釋羣疑 
　　北京電外部電莊代辦向日說明國人反對直接交涉情形 
　　北京電今日各校在校内開紀念會（七日下午三鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電南京學生會電請駁回日本通牒（七日下午三鐘） 
　　北京電王揖唐有兩月内返京說（七日下午三鐘） 
　　北京電東海昨面催徐樹錚赴庫（七日下午三鐘） 
　　北京電美議員團八月望後可抵京（七日下午三鐘） 
　　北京電意飛機預定今午初到京航空處派飛機巳正赴津在空中歡迎並第一次試行空中郵遞但意機未到（七日下午三鐘） 
　　北京電今日京津間舉行第一次郵政飛行試騐上午十時起約五十分抵津（七日下午五鐘） 
　　北京電覆岑電外團意見四月後關餘因南方涉訟暫停付 
（七日下午三鐘） 
　　北京電中東路實行檢查旅客防私運軍械（七日下午三鐘） 
　　北京電八年公債併歸公債局經辦（六日下午十鐘） 
　　北京電陳樹藩派鄭坦赴奉面商張作霖勿令許軍駐華隂朝邑 
（六日下午十鐘） 
　　北京電參陸處電陜甘綏對盧葉會商三省合剿辦法（六日下午十鐘） 
　　北京電沈爾昌任浙財廳長卽下令（六日下午六鐘） 
　　北京電本日令齊燮元帮辦江蘇軍務（七日下午三鐘） 
　　北京電電陳遐齡勿進攻藏番 
（六日下午六鐘） 
　　北京電雷施肇基告英政府我未進兵攻藏（七日下午三鐘） 
　　北京電哈埠俄工因反對行用破羗帖又將罷工（六日下午十鐘） 
　　北京電張斯麐電告勞農政府不承認威政府及與日所訂條件 
（七日下午三鐘） 
　　北京電稽鏡報告俄船四艘昨由伯利逃來據稱上月事變全屬日軍隂謀華俄人民死傷甚多 
（七日下午三鐘） 
　　北京電哈電二日有俄匪在道裏街搶刦經巡警追擊逃入店舖復經張局長率龐隊長宋巡官周巡官等進店拘捕該匪卽擲炸彈又放二十餘槍龐隊長殞命張局長等受重傷成殘廢經衆警擊斃匪一名獲日記薄等三匪尚有餘匪正在探捕並商俄領嚴重取締兼籌保護辦法（六日下午一鐘） 
　　北京電顔惠慶電丹京各國代表與俄議約改在英開會仍派曹雲祥往（七日下午六鐘） 
　　北京電哈電俄黨密謀暗殺俄軍官運動俄工乘勞動紀念開會罷工經派隊監視各工廠俄工要求開會經軍警阻止始散（六日下午一鐘） 
　　天津電政府七日接駐滇探報謂唐氏急於脱離桂系範圍一面召集舊會一面在滇組織軍府 
　　天津電曹錕近患感冒東海派指揮使徐邦傑赴保慰問（七日下午十一鐘） 
　　天津電梁啓超王寵惠蔣方震組織航空協會定嘯日舉行第一次成立大會（七日下午十一鐘） 
　　天津電李士偉七日上午八鐘半車來津進行五百萬之小借欵俟到手後預備支還財部經手之各項墊欵（七日下午十一鐘） 
　　天津電靳七日赴團河答謝合肥祝其母壽（七日下午十一鐘） 
　　香港電歌日軍政府開軍事會議桂軍將領各鎭使司令皆到惟李福林未到内容甚秘（七日下午六鐘） 
　　香港電温宗堯允就總裁職劉顯世熊克武就否未悉軍府派員分途往勸（七日下午六鐘） 
　　香港電楊永泰將長粤說又盛 
（七日下午六鐘） 
世界路透電 
[俄波戰事記]  
　　五日倫敦電波蘭軍之攻入俄境志在建設烏克蘭自由國截斷過激軍與黑海交通之路進行雖頗勝利但倫敦各報皆以波蘭軍一舉即獲勝利將忘近患爲慮據路透電社華沙訪員來電謂波蘭國民外交股員會開會時會長格魯心斯基氏抨擊波蘭政府對付烏克蘭之政策股員會雖卒以十九票對六票通過信任政府案而格氏以意見不洽宣布辭職此可證波蘭政府之行動未得全體贊助也 
　　五日華沙電聞過激軍現正刦掠基夫城中大亂 
　　四日華沙電過激軍背基夫設半圓陣式沿河陣線目下正在激戰 
　　五日丹京電俄國商務代表團領袖克拉新氏語客謂各勞農民國均起應付波蘭軍之攻擊彼信其結果必能使勞農政府復得油煤之供給據柯夫諾電稱聞波蘭已與芬蘭訂定密約立陶宛里特倫愛沙尼亞聞之大起恐慌三國或將互助以拒波蘭芬蘭烏克蘭之聯盟據柏林電稱波蘭人在德國割讓之境内與德人互起衝突 
　　六日倫敦電今日下午波拉勞氏在下院答覆某議員之質問謂波蘭軍今所佔之土地確已出高等議會畫給波蘭之界線工黨議員威巨胡特氏提議應通告波蘭政府戰爭之勝利不能更改巳定之界線波拉勞氏答稱波蘭政府巳知此節又稱政府今未予波蘭軍以精神上或物質上之助力又答自由黨議員末萊氏之質問謂政府之意日人今在西比利亞之行動尚不必得協約國之許可 
　　五日君士坦丁電聞過激軍巳在達加爾斯克山隘西面及維拉狄加夫加士南面入喬其亞 
[和會近事記]  
　　六日巴黎電土耳其媾和代表團昨晚已抵凡爾塞 
　　六日巴黎電大使大會昨晨開會議决答覆匈牙利代表之最近牒文覆文巳由亨利陸軍大佐送交凡爾塞匈牙利代表團限匈政府於十日内通告協約國願否接受媾和條件協約國與同志國視匈國之各種抗議均難承認又自休戰後匈國人民出於自動依附同種之鄰國此無開公民大會解决之必要 
　　五日華盛頓電政界之意諾克斯氏與德媾和之建議今日曾由參院討論之必爲威爾遜總統所否决參院巳贊成洛志氏之决議案即主張以北愛比魯斯與小亞細亞海濱外愛琴海中之十二島割予希臘者 
　　四日倫敦電財政大臣宣稱彼今正在編訂英國賠欵要求其總數須於五月一日以前通告德國分三十年繳清 
[墨國革命記]  
　　五日華盛頓電官中消息貢柴爾斯將軍向爲熱心贊助加蘭柴將軍者今巳加入墨西哥革命軍五月二日貢柴爾斯將軍率兵兩聯隊距京城東數哩截斷通維拉克魯士之鐵路據索諾拉電稱革命軍巳任烏爾泰氏爲臨時總統 
　　五日愛爾巴索電加蘭柴總統顯不　調軍抵禦革命軍現乃用飛機作戰據革命軍方面消息革命軍已佔據墨京附近之伐拉斯鎭 
　　五日華盛頓電海軍總長台尼爾氏已命驅逐艦一隊立卽開往基威斯特以便於墨國海面盡責 
[各國近事記]  
　　六日巴黎電昨日罷工狀况未有變動北州與加萊州之鑛工現均工作罷工之有一部分實效者僅水夫與船港工人而已鐵路開車漸多急進黨後有數人被拘 
　　五日倫敦電據紐約電稱美國將遭經濟與實業之困難工事因工人要求增加工資不巳漸見減少紐約領袖銀行家某氏預料美國苟不將不急要之貸欵大加減少則恐起金融恐慌 
　　五日華盛頓電勞工部發表統計本年二月份之物價平均倍於一九一三年二月糖價貴百分之七十五蛋價貴百分之二百七十五 
　　四日華盛頓電共和黨領袖宣布洛志氏將爲共和黨大會臨時主席國會諸領袖均加贊助 
[太平洋路透電]  
　　七日北京電今日國恥節無游行無示威行動但學生在大學開會演說並通過議案又大學附設之免費學校有二千學童開會唱國恥歌免費學校係學生自辦擔任夜課並捐經費購置圖書計北京幼童因此而得受免費教育者已達五萬人 
　　七日北京電教士史密思氏在英美中餐會演說主張英美對於在華之利益應有負密切之提携 
　　七日天津電裴巨式飛機一架今晨由北京飛來在天津跑馬場降落機中載客十四人如英使艾思敦英商務委員羅斯及京津時報主筆等又華工三人 
　　六日海參崴電日俄休戰委員巳由海參崴出發擬使戰事停止中東鐵路人員不允開駛裝運日軍戰品前往貝加爾方面之火車 
　　六日大阪電今日各市場忽然復開現貨與遠期棉紗及遠期食米皆有市面然經濟全局未必能即日恢復但衆料最劣時代業巳過去日本銀行某督辦在大阪經濟協會開會時演說謂目前金融現狀不過係醉酒狀態而非痼疾長期興盛之後潮流忽轉乃事之不可免者商人宜自恃其力勿仰賴政府之扶助尤當準備喪失其戰時所得之一部分利益商人最好宜向其銀行家謀取金融助力而日本銀行現願襄助各銀行以供給必要之債欵經濟協會會員應集合其財力預料目前經濟風潮不久即可消滅蓋其地位在本質上仍甚穩固云云 
　　七日大阪電大阪知事稱四月份大阪一處工人賦閒者逾五千人工廠停閉者一百四十一家 
　　七日西京電今日午後此間公園開會招待樊德里勃等美資本家晚間樊等赴櫻花跳舞會 
國内要聞 
[霍佛氏致威爾遜書]  
　　主張美國勿與歐洲政局接近 
　　中美新聞社紐約通信云去年歐洲和會開後前美國散放歐洲糧食專員赫勃脱霍佛氏曾上書威爾遜統對於國際間之糾葛發表其個人之意見此書曾於其知友處留存若干時後始宣布一般人見之遂起議論謂霍佛如自願則此書出後大有作總統候選人之機會雖霍佛氏並無願爲候選人之明確表示而各方面之議論曾未少減其書中主張即在反對美國時時參與凡爾塞和約後所發生之種種委員會亦即在反對美國接近歐洲之政局紐約世界報謂霍佛氏應爲下屆之總統因其强項不屈之大美國主義可於此書中見之云其書原文如下大總統鈞鑒溯自歐洲和約締結以後各種委員會緣之而生美國應否繼續參與巳成一種問題而經多人之討論至鄙見所得敢以呈達左右幸埀察焉愚於吾美之歷久與歐洲相關合事事切近實覺前途有莫大危險而將有礙國際聯盟之功能請舉其理由如下（一）此等委員會率在催索中歐德奥等賠償及促其實行他項條件美國似無繼續催索之必要其參與委員會也彷彿有以下之兩種原由卽無兩種而二者必居其一焉（甲）美國似專爲協約國政府之利益予以政治上及經濟上之贊助今敵國方面旣困窘欲死協約之所要求者在勢自不能實踐於是協約方面亦不得不多所借助於美國當此承平之世而專爲他國作牛馬似非國家之福（乙）美國如仍留於此等委員會中謂將使協約國所要求於中歐諸國者出之以公道與温和然在敵國心目中將謂美國中餒而處於自衛者之地位昔之爲公道戰徒爲自衛而已（二）前二月中吾美於各種問題似頗爲協約國政府所攻擊所抱怨故長此接近不與各委員會相脱離則他日國際間之軋轢勢將綿接而無巳往往有數種問題致與協約國政府相參商有時爲委曲求全計則吾雖有極佳之意見亦不得不自行取消以曲從衆意故吾國如長此爲此等委員會所束縛則以後年年月月將永永以退讓與姑息了事此實與吾國民之信心相背馳者也愚於協約國所有建議並不有所反對第謂歐美之見解各不相同而已（三）吾美如長此參與此等委員會則以後歐洲之種種問題勢將一一參與且拘於一方面不能自由苟有異議則人且以通敵之間諜目我矣（四）此事與國際聯盟亦有極大關係吾國如能早日了此葛藤與歐洲政治上之結合相隔絕則可以全力從事於國際聯盟而思所以補救之道今者俄國與中歐諸國皆不許其立時加入聯盟吾國仍列席於協約國諸委員會中則亦不能有所主張於是此國際聯盟者僅有協約國而以一般中立國環拱之推其極將迫令中歐諸國及俄羅斯别組一種聯盟而與國際聯盟相對峙美國如能脱去束縛卽可從中設法且能使聯盟成爲一種强固有力之機關而有接收各國陳訴之能力（五）愚聞之自停戰約簽定後即新發生一種政策凡歐洲之政治問題及經濟問題中往往故意將美國牽入其間以吾爲表彼則爲裏吾以爲有關公共利益予以扶助不知徒爲一二國政府之利此實吾人所難堪者也（六）愚又覺歐洲之革命尚未已也諸國社會中錯亂情形去解决之時期尚遠而羣情鬰積終有爆發之一日美國之兵力如仍留於歐洲爲協約國方面所拘束恐將迫不得已而作平亂之用至是吾國如欲自由行動更不可得矣（七）今日美國之於世界似爲一種道義上之後備軍如吾國頻年爲歐洲之糾紛所牽率而失其自由行動之能力則亦不能更以道義補益他國以愚意度之倘協約國能依據十四條主義以措置和議則吾國即可退出歐洲而以經濟與道義爲全世界之助脱不如是則世界將長淪苦海中矣如協約國而不能奉行此十四條主義則在美國亦爲失郤體面應卽單獨謀和知難而退愚於大總統之政見及他政府國際間之關係皆不甚明瞭第默察大總統對於國際聯盟之主旨在使含一種極有權威之法庭性質即藉重之以解决一切國際間之困難然使吾國而亦處於原告地位則此法庭中尚安有法官耶故吾國無論如何應即與歐洲之政局相隔離而保其自由獨立之精神也赫勃脱霍佛敬上 
國外要聞 
[北京通信（靜觀）]  
　　記北大五四週年紀念會 
　　今日爲五月四日北京各校學生特開大會於北京大學第三院大禮堂名曰『五四週年紀念會』蓋用以紀念去年今日京學界之空前羣衆大運動一以溯旣往一以勵將來也開會時間爲下午一時至四時到者約四五千人雖羣集於一堂之中而其精神似已普徧於社會愚以今日之會與從前北京各種紀念會特異也因分端詳紀其情狀如次 
　　（一）事前之籌備北京學界自罷課以來雖代表屢有會議但關於羣衆集合爲一種特異之表示則十二日以還未有一次也至於對「五四紀念會」則衆口同聲無論如何志在必辦初以地點問題屢議不决故籌備員雖經舉定未能著手磋商復磋商乃議定在校内不在校外並自由集合不排隊不持旗以期避去無代價之衝突北大第三院爲開會地點之議旣定遂由籌備員佈置會場添製紙旗三日上午即已貼出通告略稱本月四日在北大第三院大禮堂開「五四週年紀念大會」各校同學皆預會云云今日上午復發出會場設備略圖分貼北大各寄宿舍同時各校亦有通告及略圖分别張貼蓋今日之會地點雖在北大職員雖北大學生居多而名義與實質則仍屬全京各校所組織也 
　　（二）會場之設備是日設置兩種會場一在大禮堂内一在大禮堂外之大操場所以設置大操場露天會場者蓋恐到會人數過多禮堂不能容納不能不改在露天也露天會場亦略有所佈置中樹高竿懸起五四紀念會旗幟並置演說壇一座其禮堂内之設備座後懸大國旗一面演說壇之左置風琴壇前正面置記事席左爲來賓席右爲平民夜校學生席迤南則皆爲到會各校同學席演說臺上掛黄綾竪幅一方上書「五四紀念」四大字下書「鐵路管理學校學生製贈」小字兩行四壁懸掛照相片多種是日並有女子職業學校製贈紀念徽章一小盒會中所製紙小旗爲黄白藍三色白色紙上書紅色「五四紀念」四字第三院大門僅高懸國旗一面又交懸國旗兩面此外並無何種點綴校門且未貼有五四紀念會字樣之紙條意蓋恐惹起官廳之注意也嗚呼其用心亦良苦矣 
　　（三）開會時情形下午一時會員來賓紛紛入場以大禮堂尚能容納遂將露天會場廢而不用鈴聲甫畢即有一人高誦次序單主席隨之登壇主席爲魯士毅北大學生也依次序單所列應奏樂行禮並由主席報告開會原列有平民學校學生唱歌一項臨時删去當奏樂時全體起立狀至嚴蕭向國旗行三鞠躬禮時亦異常莊重若含多量熱情所湧現於會場空氣之内魯君報告語簡而意深略謂今日大家聚於一堂回想去年今日何等景象一年以來吾們成功之點何在吾們失敗之點又何在一一回想應發生何等感念可以得多少教訓本來此種大會純係公開性質理應開在天安門以與各界相見無如勢有所不能不得不縮小範圍於此一室之中但所說之話無一不可告人雖在通衢開會可也在大總統面前關會亦可也（其時有警察廳中一區署長到會）又謂今日之會實可悲觀因一年以來種種運動曾爲偌大犧牲而今日之國事仍復如此撫今思昔感想何如惟大家一點團聚精神能百折不磨則殊有可樂觀者在語將畢復舉起小紙旗略加解釋謂今日會場所製之紙旗來會諸君可以各持一柄旗分黄白藍三色所以表示「自由」「平等」「博愛」三主義白色一條上書以紅色五四紀念四字即用以表吾們學生文化運動之精神諸君揭起此旗横覽此四字庶可以無忘昔日並可以策勵將來至於報告一年來經過歷史則另有專員云云語畢有瞿君繼之登壇報告詳情（聞係燕京大學學生現北京學生聯合會評議部長）其報告分六層（一）爲五四運動之原因内復分遠因近因二種遠因則爲感政治之不良社會之腐敗因接觸西洋近代思潮心理上愈呈不安不滿之狀近因則爲山東問題學生忍無可忍東交民巷且不得通行是誰之過使國家至如此地步乃一憤而至趙家樓致演出五四之情事（二）爲京内運動自「五四」「六三」以後如福建事件發生檢查日貨山東事件緊急今年有「二四」運動直至此次總會議决大罷課皆首尾貫串叙述詳明（三）爲京外運動歷數某處響應某處罷市（四）爲運動之成效略謂一年以來文化運動風起雲湧各界能略表同情政府亦不無忌憚且如平民教育·社會講演·各處均已實行此則確有成效可說（五）爲運動所犧牲略謂一年以來犧牲之數量實在不小有因之殞其生命者有因之殘其肢體者有因之困於囹圄者今日到會之人去年在此大講堂中當有困臥三日夜者卽現因「二四」之役尚有四十同學在監獄内受罪至於損失可寳之光隂犧牲可貴之課業更不待言（六）爲運動之意義略謂此層大家無不明白本可無庸再說惟吾可簡約之爲兩句話即『爲國家爭主權爲平民爭人格』報告畢照次序單應有來賓及同學演說於是來賓中有段錫朋登場（段氏爲去年「五四運動」時重要人物在北京曾執一時學界之牛耳去秋畢業後仍留校内任某項職務現雖脱離學籍而關於羣衆運動仍復出力帮助人極誠樸而堅忍）略述所以有文化運動之故語極沉痛全場掌聲如雷末復提出四條希望大家注意（一）作事須有目的（二）文化運動須到底不懈（三）宜有組織（四）宜研究學問以發展運動之能力繼段氏演說者有來賓吳茂堂吳係福建人演說時情激而聲宏自謂有三種意見望大家注意（一）要有犧 
 
 

Page 7

 
 
牲心（二）要不變性（三）要有改革心並謂前日曹章陸何嘗不是學生乃一入仕途心腸驟變故希望大衆畢業以後先將做官心犧牲去學農者務農學工者務工庶幾國家與社會有改革之一日此外陸續演說者尚有數人演　從略 
[北京通訊（平心）]  
　　皖省易督問題 
　　安徽省居長江要隘據有津浦鐵路之中樞其形勢之重在昔即爲地理家所艷稱今日尤爲軍事家所注目自倪嗣冲病重安徽易督問題隨之以起最近自馬聯甲帮辦軍務之命令發表而張勳起用之說又盛傳都下因之該問題乃更加上一層複雜倪氏之病從前皆延德醫診治當德人未出青島時卽有二德醫時赴蚌埠蓋斯時巳有梅毒發現由一部分傳入腦部矣所幸倪氏體質尚健惡毒雖猛尚能抵抗以故病而未憊至近年來精神漸有不能搘拄之勢言動旣不類常人而劇時發狂且不可止現在早已不能治事不能見客易督之令政府所以不即發表者實以繼任問題一時未能解决耳綜各方面消息政府所擬議之人約有四說（一）姜桂題說姜爲淮軍老將其所部毅軍皆爲皖人且半爲其同縣此次督皖之說原係東海提出其理由（一）以姜係皖人且爲老輩皖系軍閥當無反對者（二）姜氏人頗和平各方面尚無惡感（三）姜氏所部毅軍如率一部分赴皖則新安武軍亦可受其鎭服相安無事此三種理由皆能言之成理故當時皖系首領段芝泉頗有贊成之意不意後來忽生枝節謂姜氏督皖之議不僅出於東海一人實有張作霖爲之推轂張亦非有愛於姜蓋欲推薦其心腹某中將繼姜之熱河都統以貫澈其大東北統一主義段派與張近來已成水火自此說傳播遂一變贊成爲反對於是姜之督軍老運將行而又止近已無形打消矣（二）張文生說張氏爲徐州鎭守使其轄地與倪所駐之蚌埠衡字相望且倪氏新編之安武軍悉係張勳舊部與張文生曾有一種關係以此之故張文生對於皖督一席不能無動前聞某督曾一度推薦因此都下亦認張爲倪氏後繼之一實則徐靳與段亦未必能提議及此也（三張勳說張勳起用之說盛傳於都門者不止一次最近皖省易督之議起斯說乃彌盛並且隨起用兩字之後發出張勳作安徽督軍之呼聲其中如萬繩栻之來往牽合某某要人之暗中疏通與夫張之官興勃發皆足以證明此事之醖釀巳非一日但張爲復辟罪魁東海旣不敢冒天下之不韙而段氏尤復以嚴詞峻拒是則起用之說目前斷難實現而安徽督軍夢更無從做起矣（四）馬聯甲說馬氏原爲倪嗣冲心腹其有今日皆倪一手所提挈目前地位在皖省除督軍一把椅子下已無别人可數因此與馬氏有關係之人以依草附木之心理莫不希望馬氏再升一級即可遂其水漲船頭高之大願馬氏日受其左右所從恿亦隱然以未來皖督自任惟在北京方面則尚未有何種積極活動之形跡然日前段氏對幕客閒談中曾有贊成馬氏督皖之表示謂我與馬氏素不相識但爲地方計一動不如一靜當然仍以馬氏繼任督軍爲好觀此則皖系心理固欲以馬代倪而段氏夾袋中亦巳將馬氏之名深深裝入矣以目前形勢言之馬之會辦安徽軍務巳爲代倪之先聲皖督一席殆無第二人能與競爭惟聞倪氏部下對於馬氏似不甚熱心擁戴據最近所傳且有開會密謀反對之消息果爾則段氏所謂一動不如一靜者恐結果亦未必眞能靜而不動也現在徐氏主姜段氏主馬雙方主張似巳確定究竟鹿死誰手則又視徐段勢力之消長何如矣 
[山東問題之内外形勢]  
　　政府討論答覆日牒 
　　專使活動修改德約 
　　山東問題日本二次照會及小幡公使訪問外部均表示希望速即答覆而各處輿論及疆吏省會各團體通電亦均敦促政府明白速復聞當局連日會商之結果巳决定對於日牒詳切答覆惟因關係異常重大措詞極爲注意已經數次易稿現由外部易定一稿俟本日（六日）閣議時提出討論以爲最後决定惟據政界觀察謂魯案通牒回文雖巳擬就而當局對於送交日使一節尚甚躊躇將來善後辦法更無把握本日閣議閣員能否全體出席尚屬疑問縱使開議亦未必卽有結果也至此問題在國外之形勢自修正德約問題發生以後巳得一有利之機會聞駐英施公使與駐美顧公使巳向英法二國各方面力說前訂對德和約中關於山東問題規定之不平及中國人民對於此事之憤慨故山東條項亦有改訂之必要最近顧公使致電政府謂修正對德講和條約之事前途頗有希望我國此際當與英美法三國提携以求達修正山東問題條項之目的美國對於我國之要請固自始卽表示贊同法國之輿論近亦有趨向於與中國表同情之意而英國則以英日同盟關係其發言權稍爲牽掣然苟英日同盟而竟爾中止則亦樂爲中國助也云云 
[軍事協定之撤廢問題]  
　　日本方面竟堅持不允 
　　廢止中日軍事協定一事近日各方面均促政府實行且此事爲南北妥協條件之一故政府亦主張實行廢止聞此項問題外交部巳於日前向日使小幡爲非正式之提議略以此項協定原爲對敵而設今任務已了殊無存在之必要且日軍於中東路行動往往與中國權限有關若不及時廢止殊難免外間之疑慮致妨中日之邦交聞當時日使答覆謂今日中東路得以維持秩序者實賴日軍之賜設使日軍盡行退出該沿線地帶時則俄黨兵禍之所及誠足破壞中東路之秩序非止中國之不利且恐波及日本接壤地之危險故日本仍當利用中日軍事協定之繼續常任該地治安之維持設於此時廢止該項協定强令日軍撤退該處駐兵則不特日本之不利中國亦必蒙重大之損失故自日本方面觀之非俟中國有充足力量維持該處之聲明則軍事協定自不能廢止於今日更不得令日軍退出該地帶云云現聞當局提議以吾國撤退西比利亞駐兵對外尚無何種聲明查捷克及美國當初均有撤兵宣言吾國似亦宜發布一種宣言表明態度且可於撤銷軍事協定一節爲附帶之聲明日内正在切商有關係方面俟得其同意即可發表 
[法報論日本在西比利之行動]  
　　近來日本在西伯利亞之行動頗引起世界之反感英法各報對於此事時有評論昨北京法文報載日本之外交手段一篇對日人之行動頗多微詞兹遥譯如次讀近代外交史鄙汚之事滿紙連篇不勝枚舉然而欲求其與近十年來日本所用之外交手段足相比倫者實不可多得謂予不信請回憶一九一零年日本之併吞朝鮮及一九一五年日本致中國之二十一條要求與夫目下日本在海參崴與俄人之會商即可洞燭原一千八百九十四年日本藉口奠定朝鮮之獨立與該國訂同盟條約四年後日本復與俄國訂一協約承認朝鮮完全獨立並誓言對於朝鮮内政不施干涉一千九百零二年及一千九百零四年日本又申言尊重朝鮮之獨立及領土完全日本之與俄國宣戰也曰保護韓國之自立然迨至一九一零年日本不憚正式宣言兼併朝鮮自是之後凶横蠻暴荼毒韓人無所不至此蓋就朝鮮而言也至於中國日本乘同盟各國戰事傍午之秋食言背約於一九一五年呈遞其二十一條要求假令中國完全承認實不啻成爲日本保護之國家此事爲舉世所共知無待贅論雖然日本對於中國之舉動固屬可恥然今者該國在西伯利亞之行爲實爲常人意想之所不能及者也兹姑不論柯爾却克將軍執政時日本暴殘之舉動迨後柯氏旣敗西伯利亞東部人民不分黨派羣起而附和賽姆斯脱政府協力同心從事於建設秩序之事業方是時也外間僉以爲俄人庶能不復受外邦干涉之痛苦日本雖懷抱野心恐亦不能不恪守其以前正式之誓言追隨同盟國之後撤退軍隊乃不料事竟有大謬不然者當此西伯利亞殫竭精力圖謀恢復曩日舊狀之時日本對於該處竟下一致命之打擊其當日之舉動足以令人憤恨甚至東京諸外交家對於該國西伯利亞諸軍統之行爲歷三星期之久不敢負厥責任日外務省宣言毫無所知彼未接到來自海參崴之報告而松田君方事變發生之際亦不幸適在東京於是自由派各報紙大聲疾呼攻擊軍人之外交方是時得勝之日軍仍繼續其横暴之舉動殺無辜燬城市同盟國諸政府未聞有一起而反對者於是松田君始宣言謂不但東京政府實係知情且「日本在西伯利亞之行爲實得同盟國之承認」是同盟國政府沉默不言之態度日本諸外交家竟指爲默認及同謀矣日本胡肯不用此種之手段觀以前諸先例非實足使日本諸政客生出斯種之希望者乎昔當日本破壞國際公法併吞朝鮮視條約如廢紙之時試問亦有一政府起而反對者耶日本對於中國雖經提出二十一條要求然而此事不能阻日本之仍得出席於和平議會中之五强國會議彼和平會議固以保護公理爲目的也夫以强凌弱之政策旣克施用於朝鮮中國並未聞有他國之反對日本何肯不將其再試用於西伯利亞之東部今者日本已試用之於西伯利亞東部矣而至今西方各政界中亦未有起而仗義執言者日軍人及諸外交家遂以爲西方各國將任彼自由行動而不知其實乃有大謬不然者同盟各國執政諸人對於日本此次之舉動雖尚未表示確定之態度然而同盟各國之人民其不贊成日本摧殘俄國民治之制度此則吾所敢斷言者蓋目下公正諸人均漸知殘害俄國之民治制度其影響將及於全球各民族自由之運動也 
[京華短簡]  
　　五四紀念巳過學界開會雖未生出枝節但五七之紀念繼續而來五四不過是一種普通的周年紀念日五七則有國恥紀念當此外交情勢急迫之際人心均甚憤激故政府對於五七之注意較之五四爲力昨昨上午東海特傳見步軍統領王懷慶警察總監吳炳湘一面詢問近日學生情形一面交諭五七日地面安寗須加意嚴加防備勿任學生有軌外行動至學生方面早已决定於五七特開紀念大會值此魯案問題吃緊頗擬有所表示故昨日在北京大學開學生聯合會籌備進行並商辦法聞有人主張向政府提出要求乘協約修改德約之際將山東案迅行提出修改德約會議要求同時修改一面迅將日牒駁回云 
　　收回京奉鐵路一事日來聲浪頗高聞此事確由梁士詒氏發起上星期梁氏曾以中華銀公司名義召集各銀行提議以京奉鐵路原由中英銀公司借欵建築除遞年還本外刻下僅欠百餘萬鎊以本公司内各銀行之力量定可集資償還此路收回果能實行則每年可得純利一千五百餘萬不僅路權恢復即本公司一切大計畫亦可藉此活動云云各行代表僉以兹事體大當時頗有討論而某前交長因外人常譏我國只知坐享其成絕少創業能力意擬妥愼籌畫免遭外界批評且對於年限未滿一層亦頗有研究嗣由某某等力請梁氏向政府接洽梁遂慨然擔任現正與當軸討論積極進行方法鮑督軍請辭中東路督辦兼職政府以鮑氏辭意懇切實出至誠擬即准其辭職外傳以宋小濂繼任之說並未確定尚須徵求張作霖之意見至鮑氏之所以辭職者實緣日本軍隊佔駐中東路各站交涉頗爲困難一方面謝米諾夫則又宣言組織新府政以中東路權讓與日本鮑氏曾迭次與日本爲强項之爭執卒未見效故勢難繼任因堅决辭職云 
　　國民公報編輯孫幾伊自去年十月被捕拘押地方廳看守所業巳半載日前高等審判廳判决無罪後曾有多人向檢察廳保釋該廳以業巳上訴未予批准昨聞孫君忽染重病日呻吟於看守所中其友人巳極力向法庭保釋出外醫治未審能邀允准否 
 
 

Page 8

 
 
   
 
 

Page 9

 
 
   
 
 

Page 10

 
 
國内要聞二 
[曹雲祥報告各國對俄態度]  
　　協約國對俄問題曾派代表在丹麥與勞農政府代表接洽結果業經决定對俄態度聞政府昨接駐丹代辦曹雲祥來電報告各國對俄訂約後情形大致如下（一）法俄代表所訂條約（甲）互换戰俘（乙）法國允不干涉俄國内政（二）丹俄代表所訂條約係暫時通商契約並經議定以俄現金購丹麥農業需用品爲限刻丹國巳運農種六十萬磅至俄（三）意大利巳决定與俄通商後現有俄國商船二隻已開始載貨到意國海口（四）英國工黨要求政府允許俄代表赴英後現聞俄國巳有非正式代表赴英國聖禮摩大會該會巳准英工黨派員赴俄考查情形（五）瑞典巳向俄國聲明所有該國駐俄之使館領館及人民所受之損失如不照數賠償則不允與俄通商此外所未了之案聞五月底各協約國將派遣代表來丹與俄會議云 
[北京財政之窘况]  
　　北京政府之財政至近日已至山窮水盡之境國庫中除剪角之中交票及八年公債外現欵僅剩十五萬元當靳氏未赴天津之前估計本月至要用欵除收入外尚不敷六百零十萬之譜財長李思浩在京津方面竭奔走之力始由國内銀行籌到百五十萬而公積庫欵在京津市場價格極低亦無從交换現欵李思浩函告靳氏謂本人能力止此而巳不敷之欵願與總理共籌辦法云云又聞李思浩近擬將印好之印花税票辦小借欵一宗其辦法以税票爲擔保品按照票額抵借現金半數期限爲半年九八扣一分五釐利息然資本家尚嫌條件太苛故迄未成議至外傳當局有向日本借欵三千元之說但有人詢之正金銀行武内氏武内謂當此中日交涉懸案未决之際加之日本銀根奇緊必無貸資之事此語可信與否固不敢知然觀於政府之窘狀似對日借欵未必確實也 
　　此外又據某外國財政家言謂中國今日財政之現象巳漸趨於破産之地位且因此將肇革命之危機按中央每月所應發之軍政費須達千三百萬元有餘而收入僅有四百萬元左右故每月不足之數約在八九百萬元卽使政府極力撙節每月減少費用三百餘萬元而不敷亦在六七百萬元之數長此以往至本年六月預算年度屆滿之時不敷之欵必達二千四百餘萬元至三千萬元左右試問中國今日又有若何能力以彌補此數是不特瀕於破産且有革命之危蓋目下中央所負欠之軍費政費就民國七年年終計算巳達三千萬元自七年五月至八年年終特别軍費又增至三千萬元行政經費項下積欠共千三百萬元經常軍費項下積欠共千七百萬元中交二銀行墊欵至五千萬元内債外債之應償還者爲一萬三千萬元故積欠之總額約達二萬七千萬元以上是惟有設法暫行借欵五千萬元以圖先行清理最急之債務或可稍紓目前之急財部次長潘復氏雖稱長於理財然以環境之困難及關係之複雜亦不易措理故欲解此難關恐亦不能不出於借欵之一途然如此鉅欵又非新銀團莫辦但觀近來中國財政之狀况及以前各國投資目的之失敗則新銀團之責任亦甚困難云以上北京政府財政極臻困難之消息也但昨日外間傳有兩事則差足爲當局慰者惟確否尚不敢必耳其一爲中英大借欵據聞前鹽務署會辦丁恩返英時當局曾囑其向英政府運動一宗借欵數在四五千萬元左右以供善後之用最近丁氏自倫敦來電謂前途極有希望但須指定擔保宣佈用途一面先將擔保目的物實力整理藉以取信於人則磋商較易等語當局接電之後已覆允照辦仍囑積極進行務底於成其二爲銀團餘欵交付消息據某西報載我國前向銀行團借欵額數爲四百萬元該項借欵早巳成立惟尚未運到現欵兹由紐約來電『四月三十到』美國大資本家巳將該項借欵備齊將取道太平洋轉運中國不日卽可到京此兩說如果可靠固足爲北京財政之救命湯但未必不成爲畫餅耳 
[紀山東學界之五四紀念會]  
　　學生會全體大游行 
　　昨日係五四紀念山東學生會根據全國學生會之函請·及本省各界聯合會之議决舉行游行大會是日上午十鐘省垣十八學校羣赴省議會齊集該會内外旗幟林立隊伍整肅由各校代表在議場舉行開會式計到會者爲第一中學·第一師範·齊魯大學·工業學校·商業學校·正誼中學·法政學校·及育英礦業農林等各學校十二鐘振鈴開會奏樂旣畢羣起向國旗行三鞠躬禮旣由主席報告開會宗旨·及一年來學界進行經過情形旋由到會各生繼續演說語頗沉痛某校學生力陳中日軍事協定之害大謂日本立約之用意表面上爲共同防德其實欲借此條約在滿蒙地面得自由爲軍事行動奪中東鐵路管理權以擴張其勢力北睨俄疆西窺蒙域中國東三省皆歸其勢力範圍以内末又詳述此約應廢之理由各生演說畢遂振鈴閉會代表各領本校學隊魚貫出發游行實計人數在八千以上國旗前導隨以軍樂隊及各校旗幟上書駁回通牒·批准奥約·取消軍事協定·釋放各地代表·驅逐陳籙·爭回青島等旗幟乘風映日五色十光軍樂間作步伍整齊自省議會繞貢院牆根芙蓉街西門大街筐市街剪子巷趵突泉前街正覺寺街折入南門大街回教育會分隊散歸本校其所以未由西關直赴商埠者以該處與日人接近恐生意外之事也 
[武漢學生罷課後之情况]  
　　武昌各校校長昨日會議以各校學生罷課業巳五日倘長此不决不特荒誤學業且恐曠日持久别生枝節爰議定同至教廳向路廳長請示辦法路廳長詢以各校學生罷課有無期限各校長答言僅啓黄中學於罷課時宣言停課一星期其餘均未定限路氏遂將以上情形轉呈省長請示至昨晚七時廳長又召開會議列席者仍前次開會諸人三科長四省視學各校校長路氏主席宣布開會宗旨略云星期一應爲上課之期所有上星期罷課各校須請校長設法一律上課至未經罷課者更應責成各校長督率學生繼續上課正討論間忽聽外面隆隆聲震如巨砲然各員莫知來由問訊執役者咸以放砲對遂頓起恐慌未待議畢而散教廳即用電話至警署詢問則安然毫無他故然與議者已跑走一空矣 
　　各校罷課後學生代表迭次在某校開會昨星期日又由評議部函召各校代表假某校開緊急會議是日所到代表計武昌高師高商兩中三甲啓黄勺庭晴川荆南湘中附中外國語私法文華博文漢口輔德保羅致忠等共五十二人臨時主席爲熊文略議决事項如下（一）以學生聯合會名義通知未罷課各校迅速響應否則不認爲聯合會份子（二）議决文華罷課後如該校提前放假幹事部責成高師高商擔任（三）議决五四運動紀念日之表示一游行二演講三散布傳單四名校懸國旗五要求商界懸國旗一致贊成遂宣告閉會而散 
　　自武昌各校實行罷課以來曾經推舉代表赴漢向各校徵求同意以期一致進行無如該埠所有學校除輔德中學乙種商業縣立高等俱係成年學生外其餘多屬國民小學初無團體可言加之行政當局與各校校長多方勸慰有此原因故雖有一部分之罷課風潮但日來已漸歸平靜近更皆照常上課由此觀之則漢口罷課之說巳不成問題矣 
[九江各界之五四紀念]  
　　今日爲五四運動之紀念日江西九江學生聯合會先期要求各商帮帮董勸令各商店休業三日以誌不忘事爲官廳所聞卽在鎭守使署召集會議列席者爲吳鎭使傅道尹李團長韓警廳長等並請教育會長馬祖楨到會傅道尹語馬君云明日學生要求商界休業三日鄙意似可不必倘秩序稍有疏虞誰負其咎萬一學生堅持或請商界休業一日免致延長時間發生意外秩序則由軍警加崗保護務希轉達一切馬君隨至學生聯合會力勸學生不必要求商界休業謂如商界不允將如何對付學生云我等苦苦哀求必達目的馬君又謂設有不逞之徒藉端滋事咎將誰任學生云我等派人維持决無意外之事馬君云傅道尹言休業三日未免時間過長姑准休業一日以曲全諸君愛國之苦心還請勿再固執學生始一一首肯馬君乃至道署覆命傅道尹立派總務科長戴明軒偕馬會長往晤商會會長辜葆誠告知此事意在使商學兩界預先接洽妥協免至臨時有所衝突也詎辜會長謂兹事體大非葆誠一人所能負責遂請特别會董到場僉謂學生以愛國熱忱要求商界休業我等具有天良斷無不贊成之理惟商店衆多頗難强令一致且恐於秩序有礙馬君云如其商界不允學生必沿門泣求曷若爲自動的休業一日以表示一致湯君鵬程答云休業一日在商界損失無幾似尚可行故是晚卽在商會議决五四紀念應休業一日並通知各商店一體知照今早各商店均未下板一律閉門僅八角市有小店數家尚在營業隨經學生勸導立即上板每店門首多懸白布上書毋忘今日四字沿街並無陸軍崗位秩序井然學生四出演講工人方面則自世界勞動紀念會之日起宣言停工三日刻巳滿期故於今日開工下午二時學生聯合會假潯陽第一舞臺開五四紀念大會各界到者約三四千人首由學生聯合會副會長潘衡宣布開會宗旨次商人工人均有演說大致謂今日之會並非反對政府誠以今日爲五月九日開始之紀念日各界同胞切宜印入腦筋臥薪嘗膽永誌勿忘等語聞者無不感動現在學生均甚滿意明日開市當無阻力至罷課問題聞經各方勸導將於十號上課矣 
[贛議員加薪之反響]  
　　江西南昌學生會爲議員加薪事呈兩長文云頃閱京滬曁本省各報載有議員秘密加薪現巳領欵將至成爲事實又復證以道路喧傳均與報紙所載相同是議員加薪事巳屬確有其事學生等見聞所及不勝驚異僉以此事關係甚鉅萬不可聽其成爲事實謹將理由陳述如下夫去年省議員加薪一案已經我督軍省長會同出示擔保取消矣今佈告之墨痕猶新而議員復出其故技重議加薪在議員無恥之尤固不足責其將置我督軍省長擔保之信用於何地記曰與國民交止於信長官信用豈可由議員任意破壞此就官廳信用而諭議員之不可加薪者一現在本省金融恐慌巳達極點如軍餉政費尚猶不給教育實業更難發展金庫證券之不能兌現米穀開禁之抽捐五成附税之欲移用皆因經濟困難所致故今日江西之財政巳呈司農仰屋羅掘俱窮之險象矣省議員毫無建白不能設法救濟金融則亦巳矣乃竟利令智昏只圖私飽地方財力有限人民何以負擔不知每歳所加十數萬元之鉅費欵將從何而出此就地方財力而論議員之不能加薪者二當去歳議員加薪之時全省公民羣起反對影響所及遂釀成空前未見商界罷市學界罷課之大風潮設非督軍省長維持得力速行擔保取消加薪則地方鉅變必有不堪設想者現在南北分裂各省騷然我江西頼有賢明長官之鎭懾有方獲慶昇平之幸地方人士感激靡涯今議員若又重議加薪則今日之公民猶是必至重演去年之反動將來惡果不問可知興言及此可爲此懼此就地方治安而論議員之不可加薪者三有此三端能生百弊若成事實後患實滋學生等敬恭桑梓誼難緘默日昨開會議决對於議員加薪一事始終不能承認夙仰我督軍省長愛護民意維持地方敬懇對於議員加薪一事仍須設法維持擔保原案以安人心面保治安不僅學生等感激全省人民咸利賴之 
[蘇議會紀事]  
　　第三次大會又開不成 
　　到會議員預備全體辭職 
　　蘇議會六日又開大會議程仍和四五日所發的一樣等到三時半還只有七十八人（在寗人數本只有八十一人）連忙打電話到各處去找可是一個也找不到到了四時半只得再談話會由錢議長主席籌商維持之法宋銘勳謂如果開不成會只有到會同人一體辭職胡允恭謂此是當然尚望三位議長同意主席謂無法維持會務我是咎有應得諸君似可不必張援謂辭職是必不能免但會中昨巳發電催促今日或來不及到似宜再待一日陳大猷謂應俟閉會日提出向全省父老請罪黄守孚謂可由今日到會同人公同署名登一告白黄炎培謂辭職宣言可先準備瞿名川謂照章十日不到者應除名議長何故不依法辦理主席謂因按法文須經大會通過陳大猷謂此刻巳來不及講法律盧瀚蔭謂一面須催未來者速來一面須防巳來者更去衆論紛呶結果仍定由會再發電催促而散嗚呼江蘇人民眞無告矣又該會議員徐瀛等以此次上海護軍使署宣告戒嚴所引戒嚴法條文頗多改竄實有變更法律之嫌當於四五兩日談話會中議决電達政府依法糾舉此項電文業於日昨拍發原文如次北京國務院陸軍部鈞鑒此次何代護軍使宣布戒嚴布告文内摘引民國元年十二月十五日大總統公布戒嚴法五條將第十四條第一第三第四等欵悮欵爲條又將同條第七第八等欵悮爲第六第七等條顚倒錯亂巳屬貽人笑柄且擅將第七第八等欵之接戰地域字樣悉改爲警備區域字樣尤屬駭人聽聞查警備區域與接戰地域性質懸殊不容假借國家法律非經立法機關通過不得少有變動今何代使竟任意竄改玩法殘民此端一開禍且莫測本會爲尊重法律保障人權起見合行電請鑒察制裁以維國紀江蘇省議會歌叩 
[杜威在南京高師之講演（李勉韶記）]  
　　試騐論理學（第二次） 
　　上次講論理性質時曾提及思想有廣狹二種廣義的思想是自然的狹義的思是論理的現在我没有討論論理本部以前先討論各種自然發生的心理作用就是心理的思想或稱他自然思想兒童起初所有的都是這一種思想做教師的應該加以指導使他漸漸兒由這種思想而變爲論理思想 
　　（一）思想的起源是說在如何狀况之下方才要用思想這個問題非常緊要通常的人往往忽略過去他們對於物理的現象會去追求他的原因而研究他的結果對於這種心理的現象却以爲自是然發生没有什麽原因的這就錯了在自然界中比方失火或電鈴不響我們要研究他的原因是怎樣心理上也是如此假使有現象發生必有一種原因因爲没有原因决不會發生現象我們要研究思想的起源不是理論的問題乃是實際的問題因爲思想的結果有好壞所以我們要支配思想得到好結果不得不支配思想發生的原因旣然要支配思想發生的原因那麽當然要曉得思想的發生無論個人或種族中並不是因爲有一種眞理藏在那裏才去研究才去思想因爲事實上發生困難的問題有不去研究不能超過之勢所以要去研究要去思想我們不是專門思想的動物乃是生活的動物所以第一件事是在求生活對於環境要能適應能支配而不受制於環境因爲這樣我們就不得不用思想了在平常神仙故事中有一種環境是很好的住在那裏的人可以爲所欲爲無論什麽欲望没有不能滿足的假使我們眞正有這種環境那是用不着思想或者生在眞空之中没有一點阻力那也用不着思想但是我們不是生在上面二種環境之中是生在一個很複雜而多變化的環境中那裏可不用思想呢像水火可利人也可害人我們應該如何利用如何防備這都是要用思想的地方所以能應付環境那就可享環境的利不善應付環境那却要蒙環境的害了這樣看來有疑難才要思想所以疑是思想的起點我們應付環境除用思想之外還要靠「本能」和「習慣」本能很可以應付環境如鳥獸築巢造窠避風雨適寒暑他們並没有受過教育也没有思想他們所以能夠這樣全靠他們自己的本能所以本能是他們應付環境最好的工具不過我們人的本能不能像鳥獸這樣有用就衣食住三方看來衣和住二方面可說一點本能没有至於食的本能稍微有點像嬰兒能彀飮乳是即食的本能本能旣是這樣小所以我們還要靠習慣習慣就是古代所傳下的一切社會制度如小兒的衣食住都是前人巳經試騐過的不要自己去想出幾種來拿去應付環境是用現成的習慣去應付環境的（第二次未完） 
[南京快信]  
　　李督保齊燮元會辦江蘇軍務院復候交閣議取决 
　　徐州張文生電軍署徐屬多匪請電京將陳德修部由湘撤回李督卽轉電陸軍部請照准 
　　徐州陳調元電軍署報告改編事竣請派員點閱 
　　東台阜寧兩縣知事因調查户口不實有撤任消息 
　　實業廳定本年十月一日開地方物品展覽會 
　　水利協會電京懇留錢能訓辦太湖水利院復巳发留省署召集本省六十縣主管教育行政委員來省聽杜威博士演講定本月八九兩日在通俗教育館演講 
學生聯合會昨假第四師範開游藝大會籌欵雖大雨如注而購券到會者仍異常踴躍所演化裝愛國新劇慷慨激昻頗能發人深省 
　　蘇社定本月十一日在南通開成立大會聞省議員入該社者已有八十餘人日内將聯袂赴通與會（以上六日） 
[杭州快信]  
　　國恥紀念日仍禁學生游行 
　　省垣中等以上各校學生經此次各法團通函勸告聞有多數定十一號上課消息 
　　省議會臨時會定十日召集昨又續到何文龍孫宋卿馬鴻圖章五成李鏡第連前日報到之議員徐佩瑛等共九人議長周繼濚日前因事回台今日旋省 
　　南京高等師範校杭籍生翁廣夀張淦以修業期滿請赴國内各大商埠參觀要求酌給旅費教育廳以格於成例批駁不准 
　　浙江陸軍監獄原定本月一日遷至錢塘門新獄署因布置未齊改期十五日實行 
　　岳陵修復工程將次完竣原有奉祀生現遵部章改爲奉祀官查核支派擬以岳朝和承襲巳由縣轉呈核遵 
地方通信 
[蘇州]  
　　明代古墓被毁縣屬金墅鄉五圖十一十二圖地方有古墓一所規模甚大墓石碑誌均尚存在聞係明代薛相國之墓洪武二年所築近被人私自掘毁並在墓中掘獲古物甚多其墓石碑誌及古磚四百餘塊巳經出售聞售與華陽廟前姚家浜地方某姓處未知確否 
　　電氣廠籌備會續聞蘇州電氣廠自設立事務所招股以來在蘇一部分已有股欵二十萬元近復由蘇州總商會龐會長招得南潯某姓股欵十萬元是三十萬定額已滿特於前日在觀前事務所開會商議進行各事云云 
　　部委將次來蘇陸軍特派軍備科長何昇祥調查蘇院兩省裁、 
兵事宜聞何君前日抵寗謁見李督後經李督加派本署參謀曲巖軍務科員楊國藻同往鎭江先行調查一俟查竣即須來蘇蘇常朱鎭守使得信立即預派李團長俟部委到蘇時妥爲招待云 
　　財廳整頓繭税蘇垣税務所長昨奉財政廳訓令略稱繭税一項爲蘇垣收入大宗新繭瞬將登塲值此財政奇絀亟待此欵接濟各該所長比較攸關責無旁貸務須嚴督員司力祛積弊核實稽徵俾得税收大盈届時由廳派員密查如查有一照兩用及减折隱匿情弊定將繭貨充公一面將經徵之員呈請省長從嚴究懲决不姑寛並發徵收繭税整頓章程十條通令各該所長遵照辦理云云 
　　糖果號與蜂船之互訐蘇州山塘張祥豐糖果號以華士巽蜂船停泊食其曬糖妨害營業呈奉實業廳劃作禁地近華士巽亦以該號所曬糖果羣蠅聚食所遺排洩物攸碍衛生呈廳行縣飭建玻璃室用以防阻蠅蜂縣署奉文當轉函商會查議具復矣 
　　籌設水警養病所江蘇水警第二廳趙雲生廳長日前通令一二三區長云照得水警以艦爲家一經患病不特同船者易受傳染且患病者實有諸多艱苦之處若不設立養病所實無以示體恤而重生命惟此項養病院須有經常的欵方能沾實惠而垂永久擬由各長官按薪捐廉在各隊各艦駐紥地方設立水巡養病所一處暫訂辦法大綱十三條隨文抄發令即遵照籌議具復以憑核辦 
　　創設市立圖書館蘇州省立圖書館僻處城南前往閱書者甚爲寥寥現有滬商奚鶴年特捐銀幣五萬元委託蘇州市公益事務所及吳縣教育會等籌設一市立圖書館以補省立圖書館之不逮並已覓定王廢基營盤基爲館址一俟布置就緒即行開始建築云 
[崇明]  
　　運動會發生衝突舊曆三月初十十一兩日由縣教育會發起舉行第二次高小聯合團體比賽運動會到會者計共十五校其詳情如下第一日上午九時開會至下午五時散會其間因來賓運動編配節目之故屢有中校學生到會與會中職員衝突經旁人勸解而散卒未與會外沙大生分廠私立之大生農校此次亦由該校職員周鐵山體操教員王芷秋帶有學生三十五名到塲即借宿於崇邑中校次日總續開會農校學生輪流跳遠適爲松江人某評判員查出運動員有號數不符者王遽怒向評判員爭執時適天雨驟下彼此不歡而散第三日上午十時開會周王二人又帶學生到司令部責問同時有身穿便服而形如學生者數十人參列其間壯威哄鬧雖經會中職員多方勸解卒歸無效並將國旗奬品器具搗毁一空尚欲找尋評議各員毆打時多數來賓見其扯毁國旗羣起與辨各該學生乃呼嘯而去司令遂宣告停會事後運動會長召集全體幹事員議决司令臺巳毁萬無進行之理遂相率學生回校所有被毁物件請縣蒞勘并攝影備存外一面拍電該校校長請示解决辦法聞此次會中損失及各校旅費籌備費甚鉅未知結果如何也 
[太倉]  
　　基督教連瑕會紀基督教之監理會在太倉傳教巳十餘載近年加意擴充購置民屋基地於王宅前去年又新築十字形之大禮堂一所可容千餘人本届召集連環大會由連環司韓明德主持一切除辦理教會進行事宜外每日下午及晚間延請中西男女教士與熱心教徒演講救國要道發明基督教旨各界來賓甚爲擁擠由該堂主任牧師錢笈孫等竭誠招待故每次屏息聽講者不下千數百人云 
[南京]  
　　華商紗廠聯合會提倡植棉紀華商紗廠聯合會係集合中國華人所經營之紗廠組織而成辦事處設在上海香港路十號提倡植棉事業實始於兩年以前時由董事會議决各廠視用花之多少爲抽捐多寡之標準作爲植棉經費組織委員會以綜其成公推穆藕初爲委員長確定進行方針對於國内巳産棉之區專事改良宜棉而未植之區專事推廣一面設立棉場六處爲試騐育種之川一面購買純良之中棉美棉種子二百餘石分給農民不取種價復於去年秋季特派植棉幹事葉君元鼎陪同美國棉業專家農林部員顧克君赴蘇浙皖魯直豫鄂贛等省實地考察所見各省宜棉之地範圍甚廣栽種美棉希望亦大該會爰於冬初决議銳意進行特聘留美農學碩士前江蘇省立第一農校校長過探先專主植棉事宜規劃進行過君己於今年一月就事擬暫設總場於南京辦事處在南京洪武門洪門崗分塲於各省各地現己成立計有十六七處之多云 
[鎭江]  
　　水警保護繭市時屆立夏蠶繭將次上市滬錫鎭各埠絲廠刻正派夥分往丹徒溧陽金壇揚中各縣産繭之區設立分莊日來内河各處小輪均有絲商搭乘携帶銀洋較多故水警第一專署趙署長特於五日起嚴飭所屬内河各師船先行加緊嚴防如見班輪經過轄境亟須護送出境以資保衛云 
[徐州]  
　　邳縣法團請各團環勸學生上課電上海申報館轉各省縣農商教育會勸學所鈞鑒歐會失敗全國震驚國恥史上又添此段痛心紀念而一線生機尚在魯案之保留凡我國噙齒戴髮之倫皆當飮泣枕戈萬目睽睽視此案爲生死關鍵而不能須臾忘者也乃數月以來祗見各校學生不憚犧牲一切奔走號呼近則演成全國罷課之烈劇而我各法團除一二文電敷衍門面外未見若何舉動豈學生知愛國各法團不知愛國耶抑學生皆英年喜事各法國皆老大畏事耶何以同此心同此理同此利害而動止若涇渭也夫人之欲善誰不如我况各法團執事率多有子弟在校肄業若坐視其子若弟抛棄千金一刻之大好光隂而不一營救爲私爲公均非得所兹特電懇各省縣農商教育會勸學所各就所在區域聯合敦勸各該區學生及早上課凡學生痛哭流涕誓死力爭之魯案及中日密約軍事協定等項聯合代爲力爭總期達到圓滿之目的而後止非至萬不得已時决不撒手聽學生自爲庶於國民進行順序不相背馳不然以吾國急需教育以培養元氣時代坐視莘莘學子曠時廢業其損失必較魯案軍約爲更鉅而吾各法國亦不能不任其咎也區區微忱敬此佈達伏望採納邳縣農商教育會勸學所叩江 
[杭州]  
　　醫校藥科生定期旅行浙江醫藥專門學校設製藥科辦理多年最高級生本年夏季畢業該校校長錢崇潤爲參考功課起見特定本月六號由藥科教授李覲唐周冠三二人督率學生五十二人出發旅行擬定先到蘇州南京各處採取當地藥性植物以資實習後到上海參觀各製藥廠各大藥房及玻璃工廠等俾便考察云 
雜評一 
[中東路與軍約（默）]  
　　當局前謂我單獨撤兵即可無視軍約而今則何如在我之意方以爲不與彼共同卽失軍約之效力而彼則以爲軍約一日存在卽可自由爲軍事上之行動試觀今日中東路一聽日人之任意處置幾視我主權若無物者非利用此軍約耶有此軍約可利用則中俄之間滿蒙之間又何事不可利用寗僅一中東路而己我無視軍約而彼又無視我之無視危機所伏將無己時然則我國人不以當局無視之言爲可信而必欲正式撤廢者豈多事哉 
　　吾故希望當局勿無視軍約更勿無視中東路與中俄蒙滿一切可以利用之問題 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[意飛行家在滬駛演飛機]  
　　本埠軍政商各界於前晚（星期四）在江蘇特派交涉公署歡宴意飛行家佛拉林·瑪西羅·駐京意參贊·意總領事巳紀昨報昨日天氣晴朗午後意飛行家佛拉林君在江灣體育場駕駛Ｓ·Ｖ·Ａ飛機週游本埠華租各界並在空中旋轉翻身機至跑馬廳時週迴三轉表示道謝歡迎之意並順道飛至靜安寺路交涉公署上面表示謝意擲下六色印成「中意從此空中交際益形親睦兼祝中意萬歳」等字樣之楷帖然後駛回江灣降落原處聞該飛行家准於星期日上午起程飛往青島又聞楊交涉員贈送意飛行家佛瑪兩君小影各一張以誌紀念駐京意參贊於昨乘滬寗早車北上回任本埠交涉員等均到站歡送 
[昨日金價驟漲]  
　　邇來金價步漲先令大條美金等皆逐漸縮短其原因雖不一端而進口貨多出口貨少外人高抬鎊價藉以操縱亦其一因也昨日先令上下午兩次共縮三辦士爲五先令十一辦士大條兩次亦縮二辦士六二五近期爲六十二辦士二五遠期爲六十辦士零七五美金洋一百十三元五角東滙四錢四分五香港洋七十三兩六月份標金最高漲至二百十八兩有奇六月份期於本星期一開盤其始爲二百零一兩四日之間竟漲起十七兩之多自恒裕祥金號擱淺以來金價本平定昨日驟見大漲實出該同業之意外有抛空者幾如迅雷不及掩耳現聞銀行中人云印度現有大宗現銀售出散布各國是亦銀賤金貴之一原因也據商界之猜測出口貨動機當在陽暦六月份新絲新茶發動此時或能轉機也 
[銀市報告]  
　　中美新聞社譯友華銀行七日報告云昨日倫敦當地銀價跌一零四分之一便士遠期銀價跌一零八分之三便士紐約銀價跌至一百零五元半最近倫敦紐約間匯價爲三百八十六元此間開市時金鎊價跌至六先令金元價一一五元半日金價四十四元市面終日軟弱無出口交易午後金鎊價跌至五先令十一便士金元價一一三元半日金價四十四元半收市時無變動恐行情尚須再跌云 
[商界參觀英國兵艦紀]  
　　昨日上海英商公會書記高爾君邀請本埠商界參觀英國兵艦霍更斯號於午前齊集海關碼頭由高君引導上艦到者爲朱葆三席立功顧馨一陳炳謙勞澤生陶秉鈞毛視三陳雪佳楊信之袁恒之張籋雲黎集雲尤葛民等由船主海軍中校辛特生招待歷觀各部如探海燈·防飛艇·魚雷·各機關砲位等一一詳爲解釋船内有病房·醫院·均整潔可觀辛君於歐戰之際曾發明一滅潛艇之砲艦頗著偉績政府特鑄一銀質雛形小艦酬其勳勞亦置諸艙内參觀旣畢辛君復以酒果欵賓致歡迎之忱由朱葆三顧馨一兩君答謝張籋雲譯述主賓盡歡而散時巳十二鐘半矣 
[紡織公司議决結束後之訟案]  
　　三井洋行經理之英商上海紡織有限公司前因日經理擬售與日商由英股東在英公堂控告請准諭令不得違法變賣轉移等情屢誌前報兹英股東以紡織公司開大會議决結束出賣時英股東曾建議添派清理員一人因原定清理員二人一與該公司某董事有關一係該公司查賬員恐不能代表英股東利益也乃日經理雖曾允許於前但至開會日時日經理托病不到而與會者日股居多反對添派清理員之建議故英股東復呈訴英公堂請爲保護英股利益計請求三事（一）諭令該公司繼續自行結束但須受英公堂之檢查（二）諭令添派北京路三號羅斯氏爲清理員（三）發給英公堂視爲必要之其他諭令此案昨日開議兩造律師上堂聲辯良久後由公堂諭令展期再審 
[搜羅花邊赴意陳列]  
　　意大利之奈波利埠近因發展中意商務起見曾創一商品陳列會單純陳列中意各種工藝品物本埠中國花邊同業聯合會以花邊事業亦佔工藝之一部份且花邊發現應推意大利爲最早難得有此機會應搜集吾國各種花邊之樣本前往陳列藉以得其評判優劣俾將來發展花邊之事業於歐洲有所着手該會日昨因此特行通告出産花邊之處徵求樣本計分二種（一）斐律界絲（二）芝罘界絲凡有樣本均須載名産地·價值·出品廠名·經理姓氏·年産若干·通信地址·其代收花邊樣本處暫定於愛爾近路春暉里五四四號由該會理事沈卓吾代收惟不負完全收回之責任一俟搜集完備卽行寄往將來吾國之花邊事業正可藉之謀新發展也 
[陸有製帽公司之發起]  
　　魯省帽辮與草帽營業日見盛大其獲利最厚者爲大東製帽公司惟出貨不多國人因排斥劣貨之結果有曾在盛夏無帽可帶竟露頭以與紅日相抗爭者此等現象湘桂閩粤各省皆多見之近魯省吳子敬劉冠之張瑞萱吳靜山丁惟汾等七人發起陸有製帽公司以應國人之需要與原有之大東公司携手並進額定資本二十萬元分爲二千股每股一百元發起人認籌三分之一以民國九年五月一日起至九月一日止爲收股之期投資以本國人爲限股份未招足以前由發起人公推總協理人爲公司籌備員本埠各要人如伍秩庸唐少川廉南湖等對於該公司皆將有所贊助云 
[華商電氣公司消息]  
　　南市華商電氣公司訂定五月九日（即隂曆本月二十一日）開第三次股東大會巳預先通知各股東於五日以前將應行交議案由送由公司列入議案並將股證交由公司調换選舉票以便塡列被選各董及審查員名姓兹聞各股東交到之各議案均已彙列俾於開會時互相討論昨日已由各董事先開董事會將預備一切手續妥爲籌畫 
　　又聞該公司前擬改用交流電已在外洋定購汽鍋並更换交流電電線自開工埋線以來巳經數月現部署完備待外洋運到汽鍋（鎊浦）裝置完善即可實行大約下月間卽可换用交流電云 
[上海商業銀行虹口分行開幕]  
　　上海商業儲蓄銀行開辦以來營業甚爲發達現在虹口北四川路文監師路口第十五號增設分行一所經理爲宋雲生君營業員爲陳毓生君昨日午前九時行開幕禮中外來賓如楊韻秋·任筱珊·錢新之·謝芝亭·楊翊之·徐靜仁·梅華銓·王雷夏·楊介眉等三百餘人由唐露園·莊得之·金伯平·陳光甫·朱成章·宋雲生·陳毓生等招待備有茶點甚覺盡歡云 
[美商務參贊將來華]  
　　文滙報云據美使署消息美國駐華商務參贊安樂德氏將於六月間由美來華約七月初旬可到上海 
[英海軍官定期回國]  
　　英國海軍提督杜甫·曁兵艦代將愛蘭生等定下星期一乘郵船回國聞中國郵務管理局長李齊亦同船回國本埠官場如何代護軍使·海軍藍總司令·楊交涉員·徐警廳長·王道尹·沈知事等均預備歡送 
[華絲到美消息]  
　　文匯報云日皇后號四月一日由上海裝出之絲已於四月二十七日到紐約 
[法輪船之行蹤]  
　　法國郵船公司之比和號將於五月十日離廣東大約十六日（星期日）可到申保秃斯號於五月四日離哥侖布大約二十一日（星期五）到申 
[中西女塾展覽會預誌（二）]  
　　三馬路中西女塾校友會發起於本月二十一二十二兩日下午三時至十二時假黄浦灘二十二號前德國總會（中國銀行新屋）開大展覽會陳列各種貨品任人觀覽購取并有馬玉山糖菓公司願盡義務贈送糖菓由中西女塾學生出售售得之價全數捐入該校除前日報載中西女塾學生演劇與音樂大會及校友會會員之嬰孩比賽·軍樂茶點大菜外尚有種種游藝如曹雪賡夫人張錫良夫人經管之釣魚等等均有趣味二十一日下午三時至四時尚有優待劵贈送（譬如購物十元祇須付五元）此事由朱潤之女士經管「絨線部職員」又得湯藹琳女士及舒翠玉女士之贊助「國貨部」又得黄素蓮女士及顔明慶夫人之贊助「陶器部」除張慶娥女士外又得中西女教員多人之贊助 
　　校友會職員會長孔祥熙夫人·副會長席德炳夫人·紀錄書記宋美琳女士通信書記黄佐庭夫人·會計沈彬貞女士· 
　　展覽會職員會長蕭智吉夫人·書記宋美琳女士·庶務黄佐庭夫人·會記沈彬貞女士·孔祥熙夫人·張嘉甫君· 
　　售券處中西女塾·福利公司·寰球中國學生會·泰興公司·永安公司·滙中西旅館·先施公司·禮查西飯店·謀德利洋行·客利西飯店·惠羅公司·時評洋行·彙司公司· 
[吳玉芳女士之畢業演誦式]  
　　昨晚八時三十分中西女塾高才生吳玉芳女士在三馬路慕爾堂行畢業演誦式先由校長柬請學生家長等到場參觀昨晚到者有黄漢樑博士·黄佐庭夫人等數百人由該校教員張敏錫朱潤之沈彬貞沈均諸女士招待入座會場秩序甚肅靜吳女士之演誦題爲『虹之足』共分二節中間由馬錫珍女士助以英文歌自始至終約一小時有半每一停頓掌聲如雷吳女士即去年該校爲籌辦義務小學籌欵在圓明園路外國戲院演劇時扮演「婦人」者也表情之佳爲全校之冠云 
[戒嚴消息種種]  
　　昨日之防範淞滬警察廳長徐國樑以昨日爲五七之期曾奉何代軍使電飭加防故自昨日午前八時爲始由軍警兩界按照前次規定之法辦理加防至傍晚未見有何舉動晚間仍於十時半阻斷交通 
　　解嚴之暫緩昨據軍界中人述及近日華界之戒嚴對於商界交通頗不利便何代軍使亦甚明晰本擬徇各界之請求下令解嚴夜間照常交通惟五九紀念尚未過去是以暫緩取消戒嚴如届期安甯無事本月十日後定當解嚴云 
　　鐵路營業受影響滬杭甬鐵路上海南車站自本埠戒嚴以來夜間十時後即斷絕交通該路杭來夜客車按照規定時間到滬巳在夜間十時四十分由杭來滬之乘客下車後越站門一步卽被軍警阻止以致戒嚴之第一日夜車到滬乘客均在該站待車室内暫宿一宵嗣後雖經該路總管通電沿途各站知照凡來滬乘客均令其改購北站車票由北站落車以免稽延然一般乘客仍覺不能通行無阻須暫寓租界旅館難免多費故近來滬杭甬路夜車客運營業亦受影響 
[學校之五七紀念會]  
　　滬北五區義務夜學學生所設之競育會昨晚七時開國恥紀念會該學生與職員蒞會者甚多由競育會會長主席首請青年會幹事徐可陞演說國恥原因即被日本要求政府承認二十一條也又說高麗亡國慘史末謂欲雪國恥須先儲蓄資金多設學校云次由百老匯路代表藍以袞宣講又史觀濤勉各學生之競育會永久成立又蔣介民說我國被外債壓迫勢將危亡籌救濟方法惟有多蓄金錢提倡實業說畢向各學生道謝遂散會巳十一時矣 
　　梅白格路坤範女子中學昨以五七國恥紀念日下午二時全體學生二百餘人齊集禮堂舉行紀念式首由主席兪文耀女士報告開會宗旨繼奏唱國恥歌聲調如泣悲楚動人旋由沈甫霖登臺演說略謂今日係第五國恥紀念諸生須知什麽爲國恥國恥怎麽樣詞甚透澈餘如教職員張飮冰·王含章·歐陽紉秋·薛軼羣女士曁梅頌元·兪良哉·邵力耕等皆互有議論大致均屬警醒及希望須協同雪恥愛國等語迨散會時已簿暮矣 
[併紀五九紀念之預備]  
　　昨晚八時愛克界工商聯合會開職員會理事長王春泉主席承玉書紀錄首由全場討論五九之表示承玉書提議國恥紀念本會職員於是日苦食一天以誌不忘全場一致贊同並發通告分三路宣講推定職員如下克能海路潘之綱·陳家寳愛面近路丁志壽·費良衡界路戎明昶王連潤 
　　山東路商界聯合會昨發通告云後日五月九日爲我國國恥紀念請各寳號自備白布大旗上書力爭外交毋忘國恥於是日一律懸掛以表示民意爲要云云 
　　浦東楊家渡縣立第二高小校及洋涇市立第三國民校定於五月九日合開國恥紀念運動大會昨已通函各界分送入場券届時入場參觀云 
[半夜促醒隊近狀]  
　　青年會商業夜校學生組織之半夜游行促醒隊主任孫道勝分發通告於各隊員略云「吾人爲責任所在天職所驅乃互聯組織斯隊以促醒國民自救救國爲宗旨成立至今按期進行未嘗有懈近以本隊隊員如陳宗璉等皆爲軍警所傷且復值戒嚴時期出入阻礙故進行暫停將來出發時期再另行通告要之吾人救國貴在有恒當有此身一日在世此志一日不泯之概凡吾隊員同抱此志幸爲國自愛云」 
[天主教徒預備往佘山瞻禮]  
　　松滬護軍使署昨日通令現駐松滬各軍隊文云據公教進行會代表陸伯鴻函稱陽曆五月八日九日爲公教會員應赴佘山朝聖之期八日約有學生六百餘人九日約男女教友會員一千五百餘人均執有本會所發之朝覲券於該二日黎明四時齊集南火車站乘坐專車至姚涇港下站赴山惟現值戒嚴期内軍警奉令防守恐爲阻行爲特送呈劵式十張懇請通飭各屬軍警届時遇有持劵往佘山朝聖者准其放行俾崇典禮而符功令伏祈照准等情據此應准照辦合即檢同朝覲券式二張飭發仰各該司令部轉飭所屬一體放行 
　　又函云上海天主教教士前往松江佘山教堂瞻禮已定八號九號分日前往先期由陸伯鴻向滬杭甬鐵路車務總管商開專車二天往返各一次並聞第一次專車共掛三等客車六輛計六百餘人准於八號七時由徐家滙出發至松江南石湖蕩間之姚金江下車然後换乘船赴佘山晚間七時許再由姚金江開駛原專車回滬聞第二次（即九號）專車共掛八輛均由上海南車站出發云 
[教部公布民國十年曆書摘要]  
　　滬海道尹曁上海縣知事均接省長公署訓令云案准教部第五二三號咨開案據中央觀象臺臺長高魯呈稱每届略曆應提前公布謹造具民國十年略曆簡表隨文呈送請核定施行等情並略曆簡表一紙到部查該臺所造略曆簡表係爲民間編輯曆書免致訛誤起見尚無不合相應抄錄來表咨請查照公布俾有遵循等因並附抄表一紙到署准此合行抄附原表公布仰各道道尹教育廳長各縣知事一體飭屬遵照此令計附抄表「中華民國十年曆書擇要」一月凡三十一日九日爲庚申年十二月朔六日小寒二十日大寒一日南京政府成立紀念二月凡二十八日八日爲辛酉年正月朔四日立春十九日雨水八日春節十二日北京宣布共和南北統一紀念三月凡三十一日十日爲辛酉年二月朔六日驚蟄二十一日春分十五日祀孔十六日社二十六日祀關岳四月凡三十日八日爲辛酉年三月朔五日清明二十日穀雨五日植樹節八日下午日偏食八日國會開幕紀念五月凡三十一日八日爲辛酉年四月朔六日立夏二十一日小滿六月凡三十日六日爲辛酉年五月朔六日芒種二十二日夏至十日夏節七月凡三十一日五日爲辛酉年六月朔八日小暑二十三日大暑三日馬廠首義再造共和紀念十六日初伏二十六日中伏八月凡三十一日四日爲辛酉年七月朔八日立秋二十四日處暑十五日末伏九月凡三十日二日爲辛酉年八月朔八日白露二十三日秋分十一日祀孔十六日秋節二十二日社二十八日聖誕節十月凡三十一日一日爲辛酉年九月朔三十一日爲辛酉年十月朔九日寒露二十四日霜降二日祀關岳十日國慶十七日上午月偏食十一月凡三十日二十九日爲辛酉年十一月朔八日立冬二十三日小雪十二月凡三十一日二十九日爲辛酉年十二月朔七日大雪二十二日冬至二十二日冬節又祭天二十五日雲南倡義擁護共和紀念「附註」吉林四月二十一日穀雨新疆雲南青海川邊前藏後藏均七月七日小暑新疆青海前藏後藏均八月二十三日處暑 
[江元艦勘估興修]  
　　駐泊長江上游海軍第二艦隊所轄之江元軍艦年久失修艦身朽壞當由該艦艦長賈勤呈請海軍總司令報部撥欵興修已奉部令照准由藍總司令電飭該艦開駛來滬以便入塢修理該艦奉令後已於前日由長沙開行到滬停泊高昌廟江心賈艦長即報知藍總司令轉函江南造船所派員勘估興修 
[青年普益社演講預誌]  
　　大東門外普益社本星期晚（五月九號）七時幹事王大章演講「羞惡心之必要」王君歷在杭甬等處服務社會素有經騐對於社會心理學尤深研究届期必有鴻論發揮入社聽講者無須入塲券云 
[青年會消息]  
　　青年會交際科定於今日星期六午後一時半召集會員參觀上海煤氣廠下午六時半爲海圻隊會員會餐會晚八時開第二次同樂大會演卓别靈影戲最出名之（犬吠聲）共計三大本並有某女校學生體育表演佐以特别音樂頗足增人智識添人興趣入座券每紙三角該會會員祗取一角想屆時必有一番熱鬧也 
[孫中山贊助女學]  
　　愷自邇路中華女學校下學期擬設中學部添賃校舍因於五月九日發行興學券以資補助本埠馬玉山公司·南洋烟草公司·興業烟草公司·家庭工業社·均捐出品多種送往該校作爲興學劵贈品前總統孫中山日前至該校參觀亦頗爲贊許立捐大洋二十元以資提倡 
[校長浮支學欵之呈報]  
　　上海縣公署昨據閔行鄉經董朱承鼎呈稱本鄉强敏學校校長奚省耕於春假期内因事解職後核查移交賬目弊竇甚多自去年暑假以前該校各項賬據竟然片紙未交正擬請示間又准本鄉教育會曁强敏校産各捐户等來函事同前因請速查明呈縣追繳以維教育等情當經職董會同第六區學務委員將該校各項賬據細查之下有證據者計被奚校長浮支有一百七十三元角八四分三釐九毫並携去中華書局出版之清朝全史等預約劵數紙其餘不實不盡之處　繁右徒事關教育公欵未便緘默除將賬據舞弊之處簽註交由陳學委轉呈外應否追繳之處呈候鑒核示遵云云 
[寰球學生會介紹部消息]  
　　靜安寺路五十一號寰球中國學生會接河南農業專門學校來函託聘林科主任教員一人每週授課十六小時月薪一百六十元如學識優異者尚可酌加以能授森林數學·森林工學·林産製造·及測量氣象等科者爲合格如有自問能任斯職者可即投函詳述出身經騐）該會介紹部接洽 
[華商織襪公會董事會紀事]  
　　華商織襪公會日前開第二届第二次董事會議案如下（一）去年第一次董事各墊洋五十元由新董事墊欵收入撥還（一）第二次董事各墊洋五十元准於三月二十日第三次董事會一律繳會（一）查去年已入會各廠未繳會費者本埠請胡仁甫催收外埠請胡簋銘催收（一）董事會章程請吳愼之起稿（一）取締工人章程業已議决實行當函致各廠抄示名單限一星期彙集造　付印施行議畢鐘鳴五下遂散會 
[明華銀行在滬設滙兌所]  
　　甬商章謹吾曾游學日本畢業經濟科回國後迭任北京中國銀行·吉林官錢局·東陸銀行等要職銀騐甚富近復集資組織明華銀行已告成立設總行於北京在申設立滙兌所業已開始營業上海滙兌所主任爲邵芷湘係甬江資本家向在滬甬開設錢業於銀行業務亦頗有經騐云 
[聯合會長組織施材團]  
　　新閘路誠濟慈善會開辦以來如國民義務學校施診給藥事宜均己成立昨日下午開職員會到者五馬路商界聯合會長朱葭琯·沈有林·荀文治·陳瑞等首由朱沈二君提議新閘一帶賃民均以苦力爲生死者無衣無棺慘苦萬狀鄙意欲本會添設施材團以便貧民所有經費由同人擔任衆皆贊成議定下星期日實行 
[江隂同鄉追悼程筱榮紀]  
　　前日（六日）午後二鐘江隂旅滬同鄉爲程筱榮開追悼會到者二百餘人會場佈置整齊輓聯幛軸頗多開會秩序如下（一）摇鈴開會男女來賓入席（二）奏樂（三）葛鳳池主席報告開會宗旨略謂程公生平以道德爲根本以實業爲指歸數十年來克勤克儉其對於實業如昔年在漠北開礦成效極著對於道德則由家庭而及社會無不相與觀感云云（四）鍾冕夫演說略謂程公與鄙人共事三十餘年其生平經濟無不親承目覩臨終之時申言曰仰不愧天俯不作人今同鄉爲之開會追悼所謂生榮死哀四字誠當之無愧也次沈卓吾演說謂程公少刻苦壯勤儉老熱心公益所以今日貴公所爲之開追悼會程公之熱心公益可爲一鄉之模範即可爲社會之模範云次徐春榮丁哲甫謝心畬陸愼夫吳鑫齋相繼演說大致皆景仰程公之詞末李迪先演說謂程公昔年在黑省開鑛以致積勞成疾其對於家鄉公益各事無不躊躇滿志如辦青暘高等小學以及建築本公所後楹皆能慷慨捐助不自居功云云（五）讀祭文（六）來賓行鞠躬禮（七）江隂旅滬國民學校學生唱追悼歌行鞠躬禮（八）家屬答謝詞（九）奏樂散會 
[頒到有奬實業債劵章程]  
　　北京農商部現將發行有奬實業債劵曾委派專員陳傳瑚來申組設局所並函令縣商商協助推行在案昨日上海縣沈知事已奉省令轉到由部頒發之債券章程多份業已送縣商會查照矣 
[憲兵營繳解舊軍械]  
　　駐滬京師憲兵第三營張營長兹奉陸軍部命令着將用舊軍械及軍服等件彙齊繳部存儲等因遵將本營之舊軍刀四十把呢軍服風衣五十件各裝兩箱派委九連張排長十連唐排長隨帶憲兵四名於昨日押乘火車運送赴京繳呈陸軍部檢收 
[南滙縣境發現青蟲]  
　　浦東南滙縣境田中發現青蟲農人甚爲恐慌朱知事得悉之下前日邀集各市鄉紳董會議設局搜捕新塲鄉紳董周鳳鳴建議按畝蓄鴨捕食青蟲現正分投搜捕以期消滅云 
[男子縊斃厠所]  
　　二十七保四圖地保趙大麒昨午投地方廳報稱徐家滙天主堂　近坑厠中今晨有一無名男子在彼自縊而死查無尸屬爲特報請相騐該廳當委夏檢察官沈檢騐員等前往騐得該尸年約五十左右留有鬍鬚身穿元色棉襖元色布褲頭戴毡帽藍　羽緞鞋周身無傷實係自縊而死塡明尸格令堂棺殮候尸屬認領 
[投浦遇救]  
　　湖北人張東守年三十四歳前在税局辦公近因失業從閔行鎭携帶鋪陳衣箱等來滬尋親寓在十六舖通裕泰棧内不料日久尋親不遇所帶日用告罄衣服等亦典質一空進退無門昨午奔至浦灘投浦自盡當經水巡捕房水巡查見將張救起送入捕房由梅捕頭詰悉前情立命函送地方檢察廳請爲安揷 
[凌虐幼女案辯論終結]  
　　西門内寳隆里婦人李吳氏（即李胡氏）前因凌虐幼女華英激　衆鄰公憤控於地方廳經檢察官預審明確起訴審判廳公判在案昨日午後該廳陳備三推事官會同許步雲檢察官　第五庭審理本案各原告即與該氏爲鄰之寳隆里二十二號商人陳桂堂萬貴孫及已經搬遷爲木行生理之董崑山等二十餘家公舉姚星元徐永水爲代表投案據姚供年三十七歳通州人住居寳隆里在大達碼頭爲烟紙店生理徐供年三十二歳寗波人爲紗廠生理與該氏爲鄰其供詞略稱該氏性本兇横伊夫李憇棠久不回家任令該氏日夜將該女毒毆以致該女遍體鱗傷商人等不時向之勸解該氏非但不允常遭其駡該氏凌虐時或用紅木戒尺亂擊或用洋針亂刺所以該女周身受傷衆鄰見其憐無人道大動公憤來案稟控請求澈究據華英供年十歳南翔人在李胡氏家已有五年平日在家操作偶有不合必責令女子跪地任其毆打即深夜亦不能安睡前經騐明之傷痕連日在新普育堂醫治尚未全愈周身發痛問官命該氏上堂訊據供稱年四十二歳南翔人家住寳隆里二十一號丈夫李憇棠現爲腸廠生理並不歸家住在伊妾處華英於五歳時領到家中爲養媳伊母姓 
 
 

Page 15

 
 
陸婦人並不虐待去年七月間因家中細故略加訓責有之今年三月初九日同居姚星元家失去金香烟嘴疑華英所竊向之根究不認薄責有之實未虐待問官得供謂曰爾旣未行兇華英遍體之傷何來該氏言語支吾許檢察官請曰前在檢廳預審時爾曾供明虐待華英之傷只傷皮肉不傷骨即此一端足見忍心害理遂起而論告略謂該氏虐待華英傷害罪業已成立應按照刑律三百十三條第三項起訴請爲公判云云該氏所邀之律師亦出庭爲之辯護並向堂上聲請謂姑念女流無知從輕擬辦問官遂諭辯論終結諭將該氏還押華英仍發新普育堂醫治姚徐兩代表退去聽候宣判飭遵 
[汽車撞傷銅匠藝徒]  
　　昨日下午二時許有二馬路某銅匠作學徒寗波人翁炳生在南京路行走遇有某號汽車駛來不及避讓被撞倒地腦受重傷當經老閘捕房二百八十一號巡街捕瞥見前來喝令汽車停止帮同汽車夫扶受傷人入汽車押令載送醫院醫治旋復帶該汽車夫入捕房稟候捕頭核辦 
[共和路之兇劇]  
　　租界電話局工匠周文寳與已革巡警郭玉山挾有仇隙前晚雙方各糾數十人在閘北共和路各持兇器毆擊周郭均受重傷經四區崗警聞信馳至拘獲韓金玉張大寳奚永山周長茂鍾玉成等連同周郭二人一併解署餘均逃散由顔警正訊問之下以兩造均非良善解請司法科究治 
[边路男孩待領]  
　　男孩陳阿根身穿紫紅布破棉襖青布夾袴蒲鞋頭鞋子黑絲襪平頂頭日前在法租界迷路爲捕查見帶入捕房昨送法公廨請示詰據陳孩供廣東人年十二歳父母雙亡家中祗有胞兄餘無别人是日因出外購物以致迷途等語中西官判送堂留養候家屬認領 
[函詢是否正式夫妻]  
　　柴金培昨投法公堂控稱妻子陳氏日前私行逃逸今始尋見扭案求究被告延律師代辯稱被告與原告並非正式夫妻因原告將被告之衣飾如數質去故被告不願隨同原告度日等語原告又稱妻子向在城内沈某家爲婢女沈某見商人誠實故將被告配與商人爲妻堂上儘可查察中西官判陳氏交保聽候函致沈某家詢問明白候復到後再行核辦 
[婢女發濟良所留養]  
　　女子朱東來前晚在北四川路且行且泣被包探徐阿華查見詢據該女稱紹興人年十五歳被賣於某姓家爲婢因遭主人虐待是以逃出欲投濟良所乞援而不識路徑故而啜泣該探乃將其帶入捕房稟由捕頭飭送濟良所留至昨晨由所董送請公共公廨發落經中西官訊明原委判朱　來准發濟良所留養 
[騙子函送檢察廳]  
　　江北人邵桂茂等昨日扭張玉庚至南市一區一分駐所控稱有親戚謝姓於今正在籍憑人說合娶邵周氏之女爲妾該女過門未及一月即行私逃無踪今接張來信知照謂該女現匿浦東是以同至滬上借宿董家渡祥發棧内不料張忽欲勒索盤費四十元張實有意串騙請爲澈究王署員以事關欺騙涉於刑事範圍飭即一併函送地方檢察廳訊究 
[打毁器具罰二十元]  
　　徐春和昨投法公堂控稱胞妹陳徐氏於前晚至商人店中將商人扭住行兇致被將店中眼鏡等物打壞並將衣服撕破請求訊究並請追償損失詰之陳徐氏供原告係婦人胞兄上年九月間胞兄之女兒嫁與婦人之次子爲妻過門後胞兄即與婦人分家令次子每月貼我洋五元婦人心不甘服向論反被毆打求察原告又稱被告與伊子分居後言明每月貼償伊父母洋五元各得其半不料陳徐氏每月所得之洋並不分與伊夫獨自吞没故由商人向徐氏婉勸詎老羞成怒致被毆打請究中西讞員判着陳徐氏貼償原告損失洋二十元以後不准再行吵鬧如違提究 
[昨日公共公廨訊案紀]  
　　昨日上午公共公廨第四公堂由張襄讞會同美丁副領事審訊民事訟案如次（一）「穆子湘訴林大茂賬目股欵糾葛案」前次審訊結果准穆子湘辭退理賬員派林大茂接替並着穆收存賬欵應攤與林者交出兹穆之律師將林應分得洋二百七十三元九角三分交案並稱派林理賬敝當事人極端反對因其人品不端難免舞弊該兩人股開之餘泰號穆兩股林一股所有未收之賬最好亦分作三股任林自擇一股各收各欵庶無間言云云林之律師聞語以穆子湘有意吹求亦起而反對「結果」繳案之洋交林大茂具領仍着林大茂爲理賬員所有簿據·賬目·清單·圖章交林收執（二）「袁欽唐訴郭德驥不理欠欵案」此案早經判决原告勝訴兹因被告迄未交欵故原告律師到堂請追而被告亦延律師到堂聲稱原告因另案在逃故此欵未便交付等語「結果」照前斷執行（三）「錢香如訴陸鳳竹不理欠欵案」此案早已判令被告償還洋二千餘元嗣被告不服稟准上控將錢傳案着交二千元保候上控機關成立訊核詎錢於前年病故兹由其保人延律師到堂謂錢已死不能擔保要求將保單發還而陸之律師亦到堂聲稱如將保單發還則陸之上控案内被上控人已無保證品須着另换保單而此保單方可發還否則不能同意云云無結果（四）「姚義泰錢莊訴嚴林泉錢阿榮唐東生陳振芳沈成興等不理借欵案」由原告代表律師譯畢案情即向原告姚義泰詰據供稱民國四年由義興米店主介紹被告沈成興借銀一千五百兩與嚴等合股貿易故借據上各被告均係債務人去年至今共欠息銀四百三十二兩自呈控後被告等曾挽范生泉來和解因其祗肯拔還一千元欲作了結故我不允等語並將簿據借據呈察又有義興店主吳夢樵證明當時由伊兄介紹借欵及後來和解不决各節又由范生泉上堂供稱因與被告交好聞訟出而勸息旋以雙方數目懸殊不能平息云云至此時已年午「結果」改期再訊並着原告將五六七等年往來賬目抄具清單於二十四小時内繳呈公堂候核 
　　又下午第四公堂由兪襄讞會同美約副領事審訊（一）「餘姚縣人戚祚康與其繼母王氏爭奪故父世欽遺産案」此案業於上月三十號判决所有一萬元之遺囑仍照遺囑所定辦法分派其餘財産由原告及其弟永康並被告三人均分兹原告以被告所分一股須着人管理故由其律師到堂聲請並稱被告年輕恐須再嫁或則身故所得之財産須令交還云云而被告代表林百克律師對於原告律師請求極端反對原告律師又云四月三十號堂諭西文稱該氏分得一股爲應得而華文則言係給該氏爲贍養費意義不同要求將此句修改俾臻一致「結果」仍照四月三十號堂諭辦理從升記户下提取遺囑洋一萬元分派再由兩造律師算明其餘財産作三股分派戚王氏應得一股毋傭派人監督如將來該氏身故或再嫁有餘欵項仍由相續人戚祚康永康分執（二）「增美木行訴邵炳釗邵厚生朱安記許春記夏城樓等不理代墊各欵案」各被告中祗夏城樓業經傳案拘押兹原告律師到堂以其餘被告避匿抗傳要求登報通知而夏亦延許理律師上堂請求减輕交保「結果」夏交三百兩舖保其餘各被告臨訊不到着原告登報十四天通知逾期仍不到案即缺席判决第二公堂由張襄讞會同義副領事羅斯審訊「婦人嚴根媛訴夫沈伯羣挾妓宿娼不顧贍養請求離婚案」因被告律師另有他案不及到堂「結果」改期再訊 
[帶土人斥釋]  
　　崇明人劉小根糾黨在泗涇路串搶潮州人鄭振（即鄭秋亭）所携值洋一千七百元之新喇土五隻鄭唤捕將劉拘解公共公廨經中西官訊明判劉押西牢三年期滿逐出租界而捕房律師以此項違禁印土係在東棋盤街鄭鎰記土行取來亦屬違法稟明堂上諭鄭交一百元人洋並保候訊在案昨晨由廨傳訊先由中西包探上堂訴明前情並將烟土呈案訊之鄭秋亭延許理律師到堂辯稱捕房所控被告私帶烟土違犯刑律係指販賣或製造鴉片烟者應處三等至五等有期徒刑並五百元以下之罰金惟被告並非販賣請爲將案註銷中西官核供判鄭斥釋烟土送海關焚燬 
[科罰燕子窠主客]  
　　廣東人馬成在虹口北四川路青雲里四十九號門牌家内私售　吃洋烟經五百八十六號華捕得悉報告該管捕房捕頭前日飭華探侯松山西探使密司協往將馬連烟客馬阿善·陳阿德·蔡阿其·王雲·孔林·並烟具帶回准飭馬成存洋五十元其餘五人各存洋十元保出昨經公共公廨傳訊祗蔡王孔三人投質由陸襄讞會同英包副領事訊明屬實判到案三人各罰洋五元與不到者之保洋一併充公烟具銷燬 
[串騙綢衣押一年]  
　　新閘路三百十一號門牌某衣店夥殷清林及南市一大衣莊夥周某同控金小山設計騙去值洋一百餘元之綢皮袍褂五件質洋化用己由新閘捕房包探沈夀章將金拘解公共公堂訊供收押在案昨晨復訊據殷周兩人相繼上堂證明被告與在逃之李某來店選購皮衣囑送至天津路致遠等旅館内乃被携贓逃逸等語訊之金小山供認與在逃之小李串騙不諱中西官核供判金押西牢一年示儆 
[馬車違章疾馳]  
　　甬人陳永甫駕駛二百十九號執照馬車在虹口蓬路加鞭疾馳幾致肇禍被五百零九號華捕查見以其有違定章將陳連車拘入捕房經捕頭詰問口供一過飭陳存洋保出聽候公堂傳訊 
[違章搭蓋草屋]  
　　閘北市面漸繁所有江北客民搭蓋之草棚因易釀火災經各警區通令拆除不准再蓋前日有滬北工巡捐局查照員陸阿根查得客民李成賢仍在大統路底結蓋茅屋當將李扭入四區請爲核辦 
[搶飾匪徒分别懲儆]  
　　匪徒吳松桂子·楊德昌·張川金·周連生·蔣四海等五人上月間先後搶取新租界首安里徐作山之妻某氏及婦人梁王氏金錢兩付金圈一只質洋化用經各事主報告捕房請緝現爲法捕房包探梁大寳·曹福昌·張惠泉·苗永興等四人偵悉吳等匿跡之處當即前往將吳等一併拘獲吊出原贓帶入捕房昨日解送法公廨請究先據該探等上堂稟明前情繼據各原告上堂投訴被搶情形求究詰之吳楊張三人供認搶刦不諱周蔣兩人同供民人等祗代質當事後分用洋十元不敢同往搶刦求宥中西讞員會判吳楊張三人各押西牢一年周蔣兩人各押六個月以儆贓給原告領去 
[金鈕扣候領]  
　　業澣衣之江富貴江剛余前日持金鈕扣兩顆至虹口蓬路押店求質被閔行路捕房華探目石錦榮查見向詰來歷不能說明因將人物一併帶回收押昨解公共公堂請究據被告供是項鈕扣係在盛衣籮内拾得但是日籮内所收之衣有六七十家故不能知是誰家遺失等語中西官以兩江不應貪小着各拘禁三天金鈕暫存捕房候失主認領 
[過犯竊頭髮押兩年]  
　　過犯浦東人王阿根前日在虹口旋昌碼頭行竊價值十元之頭髮四扎被碼頭巡丁察出扭交該管捕房包探蔣阿林帶回收押昨解公共公廨經中西官訊悉前情判王押西牢兩年期滿仍逐出租界 
[誌謝]  
　　昨承英商公會惠贈「華文報」第一號一册又坤範女中學惠贈「坤範」一册又商務書館贈「英文雜誌」第六卷五號一册書此併謝 
來函 
[浙江赴法勤工儉學旅滬同鄉會來函]  
　　本會前因解决赴法一切困難問題爰共發起組織一浙江赴法學生旅滬同鄉會藉以　除困難以達赴法目的現在本會會員除前此陸續放洋者已有十餘人外此次五月八號法國郵船「項馬皮西」號放洋有本會會員十四人本會因大多數會員均已赴法故由多數會員議决取消以符名實爲此專函肅達敢希登入貴報來函欄俾後來赴法之浙江同鄉不因敝會之名義空存致勞往返是爲至感浙江赴法勤工儉學旅滬同鄉會啓五月七日 
雜評二 
[五九將至矣（訥）]  
　　五七爲日提二十一條最後通牒之日五九爲我政府承諾之日我無力抗此强迫之通牒而忍辱受之故其可恥不在五七而在五九國民之茹苦含莘以紀念此五九之恥者已五週矣非徒紀念之也將以望我國人抱一致救國之血誠具堅定不拔之决心與毅力奮起以雪我隱忍無告之奇恥然而數年以來喘汗奔走多方呼籲曾無絲毫之裨補豈我民力有未盡歟抑力之所及必濟以時會時會之來各盡其力守之而弗失庶乎有達我目的之一日今之時會爲何等之時會乎我國人誌之明日之紀念不在形式上之鋪張而在我精神上之團結人人不忘此恥人人自盡其力以守此雪恥之時會此紀念之要義也 
 
 

Page 16

 
 
   
 
 

Page 17

 
 
   
 
 

Page 18

 
 
自由談 
游記 
[游歐漫記（九）] [  楚僧]  
　　在新加坡的職教員約計二百左右多半是國内各地師範及專門或中學畢業的薪水六十元到兩百元不等我參觀的那時正是放年假各學校教員學生都不齊全在校後來有幾個學校的職教員和董事開了一個非正式的談話會叫我報告國内近來的情形我趁這機會就提出了幾條意見希望他們去做（一）學生自動的聯合（二）職教員的聯合和組織（三）多設中學以爲入國内外大學及專門之地步（四）注意國内社會情况和改革（五）積極的謀國内工商業的發展我說完了這些話有某君和我說僑民狠注意國内的事也狠想發展國内的工商業因爲這幾年國内的强盜太多他們受不起武人和官僚的竹槓所以都裹足不前不敢回國去做事總希望以後......他說到這裏狠呈悲憤的樣子我想他們盼望改革的心思比在國内的人還切以後只有聯合一氣猛力進行 
　　中國報館只有四家因爲官吏取締極嚴不大敢說話上回有某君過此演說了一個「山東問題」有一家報館將他的演說辭登載被官吏看見了馬上將主筆捉去說他是Ｂolbevik黨要他交出演說的人來重辦幸喜那人走了只落得把那家報館停版數天 
劇談 
[梅訊（二十四）] [  春醪]  
　　何詩老星期日腰痛未愈力疾往觀畹華鬧學歸後骽益酸楚次日有人見詩老辭朱丈約飮短簡謂昨見梅郎受夏楚不免心疼輒以骽代之今酸楚異常不能赴約云云此老風懷之趣足爲高夀之徵傾倒畹華亦可謂爲至矣 
　　昨日排演上元夫人爲時頗晚玉芙輩擬往觀跑馬竟不及云 
　　晚間應趙叔雍的便飯陶樂春同席大抵綴玉軒諸閣員也畹華新自許少卿處購珍飾數事常日把玩頗以爲樂 
　　昨夕木蘭從軍徇藍司令請斯覆演之耳 
　　畹華南通之行巳有成議惟爲期不過數日倪丹忱做夀亦已託吳某來滬致意畹華情不可却或由滬而通而皖而鄂也漢口不過演十餘日即趲程回京五月初必須到京以慰高堂倚閭之望 
　　北京著名操阮者陳彦衡不日南下畹華與之最習抵滬後當更有盛集矣 
　　天蟾賣座至五日前結算已有七萬一千餘元其最盛者如葬花散花等每夕三四千餘元不等最絀者御碑亭虹霓關每日不過一千六百餘元而已 
　　有秋水者觀天女散花一劇頃倒至不可言讚之以詩特闢文字禪昨以貽釋戡轉貽畹華詩附載 
　　至美原來空色相人間文字總如塵維摩不是無言說玄妙難傳物外眞 
　　一片空靈月照人光明着　衆心明羣生苦惱方氣已欲乞華髮證夙因 
藝評 
[灘簧瑣述] [  達紓庵]  
　　綜記前後灘其後約有四百餘齣似此玩藝乃有如許大觀可見古人無論舉何事業克勤克精無有懈態埀至今日憑灘簧而衣食之者實繁有徒竊謂設令今人創此灘簧基業堅忍不怠之心遠遜古人則欲望其垂諸久遠爲勢難矣古人與今人苟以植物喻則松柏之與桃柳也松柏雖經嚴寒而不凋桃柳則逢春勃發紅綠相映倍極明媚然不旋踵而零落矣蓋今人之無恒心不啻已成鐵案彼提倡國貨抵制劣貨兩事卽其明證良可嘅巳 
　　四百餘齣之灘簧今人業此者皆能之耶曰無有能之者矣計隨少山而唱之葉某腹笥收藏最富然亦不過百餘齣而己其他三百餘齣自有灘簧以來閱時六七十載彷彿墓碣所鐫之字霜侵雨蝕漸就湮没即有舉其劇名問之此中人正慮茫然不復能答遑論能之者今之名家如小桂蓀范少山周珊册輩小桂蓀前灘較多然亦不能突過葉某前人鏤心之作漸就其人並瘞窀穸於此益見今人之惰然而今人之惰又烏可咎之蓋半爲胸中並不高明則其對此深奥之曲自必多所不解旣不領解庋之高閣矣半爲業此者大都深嫟阿芙蓉膏踡對燈火此輩朝氣皆已納入烟槍小孔之中化作縷縷青烟消磨已盡 
雜錄 
[燕鼓秦筝錄] [  吳調梅]  
　　黄歇浦畔聲色甲天下珠帘繡幕簫筦如雲歌娘舞女往往負鼓板而至爭勝其間然雋者百不得一二吾於此中得汪氏三紅而已今桂紅旣死香月亦去大有飄零法曲人間遍誰付當年菊部頭之概友人熊生蓀芥每爲余道都城盛况長安歌舞自非凡響劉喜奎鮮靈芝小白菜等悉一時之選華鐙初上弦索微揚聽歌者聯袂而至繡帘起處四座凝眸采聲如春蛇赴壑蜿蜒不絕熊生時亦跌蕩其間清歌妙舞悉貯錦囊成詩約數百什嘗見其有絕雋者生花彩筆堪作纒頭不能不錄也詩曰趙家姊妹久名揚妙舞清歌並擅場堪笑逐羶多熱客幾人領略菜根香游絲飛絮惹情牽香　由來别有天安得廣長普說法傳鐙除却野狐禪一聲河滿斷人腸笑靨啼妝兩不妨榮福未來香水去高歌權許杜雲娘秋菊春繭着色難柯亭聲價重琅玕芳名雖把三珠配傑出終推王子安鈴圖　澈一聲聲澆酌低斟若有情莫嫌徐娘今半老歌喉還比少年清雙鬟低拍按銀簧試上旗亭一舉觴最愛要孩兒曲好不須更進小秦王黄海風波任汝狂魯戈一指定扶桑有時還灑楊枝露蓮座如親寳月光趙舞秦歌雅擅場瑶臺仙品冠羣芳文星也解東皇意不照男兒照女郎誰博姮娥一笑迎琅琅吹過步虚聲痴心翻羨吳剛罰得傍蟾宫老此身又集玉谿句贈小白菜月月紅小桂鳳曰珠箔輕明拂玉墀月中流艷與誰期昭陽第一傾城客紫鳳青鸞共羽儀新春吹破舞衣裳荀令薰爐更换香紅綻櫻桃含白雪今朝歌管屬檀郎更醉誰家白玉鈎朱欄畫閣幾人游蝶銜紅蕊蜂銜粉同向東風各自愁此夜西亭月正圓玉琴時動綺窗絃鈞天雖許人間聽對影聞聲已可憐紫燕黄蜂俱有情相思迢遞隔重城梁台歌管三更罷雛鳳清於老鳳聲羅薦春香暖不知流鶯舞蝶兩相欺深知身在情常在莫道佳期更後期均清艷可誦 
新聞拾遺 
　　胎中有胎日本某郡大東村居民出雲志治之妻於前月臨褥竟舉一雄惟産生時即見胎兒之右目上微有紅腫初未介意詎日甚一日腫處竟墳起成一巨瘤當將該兒送往大阪醫院求治卽經醫生用術將瘤割下剖視瘤中巳生成小人一五官四肢皆惟惟包在瘤肉内具體甚微據云此胎本係雙胞特不知如何彼胎忽中道誤入此胎之皮肉内致不能生長而成此怪象云[  周劉]  
　　九牛二虎之會馬渚邵生曾畢業於紹興某校秉性特殊有洋鬼子之綽號月前新婚邵生預先約定其親戚中凡今年二十歳屬牛之姊妹及同年之朋友男女各四人男爲贊禮女爲伴新彼邵母今方四十四亦屬牛而新婦與邵生同爲十九歳屬虎新婚之日戚友男女各如約而來集九牛二虎於一堂熱鬧非常而邵生亦揚揚得意云[  車人痴]  
　　烈婦殉夫鎭江東郊陳某娶妻曹氏生子已三歳近暱一妓納爲小星入門後某喜新厭故與妻反目者屢矣氏固懦弱順受之前月某忽膺重疾臥不能興氏焚香祝天願以身代顧服藥無效日前溘逝氏言談自若略無戚容殮之次日紅日已高而寢室未啓隔窗呼之不應排關入則已懸梁死矣[  吳秉恬]  
　　巡捕權作穩婆寓居馬霍路之李姓婦身懷六甲已届分娩之期昨日不知何故雇黄包車至新閘甫下車卽覺腹中作痛立令車夫拖回不料行至半途啊唷一聲呱呱者竟乃母宣告脱離車夫一時手足無措後經某號巡捕過此代爲裹嬰詢明地址送之回家云[  聲]  
短篇小說 
[諷世小說捕鼠機（二十）（三）] [  宋春舫宋懷玉女士合譯]  
　　魯般斯「没有什麽我想我要跌下來了密勒夫人快些說下去」 
　　密勒「呀不過這隻象睡的正熟一隻鼠在他身上跑過......衆人「那可了不得」 
　　密勒繼續說道「這隻象受了大大的驚恐跳起來一聲咆哮把全動物園都震動了這也不過顯出女子的神經生來是怕鼠的同這象一樣的......造麥「我第一次到歐洲去有一隻鼠子在我汽機中......這是輪船上的汽機：......你們常常用他到碇泊地方去的爲了這件事我就厭惡這些東西了不得」 
　　倍密斯「有一次我們在鄉村裏避暑一隻鼠子在桌面上跑過」 
　　衆人「天呀」 
　　觀文「有一天我看見一隻鼠子在浴盆裏」 
　　衆人「天呀」 
　　觀文「我們聽見他終夜的爬搔」 
　　衆人「怕極」 
　　剛伯培爾那我就没有什麽假使這鼠子死了......」 
長篇小說 
[社會小說衆醉獨醒（三四）] [  瞻廬]  
　　第七回訪舊友試嘗碧螺茗聞妙香靜證木犀禪 
　　在這當兒小哥早已急匆匆的走來踏進茶寮便唤茶博士來取茶錢筱山趕忙離座說道茶尚没飮一杯那有先還茶錢的理况且老兄光顧敝處這一壺粗茶理該算我的萬萬不能破老兄的寳鈔小哥那裏肯依握着一個白手帕包定要還鈔筱山來搶時小哥已把白帕解開像要付錢的模樣筱山道區區小　道你竟不肯賞我的臉哈哈......列位這哈哈兩個字都是開口呼的喉音筱山須得扯開了嘴才能道這兩個字說時遲那時快小哥趕在白手帕裏掏出一捲油紙包裹的東西形似放大的雪茄烟乘着筱山哈哈的當兒出其不意向他嘴裏用力的一塞足足塞進了三寸還有一寸撑出在嘴唇外面筱山覺得不妙趕把這東西吐掉了然而喉間舌本早已沾受了許多實惠正待拖住小哥同他理論那曉得連打幾個噁心（只爲存了惡心所以打這噁心）腸胃裏面鬧得天翻地覆一陣哇哇的聲響（你不哈哈便不哇哇你旣哈哈合該哇哇）翻腸倒胃的嘔吐起來葷的素的黄的白的黏黏的吐了一大堆原來小哥解手的當兒取出預備的油紙在糞窖子裏檢起一段肥料封裹得雪茄烟一般又把手帕包了假做搶還茶錢却教筱山領略異味應了一句「聞木犀香否」的禪語那時許多茶客聞此妙香人人揑着鼻子都揣摸不出什麽道理筱山只呌茶博士看住了小哥不要放走了自去取了清水漱口漱了又漱只忍不住哇哇的要吐腸胃裏恰似抄家一般抄得錙銖不留絲毫無剩小哥道誰說我要走走了便不是張小哥今天當着列位面前辨一辨是非分一分皂白若說是筱山錯的給他吃些髒東西還便宜了他若說是我張小哥錯的要殺要剮全憑列位公斷我張小哥誓不皺眉列位的良心便是天秤牙齒便是界石判斷的說話决不曾偏重偏輕（理直氣壯）筱山漲紅了臉一壁兒哇哇一壁兒摇着手道别聽他他都是混話那時許多茶客都環繞了小哥聽他發話 
[自由談之自由談] [  鵑]  
　　嬉遊與工作實同爲疲勞之事勿謂嬉遊逸而工作勞也同屬疲勞則無寗節嬉遊之時間以從事於工作他日廻溯平生事事皆漬吾汗血之痕一衣一食得之無怍亦差可謂無負此生矣 
　　更正六日梅訊清平樂詞第三首不知是不分之誤第四首委地是特地之誤第六首悵觸是棖觸之誤第十首前生是前身之誤七日梅訊清平樂第四首毓華是繁之誤滿是是滿目之誤第六首如日是如月之誤第九首爲證是好證之誤特更正 
 
 

Page 19

 
 
   
 
 

Page 20

 
 
   
 
