# 1884 - 6 - 4903859

 

Page 1

 
 
[招請賣報售書] [  申報舘主人啓]  
　　廣東爲極大省會什商雲集本舘現欲請一友人於明正月初起在穗垣代銷申報及點石齋申報舘兩處所印之書籍如有粤友願辦此事祈來本舘　議一切惟須在上海覔一殷實大鋪作保方可訂定也此布 
[康熙字典减價出售] [  點石齋主人啓]  
　　本齋石印之康熙字典現在所存無多故願大爲跌價出售計綢面而訂作一本者實價洋一元六角訂作兩本者實洋一元七角訂作四本者實洋一元八角大號中國裝訂者二元五角小號外國裝訂者一元八角大號外國裝訂者三元欲買者祈速來價購遲則恐賣罄也此布 
[變例說]  
　　客有好爲奇計者滿懷經濟雖略展驥足尙未盡其所用一日相與共飲慷慨　談闔座傾倒酒酣耳熱談興益豪漸而及於時事又　而及於洋務又漸而及於中西刑法之不同余乃舉杯屬客曰客知西人聽訟不得用刑華官聽訟非刑不承此其故何也客曰華官之問供也無論何案卽使眞贓現獲衆証確鑿苟非本犯自具供招則不能成讞試思爲　之人疇肯自認若不加刑將一日不承一日懸案不結故不得不以刑法從事然而三木之下何求不得因此而寃枉　多此地方官之所以難爲而刑官之所以無後也西官之折獄則不然聽審之人多有狀師辯駁案情有陪審諸官以詳察義理卽使本犯狡獪不肯自承但叙其情節詢諸訨人衆論命同無所逃遁則狀師亦不能曲爲之庇問官亦不能曲爲之原就案論罪不必本犯具供而爰書遂定卽本犯不服一再上控而案情旣眞無可飾說仍照原擬並無廻護或有以原問官所判爲不公而全行翻異者此則或係華洋交涉之件意有偏護間或有之否則不常見也西官之折獄但憑案情而華官之折獄必須畫供此所以有用刑不用刑之分也今若有人變通條例亦仿西官之所爲卽不必用狀師而問官略多數員就其案情秉公定斷亦如西人陪審之員各以意見互相詰難必至意見僉同而後定讞犯人心服而折獄公明卽不必本犯畫供而無有不成信讞者也余乃避席而對曰昔人有言兼聽則明偏聽則暗聽訟之法刑人衆共本不專恃刑求特以三代以下人心叵測趨而益下爲治者但爲急則治標之計遂致嚴刑峻法以取犯供至唐之來俊臣請君入甕而民之困於苛政久矣本朝刑法减而又減輕而益輕且屢下省刑之旨而無如地方官不能仰體皇仁仍不免以刑折獄而西人則法制尙爲近古若能仿而行之不必謂之仿西法也直謂之復古道也可矣於是洗盞更酌益復縱談客又慨然以興曰僕言變通條例之說不僅在聽訟而已其援例定罪尙有數事當爲變通有律無死罪而其人則殺有餘辜者有律無可赦而其人則情有可原者試舉一端而言之如地方上有好爲簧鼓之人或唆人父子兄弟不睦或離間人夫婦朋友或遇有事而獻勤或以無事而播弄此等人無論城鄉往往而有在彼不過志在鷸蚌相持可以收漁人之利而其禍直可令人家爲之破人爲之亡此等人論其心較强盗爲尤惡論其事較刦殺爲尤凶而論其律則極而至於軍罪爲止並無斬絞之例可援此則例之輕者所當變而之重者也若夫强盜搶刼滿貫不論首從皆斬其實則其中大有分别也其有凶横成性很毒異常者固不得稍從末减或有事屬初犯又係爲人邀致相隨俱往所得之贓計值不過數千文一經到案略加誘詰卽申供認不諱此其人固在可原之律而按之例則無可曲原據供定罪身首異處是可憫已或有謂盜賊之流初非少成若性殆習慣漸成自然今於初犯者立卽坤誅則見者有所警懼而不敢萌非分之想是亦避以止辟之意然刦盜與叛逆其罪之輕重懸殊而當年辦理赭匪亦第誅其首賊不問從賊是卽古人殲厥巨魁脅從罔治之義辦叛逆尙且如此而盜賊之罪反若過之不亦異乎竊以爲此等人極易辨别但於訊鞫時覘之其能耐刑終日一無供詞者則爲眞盜殺之不足爲過若略一研詰稍稍用刑卽行供認其爲誤犯初犯無疑今若變通其例實係初犯誤犯量子酌減倘旣蒙减免之後再有犯案則决殺無赦若此則愚懦者不至與强暴同罪而仍不失除盜安良之旨矣余復避席而對曰舜典有之晉災肆赦怙終直刑如客所言初犯悮犯之盜卽所謂眚災也播弄之痞棍卽所謂怙終也本朝以寛大爲政欲於律無可按者而另增專條以懲痞棍勢或有所不能若於情有可原者而議寛其罪是或可行也客言至此是足以見客之經濟學問矣是日盡歡而散歸乃篝燈而爲此說 
[諭旨恭錄]  
　　十一月二十三日奉上諭鼎新奏叅劾庸劣不職各員等語湖南澧州直隸州知州吳起鳳精神不振步履維艱衡陽縣知縣羅慶鄉始勤終惰積案甚多均着以原品休致候補知縣王珠燾信任家丁聲名甚劣王福申巧於鑽營蹤跡詭秘試用知縣歐陽保松性情乖張舉止躁妄試用縣丞周鈞行爲卑鄙試用巡檢廖煥章品行卑污試用典史蕭承煊辦事荒唐均着卽行革職以肅官　餘著照所議辦理該部知道欽此 
[桑台續信]  
　　法人攻奪桑台情形本館節經錄報然傳聞不一言人人殊想香港去彼較近必有確音乃昨接到港報其言亦尙在疑似惟桑台之失則更無可疑且其叙戰事極詳爰錄之以供衆覽據云十一月十九日河内遞到西字消息云是月十三日所遞到郵同已言及法軍於十二日下船前往宣泰同日下午四點鐘行抵帶河及紅河之交界處各船艘遂卽停泊盤運軍兵登岸駐劄於帶河之北據險爲營掘土爲塹壁壘森嚴濠池深固軍中隊伍整肅無不踴躍思戰逞其一擊按劄營之處乃在八望村之隣近十二日有法軍一隊由河内陸路取道往宣泰至十三日行抵帶河於十四早卽由淺處涉水以過而與先到法軍聯絡合兵一處遂沿河取道以赴宣泰而各砲船亦相隨並進沿河用開花砲轟擊附近之地當進兵之時經數小戰據得數村落至十五朝八點鐘法兵前往攻芬泰村落此村乃由新岡直逹宣泰蓋適當其喉正控吭扼要之區也又攻黑旗炮臺三座此砲臺乃三合土所築頗爲堅固藉以扼守當途固黑旗所築以禦敵者也當法兵進攻之時黑旗卽出與之相持自朝至暮勝負未分嗣後阿非利加洲他高士兵及東京所募之勇不顧死生擁近砲臺黑旗亦奮勇對敵兵刃相接　炮交施殺退他高士兵者凡兩次黑旗亦勇猛矣哉逮後法軍復遣兵相助且有炮船用開花炮轟擊彈丸飛墜驟如雨集黑旗見此兩砲臺非可守之地且不甚緊要遂乗之退入宣 
 
 

Page 2

 
 
泰法兵遂據而有之是役也砲聲震天地電閃雷轟火龍日道烟燄蔽霄漢幾於山嶽爲之崩頽風雲爲之變色法軍死傷於疆塲者二三百人而黑旗之陣亡者亦相上下也噫亦可爲血戰矣哉十六日清晨法兵復進往攻别炮臺亦爲所踞蓋黑旗見是炮臺並非扼塞以故棄之而不守而法乃得乘勢攻而據之也法軍於時載運行伍大砲臺置於其間於十七日下午法國炮船及砲臺燃炮攻宣泰城至夜深復遣他高士兵馳至城下攻　至十八黎明遂毁關入城見駐守城内砲臺之黑旗已行退去過半聞係别駐於一砲臺中此砲臺乃在内地約距宣泰十里而遙想必更爲固而易於防守也以故黑旗特　宣泰而退居其地耳聞此次宣泰城中屋宇之被砲擊燬傾圮者不可勝計越民之遭罹斯厄流離死亡塡溝壑而委草莽者　不可以僂指數噫亦慘矣哉聞黑旗劉永福業經退入内地並無損傷惟聞其有副總管則殞命於疆塲焉黑旗駐宣泰及左近者約有二萬人其中多爲越南人計法軍連日之戰約計死傷者三百人其中多是他高士兵盖此等兵並不畏死幾於蹈白刃而不懼袵金革以如飴云聞法軍擬於二十日復往進攻黑旗新營按此新營異常鞏固守衛亦甚堅密且兵勇衆多非宣泰可比也聞法人稱說若攻得新營又擬進兵他處矣此處黑旗約距宣泰河上三十餘里而遙邇來此寗華兵數次欲渡河以攻河内於十六晚有華兵約二三千人攻擊河内相對所築之保障故終夜炮聲殷天至天明而退於十七十八兩晚華兵復運大炮來攻此等炮排列於保障之前其遠約距六百碼河内法軍及芬花炮船亦燃炮相攻一時聲震江河勢崩雷電河内頗爲受創幸華兵未有開花砲故不致大爲損傷也觀此消息黑旗軍威尚未全損卽連日血戰亦未至於甚敗而　行退入内地或疑其兵行危道將佯北以爲引誘之計歟然城壘已失險固之地已無所恃誘敵者當不出此則其敗也未可知也西報又云兹接到私家郵筒謂法軍在宣泰獲得財賄貨物約值銀五萬圓藥彈三十萬枚戰馬二百匹黑旗總管劉義聞亦受傷幸卽退駐内地或云此說恐必確傳聞之謬歟現觀法軍情形旣得宣泰按兵不舉　聞法國水師提督科璧自得宣泰毗留兵一半駐守其地自引其半撤囘河内以意測之科璧提督將在河内左近駐紥以防北寗前來之華兵蓋邇來華兵在河内屢攻附近所屯營汎也科璧現决意待法國新軍至然後攻北寗聞法兵進攻宣泰之時黑旗與之戰者約三分之一惟大敵當前而竟不全隊以相持則未知其意之所在矣法國總督夏文經已回國而新總督德理固現已前往順化都城駐劄云又河内友人信息謂風聞十一月十二十三十四連日黑旂與法軍鏖戰於宣泰之郊晝夜不息鎗炮之聲山崩岳震水湧川騰一時兩軍皆有死傷越南人民流離失所慘罹兵燹者難以悉數聞法軍已於十七日奪得其城入而據之又月之初一日益得輪船抵港言當法人攻宣泰時黑旂忽爾棄城遽遁退駐北寗匿不復出逮法軍久據其城黑旗夤夜出軍繞城環攻又將兩炮臺奪去法軍多有死亡蓋前者乃空城弭敵之計也兩說傳聞　異未知孰是然法軍旣已改踞宣泰而又不聞有後耗則其爲獲勝可知矣黑旗旣棄炮臺復失城垣幾於轍亂旂靡誘敵者當不如是則其敗北又可知當不必爲之諱也總之河内相距遼遠探消息者無從遽進而好事者又從而妄黑白故作疑竇則傳聞異詞有可知已嗚呼宣泰之城旣得法軍之燄益張而北甯之勢愈蹙越其危矣哉此有心人聞之所當嘅歎也又據西字報云法軍與黑旗開仗時見黑旂隊中有德國美國人爲之指揮按此乃臆度之詞未可信以爲眞又法軍旣勝之後相謂曰黑旂扼守宣泰雖甚堅固卒至遣敗倘以西兵守之豈易攻取哉 
[高麗礦信]  
　　高麗西人來信云近有高官數員擬興礦務該員中自有礦產計三處五金锴有現已奏明高廷允其開採故該員等由王城出至各處採訪購機開採等事想尙須請礦師察看礦　以便舉辦從此高麗礦務有開必先當拭目以觀其興旺矣 
[津沽防務]  
　　吳欽憲人澂周總統盛傳戴統領宗謙同於前日二十日到津面見傳相禀商一切戴統領係安徽人直省候補直隸州現升知府三年前調往吉林分帶防軍現隨吳清舳到津督率吉林調來馬步七營駐紥新城周總統駐紥小站　步計有一二十營相爲犄角聲勢較爲赫奕也吉林來軍原係七營現擬募成十營已經清帥派員回南往徐壽兩州招募年内尙需到防預備訓練日來戰事益亟戴統領有統兵防粤之信念一日傅相請宴念二日清帥與統領怱怱回防惟周總統念三尙未起節清帥到津襜褘暫駐督轅周總統戴統領則分住紫竹林春元棧　照樓云 
[調船載兵]  
　　天津河道已交冬至仍未冰膠豫河及西河兩道則已冰復渙時經進九河凍重開此亦不常見之事現在謠傳謂有電報調招商局之普濟輪船從速赶到大沽載兵之信未知是否屬實然防務孔亟人言則鑿鑿也 
[履薄貽殃]  
　　天津河道未水而產中積潦則全行凝結從前步步皆水者至此處處成冰南窪一帶人在冰上行者蟬聯不斷而淹斃則口幾於無日無之今年崖中氷雖已結而不凝固南門外步行陷一啞子年十餘歲南窪冰排斃一歸寍婦女手抱一孩至網起時仍然在抱此人津友目繫者也不必春冰履同虎尾冰上人其尙愼旃哉 
[監犯服毒]  
　　去歲張姓控告駱基賢妍霜張潤寳一案已經譚護院審定旋因駱妻京控並牽涉李觀察在内奉旨發交左侯相覆勘侯相屢次委員詳訊現在業已定案但尙未經出奏駱基賢向押江寗縣監現因拖累已極中懷抑鬱無聊潛於本月初二夜間私服阿芙蓉膏畢命該犯係奉　旨發審欽案江甯捕衙李少尉有看管之責一旦猝遭此變恐不免致于吏議耳 
[解送軍火]  
　　近來越事日急凡各通商碼頭籌辦海防不遺餘力前次有旨命前福建藩司王德榜方伯招集舊部馳赴廣西住紥　外方伯向隸左侯相麾下故　在一切軍械仍由南洋大臣撥給日來早經備齊已派委員解赴粤西聽用方伯並有禀上侯相求發營官七人以資臂助侯相按名飭令前往想見百戰熊羆又屬當年舊部定有身使臂臂使指之妙折衝禦侮不難立奏　功焉 
[寗郡消息]  
　　傳聞寗波西人近因官塲大調兵勇各處防堵恐爲戰塲夜間或有至舟中歇宿者而殷實之家亦因此往山中預賃房屋以備搬遷　　如此張皇然則抱杞憂者能不惄焉如擣哉 
[撥兵到防]  
　　鎭海乃寍郡之咽喉况地臨大海防堵似較他處爲尤要兹聞歐陽軍門添撥兵勇千餘名皆壯而有力者於初五日前赴鎭海小港等處紥營以資守禦云 
[夜巡嚴密]  
　　寗郡夜巡向止保甲局分叚巡查現届冬防城中添設巡更所由官諭飭各圖地保承辦城外則統歸武營常川梭巡每當黃昏之後柝聲四起大街小巷閣閣不絶殊覺認眞不特宵小無可濳蹤卽夜行者　皆因盤查不便漸覺稀少是誠冬防之要策也 
[竊電續聞]  
　　昨報譯登俄國新聞紙有竊取電信一節兹晤本埠西友談及此事云原係舊有此法並非俄將所新創且所竊者僅在陸地之電音至海線則仍無從下手也然則海線較陸綫尤爲穩密於此可見矣 
[造房欠銀]  
　　昨據監生楊鈞卽楊蘭生至英公堂禀稱張國勳包英商哈味在四馬路西首起造樓房一百二十六幢計價銀二萬一千九百九十六兩言明分三期付銀立有承攬張挽開干成大木行之干心泉作保實則卽曹小雲扦哈味出面我在張名下司帳詎第一期應付銀 
 
 

Page 3

 
 
八千兩祗收到七千兩尙少千兩第二期分毫未　現在房屋已有九分工程水木各料行價銀逼緊諸小匠頭被散工逼迫初向哈味催付哈味諉向曹取曾亦推諉哈味在後哈味與曹會面又向索取曹始承允付銀不必再向哈味追索等語然仍一味延　年關在邇萬分急迫前幾日鋸　作頭郵紀生卽邸季春因欠　工錢二十餘千無可措墊情急自縊衆工愈形不服咸欲至曹處索銀我再四勸阻祗因小包作頭七人前往曹避匿不出爲此七人携帶被褥住在　處守候詎被　捕　案曹則遣抱遞禀以糾衆吵閙爲詞實則並未吵閙有捕頭可証自曹　捕拘案七名管押後衆工惟欲問我索錢致我不敢　家非若曹之在英署辦事動輒喚捕拘人只得隨同衆工又往曹處伺候于姓亦去豈料曹仍不見又被巡捕驅逐只得奔案喊寃奉飭具訴爲特據實禀明　語時爲曹姓枹呈之顧幹仁亦到案　據干心泉同弟干某在堂略訴前因并稱張國勳承包房屋央我作保盖恐張有不合情事豈知張則循規蹈矩工程已將完竣曹則不付銀兩計木料貨銀與代墊之欵八千餘兩延宕迄今第一期原由哈味出上單銀八千兩向法蘭西銀行收取及持單往收無付回告哈味卽將另有道契暫期約遲五日收銀届期祗收銀七千兩無用之上單曹　簽名　在呈閱及第二期我先冩成收條向哈味收銀哈味初則不語繼言緩日來收我言然則應將收條付還哈味又不語我始自在寫字臺取回哈味　臺上銀票甚多豈容檀取其時王松年在旁我卽向王曰君固目擊者我祗取回收條隨辭出如是情形可爲寒心隨將情告知高易洋行大狀師梅　閣允爲函　豈料仍無覆音旋聞哈味自至狀師處言難函覆盖不能言不付銀又不能言付銀總之事歸曹姓等語旋知曹俟將房屋造好已向仁記言明押銀二萬兩爲卽根問仁記據言曾將是處地基連值銀萬兩之屋抵銀以付地價今造屋值銀二萬二千兩光景則再可抵銀萬兩須俟工竣可付聞之大驚設卽有銀萬兩爲時尙遠爲又向催并言明底藴當據曹潤甫及曹寳生觀我措墊俟丄竣付抵銀萬兩第一期之銀應再拔足如是則有銀萬八千兩尙少四千兩則可與弟調亭等語我固允從然年關在邇衆工急迫甚致邱季春尋死以致衆工咸欲至豐處索錢有楊蘭牛同往勸住並不吵閙詎被喚捕送押七名在案於是衆工又向楊饒舌言楊與曹串通將工人送押楊無奈又同工人往　處剖白我與弟亦前往詎又被巡捕令同至捕房稱欲管押情實難甘黃太守廉得其情隨向干楊等曰爾等旣已于預此事然因張國勳承包哈味房屋爾等向哈味理說俟哈味再向曹理論于楊均稱哈味與曹言明不得再哈味處太守謂然則爾等可再請前經調停之人和衷商辦于又稱務請傳曹到案一質衆工始服太守隨命將在押之人交楊領去俟禮拜一傳曹到案再行投質是已到堂之工人不下百餘人聞諭始紛紛退去 
[擔保受累]  
　　法公堂昨據原告魏紀元稟稱寗波慈谿縣人在滬開設元泰外國衣店兼辦洋貨有同鄉友人徐炳生在和順洋行爲買辦本年五月間結帳虧空洋東二千元洋東念其在行多年作事無錯願讓洋一千元祗着繳洋一千元一時不能歸還須尋妥當保人出立票據以十月底爲期徐炳生因卽央我作保稱家鄉有田十五畝可值洋六百元以此暫抵并稱仍欲在和順做生意我念其同鄉舊友情有難却故向和順洋東說明躭保承洋東應允出立期票交執所有願讓之洋一千元洋東以其仍做生意二年必能發財清理故又著立據以二年爲限生意亦保到二年詎徐炳生復做生意後又虧空洋東銀四百兩光景查出後說定分期繳還每期繳銀一百兩第一期伊携洋八十元由我湊上洋六十元交付洋東不料徐炳生竟於九月間逃走結算共虧洋東洋二千五百元洋東見徐逃走卽控告保人追洋其五百元並無保據祗追索洋二千元我只得湊交銀一千四百三十兩收回保單該洋東曾出收清洋文票據交我今特呈騐現在徐炳生到滬而前言之田十五畆伊又稱因欠堂兄弟之銀致將方單契據一併取去致我一無着落况究不知其欠銀與否爲此鳴捕將徐解案請究該洋東亦投案追索洋五百元王司馬詰之徐炳生據供在和順洋行做買辦十餘年虧空之銀實緣開糖行折本之故東人亦所知悉去年底東人借我銀一千四五百兩王司馬詰其何不說定數目答稱約一千四百兩是歸還莊銀今年市面吃緊錢莊不放銀兩以致查穿故托魏紀元擔保後於九月間東人嘱我回家因擬赴杭州措資順便到家因曾欠堂弟徐介眉銀八百餘兩喚婦女十餘人上樓開箱將衣服搜去我妻嚇回母家又被伊等追囘逼取田單現在祗有房屋兩間願歸魏紀元王司馬謂該洋人肯讓洋於前情誼不爲不厚徐炳生不知自愛實屬可惡魏紀元作保賠銀受累不淺當將徐炳生管押嚴追必須如數繳足惟該洋人曾有讓魏紀元洋五百元姑令退去 
[新造廣艇]  
　　虹口下海浦近日製造廣艇四艘業將竣工聞係巡海所用云 
[撞損船頭]  
　　前日吳淞口外停泊之領港船被某輪船駛過撞損船頭一半昨已駛回虹口自行修理矣 
[謝惠日記]  
　　本埠屈臣氏大藥房以藥物普濟羣生刀圭神騐固已不脛而走兹當泰西献歲裝成西歴每日均略舉數事撮其要領羅羅清疎精巧無比藏之懷袖芬芳襲人殊可喜也昨以見惠本館友人樂書數語以鳴謝 
[勸護義塚啓]  
　　小子北方人也隨父官於南省十數載矣間嘗往返蘇臺見離城十餘里臨河之處棺木暴露白骨散亂有全没於河者有半没者有將没而尙未没者不禁惻然心傷詢之舟子則云同善堂之義地也夫同善堂義地原爲無力營葬及外鄉無主者而設董其事者又多公正紳士每年捐費不下數千金洵是義舉若收葬之後仍置之不聞不問是初收之而終棄之豈仁者之用心哉竊謂已没於水者當設法撈窆庶使幽宫魂魄不致浪打風吹朽骨有知亦當啣感其瀕河而未没於水者亦當及早設法保護灘岸不使日就傾圯或用石或用木均無不可用石固好然工程浩大經費難籌不若插木樁一排價亷事省尤屬易舉質諸掩骼埋胔之君子以爲何如[  中州補拙使者拜稿]  
[催募賑欵]  
　　順直山左今歲各患水災而吾紹之受風潮厥災亦鉅前經同人函述災况囑爲勸募賑濟計共發出捐册七百餘本不意來者僅十之一二刻下持值年關災黎待賑尤急想各仕商誼切梓桑情殷輸助必不忍鵠面鳩形者長此風餐露宿也伏兾樂施者趕緊輸將籌募者早爲設法俾窮檐老弱得以延此踐年則此後居諸實皆仁人之所賜也盼切蚨飛諸惟亮察[  浙紹恊賑公所啓]  
[施少欽致登萊青道方觀察轉解山東撫轅賑銀棉衣書]  
　　佑民尊兄觀察大人閣下十月二十八日肅具寸函由招商局輪船裝奉元寳一箱棉衣三十四包羊氈十六捆丸藥一箱并呈陳中丞一函知已早登籖閣解遞省垣矣敬惟勛祉駢蕃藎猷駿懋遙瞻棨戟曷罄軒鼚昌側聽鴻嗷徒殷螳臂賑項竭力勸募祗以市面極緊歲序將闌捐數未能旺集兹湊得元寳五十隻棉衣十五捆丸藥一箱并奉中丞一信仍祈撥弁轉解東省投遞撫轅屢瀆鈞心莫名感勒專肅蕪啓敬請台安諸惟垂察不備[  愚弟施善昌頓首十二月初六日]  
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年十一月二十日京報全錄]  
　　宫門抄○上諭一道錄前○發抄旨五道○廣東學政葉奏恭報歲試各屬情形摺○直督李奏請建坊片○將軍崇奏請免恊領送部引見片○又奏請將同知通判各員仍歸原班選用片○又奏飭知縣回任並委署遺缺片○雲督岑等奏調補知府摺子○豫撫鹿奏甄别道員摺子○十一月二十日吏部翰林院鑲藍旗值日無引見○寳中堂謝教習庶吉士恩○靈中堂謝充武英殿總裁恩○曾國荃謝賞朝馬恩○崑岡奎潤各謝轉授侍郎恩○祥麟謝授哈密帮辦大臣恩○内閣呈進賀表○乂奏派騐放之王大臣派出豫王延煦許庚身孫毓汶○召見軍機曾國荃○發抄倪文蔚奏候補令徐步鑾補陸川令奉旨吏部議奏欽此○又新選隆安令劉應楨留省學習奉旨知道了欽此○又右江道啓莊引見回任奉旨知道了欽此○又夏季分委署各缺奉旨吏部知道單併發欽此○永德奏雇覔商駝載米分赴各台賑濟災蒙奉旨知道了欽此○○廣東學政臣葉大焯跪奏爲恭報微臣歲試西北江各屬及廣州府屬情形繕摺仰祈聖鑒事竊臣於本年二月初旬謹將查覆粤東考試弊端及出省日期奏報在案臣旋於是月十四日起程先試肇慶付屬以次接試羅定連州韶州南雄逾四閱月至六月二十五日西北江各屬歲試均竣七月初三日回省開試廣州府屬至八月二十九日文武試竣向來槍保廩生均知警畏隨棚槍手始雖麕集旋皆解散試肇慶時惟於經古塲拿獲槍替一名試廣州時則新會塲拿獲一名順德塲由廪生指發一名俱經按律懲辦其兩屬應試人數較前亦减葢由府縣官錄送較嚴及臣按試復加厘剔一切假名皆就裁汰如肇慶府屬之廣寍册報五百人到者僅三百人高明册報七百人到者僅三百餘人廣州府屬之南海順德三千三百餘人新會三千一百餘人裁减尤夥以故歴辦各塲一律安靜至試羅定韶州二屬外槍歛跡無敢潜往連州南雄二屬槍弊向少十子恪遵規矩所有塲規亦無弛懈大抵粤省槍風之盛其故有一一則闈姓根株未斷前奉諭旨仰見聖明洞鑒歴年以來每届試期乘機射利之徒設局養槍名同闈姓東家館館中鳩資較厚預聘少年能文之士陷以重利届時縱之入塲爲僻姓童　作槍一經倖獲分肥無算撓亂試典莫此爲甚一則各族姓公祠租榖名曰祖嘗族人但獲一衿皆食其利立法之初原爲鼓勵讀書起見流弊所極因貪利而弋名不獨富家子倩槍卽貧者自計所入與其所費贏絀懸殊皆萌倖志倩槍者盛而隨棚之槍動輒數百眞僞雜投不可究詰竊思重利在前人輕試法利源一日不杜弊孔一日不清臣試各棚除嚴飭地方官將所有養槍館嚴密訪拿外隨事懲創隨地防閑旣以法律重繩之尤於文字精核之凡正塲覆塲及府州縣各塲試卷必再三互勘而後定案務使若輩僥倖術窮利無可覬貪利心息則畏法心生此後塲弊乃期永絶至各屬士習敦品讀書者固不乏人其間擾糧唆訟難免錯出似此不安本分之事靦然敢爲以故廪生之保槍生員之當槍益習爲常而不怪當經申明定例嚴飭各學教官從嚴報劣並飭州縣官將生員人控控人之案造册詳報以憑稽核臣於發落時亦多方勸誡總兾士風漸歸樸謹臣拜摺後卽日由省起程前試潮州惠州情形如何再容續報所有西北江各屬及廣州府属試竣情形理合　摺恭報伏乞皇太后皇上聖鑒冉臣自春及秋所歴各州二麥豐收田禾暢茂暘雨以時民情安謐合併附陳仰慰宸厪謹奏軍機大臣奉旨知道了欽此○○李鴻章片再西甯縣人二品封職井元成前因宣化郡城塌缺修理需欵捐助銀一千五百兩據該鎭道具報前來查定例士民捐辦工程善舉等項銀至千兩應奏請建坊今該封職井元成捐助城工銀一千五百兩洵屬見義勇爲核與建坊之例相符擬請旨准將二品封職井元成建坊給予樂善好施字樣以示旌勸理合附片具陳伏乞聖鑒訓示謹奏軍機大臣奉旨着照所請該部知道欽此○○崇綺等片再揀選盛京内倉監督應行給咨送部帶領引見所有光緒十年監督擬派二品銜協領董永春接辦查將軍衙門揀送内倉監督因係一年之差並無擬陪人員遇有經手未完事件均經奏請免其送部引見歴蒙恩准在案該協領董永春現在辦理發審處各案未便遽易生手合無仰懇天恩俯准免其送部引見俾資得力理合附陳伏乞聖鑒謹奏軍機大臣奉旨着照所請該部知道欽此○○崇綺等片再奉天同知通判各缺所轄地方遼闊兼理旗民事宜　内地同通缺分煩簡逈殊查揀發同知曾定泰通判崔東斗到省以來經奴才等委令　讞局當差並隨時考察核其才具均與奉天缺分難期勝任未便稍涉遷就以致貽誤將來應請將揀發同知曾定泰通判崔東斗給咨赴部仍各歸原班選用理合附片具陳伏乞聖鑒謹奏軍機大臣奉旨知道了欽此○○崇綺等片再廾補懷仁縣知縣俞承卿現在引見回省應卽飭赴新任奉化縣知縣錢開震自留省察看以來當差勤愼委審案件均無遺誤應令仍回本　蓋平縣知縣徐慶璋撤任留省遺缺現委候補知縣賀塤署理除分飭遵照外理合附片具奏伏乞聖鑒謹奏軍機大臣奉旨知道了欽此○○雲貴總督臣岑毓英雲南巡撫臣唐炯跪奏爲揀員調補極邊要缺知府以裨地方恭摺具奏仰祈聖鑒事竊臣等准吏部咨文選司案呈查定例各省正印左雜及河道總督所屬官員緣得議降議革及升任調任終養告病之缺應行由外揀選及扣留外補各缺開單知照序補可也計開極邊題調要缺雲南永昌府知府傅鳳颺丁憂查該員請補永昌府知府於光緒九年五月初九日奉旨山東揭報該員於四月十二日丁父憂係在未經奏准之先員缺自應仍按前任出缺日期另補等因隨查該前任永昌府知府潘英章革職係光緒八年十一月十六日奉上諭照例應以奉旨後五日作爲部中行文日期按限减半計算扣至九年正月十一日五十五日限滿應歸於九年正月底截缺係屬要缺毋庸掣簽伏查永昌府地處極邊界連外域與緬甸接壤管轄沿邊土司地方遼闊漢夷雜處表率拊循在在胥關緊要必須精明幹練之員方足以資治理臣等督飭署藩臬兩司於通省應調人員内逐加遴選非現居要缺卽人地未宜實無合例堪調之員惟查有臨安府知府劉毓珂年五十三歲係順天大城縣人由附貢生報捐知縣同治元年選授山東定陶縣知縣是年十一月初五日到任五年十二月於防禦出力保奏奉旨賞加同知銜欽此丁母憂回籍接丁父憂守制服滿起復在西征糧台報捐應補班儘先選用同治十一年十一月簽掣雲南宜良縣知縣引見奉旨補授宜良縣知縣欽此領憑赴滇同治十三年正月十八日到任委署南甯縣知縣調署昆明縣知縣於克復順寍府等處出力保奏奉上諭着賞戴花翎欽此調補昆明縣知縣奉文覆准嗣因雲南全省肅清案内出力保奏光緒元年十一月初五日奉上諭着仕任以同知直隸州知州儘先補用欽此請補永北直隸同知因解犯疏脫奏叅經部議降三級調用交卸昆明縣事於勦辦寍州鄧川等處逆匪案内在事出力保奏光緒二年閏五月初四日奉上諭着開復降三級調用處分仍以同知直隸州知州留於雲南補用欽此嗣奉部議應補交加五成捐復降三級調用銀兩旋卽呈交清楚委署思茅同知請補武定直隸州知州奉文覆准委令先署光緒四年二月二十六日到任於剿辦尋甸州屬教匪在事出力保奏請以知府在任儘先補用六年七月初十日奉旨着照所請奬勵該部知道欽此是月十一日奉上諭雲南臨安府知府着劉毓珂補授欽此六年十一月初八日到任歴任内並無叅罰案件請以調補永昌府知府洵堪勝任惟該員係奉特旨簡放知府今請改調極邊要缺知府與例稍有未符惟人地實在相宜例得專摺奏請據署雲南布政使李德莪署按察使能昭鏡會詳請奏前來臣等伏查該員劉毓珂實心任事爲守兼優合無仰懇天恩俯念極邊要缺需員准以臨安府知府劉毓珂調補永昌府知府實於地方有裨如蒙俞允該員係實缺知府調補知府銜缺相當毋庸送部引見所遺臨安府知府係請旨簡放之缺俟覆准後應請歸部辦理所有極邊要缺知府揀員調補緣由謹合詞恭摺具陳伏乞皇太后皇上聖鑒勅部議覆施行謹奏軍機大臣奉旨史部議奏欽此○○河南巡撫臣鹿傳霖跪奏爲分發道員試用期滿循例甄别恭摺仰祈聖鑒事竊照分發道府試用一年期滿例應甄别又欽奉諭旨嗣後分發試用期滿人員務須嚴加甄别等因欽此欽遵在案兹查有分發試用道樊協恭現年四十五歲直隸長垣縣人由附貢生報捐主事加員外郎銜簽分工部營繕司行走同治八年告假回籍十一年十月丁父憂服滿起復光緒五年加捐道員分發河南試用蒙欽派大臣騐放覆奏堪以發往奉旨依議欽此領照起程於八年九月二十四日到省自到省之日起扣至九月二十四日試用一年期滿據潘臬兩司查得該道篤實穩練勤愼趨公會詳前來臣到任未及三月例不註考惟查看該員堪滕道員之任應請留於河南遇有部選道員缺内升調二項所出之缺扣留按班請補相應循例繕摺具奏伏乞皇太后皇上聖鑒謹奏軍機大臣奉旨吏部知道欽此 
 
