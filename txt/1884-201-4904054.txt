# 1884 - 201 - 4904054

 

Page 1

 
 
[第九號畫報岀售] [  點石齋主啓]  
　　本舘凡得本朝名臣圖像立倩畫手謹敬鈎摹演說近時事蹟列入畫報以饜四海欽仰之誠故前次三號畫報中繪有李傅相曾襲侯像而此次九號又有親王大臣與左侯相玉照想傾心賢哲者自必先覩爲快也兹於六月初五日發售第九號畫報仍附淞隱漫錄圖說一則閱者鑒之此布 
[淞南夢影錄岀售] [  申報主人啓]  
　　淞南夢影錄一書爲申左夢畹生黄式權茂才所撰皆記滬上風土人情小而烟花鞠部大而華洋交涉莫不備載此中閱之足以廣眼界足以拓胸襟筆情之輕倩侖意之精微足爲海陬冶遊錄之嗣響本舘取其原本用活字板排印成書訂成一本刻已告竣定於本月初三日岀售每本收回工本洋八分售處仍熙曩例想有目者自當共賞也此佈 
[中西和戰利害說]  
　　僕嘗盱衡時事曠覽中外報衆論而獨抒己見曰中國之于西人利於戰而不利於和西人之於中國利於和而不利於戰此論一岀而辯者紛然或曰中國之人則衆矣中國之地則大矣而向來與外國交往總以和爲貴從未聞有决意開戰者雖以周宣王之威靈而薄伐玁狁至於太原後人謂其志不在窮兵　武深得居中馭外之道三代以後開邊通道論者非之唐太宗伐高句驪猶未能以獲勝而况近來西國兵艦火器製益加精其勢猖獗較先尤甚中國雖近年以來竭力振作訪求西法購辦船砲惟日不足而有噐無人之患終於不免如欲與西國相見于洪濤巨浸之中馳逐於炮火鎗林之際誠有不敢决其必勝者子乃以戰爲中國利不亦異乎至於西人通商於華原屬志在得利然苟不以兵威相脅則又安能如願以相償由是言之西人之利固在戰西人之利即中國之害也西人之所欲者既在於得利則中國與其爭不可必之勝負於疆塲之間何如降心以從饜其欲而使之夫俾華夏生民得享太平之福之爲愈乎然則中國利在和而不利在戰何子之顛倒言之也余曰否不然獨不聞西人之言乎西人謂中國地大物博乃商賈貿易之地非用兵之地中國之地大兵少不足以奏功兵多餉鉅未免得不償失中國之物博以中國之物運至外洋利市三倍以外洋之貨運至中國亦利市三倍此皆盡人所共知也若一與搆兵則無論勝負於商務必有所窒碍外洋之貨至中國者既無銷塲則貨滯而利且　失中國之貨無所岀而不能運往則貨缺而利無可圖中國不銷外洋之貨而商務窘矣中國無貨可岀　商務益窘矣是皆戰之爲害也設西人而一意與中國爲好則兵端不啓而彼此商務必且蒸蒸日上商務之興利在西人非利在中國此西人利於和不利於戰之實在情形也若中國則不然明知西人之與中國通商所志在利而利之所在誰不欲爭朝廷雖以寛大爲懷而民間則未必能皆具此心也知西人之取利於中國久已意存憤憤若再脅以兵威則民間將借此而一洩其忿一人倡亂衆人和之從此西人將不能駐足於中國如朝廷决計與和情願飫之以金帛而故抑民間不得與西人爲難則民情之藴毒愈深并且不直其上之所爲縱或勉强遏止而其仇益甚即如此時法人内擾恫喝多方朝廷與戰與和尚在未定而中國民人未有不躍躍欲試者說者謂乘此時而亟與法人一戰庶足以洩天下之公憤戰而勝足以挫法人之强暴即戰而不勝庶幾使民間咸知兵力實有未足然後與之言和民間亦無後言王者順人情以岀治道固宜若是也由是言之中國之利在戰不利在和其義顯然矣西人苟不與中國開釁貿易之往來可以予取予求即使稍有佔强之處但不至相見以兵則中國亦必以大度置之凡遇中外交涉之件往往自咎華民而留西人之體面此其利實爲無窮正不知西人何事而必欲搆釁於中國也今者各國以持盈保泰爲心亦皆不肯輕舉妄動惟法人不肯稍抑而强與中國爲難東京之事中國亦既商定條約五欵不再執成見以開兵釁而法人猶復得步進步聲勢洶洶豈其自恃兵力之强而不一念及大局耶然兵力之强孰有如法之前王拿破侖第一爾時神武聲威洋溢宇内駸駸乎有混一歐洲之勢而其後俄疆一戰俄人堅壁淸野坐老法師以致狼狽言歸一敗塗地卒爲英人所獲放之海島其孫拿破侖第三克繩祖武善於用兵大有海外必有車轍馬迹之志而其後普人奮怒大興撻伐擄其君殲其師入法人之都而毁其宫殿割地求和賠費纍纍前車具在法豈忘之哉法人而必欲中國償以兵費是直法人之自速其禍也自普法戰後法人時存復仇之志特以兵餉不足姑爲含忍德人未嘗不知之亦知其餉糈不足不敢妄動故亦不十分防備若一旦法人得償於中國則法人之志愈驕而德人之備愈甚吾恐歐洲大局必有大變者矣法人亦計及於此焉否耶 
[本舘接奉電音]  
　　昨由通州電局專發電音到本館有閏五月二十九日上諭一道敬謹譯登○閏五月二十九日奉上諭山西鴈平道員缺着胡毓筠補授欽此 
[京津電音]  
　　電傳消息無非取其迅速乃自中法敗盟以來官報固十倍尋常商報亦較平時驟增數倍局中打電發報諸人幾至晝夜不息沈君蓉堂竟因是而積勞病故則局務之倥傯可想而知故本館京中訪事友於閏五月二十九所發之電信與津友本月初一日所發之電信均於昨早始行收到信中所述曾九帥爲全權大臣將抵滬與法使會議云云本舘早經登錄惟尚有數事却未述及兹因摘錄左方據京電云九帥赴滬議約朝廷又着上海道邵小村觀察隨同辦理津電云總理衙門日前照覆法欽使以滇粤邊界之兵已如約諭即撤退賠餉一層則不能認允也又云日前法軍在上海招雇領港人此時强幼樵星使正道岀滬上以邵小村關道不能預禁華人應雇業經叅刻矣 
[福州消息]  
　　福州西字報云華六月初一日法兵船之在馬尾者已駛退口外約四十里左右外間傳言該兵船因糧食不斷故退泊以俟續運耳據華人傳述謂法船恐華軍乘潮落時攻擊故退岀口外以求援師之至恐未必然也信息又云初一日孤拔提督　見張星使經星使差官答以如欲對陣不妨明言役此當預爲整備云云卒未見而退 
[封口電音]  
　　聞本埠局外各國領事官接有該管駐紥北京公使電音云據駐閩領事來電閩海各口中國擬欲封禁以阻海道應作何辦理聲請電復前來當照會中國總理衙門覆稱此係我國保護海疆之意與局外各國概無干涉並云如有兵事各省海口當一律封閉貴國駐紥各口領事不必稍有驚疑云云准此合即通飭一體遵照辦理此電駐滬英美德俄諸領事署均同日奉到矣 
 
 

Page 2

 
 
[福州大水]  
　　日昨接有閩省來電知福州猝發大水凡近水之電線大半滲漏電氣致信息阻格難通來電止此數語其詳細須俟續信再述 
[日本大水]  
　　東洋新聞紙云日本阿滑地方忽患大水滔滔汩汩而來有一學堂被水衝没人皆淹斃在内現已撈得屍首一百六十具其餘斷骼殘骸尚無下落者甚多洵可謂巨災矣 
[朝鮮近事]  
　　五月中雨水頗多而近日則患早乾何雨暘之不時也○意國公使於五月十一日至仁川二十日入漢城議約俄公司亦來議約聞有陸地通商之說云○日兵之在漢城者今年三月已届瓜代之期乃至今未見撤回想又展限矣○陳茇南觀察在南别宫對面胡同中置民宅一區爲通商衙署現已興工改造頗覺爽塏云○華商行棧每用通事一人以傳達言語須領有執照方准充當○傳聞李傅相行文朝鮮國王飭該國政府將去歲多收中國之稅銀按數找回以昭平允而國王欲援美國之例不肯退還此豈以小事大之道乎○聞穆麟德叅判有告退之意未知確否亦未知國王准否○朝鮮呼捕盜者曰捕校月初捕校二十餘名共逐盜賊七八十人捕校中有六人受傷幸不甚重追至副營左近左哨官張某聞聲驚起率兵丁多人上前攔阻始獲盜十餘人盜亦猖獗矣哉如無防兵協捕恐獲盜不能如此之多也○朝鮮現派中國人王某赴中國採辦茶秧具留心種植也如此 
[學憲行程]  
　　江右梁學憲行臺備在九江嶺南會館内文武各員連日守候江頭恭迎旌節聞學憲岀京由陸路晉省中途偶冒風寒現在黄梅之亭前驛小住醫治此信若確憲節到潯或稍稽時日也 
[九江官報]  
　　九江鎮標後營遊擊現奉撫憲調王遊戎起麟署理於上月廿五日接印視事署後營遊擊楊遊戎亦於是日回後營守備本任署後營守備徐守戎亦於是日交卸奉鎮憲飭委襄辦選鋒右營營官事務 
[操練認真]  
　　蘇撫憲傳令閶門外防營均移紥於婁門外近日槍砲各隊操練極爲認真誠東南之重鎮也 
[蘇臺碎錄]  
　　長洲縣城隍神相傳爲李文貞公　實國朝賢令尹也其墳在吳邑龍池地方子孫已入蘇州籍上年金邑尊赴廟祭祀詢諸住持得悉始末並知墳久失修許爲捐廉脩葺看墳者係徐薛兩姓薛姓止一孀婦故入署講帳均由徐經手餘欵未免獨吞以致時相爭執日前又尋隙相毆致將薛婦頭顱打破血岀如注聞已來城控告噫修理先賢墳墓金邑尊之意豈不甚善而孰知轉啓鄉人豐釁之端哉○六門厘捐總局爲釐餉總匯之處嚴查偷越經收落地事務殷煩非幹練廉静之員不足以膺斯任總辦蔣蘅卿直刺撤差後接手者係吳春舫太守昔曾辦理數年情形最爲熟悉裕課惠民有厚望焉○開羊毛作之某甲性極狡惡頗不洽於隣里學徒某乙爲同業所雇辛資每日四十文甲甘言招乙許加十文令其舍彼而就此不及半月以他故辭乙乙悵悵何之雖銜恨於甲而亦無如何也適該作門口排設浸羊毛缸數隻臭不可耐衆隣向甲理論置之不理遂動公憤將其缸打碎甲疑乙之指使將乙解廵防局局員信一面之詞答乙枷示甲猶不滿意赴藩轅喊控譚方伯察核情詞立傳廵員提乙及各隣質訊始得水落石岀大爲震怒立命釋乙而將甲重責大板發交改過局禁錮一時人心爲之大快 
[詳述營官撤任]  
　　前報鎮海防營哨官尅减軍糧一事兹悉實非哨官乃督帶營官之某副將也該營官籍隷湖南某營兵半屬同鄉内有能串花鼓戯者操演之餘自相行樂一日營官聞之心喜特備酒點召至營中命演一晝夜藉以消遣正在衆目共覩賊乃乘機圖竊迨戯畢查知營官失物約值三百餘金遣人訪緝無著因而遷怒於兵遭其荼毒者不堪言狀越數日適　縣捕役于角東某當見有一人以衣包赴質形迹可疑捕即向前盤問是人稱我乃鎮海防營之　奉營官某大人之命特來赴質法將何爲捕謂既稱營兵何以不着號衣既云奉命而來我也不便造次不妨同去見官可明虛實遂勒至鄞署中禀明本官朱邑尊飭將是人發差暫押一面移知鎮海防營迨營官回文返署立飭將人贓押解至營朱邑尊即將是人提問供稱我乃防營之兵因營官不發軍糧約已四月號衣每件又多報價洋四角兵等稍有小過無不吹毛求疵被其開除改爲夫役者已有百餘名其實陽爲開除陰以開除之糧歸入私槖兵等皆怨聲載道均有潰散之意我因饑寒交廹是以乘機作此勾當深恐破案故上甯郡一路逢當質錢不料被捕窺破拘至案下邑尊得供後念是人若解往防營自必軍令從事心存惻隱准其取保釋放祇將贓物解去營官念贓已到手人亦不究由是每夜發更旗五枝插於泥城之上令營兵分班值更如更旗竊去立將值更者重責軍棍插耳箭遊街示衆兵等一見軍令以爲賊岀關門豈營官别具肺腸陰遺一兵潛竊更旗適被值更者扭住各兵齊來帮拿黑暗中面目難辨不知竊旗者已被兎脫帮拿者反被交毆拳足並下迨呼饒命始各釋手而被毆者不肯干休聲稱欲禀營官帮拿者懼則計生即換衣服燭之被毆者因衣服有異亦不能明指何人遂受辱而罷次夜更旂又失所在　更者猶疑同營之人戯弄徧詢無着始知真被竊去倉皇無措同營之人因均不願當兵皆謂與其失旗而治罪不如同去而上控於是約集百餘人上郡先禀中府鄧叅戎帶領各兵轉禀提憲歐陽軍門當委後右兩營袁賈二遊戎往鎮察訪袁賈二君心存袒護反稱各兵誣控有應得之罪軍門幾被聳聽幸鄧叅戎在座秉性骨鯁不避嫌怨起而怒謂曰二君莫非袒護同寅憲如不撤此任卑職不願爲提中叅也袁賈二君始低頭不語而退軍門一面遂將某副將撤任勒限嚴追軍糧一面改委鎮海叅將鄭鴻章督帶又面諭鄧叅戎傳飭各兵往營當差各兵始遵諭往營相安無事云 
[袁江官報]  
　　閏五月十四日署漕標城守營叅將要叅戎立成交卸後即赴江寧○十八日六品銜南河候補未入流徐光鑑禀知起服到工○南河候補同知王瑞麟南河候補未入流秦以勳均由家丁禀知丁父憂○刑部主事于朝勳奉委查勘黄河灘地差 
[江西官報]  
　　首府顏太守擇日將卸事惠及斯民官聲藉甚郡中送匾額傘牌者極多亦賢太守也接篆者爲賀良楨太守 
[議設分卡]  
　　喜峯口在邊城東偏山海關之西距京不過數百里商販岀入者不少而崇文門向無分卡在該口騐單刻下監督恐有繞越偷漏之弊奏請添設局卡奉旨交户部核議聞該部行查山海關有無窒碍倘與該關無碍即可准行 
[請撥關費]  
　　甘肅嘉峪關地方自客歲添設關卡征收各國稅金事屬創行一切規模向無成格昨據陝甘督憲譚制軍奏稱該關月需議費銀一千數百兩刻下稅項不旺支度良難請照湖北宜昌關之例由津海江海兩關按月撥發經費銀若干兩聞已交總理衙門會同户部核經准駁尚未定見云 
[小錢難禁]  
　　江西萍鄉盛行鵝眼錢每串多至七八百文邑憲屢飭諸紳嚴禁然市儈居奇未必盡尊示諭進士蔡君年已古稀素性剛直昔年曾與辦此事嗣因諸紳解體幾於有初鮮終蔡獨力支持必欲挽回頽俗前月親詣省垣遞呈藩署迄今尚未蒙批示也 
[一舉兩得]  
　　岀使德法大臣許竹篔星使本擬挈其夫人同行嗣慮高堂老母侍奉無人心頗躊躇然星使膝下祇有幼女未得佳兒族黨中遂代爲星使畫策以六百金在嘉善買得一妾年僅十九而未以告星使也上月二十三日設宴於青閘施干廟花園中爲星使餞行酒半酣諸族長起而言曰此行萬里重洋侍巾櫛者不可無人且不能不爲嗣續計我等已物色佳人舟過嘉善時即可打槳迎桃葉去也星使聞之祇得 
 
 

Page 3

 
 
允從此後老母在家既有佳婦承歡而蘇學士既得朝雲海外壯游亦不寂寞誠一舉而兩得也 
[宜昌近事]  
　　顧薌坡先生嘉蘅年登八秩文行交修兹於閏月十九日疾終正寢闒城文武官員皆往弔唁○操防營新　南門外龍王廟後地基築就土城兹於閏月二十一日早十點鐘賀軍門率領關營員弁排列大隊移屯新營一時觀者皆駐足○江通輪船於上月二十二日到宜昌馬頭夫潘姓隨衆上船扛貨偶不小心致失足落水赶急打撈無着森森洪波想必隨之東下矣○四鄉農民望雨孔急每日有數起人手執柳條頭插楊枝到龍王廟或淸江宫府城隍廟龍王洞漢景帝廟及各寺院拈香而總無甘澤道府縣均岀示禁止屠宰並不許五葷入城顧未知雨師能鑒此成否 
[電報局上曾宫保禀]  
　　竊職局於光緒十年六月初三日奉憲台摝開照得電線係因傳報迅速而設現當籌辦防務之際緊要軍報尤多各電局若仍將頭等電信挨號而發未免有悮軍情所關實非淺鮮嗣後各電局凡遇一等緊報務須赶先轉寄不得片刻遲緩倘敢故意稽留一經察岀定即從嚴叅革决不姑寛除分飭遵照外合行札飭札到該局即便轉行各分局一體遵照辦理毋違等因到局奉此謹查職局發報同章一等官報畢始發二等局報次發三四等商報自閏五月二十日起官報二十倍於從前隨即添派學生分班輪值日夜不停然一等報尚有辰接而暮發者商報則往往壓後一二日始得發遞近日則一等官報愈多均稱刻不待緩然不知一等官報之中究竟何衙門何報爲最急故仍只能就收到次序傳發不敢妄爲先後正因局報商報無隙可發萬分爲難之時電線又天熱鬆放時刻因風絞紐祇有一線通達自滬至甯至浙至閩至津各報往來均賴此一綫經過遂致盡日盡夜之力並官報亦難發竣推原其故實因廵修電綫本係汛地專責乃廵弁廵兵大半有名無實一遇絞紐中斷雖修具存儲各汛汛兵嫺習修法絶不爲之修理必俟各局測量壞在何處趕緊雇派工頭馳往代修各局所管地叚少者三百里多者五百里極近之處已少遲延一日遠則遲悮數日不等且或東西兩路並絞尤必顧此失彼兹已每局暫添工頭一名然豈能應三五百里之用疊經將弁兵詳請嚴究扣發口糧仍無實效正擬禀請嚴札通飭適奉前因遵將一等官報赶發外可否仰求憲台俯賜通飭各州縣營汛加意廵查隨壞隨修上不致悮軍報以盡效力之忱下不致停商報以留局用之源倘蒙俯准實爲恩便除遵照移行各分局外理合具文詳復爲此合詳憲台敬乞察核批示祇遵須至詳者 
[憲轅事宜]  
　　會辦南洋陳伯潛閣學到滬後聞已調派江蘇候補道龔仲人觀察作爲隨員辦理行轅一切事宜按觀察籍隷福建係本埠織布總局總辦熟悉洋務夙著幹練今得隨星使相助爲理定更挹置裕如也 
[憲節進轅]  
　　兩江制憲曾沅圃爵帥乘兵艦抵吳淞口昨已列報先是滬南製造局碼頭搭盖五色蓬帳吹鼓亭等製造局大廳早已懸燈結彩預備行轅嗣因接到電傳憲諭飭各屬不必辦差因將碼頭所盖綵蓬拆卸前夜四點鐘時製造局總辦接吳淞信知爵帥乘開濟兵船進口趕即整偹迎接黎明時陳觀察先到俄頃憲舟已抵碼頭潘蔡兩總辦等到船禀見爵帥即於六點鐘後乘轎進行轅不用儀仗碼頭亦無兵勇站隊轎前惟有親兵數名及隨從人等而已輕騎减從不動聲色故接差各官多有未及到者午後　松太道廳縣各官及提右營陳叅戎等各武員陸續到局遞呈手版會辦南洋事宜陳伯潜閣學於昨日一點鐘時到局拜會後即移駐製造局廣方言館内以便與爵帥隨時會商事務至製造局對面浦江泊有祥雲　慶登瀛洲各兵船及南琛南瑞兩快碰船南琛船配裝雜物後即於午後駛行岀口登瀛洲及開濟兵艦亦即隨時啣尾往北下午有長江水師提督李與吾軍門至行轅與爵帥晤談於三點鐘乘祥雲兵艦赴吳淞是日爵帥未曾岀轅拜客是以邵觀察以下各官均在局伺候至七下鐘始散歸 
[吳淞消息]  
　　昨晚五點鐘測海兵輪裝兵進吳淞口並未停輪隨即駛入滬江船上亦未扯統領旗號現在淞口停泊之兵輪計龍驤虎威南琛開濟四艘曹軍門於昨晨雇馬車到滬口外並無法兵艦寄椗七　鐘時又有飛霆策電登瀛洲三兵輪到口停泊合上共計有七艘云 
[西人傳言]  
　　總稅務司赫君德前晚乘海關輪船到吳淞口迎接兩江督憲曾沅圃爵帥昨日午後兩點鐘復乘輪進口到製造局又聞曾爵帥昨日傳電至北京詢問中法一事應如何令上海道與法人商議並不提及陳伯潜閣學西人傳言如此是耶非耶不得而知之矣 
[分撥軍械]  
　　刻下中法一事和戰尚未定局海疆防務不得不嚴是以上海製造局昨日將銅砲及各項鎗彈分撥駐滬各防營承領由各兵勇自行扛抬絡繹於途敵愾同仇士氣益奮彼耽耽窺伺者其奈我何哉 
[英船岀口]  
　　英水師提督乘威其能鐵甲船來滬曾列前報兹悉該兵船已於昨早駛岀吳淞口矣 
[大痴小痴]  
　　有甲乙二人同胞兄弟也隷籍金陵覓食滬上在英界偷雞橋賃屋而居二人素以烹飪爲業刀匕生涯頗不落寞甲固使君有婦頻年以來　資又足遂爲乙代覓佳耦乙心感之未幾甲忽患瘋疾家居鬱鬱不樂囊槖亦漸罄告貸於乙乙不忘舊德待兄頗不薄而乙妻時有怨言謂阿伯病廢何與我家事囑乙　復賙恤甲妻聞之反唇相稽由是姒娣時聞詬誶聲一日甲久静思動欲至茶肆散悶乙恐其在外闖事因　之而往及至中途乙忽大呌倒地而甲則舊疾若失意扶乙歸家乙自脫上下衣作種種癡狀甲謂乙曰我疾愈汝疾發我害汝矣乙默不應命之坐則坐命之臥則臥一惟甲言是聽而痴愈甚其妻弗能禁也前日乙升屋而踣立即氣絶甲哭之慟爲之料理後事人以甲乙二人先後同患痴病因呼之爲大痴小痴然以弟代兄其理卒不可解 
[念切痌瘝]  
　　英會審員黄芝生太守查得英美租界各捕房押犯甚多值此炎天易生疾病特聘醫生一名每早往各捕房詢問亦仁政之一端也 
[英廨停公]  
　　英會審員黄芝生太守在曾爵帥行轅伺候昨日知照捕房停解一日公事云 
[誣控薄懲]  
　　前報鴇婦逞刁一節業經黎邑尊傳集人証復訊陳良甫王姚氏各執前供邑尊問小孩鄭惠壽據供年十歲所有王姚氏之女寶林前晚確被向業油行之人領去現聞已往甯波邑尊問爾可認得此人面貌否答稱認識邑尊即指陳良甫問該孩是此人否答稱不是此人旋據王姚氏稱該孩惟於黑夜中見過一次現今陳已衣冠上堂如何辯識邑尊問馬厚卿爾曾代陳良甫調處其事許給于姚氏洋三百元否答稱我係　易中人不敢與聞此事且陳亦並未托過然僕婦林夏氏仍稱被陳良甫將寶林領去曾許我衣服一套洋蚨十枚邑尊因向該二婦曰前日爾稱有小孩鄭惠壽可作見証今該孩並不認識陳良甫等人且馬厚卿亦稱並無許洋之事爾等恃婦逞刁揑情圖詐已可概見且將女賣娼亦應究辦飭將林夏氏掌頰八十着王姚氏自行尋緝陳良甫等無干省釋 
[太倉繆季豐善士致上海絲業會館書]  
　　少欽仁兄大善長大人閣下前月讀申報見有貴籌賑公所刊登四募藥丸啓足見善長自始至終柴　不倦代灾黎病者乞募救急　陽正氣　方藥丸並募痧藥等症藥丸下批解賑銀一同附去正是萬家生　救災恤憐無岀其右也弟等商之二三同志四岀勸募藥資親自備料督合沉香丸四萬服每服十五粒開水送下專治四時不正之氣藥到病治孕婦忌服刻已合齊裝成 
 
 

Page 4

 
 
四匣飭　義昶信局帶奉祈檢收代解災區以補賑撫之不足請登貴報各埠諸善士披閱後如能聞風興起樂助藥丸救灾黎之貧病功德無量弟將拭目俟之專此奉托恭叩慈安 
[  太倉教弟繆朝芬頓首拜上六月朔日]  
　　王紫詮丈見鄙人所著海上群芳譜寵錫題詞并許拙作爲近來北里志中訪　奬借逾恒感漸交并謹學一章藉鳴謝悃并請高昌寒食生吟壇呈政　○詞壇健將老維摩曾築天邊遯客窩東箭南金傾耳久西鶼北鰈著書多鶯花疇昔留題鳳蛙鼓而今當送鵝感荷新詩先見惠瓊瑶何日報東坡 
[  懴情侍者魏塘後學畢以堮拜草]  
[顧子賡明經寵贈佳章依韵奉酬]  
　　愧無佳句遞花箋祖逖鞭常著我先月照樓臺同玩賞風流裙屐自聯翩攤書緑愛成陰護點易朱憑滴露　異日邀君暢歡飲遨遊尚擬挾飛仙 
[  小樓主人拙稿]  
[奉題張味蒓先生滄江虹月書畫册]  
　　尺幅珍將名筆留滄江煙月滿懷收圖遙萬里神俱韻管運雙毫態欲流蚓跡敏　揮玉版蝌文端就重　鈎先生多藝皆能事底捨驪珠肆外求　淡縈名利一間身寂處常招風月新　我烟霞殊有癖似君疎散更無人增思鱸膾家傳逸隱羡鴻冥趣得真獨爲文緣難恝置載來米舫集多珍 
[  補蘿女史稿]  
[贈拙閒廬主時將作粤旋即以留别]  
　　十載揚州往樊川證夙因鶯花尋舊夢風月老吟身書法前無古詩歌筆有神千秋三絶在且漫感風塵　倦遊吾去矣回首累相思秋雨分題夜春風載酒時青雲矜意氣白髮訂交期此别君應羡珠江正荔支○有感　楊柳碧於烟春山聞杜鵑深情付流水舊事問青天詩酒平生債烟花過眼緣江湖成底事綺恨白年年○高陽臺　寄懷藏鋒逸史南粤酒徒金陵　杜牧淸狂元龍豪氣而今已付秦淮海上繁華風光更爲誰佳天台珍重桃花約盼何時劉阮重來漫由地綠葉陰濃紅萼風摧　風流太息如雲散剩詩傳綺恨酒寄情懷孤劍青燈阿儂寂寞蕭齋鶯花十里春如錦奈相思人隔天涯更何堪月照簾櫳雨滴庭階 
[  西河養晦生求是草]  
[題小樓主人小樓吟飲圖即依見贈原韵]  
　　繞樓花木四時春自是幽樓屬韻人嘯傲烟霞堪寄興忘機魚鳥每相親名傳酒國襟懷達幟樹騷　唱和頻讀到瑶章饒畫意當知摩詰是前身 
[  松華館主巢學勳拜草]  
[輪船來滬電音]  
　　招商局保大輪船初四早由津繞灣燕台來申豐順輪船初五早由津直回上海 
[硯潤助賑]  
　　兹因青浦西鄉金澤等處近遭風災情殊可慘爰集同志以硯潤助賑由南市茅山殿代收先掣收條現十日取件所得潤資悉交絲業會舘轉解○題詠　葛皭畊曾蘭坪黄式權五七古各五角以百字爲則多則照加五七律三角五七絶一角書輓不作○楷書　葛隱畊　摺扇各一角雙行泥金加倍秋扇不書○行書　何虛白李雅壎曾蘭坪殷石泉沈介侯五尺屏條每三角四尺每二角紈摺扇琴條册頁每一角○畫　王春雩王嘯巖葉晉卿鄭二如沈介侯價同上點景泥金加倍 
[  聚星吟社謹啓]  
[浙省撫轅抄]  
　　閏五月二十七日刑部主事俞炳煇辭行進京 
[蘇省撫轅抄]  
　　六月初二日藩轅牌示照得蘇州府知府畢保釐告病遺缺查有鎮江府知府魁元　以調補　許台身禀知本日到胥門盤查兼夏防差　章寅銷胥門盤查兼夏到差　江蘇候補直隸州叚學歐於六月初二日在蘇寓病故擇於初三日巳時大殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
