# 1917 - 301 - 4916067

 

Page 1

 
 
   
 
 

Page 2

 
 
時評 
[作戰之準備（冷）]  
　　我昨言中國戰局有似於歐戰矣雖然歐戰之起不三日而各國作戰之準備巳了中國之戰局釀成巳在數月以前而作戰之準備至今日而兩方始具其形此與歐戰大異者也 
　　至今日而兩方戰勢巳無可倖免矣即作戰之準備未了而亦不能不驅之於戰矣或攻或守雖悉依各方之機宜然而仍有一種欲前且却之情表露於言外者其故非他即所謂作戰之準備依然未能全了也嗚呼即不爲國家人民利害言戰亦豈易事哉 
[命令]  
　　十一月二日大總統令内務總長湯化龍呈准綏遠都統蔡成勳咨稱署綏遠全區警務處處長兼署綏遠警察廳廳長李如璋久離職守請予免職李如璋准免署職此令 
　　又令任命李照岱署綏遠全區警務處處長兼署綏遠警察廳廳長此令 
　　又令項致中授爲陸軍步兵上校並加陸軍少將銜此令 
　　又令參謀總長王士珍呈潮梅鎭守使署參謀長孔昭度懇請辭職孔昭度准免本職此令 
　　又令任命王肇基爲潮梅鎭守使署參謀長此令 
[專電]  
　　北京電幣制借欵銀團先後得本行覆電巳有允意銀團不日將有表示美國將因此項借欵復入銀團（四日下午四鐘） 
　　北京電幣制借欵美國加入已可望成銀團將有允洽表示 
（四日下午一鐘） 
　　北京電政府通信機關發表院秘書長談話對鳳凰山鑛言政府仍抱還欵廢約宗旨 
（四日下午四鐘） 
　　北京電川周道剛電探聞叙府空虛飛令二師襲擊叙下榮縣自井旦夕可克（四日下午一鐘） 
　　北京電粤龍濟光遣代表姚捷勳到京密陳粤局布置並請協餉部提現金二十萬交姚帶歸（四日下午一鐘） 
　　北京電馮今有電致唐詳述明令討顧等苦衷倘率滇軍退出川境决不究其前非息事寗人諒執事必所樂從（四日下午一鐘） 
　　北京電南寗電陸巳抵潯 
（四日下午一鐘） 
　　北京電外電桂督譚浩明巳赴永州政府密電龍濟光莫擎宇偵譚行動覆到將其免職明令宣示（四日下午一鐘） 
　　北京電政府應付西南計畫巳有變更現從驅滇軍出川入手再用全力攻滇其湘省即取守勢一面維持粤局龍任司令俟姚回發表（四日下午一鐘） 
　　北京電周道剛東電報告瀘縣滇軍甚衆川軍與戰稍退一面乘虛攻叙府又劉存厚東電榮縣巳收復（四日下午四鐘） 
　　北京電政府擬在西藏添設辦事長官關於中藏及藏與英重要問題則派員在北京會議 
（四日下午四鐘） 
　　北京電昨電特别閣議係前晚在段宅密會對桂事已决定 
（四日下午四鐘） 
　　北京電外部議張勳流海外仍由荷監視（四日下午一鐘） 
　　北京電奉天張作霖調停黑事允保英巴升任師長鎭使暗潮巳息（四日下午一鐘） 
　　北京電黑龍江省英巴兩旅長排鮑風潮允以升師長及鎭守使了結（四日下午四鐘） 
　　北京電濱黑鐵路前因俄亞銀行合資問題延緩現交部又擬向日俄兩國銀行借欵墊用並另設負專責機關（四日下午四鐘） 
　　北京電交部又調集郵航電路四政歷年文電考核整頓 
（四日下午四鐘） 
　　北京電湘賀家山日内又激戰（四日下午四鐘） 
　　北京電川戰榮縣合江收復巳在瀘縣自流井大戰（四日下午四鐘） 
　　北京電政府將陳述國會組織法應修正之點於臨時參議院（三日下午八鐘） 
　　北京電特赦陳錦濤之呈文巳擬就即呈公府（三日下午八鐘） 
　　北京電屈映光得段介紹謁馮命留京候相當位置 
（四日下午一鐘） 
[外電]  
　　廣州電陳炳焜李耀漢會銜出示略謂軍民當道和衷辦事粤省之安寗與秩序彼等自當負責云云廣州官場爲和平起見對於莫擎宇之要求擬承認數條但不允完全承認陳炳焜現仍執行督軍職務至於易人問題當俟陸榮廷解决陸今日可抵梧州廣州安謐李耀漢並無逐陳之意李宣稱彼並未向中央政府運動督軍之職（二日） 
 
 
 

Page 3

 
 
　　北京電雲南來電謂唐繼堯定於十一月四日啟程赴蜀親自率兵以攻重慶陸榮廷於十月三十日自南寗動身前赴廣州刻有一未經證實之消息謂桂督譚浩明已率兵赴湘瀕行時曾發通電斥責段祺瑞謂爲釀成國家内亂之禍根（二日） 
　　以上路透電 
　　漢口電日本國民新聞社長德富蘇峯等昨晚由漢出發擬一遊南昌然後東下（四日） 
　　奉天電三日正午奉天陸軍步兵三營騎兵砲兵各一營工兵輜重兵各一連由旅長張作相率領出發前往吉林邊界海龍方面或謂此舉實爲對於吉林之示威運動幷非出於征討之目的但張作霖欲乘機驅逐孟恩遠之說甚盛或竟至吉奉開戰未可知也（四日） 
　　漢口電援湘之安武軍副司令部及舊定武軍所改編之安武軍第五路步兵一營機關槍隊一連砲兵一營於三日抵漢本日入湘（四日） 
　　漢口電由北京派來之飛機二架隊員二十名於昨日抵漢即入湘（四日） 
　　北京電農商總長張國淦於三日電致全國商務總會會長就於全國商工業之進行及改正關稅等事徴求意見且命該會長來京以便共同研究協議各種問題（四日） 
　　北京電參議院開會在卽議長之競爭漸烈進步黨欲舉梁善濟討論派欲舉孫潤宇中立派欲舉王揖唐現正在運動中（四日） 
　　北京電參觀日本陸軍大操之武官曲同豐靳雲鵬及阪西少將等於昨日下午四時啟程赴日（四日） 
　　東京電大倉喜八部男爵於本日由東京出發前往中國（四日）以上東方通信社電 
[戰電]  
　　倫敦電德國公報云德軍在太格里亞孟土河　　左岸進攻迫令防守之意兵旅團或降或退該河左岸自菲拉山谷起至亞德里亞海止已無敵兵蹤跡（二日） 
　　羅馬電意國公報云太格里亞孟土河陣線雙方砲隊交轟甚烈敵兵哨隊進至岸濱爲意兵機關鎗隊擊退（二日） 
　　米蘭電社會黨市政局發表懇切之宣言書乞國民鎭靜自處以示敵人意人並未自相分離亦未衰其勇氣敵人所估料者皆錯誤云（一日） 
　　巴黎電各報詳載意民愛國之熱潮内訌今已完全消滅如有魔術某報謂德人於此大戰在政治上可稱失利在軍事上則僅占最初之一着云 
（二日） 
要聞一 
[日本之對華經濟政策（心危）]  
　　議開中日博覽會 
　　改革中國幣制問題 
　　日本朝野上下所喧騰者厥惟對華政策而所謂對華者其活動方面各有不同有外交政策有經濟政策外交政策因内閣而稍易其手段有緩進主義有急進主義有利用官僚者有利用浪人者其目的所在固不言而喻經濟政策則謀中日兩國之接近而使日本之勢力深入我國以爲根據當此戰爭之際一方日本企業熱已達極點所有金錢正憂無使用之途一方我國因其他列强無東顧之暇除美國以外仰給於日本者日多如政府之借欵商業之貨物均仰給之稽自歐戰後日本大藏省所發表之對華貿易統計有增無減本月中旬日本對華貿易輸出千四十二萬圓輸入二百八萬圓因計輸出超過輸入七百三十萬圓自正月至今輸出總額一四七五三一○○○圓上年同期僅六四九二四○○○圓所增奚啻一倍由此以觀中日兩國經濟上益形接近矣故日本實業界對於此時機以謀鞏固其基礎當寺内初任總理之時慮其抱軍人武斷主義對華外交不易圓滑而嗣後寺内宣言以中日親善爲言所有設施亦取漸進主義故實業界與政府似有互相提携之舉矣茲者日本全國商業會議所（商會）集會於東京討議東京大阪京都横濱神戶名古屋六大都市商業會議所提出議案其中關於我國之二三案可决者紀之以告讀者（一）開設中日博覽會議案中日兩國經濟上有互相扶助之要吾人所努力者使此種關係益見親密中日博覽會之舉爲我（日本）實業界多年之希望所以助兩國經濟之發達者也且爲兩國實業界社交關係上有極大之效力茲擬就兩項方法其中日博覽會爲永續的事業於每隔數年期間於兩國交互開設而第一回擬在中華民國苟前途希望在我國開設者亦可其二此事業由我國（日本）商業會議所聯合會與中華民國全國商務總會互相提携以當其局更須兩國朝野援助之（二）關於中華民國幣制建議案中華民國幣制不完全足以阻礙其經濟發達且我國（日本）於中國經濟上有密切之關係所受影響亦非淺鮮故民國幣制我日本當率先助其成功茲據左列方針進行其一採用金本位制中國對於列國貿易關係上有用金貨之必要且當今銀價暴騰改革幣制採用金本位制更爲必要其二幣制統一其三援助須採澈底的方針蓋中國國土廣大幣制尙未統一驟採金本位雖非一朝一夕所能成功而苟有援助之者認定一確實之方針而不惜金錢勞力以助其成似亦不難達到目的惟不可以小額資金爲彌縫一時之計因若此徒使中國增加債務而毫無實益也右兩議案旣經多數通過遂指定委員各十五名審查之朝日新聞謂中日博覽會於兩國經濟上有莫大之利益且有日美博覽會爲之先例較之政府軍械借欵等愚策固有足多矣云云 
[大陸報論北京政局]  
　　四日大陸報云今日北京政局頗呈傾覆之現象雖傾覆之期遲早不定或在三四星期後或卽在明日然觀半月來醖釀之勢力傾覆或不可免也時局之關鍵厥在南京段之命運將由南京而定蘇督李純之爲此將以宣告江蘇脫離中央關係之形式出之蘇爲之倡贛鄂繼之於是湘省受圍而段内閣結束矣最近兩星期中南京傳來消息無一不作蘇省行將决裂之表示十日前蘇鄂贛三省督軍聯電以改組内閣爲請上星期一日南京又有反對軍械借欵要求更換内閣之電星期五日官場消息謂李督準備决裂今日午後南京將開重要會議或卽决定與中央决裂之辦法未可知也有一事爲吾人所當注意者近兩月中政局幕後之人物即爲馮國璋段倒則馮獨尊自馮入京後種種事實莫非馮段間競爭發展之一幕蘇督李純贛督陳光遠皆爲馮之心腹而鄂督王占元至少亦表同情於馮者彼等最近二星期中之態度如謂並未先得馮氏同意誰其信之不獨此也彼等致京各電乃將來决裂之先聲亦復顯然可見彼等舉動不先不後偏擇南方情勢日漸吃緊之時而發生尤可見其謀定後動非貿然爲之也南軍勢强湘吏自認無力應付矣蘇鄂贛三省公然　示反對矣吉林又有警耗矣一波未平一波又起段之前途殆已無望蓋全國不擁護段氏者居三分之二卽地處適中爲軍事上要道者且不歡迎之寗獨南方全部而已哉段之去職固馮黨之所欲今馮黨將藉言人心不附而要求段氏下場矣就馮段彼此競爭之手段而言馮就職後其成績已證明馮爲穩健政治家而叚則爲絕頂笨伯自始至終叚着着落後當張勳失敗馮段入京之時彼此分配權利段之失敗已基於此馮於蘇鄂贛三省皆位置自己心腹此三省者乃非先有其地則無以控制南方之要區也段位置倪嗣冲於徐州傅良佐於湖南倪之爲人全無可取並無眞正權力而傅則爲引起南方事變之導火線彼對於梓里且抱仇視態度若叚早徇衆意調去傅氏則廣州軍政府何致爲人贊助乃段剛愎成性不肯收回成命此馮叚將來成敗之所由分也北京某某方面雅不欲掃平南方不留餘地而段氏處置南方之政策馮輒表示一種勉强照辦之狀態前之擱置召集臨時參議院之命令遲遲始發者馮也反對派兵南下者亦馮也依據約法國務總理獨攬政權故日人交涉如軍械聯盟等類馮可告無罪焉軍械借欵爲段氏嚴重無比之大錯無論直接負責者是否段氏然段究不能卸罪旋風四起全國抗議皆此事爲之厲階外人之本願扶助段氏者今相率棄之國人之反對段氏者今愈振振有詞矣梁士詒之行動亦大堪注意梁謂此次赴日專爲養病起見此爲中國政客習慣之託詞殊不足信但梁若無赦免前罪復入北京之運動則梁之赴日亦無足異第恐梁將利用段氏以謀復活而段亦利用梁氏以圖自保耳梁以財神著稱雖避罪國外然仍暗中活動且曾爲段之後援其勢力固未嘗稍減也聞曹汝霖野心勃勃欲據梁士詒之地位而代有之梁不免以此爲慮此所以有運動段氏赦罪回京之謀歟 
[譚浩明誓師之通電]  
　　兩廣聯軍總司令推定譚浩明後業已率軍出發赴湘其出發時曾對衆誓師並通電各省其文如下萬急天津黎大總統北京馮代總統鈞鑒武鳴陸巡閱使上海薩巡閱使黄埔程總長各省督軍省長都統護軍使鎭守使師長鑒叚氏違法禍國逆跡明著當經諫日宣言聲暴罪狀詎段氏益逞兇殘增兵南下荼戮湘省害及西南兩粤爲國家計勢難坐視恤隣急難分道出師茲承陳督軍曁兩粤各軍官推舉浩明爲兩廣護國軍聯軍總司令浩明自顧菲材難膺重任惟正誼所在義不敢辭謹於本日就職誓師誓詞如下六年十月二十日兩廣護國軍聯軍總司令譚浩明荷戈仗鉞敬掬血誠誓於國人之下曰天禍吾華疊降喪亂袁氏不道帝制自爲我西南義旅振臂一呼立褫其魄黎大總統依法繼任名正言順天與人歸有功不居無思不服乃段祺瑞藉時勢逞機謀貪天之功盜國之柄視内閣爲私産嫉國會如讐仇借戰事以暗集强權鼓亂民以刧持議院恣睢暴戾倒行逆施我黎大總統洞燭其奸毅然罷其職乃段竟密預重門之議潛生毁寳之心爲虎作倀敎猱升木狼貪羊狠嗾叛督以稱兵狗苟蠅營誘張勳於復辟譸張爲幻執矛即陷盾之人循環無端止沸作揚湯之勢是何異漢誅董卓而李郭興戎宋黜邦昌而汪黄搆釁元兇巨憝異旨同符彼其尸居高位妄肆狡謀懼元首之公明也則脅迫使先去位利僉壬之黨附也則網羅置之要津畏民氣之激昻則陰布海陸軍以固其勢疑憲法之束縛則集參議院以文其奸尤復搆煽川兵擅移湘督誅鋤異己好惡逆人國家有累卵之危人民無安枕之樂罪難擢髮勢等薰天我兩粤父老子弟擁護共和愛戴民國誓除奸宄共矢公忠羣推浩明爲兩廣護國軍聯軍總司令勉從衆志出總師干憤魍魎之盡行誅豺狼於道路小民所慨爲國効勞温嶠登舟誓師剿滅祖生操楫矢志澄淸肅鵝鸛之千行振貔貅之萬衆大申撻伐張皇六師淸蘇北之狐狸拯湘南於水火義旗所指鳴鼓而攻爾有衆爲効前驅義無反顧執兵擐甲率師旅以同仇馳檄傳書震權奸而喪魄削平國難奠定邦基功在旅常願同帶礪黑鐵赤血裝成璀燦之河山義膽忠肝照耀光華之日月勗爾有衆衛我邦家等語謹此布聞卽希明敎仍祈一致聲討以伸國法而順民心無任企禱兩廣護國軍聯軍總司令廣西督軍譚浩明印 
[閣議中之譚督問題]  
　　今日（二日）爲國務例會之期段總理日昨下午電召張遠伯秘書長至府學胡同本宅密議今日應行提前討論之要案聞其最緊急者即爲元首交議之譚浩明免職問題與廣西督軍繼任人物問題其他如川湘粤三省之軍事計劃亦爲本日應行討論之件至普通例案則有内務財政兩部報告數起又聞大總統連日迭召集總理曁梁總長諸要人續籌粤局辦法關於軍務上種種佈置幷處分陸榮廷譚浩明等及善後各事大致均巳妥定云又一消息云自譚浩明陳炳焜等反對中央通電到京以來卽有主張將譚陳兩氏一同免職者嗣因有所籌議對於廣西暫取放任主義以聽陸幹卿之自行處置頃聞馮總統昨閱譚氏誓師之文對於段總理大肆攻擊之處異常憤恨幷謂旣已至此决難再事優容已將免譚職問題密交今日閣議决定云 
　　日昨外人方面所稱陳炳焜允和平交卸一事現探其中情形係因粤省桂軍共只六千人左右滇軍則人數雖多然近數月來關於餉項屢向陳炳焜請領陳槪置不理後由李耀漢在賭餉項下按月撥給坐是滇軍對於陳頗有惡感對於李則頗接洽此次即不袒李亦將執旁觀態度故滇軍方面或可無虞海軍則程璧光以桑梓關係甚不願發生戰事故海軍方面亦不致助陳興兵中央自得各代表詳細報告深知其中情形遂發表日前對粤各命令陳亦自知桂軍六千人衆寡不敵故不得不允和平交卸云云又一消息云聞某公使館接有駐粤領事來電報告廣東情形云陳炳焜面晤領事對於中央命令並無反抗意思所部軍隊允交同城居住之李新督軍接管惟彼指陳於桂軍尙難完全移交必須陸榮廷來粤一行方無梗阻云云 
[津埠水災之籌賑近情]  
　　京師籌辦天津水災急賑會十月二十九日報告云天津災民數十萬人並非皆須食賑上戶富有財産雖有損失於生計問題並無妨害當然不必食賑然亦有小康之家虛設窩棚朦混食賑者足見人心之不古也中戶分有職業及無職業二種要皆徒有虛名並無財産大都顧惜名譽不肯公然食賑其無職業者飢寒交迫羞對人言尤覺可憐下戶或係傭工或充賤役或以拉車爲業或作小本營生以津中什九被淹地方較前褊小此等人大半賦閒非仰藉食賑實無法另覔生活被災之初官紳毅力熱誠按日施放急賑賴以保全者殊爲不少其後或隔日施放一次或逾三四日施放一次災民猶賴苟全近則城廂一帶自本月十二日起一律停止放賑間或有人辦理除太陽宮内災民五十七戶法商團逐日放賑外其餘均係偶有一次城廂災民雖不盡須食賑然極貧之戶亦有十分之三近日親往調查西門外至雙忠廟一帶災民實有終日不能舉火者凍餒情形殊爲可憫至四鄕災民雖有各善會分别查放然必隔數日始轉一週尙有因地居荒僻至今並未查放者或將耕地之牛馬充饑或將親生之子女價賣慘狀筆不勝書近聞各機關只籌畫冬賑於急賑一層不甚注意現距冬賑爲時尙遠各災民餐風宿雨一曝十寒殊非萬全之策上海中國濟生會紅十字總會直隷義賑會皆在津設立機關派員自行查放京中倘能於此時施放玉米麵銅元等項以補津中之不逮災民實受福不淺津中搭蓋之窩舖巳工竣者有五千餘間災民巳遷入者約三千餘間惟西窰窪操場空地前曾被水淹没現在水未退盡竟在該處平鋪浮土搭蓋窩舖不特潮濕之氣易生疾病而轉瞬嚴冬浮土一經凍結亦難免塌陷之虞不識經理其事者何以並未計及也英法日等租界均巳實行抽水海大道及旭街巳能行人自二十五日起連朝陰雨水勢幸仍見落惟西北風緊天氣極寒各災民國蔽以布帳或居於蓆棚或棲身鐵軌之旁或伏處大道之側疾病者有之死亡者有之蕩析流離衣單食缺令人目不忍覩云又京師籌辦天津水災急賑會二十六日接天津埝工辦事處函告云近四日水勢南運河之金剛橋等處共落水八寸餘北運河之辛莊金華等橋共落水一尺二寸海河之金湯等橋亦落六寸云又二十八日據報查近來河水日見退落聞租界排水不日亦可竣工惟西鄕大蔣莊口門迄未堵截時切隱憂前次開會提議　决業經警察廳飭由工程處趕速備料興工巳於本月二十五日報告口門合龍矣昨今兩日水勢據報運河之金剛橋小園等處均落水一寸五分北運河之辛莊浮橋金華橋均水落二寸海河處之金湯橋亦落一寸又二十九日駐津調查員報告美國紅十字會會長律阿森聲請該國駐京提督即領事官照會中國警察就在特别第一區東南小劉莊交界地方擇高曠空地起蓋窩舖安揷災民等情業巳報告查此項窩舖原議先蓋四百間其餘六百間陸續修蓋共足一千間之數現時該會已向本國籌有的欵由天津花旗銀行撥欵四十萬元加增起蓋窩舖一千間連原議起蓋共計二千間窩舖形式仍按高八尺寛一丈坐北向南前高後矮内設火　刻巳落成九百餘間俟一律工竣擬招津浦路附近居住之災民遷入居住聞該會將來猶有籌給食用之意又報稱二十三日西河曁南運河水勢因有微風各落二寸北河約落一寸二三分惟海河水浪平靜尙無漲落南市窪一帶之水因日法租界截埝抽水無消泄之處故水漲二寸二十四日西河曁南運河因是日午後有風水落五寸北河及海河水落二寸三四分南市窪一帶水未漲落二十五日西河曁南運河因平靜無風實落三寸海河及北河水均落二寸五分惟南市窪一帶之水因微雨並未漲落 
　　京師籌辦天津水災急賑會昨接駐津調查員王培紉報告南運河天津縣境内共漫口四道計楊柳靑西第一道漫口長六丈五尺河内及平地均水深四尺第二道漫口長十一丈河内及平地均水深八尺第三道漫口長三十五丈河内水深一丈平地水深一丈一尺大蔣莊下漫口長二十五丈河内水深七尺平地水深一丈除縣屬偏東之北境及東境尙未被災外縣屬之西境南境及偏西之北境一律均成澤國由縣境東南隅起越西面至正北止共三百四十二村被水淹没者巳有三百二十村誠爲未有之奇災昨有自南鄕來者述及該處田園房舍盡付波臣居民賴以棲身者或架木於樹間或乘桴於水面衣履完全者有之赤身露體者有之少婦幼女僅擊一褲赤露上身者亦有之旣無人散放急賑又無術自覔生活奇慘情形筆難盡述想以各村距城較遠災區太廣賑欵無多一時難以普及當亦在所難免現查當道對於城廂災民尙爲注意每日或施給食品或散放銅元並由軍醫學校及防疫處各醫員輪流視疾及籌議先行搭蓋窩舖二三千間安揷災民維持現狀之苦心實屬無微不至惟天氣漸冷災民悉着單衣所居窩棚又係以門窗木板等物疊架而成旣不足以蔽風雨而地又濕寒因之近日患痢者極多熱病亦已漸見兼之醫員太少三四日始能巡視一週因病死亡者遂致日有數人將來天氣再寒此種情形必更甚於現在也河北覺民學校前災民所居者係兵營用之帳棚該處共支搭帳棚一百五十餘架表面極爲整齊然細爲調查每一帳棚皆居有五六姓約不足五十人男女　處坐僅能容臥實無地其他各處亦皆擁擠不堪災民所食菜蔬率係生葱生蒜附近街巷任意便溺葱鬚蒜皮堆積如山臭味薰蒸行人掩鼻若不急謀疏通久必發生疫癘此最可慮者也近日水勢各河皆已見落惟海河日見澎漲舊城西南隅馬路下坡前日漲水五分昨日漲水三分今日水仍如昨英法界一帶亦逐日見漲日本領事有籌欵二十萬元在該界四周建築土圍向界外吸水之說惟尙未實行云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府處置吉事之所聞]  
　　公府消息吉林免職督軍孟恩遠日昨已親致電中央内有吉省此次風潮發生實係恩遠事前未能防範之咎現正極力調停俟平息後再當來京待罪如此事不早解决不但無以對國亦且無以對民等語元首披閱之後異常欣悅比對人言孟樹村到底能明大體幷聞裴其勳亦來電辯明此次風潮之誤會且以舊部員名義（裴本田中玉之舊部）歡迎田督軍早日到任似此則吉省風潮日内當能了結先是孟恩遠免職後釀起風潮參謀總長王聘卿日前爲此事特邀集徐菊人等諸要人在私宅會商辦法是日會商結果决由王聘卿特派參部第二局長崔承熾往吉幷携帶徐菊人王聘卿兩氏手書於上月二十九晚車出京前往切實規勸令其及早悔悟從速了處勿貽後悔幷聞中央此次暫不出懲治之手段原爲挽救吉省人民起見如再有抗命滋亂之舉當以嚴厲辦法處置云云又一消息云吉林風潮政府爲和平息事起見暫時不用最後之手段由徐世昌王士珍兩人出當調停之任除特派崔局長親携兩人手札赴該省與孟氏接洽外並聞政府今明日將頒命令責成孟恩遠速了吉省之事並不收回任孟爲將軍免督軍職之前令而事實上則田中玉旣暫不到任孟即可以暫持數月此項辦法或即日發表大約今日之國務會議將提出討論 
　　聞政府以新任察哈爾都統張敬堯不日將率師赴湘察區亦屬重要田中玉暫難赴吉原擬任吉林郭省長暫行護理督軍以專責成嗣以吉省風潮皆由孟恩遠一人所起故仍擬責令孟恩遠從速銷假恢復秩序日前吉省代表劉文田莫德惠兩君進謁總統總理請設法急救免致糜爛地方危及人民之生命財産昨日總理確巳去電責令孟恩遠速銷假視事如能恢復秩序聽候中央處置則中央或可寛其旣往不予深究否則中央定有適當處置决不姑容云云吉省來京之兩代表巳於昨日回吉矣 
[粤局前途之危機平生]  
　　自湘南戰事發生而粤省援湘事日亟當援湘聲中而惠州獨立事發生潮汕獨立又繼之蓋惠潮獨立全由北方圖粤者主動所以牽掣援湘者之實力也聞此次圖粤者之要人卽著名之某財神其進行手段非常活動宗旨在使粤省軍界自相携貳卽不免於互相爭鬩今已有其朕兆矣粤省軍界自癸丑而後全屬外省人勢力範圍今屯駐於粤者以桂軍滇軍爲最多而滇桂二軍亦不無界限若警衛軍則全省尙有百餘營其中略有粤人當統領今謀粤者即從此入手盛倡廣東者廣東人之廣東一語蓋此語最足動聽最易惹起人之權利心今北京政府已委任李耀漢兼署廣東督軍莫擎宇帮辦軍務李福林充廣惠鎭守使二李一莫均粤人手下握有重兵中央此令蓋欲利用粤軍令其自行設法以驅逐桂軍也回思惠州獨立時宣布不許桂軍入境潮汕獨立時又宣言祇仇陳督一人其攻陳之電文甚至軍政府諸人亦列銜分送在謠傳者竟謂逐陳之事軍政府亦巳爲贊成此眞可謂怪事但據莫擎宇要求之條件觀之其内幕亦可知大略矣（要求條件已紀昨報）該條件第二項謂恢復原有陸軍兵額用粤籍官長即有一省界之見存矣故莫獨立之電則言民政仍隷於李省長潮循道尹黄孝覺之進京則聞省長李耀漢有密函託其帶京面李福林亦聞有代表晋京道達隱情可知該警衛軍之統領團實已隱相聯合故今日逐陳之說已逐漸膨脹其不能如去年討龍之名正言順者則以今日之陳究竟因援湘而起耳但桂軍雖多出發援湘而留粤者仍尙不少况聞桂軍大隊現多屯紥梧州可以朝發夕至現在仍多新兵絡繹東下倘一有爭鬩其禍實爲可虞日來自北京政府任李省長兼署督軍而後李於二十八號卽行回肇不知其爲先行避地抑或别有所爲粤人於此甚爲注意然連日肇軍調省者日有增加聞已共有十三營矣此旬日間必將有特殊之事發生今猶在醖釀中也但果有事發生則各爭權利西南主義四字自然煙消跡滅矣所可異者今日粤中之軍政府一無所事不痛不癢純取旁觀態度不知粤中内部之爭其解决以後尙能容此軍政府存在否也 
[粤省劉帮統電告洪翁偕逃]  
　　粤省軍界人傳述莫擎宇謝昭洪兆麟翁式亮舊爲仕官學校同學政革以還復同充粤省陸軍團長感情甚厚此次聯盟獨立由莫先向謝昭聯絡以次而及於洪翁諸人迨劉軍入惠張天驥不能統馭其部屬洪雖無直轄之兵而與各統領平時本預有聯絡遂由翁式亮以劉軍壓境爲辭請歸兵權於洪以便指揮而資得力張天驥不以爲然洪遂携貳乃聯劉而逐張劉旣抵惠城以洪於惠屬情形熟習且爲各軍信仰於是請洪與劉達慶率兵開赴上游一則抵禦潮軍入惠之師一爲撫循長甯永安之衆不意關澄芳所遣哨探於二十四日截獲潮軍致張洪各電於洪之態度極爲詭秘洪知各將領有薄視之意遂於是晚偕同翁式亮及護弁數人潛向上游逃遁劉帮統翌日始行察覺當卽分電報告當道云急廣州陳督軍莫鎭守使惠州探送劉督辦鈞鑒洪兆麟翁式亮密謀擾亂事洩同逃除電各營截留外合飛報察核再上游一帶秩序如常所有地方治安統領等定當極力維持乞抒憲厪統領羅紹雄帮統劉達慶關澄芳叩 
[陳祖基致陸榮廷書]  
　　雲南國會議員陳祖基致書於陸巡閱使云近時有一最弱之點曰重實力不重虛名斯言也似是而實非試問出師無名何以服人昔袁世凱之實力較西南何如而成敗之數若此則實力之不可恃也審矣夫以實力恫喝乃陰謀家屠戮異己者倒行逆施之鬼計以爲有力可以違法專恣自由行動故更進一步倡爲某省主義某派主義以誘其破碎分崩自相殘殺如雲南護法則曰四川問題兩廣仗義則曰湖南問題最近且有所謂廣西主義廣東主義之流言肆意鼓簧惠州自主潮汕之獨立何莫非蒙此陰謀之影響凡以使連鷄之勢不成黄雀之累腫起内之淆國人觀聽外之惹强鄰之輕視計至毒意至巧也要知湘蜀問題卽西南問題西南問題即大局問題爲大局而聲大義於天下同此主義皆吾與背此主義皆吾敵名正言順實力乃可得而言軍政府之成立而徒以空名號召蓋欲團結西南統一實力以貫澈共同之目的也自明公棄元帥職不就唐元帥亦未絕對贊成軍政府遂如五石之匏落而無所容論者謂由中山之無實力所致適墮入陰謀家之術中夫中山對於國家極袁世凱時之搜求羅織不能指其罪惡之所在國人但信其眞誠爲國無所瑕疵就職兩月不召民軍不干内政委曲求全約束舊部然而不贊成軍政府可也不贊成軍政府或改組或設機關亦可也爲軍政府而因咽廢食此大不可也人方協以謀我挾暴力席捲囊括而來我乃摶沙無策首尾不相應指臂不相助其結果即固有之一省一隅地位亦不能常保是自殺之道也竊嘗私憂過慮以爲志在天下者當與天下共謀之是宜從速連合西南省軍政長官擇適中地點派員組織軍事統一機關或即就軍政府改組中山共和爲命冲淡爲懷亦當然服從多數機關旣立六省之意見爲一人之意思六省之行動爲一致之行動而後離間之陰謀乃不獲逞軍事之發展乃克有濟惟公係西南重望主動者非公莫屬此其一廣州會議以來國會議員不憚艱險跋涉來會者二百數十人雖以非法之拿辦亦所不恤權利何存所爭者大足徴民氣未盡民意有屬祗以西南意見猶形參差望重如公尙遲回審愼靳於表示坐是逗留海上觀望時機者亦二百餘人法定人數之稽延職此之由若能得公毅然决然登高一呼發電催促則懷疑盡釋聯翩集會指日可待大法大計立可解决回溯共和六載用兵三次未聞政府以非法加諸我惟我以非法討其罪人心所繫恃此而已惟促成國會非公莫屬此其二基愚眛之見舉其大者懷茲二義久欲上陳今鑒於四圍之事機日趨險惡湘蜀之戰禍日益滋蔓而西南剛愎自用一如非法政府之專橫無有敢犯顔諫諍者棟折榱崩僑將壓焉不得不冒罪陳辭棒土以明孟津卸石而睨滄海惟公　圖利之 
[湘戰聲中之鄂聞]  
　　湖南戰事近日北軍於湘潭寳慶祁陽三路迭次敗北絕無勝利消息圍攻祁陽一軍（聞係二十師三十九旅）已退守寳慶聞朱澤黄之部下多係湘鄕湘潭人得寳慶後方自慶喜可邀升賞不意家信傳來謂妻女悉遭北軍欺侮莫不怒髮冲冠復轉附南之志是以此旬日間朱軍亦無寸攻傅良佐以前敵各師旅久戰失利士氣已衰日前湘潭縣石橋之役一戰敗退三十里（聞由石橋退至湘潭縣城後易家灣竟棄城不顧如當時南軍敢於奮追湘潭必爲所有外傳湘潭失守卽由於此）兵不耐戰可見决計改派鄂皖援軍前往接替現聞鄂派往湘之第六混成旅之一部及第三旅已由長沙湘陰漸向湘潭移動安武軍及奉省所派混成團晋省所派混成旅於三十三十一等日到漢口者亦均逕往湘潭所有各該軍隨帶之餉項現銀甚少多係北京或該本省中交兩行鈔票傅良佐因市間不能通用已商請王占元轉命漢口兵站處於漢口劉家廟武昌鮎魚　蒲圻岳州長沙湘潭等六處車站或兵站所在地各設一軍隊兌換所凡軍人持各該省或北京鈔票者均可向該所兌現惟限有定數不能多兌現洋以銅元配合按時價折換以便其零用又張敬堯之前站軍需官昨已抵漢商請王占元預備車船運送張部爲完全一師附屬兩補充團聞仍有留一旅駐守徐州不全撤防赴湘之說張氏不欲棄去徐州地盤其希冀長江巡閱使可見一斑又傅良佐因在湘鄂招募輸送夫役至爲困難近曾派副官程鏡秋赴汴招募夫役八百名刻已招足於昨過漢聞彼應募者並不知此去係任夫役因招募者僞言輸送隊即輜重兵故不憚跋涉數千里欣然而往其中頗有良家子弟今抵湘以後使供苦役於戰線之上頗多怨望恐影響所及以後汴省人不敢應徴當兵耳傅良佐又因湘省南部旣陷於兵禍西部人民亦因土匪紛擾遏糶不售米糧長岳兩屬現有乏食之憂軍隊食米無地採辦現派員來鄂謁見王占元商購白米五萬石麵粉二萬袋王氏以鄂省食米向仰給於湘贛本年本省收成又薄能否准其採辦米糧已令財廳長會商武漢商會議復一面令其先行購辦麵粉運湘俾濟軍食 
　　又一消息鄂省王督軍以湘南戰事日緊一日湖北與之接壞影響所及關係匪輕故呈請中央以第二師師長王耀庭爲武岳警備總司令聞總司令部仍設於武昌而於岳州設司令分部警備區域即劃定武昌咸寗蒲圻通山崇陽臨湘岳陽等處又中央續派征湘之安武軍十五營刻已全到陸續附車至岳轉乘岳長路車其前隊刻巳行抵長沙王汝賢師長刻亦統率十六旅步隊前往湘潭方面駐紥以便就近調度並聞張敬堯擬由徐州率領步隊六營砲隊機關鎗尅日起程由鄭州附車來鄂轉車赴湘昨衡永有人來漢謂衡永二處向日原係商埠近巳作爲戰場各商號均巳罷市一時扶老携幼逃避兵災者十室九空損失生命財産不知凡幾故無日不望南北兩軍早日言歸於好永息干戈云 
[皖省軍政要聞]  
　　新編安武軍第五路陳統領蔭卿前因援湘事宜赴蚌會商頃因湘事吃緊倪嗣冲已任陳統領爲援湘副司令幷撥安武軍十營歸該統領節制隨往湘省日前陳統領遄返當塗將所部軍隊摒擋一切昨日上午有利淸與吉安兵輪二艘停舶於柴巷陳統領隨即下動員令飭令二四兩營各軍官兵士戎裝登輪先行開赴湘省一俟該兵輪復來該統領即率同一三五各營及駐防大通一營隨帶赴湘 
　　安武軍第一路史帮統業已升任第八路統領惟所遺一路帮統一職聞倪嗣冲以駐宣安武軍一路二營馬管帶泗柱月前收撫當塗潰兵繳械投誠事宜辦理尙屬勤能即擬以該管帶升補云 
[捕獲審檢廳條例之由來]  
　　前日政府制定捕獲審檢廳條例及海上捕獲條例兩種均關於戰事捕獲之辦法爲萬國平和會條約中之所有其所以用敎令公布者據某國際學家談云萬國平和之條約凡十五種當第一次開會時我國曾派員列席然簽字之條約不過三種及第二次開會我國之所簽字者共有八種（連前次簽字者在内）及民國四年則又簽字六種計此十四種條約皆爲我國所承認戰時依照實行不必另定條例者惟海上捕獲審檢廳條約未經簽字故此次欲辦理捕獲審檢事務必須另定條例以彌從前未簽字之缺憾然審檢廳條例三十六條海上捕獲條例五十條其中要項大槪依據平和會條約而定 
[敎實兩廳之進行與經費]  
　　各省敎實兩廳廳長月前已分投出京各赴新任刻下有巳視事者有尙未到任者直晉皖三省昨已有呈報到京茲爲分錄如下直隷實業廳嚴廳長呈農部文云爲呈報事本年九月八日恭奉大總統令任命嚴智怡爲直隷實業廳廳長此令等因奉此智怡遵於十月十七日領憑到省現於十月二十五日就職伏念智怡析津下士粉署分曹愧良勩之無成又命鄕而領職責任綦重荷稱彌難直隷爲桑梓攸關實業乃筆藍舊迹聊作識途之馬忘其下乘敢云探珠之驪還於合浦吾斯自未能信大義實所難辭惟是時澹災正殷帑藏如洗丁内外困難之會濬閭閻食貨之源難若登天寗忘覆簣塡海之力雖弱不敢告勞臨淵之戒交深夙夜祗懼持恒德於有卒期廢業之皆興上酬高厚之知下塞鄕閭之望此區區薄願永矢弗諼者也除呈報國務總理外所有報到就職日期理合具呈伏乞鈞鑒謹呈農商總長山西實業廳趙廳長呈農部文云爲呈報到任及啓用印信日期事本年九月八日奉大總統令任命趙炳麟爲山西實業廳廳長此令等因奉此又奉鈞部轉發山西實業廳印及山西實業廳廳長小官印各一顆炳麟遵於十月二十日由京起程二十一日至太原二十四日到任視事即於是日啓用廳印所有分科辦事細則容俟禀承省長遵照部章體察地方情形酌核訂定後再行呈報合先將到任及啓用印信日期呈候鈞部察核並乞轉呈大總統鈞鑒謹呈農商總長張安徽實業廳方廳長電云農商部總次長鈞鑒逈日抵皖設廳事巳接洽妥協現正着手組織尅日成立謹先電聞方時簡叩感 
　　新任魯省實業廳廳長陳介赴東履新抵省後往謁張兼省長不蒙延見僕僕至七次始獲瞻顔色即諭以魯省財政艱窘廳中經費無著應向部中領到經費再將廳署成立爲是云云又新任魯敎育廳長胡家祺亦經到省實廳如彼敎廳可知聞張兼省長並有魯省現雖未設敎育廳然敎育事業亦未嘗不辦之諭陳胡二廳長當卽先後返京分向敎農兩部請示辦法又聞兩廳經費國務院巳有通電令列入六年度預算其所規定大致敎育廳直奉蘇浙川廣魯鄂等省年支四萬元贛湘秦晋吉閩皖滇等省年支三萬五千元黑龍江新疆隴黔桂等省年支三萬元實業廳直奉蘇鄂湘蜀粤等省年支四萬二千元吉黑晋豫浙閩贛皖新等省年支三萬九千元陜甘桂滇黔等省年支三萬六千元此項經費聞將加列六年度預算以便開支其各省預算原列省公署敎育實業兩科經費仍酌量劃留所餘之數及向由國家開支之省視學財政廳附設之礦務科等費均照數劃撥又兩廳開辦費各需二千元亦由各省先行籌撥分交應用一律歸入六年度預算臨時費内造報此其大槪情形也惟以事實言預算爲一事財政廳發錢不發錢又爲一事能否以國務院一電而解除各廳長之困難殊未可必也 
[北京銅元票兌現]  
　　北京銅元票之發行始於民國四年五月貨幣交換所成立發行財政部平市官錢局銅元劵至十二月一日移交中國銀行原爲補助輔幣利便民生起見用意至善市面一律通行自經兩次國變任意增發市面銅 
 
 
 

Page 7

 
 
元缺乏以致停止兌現市價低落於一般市民生活影響甚大此次財政部及中國銀行即銳意整理以爲維持小民生計恢復銀行信用之計籌撥現金一面在錢市收買銅元劵以維市價一面在幣廠購鑄現銅元以濟錢荒標本兼治積極進行遂由六七折之市價躋於十足並於十一月一日完全恢復舊章照常兌現此後京市小民當不至再受銅元劵低價之痛苦矣所有銅元劵流通之數茲就歸併中行以後調查如下四年十二月底流通數三十六萬六千六百九十七串（百數以下不計餘均倣此）六年八月三日流通數一百零七萬一千六百三十二串其流通種類計有一百○劵三千○四十七串五十枚劵三十三萬六千一百十串五百文四十枚劵三十九萬四千○七十六串四百文二十枚劵二十五萬三千三百二十四串八百文一十枚劵八萬九千二百七二十串五百文共計一百○七萬五千六百三十二串 
　　自着手整理以後卽按旬遞減至現在流通之數比較八月三日之數減少四分之三仍調查如下八月三日流通數一百○七萬一千六百三十二串八月底流通數一百○一萬○九百四十八串九月底流通數八十三萬一千八百十五串十月十日流通數六十七萬六千六百四十七串十月二十日流通數六十七萬六千八百三十三串十月三十日流通數二十八萬二千四百十一串至市價差率以本年七八月内爲最低皆由發行過多及復辟影響所致近經中行整理市價即行平復顧日來市上對於銅元劵竟有暗中抑價買賣情事故錢攤兌換每銀幣一元有扣銅元半枚一枚及一枚半者茲將市價差率調查如下六年一月份十三天每銀幣一元平均差率五十四文二月份二十八天又七十八文三月份三十一天又一百○三文四月份三十天又九十九文五月份三十天又一百三十文六月份三十天又一百五十六文七月份三十一天又三百二十一文八月份三十一天又三百三十四文九月一日至二十五日又二十六文九月二十六日至十月十七日市價相平十月十八日至三十日十三天銀幣一元平均差率十九文至十月十八日以迄近日之所以略有抑價者其中並無原因不過市價之回復於一部分不正當之錢商實無所利故不憚暗中破壞不顧公益而便私圖中行有鑒於此亟謀根本上之整理即宣布於十一月一日銅元劵照常兌現則錢商自無所施其伎倆此亦京市金融一好現象也深望逐漸整理得有銀元鈔票恢復價格之一日則商民受賜更多矣 
[山本氏講演財政金融]  
　　財政金融學會於昨日下午四時半特請目下來京之日本政友會總務山本達雄氏在安慶會館講演是日山本氏由一宮議員帶同臨場由司會者張嘉森氏介紹登壇演說略云余此次來華之目的不過爲游歷中國以遂年來之宿望其餘别無何等意味即如今日演說乃係劉氏所邀不得已而應諾也茲述敝國財政金融之歷史以供諸君之參考按敝國維新後明治四年始有設立金融機關之議即由政府派伊藤持公文赴美考察金融狀態經詳細研究後五年始採用美國之國立銀行制度創設第一第二第三第四等諸銀行當時仍採金銀本位制而許各銀行發行不換紙幣政付亦發行證劵故其弊漸大頗妨礙商工業之發達至明治十四年大隈侯引咎辭職由松方侯接充大加改革傚英法德制度設立中央銀行即日本銀行僅限制許其發行兌換紙幣漸資實行收回政府證劵及國立銀行証劵於是所有國立銀行皆改變爲私立銀行當初日本銀行兌換保證準備金定爲七千萬元二年後增爲八千五百萬元至現時已爲一百兆二千萬元然採用金銀本位制之結果遂銀價低落金價流出海外甚鉅卽係驅逐良價與歐美之貿易無大損失然與中國之貿易大有障碍前以明治三十年松方侯爵實行改革幣制改爲金本位制當時杞憂其成敗者不獨外國人即日本知名人士亦甚多然幸得今日之好成績蓋關於敝國確定財政上之基礎松方侯自明治十四年以來續任大藏大臣之地位且値明治三十年改革幣制時仍居宰相兼任財相之職惟整理財政之方法政府雖有更動其方針不輕變易始終一貫遂收得如此好果又中央銀行之性質頗易爲政府利用故財政與金融須要區别如法國中央銀行在拿破崙一世時創設當時拿破崙欲其利用該行總裁斷乎拒絕拿破崙大怒企圖廢止該行另設中央銀行然仍未能成爲事實又德國中央銀行在普法戰爭後設立卑斯麥利用之其總理深慮將來有害國家不許再利用之云上叙二例爲中央銀行不爲政府利用之美談也蓋中央銀行須在政府之外存立否則恐不能得良好成績現在貴國據聞有改革幣制之事切望鑑於敝國向例迅速成爲事實云云以上演說均由李祖虞君繙譯頗爲動聽到會者共有二百餘人 
[贛省之軍事影響]  
　　大陸報二十九日南昌通訊云軍隊刻由南昌出發沿贛江上駛然後循陸趨萍鄕而入湘境助剿南軍此間小車現被徴發以供輸運之用故小車頓形缺乏贛省似不致有事蓋南方諸省尙無派兵入贛之意南昌感受歐戰之影響日見其甚贛省産煤本多平時最好之煤每噸售價約八元今因漢口等處紛紛裝煤出境以致煤價漲至十二元又有人收買猪油運往歐洲故此物價値近亦大漲云 
[贛省長重申禁烟之通令]  
　　贛省戚省長以本省烟苗前經英使會同委員馳赴各處查勘早已告竣全境肅淸業經報告中央在案惟現値秋收之後正烟苗下種之時深恐各屬無知愚民以爲委勘巳過仍舊栽種致蹈刑章亟應預爲嚴誠故於昨日訓令豫章廬陵九江贛南四道尹略謂贛省禁種烟苗上春中外會勘已呈報肅淸自此以後斷不能再有一莖發現致官干嚴譴民罹重刑茲値秋收之後正烟苗下種之時誠恐無知愚民以爲十年届滿會勘已畢任意偷種殊不知誤犯於十年限内情或可矜違犯於十年限外罪無可逭各該知事責有攸歸更不容稍涉懈弛自應重申禁令以警鄕愚除分行派員隨時密查外特此通令四道尹卽便遵照迅即轉令所屬一體會紳認眞查禁剴切曉諭務使各守禁令烟種永遠斷絕倘敢故違一經查出或被告發偷種之人照章治罪地方官紳查禁不力失於覺察亦卽分别撤懲云 
[杭州快信]  
　　廣東軍政府有派黨赴各省籌募公債消息此間大吏得悉後即通飭各屬查禁 
　　嘉屬風蟲爲災又蔓延至海鹽縣境省署得報昨飭知事林璧馳往履勘 
　　溫州玉泉添設水警分署業已議决實行所需經費由經常項下支撥 
　　警備隊五區五營管帶呂桂榮經統帶梅占魁撤差遺缺昨由省長委朱長奎接替 
　　高檢廳陶廳長去志甚堅昨又向部辭職 
　　金華地方檢察廳長陳邦屛因事赴湖南原籍請假一月業奉照准 
　　袁運司委候補知事譚崇仁爲嚴東關掣驗所長昨已辭行赴差 
　　西湖公園菊花盛開現由軍界同人發起游覽會售券助賑准今日（五號）在陸軍同袍社開會 
地方通信 
[松江]  
　　新普育堂落成上海普育堂董陸伯鴻日前商由松人吳某等捐助馬路橋堍地基一方建築新普育堂工程業巳告竣行將擇日開幕聞該堂醫治病人不分界限卽使官廳將病犯送醫亦肯留堂施治所有醫金藥資均由該堂置備不取分文云 
　　諭查荒田確數松江各鄕呈報蟲災之後除由縣會商官紳議定辦法並經省委羅洪賓下鄕覆勘外李知事以各圖董保所造全荒册及摘荒册上均無細號串戶於查造漕糧徴册之時勢必無從扣算故於三日下午傳集受荒各圖之編書地保到案由知事親身面諭令卽會同下鄕將董保所造荒册上之田畝逐一勘明究竟荒歉幾成一俟查對準確即添註圩號畝分串戶姓氏以爲扣荒之預備迨按圖查竣之後再行併計荒歉總數並依照該圖田額註明平均分數唯大槪不得過十分之一至此項荒册由編書地保造送時須具一完全負責之切結並擔保無以熟作荒之獘如與地保鄕民扶同隱匿一經業戶呈控查實即行從嚴革究至查造荒册期限至遲不得逾十日不准任意延誤云云諭畢按圖發給荒册兩本以便依據造送 
　　整頓經徴辦法縣署經徴處前因所造徴册册面總數與册腹散數不符屢被張某等控究迄今糾葛未已李縣長因現方啓徴忙漕此項徴册亟須整頓免致再貽口實爰於今日（三號）召集各圖編書到署面諭並當場分給整頓辦法四條（一）自今届漕糧起凡推收過戶必須向現業取有本署印信之推收證方准過戶承糧仍將推收證於造送徴册時幷送查核各編書不得仍循積習輒憑一紙草數擅自收除（二）攢造徴册須將册腹散數與册面總結針孔相符方可送署仍出具並無舛錯弊混切結隨册呈核如查出總散不符者除將原册發回覆算准確並將原册不符緣由隨册聲復以憑察核外倘有故意隱蒙情事一經查出定卽撤退另選以示懲儆（三）各編書查造忙漕徴册往往不知緩急任意玩違殊不知徴册造送到署尙須飭查册面册腹之數是否相符復準後將册送署蓋印然後發櫃造串其中手續甚繁若不提前造送勢必貽悞啓徴時期今届漕糧徴册統限於本年開倉徴收漕米日爲止一律造齊送核如有逾延定即傳案押辦决不寛恕（四）今届漕糧册内所造花戶完數均須查照上届徴册挨順排列凡有業戶持證推收者應將新收各戶一律列入册尾並簽明上届係某戶承糧如係劈戶須於原戶上簽註今届或忙或漕内劈除某則田若干該銀米各若干一面於新戶下照此註明並檢齊推收證據附送考核查本省整頓契稅章程第五條定財政廳得隨時派員來縣抽查本届實徴戶册如查有無證私自過戶本管徴收官並未覺察者除將該管册書記懲辦外仍予該本管徴收官以相當之處分定章綦嚴是以今届糟糧徴册送到本公署必須派員吊齊上届實徴印册按戶比對如有不照規則詳細簽註甚或無證私自過戶者一經查出除斥革拘究外一面吊册飭保誠實可靠之人着令接辦决不姑寛 
　　修志局近訊松江續修華婁縣志局自將修志規程草定後巳於本月一號下午續開職員會議當場將各纂修各分纂等保請任用之徴訪員三十餘人付衆公决以定去留由衆選用袁穆涵等一十八人復由纂修耿伯齊朱似若各添一名合共二十人一律開列花名呈縣加給委狀並定古曆十月一日起開始徴訪所有徴訪表式由各分纂分類擬定轉給各徴訪依式塡寫至各分纂任務亦巳分門派定如下田賦門張廉侯張琢成張嘯梅自治門雷繼興李香藝文門雷君曜姚鵷雛疆域門張叔通建置門吳叔蘿祥異門杜振華名蹟門張琢成姚鶴雛人物門雷繼興顧荃孫張廉侯選舉門錢小齋鹽法門閔瑞之學校門姜揆勛軍警門姜揆勛實業門吳伯揚閔瑞芝 
[蘇州]  
　　軍警議定冬防辦法蘇常鎭守使朱琛甫以蘇常一帶濱臨太湖且爲江浙交界之區盜匪出没靡常現届冬令防務更關重要故擬將冬防事宜提前舉行前日特邀集軍警各界長官在鎭署會議决定陸軍步兵營遵照參謀處規訂連排輪流周巡表逐日上下午分作六班各巡管轄區域晚間則會合梭巡並由使署頒發一種特别報告單令各軍警遇有事故立時塡單呈報其蘇州城廂内外由陸警廳加派騎巡保安偵探各隊日夜輪流梭巡並即咨請商團公會分飭各支部團員於晚間出隊巡查恊助守望巡警之不足水警二廳則派游緝隊全營師船開往洞庭東西二山並加派淺水兵艦二艘同往巡防又加委衛隊長陽之良爲總稽查員帶同稽查員十人分赴蘇常太湖各處隨時查察報告復將第二專署所轄之木凟東山二區地方撥歸蘇州第三專署長仉志鵬接管即由仉專署長另派分署長駐防其原駐水凟之張敬之分署長及東山之俞瑞生分署長則調赴武進宜興江陰等處駐防仍歸二專署師署長管領至駐紥常熟之薛分署長因福山口地處重要已請仉專署長加派一分署師船前往駐防吳縣偵緝隊各師船則專任梭巡本縣各市鄕地方協助各鄕警察辦理緝捕各事 
　　朱使赴寗參預會議江蘇李督軍因蘇省現須出兵援湘及本省防務各事均關重要特在寗開全省軍事會議已通電各鎭守使各師長等尅速赴省參預會議蘇常鎭守使朱琛甫接電後已於日昨啓程赴寗矣 
[鎭江]  
　　華工過鎭英法各國迭在我國招募華工出洋服役如上海之普益公司惠民公司先後來鎭招募已有數次現在惠民公司又從淸江一帶招募華工百數十名往英均於日昨乘天泰小輪南下道出鎭江偕同在鎭所招之華工六十餘名一齊出發乘車赴滬轉船出洋 
　　省批駁斥前鎭江警察總局一等警佐甘景煌在職數月對於警政毫無成績地方感情亦不甚融洽詎有某紳等受甘運動聯合商民十數人公呈江蘇道尹公署請求委任復還原職昨經俞道尹批令略謂呈悉該局用人行政職權應仍照舊辦理該紳等所請特委甘景煌試辦之處無此辦法應毋庸議此批 
　　令裁冗員江蘇李督軍以鎭江江陰蘇州等處駐防軍隊亦各委有候差軍佐若干員虛耗帑支實非淺尠茲規定甄别辦法藉資淘汰已於本月一號在督軍公署參謀廳分别考試不及格者一槪取消昨經令知駐鎭陸軍十九師楊春普師長一體遵照所有該部差遣調查各員限於十日内備文呈送軍署聽候示期陸續考試按照規定辦法即行開去候差職務凡逾限不到者亦不准補試 
[揚州]  
　　濟南籌濟岸銷鹽運公署近以湘鄂皖西需鹽頗急函電交馳案積盈尺頗爲焦灼曾令淮南北場商趕速捆運出場應銷頃據濟南場商大德等報稱遵諭籌濟岸銷准年内輪運一百萬包至圩以便運商轉運各岸云云張司長已轉行各榷運局一體知照並諭淮南各場商速行捆運以濟岸銷 
　　經理虧欠巨欵花園巷同慶裕鹽號經理徐少農任事以來專事酬酢近忽逃匿虧欠莊欵爲數頗巨現豫隆祥錢莊亦被欠七千餘兩昨（二日）在縣署控追請發封徐之居房以備抵償 
　　刦案赴蘇上訴南鄕丁子卿家被刦一案曾由該管警區孫占元拿獲嫌疑犯徐兆富一名旋得賄釋放在縣請追未經到案刻丁在縣聲請赴高等廳上訴 
　　統領親往查防緝私劉統領苕靑蒞任后曾派副官唐淦澄等前往各屬查防一次現又定五日親往淮南北各處查察以資整頓並擇定緝務素有經驗之鄒良臣王蓉章耿華堂等四人爲隨員先赴通泰兩屬次及海州一帶其統部公事暫由唐副官代理預定三星期竣事 
　　講演南洋敎育興化陳敏仲辦學南洋羣島歷有年所日昨因省親返國道經邗上經第八中學校友會敦請於一日下午二時講演南洋敎育首由該校校長李君報告陳君歷史幷謂職業敎育爲近今注重之點陳君考察南洋戰業敎育有素請特别指示云云陳君乃登壇演說先述南洋諸島地勢繼謂英屬荷屬各地學校現皆注重職業敎育去歲開學校成績展覽會時凡列甲等者大半爲自製皮鞋草帽等物其他手工圖畫出品均取實用主義中國職業敎育亟宜提倡方可强國（中略）後復詳論菲列賓情勢及敎育狀况末由會員致謝五時半閉會校友會欵以茶點而散 
[寗波]  
　　貝母問題之恐慌寗波距城八十餘里之章村地方人口達六七千戶山地沙質不産米麥專以種植貝母爲生活近年來受藥行販客用抑勒手段價格每百斤落至七八元鄕民生計埀絕而藥行坐收厚利山戶乃自行集合資本組成實益貝母公司自收自賣以謀維持自公司成立後價値漸漲鄕民咸深欣幸詎近有某藥商串同某商販出而反對向司法衙門起訴現公司朝不保暮鄕民大起恐慌日前在章村藥王殿開會各村各姓代表到者達千餘人紛紛主張向官廳請求維持並擬聯合全體鄕民設法對付旋有鄕耆戒勸由山戶代表具禀投送各官廳當場簽名者頗多 
[海門]  
　　中學經費艱難私立海門中學校經費除由縣每年補助一千元外餘悉由私人擔負故經費甚爲窘迫發展爲難校長黄照靑熱心敎授每週自任科學鐘點甚多校長之同學留學美國回國者多以義務相助爲理故該校各科學敎授甚爲認眞國文一科講授者亦多地方宿學之士任其義務惟恐專仗私人之力終至不給倘得酌予補助以資激勸則該校之熱力當益奮矣 
[南昌]  
　　將易大批知事贛省各縣知事多被控告將有大批更動惟戚省長以知事爲親民之官允宜再三審愼茲據政界人云將來當分次陸續發表警務處會計科長李連九督軍署秘書范振廷及候補知事朱某劉某均有知事希望云 
　　敎育廳長將到贛省敎育廳長許壽裳日前派員到贛面謁戚省長請指定設廳地址以便佈置一切茲聞許廳長已於本月二十二日出京在津延擱一日即由海道至滬勾留數日即當赴贛大約陽曆十一月初間即可抵省云 
[九江]  
　　流氓敲詐土販日前某土商由滬運來烟土十一包行至西門外大街與洋街接近地方突遇流氓地痞及曾在各官署充役者三十餘人將土悉數奪去並冒充偵探隊欲拘某士商至官署懲罰某央人一再說情賄以銀洋二千元將土取回然已較原數少一包某不敢聲張連夜他去詎串騙之三十餘人因分贓不匀漸露風聲致被警察廳長韓雲峯所聞大爲震怒除將軍警盤查所警官及該管警員各記大過三次外並諭令本廳稽查偵探全部對於此案嚴密偵查澈底根究惟現已逾數日尙無下落 
　　官産委員易人九江官産委員蕭仁壽因不洽輿情經淸理官産處熊處長下令調任餘干縣官産委員遺缺卽以該處第一股主任李壽曾接替惟李因此係短局初時頗不願意嗣經熊處長聲明主任一職暫不開缺始行首肯 
雜評一 
[黑省風潮了結說（步陶）]  
　　黑省軍界風潮前傳有已平消息今據京電則至此而始允爲有條件之了結耳夫吉省風雲以暫留孟督而一時得以勉强無事議者已嫌其强枝弱幹無以樹中央之威信乃茲之所謂了結條件者更由留任而爲升轉矣在此升轉之中有師長有鎭守使英巴二人者未知孰升師長孰升鎭守使抑均先升師長而復升鎭守使由前之說則二人有無爭議正自難知由後之說是一條件之中有二級之升轉也且電文簡單不知所謂允了結者爲中央已容納英巴之條件而允其以此了結與抑英巴方有此條件提出於鮑督如得其請始允了結與然則此風潮之是否即此收束吾人固未便遽下斷語矣惟是爲旅長而排督者可以升師最鎭守使倘爲師長鎭守使者而排督其又將如何升轉乎或曰是何難許蘭洲在黑之前事固已開其前路已嗚呼其然其豈然乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[愛儷園第三次籌賑會初誌]  
　　此次愛儷園爲汴晋湘魯水災特開籌賑大會原定十八日因天雨順延昨日天氣晴明游人遂集園中佈置預由哈同園主代表姬覺彌君會同各界熱心人士連日籌備異常踴躍凡足賞心悅目之種種游藝無不羅致並有靑年會會員游泳及哈同君搜集外間罕見之中外名菊數千株（跑馬後西人於大馬路小菜場樓上開蒔花會門劵售一元亦無非奇異菊花居多）供人賞玩請另紥菊花山於商場卽廣倉學會古物及大學祭聖樂器與各校成績今次亦許任人參觀所列樂器如鐘磬等亦均審音合律尤爲難得所製排簫上附旋相宮圖以黄鐘宮爲上字爲Ｃ調一矯宋儒之悞合中西古今中外而爲一足爲音樂界樹一正聲觀覽者頗注重焉其餘點綴如蘇州珠玉賽會東京徽州等處燄火水上台閣高蹺演劇倉聖提燈會莫悟奇魔術杭州灘簧寗波瀏河餘杭菱湖各燈會台擱均爲前次所無者今一槪羅織是以一切陳列商場販賣遊戲音樂等種種設備已達極點比較上次添加不知凡幾即所售門券亦與前有别每券入門後尙可當場摸彩（頭標得四百元二彩得二百元之金飾三彩一百元之器具）全桶設五千號劵券有奬俟摸完一桶再行添設故游客購劵一張可飽眼福又得贈品誠爲一舉兩得昨日適値星期故於午後一時起各界游客之往觀者汽車馬車黄包車紛紛不絕於途即乘電車繞愛文義路步行入園者亦甚夥可見是日園中熱鬧之梗槪矣茲將園中所見情形略紀如下該園門首高紥冬靑翠粕牌樓兩旁懸國旗中題籌賑大會額並飾以彩綢電燈光耀奪目門首由倉聖童子軍擔任彈壓游客入門至左邊售票處購票已備者將票截角遂入内至裏重門首始由童子軍會同職員驗票入園至臨時事務所前（即設立摸彩處）繳票摸彩即可立取贈物然後由左而入至商場紥有極大菊花山一座佐以救濟婦孺會全班音樂時時奏樂助興中間設一台爲筱桂笙灘簧台後空地爲護軍使署軍士拳術演技場台前排茶桌預備遊客啜茗四週卽各商號公司組織售物處計時雨藥房三和襪廠義賑團食品老虎牙粉等惟陳設精緻推英美烟公司所設各種紙烟亦連本助賑該公司會長陳量槐君親自在場照料一切由商場至歐風東漸其門外樂亭經使署所派軍樂在内作樂中間空地搭蓋蓆棚爲九成同義會女校書彈唱處入歐風東漸迤邐進内園門步登戬壽堂堂前後即供陳各種名菊堂中爲蘇州集珍會佈設各種古玩玉器中間紅木巨架上供碧玉金蟾一座刋靑蛙將軍四字觀覽者甚衆繼入天演界正演催眠術各種技能一時台下觀者甚形擁擠其演題爲千里眼錯覺狀態增力術斷索法等名目由天演界之後輾轉入綘雪路達平蕪路週遊一匝所見沿途販負團倉聖學生兜售地圖會報均異常熱忱逢客勸購不遺餘力尙有紗業博愛社設座售茶兼售彩劵振亞社編演汴晉湘魯水災慘狀汽槍打靶處發售水災慘狀圖（每張一角）東洋方亭内有麗查番菜船廳内有一言亭番菜所有中菜便酌如卍字亭中有鴻運樓西爽軒内有小有天及春申樓等茶點東洋房内之品樂居九思廊之文香閣涵虛樓之胡蓆卿一切設備堪稱完善卽各商所得售欵咸皆連本助賑故昨甫開會赴園男女遊客甚爲踴躍於四時後摸彩處發給奬品雖派十餘人尙學應接不暇惟時園主哈同君亦出鈔洋五元購票五紙親赴摸彩處摸取贈品聞新瑞和洋行王春生摸得頭彩値洋四百元之金鐲二付王君以半助賑並聞該會昨接寗波來電謂該處燈會今日准可到滬至是日進園人數及晚間燈會燄火情形俟明日續錄 
[學生會歡迎新會員紀事]  
　　寰球中國學生會前晚開會歡迎新會員並請朱胡彬夏女士演說（訓練兒童法）到會者如李登輝君唐露園君沈楚　君鍾拱辰君費吳生君中西男女來賓二百餘人八時振鈴開會先由徴求團長朱少屛君致歡迎詞宣布開會秩序旋請朱女士演說略謂無論何國如人民多土地廣天産富必能自强若人多無敎育地廣不知守天産富足而不開採則與無人民無土地無天産等吾國人民號稱四萬萬受敎育者無有幾人欲以無敎育之國而言自强弗可也興敎育必自小學始故今以美國海爾佑氏之訓練兒童談貢獻於諸君之前願諸君亟起提倡之則幸甚焉海爾佑氏之訓練法共分八則（一）習慣養練服從觀察注意專一各種習慣（二）儀容練習語言容貌舉止動作諸禮節（三）故事以能引起志望增闢理想而堪作模範者爲主（四）體操在使筋骨舒暢體格端正能自克制有鎭靜之態度（五）歌舞以音韻歌曲興起兒童之美感與天眞（六）遊戲使小孩習於競爭而處事公正又藉以涵養敏捷機警智略膽敢諸美質（七）藝術如揑像圖畫之類使習於用手作事能敏巧精練並能勤勞耐久整潔劃一（八）知識關於天然景物科學算術等知識綜之其敎育目的在使小孩成人能機敏而謹愼獨有見解而自有主張有創作之才能與靈活之腦筋以能運思捷行傳聞廣知精於藝術習於儀貌爲歸束云詞畢爲孫愼方女士獨奏洋琴琴音悠揚鼓掌之聲不絕於耳次莫悟奇君演試幻術尤覺新奇可觀次徴求隊員張叔良君演說謂敎育兒童方法莫善於朱女士所講各欵按近世歐美各國敎育事業研究極深惟美國對於兒童敎育在使養成其活潑精神而不逾越範圍俾成人後得以自立爲宗旨吾國同爲共和國當採美國敎育制度最合宜並謂寰球中國學生會者係聯合男女兩界東西遊學諸君組織成之初創時僅聯絡會員情誼交換知識作爲通信機關耳繼又創辦會報設立學校期於造就靑年子弟爲職志惟以會所太小引以爲憾今當最注意者爲建築會所一事深望在座諸君極力贊助之云云詞畢又演試商務書館自製之活動影戲大半皆關於敎育事實並由張叔良君逐一指示明晰無遺會後又經主席朱少屛君致謝並欵以茶點而散案該會此次徴求新會員中有永久會員（每人會費二百元）三人譚奇茅君趙灼臣君周孳田君是也江蘇特派交涉員薩福懋君對於該會非常熱心昨已加入爲贊助會員矣 
[發見被人謀害之女屍續誌]  
　　前日黎明時法租界自來火街原上里口發現裹入鋪蓋内之女屍一具由捕查見報告捕頭飭將尸身車送輔元堂驗尸所候驗等情巳誌昨報茲已經法公廨中西讞員驗明死者頭頸内緊勒麻繩復紥天津袴帶一條委係被勒身死飭探查明有無尸屬再行核辦昨有甯波人朱紀林至法捕房聲稱向住新閘橋浜北烏鎭路福和里東弄四十五號賣蛋爲生死者朱劉氏係民人之妻年四十一歲於陰曆十八日下午三點時手戴金戒四只身畔藏有洋十八元出外批貨不料至晚未回今悉被人謀斃認明無訛請求伸雪捕頭飭令自行收殮一面諭令各探嚴拿兇手到案訊究 
[偵獲傷害西捕之嫌疑人]  
　　滬西靜安寺捕房三十三號三道頭西捕海密爾登於上月二十四號夜在同孚路搜檢行人被匪開鎗擊斃業經麥總巡懸賞五百金緝拿在案茲經派駐老閘捕房專查特别事件之華探目陳雲忠李星福石金榮等偵悉同寓於愛多亞路山東路附近某號屋内之紀小芬王桂興蕭六子等三人與是案似有關係當於前日午後禀明捕頭協同一百零一號西探目壳羅香前往將三人一併拿獲帶入捕房經捕頭查得紀小芬前曾糾搶楊樹浦路一千四百五十四號門牌耿漢廷家衣飾被逃未獲經公堂發出提票有案並向王等詢得尙有同黨匿居法租界諭將紀等三人一併收押復飭該探等帶同夥友人等乘坐汽車投請法捕房加派探捕協往該同黨等匿居地點拘拿務獲解究 
[破獲盜匪機關三誌]  
　　老閘捕房中西包探恊同法捕房探捕在法租界霞飛路寳康里五十一號屋内破獲盜黨機關拿獲匪徒皖人馬淮南等十一人一併提解公共公廨諭着押候查明解究在案茲悉前日帶回捕房後即經捕頭率同承辦是案之中西包探向該匪等秘密詰問近來公共租界内被刦各案並擊斃靜安寺捕房三道頭西捕海密爾登一事是否知情聞該匪等槪不承認奉飭嚴行收押諭探從速查明該匪等所犯案情以便解廨澈究 
[江灣鎭西市發生盜案三誌]  
　　江灣鎭西牛郎廟附近裕源花莊及對門之小烟紙店同時被盜行刦經警區呈報淞滬警察廳飭屬嚴緝等情已兩誌前報茲悉警廳徐廳長據報後除飭緝外一面禀呈松滬護軍使請爲飭派軍隊到鄕駐防以安商旅現該處大小各商家已於前日回復原狀照常貿易不謂是處某小什貨店於昨晨接得由郵遞到書信一封語多恐嚇有定期再來告借之語於是告知各商將貴重物件並銀洋等移至他處以防不測 
[紹興偵探又來提人]  
　　住居滬西哈同花園附近六百八十六號屋内之紹興婦人金仙於九月二十六號夜被人開鎗擊斃後卽經捕房將同居人陳成照及跡涉嫌疑之李桂富汪祥松王泉榮婦人王孟氏等先後拘解公共公廨訊供分别押候查明訊究嗣據紹興警署偵探投禀被告等在浙江犯有重大案件要求引渡諭着來探檢呈證據再核在案茲悉該偵探等巳回禀上官備具正式公文於前日來滬投廨聲請提回歸案關讞員諭着退去候知照靜安寺捕房捕頭轉飭承辦是案之中西包探於星期二（卽六號）將該被告等解廨訊核 
[四區轄境並無盜案]  
　　上海地方警察第四區區員董耀龍昨至警察事務所禀稱閱前日本埠各日報登有西鄕梅家弄附近鄕民朱雲卿家被盜搶劫一案區員閱竟不勝詫異查日來本區所轄境内安靜無驚亦無民間被盜來區報告之事正在飭查問適奉警佐領袖派騎巡長下鄕調查當查明本區範圍以内實無民間被盜情事至於松江縣境内有無發生則路途較遠不得而知今奉飭查爲特據實陳明等因王敬常警佐領袖諭候核奪 
[兵工廠承迨機鎗砲彈之增額]  
　　陸軍部以上海軍廠承造之新式機關鎗曾經額定每月造成口架邇因軍用浩繁各軍隊紛紛呈部請撥按照額造之數不敷分撥特電上海兵工廠謝總辦著令以後增加口架一經造成即行解部備撥軍用又過山陸路兩種快砲所需之梅花爿砲彈向歸上海軍廠督造各處軍用均由部飭解濟茲因川湘軍務緊急前敵各軍需用砲彈甚殷故由陸軍部電飭上海軍廠按照前定砲彈額造之數加倍製造現聞謝總辦以砲彈廠工匠祗能製造前定之數旣須添造勢必不及除配添工匠外並擬增加夜工刻正在籌議中不久即可實行云 
[烟酒聯合會星期常會記事]  
　　中國於酒聯合會昨開星期常會首由主席陳良玉報告近據駐京代表聶允文來函内稱目下烟酒行政評議會會員巳報到二十餘人想會期當亦不遠凡有意見書等件從速寄京云云次報告陜西加稅一案業由聶君在商會聯合會擬就呈文不日投遞財　部核辦又報告公賣稅向英美烟公司抵欵一案已奉財部覆電據云現無其事係屬訛傳當經公衆討論僉云財部現有覆電兩業商人甚願其事不確尙留一線生機惟稅則一日不改良兩業痛苦一日不能免本會亟應函致駐京代表向菸酒行政評議會痛陳南業苦况末由王闓敷俞葆康諸君討論印刷意見書等件如各處再有來會亦宜隨時抄送寄京以便接洽議至此時已五鐘搖鈴散會 
[國貨陳列所徴求貨樣之迫切]  
　　中華工商研究會會長楊晟呈江蘇齊省長文云竊本會在上海城内勸業場開辦國貨陳列所前經呈准鈞署咨部核准咨行各省長各縣將所屬各宗國貨標樣送所陳列以期振興實業先後奉到第六三號第二○四號訓令照准在案茲據該所主任徐春榮等報稱本所開辦以來除本會自行徴集各種陳列品外其餘外縣約計奉到部省飭令後巳逾四閱月之久迄無一物送所陳列來所參觀之人莫不咨嗟失望丁此歐戰未平正宜趁此時機爲推廣國貨於海外之計畫而海外貿易非預先研究適合物品不能暢達銷路本所陳列各品囿於一隅實不知若者能銷於外洋若者非改良不可今欲研究而無從著手欲推廣而茫無頭緒雖言推廣而卒鮮明效春榮等謬承委托之重敢不竭盡駑駘冀得寸得尺之效第各省各縣知事對於本所未及注意實力提倡而羣商對於本所期望甚爲迫切非仰求省長咨請大部催令各省各縣知事商同各縣商會務將各種國貨標樣限期送所陳列不足以資振興等情據此伏查近來朝野上下莫不以趁此歐戰期内爲吾國振興　貨之天與時機該主任所稱各節似於吾國推廣國貨貿易計畫實爲急要之圖爲此呈請省長鑒核令行本省各縣並咨請農商部再賜咨行各省飭令各縣商同商會限期設法將所屬各種國貨尅日逕送以資提倡而興商業云云 
[彭澤被拘]  
　　安徽人彭澤聞在美租界某學堂爲國文敎習前日經過北火車站爲駐防閘北陸軍三十七團差弁崔秉倫捕云因疑彭有黨案關係解入該團本部嚴重處置云 
[放賑調查員之報告]  
　　京直奉義賑會駐奉調查員陳榮華谷照亭來電云盧宋徐諸公鑒昨今往各災地查看災情大黄旗堡朱家邨柳陣溝東溝兩西溝南是火車軌道前兩年曾遭大水今年復被水患以上極重災區均是熱鬧市場次遼河共遭水十二邨自陰曆五月二十九日發水之十雖退惟隨水冲來沙泥高至一丈三尺左右冲倒房屋千餘戶現存破屋二百餘間其中之四戶同住一家只沙泥破屋不見街路閱之傷心慘目無衣無食災民五千餘人冷風吹骨飢寒交迫棉衣褲速裝下滙欵必須北洋銀元上海鈔票減水明日往錦筵查後再告新民縣全盛棧陳谷發 
　　又駐奉調查員田資民來電云子嘉漢章乾麟諸公鑒來電悉棉衣如火車裝奉可肯免費速運欵滙奉天中國銀行龍洋三萬元立候購糧放賑電覆田發 
　　又駐津調查員李鐘元王維賢來電云諸公鑒　督佘君擬本會擔放正獲豐望淶之臨大通九縣免重複天寒勿緩盼復元賢叩 
[進德會聖經班之交誼會]  
　　北京路思婁堂進德會附設之讀經部爲鼓勵進行聯絡交誼起見特於前晚七時半開交誼會先由該會讀經部主任朱錫田君率全體起立同唱國歌及宣佈本學期進行事宜沈安遇君祈禱祝福繼請趙士心君演講讀經要道並有吳綬章君之幻術進德音樂班之絲竹遊藝以增興味末用茶點用散今聞該部尙擬積極進行每星期日上午十一時至十二時敦請中西熱心敎士授中西文聖經凡有志研究者皆可隨意入班聽講不取學費云 
[務本英文夜校招生]  
　　北京路仁興里西隔壁四百十一號務本英文夜學校爲北無錫路務本學校敎職員前往組織而成其宗旨爲增進工商界學徒商業智識起見每晚六時至九時山該校主任朱稼甫君敎以商業上實用之英文聞該校餘額尙多擬續招揷班生云 
[通俗宣講社宣講紀事]  
　　通俗宣講社於昨日在南市貧民學校開宣講會學生家族到者甚衆三時振鈴開會先由袁頌豐講慈善事業之大要並用圖略講近日京直奉水災慘狀聞者悽然俞元爵講愛君單貽孫講惜陰要旨及至散會已鐘鳴五下矣 
[兵工廠總會辦宴客]  
　　上海兵工廠總辦謝邦淸君會辦咸小圃君日昨邀請在滬各官設筵會宴如盧護軍使馬參謀長滬海道尹薩交涉員上海縣沈知事淞滬徐警廳長等均到一時杯酒言歡頗爲熱鬧 
[華僑合資營業之進行]  
　　海外華僑積資數百萬者指不勝屈近有多人因鑒於祖國實業之不振願出其所蓄回國振興商業曾於夏間迭在香港會議决定辦法委託香港華通公司張裕蓀君來滬偕同薛仲豪君調查期先從收買房産營造路礦押欵着手籌備曾假事務所於四明銀行樓上現因不敷辦公已擇定四川路仁記路對面一百十二號洋房爲總機關聞定於本月九號開始營業云 
[購運租界食鹽之遲誤]  
　　鹽商顧棣三認課包銷租界食鹽每月額銷九千九百六十擔每擔應繳課銀約一元三角之譜呈奉財政部批准於本月一日實行開辦已誌前報茲悉是日開辦之時因所需食鹽係向浙省産地購運來滬尙未運到故雖已呈報開辦而實行售鹽則須俟至十五號左右云 
[猪業自建碼頭之允許]  
　　南市薛家浜向有猪業碼頭一座自濬浦局建築駁岸拆卸後因未列入圖中故屢請建築未有效果曾經該業董張嘉年一再呈請工巡捐局自行集資建築轉商濬浦局照准去後茲悉濬浦局業已允可由工巡捐局轉飭該業董迅予興築矣 
[發明電報靛油之部批]  
　　浙人方有度發明最新頴之製造電報靛油等化分化合各法呈報農商部請求立案專利昨奉部批照錄如下據呈巳悉查所製電報靛油經本部詳加化驗該油製法及貨品頗有特長即嚴寒不凍一點較之德國所製尤爲完善確合實用按照暫行工藝品奬章應准給予專利五年以示鼓勵塡發奬勵執照一紙仰即具領審查報告書抄給閱看合行批示遵照 
[海昧公議漲價]  
　　本埠海味行一業近因東西洋來貨減少價格加增而本國南北洋所産各貨又因閩省水陸戒嚴漁人多被驅逐故自上月到今來貨奇缺爰由該業公議將各貨價格增加十成之二惟海參干貝魚翅等因存貨無多海參原價一百三十兩今巳漲至一百五十餘兩矣 
 
 
 

Page 11

 
 
[捐助小學校贈品]  
　　中華高等小學校開辦以來已届兩載近因經費支絀由該校校董函請各大公司捐助貨物作爲興學劵贈品茲聞興華製麫公司泰豐罐食公司南洋兄弟煙草公司五洲大藥房均捐助自製出品價値甚鉅其熱心興學亦頗難得 
[催兌殖邊商困事務所之星期常會]  
　　催兌殖邊商困事務所昨日午後又開常會到會者頗衆二時開會先由主席宣告一切幷述明與滬行交涉情形畢各債權人羣起責問前星期由滬行電達總行請示兌期現在究竟有無復電如無電復應由滬行續電再催務達速行解决目的否則吾商民被困日久待無可待惟有羣詣總商會執香跪求以期援救一面再與滬行嚴重理論萬勿虛與委蛇徒延時日當由張詠先起立安慰謂諸君雖被累甚久然總商會對於此事未嘗不竭力維持藉圖補救現因適有磋商稅則問題日無暇晷該諸君在各報紙亦皆見及一俟該事辦妥定有美滿宣示請諸君靜以俟之惟總行有復與否應向滬行詢問决不疏懈遂議决再向滬行繼續交涉務得確實兌期而後已衆始散會時已鐘鳴五下矣 
[浦東人訂期開會]  
　　浦東同人會於前年發起浦東公所提出議案經旅滬浦東人士開會公决設籌備處於該會事務所公推傅佐衡爲主任辦理一切積極進行現在籌得之欵已過半數内容佈置亦已有端緒惟購地建築等各項重要問題必須與同人會同時開會討論以資解决故商定於本月十八日（即陰曆十月初四日）開浦東同人會浦東公所籌備處聯合大會解决各項重要問題業巳通函各會員徴求議案以便届時蒞會公决 
[華興廠承修兵輪類紀]  
　　水警第二廳淺水兵輪昭武號因機器汽鍋已有損壞曾飭來滬交華興鐵廠修理現値太湖匪盜蠢蠢欲動趙廳長催速完工故由華興廠日夜趕修定二星期内竣事昨已呈復廳署查核又浙省超武軍艦船身甚長計有二十二丈年久失修損壞頗多現已駛滬請由各船塢估勘修費聞至少須四萬金之譜惟滬南華興船廠估價稍廉故由該艦長禀復浙督軍請速核示 
[關卡索取食品之陋習]  
　　南北市各商業領袖近因各業每雇船家裝運貨物往來滬地經過各處關卡報請驗票查艙時其巡船人及司事員役每逢食品必向之索取名爲小吃更有打小樣之名稱初則徇情略給繼竟視爲慣例倘或不與彼必自行拆包以取樣爲由肆無顧忌亟宜整頓以杜漏巵故已集議取締方法革除此等惡習以免虧累一俟議决即函請商會轉呈稅務所長海關監督等轉飭水陸各稽征所一體照辦 
[購置租界産業之利益]  
　　楊朝生延代表律師在公共公廨控德國人斐脫喇不理欠銀四千餘兩前日由廨飭探將被告傳至公堂原告代表律師上堂略陳案情請着被告交保候示經俞襄讞與義羅副領事向斐脫喇詰問之下以被告自有産業在租界内准免交保聽候訊核 
[新公堂業已開庭]  
　　公共公廨樓下公堂經關讞員商准領事團仿照新公堂式樣改組一俟油漆完工再行擇日開庭審訊各情曾誌本報茲悉該公堂已布置完全由檢察西員於前日驗收後即禀請關讞員與英卓副領事於是日午後開庭訊理民事案件 
[典當失火即熄]  
　　法新租界愷自邇路一百八十四號門牌昌大典當於昨晚收市後九點時樓上包房内不知如何失愼烈燄飛騰被巡街捕查見報告救火會鳴鐘告警由各會員驅洋龍到場灌救旋即熄滅事後捕房飭探李榮卿前往查得該典保有火險當將典主李某並夥友二人帶入捕房捕頭略詰一過諭候查明起火情形再行核奪 
[均是無心失火]  
　　法新租界華格臬路寳承路隔壁平房内杜阿海所開之鹹菜作又愷自邇路芝蘭里五十一號門牌方朝胥即方徐氏家均於日前失愼由救火會救熄祗焚毁什物房屋未損事後捕房查得均未保險於昨日一併傳至法公堂請示杜供作場内無人居住係外人將未熄香烟頭抛至作内所致方徐氏供是日灶披中所堆柴薪内不知如何起火幸即撲滅未致成災中西官姑念事出無心從寛免罰斥退 
[取締押店之請求]  
　　上海典業董事查得南北市押店曾經奉諭改爲三等公典納繳登錄稅及營業稅由縣公署轉由商會發給執證方准營業在案乃近來押業中之後開者有將閘北已閉之舊牌重行改換要求商會補給登錄稅證者惟押店一業昔經省公署頒布明令祗准收歇不准添開且請領登錄稅早有限制萬難任彼頂替故由該董等與典業商人公同具呈縣公署請爲注意查明前項情事萬勿容其朦混紊亂規章云云 
[再誌預防車輛碰撞之危險]  
　　南市第一區警察署董警正奉淞滬徐警廳長令飭以小東門外浜基橫路現已由電車公司接鋪軌道通行電車惟該路兩旁頗形狹隘如遇車輛東西馳逐不免有危險之虞且行人亦宜注意避其險道除現已由廳布告外所有東口係在集水街附近聯絡十六鋪裏橋堍該處之站崗警察可隨時查察令各項車輛不准在該道往西其中段亦係陸家石橋舊址南北來往之人如在該道穿過更有險虞須由崗警預行舉手指揮俾可就避着卽轉知遵辦等因其路之西口係一區二分駐所轄境昨已由董警正轉飭該所王警佐傳諭小東門口中華路崗警隨時指揮矣 
[皮貨店虧空被封]  
　　南京路四百三十四五號門牌合豐祥皮貨店因虧欠各號貨欵及房租被各債主控准公共公廨於前日午後轉飭捕房將合豐祥皮貨店發封備抵又滬城陳市安橋南首合豐祥皮貨店執事李老九拖欠同業貨欵銀一千三百餘兩曾經各積權控由上海地方審判廳訊供判决將李收押限日措繳在案茲李挺押不理節經原告投案禀催前日下午由袁廳長諭飭派吏協同八舖地甲前往該處將合豐祥先行發封候再核奪 
[米店經理控告跑街案近聞]  
　　楊樹浦泰豐米店經理余邦吉延朱斯芾律師在公共公廨控跑街甬人徐士豐不理經放米賬洋一千五百餘元由廨判准原告律師請求諭着被告仍交原保出外帮同原告收賬復候再核在案嗣因被告抗不遵諭故復由原告禀報公堂於前日午後由俞襄讞會同義羅副領事升座訊據原告代表律師上堂譯明案情並由余邦吉投案訴稱被告於民國四年九月間起至五年六月止陸續濫放賬欵有二千餘元延不向各戶催歸且被告進店時立有保單註明經放經收如有拖欠應負賠償責任云云當將保單呈案請察繼由被告代表律師向原告駁詰之下經中西官會判被告徐士豐交原保候再訂期復訊 
[僞票騙貨之結果]  
　　向爲探夥之靑浦人朱蘭嘉（即朱蘭記）因與楊守蘭施全福於本年三月一號起至四月十八號止將僞莊票向日商福家墨木大愼昆野等各洋行及茂德利錦大源裕德記立澄勤德協順等二十餘戶騙取値銀數千兩之貨物案發逃逸由捕將楊施二人拘解公共公堂訊實判各押西牢九月並着飭提朱蘭嘉到案再核業由總巡捕房包探張芝卿西探海明惠將朱續獲到廨押候研訊前日午後由捕提同楊施兩人將朱解廨經王肇之襄讞會同美柯副領事訊據中西探上堂禀明前情並據楊守蘭證明與朱蘭嘉串騙貨物各節訊之朱供不承認經中西官會商之下判被告朱蘭嘉交三百元人洋並保如半年内再有不法行爲除着保賠洋充公外仍提案重辦不貸楊等交捕帶回照原斷還押 
[日商追索貨款]  
　　日商三井洋行與原田復生　眞逸川北電汽公司等同在公共公廨呈控亨生電燈公司不理貨銀一萬一千餘兩前星期六上午由王崧生襄讞會同日副領事林君研訊原告等公延律師上堂代表譯訴前情請追並要求准原告調查被告産業俾得拍賣抵償訊之被告亦延律師到堂辯稱原告律師請求一層並不反對惟被告尙欠英美各商巨欵被控有案可以破産公攤等語中日問官卽會同簽判云被告承認欠欵原告得直查該被告尙有英美各商控案惟本案仰原告先查明被告有無財産隱匿限二禮拜報告公堂再核此判 
[尋獲被人拐逃之甥女]  
　　韓謙吉至法公堂控稱外甥女朱氏前在湖北原籍嫁於王阿民爲妻後王往杭州謀事未回不料朱氏被人拐逃無蹤直至日前接到友人來信始知朱氏匿跡陳徐氏家中當由商人來申報捕拘獲請求訊究給領王朱氏稱在原籍被陳姓誘拐來申是實聶讞員判朱氏暫押徐氏交保着原告明白補詞再行訊斷 
[房屋限期修整]  
　　在法新租界嵩山路開設馬車行之朱苗珍昨至法公堂控稱商人前向房東陳鋼記租賃房屋歷有年餘現該房屋年久失修將次壓坍當向房東理論詎置之不理商人深恐坍下肇禍故報經捕房捕頭前往察勘屬實請求着陳從速修理陳鋼記稱實因朱於數月前虧欠房租若干元故未與之修理惟現在已經付淸房屋旣有損壞求請寛限修理中西官判陳於七天内向工部局捐照趕速修整 
[深夜徘徊之可疑]  
　　山東人梅長福林玉鈴劉富李雲山前日夜半同在黄浦灘徘徊似有非法行爲被總巡捕房包探張玉嶺與西探海明惠查見以其形跡可疑當將四人一併帶入捕房押候查明解廨訊究 
[被告傳案交保]  
　　老誠濟藥房在公共公廨呈控李子仁欠洋四千二百十二元又姚金隆控張炳榮不交單契又徐沈氏控李茂林李壽林不理擔保借洋三千五百四十元又李順興控妻李袁氏與阿五姐捲逃等案上星期六由捕將被告等傳至公堂請示中西官諭令分别交保候訊 
[不捐執照類誌]  
　　楊樹浦路二千一百五十四號門牌皖人湯福業所開之酒店不向工部局捐取執照被楊樹浦捕房西捕頭强生君查悉以其違章抄錄號碼候禀請公堂出單傳湯到廨訊罰蔡林榮昨在楊樹浦路拖拉小車未捐工部局執照被三百十五號華捕查見以其違章將蔡拘入捕房捕頭諭飭存洋一元保出聽候公堂傳訊住居藍路七百零六號門牌之楊虎臣因養狗不捐工部局執照被捕查見以其違章歸禀捕頭諭候請廨出單傳案訊罰 
[行兇按律科罰]  
　　住居閘北一百間地方之江寳山前日與董恒之口角起釁互相扭毆江用搗衣杵擊傷董之頭部血流不止當由四區一分所崗警一倂拘解司法科昨經段科員提訊以江加暴行於人按照違警律判處罰洋二元以儆 
[客棧硬拉客人]  
　　法租界愛多亞路某客棧夥聞阿全前晚在馬路上强拉行路之某甲至該棧内住宿某甲置之不睬詎聞强將某甲扭住不放適爲巡捕查見錄明該棧門牌號數回禀捕頭昨飭包探將聞傳至法公堂請究聞供因某甲前數日曾至棧内住宿今又遇見故欲拉伊至棧並不强迫求宥捕頭稱聞在捕房供明棧主囑伊拉客拉到一人給洋一角今忽抵賴請察中西官判聞罰洋十元充公以儆 
[竊犯示衆之布告]  
　　浦東三區警署昨日發出布告云案據第三派出所巡長劉遇春查獲竊取招商局華棧鐵圈犯徐宗慶一名並鐵圈一個送署請究訊得徐宗慶供認竊取不諱除判拘留五日鐵圈飭傳失主具領外爲此將該犯發往犯事地方示衆一日以儆效尤此佈 
[偷竊大宗靛靑]  
　　碼頭匪徒張立根李全生陳小三子等昨日淸晨在某公司輪船上竊得大批靛靑七百餘斤雇王小三子之划船裝至浦東隆茂棧浦濱正擬駁運登岸適爲三區巡邏長警張鳳儀張樹生等經過查見當卽上前將划船扣留一面將張立根李全生王小三子第三名連同靛靑併解至署經解警正略詰之下判划船夫王小三子罰洋三元先行開釋張立根等押候查明該靛靑來歷再行核辦 
[烟犯屢戒不悛]  
　　浦東三區巡警張玉田李金生等前夜在爛泥渡鎭後查獲私開燈吃之衛金寳一名並抄出烟槍兩桿烟燈三只烟膏二十一盒即將人證併解至署經解警正略詰一過以衛金寳私開燈吃前已辦過三次仍不悛改昨解檢察廳請爲訊辦 
[滬海道署批示三則]  
　　施祝三呈爲違法處分提起訴願由呈悉該民充任官中領有憑證又由商號具保究竟因何取消仰候訓令崇明縣知事查照訴願理由查案聲叙呈候核奪 
　　陸裕舟呈爲劣保盜賣墳地請求檄局扣轉道契由呈悉候令會丈局查照 
　　錢泰階等呈爲木棉先受損傷禾稻復遭螟害籲懇派委會勘由呈悉該縣棉稻迭受損傷以致秋收減色軫念良深候令太倉縣知事切實查勘據實呈報仍候省長曁財政廳指令 
[謝劵]  
　　上海孤兒院與救濟婦孺會因經濟支絀擇於本月十號下午二時至晚十時合開菊花大會佐以新劇遊戲跳舞燈彩音樂設會場於愛而近路紗業公所售券集資用維善舉昨承以入場劵二紙見貽書此誌謝 
來函 
[天津楊柳靑鎭來函]  
　　敬啓者楊柳靑鎭兩次被水成災居民流離失所苦難言狀除倒房支搭窩鋪之災民二千餘戶外其未倒房之災民尙有五千餘戶兩項綜計七千餘戶之多巳分别呈報列憲在案雖由地方上辦理急賑數次終苦杯木車薪正籌畫困難間適上海中國紅十字會正會員姚君衢笙携帶賑欵衣物來津鎭紳石君元士等懇由天津紅十字分會會員魯君嗣香趙君善卿介紹請求施由姚君衢笙李君子彭劉君湘晨張君文敬高君海亭楊君敬軒劉君丙生李君燕林押運紅糧五百石棉衣千套餅乾四大箱藥品兩箱到鎭查明窩鋪二千五百餘戶卽於十月二十五日在官斗局開放急賑計每大口紅糧一斗小口折半分别加給棉衣餅乾病者施也藥品更於窩鋪外擇文貧孀孤産婦三項特别賑卹賴以全活者無算所謂萬家生佛者非耶感激萬分圖報無門計惟敬懇貴大主筆登之報端用表楊靑全體之鳴謝則貴大主筆功德無量矣直隷天津縣屬楊柳靑鎭全體公啓十月二十九日 
雜平二 
[兒童敎育與女學（步陶）]  
　　訓練兒童爲國民敎育之基本敎育其職責較大學之專門敎師爲尤重蓋大學敎師不良不過少造成若干專門人才若兒童訓練不得其宜則十數年後之國民敎育且將受其影響是故吾人對於朱胡彬夏女士之講演甚表同情也顧吾意尤有進焉夫所謂兒童敎育者入校以後固敎師負其責其在入校之前則此等適當之訓練負其責者端在兒童之母然則今日一般女靑年之亟宜入校以造成其賢妻良母之實質固又爲改良兒童敎育之一先决問題矣吾人試觀今之女學界非誤解自由平權之眞藴而肆行無忌卽自命過高視家庭瑣事爲不屑過問其能自知己身有關於未來新國民影響至大而不敢一念或忘者不知果有幾人此爲我國今日欲行改良家庭敎育之第一根本問題其範圍固非僅屬於女學也易言之即造成訓練兒童之家庭師資尤在造成小學校師之先也或曰以今日女學現象觀欲如子言以敎新國民歲月豈汝待者應之曰七年病三年艾惟在吾人之勤求耳天下奚有不可能之事哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[橫行介士賦以橫行疑躁公子無腸爲韻] [  守拙子]  
　　全身甲胄徧體戈兵輪囷其狀郭索其聲蠢茲介蟲之族居然勇士之名休矜棄暗投明中人羅網莫道披堅執銳任爾縱橫」爾其世居澤國生長江城夙矜勇猛雅負豪英儘有雄心不願龍蛇之蟄毫無遠慮競誇鷸蚌之爭但看川水東西恣情鴇亂直向湖流南北肆意胡行」當此武裝世界强力時期賈其餘勇唯所欲爲噴來滿口珠涎雖勿礙其行之速放出飛毛鐵腿郤並非不介而馳旣疐後又跋前行動終形牽掣不趨左卽奔右行藏似屬嫌疑」奮厥雄威稍茲勇號武士望之而畏懷壯士見之而傾倒惜乎蹴浪掀波手舞足蹈非直撞而橫衝何趾高而氣傲難免噬臍之患團體徒堅罔知剥膚之災中心太躁」徒觀其金膏拄腹鐵甲擐躬馳鶩於苦雨淒風之際跋扈於驚濤駭浪之中龍大王藉作腹心妄行無忌蚌將軍資爲牙爪予智自雄舍正路而不由問孰是畏威懷德藉强權以相脅又誰能赴義急公」向令水波不興江海遠徙旁鶩無譏中含有美將介介以超羣復行行而知止勿使老漁得利徒逞私爭須知大將成名當循正軌鬱經綸於雷雨腹有全兵資歷練於風霜目無餘子」奈何但知壯往不悟歧途持重甲以自衛挾二矛而前驅其黨類以勢相附其性情惟炎是趨爾時月朗星期舉足觸緯蕭之障平日鯨吞狼戾藉口輸芒稻之租遭火攻而黑索纏身英雄安在入鼎烹而黄袍加體解脫終無」可知剛强易折暴戾難長愼勿胸無别白任敎口有雌黄擐甲執兵甘與政潮相激盪興風作浪不憚宦海之汪洋作福作威妄詡太阿在手何思何慮竟同公子無腸（一） 
家庭常識 
[脫肛] [  邵漱泉] 　　 
昨由書篋中檢得先大父遺記單方一紙謂予游幕多年精神疲憊時患疾病唯脫肛爲尤甚至六十三歲時所發最爲利害大解經五十三日始通未通之先肛頭脫出難過異常偏覓草藥單方或薰或洗不下三四十起終未見效嗣經友人告予以脫肛年久不收者最好用酸板莧（卽豆板莧）煎湯倒入脚桶内放白樊三四枚乘熱薰之稍冷卽洗洗至湯冷爲度其肛用手指撳之自然收進予依法薰洗果然靈驗眞奇方也茲即錄寄尙乞登報遇患斯疾者其試驗之（不受酬） 
[探水紙製法] [  定海金晋卿] 　　 
煤油一物與水無異互相混合玉石難分近來奸販時竟有和水以愚人者茲得探水紙製法卽不難試驗法用中國紙一張（任是何種）浸入石炭酸水内（即臭藥水亦名辟疫藥水）使全部皆染藥水提出候乾即成探水紙矣試驗法用杯一只貯水一分再加煤油二分將製成之探水紙揷入杯底逾二分鐘提出視之則水分處必顯白色油分處則藥色不變如無白痕始爲純粹的煤油也（却酬） 
[霉茶葉變新茶葉] 　 
霉則味劣殊不可口置釜中乾焙之約數分鐘即取出則其味新鮮如故 
[藏菊花] [  禮仁] 　　 
七八月間收老冬瓜一個去瓤俟菊開剪下藏於瓜内用紙封好來春取出仍不萎敗 
工業須知 
[紹興酒之釀造法（三）] [  孤舟] 　 
　　（丙）釀製酒液法釀製酒液分浸米蒸米醱酵濾酒四事 
（一）浸米取糯米稱過置於缸中用淸水浸漬經二三星期用水抽吸去其水更以水洗滌二三次此洗滌水有用處宜存留 
（二）蒸米與製酒酵蒸米同 
（三）醱酵入蒸熟之糯米飯於缸内加以酒麴酒酵洗米水及淸水其配合因酒之種類而異凡製京莊每用糯米二百八十四斤加酒麴四十五斤酒酵八斤至十斤洗米水及淸水各一百四十四斤如製隨莊則每用糯米二百五十六斤加酒麴三十六斤酒酵八九斤洗米水及淸水各一百四十四斤用酒耙攪匀蓋以草製缸蓋密閉窗戶經一日或三四日缸内温度漸高並發聲音乃更用酒耙攪拌攪拌之次數須按温度之高低而定温度高時每日攪十餘次温度低時每日攪四五次其温度初在攝氏三十度左右後漸低下約經八九日即起氣泡發出炭酸氣炭酸氣發盡酒液即成 
（四）濾酒濾酒分瀘出糟粕濾出沈澱二事 
（一）瀘出糟粕用布袋將酒濾過濾濾出其中糟粕更將糟粕連袋置酒榨中榨出酒分（此糟粕猶多含酒精蒸溜之可得紹燒爲一種極佳之燒酒蒸後又可作肥料及家畜之飼料） 
（二）濾出沈澱以缸盛酒覆以蓋放置一夜當有沈澱沈於缸底乃用絹布濾出之（此沈澱可作食物又可調味） 
（三）貯藏法傾酒釜中覆以蓋徐徐加熱至攝氏五六十度間以竹篩去其浮起之固形物一俟沸騰即灌入已經蒸熱揩乾之壜内壜口包以竹箬封以泥土晒於日中令其乾燥然後堆存室内 
　　紹興酒以陳爲貴新者不適用經半年至一年者爲下等品經數年者爲普通品經數十年者爲上等品最優者色赤名花雕（完） 
詞苑 
[南浦（秋感用魯逸仲韻）] [  東園]  
　　一聲磬響散西風隔斷湼槃門幾點高臺花雨寒鎖水香村到此禪心俱凈看金蓮玉蒜簇繽紛甚蟾蜍淚跡鴛鴦夢影都化石牀雲一自漢臯解珮料飄零倩女早離魂扇底塵汚難避漬滿柳絲裙聽說靑溪桃葉有脂紅粉白漲潮痕認媚香樓下綠陰陌巷月黄昏 
短篇小說 
[社會小說蛾眉鴆毒（六）] [  聞野鶴譯]  
　　以上情事吾書縷述至形繁瑣實則不過五分鐘事耳積雪旣盡乃取十字架以銳端擬墓頂而以槌擊其上擊時至愼重以前途希望咸繫於此繫聲錯落亦似宣佈好音顧墓土極堅十字架之銳端不能直入而殘星一二復爲浮雲所掩彌望純黑益無從辨其銳鋒之方向屈魯斯至是窘極矣方其初至滿擬於四五分鐘内卽奏凱旋以樹十字架取證物宣讀愛詞三者咸非難事也嚋知實境一踐乃與其適間所計畫者大異重重樓閣悉爲愛情之烈燄所焚而目前所處直可名之曰死境凡百行動無不止息僅有中人欲僵之冷颷則奔走往來方鳴得意屈魯斯不覺悄然自念曰夜且闌矣吾將婚未婚之伊洛南此時果作何狀意者當兀坐窗下以待吾證物之至芳心焦急當與吾此時相等而我乃不自策勵物旣未得架亦未樹噫我負彼矣我負彼矣言下勇力頓增似將熄之燈忽得濃膏以濟著者曰屈魯斯愚哉伊洛南此時蓋方拊掌獨笑笑汝之墮術不悟耳延待云乎哉 
　　屈魯斯方自恨黔驢之技至此已窮而死氣倭倭乃於是時環繞其頂設屈魯斯而能旁瞻遠矚者則亦當稍悟處境之險無如其心方爲伊洛南三字所佔據一陣温黁直自喉際以達心部盤旋廻轉不獲自已而椎擊之聲浪至此乃亦益高聲未絕忽銳聲呼曰嘻異乎哉言時聲斷續若顫旣而又笑曰善此非至眞至當之證物耶我其有以取之矣言竟遂輟椎勿擊匍匐而行讀者亦欲知其爲何物乎蓋是時墓門之背忽現一晳白之物虛光下照似爲一手五指屈伸漸能顯見屈魯斯狂奔而前曰我適問正恨無一奇確之證物足以堅我伊洛南之信今得之矣亟取以歸當不虞渠之疑我言次已至其前狂喜旣甚眼亦迷糊不明遂俯身逕取其手庸知己手未張而彼手已動霎那間一人已奔躍而出直挾其喉屈魯斯呼吸乃如游絲欲斷未斷張惶良久始迂聲曰若究何人乃設此毒手以愚我言下諦視其人之面則宛然爲勃立克特身御純黑之服面上亦塗有濃墨故暗黑中不能辨識然目光睒睒似有無限毒意則固勃立克本來色相也凝視良久震　幾失所措益以勞動多時見欺風雪遂不復有絲毫抵抗力譬之提孩見制於成人狎之辱之生之死之無不聽其處置旣而勃立克出其巨索以縛其喉屈魯斯亦自知命任須臾矣然寸心耿耿尙翼伊洛南之翻來救解勃立克已知其旨乃急束其索且笑謂之曰凡吾三爲此皆伊洛南敎我者也言竟屈魯斯生氣已絕而心頭微熱似猶有待於伊洛南（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[津水災與黄河（三）（見癸酉年十二月十九日本報）]  
　　京畿被水而後内閣學士宋晋奏請以工代賑諭飭直隷總督李鴻章核辦李乃統籌河工全局具摺奏陳略云臣維直隷七十餘河而大者有五曰永定河滹沱河大淸河北運河南運河皆各容納衆流勢兼力猛或地處狹窄或挾沙壅泥旣易墊淤復多泛濫雍正乾隆年間節次大加修治皆費數百萬之帑歷十餘年之功始有成效嘉道以後經費不支未能大修迨咸豐以後軍需繁鉅南北運河歲費層遞減撥永定河歲修要欵亦減而又減於是河務廢弛日甚閘壩堤埝無一不壞減河引河亦無一不塞此五大河者受病同深每遇積雨盛漲橫冲四溢倂歸窪區連成一片不獨永定一河之爲害而天津係各河下游總滙僅有海河一道迤邐出口不能暢達尤爲全局之病無論近數年雨澤過大成災較廣卽水小之年亦必難免漫淹是各河皆應及時修治無待再計矣臣抵直以來幾經籌畫竊念本省餉項缺額無可經營部庫尙屬空虛外省僅能自顧勢難籲請惟於上兩年被災案内匀撥賑欵量爲補苴節經奏報有案今年水災蒙勅撥東南各省協欵臣於八月初酌定銀數請撥摺内亦經東明工賑並舉擬添開天津歸海引河並擇辦上游堤河各工在案直隷河道一日不治水患一日不息民困一日不蘇臣忝任畿疆時深疚悚明知頻年賑恤蠲豁所費實多斷非長策而各河淤廢太久工程太鉅較雍正乾隆年間尤甚若設法疏治期於一勞永逸亦非數十萬金所能濟事宋晋以撥欵不敷請再續撥以成鉅工洵屬切要之論惟東南各省兵燹後民力已窮元氣未復京餉旣關緊要西路軍需各處防餉皆不能或省萬年吉地甫經興工又須分批匀撥各省兼籌並顧竭蹶未遑前擬直隷賑欵臣迭經咨函商懇因奉特恩爲畿輔救荒要需勉力措解然拮据之狀往往形於來牘目下若再添撥誠恐周轉不開或致顧此失彼似此祗可斟酌緩急逐漸舉辦俟來年察度情形如有必不可已之工再行酌量奏撥庶各省財力稍得展舒而直省河務亦不任偏廢至天津引河廳自三岔河口陳家溝開挖起至北搪歸海使通省尾閭多一分洩之路工叚過長約估需銀十五萬兩其大淸河上下游緊要隄河及文安大窪引河河間獻縣滹沱引河或工巳及半或情形太重皆應先辦計尙需銀十四萬兩均擬明春興辦以工代賑俾災黎藉資傭食查今年各省協欵銀四十萬兩除去順屬賑銀八萬兩府尹與倉場侍郎撥潮白二河工程銀二萬兩永定河漫口工費銀八千兩直屬採買賑糧銀七萬兩分撥各州縣賑撫銀六萬五千兩僅賸銀十五萬七千兩以之撥作前項工需尙短銀十三萬餘兩臣不得巳商飭藩司移緩就急在於司庫地丁項下凑撥銀十萬兩以助工賑要需仰懇天恩俯准提用其不敷之數卽由南省賑捐尾欵及練錢生息海關新增洋藥釐金各項下儘力凑濟事竣照案彙開淸單奏報 
雜錄 
[記西術師瓦納演法（見甲戍年五月初二日本報）]  
　　前夜西術師瓦納在丹桂茶園演術樓上樓下列坐幾滿後來者至無揷脚處可謂海上未有之盛事其最新人耳目者以酒一瓶置台中旁桌設兩玻璃瓶舉瓶示客空洞無物上罩玻璃筒各一具術師口喃喃有詞及啓視之則台中之瓶巳空而兩旁酒皆溢出又假客洋表一枚置本臼中擣如粉屑又假客洋巾一方與碎表一倂納入鎗中復携一空箱示客中實以物而加鑰焉令童子捧箱坐台旁俄鎗聲一響則箱内之物墮地及啓箱則表及洋巾在其中完好如故又假西客凉帽一頂以雞子黄納其中復加白糖以匙和之令匀又假客約指亦置帽内俄探其帽則彩花一團約指繫其上並以歸客演畢少歇復開台則有西女童一人扶掖而出以兩竿懸置椅上尋去其椅已懸諸空際飄飄然凌虛御風如飛燕作掌中舞盤旋刻許即見女童嫣然一笑又作楊妃馬嵬壓髻狀戞然一聲杳不知其所之也觀者無不拍掌哄贊驚喜欲狂 
　　按此種戲術在當時極詫爲新奇而在今日則司空見慣不過戲術界中之餘興小藝耳卽區區遊戲一事觀之亦足徴西人科學之進步也 
傳記 
[紀希臘文學之原始（見甲戍年十二月十三日本報）]  
　　英國敎士艾約瑟曰今之泰西各國天文理數文學彬彬其始皆祖於希臘列邦幼童先必讀希臘之書羅馬之書入學鼓篋卽習其詩古文辭猶中國之治古文名家也初希臘人作詩歌以叙史事和馬海修達二人創之餘子所作今失傳時當中國姬周中葉傳寫無多均由口授每臨勝會歌以動人和馬所作詩史傳者二種一以利亞凡二十四卷記希臘列邦攻破特羅呀事一阿陀塞亞亦二十四卷記阿陀蘇自海洋歸國事此二書皆每句十字無韻以字音短長相間爲步五步成句猶中國之論平仄也和馬遂爲希臘詩人之祖希臘全地文學之風雅典國最盛雅人從幼習拳勇騎射以便身手其從事於學問者凡七十文章一辭令一義理一算數一音樂一幾何一儀象其文章辭令之學尤精以俗尙詩歌喜論說也他邦之學希人勿務雅典學徒所聚之書院有三一路該恩一古奴薩爾該一亞迦代彌耶書院中有園林亭榭曲徑淸池巍峨堂院講道授徒習文章辭令義理之學徒皆分舍而居其間兼習撲踊走捷之技年十八書名於戶二十歲可以筮仕乘車馬賽絕藝矣希臘人喜藏書古詩僅有寫本至羅馬國其始椎魯無文皆希臘人敎之希人開詩講肆於羅馬敎之辭令羅人樂之其長老公會惡之禁希人之來設敎者時耶穌前五百九十二年周定王十五年也然令甲雖行而羅人之願學如故當是時始有作史及演故事者羅人出兵所至即破卽收其圖籍入於羅馬凡破西班牙阿非利加基頓哥林多諸國皆獲其珍寳書畫石作等物哥林多一古几繪畫古人物乃先哲亞里西底所作也軍士獲此歡呼擲彩於其上遂爲營將所得後隣國之王欲以萬五千金購之營將不可凱旋置之神祠祠燬於火此物亦成灰燼羅人獲古書奇珍而不識必希人敎之雅典爲四方年少者之大講院皆往學焉羅馬作詩之名微曰士爾其留所作詩曰愛乃揖斯實仿和馬而作凡十二卷詩中有言王子馬改羅之叔父爲庶伯臘者命爲王嗣未嗣位而卒寥寥數語哀感心脾其母見之奉潤筆千金羅人之善爲說辭者曰基改羅彼云欲爲辭令之學者必就學於希臘希人之爲列邦所矜式者不甯惟是凡造宮室之宏整治石作之堅緻無出其右蜜臘象牙傅以色深入不滅此法今不傳玻璃鏡陽燧及染作俱精巧奪目論天文者已開哥白尼地球及行星環繞太陽之說近人作古希臘人物表經濟博物者一百五十二家辭令義理者五十四家工文章能校定古書者十三家長於天文算法者三十八家明醫學者二十八家治農田水利多識鳥獸草木者十二家考地理習海道者十七家奇器重學者九家製造五金物者六家刻畫金石者七家建宮室三十二家造金石象者九十五家詩人畫工樂師四十家凡此皆希臘人自耶穌未降生以前一千二百年至二百年中國商末至楚漢之間前後有八百六十三家所著典籍至今猶傳誦之希臘信西國文學之祖也 
 
 
 

Page 18

 
 
   
 
