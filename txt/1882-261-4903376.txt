# 1882 - 261 - 4903376

 

Page 1

 
 
[和氣生財說]  
　　和氣生財此老生之常談耳孰則不知而猶待爲之申說耶然而知之匪艱行之維艱近來店家諸夥往往因其店中生意興旺遂自高位置而以冷面向人白眼待人是不啻拒人於千里之外豈招徠主顧之道乎夫店中生意之優絀全視乎主顧之多寡門庭如市擁擠不開彼初非因店夥而來也或以貨物佳妙或以價值相宜或以聲名夙著故無論遠近莫不欲爭至其門置辦貨件卽下而至煙館茶樓以及遊玩之所或以地方寛敞或以烟茶精美或以地勢臨街可供眺望因而紛至㳫來然善爲生意者必欲使來者不致卽去去者仍當復來然後生意乃日盛一日且煙茶等館全賴堂夥等善於招接工於應酬愉悅之容柔婉之言使人不覺其可厭而惟覺其可親而後樂於戾止耳若生意果忙或有應酬不到之處人尚或曲爲之原不與較量如因生意熱閙而堂夥等竟龎然自大面被冰霜言多唐突恐一時之生意雖好而終不能持久也上海地方爭奇門勝之人何地蔑有見彼店得利因而步其後塵而且精益求精踵事增華功圖競美若以現在得利之故而不能以和氣待人則後有繼起者人皆顧而之他矣此亦必然之勢也所定章程固不可以紊亂然此等烟茶之館究與字號有異亦當稍爲通融庶幾可以招攬主顧若堂夥等皆作朝奉面孔一毫不能通融則今日得罪一人明日傷觸一客一人傳兩兩人傳四聲名一播誰復顧而問之此等事店東不能周知經手者當時爲　導堂夥等雖係粗人而亦未有不可以情理喻者且權之所在孰敢不遵但當以身率之耳或謂用人實難在開店者以及經手之人無不欲生意之盛斷不肯縱令堂夥等開罪於買客而無如所用之人品類不齊其能和易近人者固多而以蹇傲從事者亦不少彼以爲店中生意一盛决不復衰不妨擅作威福卽使開罪於一二人而所至之客盈千累百何足爭此用是而不以爲意迨積久衆怒而店業遂以不支東家經手猶不知其病原之所在則亦無如之何即或經手精明東人遠見知其弊而欲補救而易一人仍無異於前且熟手反爲生手亦殊有所不便故凡此等弊病實由於用人之誤而非盡出於東人經手之意也不知人之性情固難齊一而章程規矩則可以由我轉移如經手者必欲如此又孰敢不從者而又　容推諉也昔有友人道出塘棲與其族侄偕購痧藥塘棲痧藥固四遠馳名者入其店命取痧藥而店夥曰　先付錢友乃解錢令數之而令取各種痧藥以便選擇店夥大言曰本店痧藥無不佳者不必挑選但客有若干錢則給若干藥又何煩先有耶再三言之决不肯先出藥觀其面森森然似一塵不染者冷面冰人殊不可耐友與族姪皆怒欲　錢而出則又持錢分放呶呶然以爲有心打混友乃平心息氣而謂之曰購痧藥者以寳舖之藥佳也然藥尚未見何以知其佳與不佳且痧藥有數種不知何者合用安得不先爲一看寳舖固屬舊招牌然招牌豈挂於面上者乎正在訓斥店東適至詢得其故極意慰藉斥其夥不應如是令一老夥友取各種痧藥聽客揀選遂與成交而出卽出事觀之可知店夥之故高聲價亦非店東所甚願也余前論及各店夥之情形以爲最難看者典舖中之朝奉故俗語凡於人之形狀傴蹇者輒曰朝奉面孔至今此風猶昔然典鋪生意較大資本較巨人之以物就質者皆有求於典而典夥初無所求於人其冷面傲氣猶可說也若茶樓烟館則皆係投入所好以爲賺錢之地卽使上海地方此等店鋪亦皆金字懸牌裝潢富麗資本亦屬不貲而究其實則終屬次等生意　堂夥皆以逢迎人意爲招集主顧地步而乃亦效朝奉之斯爲絶不計夫人之願來與否豈啜茗談心一燈共話與夫觀玩游戲之地僅止一二處而不可以去此適彼乎吾故曰和氣生財一語人雖知之而實未能行之也因不憚煩言而　爲之說 
[本舘自已接到電音]  
　　本館于昨日接到在津友人專發電音到本館内有八月初八初九等日上諭三道敬謹譯登○八月初八日奉上諭前據御史李鴻逵奏兩江營務處道員王詩正等招權納賄各欵當經諭令彭玉麟查奏兹據彭玉麟奏遵旨確切查明據實覆陳各摺片覽奏均悉道員王詩正知縣柳葆元雖無狎妓浪遊招權納賄確據王詩正總辦兩江營務處舉止輕率意氣驕矜行事不檢致招物議實屬不知自愛着卽行革職勒令回籍柳荷元職司文案身處關防嚴密之地何得任意私出閒於着以府經歴縣丞降補以示懲儆其道員張自牧知府郭慶藩被叅各節旣據查明該員等均在湖南本籍並未前赴兩江卽着毋庸置議又據查出廣西候補知府張崇澍貪鄙性成在兩江揑報商名請領鹽票從中漁利叅將柳國瑞經左宗棠泒充巡捕竟敢與門丁陰肆鬼蜮實屬貪鄙卑汚張崇澍柳國瑞均着卽行革職永不叙用餘着照所議辦理左宗棠勳望素著向來辦事認眞上年陛辭時欽承懿旨諭令隨事整頓不可輕議更張鹽務爲兩江要政卽使爲規復舊制起見亦應將擬辦情形奏明請旨何得率意徑行致多窒碍嗣後左宗棠惟當遇事虚衷屏除成見於一切用人聽言尤當加意詳愼抉去壅蔽以期政通人和用副朝廷倚任至意欽此同日奉上諭張之洞奏晉省庫欵頭緒太煩漏巵太鉅請設局勒限淸查本摺山西歴年以來司庫出入欵目久未淸理皆由軍需善後交代各案弊混太多亟應澈底淸查以重庫歀該撫現議劃净籌墊删除濫支禁止撥抵厘正借動稽核隱匿所籌甚爲詳盡卽着張之洞責成該藩司等督飭局員認眞稽核迅將積年欵項一律勒限淸厘毋任銷有含混倘敢諉延卽將該官吏嚴行叅辦欽此○初九日奉上諭卞寳第奏在籍大員病故代遞遺摺並將事實開單呈覽一摺原任江蘇廵撫黎培敬前在貴州藩司巡撫任内籌兵籌餉克復城池平定苗匪著有勞勩歴任四川臬司漕運總督　均克稱厥職前因患病開缺調理兹聞溘逝軫惜殊深黎培敬着加恩照巡撫例賜卹任内一切處分悉予開復應得卹典該衙門查例具奏並將該故員生平事實宣付國史舘以彰政續單併發欽此 
[日本近事]  
　　日本出使俄國之有棲川親王前有電信奏請日皇可否暫行歸國等語日皇猶豫未决召各大臣商之後由内閣卽覆電音着令不必回朝大約因高事已平故也又聞該親王現已至猶太國國王欵接甚厚并以頭　貴重寳星贈與親王佩帶云○又日廷新簡榎本公使聞擬本月初九日由横濱附輪前赴北京任所云前任宋户公使現已調入内閣辦事矣○日本久欲推廣海軍規模因費用不敷殊難驟舉乃議按年逐漸擴充近爲朝鮮之事勢難從緩聞有該國之海軍卿將推廣海軍章程擬成上癸日廷閱之頗爲嘉納已留中以待酌定云○日本新設冲繩縣 
 
 

Page 2

 
 
而所屬户口之數向未查考是以不能詳悉現由内務省户籍局特派五等屬官在原氏前赴該處檢查云○長崎自入秋以來細風微雨時行時止至八月初二日晚大風陡作狂呼怒號勢若千軍馳驟雨亦滂沱徹夜至次日天始晴霽聞各鄉多有遭風被水者電線亦被風折壞數處電局現已泒人前往察看修接矣○初五日英國弗來非司兵船由高麗回長崎據船上人所言則日高之事現經兩國大臣議妥仍歸於好但中日之兵均未撤退日兵皆屯於仁川及濟物浦一帶約一千三百餘名聞他處尚有日兵駐紥多寡未知其細仁川港内有日本兵船三艘其船上管駕官常全英兵船與船主會議中高之事船主雖相與晤談却未敢定斷現在該處時症甚盛日兵多生疾病仁川府内做生意者店鋪甚少購置食物殊爲不便且現有中日之兵屯聚以致市上物價非常騰貴洋銀每元換高麗錢只六百餘文中國兵船皆泊於南陽距仁川約十碼之遥陸兵有三千名均在士城内據守聞中國兵船内有三艘係鐵甲船每船上有大砲一尊船極堅利可列於第一等船也 
[譯録東報]  
　　東洋新聞紙載有琉球近事一則云日人自改琉球爲冲繩縣之後諸事整頓流人大爲欣喜而該國有職官一人頗不以爲然欲與二三同志者仍返其舊日規模乃帶從者二十五人潛行遁赴中國人多未知直至頒發俸禄之時因無人領受其事方洩故近來　人之於琉球格外防範恐再有遁避之事也然中國並未聞琉球官員到來之信或傳聞之示確歟 
[高麗近耗]  
　　能又接到本館泒往高麗之友人來信云高國亂黨初以華官賺其王叔來華恐遭不測意欲與華兵爲難旋經吳軍門飭兵嚴備高官又再四開導諭以王叔之往中國乃咨請事宜並無他故亂黨見首領他適濳察華兵舉動亦爲其國事而來遂各携眷遠適以避鋒鏑復經中高各官多方招撫始逐漸回來安居樂業矣前傳說王妃已死今風聞此說未確蓋高王政事半决於王妃妃之母族亦多居顯要故亂民欲得妃而致之死地豈王妃素性機警當亂時僞稱驚死播揚於外令人不疑而實則易服由間道而出避居於二百里外今聞吳軍門擬遣兵往迎回宫也初五日午後有英國提督名威利帶船兩艘一名滑治倫一名士滑父打駛進馬山浦聞由長崎而來云 
[日高近信]  
　　東洋報云此次朝鮮變亂王妃得以不死當逆衆犯闕之時亂民入宫譁稱定要殺死王妃適大院君至將衆遣散亦迫促王妃自殺以安民心國王陽從其議命王妃入宫自盡密放出宫潛匿民居一而傳諭謂王妃已死大院君雖懷疑惑然百計搜索而不得乃又生一計見國王迫子政權國王無奈只得俯從其請大院君出宫後以于妃遇害公然矯詔發喪頒示内外矣又言此次中國選派赴高之軍士内多悍猛之徒抵高後往并恃强不法後爲帶兵宫所知卽以軍法梟首示衆者已五六人矣又聞日本往高之赤羽外務書記官及陸軍佐尉等弁二員於八月初同坐三菱公司東京輪船　横濱卽回東京云又日本自花房公使以下文武員弁凡入高京者各處旅館均有人夫應接此項人夫除公事外不准擅自出門行走也日人前於高麗元山釜山兩港已設郵遞書信館變亂之後舘已遭毁凡留居高麗京城及仁川濟物浦等地方官商書信須託便船遞送十分不便今和局告成由日本驛遞局派員隨同水野大尉前赴各該處擇地設局以免倩鴻覓鯉也又八月初五日東洋馬關電報言高島少將吉澤副監督及陸軍將校三四名同坐和歌浦輪船由仁川港於是日下午五點鐘抵馬關擬卽赴東京花房公使入高京後平安華兵現在仁川府　防甚爲嚴密云又閔叅判前亦有被亂民殺死之信今聞叅判當變亂之際見勢已如此遂削髮易裝遁出京城之外固未遭害也 
[江南鄉試頭塲題]  
　　首題子曰小子何莫學夫詩至其猶正牆面而立也與二題尊賢之等禮所生也三題命也有性焉君子不謂命也詩題袖中吳郡新詩本得新字五言八韻 
[津郡風災]  
　　頃接天津來信云天津初四夜更漏二下急雨如注大雷電以風但聞雷聲隆隆然風聲嗚嗚然雨聲潺潺然潮聲汹汹然人聲嘈嘈然聲聲入耳紛如亂絲未幾而屋宇爲之動摇矣翌晨起視則大英領事署前旗杆已遭吹折街上之凉棚洋行之玻璃大半碎落且自被風吹營門外者而河上一帶浮家泛宅亦皆爲風伯所擺蕩船上鐵錨斷綆而走以致横衝直撞船腹受傷水乃汨汨其來而鷁首中人遂爲魚腹中人矣况高粱正在成熟之時枝幹挺直每易招風此次風災於大秋不無稍損也 
[冰窖命案]  
　　天津開設冰窖向祗五家業是者皆須領部帖應官差故利權亦不許他人旁奪也去冬紫竹林蓋一冰窖五家遂羣起而攻之中有英商馬東阿斡旋其間且已窖　不能中　遂將就了事只准備用不准行銷本館曾將情形列登於報當時羡之者半而妬之者亦半謂該窖旣免悉索之煩又獲銷場之便租界之洋行外來之輪船均爲近水樓臺利市三倍而該冰窖於今年遂高掛招牌曰英商義和昌冰窖銷塲非不暢旺而以夏間多雨層冰化而爲水暗耗數百千文五月十七夜津郡陡發狂風冰窖天棚概行吹去而全窖木架亦爲之動該窖又搭於去冬封地之時立脚本不甚深經風摇撼勢不能支前月杪大雨兩日一夜雨仍不止水遂流入窖中窖中存氷有限而鮮　尚多翌日雨止有七人入窖一半桃氷一半堆鮮　衆方奏手不料天驚石破棟折榱崩氷窖已全行坍下矣個中人魂飛天外奔避不遑内有楊某父子兩人其子年約二十餘向後奔避與同伴兩人倒於氷塊之旁毫無傷損其父年已花甲奪門欲出適爲一大柁壓斷肋骨立時斃命其餘三人亦受傷一閻姓者血肉模糊不省人事抬至法病房越兩日而殞命楊某死後其子楊五赴縣喊控地方亦報官請騐准備屍塲嗣經死者之妻謂无妄之災何與人事又　他人說妥遂挈予攔騐是時屍廠亦已拆卸刑件俱各散歸不意馬東阿已禀英領事照會地方官仍請相騐恐從此　藤難斷矣 
[書通商各關華洋貿易總册後]  
　　中國與外洋通商談時務者鮮不謂是一絶大漏巵及昨閱各海關總册將歴年所徵之稅鈔比較知不但無損實屬有益查西歴一千八百八十年内所徵各項稅鈔共一千四百二十五萬八千五百八十三兩至一千八百八十一年内　共徵銀有一千四百六十八萬五千一百六十二兩計増四十二萬六千五百七十九兩矣其中出口土貨固不勝枚舉而要以絲茶爲大宗查此一年内運出生經絲斤亂絲頭野粗絲蠶繭僅四項則已值價銀二千二百零一萬七千零零六兩若紅緑茶曁茶磚茶末售出銀共三千二百八十九萬零二百六十九兩其餘綢綾及各土產尚不計數是皆以中國之貨易外國之銀者雖呢布羽毛煤鐵等外國運進之貨似亦不少然以此絜究有餘而無不足則通商誠何損於中國哉總之中國地大物博人工又廉而且勤各海關所用之稅務司亦能認眞辦公不稍苟且宜乎年盛一年而國謀民生日見充裕也所惜者洋藥一項亦有增無减華人知其害而不能遠誠可爲長太息也查一千八百八十年運進之洋藥有七萬三千二百八十八坦值銀三千三百三十八萬九千九百九十八兩至一千八百八十一年則有七萬四千零零五担值銀三千六百七十七萬八千六百七十七兩以此兩年相較洋藥多銷七百十七担而銀則多流出三百三十八萬八千六百七十九兩嗚呼此而不絶其源其暗耗誠不知伊於胡底然欲絶其源而不得其所以絶之之道則亦卒未有濟也道何在在自官長之勿吸烟始 
[時症甚多]  
　　近聞本埠頗有時疫患此者不過半日而死雖有和煖倉卒亦離以奏功究其病之由來固因寒暑之不時而實因水毒所致上海俱飲黄浦水而水中甚不潔凈若裏面小港以及城内各河道尤覺穢　現在自來水雖未成功而沙漉水已有出售居家者愼勿吝此小 
 
 

Page 3

 
 
費而悮大事也 
[藥水馳名]  
　　晉隆洋行代售貢邦藥水曾列本報兹悉該藥水出售之後買者甚衆晉隆行又將該藥水之用法及如何合成用何藥味均一一載明發刊告白使買者一目了然不須疑慮如此用心諒生意必益形起色也 
[駁船碰橋]  
　　有二十八號駁船昨在公家花園口進港時適值潮漲船身又重撞於橋脚聲勢甚厲經看橋之九十二號巡捕聽見卽往查問嗣見橋樁並無損傷遂聽其駛去云 
[押犯覓死]  
　　前禮拜日虹口新虹橋畔木作塲之甯波匠人王崇山年二十二因事爭毆扭入捕房由捕解公堂訊斷經陳太守判發　房管押兩禮拜釋放不料王崇山忿不欲生昨晨濳解袴帶自經幸經同押之犯看見呼捕解下捕頭騐得氣尚未絶卽送同仁醫館灌救得甦現仍留館調理也 
[懷疑受累]  
　　本埠南市倉橋相近有開鷄鴨行之山北人某甲以洋五十元遣同鄉夥友某乙至江北收買鷄鴨日久未歸某甲因中秋節近待貨孔殷疑乙帶洋濳逃竟寫信告知乙家稱人已逃逸並將此項洋銀付入乙之修帳作爲借宕詎料前日某乙回申蓋因江北鷄鴨甚少所以遲遲未歸及查知某甲懷疑情形不勝忿怒卽邀人與甲喫茶評理甲亦集人爲助兩造互爭旋至用武甲理旣屈力復不敵現經人理勸令某甲除賠還茶館洋十元外並償乙酒水洋三十元事方完結一時冒昧受累無窮凡事可不愼哉 
[西樂通行]  
　　本埠住居之人近來盛行西樂昨日英租界二擺渡附近之處有湖州人黄姓家出殯甚屬儒熱死者爲吳太淑人於午後發引除尋常執事香亭及僧道送喪男女外并有西樂二十四名靈柩用新式材罩四面玻璃輝映經過地方路人皆駐足而觀也 
[投江可憫]  
　　翁太守昨臨法捕房據法通事禀稱巡捕在浦灘巡緝見有一人在太古碼頭投水覔死當　救起換去濕衣送請安置太守着傳出卽據其人供稱姓胡名松華年二十四蘇州人父母早亡終鮮兄弟在滬素習洋貨生意停歇已三載儋石無儲點金乏術與其爲寒乞而生不如與波臣作伴也翁太守謂爾正在靑年何事不可爲而欲赴淸流耶復詢其識字否蘇城有親戚否答稱略識之無原藉雖有親戚俱是泛泛蓄不足恃也翁太守着暫留捕房今日解公堂當爲安挿又聞法巡捕在灘將胡松華救起之後復有一粤人躍入浦中幸有同伴之人喊救經沿浦灘之小船上人立卽救起未遭滅頂之凶卽由同伴人送歸故未知其家在何處因覓死云 
[英界公堂瑣案]  
　　江海新關稽查偷漏私貨之西人某投英會審公廨聲稱昨在太古洋行之福州輪船上頭艙裏起出私鹽十六包共約五百觔當即究問在船各水手均推不知當將鹽觔交鹽公堂變價充公嗣復到該船搜查私貨而水手人等均恃蠻阻擾特唤捕拘獲二人送案鄭金才供粤人並未夾帶私鹽亦未阻攔搜私係平空被獲寧人盧阿金供與鄭同陳太守以緝獲私鹽案件隨飭將鄭盧二人押候備文送縣核辦云○英租界尚義街現改爲六馬路其西首有陳耀江新開訊春處茶舘因堂倌嚴生達王阿二符文邦施阿毛等閙事送案陳太守訊供飭將嚴等管押着陳邀同荐頭再行覆訊等因已列前報昨據陳邀同荐頭楊華華投案遞呈申訴前因并稱爲首邀衆者係符文邦嚴生達干阿二共相附和施阿毛早經停歇今來助惡被毁各件約值價洋十六元已由楊華華認賠請斷楊稱荐符等生理不料伊等擾釁情願賠毁嚴王符施等四人仍如前均執不認陳太守謂案經查明實係符文邦爲首糾衆此風斷不可長隨將各人分别　押以儆均發捕房收管至毁物旣由楊華華認賠可毋庸議案結○包探陳阿九至公堂稟稱蘇州人徐錦生闖入李長生包金鋪内圖竊被獲據李稱前曾失去手鐲一對八開洋一　交捕請究徐則不認旋有李之鄰居粤人李阿大及　婦趙氏均開烟館稱亦被徐竊過物件故一併送案請辦陳太守察閱李阿大所呈失單約值洋四十餘元并稱徐所穿官紗褲認明卽係失贓趙氏亦失單褲等物乃先傳徐金生詰問供稱蘇人年十九歲前在李長生間壁麫館作夥故相認識往坐並未行竊至官紗褲乃李阿大之　所給尚有一洋云云至趙氏煙舘並未去過更無行竊情事李則稱贓經認明尚敢穢言　衊况妻自原籍　來卽因產得病臥床不出務求澈究李長生趙氏供與包探所訴相同太守得供之下令徐復訴一遍則稱褲係借來　餘供亦自相矛盾太守知其狡猾遂判發捕房管押三月以儆○洋人某至公堂訴稱雇用王小旺爲車夫每月工洋五元前日令送洋二元半交洗衣作竟被侵吞又言大司務張開明亦差伊送洋被吞去各項銀洋十七元向索無着爲此交捕送究張開明與洗衣作内之李阿三供與同王小旺則稱因工價微細不敷家用以致虧空各項無力歸還只求施恩原告則請辦以儆陳太守隨判王小旺發捕房管押二月○徐阿春訴稱撐駁船爲業欲停岸被徐阿狗之船横阻令讓不依反被持篙戳傷頭面爲此訴捕拘案請辦徐阿狗供黑夜讓船横篙誤傷只求恩斷陳太守騐得徐阿春但受微傷判罰徐阿狗出洋半元給徐養傷案結 
[法界公堂瑣案]  
　　法馬路慶豐米店學徒江慶林昨投捕房訴稱昨日夜膳後店中夥友正在閒談忽有偷兒掩進偷米五斗已經掮當卽知覺因喊捉賊彼卽棄米而逸爲巡捕拘押請究翁太守質之該竊周阿二據供推車度日昨晚路過該處因草鞋繩脫故灣腰繫好詎意該米店卸下一袋指爲偷竊翁太守問繫繩之時在門外抑在門内周阿二不能答翁太守着掌頰五十○法租界新街西四弄烟妓王阿囡於　月前經德豐客棧夥唐姓領去别有烟客朱錦壽者與該妓往來甚密而客棧領人到個中住宿者向有分肥之例故唐某樂爲撮合山也惟大客棧則無此習孰意朱錦壽醉翁之意並不在酒乘間將阿囡衣服等盡行偷去竟如黄鶴王阿囡以朱乃唐姓領來故向唐姓道索唐某初尚唯唯現因歴時已久擬卽卸身王阿囡於昨晨候翁太守到捕房匍匐案下叩請追究太守以無憑不准斥令退去 
[蘇州核獎公所照會上海核獎公所稿]  
　　案准貴公所咨開切照皖省災重且廣欵項不繼當經周道台禀蒙直督憲張批准將直賑未獎舊欵内撥出銀二十萬兩由上海公所接辦加相仍照原辦章程每例銀百兩收庫平銀一成六厘除去部飯照費公費等項以一成二厘專助皖省等處灾賑之用並准直隸籌賑總局備辦實收四百張解送查收核辦等因到所准此卽經循照舊章在原設公所接辦加捐並咨復查照外惟查院省等處待賑孔殷自應分投勸辦合將實收備文分咨等因并咨送實收一百張到所准此查敝所經解直省賑欵前因赴直襄辦河工卽將公所裁撤捐獎均未核給此外代解浙省助直賑欵浙局亦未核竢此次江浙水災後疉經江浙原捐直賑各善士紛紛函商擬請補獎加捐卽濟本地賑欵或議分濟皖浙蘇三省賑欵而要以加捐銀兩五成濟皖三成濟浙二成濟蘇較爲平允正擬詳商直隸籌賑總局轉詳核辦適奉人咨似蘇浙未獎舊欵十餘萬兩卽在此二十萬兩之中應請貴公所轉咨直隸籌賑總局查照前情酌請分濟以慰各捐户誼切梓桑之意除杪咨照會浙江鎭江協賑公所並將實收分送核勸外理合照會貴公所請煩查照施行須至照覆者　 
附啓者疉承諸君惠書囑爲補請直獎加捐分賑正在具禀接奉滬所來咨兹已仰承尊意照商核辦如須核獎者杭州同善堂鎭江電報局蘇 
[州電報局内皆可交銀核辦也] [  原辦桃花塢直獎公所張世祁謝庭芝謹啓]  
 
 

Page 4

 
 
[附福州第四批賑欵淸單]  
　　裕昌洋行經墓大茂洋行韋秉常十員韋德剛五員吳子良十員韋逸升二員吳子謙二員黄徽常一員林家源一員韋魯銜一員韋允坪一員慶記洋行吳芝峋五員何裘曦一員晋發行二員晋豐行一員吳其榜一員泉興行一員張鴻驥一員德裕行一員淵泉行一員楊桂芬一員楊元順一員淵澄行一員泉澄行一員泉永行一員永順行一員榮記行一員楊瀚庭一員新興隆一員新泉成一員永盛行一員發記行半員承和棧募樹德堂王六員與與堂兪六員榮坤椿記六員禎祥第四員樑棟第四員憶湖軒樂四員憶梅書屋四員聽彝竺四員史臨安二員游興隆二元崇德堂林二元元亨唐貞二元江大成二元源興廠二元仁記一元豫泰行一元萬興洋行歐陽可賢銀四元韋聘臣銀五元譚恊賓銀二元吕緯卿銀二元王揆堂銀一元陸建章銀一元莫富雄銀一元黄玉星銀一元自來捐晋邑蔡樹滋三十元亞月姐銀一元愧無多銀一元古小竹三元吳姓錢九百文梁鄭氏銀一元梁慶銀一元蔣上亨錢三百文廣昌經募李宗耀八元鄭禄彬八元福安和記號五元蘇永成三元李勝豐三元誠美堂三元裕成銀號裕成銀號三十元愼德堂李二十元朱恕房拾元朱忠房拾元無名氏三元松竹氏三元陳羹記二元延齡堂二元益泰庄五元匯康庄三元天和庄三元豐懋庄三元益康庄三元同益莊二元如意軒三元泉裕莊三元○普安堂經募攀桂主人銀二十元巢民氏折棉衣拾元留餘山人六元十恩堂魏四元浙開延陵氏四元浙開珀山房四元餘慶堂四元德齋氏四元崇德堂饒銀二元永錫堂王二元聲和堂邱二元寳善堂二元及愚堂寗一元始元堂沈一元連城氏趙一元綏成堂湯一元繼善堂羅一元仁壽堂賈錢二千文樹德堂金錢一千另二十文致遠堂陳錢一千另五十文汪門潘氏求男毓海平安銀拾元兩共合到規銀二百六十四兩七錢六分 
[蘇省撫轅抄]  
　　八月初八日知縣竇鎭山禀知分蘇差委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[施送丸藥]  
　　昨聞本埠二擺渡楷記機内有專治痢疾丸樂施送不取分文相傳極有效騐但本館未見有人嘗試姑據所聞照録有患斯疾者自審之可也 
[助賑愈疾]  
僕于六月中偶染瘧疾醫治月餘迄未見效忽憶貴報常有助賑愈病等事因卽立愿助賑但依人餬口薪水旣微又爲病累拮据情形萬難言狀　苦無從措手乃搜箱篋檢出冬衣數件質得英洋十元當交電報局查收彚解災區次日服藥後寒邪盡表立刻霍然全愈區區之誠感應之速類如是耶敬懇登諸報章　有採薪之憂者皆减醫藥之資以充賑捐之欵旣痊已疾又救人災洵一舉而兩善備焉何不勉而行之[  天涯遊子頓首拜上]  
[潤資助賑]  
　　趙養予者上虞徐褎海之高弟子聞各處水災慘切難忍願書楹聨一百副計洋念元扇一百頁計洋十元集資盡交善局彚解助賑其件均由四馬路大吉祥扇店收付點品不應三日取件[  王家振啓]  
[春蠶詞]  
　　門對溪流浴種忙沿村爭賽馬頭娘嬉春陌上誰家女羅袖携風滿徑香一徑柔桑緑未齊相邀女件過花溪不知来葉誰多少小妹筠籃獨自携剪剪輕寒麥秀天頻温微火看三眠儂家但願收成好絲價何須勝舊年雪繭收來笑滿筐繅成朱緑與元黄年年用盡閨中力勿使輕爲公子裳[  花潭太定草]  
[子夜四時歌]  
　　春暮歡不來獨立繁花陰東風盪花開一花含一心水閣多凉風獨携冰簟臥不遣侍兒知除歡只一個秋風忽蕭瑟漸覺梧葉稀邀郎看梧葉梧子常相依昨夜北風寒知歡何處宿自温繡被眠與誰話幽獨干麓漁人華亭孔憲煌花潭氏未定草 
[春蠶詞和韵]  
　　蠶家三月浴蠶忙婦女爭先祭馬娘一樣巧妝誰獨艷新衣甫換更添香賽罷神衹尚未齊各隨女伴渡花溪檯頭忽見桑葚緑可惜筠籃都未携忽忽光陰麥秀天晚蠶初起早蠶眠看他　腹訓何驟畢竟新絲勝舊年吐絲分繭已贏筐共說中原色尚黄費盡閨中多少力繅成金縷織羅裳[  周文煥求改草]  
[子夜歌和韵]  
　　莫厭春光媚春光最可人尋芳看蝶舞亦戀艷陽春一曲引薰風開窻啟南舍對酒把琴彈納凉聊消夏梧葉颼颼韻砧聲動客愁書沉雲外雁壯士欲悲秋日苦嚴寒短書窓感北風誰家佳子弟學足富三冬[  周文煥求改草]  
 
 
 

Page 10

 
 
   
 
 

Page 11

 
 
[光緒八年八月初一日京報全録]  
　　宫門抄○諭旨五道録前○發抄旨四道○尚書景等奏爲遵旨核議摺○東撫任奏爲訊明擬結片○閩督何奏甄别知府片○大臣淸等奏爲奏聞摺○八月初一日户部通政司詹事府廂白旗值日無引見○純公續假二十日○麟書請假十日○内閣奏派騐放之大臣泒出文中堂畢道遠耀年祁世長○兵部奏派查齋之大臣派出成志常星阿銓林維慶淸凱德福本謙錫祉○吏部呈進月官卷○召見軍機○發抄卞寳第奏湖南候補人員仍形擁擠請再停分發一年奉旨吏部議奏欽此○裕禄奏審明滁州盜犯楊士銀等越獄案定擬奉旨刑部議奏欽此○又請將前工部侍郎吕賢基專祠列入舒城縣祀典並將同知徐啓山等一併附祀奉旨着照所請該部知道欽此○又撫標左右二營補造同治四年至光緒六年朋馬奉銷奉旨兵部知道欽此 
○○經筵講官户部尚書臣景廉等謹奏爲遵旨核議具奏事左翼監督奕謨奏前任監督熙拉布光緒八年分關稅期滿短收稅銀一摺光緒八年五月十一日内閣奉上諭奕謨代奏左翼關稅期滿正額無虧盈餘未能足額一摺着户部核議具奏至所請前任監督熙拉布短徵盈餘銀兩可否加恩之處俟户部議奏時再降諭旨另片奏知縣聨凱漏未稅契追罰銀兩等語聨凱着免其議處欽此欽遵於五月十四日由内閣抄出到部據原奏内稱自光緒七年五月十三日接任起連閏扣至本年四月十二日止計在任一年期滿共收過牲畜稅銀一萬八千四百四十兩六錢房地稅銀三千四百五十三兩九錢四分六厘八毫除正額銀一萬零八兩又房地稅銀三千四百五十三兩九錢四分六厘八毫下徵盈餘銀八千四百三十二兩六錢内遵照向例動發過犧牲所草豆等費共用盈餘銀六千一百四十五兩二錢四分均係查照向例給發下存盈餘銀二千二百八十七兩三錢六分查左翼定額盈餘銀一萬八千兩按現存盈餘銀兩數目少徵盈餘銀一萬五千七百十二兩六錢四分查左翼徵收稅課原以猪羊馬爲大宗實緣去冬雪澤稀少今春得雨較遲所有商賈販運牲畜來京途中難於牧放多須出資喂養迨入京後復因各旗民生計維艱一時更難銷售而京中銀價昻貴實與京外價值大相懸殊以致商販虧折資本裏足不前且各省牌馬屢經裁减馬稅本屬無多又兼兵部奏准馬匹不准在京城購買是以馬稅更形减少以致盈餘未能足額所有短徵盈餘銀一萬五千七百十二兩六錢四分應由該監督設措賠繳惟該監督現已因病出缺應如何加恩之處出自逾格鳩施再接准各部院衙門知照辦買各處祭祀牲畜並戰馬免稅等項共用銀一萬四千四百八十七兩三錢四分五厘除將正額銀一萬零八兩曁房地稅銀三千四百五十三兩九錢四分六厘八毫全行動用並用盈餘銀一千零二十五兩三錢九分八厘二毫下存盈餘銀一千二百六十一兩九錢六分一厘八毫或照向例交納廣儲司抑或應交何處等語臣等查左翼原定正額銀一萬零八兩盈餘銀一萬八千兩又　徵經費銀六千一百四十五兩二錢四分三共應徵銀三萬四千一百五十三兩二錢四分今該翼自光緒七年五月十三日起連閏至八年四月十二日止共收過牲畜稅銀一萬八千四百四十兩六錢房地稅銀三千四百五十三兩九錢四分六厘八毫内除例支犧牲所草豆曁平關經費等項共用盈餘銀六千一百四十五兩二錢四分實存盈餘銀二千二百八十七兩二錢六分按額定盈餘銀數計少徵盈餘銀一萬五千七百二十二兩六錢四分據稱因去冬　澤稀少今春得雨較遲商賈販運牲畜來京一時更難銷售而京中銀價昻貴實與京外價值懸殊虧折資本遂多裏足不前以致盈餘未能足額等語查該翼光緒五六七等年分短收稅銀經臣部奏請减免四成賠繳六成各在案今該翼本届短收盈餘銀一萬五千七百十二兩六錢四分據原奏陳虧短各節核與歴届情形大致相同短收尚不爲無因且所収稅數亦較上届稍多臣等公同商酌所有該翼短收銀一萬五千七百十二兩六錢四分擬請仍照上年成案减免四成銀六千二百八十五兩五分六厘以示體恤其餘减剩六成銀九千四百二十七兩五錢八分四厘内有短收額内盈餘銀二千二百二十七兩五錢八分四厘核計在二分以上例應罰俸二年惟查該關短收稅銀旣屬有因可否仍照該關歴届成案寛免處分之處出自天恩至減剩銀九千四百二十七兩五錢八分四厘應着落該監督等各按在任月日賠繳查前任監督熙拉布在任三百五十七日應賠銀九千三百四十九兩二分八毫又分賠空缺一日一半銀十三兩九分三厘八毫六絲六忽六微六塵六纎七渺共應賠銀九千三百六十二兩一錢一分四厘六毫六絲六忽六微六塵六纎七渺遵照定五千兩以上至二萬兩者予限三年該員業經病故照例應着落該家屬遵限完繳此次熙拉布短徵銀兩欽奉諭旨可否加恩之處俟户部議奏時再降諭旨等因臣等謹遵定例並查照該翼歴届減免各案聲明請旨其應否加恩之處出自聖裁臣等未敢擅擬又現任監督宗室奕謨在任二日應賠銀五十二兩三錢七分五厘四毫六絲六忽六微六塵六纎六渺又分賠空缺一日一半銀十三兩九分三厘八毛六絲六忽六微六塵六纎七渺共應賠銀六十五兩四錢六分九厘三毫三絲三忽三微三塵三纎三渺遵照定例三百兩以下定限半年完繳應令自奉旨之日起各按定限完繳以符定例並請飭下左翼監督嗣後務宜實力稽徵以期規復原額不得恃有寛免成案稍形疎懈致干叅處再所稱准各部院辦買祭祀牲畜並戰馬免稅等項共用銀一萬四千四百八十七兩三錢四分五厘應令該翼將辦買祭祀牲畜等欵細數另造淸册送部核銷其下有盈餘銀一千二百六十一兩九錢六分一厘八毫查前任監督宗室恩全徵存盈餘銀兩經臣部奏奉諭旨着交廣儲司欽此此次該監督奏交現存銀兩應否仍交廣儲司之處恭候命下知照該翼遵辦又據該翼片奏准前任監督恩全移交前任知縣聨凱並該監督續行查出領催張正喜等置買房間均未報稅所有追罰房間漏稅銀一千三百五十三兩照例一半充賞一半解交户部查前任尚有巡役等呈控兵部主事恩溥等均因置買房間並未赴翼投稅等語應由該監督按旗查傳究辦以儆效尤併令該監督將聨凱等交納稅銀照例入册送部歸於該年考核案内聲明核辦所有臣等核議緣由理合恭擢具奏伏乞皇太后皇上聖鑒訓示遵行謹奏請旨奉旨已録○○任道鎔片 
再在籍都司劉承恩前因揑稱衙門打點名色向周楊氏誑騙得贓經前撫臣周恒祺附片奏叅於光緒六年十二月二十五日奉旨劉承恩著卽行革職嚴訊該部知道欽此欽遵轉行去後旋據歴城縣知縣洪用舟審明劉承恩籍隸荷澤縣投効軍營歴保至花翎都司出營後各處遊蕩與歴城縣民婦周楊氏素不認識光緒五年十一月間周楊氏因與朱二黑口角致被抓傷在縣涉訟住歇客店侯審適劉承恩在省赴店閒逛撞遇周楊氏問知情由見周楊氏女流可欺起意誆騙錢財卽詐稱與各衙門熟識能代爲打點官司可贏周楊氏信以爲眞當託辦理劉承恩假裝籌畫旋於十二月十三日往向周楊氏揑稱非用制錢一百五十千文不敷使用周楊氏應許陸續將錢如數交付劉承恩得錢獨自花用等情擬議由府解司劉承恩患病醫治罔效延至七年七月二十一日因病身死飭委騐訊詳批核入正案擬辦由臬司潘駿文覆核詳經臣咨准刑部以該都司劉承恩前經奏請革職審訊今雖病故仍應奏明辦理等因臣查劉承恩因見周楊氏與人涉訟輒敢起意誆騙詐稱向各衙門代爲打點使用驅得制錢一百五十千文按例應發近邊充軍業已病故應毋庸議騙贜身死勿徵周楊氏被騙聽從出錢本有不合姑念婦女無知且事犯在光緒七年五月十四日恭逢恩詔以前應免置議其控案已由縣訊明完結除供招先經咨部外理合附片陳明伏乞聖鑒謹奏軍機大臣奉旨刑部知道欽此○○何璟等片 
再查定例捐納分發各官必俟到省試用一年後方准題咨補缺又准部咨祠後無論何項勞績歸入候補班人員以到省之日起予限一年詳加察看出具切實考語分别補用等因遵辦在案兹福建試用知府明纘道到省試看期滿應行照例甄别據藩臬兩司會詳前來臣等查該員明纘道年力强壯才具精明堪以知府留閩按班序補除將該員履歴咨部外謹合詞附片具陳伏乞聖鑒謹奏軍機大臣奉旨吏部知道欽此○○奴才淸安額爾慶額跪奏爲循例恭摺奏聞仰祈聖鑒事竊查科布多屯田每年均係春雪消化時耕種今當雪化地氣開通十屯地仍舊照章將屯倉所存小麥大麥靑稞三色籽種共動用七百石分種十屯均於本年四月二十六日陸續耕種完竢所有前奉諭旨加添籽種現因邊務稍鬆蒙軍已經遣撤應請仍照舊章辦理毋庸加添合將動用籽種分種十屯各數目另繕淸單恭呈御覽謹恭摺奏聞伏乞 
皇太后皇上聖鑒謹奏軍機大臣奉旨知道了欽此 
 
 

Page 12

 
 
   
 
