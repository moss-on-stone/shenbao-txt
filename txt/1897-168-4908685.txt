# 1934 - 168 - 4908685

 

Page 1

 
 
[諭旨印成] [  本館謹啓]  
　　本年春季諭旨本館敬謹排印刻巳告成每本收回工料洋銀六分大哉王　如綸如綍寰海内外有欲莊願聖謨者精惠臨三馬路申報　帳房購取可也 
[新印本草備要醫方集解告成] [  圖書集成局代啓]  
　　本草備要一書爲休寗汪訒菴先生所輯舉金石草木禽獸麟介之入藥品者别其性質攷其功用徵引繁博詳盡無遺後附湯頭歇訣一編尤爲　醫者所不可不讀首冠圖說亦頗筆墨精工披覽之餘殊覺爽心豁目兹由掃葉山房書肆倩本局排以大字用佳紙精墨印成每部三册碼洋六角醫方集解亦先生所箸向推童氏刋本爲最精礦兹又得武進名醫費晉卿先住評點益覺應有盡有無美不臻每部亦三册碼洋六角是二書也珠聨璧合久巳名　醫林世有欲種杏成林者盍各購置案頭爲簡練揣摩之助乎 
[勸賑芻言]  
　　川鄂自去歳七月被災後至今沉災未澹告災之電絡繹而來急於羽檄本報幾書不勝書且屢著爲論說不懌舌敝唇焦墨枯筆秃爲數十萬災黎請命四方善士非不解囊相助無如受災較廣終不免杯水車薪之慮初九日本報登川東道任逢辛觀察飛電來滬云川東各屬災區前已布置漸有就緒時疫頓興死亡甚多醫藥殮埋亦次第赶辦乃四月十一日至十五日大雨巫山等處山水衝刷田禾漂没二十四二十五兩日雨益甚田畝不分各屬紛紛馳報請加添賑欵情形查皆屬實川督憲以次凡在事各官自應竭濟惟前爲次貧者今爲極貧前祗須撫者今必須賑其間死亡人數較多萬無聽其自然之理竟無把握云云十九日本報又登來電有災情如昨水難退麥收巳歉賑務吃緊止在此兩個月内之語閱之不禁爲之傍皇終夜枕席難安同爲天地之生人而苦樂不均竟如此哉每一舉箸雖非山珍海錯而蔬食皆堪適口遥想飢民以菜根樹皮爲食并有求菜根樹皮而不得者雖無廣厦而寢興及時雖無錦繡而寒暖適體遥想飢民流離失所且有轉塡溝壑者輾轉以思不特憂愁憤激之懷由此而淡而惻隱悲憫之意卽油然而生惟念我輩窮儒旣無囊之可解又無欵之可籌蒿目時艱祇徒呼負負而已然絀於力未嘗不有餘於心存諸心者自不能不發諸口當晉豫奇荒赤地千里爲地旣廣爲時又久較之現在之川東當倍之又倍然當時東南各省財力尚優無論撥帑之多籌捐之足卽各處沿街設桶朝設夕盈是以得生死而肉白骨嗣後幾無歳無災辦賑者皆力盡筋疲籌賑者皆羅雀掘鼠閱災電所登吃緊者在此兩個月内盖言吃緊而賑則斷不止兩月卽以兩月而詒當不下數十萬金辦賑者無不力注於上海籌賑者亦無不以上海爲易籌乃統觀本報所登解欵雖不爲不多而總不能如願竊思上海爲通商總匯之區酒肆茶寮秦樓楚館鱗次櫛比每日之費用每夜之花銷奚止金錢十萬卽茶肆而論每碗亦須數十文統滬上之茶肆奚止數十百家茶客能略節數夜之茶資則巳可救飢民數十人若烟寮之費則較茶肆爲大每開一燈須錢二三百文說者謂烟非茶比吸烟之人皆須過癮不知滬上烟寮之内半皆非有癮之人或藉此談心或藉此息足且聞之吸烟者曰烟寮之中亦不過爲閒講息足之地斷不能藉此過癮旣不能藉此過癮而必欲赴烟寮者亦習慣使然也則人亦何必多用此無益之費何勿節之以救飢民乎至於聽書看戲坐馬車遊花園擺酒碰和呌局之費則更爲無益雖不能一概删除苟能節省之則其費已可觀矣說者又謂聽書看戲坐馬車遊花園擺酒碰和呌局之輩情願揮霍此無益之錢若欲其費一文錢以爲善舉恐語夏虫以氷授方鑿以枘矣子不見四馬路之各里乎問柳尋花之輩絡繹其間乞丐往往隨之而哀求皆掉頭不顧反有駡之詈之者則雖徧懸鐵涙之圖恐亦不能動若輩之心矣以余論之言者不免過激人雖不皆慷慨而究不能無惻隱之心孟子所謂人皆有之也人之樂於費用而慳於正用者譬之在睡夢中無人以唤醒之耳苟有人大聲疾呼吾知昏蒙之氣變爲清明亦轉瞬間耳天理人情報施不爽施賑猶之放債放債之息不過二分至三分而此種之債有及身收之而無盡者有子孫收之而倍蓰者雖遲速不能尅期而必有取償之一日也寄語仁人萬勿視爲秦越也可 
[本館接奉電音]  
　　昨日上午京師飛電傳來上諭二道敬謹譯登○五月二十一日奉上諭湖南鹽法長寳道員缺著黄宗憲補授欽此同日奉上諭昨據御史王廷湘奏叅編修謝佩賢前放甘肅副考官路出山西沿途滋擾業經諭令胡聘之查奏福建副考官著攺派黄紹第去欽此 
[英后維多利亞本紀]  
　　今日合地毬五大洲凡有旅居之英國人無不采烈興高同襄盛典本國及各屬地更無論已上海爲通商各埠之冠前數日浦灘一帶南自十六鋪法租界北迄大橋迤邐十數里内懸燈綴綵絢爛如雲凡此皆以慶賀英后維多利亞御極後周甲之期也按維多利亞御極係西歴六月二十號今歳是日適逢禮拜期故下詔攺遲至二十二號云謹考維多利亞爲英國先皇威令第四之女姪西歴一千八百十九年五月二十四號卽我華嘉慶二十四年閏四月初一日生於更新敦宫内閱八月餘其父某親王卽薨逝親王福晉爲茄而門國公文以教以育至於成人維多利亞秉性慈祥且更勤於學問舉凡句股律吕繪畫樹藝無一不洞悉源流卽三略六韜馳馬試劍亦皆學有心得機警絶人幼時讀國史及掌故諸書更罔不了然於胸次及中國道光十七年先皇威令第四崩朝臣羣議維多利亞應嗣統時維多利亞尚未之知也一日清晨五下鐘時忽有大教主叩宫門求見宫嬪止之曰睡尚未醒毋驚擾也教主似有不悦之色高聲曰爾可速奏大皇帝有國事在勿貪眠宫嬪遂入啓維多利亞急披衣而出教主一見卽舞蹈呼嵩奏請臨朝視事時維多利亞春秋僅一十有八是爲西歴一千八百三十七年六月二十號卽我華道光十有七年五月十八日也至明年五月初七日行加冕之禮一千八百四十年二月十號卽我華道光二十年正月初八日國民聨各奏請贅茄而門國王爵捱而白爲壻嗣是四境賓服國勢日興兵日以强民日以富數年之内維多利亞連生世子四人公主五人其長公主後釐降普魯士國世子爲妃餘亦婚嫁已畢孫曾林列繞膝怡怡頻年開鐵路省刑法開博覽會更接連電綫直達亞美利加凡此設施類皆有益於民生國計而交驩與國玉帛往來永息干戈從無戰務說者咸謂維多利亞之福澤爲不可及而不知皆由于設施至當措置有方焉迨我華咸豐十一年十一月十三日捱爾白逝世維多利亞慟哭輟朝令世子攝國政顧各國時有不法之輩謀弑國君當維多利亞臨御時亦曾屢經此險我華道光二十二年某月日命駕出游突遇暴徒勿藍西司者發手槍轟擊幸未擊中得慶生全刑官拘其人訊之定以死罪維多利亞覽奏不忍下詔攺爲終身放置是年又有姓屏者亦擊以槍侍衛急以棍禦之旋就 
 
 

Page 2

 
 
獲定以覊禁一十有八月之罪洎咸豐二年有一武弁持棍擊維多利亞其疉遭艱險有如此者至享國如此之久歐羅巴洲中惟法國君主羅衣司第十四可與後先輝映云 
[詳紀意大利君主遇刺事]  
　　本年西歴四月二十二日意大利國君主猝遇刺客一事前已譯列報章兹悉是日君主將行幸羅馬府郊外卡痕拔内路村觀賽馬會途次有一兇徒闖上御路掣短刀行刺君主急閃身避之隨以杖格兇徒之腕因之刀尖只刺入御輦君主尚不受傷旋在賽馬塲中將兇徒縶縳此信遍傳羅馬府滿城民人騷動各國君主咸傳電慶賀電報多至萬餘函民間連夜遍綴華燈祝君主萬歳各國使臣亦以次入謁二十六日之夜君主賜各國使臣覲見旣而刑曹提兇徒刑訊兇徒供稱名披賢託洛姓矮氣矮利託年二十有四向習冶鐵兇器由自已鍛冶而成爲無政府黨中人醫者言其平日腦氣筋過於靈敏行刺之三日前曾與其父論及此事隨出外其父告知巡捕頭請爲探訪人見其舉動殊常與人言多齟齬然尚不以爲意也及行兇之日自稱予己二日不得一麫包果腹安用此皇帝爲哉因之遂萌弑逆意先是意國除死刑已久兹者國中遭此大變於是刑曹諸臣咸謂非復死刑不足以懲一儆百云 
[東瀛患疫]  
　　日本報云日來靜岡縣屬周智郡氣多村忽發虎列拉病駿東富士兩郡則赤痢流行蔓延無際地方官預爲防範頗極冗忙 
[花叢浩刦]  
　　本月二十日香港來電云廣州城外珠江中有花艇四艘忽然翻覆艇中狎客妓女龜奴鴇子溺斃者多至百餘人亦花叢中浩刦也 
[湘電始通]  
　　蕪湖采訪友人云去年大吏就湘省創興電綫栽桿設局百度維新前者風聞綫桿接至岳州鄉曲頑民依然抗拒至本月上浣始接湘省遞寄來蕪電信從此三湘七澤當不煩雁帛魚箋而轉瞬間已音書可達矣爰喜而記之 
[日艦抵蕪]  
　　蕪湖采訪友人云本月十二日有一日本國兵輪船前來遊歴旣抵埠艦長卽投刺各當道並有弁兵十餘輩入市閒遊小泊一宵至翌晨卽展輪上駛 
[府試告竣]  
　　金陵采訪友人云本月初二日爲江寍府試終覆之期黎明時諸童齊赴信府河下江考棚聽點劉嘉樹太守欲拔眞才因於扃門後將各童所挈考籃悉行扃鏑俟納卷始給還是日試以四小講堂號題爲樊遲問仁至舉直所以辨貴賤也至旅酬下爲上作雲周霄散號題爲子以四教文仕而優則學學顔淵季路侍從我者至初四日午刻礮聲隆隆鼓吹交作知已頒發長案矣 
[金沙試事續述]  
　　鎭江訪事友人來函云江蘇學憲龍大宗師按臨金壇科試鎭江府屬生童已紀前報兹悉本月初十日合屬生員正塲之期有某考生因應點過遲爲宗師呼斥至日暮有未繳卷者七八人均經撤卷未得完塲塲規之肅可想而知兹將各題照錄於左右屬生經古題置玉帶於佛印几上賦以收玉帶以鎭山門爲韻賦得園蔬有餘滋得園字五言八韻童經古題流丸止於甌臾賦以題爲韻擬陶詩神釋一首府學正塲四書題孟武伯問子路仁乎全章駐防不以其道得之第一句丹徒不以其道得之第二句丹陽子産聽鄭國之政至孟子曰惠金壇其爲人也孝弟溧陽使無訟乎無情者通場策題問關市之征理財恤民相因爲治詩題賦得日長欄檻燕交飛得長字五言八韻童生四書題駐防思知人不可以不知天丹徒事君盡禮二句丹陽矢人惟恐不傷人二句溧陽三以天下讓二句金壇文獻不足故也童經古覆試賦題焦山賦不限韻醉竹賦不限韻 
[甬上火災續述]  
　　寗波訪事人函云本月十二日黎明靈橋門外火災其大略情形已紀前報兹悉起火之家實係彚源水果行並非恊順是日販笋人夫甚衆一聞火起倉皇無措致被搶去貨物不少及火延燒至半邊街有鮮貨行因搶火者蜂擁而至恐顧此失彼遂緊閉其門是役也各水龍會中救火人夫皆因三層樓房不能登高拆斷火道水勢又不能高射以致四面焚燒至公墻爲止惟城門口之瑞椿燭鋪如魯靈光殿巋然獨存又十一夜四鼓時江東彩虹橋某姓亦不戒於火焚燬房屋二三椽灼傷老嫗一口急延醫治之據云火毒攻心恐不能無性命之虞也○本月十七夜二鼓時半邊街正大鮮貨行不戒於火己紀二十日報章惟其中情形尚有未盡之處兹得其詳爰再錄之正大鮮貨行共有司帳五人是晚歸家者四祗留某甲一人在行親串某乙來行視甲年尚幼少晚飯後甲止之宿卽以帳房所設之榻讓乙安眠甲性嗜賭與行夥在後樓作四君子戲乙睡至夜半被蜰蟲所擾不能成寐披衣而起秉燭捉之偶不經心火延牀帳炎炎上熾而乙並不呼救時行前泊有冰鮮船忽見火起急叩行門大聲喊救他夥聞聲驚起急卽撲救無如勢已燎原不可響邇皆從烟燄中逃逸而出甲在後樓始尚未知及聞警急趨帳房收拾簿據已滿樓皆火阻斷行路無可逃生及推倒其壁冐火而逸則一切簿據均被祝融氏收去矣時東南風甚緊故火勢亦猛行之屋後卽宫前豐大錢莊岌岌可危頗有殃及之慮幸錢行街之咸安水龍會力爲保護得未延燒亦云幸矣 
[航船遇盜]  
　　嘉興采訪友人云本月初旬某日之晚有南潯鎭來禾之航船中途被盜船攔截將船中所有搜刼一空事後查檢所失銀錢貨物約值七八百金未悉曾否報案說者謂地方官禁止舟舶夜行時時出示曉諭何尚冒險如是是眞咎由自取也 
[上海官塲紀事]  
　　留防太湖水師左營副將署理上海提標右營叅將周元龍叅戎士達昨日委城守營李采臣千戎命駕赴邑廟拈香畢旋卽回署○新署提右營叅將周叅戎接印後飭本營辦差人等乘舟赴無錫迎接瀛眷旣至無錫雇定官舫用小火輪船拖帶前日抵埠右營各勇丁咸赴碼頭恭迎旋見叅戎之夫人等均乘輿至西門石皮弄長夀菴公館箱籠物件則由家丁雇人擡至公館中 
[預備慶典]  
　　今年係英國君主維多利亞御極六十年之期寓滬西商咸擇於今日舉行祝嘏禮浦灘一帶已於昨日預備五色紙燈懸掛通衢密若繁星五光十色璀燦輝煌並于路旁樹杆高颺國旗隨風招展外洋涇橋堍立有高大牌樓一座綴以蒼松翠柏其下亦懸各色紙燈西商總會之中以燈裝成君主小像俾中西人士咸得瞻仰懿容自來水行前亦如之惟傍有萬夀無疆四大字其下綴以西文吉語招商局前亦懸無數彩燈並以帛書就對聨横亘路中義源洋行房屋上亦懸燈彩其外短垣上則以絹彩書畫各物其中亦可點燭别發西國書店居中屋上裝成紬絹寳塔一座玲瓏剔透頗覺可觀麥加利銀行前柱上紥就雙龍搶珠及鳳凰等樣並撰就對聨一付其文曰盛治垂六十年延年益夀慈徽播八百國裕國富民其匾則曰懿德同欽兩傍密排花草怡和洋行門前亦有自來火裝成君像公家花園内設有自來水一座鎭日噴射昨日試演觀者莫不歡爲奇觀並有西樂及雇華伶爲跳舞之戲英按察司署亦紥有松柏高大牌樓一座如此盛舉想今日中西士女之結隊往觀者定見如雲如水也 
[輪船慶賀]  
　　昨日午後五下鐘時新太古洋行來往寗波之北京輪船遍綴彩旗鼓輪出口蓋以慶賀英后維多利亞踐阼後六十年之期也聞行抵寗波後卽援兵船之例在船中開設茶會以欵嘉賓尋勝事於海天極清歡於暇日筵開玳瑁樂可知已 
[慶賀停公]  
　　今日爲慶賀英后維多利亞踐阼後六十年之期洋塲十里繡地錦天風光無價衫痕鬢影錦簇花團騰中外之歡聲極海天之勝事是以江海新關停辦公事一日各銀行則停辦公事二日 
[會審盜犯]  
　　前者行刦崇明洋面之盜犯陳洪臺任娘子董金標張賢叚等九名屢經黄大令詳加訊問收入獄中未經定罪前日關道 
 
 

Page 3

 
 
憲劉康侯觀察以案懸日久應卽了結特委總巡鍾受百明府至縣會同大令研訊明府於昨日至縣拜會大令晤談良久偕坐公堂訊問 
[訛詐屍屬]  
　　怡和洋行之安和輪船在吳淞口外遭牛莊輪船撞沈各被難搭客之家屬紛紛投道署控請撫卹經前道憲黄吕兩觀察延律師担文投英署控告現已將此案擬定按數飭發撫卹銀由現任道憲劉觀察懸牌曉諭各屍屬報名具領乃近有不法之徒守候在道署前俟有領取撫卹銀兩而出者卽任情索詐以致各屍屬咸不敢赴領現有屍屬七八人聨名赴總巡局控告專事訛詐之小和尚小徽州小矮子等數人鍾受百明府准詞飭令局勇人等嚴加緝訪以便懲辦並照會英法兩租界公廨及上海縣一體訪拿 
[送呈蘇報]  
　　昨日清晨蘇報館主浼人持蘇報一紙呈送法界讞員鄭大令公館報中登易人抄案一則稱本館前因訪事不愼有違堂規奉鄭大令罰停抄案售報兹查悉實係訪事貽悮爰卽將其停歇另易妥人前往承值斯乏云云未識大令能准其一月期滿後仍前抄案否抑大令准之法總領事及法界捕頭亦能一併允准否先是捕頭嚴飭各包探各巡捕在途拘獲違禁私賣蘇報之各人帶入捕房管押昨日捕頭諭以此後不准再賣蘇報違則嚴懲隨將搜出之蘇報若干張付之一炬姑念諸人已禁押一宵一併從寛釋出 
[發落須知]  
　　法界讞員鄭景溪大令以邇來天漸炎熱所有捕房各案著攺爲午前九點鐘時發落○昨禮拜一爲捕房發落之期鄭大令偶沾清恙飭家丁咨照捕頭暫停發落 
[上海巡局誌略]  
　　無錫人王雲堂家住楊樹浦華順里昨晨持當票三紙洋銀五元四角欲往某典鋪贖取質物行經華順紡紗廠相近遇甲乙二小孩在途撲擊王將二孩勸散孩兄吳小揚以王助紂爲虐遽卽兇毆王奔訴巡防局李二尹飭勇在効績里將吳拘獲解回訊問罰吳洋銀二元五角復責五十板○竊犯沈金寳卽蔣金寳湖州人也屢次犯竊由英界公堂遞解回籍今又潛來滬上前日之晚在南市老白渡北首鮑生泰缸甏店内步上閣樓扭鎖圖竊幸爲夥伴覺察立卽拘獲交汛捕陳金轉解至十六鋪巡防中局請訊蔡二尹研詰之下沈稱小的雖曾犯竊已奉屠大老爺遞籍至前日始行來滬並未犯案二尹飭搜身畔有質劵五帋訊其從何處竊來答在松江府屬之泗涇鎭竊得求老爺超豁以後不敢再犯二尹命重責一百五十板著勇丁驅逐出境不准逗留質劵當塲撕毁○滬南萬聚碼頭小船户張和生謝瑞華謝金華卽小癩皮及徐寳生等因在恒大米行内爭奪生意以致互相打架張和生被毆傷頭額肩膊等處遂往潮惠會館左近半陽樓茶肆中評理被值堂人逐出隨赴十六鋪巡防中局喊控局員蔡二尹飭甲勇將人證一併拘至局中研訊張和生投案供本邑捕東人與徐寳生謝瑞華等均在萬聚碼頭撑駕小船度日向爲恒大米行包裝米糧已歴年餘乃有謝瑞華謝金華昆季二人糾合徐寳生謝金榮等將小的生意奪去徐寳生復唆令伊夥謝金華將小的毆打致被傷及頭額心有不甘來案具控二尹謂當時毆打者究竟共有幾人爾可指認明白否供在塲動手者共有六七人謝金華謝瑞華徐寳生等三人都係認識惟已被謝金榮唆使脱逃求請訊究沈阿華供亦浦東人在萬聚碼頭爲渡夫頭二尹謂爾當渡夫頭所管何事供稱專管船隻凡在行中裝運貨物有缺少及口角打架一切差使均由小的出爲承值張和生等帮中打架小的曾經勸過伊等不依以致赴案控究謝金榮供向在馬頭承打米包是日張和生等打架小的在塲勸阻並不使徐寳生等逃逸二尹以其刁頑命將謝金榮押候交謝金華謝瑞華徐寳生到案再行訊辦並命沈阿華迅將沈瑞華徐寳生之船扣留看管張和生判令自行醫傷候提集徐寳生等訊斷並謂沈阿華曰嗣後帮中凡有打架口角迅卽來報毋使原告已來局控告爾夫頭尚置身事外如敢違犯定干速罪沈唯唯而退○昨晨天將曙時楊樹浦橋東堍有一年約十五六歳之小沙彌倒臥於地氣息如絲聚而觀者環若堵牆經巡街局勇報知巡防局李二尹飭地甲王曉山前往詢其居址據言俗家康姓乳名成綉早失怙恃自幼在泗涇沙林寺祝髮爲僧日前竊取師父所藏洋銀若干元揮霍旣盡師父察悉被逐出寺托鉢沿街業已不食粟者三日矣言巳涙滴如珠保回告二尹飭送是處太平寺暫爲留養寺主以釋家規例小沙彌尚未受戒不能收受故至今尚無止所云 
[會訊定貨]  
　　英商謙和洋行主愛汾司控前買辦蘇寳森舞弊等情曾由英正領事會同前關道憲黄幼農觀察蒞英界公堂會審早將案由錄諸報端近日愛汾司又控定貨虧欠昨經屠别駕與薩副領事傳蘇會審原告愛汾司延律師高易到堂申辯愛汾司供稱蘇在行爲買辦所有經手及自定各貨之帳可請華商中洋買董事秉公酌斷董事有未明西文之處儘可聽其自請洋人繙譯蘇寳森供此節不能允從况愛汾司有要緊簿據一本尚未交出此簿係職員自己之物由愛汾司代寫者前次涉訟曾將此簿交在公正人處蓋其中均係先令進出總結之數公祖一閱卽明愛汾司稱此簿情願交出惟今日未曾帶來别駕商之薩副領事以此案兩造旣稱簿據未全著愛汾司交出簿據於禮拜五覆訊 
[英界公堂瑣案]  
　　探包趙銀河禀稱妓女張寳林在普慶里徐李氏所開之妓院内賣娼實係髹工寗波人蔡天福之妻吳氏前日爲蔡尋見投報捕房經小的等查知由蟻媒張陳氏從寗波誘拐來滬串出丁益生冒稱其父價賣與徐李氏故特一併拘送請爲究辦蔡天福投案供稱髮妻吳氏去年被人誘拐出外找尋無著前日來滬尋見報捕送案求恩判斷蔡吳氏供是蔡之髮妻去年張陳氏僞稱游玩誘至滬上小婦人一時糊塗致墜其術至滬後威逼爲娼攺名張寳林無可如何只得淪爲下賤今旣由親夫尋獲情願隨同回去徐李氏供稱此婦由張徐氏領來小婦人恐來路不明不敢收受後丁益生自稱爲婦之生父故敢買下求恩鑒察張陳氏供稱帮傭度日吳氏自願爲娼託小婦人介紹並非誘拐叩求大老爺明鑒丁益生供與張陳氏素識此事由張陳氏挽小的爲中並未冐稱爲父屠别駕商之薩副領事以情節尚多曲折著留候過堂訊究○包探趙銀河解鴇婦夏氏幼妓玉琴至案禀稱玉琴係夏李之養女因日前某報登有凌虐情事捕頭知之飭小的拘送至案請爲訊究玉琴供夏李氏之養女曾經學習彈唱無凌虐情事眼角青痕係自巳碰傷手腕上被臭蟲所嚙以致抓破厦李氏供帮傭度日玉琴是養女小婦人隻身無依依女爲命豈有凌虐情事叩求明鑒别駕得供判將玉琴發交棲流女所留養並著將賣身文契交案○唐英山卽唐四粤東人也前晚飮酒過醉在某妓院將大姐王發雲扭住兇毆直至眼青嘴腫尚不釋手後爲四百五十六號華捕所知拘入捕房捕頭著押候解送公堂未幾唐以洋兩元保出言明自行投案昨晨捕將洋銀送案唐則未至王發雲投案申訴前情别駕以被告未到著將保洋給王爲養傷費○包探何瑞福禀稱積竊張錫培因連次行竊曾經管押一年期滿釋出僅有三四日不意昨日又在滬南董家渡竊取某姓家之市衣兩件携至租界押錢經小的查見因特拘送請究别駕判令帶回巡捕房管押三個月以儆○包探何瑞福解楊阿毛到案禀稱此人迭次犯竊近又竊取江生愼陳阿六兩家物件經小的緝獲起到原贓送案請究江陳兩失主投案請領失贓楊阿毛供行竊該死叩求恩典别駕判責一百板管押兩個月贓還失主○王招弟在某烟館掌櫃前日流氓毛金生梁信甫唐玉良等三人入内吸烟盤踞多時招弟惡之催令速去致觸毛等之怒竟將招弟扭住毆打事爲四百五十四號華捕所知將毛等三人拘入捕房昨晨解案王招弟投案申訴前情並稱小婦人被打受傷務求究辦毛等同供均是銅匠與王招弟略有口角不敢毆打别駕判令將三人各押兩天○包探洪阿寳禀稱過犯王春虎前因犯竊懲辦昨又在虹口小菜塲竊取菜攤主張袁氏之錢二十文當被扭獲送交捕房今特解案請究張袁氏投案申訴前情並請領贓王春虎供本地人不敢行竊實是在途拾取叩求鑒核别駕判枷號三天發犯事處示衆 
[法界捕房紀事]  
　　昨日某甲投捕房訴稱家屬有居新馬路昌善里者流氓萬洪夀時來尋釁求卽拘獲究懲捕頭准之遣包探帶同包探夥役多名禀請鄭景溪大令給　名片投新閘巡防局禀請局員飭地保偕往將萬拘獲帶回捕房押候解請大令究辦○去年十月某日菜市 
 
 

Page 4

 
 
街第三十二號門牌某花烟館龜奴憑金陵蟻媒王六介紹買得倡婦一口年將瓜破名曰巧仙未及一月卽被誘逃及尋獲後又於前晚逃逸昨日龜奴投報捕房請爲查緝捕頭准之○揚州府屬某邑人某甲日逍遥於小東門外自稱花烟館董事蓋龜奴頭目也同鄉人某乙在一家春茶肆旁弄口賃屋開設裁縫店前晚邀集同行在店中歡呼暢飮甲亦在座不知因何口角以致唇槍舌劍各逞爾能翌日乙仍邀同行至一枝春向甲爭執甲亦招邀龜黨及福建帮流氓在養和茶樓嚴陣以待旋將甲扭送捕房未幾經同鄉人某丙保出○捕頭遺各包探傳諭租界中各小車寓主著於禮拜三午前十點鐘時投捕房聽候諭話○偷兒某甲在某輪船上竊取考籃一具某乙竊取被一條經包探先後獲送捕房捕頭令押候堂期解訊 
[美界捕房紀事]  
　　昨報寗波船戶聚集多人在吳淞路望月樓啜茗評理繼將倪包探毆打旋卽拘獲張如生徐阿福等八人解至英界公廨訊責當訊問時張等供稱毆打包探一節非出本意由劉華記陳阿根二人首先動手復喝令小的等併力毆擊致肇此禍屠别駕得供飭將張等八人帶回捕房候拿到陳劉二人訊辦昨午捕頭派中西各包探將陳劉二人拘獲解入捕房押候送英界公堂訊究○偷兒徐阿福在北福建路某姓家竊取布衣一件經包探石金榮緝獲拘入捕房押候送英界公堂訊辦○江北小工沈阿德昨晨在華順碼頭工作乘間竊取熟煤若干經三百八十八號華捕巡獲拘入捕房押候送英界公堂訊究○前晚寗波流氓陳月來在吳淞路閒游行至猛將堂後與年約十七八歳之某女郎相遇見其荏弱可欺攔路調戲女郎疾呼救援四百十八號華捕聞聲赶至將陳拘獲解入捕房捕頭略問原由姑念初犯從寛斥釋 
[川賑要電]  
　　啓者頃盛京堂自武昌來電内開劉康翁葉澄翁嚴筱翁施子翁楊子翁鑒嚴佑之欲請籌欵五六萬親往川中辦賑尊處如能各墊一萬弟亦願墊捐一萬成此美舉若能助成佑之此行活人何止十萬乞速復等因遵經會商諸同人均苦無欵湊墊萬分焦急惟川災至緊佑翁旣慷慨前往自應借力衆擎以成美舉伏望諸君子上體天地好生之德下鑒佑翁樂善之忱多寡不拘源源籌濟使佑翁早往一日災民卽早活一日功德莫大於救命救命貴先於救急荷蒙慈施請速交申報館仁濟堂絲業會館及敝處各賑所彚解慈雲翹盼禱祀何窮上海陳家木橋電報總局内籌賑公所謹啓 
[自求多福]  
　　聞之食爲民天人情一日不再食則饑目下川楚災黎每人得有數金便可苟延殘喘則夫輸數十百金以賑者起死肉骨保全更多不言福而福自隨之矣蔽所昨接隱名氏求各事平安助賑洋五百元陶園主人求病愈洋二百元隱名氏規銀三十四兩九錢九分天順祥號交來湖廣宦游人洋二百廿二元湯嘉樂堂洋五十元雙桂軒方爲病愈完愿又喜得子助洋一百元張滇叔爲航海赴都祈一路平安洋五十元一般好善萬姓銘恩當此災黎存亡危急之時實善士積德立功之會時哉勿可失諸君子償有意乎上海六馬路仁濟善堂籌賑公所施則敬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　嚴慶全控陳三大令繼吵聞將潘阿妹毆傷等情經蔣刺史騐訊飭提人證在案前晚升堂集訊嚴尚洙供是圖董嚴陳氏之夫嚴士明嚴趙氏之夫嚴錫元錫元生慶全及全士明無子祗生四女長許朱子卿爲妻幼許陳三大爲妻士明故後應錫元之子友全承繼正在書繼立據不料陳三大忽然爭論旣至案下求爲公斷嚴陳氏供丈夫士明於今年正月間病故無後欲立姪兒爲嗣女婿陳三大忽然吵閙以致控案求請恩斷陳三大供嚴陳氏是岳母陳錫華是父親今年正月岳父病故小的並無爭繼情事亦未毆打他人現求公斷嚴友全供年二十有五叔父士明故後無嗣應立小的爲後不料妹壻陳三大爭穿孝服硬欲承繼以致吵閙親戚潘阿妹理勸不遂反被毆傷嚴慶全供叔父故後應立胞弟友全爲嗣詎料陳三大爭繼行兇毆傷親串潘阿妹潘供小的理勸此事被陳三大毆傷求斷嚴茂蘭供陳三大並無爭奪承繼之事亦未毆人陳錫華朱子卿仝供陳三大並不毆打　阿妹刺史判立嚴友全爲嗣陳三大不應毆人本應重辦姑念已知錯悮格外從寛免責著各具遵斷切結○地保沈斑卿控張阿四誘匿其子經黄大令訊供著張交出再行訊辦前晚蔣刺史升堂訊判沈斑卿供小的充當地保四月間被張阿四挾仇將兒子藏匿已蒙訊明著令交還現在兒子已在叩求從寛完案張阿四供向以操舟爲業小的誘匿沈斑卿之子因是抵押方單　見刻已交還求恩明斷張阿木供稱沈斑卿之子在船上住過三日卽行送回刺史判將張阿四張阿木各責二百板具結呈案○李國發誘拐何束氏之女王小妹一案經黄大令訊供將李懲責押交物件本報己屢次紀之矣前晚蔣刺史又升堂訊問何束氏供女兒小妹被李國發誘去衣服首飾及金約指一枚亦被取去求爲追給李國發供願將各物呈案求免再責李朱氏供稱國發是兒子實因貧苦爲此下流之事求恩開釋刺史著李朱氏交保出外將李國發呈案之物給何束氏具領李國發還押候辦 
 
 
 

Page 10

 
 
   
 
 

Page 11

 
 
[光緒二十三年五月初十日就報全錄]  
　　宫門抄○諭旨二道錄前○湖督張奏爲舉劾州縣各員摺○桂撫史奏遴員調補要缺知縣摺○湖督張奏爲委員管解餉銀摺○學政馮奏爲學額未便永減暫行缺額片○疆撫饒奏爲委員代理遺缺知府片○五月初十日刑部都察院大理寺廂藍旗值日刑部引見二十三名廂紅蒙四名熙敬等考試文童覆命○浙江總兵余宏亮到就請安○克王恩公續假十日○謨貝子請假十日○善耆續假五日○榮公請假二十日○倉塲奏漕船五日回空○召見軍機余宏亮○本日皇上升文華殿英國使臣竇納樂覲見○○頭品頂戴湖廣總督兼署湖北巡撫臣張之洞跪奏爲舉劾州縣各員以昭激揚而重民事恭摺具陳仰祈聖鑒事竊惟湖北地方比年以來災歉頻仍民生艱苦必宜愼選司牧加意拊循賢者有所勸不肖者有所懲然後吏職舉而民生遂臣於湖北通省州縣中詳加考查有沔陽州知州丁國楨操守清廉盡心民事而才具甚長足以濟愛民之道嚴於治盜明於聽斷所到之處百廢具舉頌聲翕然棗陽縣知縣李九江廉樸耿直不染時趨政事精勤周悉民隱所至皆有循聲署江陵縣知縣本任麻城縣知縣張集慶樸實勤明才具穩練江陵自去秋大水民情困苦沙市爲各路流民輻輳之區尤易生事該員捐廉集欵籌辦平糶散賑殫心擘畫勞瘁不辭地方賴以安輯民懷其惠宜都縣知縣陳長　守潔才優政事勤愼宜都濵江去年被災該員勸集紳商分别籌借錢榖賑糶兼施小民饑而不害宜都本任係小縣籌濟獨能裕如具見恩結信孚才具亦長以上四員皆足稱循良之選應懇天恩俯賜嘉奬俾其益加奮勉令僚屬知所觀感又查有前任興山縣知縣王翼上年興山被災甚重該員從未通禀亦無籌劃賑撫之事實屬心地昏謬玩視民瘼前署沔陽州知州候補知州何葆修恃才任性於署沔陽州時縱容差吏擾害鄉閭用刑甚酷士民怨恨以上二員應請旨均卽行韋職潛江縣知縣楊倧超識解鄙俗上年襄水盛漲時該縣護城隄本有積存修隄專欵係紳士經理該員並不催提此欵興修衆紳屢求不允及至水漲隄危該縣署中存有現錢甚多亦不肯暫撥爲修隄搶險之用僅撥錢數十串以致城隄漫决全城被浸實屬拘泥無識貽誤地方惟此項公欵係劣紳收存其咎不僅在該員一人應請旨以府經歴縣丞降補其霸欵誤工之劣紳另行查明咨部斥革懲辦候補知縣朱有寛久充讞局委員喜怒任情用刑過濫前經委署地方委查案件亦多不知政體實屬難勝民牧應請旨以巡檢降補前署竹谿縣知縣大挑知縣徐躍鯉於該縣被災後禀報遲緩籌備忽略實屬頽惰無能難膺民社前署東湖縣知縣本任公安縣知縣余彬心地庸陋公事疎忽遇有交涉事件尤爲粗率徐躍鯉係舉人出身余彬係進士出身該二員文理尚優應請旨均以教職歸部銓選此外如有應行勸懲之員容臣隨時查察奏明辦理似此勸懲兼施庶羣吏知所趣向皆以民事爲重則根本固而地方安矣所有分别舉劾州縣各員緣由理合恭摺具奏如蒙兪允興山潛江公安三縣均係部選之缺湖北省現有應補人員應請扣留外補再湖北巡撫係臣兼署勿庸會銜合併陳明伏乞皇上聖鑒謹奏奉硃批另有旨欽此○○頭品頂戴廣西巡撫臣史念祖跪奏爲省會首邑要缺需員遴選調補恭摺仰祈聖鑒事竊照臨桂縣知縣汪焕墀奉文准其告病於光緒二十二年十月二十三日奉旨應以奉旨後第五日行文按廣西照限一百日减半計算扣至十二月十七日作爲接到部文開缺日期應歸十二月三十日截缺所遺員缺係省會首邑衝繁難兼三要缺五方雜處政務殷繁且有發審案件非精明幹練之員不足以資治理查定例應調缺出俱令於現任人員内揀選調補又調補州縣以上官員必歴俸三年以上方准揀選題補又奏定章程内開首府首縣缺出應令該督撫於通省正途人員内揀選調補又定例請補官員其任内如有承審案件承緝盜案徵解錢糧已起降調革職叅限者如因缺係繁要人地實在相需爲地擇人亦必將該員不合例之處詳細聲明專摺具奏請旨各等因遵奉在案今臨桂縣知縣員缺臣與藩臬兩司於通省現任知縣内逐加遴選非現居要缺卽人地未宜惟查有平樂縣知縣紹舒現年五十一歳正藍旗漢軍聨輝佐領下人由附生中式光緒八年壬午科舉人遵例攺就筆帖式嗣遵海防例報捐知縣不論雙單月選用因拿獲馬賊案内出力保俟選知縣後以同知遇缺卽補光緒十三年八月二十三日奉旨依議欽此十五年在奉天賑捐案内請奬花翎並加四品頂戴十七年請咨離營投供候選復遵新海防例攺捐遇缺先選用十八年三月選授平樂縣知縣領憑起程於九月初四日到省卽委署藤縣知縣十九年四月初三日到平樂縣本任二十年二月調署臨桂縣知縣二十三年二月調署懷集縣知縣扣足歴俸已逾三年以上查該員才具明敏辦事穩愼歴任各缺措置裕如且係正途出身人員以之調補臨桂縣知縣實於地方有裨該員在平樂縣任内有經徵光緒二十年地丁錢糧初叅未完一分以上一案經徵二十一年地丁錢糧初叅未完二分以上一案惟人地實在相需例得詳細聲明專摺奏請據藩司游智開臬司蔡希邠會詳前來相應仰懇天恩俯念省會首邑員缺緊要准以平樂縣知縣紹舒調補臨桂縣知縣俾收得人之效如蒙兪允該員係現任知縣請補知縣銜缺相當毋庸送部引見至所遺平樂縣知縣員缺係内地腹俸選缺廣西現有應補人員俟奉准部覆再行遴員請補該員奉行叅罰另行造册送部查核此外並無奉行降罰住俸停升等案亦無巳經咨叅未奉部覆事件合併陳明謹會同兩廣總督臣譚鍾麟恭摺具奏伏乞皇上聖鑒敕部核覆施行謹奏奉硃批吏部議奏欽此○○頭品頂戴湖廣總督兼署湖北巡撫臣張之洞跪奏爲江漢關籌解本年第一批籌備餉需銀兩恭摺仰祈聖鑒事竊照前准户部咨丁酉年籌備餉需奏撥江漢關四成洋税銀十二萬兩六成洋税銀十六萬兩等因當經轉飭遵辦去後兹據署湖北漢黄德道監督江漢關税務蔡錫勇詳稱在於第一百四十六結所徵四成洋税項下動支庫平足色銀三萬兩六成洋税項下動支庫平足色銀四萬兩共銀七萬兩作爲本年第一批籌備餉需飭委卽用知縣郭南溪補用知縣孫揚祖管解赴京交納等情詳請奏咨前來臣覆核無異除分咨外謹恭摺具陳再湖北巡撫係臣兼署毋庸會銜合併陳明伏乞皇上聖鑒謹奏奉硃批户部知道欽此○○馮民鑑片再臣於上年春間試畢慶遠接准禮部通行議覆御史易俊請减各省學額一摺奉旨依議欽此臣徧試各屬查悉粤省地處邊疆兵燹之後元氣未復士子苦於無書可讀文風原遜於内地學額亦不及他省就地取才實於鼓勵之中仍寓曲成之意必欲刻以相繩不獨阻抑　進且恐士子無志向學勢必從事徧途更無以維持風學化然名器所關臣亦斷不敢存見好之心稍涉冐濫查各屬學額原准學政隨時察看任缺勿濫臣由慶遠按試思恩該屬賓州上林縣學額較多向係歳科並行歳試又有廣額以致科試不敷取進是以賓州缺額三名上林縣缺額二名南寗文風優於柳慶太平鎭安泗城百色三府一廳地在極邊學額本少且僻陋地方難得佳卷若棄取無大區别尤不足以服士心祗能如額取進惟泗城府屬之西林縣猺籍缺額三名桂林平樂所屬之苗童或無人應試或一二人亦均暫缺並出示曉諭各童如下屆文字能有起色仍照原額取進倘不知勉勵應由後任學政酌核情形再行奏請永遠裁减如此懲勸兼施寛嚴交濟庶足以仰副聖朝育士綏邊之意至生員中有恃衿刁劣不安本分者一經地方官禀報立予斥革嚴懲以清學校所有學額未便永减暫行缺額緣由理合附片陳明伏乞皇上聖鑒謹奏奉硃批禮部知道欽此○○饒應祺片再准補迪化府知府現任吐魯番直隸廳同知朱冕榮業經奏明飭赴新任該員交部到任尚需時日兹據迪化縣具報署迪化府知府張開鑒於二月十九日在任病故查有　補知縣李慶棠堪以暫行代理以專責成據新疆布政丁振鐸鎭迪道兼按察銜潘效蘇會詳前來除由　北飭　委外謹會罰陜甘總督臣陶　附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒二十三年五月十一日京報全錄]  
　　宫門抄○湖督張奏爲整頓厘金以維餉源摺○直督王奏爲監犯商謀反獄未成審明定擬摺○桂撫史奏爲揀員請補知府摺○陜撫魏奏爲循例核奬片○五月十一日工部鴻臚寺八旗兩翼值日無引見○八額駙志公明秀英信各假滿請安○睿王續假十日○奕功請假五日○工部奏派歳修東西陵工程派出溥善陳學棻堃岫李端棻○召見軍機許應騤○○頭品頂戴湖廣總督兼署湖北巡撫臣張之洞跪奏爲湖北籌餉緊急别無切實良策惟有整頓厘金謹擬奏定章程責成地方官稽察以維餉源恭摺仰祈聖鑒事竊查湖北餉源惟百貨厘金爲大宗鹽課次之地丁漕糧皆有定額歴年災荒蠲緩有减無增關税責成税務司照章徵收亦别無整頓之法鹽課須看銷路暢否至徵收之數有江南加抽川鹽局互相維繫尚無弊端惟貨厘一事其稽徵之寛嚴用入之當否報解之虚實其關鍵全視乎局員得人則盈不得人則絀整頓之道尚有可施於此若能日有起色或可稍資補苴惟比年以來水旱交乘民生旣形困苦商業亦見蕭條厘金收數頗爲短絀據各局卡委員來禀多以歳歉商稀爲詞體察情形尚非盡屬虚飾豈可再令入欵日减然而嚴比較則恐病民寛責成則慮虧餉查各局卡委員實力稽徵者未嘗無人而司巡蒙蔽委員侵蝕者亦所未免省城遥遠耳目難周州縣雖多尚有本管道府考察厘卡分布省外遠者數百里以至千餘里並無考察之人若謂一一皆廉介奉公實難深信竊思厘卡所在若非附近城關卽係繁要市鎭其商貨之衰旺司員之　否弊端之名目各該地方官紳必有見聞委員但能欺省城上司之耳目不能掩附近官民之公論縱該局卡之事旁人不能纎悉周知然抽收之數與報解之數是否相懸總能知其大較特以向來地方官不預此事以故但有竊議不肯公言反覆籌思惟有責成所在地方官稽察一法尚可維繫檢制雖地方印官亦未必皆賢特旣有民社之責其自待總較局卡委員爲較重相應請旨著爲定章將湖北通省厘金責令局卡所在地方官認眞稽察其在何州縣之境内者卽責成該州縣其有局卡與道府治所相距甚近者並責成該道府一體稽察如該局卡有賄賣司事巡丁侵蝕虚報苛　留難等弊卽行據實禀報督撫藩司及牙厘總局以憑叅辦每屆夏冬兩季卽將此半年内境内厘卡有無弊端商貨是否暢旺密　通禀一次倘有較大弊端地方官扶同徇隱查出亦卽撤任叅處竊思近年屢奉諭旨振興商務且令各府州縣講求水陸商務則道府州縣所轄境内百貨之盈虚舟車之衰旺徵榷之利弊固爲地方官所必應周知而考究者責以稽察實非分外如此明定章程庶弊端可以稍清厘收可期核實其於籌濟餉需必有裨益理合恭摺奏陳再湖廣總督係臣本任毋庸會銜合併陳明伏乞皇上聖鑒訓示謹奏奉硃批著照所請户部知道欽此○○直隷總督臣王文韶跪奏爲省城府監盜犯商謀反獄未成審明定擬恭摺仰祈聖鑒事竊據按察使季邦楨詳稱保定府監盜犯王小辮等商謀反獄未成一案前經飭發保定府審辦兹據該府陳啓泰審明擬議由司提訊無異詳請具奏前來臣復加確核緣王小辮係吳橋縣解審因聽糾夥竊臨時行强刼得贓物夥犯持有洋槍照通行擬以斬梟之犯丁和尚係天津縣解審因聽糾行刼衙署得贓照例擬以斬梟之犯趙輩係高陽縣審因糾竊臨時行强刼得贓物該犯持有洋槍照通行擬以斬梟之犯王小辮丁和尚二犯已經具題聽候部覆趙輩一犯甫經解司尚未審轉均留覊保定府監同籠認識彼此詢悉案由光緒二十三年三月初一日王小辮起意反獄與丁和尚趙輩商謀聲言伊等均犯死罪不如俟秋審時人犯衆多乘開門放飯之便大家扭斷鐐銬同反出獄可望生路丁和尚允從趙輩因反獄罪重假意懇允初十日傍晚秋審人犯陸續解到王小辮等欲糾人動手趙輩通知禁卒密報該司獄車瀚帶領獄卒進監彈壓防範王小辮等知事敗露不敢糾人動手該司獄禀司飭審據　前情不諱此案王小辮丁和尚原犯斬梟重罪不思安分在監瞻收商謀反獄若非同監人犯據實出首先事預防必致釀成巨案事雖未成反情已著現　秋審囚犯紛紛解省此等兇横盜犯未便久覊在獄致有意外之虞王小辮丁和尚應合照原擬請旨卽行正法以昭炯戒趙輩向王小辮等商謀反獄之時假意應允臨時據實舉首俾得先事預防消患未萌飭司於原犯斬梟罪上援案酌减另行辦理禁卒王順趙奎　趙輩告知王小辮等商謀反獄情由卽密報獄官防範尚未滋事應毋庸議除備錄供招咨送刑部外所有審明定擬緣由理合恭摺具陳伏乞皇上聖鑒飭部覈覆施行謹奏奉硃批刑部速議具奏欽此○○頭品頂戴廣西巡撫臣史念祖跪奏爲請補知府恭摺仰祈聖鑒事竊照潯州府知府夏敬頤於光緒二十三年正月初十日在任病故應歸正月三十日截缺所遺員缺係内地腹俸選缺業經聲　扣留外補是月並無缺項相同無庸掣籖應卽遴員請補查粤西選缺知府一項上次梧州府知府向萬鑅升補遺缺係第二輪第三次出缺業已照奉歸部銓選今潯州府知府係第三輪第一次留補之缺該府地當水陸衝要政務殷繁非精明幹練之員弗克勝任查廣西知府班並無新　防　缺先舊海防先海防卽鄭工遇缺先舊例遇缺先遇缺及記名分發正途出身之員兹於候補人員内逐加遴選查有候補班前先補用知府　璧封年五十六歳廣東廣州府順德縣人由附監生應癸酉科順天鄉試中式舉人遵例報捐内閣中書分發行走充國史館校對官因國史館承辦畫一臣工列傳告成保奏光緒五年十月初九日奉旨著賞加五品銜欽此六年二月補授内閣中書旋報捐免試俸歴俸八月二十九日進單奉硃批圈出記名外用欽此十月由記名同知指分廣西歸候補班補用復因恭校穆宗毅皇帝本紀告成奏七年七月十四日奉旨着以知府仍留原省歸候補班前先補用欽此十月十三日聞訃丁父憂回籍守制十年正月十三日服闋入都四月初十日蒙欽派王大臣騐放覆奏堪　照例發往十一日奉旨依議欽此二十一日領照出京七月十五日到省業經甄别留省補用在案十二年七月委署思恩府事八月到任十四年十二月交卸回省在思恩府任内因剿辦所屬古零土匪藍　綰案内出力保奏俟補知府後以道員用十五年八月初一日經吏部核准覆奏奉旨依議欽此十六年十月遵順直賑捐花翎十七年三月委署太平府知府四月到任復因邊防出力保奏請加三品銜十八年三月十八日奉旨依議欽此七月卸太平府事回省因在太平府任内辦理蠶桑出力保奏請俟補知府離任歸道員班後加二品頂戴十八年十一月十四日奉旨依議欽此十九年正月奏補泗城府知府飭委先赴署理尚未奉准部覆丁親母　氏憂回籍守制二十一年六月二十三日服闋起復由本籍請咨仍復廣西原省補用於光緒二十一年八月二十九日領咨起程十月初八日回省委署思恩府知府事十一月二十七日到任查該員資深操潔練達有爲以之請補潯州府知府員缺實屬人地相宜與例亦符據藩臬兩司會詳前來相應仰懇天恩府准候補班先補用知府張璧封補授潯州府知府俾收得人之效該員係保以知府仍留原省歸候補班前先補用之員今請補是缺銜缺　當毋庸核計叅罰亦無庸送部引見合併陳明謹會同兩廣總督臣譚鍾麟恭摺具奏伏乞皇上聖鑒敕部核覆施行謹奏奉硃批吏部議奏欽此○○魏光夀片再定例官員歴任交代無虧短遲延者准該督撫保奏試用候補人員准請至遇缺儘先補用等因　　陜西試用知府李希哲自光緒八年　　二十一年止歴署西安同州等府及二次署理西安府各任内商畜税等項均係依限　　清　並無虧短遲延核與議叙　例相符由布政使張汝梅查明詳請核奬前未合無仰懇天恩倚准將該員陜西試用知府李希哲照例給予遇缺儘先補用以示鼓勵除資部外謹附片具陳伏乞聖鑒敕部核議龎行謹奏奉硃批該部議奏欽此 
 
