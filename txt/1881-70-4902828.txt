# 1881 - 70 - 4902828

 

Page 1

 
 
[重印儒林外史出售] [  本舘告白]  
　　儒林外史一書久巳膾炙人口本舘前曾照印數千部今巳售盡而來購者猶踵趾相接誠以此書於詼諧之中寓勸懲之意雅俗共賞大可怡情本舘近又得天目山樵批本於書中筋節處皆逐一指出每回後又附以總評不獨作書者之命意　得顯豁呈露卽閱書者亦如觀僧繇畫龍得點睛飛去之樂矣現巳裝訂齊全計每部十本價洋六角正於二月十九日出書售處仍遵曩例此布 
[格致彚編出售] [  申報舘啓]  
　　第四年之第一卷格致彚編近巳由本舘印成卽日出書每本價仍大錢一百文書中首列智布羅他城圖說次以格致釋器化學衛生論火藥機噐發藍法等閱者祈向原處價購爲盼此布 
[濬吳淞口議]  
　　上海之利在於通商而巳通商之要在於出入口岸之便而已吳淞爲輪帆各船進出之要口必須往來無碍商賈皆願出於其塗而後生意益見其旺而碼頭愈見其盛乃近來頗有阻滯之船此履霜堅氷之漸不可不先爲未雨之綢繆焉本舘前載輪船阻淺一節四輪船皆由外洋駛到中國至吳淞而未能入口故格棱意格勒司一船先將船上貨物卸去使船身輕便始可駛進而三船亦將仿此而行此最不便之事也或者謂近日長江水淺　其下注於吳淞者亦不能如前之盛以致舟行偶有不便不知江水之淺固足以碍舟行而吳淞口之久未濬治實足以爲商旅之累盖各處口子其地面必稍狹隘水由寛而趨窄由高而趨下則其勢必急而所挾以俱來之沙泥皆送入狹口欲出無由設水勢不能甚盛則沙泥之淤滯者益多久而積焉口子必淺在水漲時或不及覺水勢稍殺則其淺立見及其稍有微淤之時以人工濬掘畚鍾從事舉淤泥而掃蕩一空尚屬易於爲力如因循不果則將來日積日多勢必將口岸淤塞船隻不通而後已此固不可不圖之於早也說者謂陵谷變遷原無一定卽如吳淞江之故道今已漸塞而黄浦則西岸漲而東岸陷竟至如是之寛此非由於人力也越之三江閘其始建閘時閘外之地卽直瀉海口初無蟠曲之勢其後外水稍高則海潮之與沙俱來者不能與沙俱去漸漸積滯日復一日愈樍愈多而閘外之沙地反高於閘内遇内水盛時啓閘放水而内河之泥亦至沙積處而留滯不行其内水極盛時或力能衝開一線沙路沙泥隨波而去衝之過猛亦有將兩岸淤沙刷開數丈者然一出閘口則水勢散漫其力卽不能刷沙故閘外之地或窄或寛或横或直竟至曲屈而無勁達之勢越地自是遂多水患因之閘不足以深恃而所漲沙地又有劣紳土豪據爲已有開墾布種以收其利而不顧其害沙地多漲一畝卽内地多增一害越之紳民見利而不思義若此夫是以越人皆痛心疾首欲得該紳等而甘心焉而該紳等以爲沙地之漲由於地勢樂得而享其成蓋該處淤沙積之已久固有欲爲開掘而不得者又非可以用人力也人力旣有無用之時則吳淞一口亦止宜聽之而已不知吳淞故道之塞與夫越中閘外之淤亦正由於人事之不盡耳設當初次稍有淤積之時卽不惜工力早爲疏通又何至愈積愈多以致其不可施力若此今吳淞口之淺正其端之先見者耳將來江水漲盛該口依然可以出入輪船其淺處亦漸忘之而沙泥之與潮俱來者其積滯終不免也明年江水不至如今年之涸而亦不能進口矣又明年而江水不涸而仍不能進口矣至彼時而始悟輪舟之不能進出果由於淤積所致非盡關江水之故然後徐議濬治則已晚矣此時口子淤淺　見端倪略加挑濬尚易爲力卽曰籌欵爲難然苟有志興工則進出各輪船亦不難稍令捐助蓋行船之有口子猶人身之有咽喉咽喉一有梗塞則四肢百骸皆爲之不爽甚或氣閉而死口子如有阻滯則載運往來殊多不便甚或淤而不通則此地生意遂致闃寂此大可慮之事也故以濬口之事商諸各商人該商人亦必樂於襄助然後用機器挑掘以期費省而工速一經開深之後或集有餘資則存爲歳挑之欵巳積者盡去其積未積者預防其積若是則咽喉利便而一身之血脉流通口岸通行而生意之興旺無已其獲益豈淺無哉有心時事者當不謂爲河漢哉斯言 
[俄皇嗣位]  
　　本月十六日倫敦發來電報云弑俄皇者係開礦之學生年僅二十一歳刻經獲住俄國已立前皇次子爲繼統之君矣按俄之嗣皇亦名阿里善豆乃俄皇次子緣長子尼哥臘司於西歴一千八百六十五年四月間先經身故故以次子爲嗣今年三十六歳其后係丹國皇之公主云 
[法國兵數]  
　　法蘭西爲海内之强國其兵額之多久爲天下所推重西報核其本年通國兵額云現兵可供征調者共計四十九萬八千名内有黑兵五萬三千人分而計之則司號令之武弁四千一百七十四人額外武弁二千六百七十人司雜事之武員三千一百二十二人步兵二十八萬三千五百六十三人馬兵六萬八千七百五十八人炮兵六萬八千七百六十二人築城開濠之兵一萬一千五人管糧車之兵一萬一千六百三十人管餉銀之兵一萬八千二十五人巡捕兵二萬六千四百五十九人合而計之統共員弁二萬六千九百六十八人三道頭兵十二萬一千九百十四人餘兵三十四萬九千六百十五人吁可謂盛矣 
[裝運鐵路物料]  
　　北藉利輪船回滬之後近日裝載火車路所用之鐵及木料等物聞須運往天津云由此 
 
 

Page 2

 
 
第二章 
觀之天津創設鐵路或者已有端倪矣 
[盜劫兵船]  
　　寍波來信云近有一兵船裝得鐵砲帳篷等件行至温州洋面被盜二十餘人紅巾紥頭蜂擁上船行劫其時衆寡不敵船上兵弁俱被捆縳置諸艙下任其飽掠而去現已禀官行文通緝在案夫盜風如此猖獗巡洋者其勉力哉 
[增兵捕盜]  
　　寍波來信云該處衛安營近欲增兵以五百名爲度委一叅將統之惟所委何人則尚未悉聞該營須調往温州緣温地有盜數百名頗肆猖獗故欲調兵以搜捕之也 
[狎虎傷身]  
　　美國弗利提阿地方養獸處有名冷格爾者有馴獅之技近日乃爲虎所傷蓋緣某日冷格爾身入虎檻與虎戲耍爲樂環而觀者如堵墻耍畢正欲出檻失足跌地一虎遂伏而噬之約五分時身體分作數塊宏觀有携手槍者發槍將該虎擊斃又有一虎攫死虎而啖之衆人乘此將冷格爾之屍搶出觀者見此情形奔避恐後多有鳥獸散者夫善射者多死於藝善泅者多死於水技不可恃物不可玩矧與咥人之虎爲戲乎冷格爾之死於虎亦其自取也已 
[雨雪連綿]  
　　杭垣去冬旱乾直至今正念五日始得甘霖大沛四野沾足閭閻額手稱頌詎料一雨連綿至二月朔始見晴霽初二日又復隂雨滴瀝連日不止兼以天氣苦寒較之冬冷尤甚初五日午後雪花如掌連綿而下逾時雪止而雨又繼之夜間則雪珠雪片拉雜而來瓦上積已盈寸初六日晝夜不止至夜尤甚迨初七曉起平地厚有尺許而墻頭檐角約有尺五六寸矣城廂各處大街尚有各舖户分掃若小街冷巷已無路可尋高與人等破房老屋被壓倒者不一而足且聞某銀樓中雨棚亦遭壓損幸行路者未曾被禍爲可慶也初七日雪雖已止而連隂積凍滴水成冰初八日則又雨雪紛下兼以雪珠且天氣奇冷逼人欲僵各處冰筯如瓔珞紛垂都有長至數尺者去歳一冬晴煖野無餓殍而此數日中凡各處凍餒而斃報堂收殮者已有十餘人之多至今嚴寒未减恐貧民更難以爲生也 
[甄别彚錄]  
　　本月初六日杭垣詁經精舍甄别是日雨雪甚劇中丞未克親臨特派委員齎題點名給卷而散題目如下爾孚交如威如解歳月日時無易解象弭魚服解鄭伯以璧假許田解倍躬以爲左右舌下舌半上舌解擬韓昌黎明水賦以夜寂天清烟消氣明爲韵賦得倒海索明月得明字文瀾閣記不拘駢散初八日爲學海堂甄别諸孝廉皆衣冠齊集中丞親至點名是日題目夫君子所過者化三句陳東論内修政事外攘夷狄疏賦得明月照積雪得明字初九日爲龔太尊甄别東城講舍題云祭神如神在賦得文昌氣似珠得星字按東城講舍前爲薛太守創立之時諸生皆須由學保選送册故肄業者僅三十餘人所取皆名實兼收之士近則博取兼収葑菲備采甄别發卷多至七百餘名然欲求如薛太守收錄之士則已百不得一矣 
[女孩慘死]  
　　漢皋江蘇會舘旁爲得勝街二水巷居其地者半係勾欄半属小户去臘白日遭火燒毁甚多隨後稍有蓋造而瓦礫空場尚屬不少近於該處基地上見臥一十二三歳之女屍街隣地保騐視胸前抓傷甚重遍體殆無完膚其最慘者私處亦被剜碎當卽禀報縣官相騐不但兇首難獲並無屍親認領縣尊諭地保暫爲收殮將街隣帶回署中審核或疑勾欄中所爲然旣經虐斃亦當裹而埋之何以置諸衆目昭彰之地自招敗露殊不可解按毒鴇凌虐幼妓或因不願接客或因不能酬應以及學習彈唱不成私刑烙剪慘毒百般有非意想所及者此等人虺蜴豺狼差堪比擬卽經告發到官處以極刑猶未足償其惡也 
[漢鎭命案]  
　　漢鎭地痞多經出示訪拏詎尚怙惡不悛仍有滋事犯法者痞棍萬里侯小牛皋兩人近在興和客棧口角行兇傷斃一命當經稟報縣署簽差拘拏幸已鎖解到官自必置諸極刑以示懲儆也 
[辱師毒報]  
　　江右某縣有官裁縫席輝者以多年包攬衙署工作蓄積頗饒居然水晶其頂矣遂乃夜郎自大忘却本來面目敢言敢爲一子年十齡去歳因有某童生課蒙於其鄰屋席卽送子附讀迨黄花節前師預籌下年地位託某甲一探席意兼商加修脯焉甲亦庠序中人與席相諗一日晤面爲之關說席曰小子承先生教誨明年豈有他往之理束修稍欲從豐亦無不可重陽日擬邀渠小酌卽屈奉陪所言面談可也屆期果設酒殽邀師及甲赴飮坐間訂定一切及散舘時賓東尚一往還浹洽如初詎於上月師自鄉至舘前在通知入學席忽佯爲驚訝曰適從何來出此混話幾時言我子從汝讀書何冐昧若斯也拂袖而入該童本樸訥受此一番搶白竟默不能辯走告諸甲甲愕然言翌日當代詰之乃席是夜逕至師處大肆咆哮謂教我子全讀錯字已屬令人痛恨而復教之出具票據汝殆欲串人謀我家産乎拍案怒駡而去蓋上年席子在學曾向某孩借紙一張某孩戱令其書一票據故席云然於是師次早走告甲氣憤至哭甲聞之不禁勃然生怒邀集學友十餘人擬毆席以洩忿内有某乙倡論曰毆之有傷毁物有憑反將授直於彼不如突如掩至將彼拖往厠房灌以糞穢旣無把柄可尋又得平我之憾似更奇絶痛快也咸笑而然之卽刻同往席處出其不備將席蜂擁而出如法炮製席穢悶欲死而衆猶謂不速了結尚有飽餐之日席不能甘心以縣官適晋省賀年乃自稱監生投控於學署詎兩學皆己早悉其由見其遞呈不禁匿笑取詞一閱乎而佯問曰禀中所云不堪出口者究屬何事席囁嚅久之曰灌糞官笑曰是乃不堪入口而云出乎但我聞汝原係顯職今何一旦降落惟汝旣以監生來又與本學中人搆釁我固當爲剖斷汝之受辱實由自取可勿多言至附讀一節上年己定無論先生通否束修總須照奉道理如此汝如不聽則往别處控告毋得在此妄瀆席知物議都係非己勢難倔强乃勉遵官斷而退云 
[縣試頭場名次]  
　　本埠縣試頭塲試題及與考文童人數均列前報今莫邑尊閱得文理清順者計二百名懸榜曉示并定於今日在縣署扃門招覆仍着自備試卷等因本報限於篇幅祇錄前列名次於後王宗毅王受祺朱清瀚王錫疇潘紹周江紹均盛清藻葛士鑑張朝宗張維綱馮文蔚丁攀桂馬昌濬孟祖詒吳韞琦何元瀛江璋達陸文瀚曹桂馨朱有容黄 
 
 

Page 3

 
 
第三章 
祖賡王銓遂聶孝賢葛尚質丁其秀陳元裕耿光覲黄元吉沈邦翰朱繩武 
[滬北失愼]  
　　前夜一點鐘時裏虹口魯班殿北首寍人某甲家草房失愼因燈火延燒竹笆突致冒頂穿簷旋經諸隣救熄計燒去草屋三間洋龍雖出而慮該處皆曲折小路未必能達及至半途聞已熄滅卽行折回云 
[打鳥自斃]  
　　虹口東北之虹鎭南三里許凌家宅地方有農人唐小弟之子名丫頭年甫十八歳亦習耕種閒時打鳥籍博微　前日午後携帶洋鎗火藥袋入林尋鳥打中一麻雀復配藥及彈子并裝好銅帽祇俟見鳥開鎗旋見竹園中有野鷄便欲開放先將鎗向地一頓豈知激動機頭轟然一聲彈子盡從右腰入腹大呼臥倒經傍人報知其父母慌忙赶去舁子歸家逾一點鐘時斃命其父痛不欲生出外投浦由諸親友勸回始爲子備棺成殮蓋棺後又復大慟昏暈據云該農人祇此一子業爲聘媳卽擇於三月初三日完姻所有喜事需用之物俱已齊備祇待吉期今忽遭此意外慘斃是以悲傷更甚也按前報列有粤東南海縣陳某玩鎗致斃一則情形彷彿相同然則此等物豈尚可輕忽視之哉 
[子忤吞烟]  
　　住居英租界正豐街西首之蘇婦某氏在某妓院爲傭其子不務生理日事烟賭時欲向母索錢前日氏訓令攺過詎子非但不遵反敢辱母以致該氏忿極吞服鴉片覓死妓院令人舁氏回家觀者甚衆謂其情形似將就斃諸隣人咸忿其子之不孝四面找尋尚無蹤跡一面設法灌救不知能否救愈也 
[判繳租洋]  
　　昨高易洋行收租洋人偕同華人王虞卿投法公堂控稱租户王關寳欠租不交向以初十爲期至三月初十巳欠有洋一百九十八元内前欠九十四元曾經立有期票今復逾期屢索不應求爲追還等語翁太守質之王關寳據供前欠屬實因房屋初係禪臣洋行買辦華人之産後却不來收租實不知其現爲高易之産也其房上尚裝洋臺八副亦可抵租翁太守謂凡租屋恒有另加裝飾若房東不要不能硬行作抵儘可拆卸王關寳又稱此房屋有轉租與人者現尚有未收之租金太守着王虞卿帶同關寳至各租户處對明如有未收者卽收下在欠數内扣除其餘限七天繳案交保出外白繙譯官謂王關寳前經犯案懲辦此人殊屬難靠務須令其覔的保方妥太守諭令速覓的保云 
[匿飾判押]  
　　小東門外花烟館烟妓王愛卿昨投法公堂稱在老北門外新街口一園茶館啜茗頭上有銀木梳一事被堂倌劉阿九取去旋又交與毛友山手内當被毛携去不還因報捕房將劉阿九拘押經該鋪尋到毛友山追出銀木梳一併解送請訊質之劉阿九稱並未取過銀木梳更無交與毛某之事及訊毛友山據稱不過偶爾頑笑携去後聞劉阿九被拘卽行交出翁太守謂何謂頑笑今只問爾銀木梳可曾取過答稱取過今已呈案官飭將銀木梳交王愛卿領去劉阿九暫行釋放毛友山不安本分管押七天以儆 
[妓逃涉訟]  
　　前月法公堂據某花烟館鴇婦俞朱氏投訴稱有烟妓名遇洪由張大榮荐來曾取帶擋洋蚨去年忽被走脱細訪知爲其夫領去賣與他處帶擋無着求賜追究當奉朱明府飭令尋到中人張大榮再爲研訊今於上禮拜二兪朱氏復投法公堂稱遇洪之夫徐二日日到家索人吵閙不休爲此報捕解訊據徐二供稱江北揚州人妻子押在兪朱氏處今忽稱逃走但人在伊家卽使逃走亦應着其尋還兪朱氏呈上帶擋筆據請騐翁太守着俟傳到張大榮再與研鞫昨日人証齊集張大榮稱作中是實但由兪朱氏所央我與徐二本不相識另有保人太守謂爾等三人可知均有不合徐二縱極窮苦但令妻傭於人家亦能度日何得縱之爲娼理應責懲兪朱氏身爲婦女開設烟舘已屬不守本分兼出洋押婦女爲夥更屬不應亦該科罪張大榮兠搭作中亦有不合今卽着張大榮料理兪朱氏帶擋洋蚨並將遇洪尋到張大榮伸辯至再問官不准限一禮拜了結張大榮復稱帶擋願爲理清遇洪的係徐二領去斷難尋到太守謂若此可着徐二同往訪尋徐二堅執不允太守大怒飭將徐二暫行管押張大榮交保云 
[長春無事僦寓杭垣雲航緑焦母女偕姪味梅館主甥醉花仙史閱繪芳錄送春詞不禁技癢爰各拈一題並次元韵工拙非所計也尚祈諸大吟壇指政]  
　　早春去年春去最傷神竹瘦梅癯又早春夾岸烟迷千里絮長隄風暖一溪茵杏園消息仍含蕊梨院芬菲逈出塵巧舌鶯兒音睍睆營巢燕子舊緣因狂蜂浪蝶渾如醉姹紫嫣紅辨不眞殘雪壓枝餘橘柚繁霜耐冷愛松筠料應黍谷初回律笑問桃源何處津楊柳陌頭花解語枌榆叢裏鳥藏身名流遊興情無旣少婦閨愁孰與申簫管繽紛來曲巷鞦韆競戱閙東隣阿誰虚把韶光擲嗤我偏驚物候新芳草依然原上緑王孫猶是未歸人醉花仙史○遊春春光明媚倍精神春燕春鶯又唤春滿眼煙波迷蝶夢一溪楊柳撲花茵參差芳草猶含雨淡蕩清風暗拂塵日暖隂濃閒灑樂梅殘桃放竟何因戲摇畫舫渾忘倦悄聽疏鐘幻不眞樵子沽回村店酒林鳩啼瘦歳寒筠句留紫陌尋幽境隱約紅樓錯認津别浦醉看垂釣客吟鞭遥指臥雲身幾番乘興休輕返無限遊情半未申隔岸野橋聨遠寺成羣小鳥話東隣山浮飛翠顰還笑　鎖斜陽更覺新金鐙頻敲天欲暮數聲簫鼓促行人雲航女史○暮春春光易去幾馳神無計留春轉恨春飛絮紛紛漫曲徑落英片片糝車茵空庭疏雨飄珠箔深院斜風拂玉塵冷淡梨花誰解語銷魂啼鳥話前因小橋煙蕩渾難辨别浦雲迷認未眞芳草叢中牽客忠夕陽影裏鎖松筠依依碧樹遥臨水默默夭桃誤問津紅袖憑闌嗟急景緑簑垂釣託浮身寂寥粉蝶嬌無力憔悴黄鶯倦欲申指點遠峯横暮靄偷窺紫燕接香隣畫樓怕聽鵑聲泣驛路猶驚柳色新九十韶華何迅速天涯愁煞浪遊人緑焦女史○送春花開花落倍傷神更有誰人解惜春燕舞樓頭嬌欲醉馬嘶陌上草如茵殘紅滿院渾無賴飛絮漫天逈絶塵幾許離情憐别浦徒將急景證前因遣愁怕聽鶯聲老入世奚云蝶夢眞啼鳥遊蜂穿柳徑輕風細雨灑湘筠紛紛榆莢隨流水渺渺仙源莫問津一霎韶華空泡影十年浪跡苦吟身寂寥庭樹煙撩亂懊惱儂懷倦未申杜宇何嘗留後約薔薇偏解結芳鄰鐘來遠寺關心切山送斜陽暮靄新廻首旂亭腸斷處南園無復踏青人 
 
 

Page 4

 
 
第四章 
味梅舘主 
[光緒七年正月念三日京報全錄]  
　　宫門抄○上諭兩道錄前○正月二十三日兵都太常寺太僕寺正白旗值日無引見○徐桐由西陵回京請安○桂公假滿請安○岳林請假五日○召見軍機○○接續前稿又如所奏私造大丈向各行店勒索錢文被控有案經督臣札飭竣工停捐梁應琨復僞造告示勒捐尤甚一節據梁應琨堅供並無其事該署府檢查案卷先於光緒二年五月内曾據李應材梁應琨等以伊等禀奉批准清濬佛山河道所有應拆侵佔官河舖舍向用佛山大奎堂公尺爲準有碑存可據自此次開辦清濬已拆毁正埠以東舖舍五百餘間並無異言獨謙豫益茶紙一店短拆五尺違抗不遵等情具禀並據舉人陳治華等以該紳董梁應琨等私用大丈誣逼冉拆等情控經委員前署番禺縣袁祖安會同南海縣杜鳳治勘丈明確陳治華謙豫益店委有侵拆官河情事斷令將舖後地基酌爲毁拆已據陳治華遵斷具結將案詳銷嗣因正埠以西佔築官河之舖地多未拆去而經費已絀復經梁應琨等禀准給示諭令未捐未繳者赶緊捐繳應拆未拆舖舍一律拆卸並札委署佛山同知陳嵩夀督催辦理而同泰行司事賴永安等希圖免拆捐央司事聶岐石等赴公所討情未允卽以清河局司事侵吞欵項等情呈請止捐止拆復經該委員等查明實係賴永安冒列各店舖名希圖阻撓禀覆在案是所奏梁應琨被控私造大丈勒索錢文尚非無因惟案已斷結查明梁應琨實無其事至催捐告示亦經查明委係禀奉給發並非僞造又如原奏擅支公款建造生祠自供長生祿位糜費萬金一節據梁應琨供稱並無其事僅止支用公項銀六千餘兩在佛山新興街買得税地一叚並買俻磚石木料意欲遷建清河公所爲將來歳修辦公之處尚未興工此係伊一人主意等語飭據南海縣確切查禀梁應琨實無建造生祠之事又如原奏梁應琨籍隸順德其子梁元超梁保泰均入籍南海朦混捐官梁應琨並有冒稱二品封職被人控告一節據梁應琨供稱伊父於嘉慶三年由順德縣麥村鄉遷居佛山道光五年呈明入籍南海縣開有梁五福户有案可查至伊所得二品封典係伊子壻伍崇暉由候選道加四級捐請貤封前經領有部照等語行查南海縣禀覆該職所稱入籍等分及所開户口均屬相符飭令呈繳部照核驗亦屬無異是梁應琨父子並非冒籍瞞捐及冒稱封職確有案據部照可憑查該封職梁應琨管理清濬佛山河道收支銀兩用至一十二萬之多較道光十六年清河用欵數目懸殊尤應認眞查核該署府鹿傳霖檢查道光十六年紳士梁藹如等疏濬佛山河道案據係於十五年十二月興工至十七年三月工竣爲時僅一年零四个月先清沙口一處約計河身僅四五里已用銀一萬八千餘兩嗣因經費不繼於東西北三河擇要挑挖儘費儘工共用銀八千餘兩總計用銀二萬七千兩零此次濬河計歴五年之久將全河七十餘里一律疏濬深闊又開復淤塞年久不通舟楫之銀河木盤口故道並鍫挖兩岸積土瓦礫拆去佔築鋪屋蛋寮一千一百餘間是此次工程實係數倍於前且前此鍫挖之沙僅八萬餘井此次計鍫二十餘萬井則工程之多寡亦不相同所挖泥沙又運往平洲泗海口等處相去二三十里盤連之費較多以道光十六年清河工程兩相比較似此次尚非浮冒確有明懲此案現經提同在局董理紳士李應材及行户人等質訊明確梁應琨實無勒捐侵吞各情其餘被叅各欵或查無其事或事出有因均無不合惟該紳梁應琨支用公項購買税地磚石木料擬建清河公所旣未禀奉批准又不商允董理諸紳輒憑一巳之見擅擬舉行雖爲將來歳修辦公之所究屬冒昧擬照不應重律杖八十據報病故應毋庸議梁元超梁世澂梁保泰訊無在局把持嚇詐諸弊鋪户賴永安等訊係懷疑悮控嗣經遵斷將佔築之鋪屋拆除應與訊無不合之局紳李應材行户勞永華等司事麥邦泉等一併免其置議所有梁元超等繳到擅支公欵及用剩銀六千六十三兩六殘七分四厘旣係各紳民樂捐毋庸發還自應提充公用查有南海縣屬桑園圍基經費前因軍需提用本銀尚有五萬七千餘兩未經解還以致息銀短少不敷該圍修築之費旣據紳士翰林院編修陳序球等呈請給發修費前來應請卽將此案提充公用之欵發交該紳等領回以充該圍修費佛山河道現經疏濬深通並據各紳籌有雲路馬頭風雨亭等項租銀以充歳修之費應飭經管紳士李應材認眞經理毋任歳久積淤備錄訊過各供詞並將清濬佛山河道收支各項銀兩數目清册咨送户刑工三部查核曁移送刑科外所有查明粤東紳士被叅假公勒捐侵吞巨欵各節訊辦情形臣等謹合詞恭摺據實覆奏伏乞皇太后皇上聖鑒訓示謹奏軍機大臣奉旨該部知道欽此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
