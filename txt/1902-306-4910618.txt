# 1902 - 306 - 4910618

 

Page 1

 
 
[雙璞齋四書五經義增價啓] [  圖書集成局白]  
　　自八股攺試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用説義正義之例徵引史鑑兼及時事當用衍義講義之例爰取古今名儒碩彥經義諸作彚而選之題有未備則敦請通材博雅分任操觚搜採富而抉擇精迴非市上所售者可比現由本局用新鑄鉛字排印成書都計五十六卷爲文三千篇裝釘二十四本原定洋銀二元四角現因所剰無多每部酌加四角欲購者請速臨申報館購取可也 
[署理兩廣總督德制軍奏設設課吏館摺]  
　　頭品頂戴署理兩廣總督廣東巡撫奴才德壽跪奏爲廣東遵設課吏館酌擬章程繕單具奏恭摺仰祈聖鑒事竊照光緖二十八年正月十七日欽奉上諭爲政之要首在得人内而部院外而封疆均應以詢事考言爲鑑别人才之準各部院衙門行走人員旅進旅退何能明習例章諳練政事現當振興庶務亟應切實考課以期鼓勵眞才著各堂官於該衙門司員除掌印主稿各員每日自有應辦事件應隨時考核外其餘各員不分滿漢及筆帖式均令檢閲例案俾得專心考究遇有應辦應議奏咨事件卽令學習擬稿並准各抒所見另具説帖呈堂查閲以備採擇一切要差卽由此選派使司員皆能親身治事書吏等自無從蒙敝攬權至各省候捕人員冗濫尤甚平時不加考察一旦使之臨民蒞事安望其措理得宜近來各省已有奏設課吏館著自應一體通行惟重在考核人才不得視爲調劑閒員之舉仍著該將軍督撫兩司等勤見僚屬訪問公事以觀其才識並察其品行其賢者量加委任不必盡拘資格其不堪造就者卽據實叅劾咨回原籍統限半年具奏一次務當破除情面嚴行甄别不准虚應故事稍涉贍徇致負朝廷循名核實之至意將此通諭知之欽此當卽欽遵札飭籌議並分電查取江西等省課吏章程參酌辦理查廣東省從前亦有課吏之舉專講律例作輟無常辦理未能盡善奴才自江蘇調任廣東迭經札飭嚴核吏治每届半年將在省候補同通州縣佐雜等員彚傳入署扃門考試一詢以地方情形及有關吏治各事飭具論説分别等第以覘其才識拔取前列者給予差委以示奬勵正擬籌欵設館適値北方告警用欵倍增未能及時舉辦兹奉聖諭飭照各省課吏章程一體舉行自應仰體朝廷考核人才之意認眞甄别以期吏治日有起色傳有美錦學製之喻書有不學無術之訓在官者果能事理通達目能因應咸宜矩當此時局艱難需才孔亟苟非教習有素卽明韓之才甲科之選尤恐臨事游移措置鮮當現已在省城適中之地專設課吏館目道府以下及鹽務各官除有要差及歴任煩要之員毋庸與考餘均報明聽候考取將前列者留館專習其未取入館各員自行咨回原籍總當破除情面考究桉季由督撫司道輪流甄别分别優劣以定功過功多立予差委如有不堪造就者卽行咨回原籍總當破除情面認眞舉辦惟課吏與課士不同凡經史詞章訓詁性理諸學皆未仕時所當究心一行作吏則以朝章民事時務官守爲當務之急現擬分四事一曰刑法朝廷寄民命於州縣州縣委案牘於幕書卽使依附例章終覺問心多疚必須講習律例深悉地方情形大而命盜械鬥小而户婚田土乃可自行核辦不至授權於人凡禀詳批判有關刑法者隷之是爲刑法一門一曰財賦州縣有催科之責錢糧賦税皆維正之供此外樹藝畜牧鑛彥等事凡與財賦有關者隷之是爲財賦一門一曰交涉廣東通商最早濵海各屬華洋雜處自廣州灣九龍添設租界交涉之案日多地方官辦理失事動釀巨釁必須熟諳約章通達交際乃可彌患無形凡商務教彥提犯觀審以及照會信函有關交涉者隷之是爲交涉一門一曰武備州縣雖無治兵之權昔胡林翼任貴州黎平府練團剿苗傅鼐任湖南鳳凰同知練勇制猺皆以文員治兵歴著成效粤東盜匪充斥緝捕懈弛必須平日講求乃可望文武和衷衛民緝盜凡團練保甲緝捕警察等事與武備有關者隸之是爲武備一門總此四門飭令各就質性所近分門專習隨時著説呈核其學勤識敏堪資采擇者卽以所習之事委令試辦以盡其長如有學識出衆才擅兼長人員自當遵旨保奏平等者勒令學習其實在不堪造就之員卽行咨送回籍務使各知奮勉無負朝廷循名責實之至意所有廣東遵設課吏館酌擬章程膳單具奏各緣由理合會同兩廣總督臣陶模恭摺陳明伏乞皇太后皇上聖鑒謹奏奉硃批著卽督飭切實講求仍隨時詢事考言務收實效毋得視爲具文單併發欽此 
[電傳宮門抄]  
　　昨日上午京師友人專電告知本館云本月初七日召見軍機是日並無明發上諭 
[擬闢商埠]  
　　香港循環日報紀云川省與前藏交界處打箭爐地方爲西藏出入之咽喉蜀省京官以俄國前有西藏密約之謠故彼此會議擬將打箭爐開作通商公地以絶外人覬覦惟所慮該處風氣未開忽闢商埠恐民心或有不靖故尙躊躇耳 
[報効鉅欵]  
　　天津直報云刻某邸某相與湘皖二省在籍之某某富紳等七家共報効軍餉二百萬兩以作南北洋招練陸軍之用毁家紓難化私爲公雖古忠臣不是過也 
[梧州要聞]  
　　廣州中西新報云廣西巡撫王中丞在外省所募之勇丁兩營現已由東省兵輪船拖帶河頭船十四艘抵梧以備前往南寗○平南縣屬匪徒猖獗聲勢甚緊現江口各銀號已請象寳輪船在是處灣泊以備不虞○廣西布政使湯方伯已於九月十四日由寍繞道湖南赴任十月中旬卽可抵桂林矣○上月某日胡玉蘭統領在武宣縣距城三十里與土匪開仗胡統領所帶之兵被匪用無烟槍斃七十餘人兵士不耐勞苦逃去九十餘人統領所帶之 
 
 

Page 2

 
 
兵不過三百人除逃亡外現祇剰百餘人不敢前進王中丞刻已在潯州駐紥聞亦不敢前進○近日梧州城廂内外均有匪徒欲圖放火乘機搶掠地方官現已出示嚴拿 
[電請撥輪]  
　　廣東訪事人云廣西撫憲王芍棠中丞自抵任後卽駐節梧州以便就近籌辦剿匪及交涉事宜兹中丞籌商進兵之策擬由潯州上溯南甯某日電致大憲請在省撥小輪船數艘西上以備拖帶兵船大憲接電後特派泰濟廣保捷三小輪赴梧聽候差遣 
[兵輪啓行]  
　　漢口訪事人云德意志國兵輪蒞漢停泊已有旬日現已開行下駛聞接奉本國政府電音飭開往膠州别有要差也 
[創設女學]  
　　廣東訪事人云省城倡設時敏女學堂現議將多寶大街時敏書局暫併入時敏學堂卽以書局爲女學專聘杜淸池劉佩珍二女史爲教習定期九月十五日開學 
[籌捐新議]  
　　廣東訪事人云粤中省會等處妓女如雲雖向不抽捐而所納陋規亦頗不鮮兹聞有人擬就花捐章程名爲保良花禀每票每月抽捐銀五元以八千張爲額計每年可得四十八萬元以七成報効警察經費餘三成作爲辦公現已禀請上憲察核未知能批准否也 
[購米平糶]  
　　廣東訪事人云粤西今夏水災以致歉收米價比東省更貴近西撫王爵帥電至粤東大憲請在京餉項下撥銀二萬兩就近派員採買米石運往柳州以濟民食現藩憲丁方伯札委候補知府李太守赴香港採辦派輪前往裝運 
[民情頗洽]  
　　廣東訪事人云署理陸路提督夏軍門毓秀現已交卸回省該處紳士李廣文等聯名禀請諸大憲挽留軍門未悉能允准否也 
[日人滋事]  
　　京師訪事友人云九月二十日崇文門外南城轄境經局勇拿獲賭犯四名送交淸化寺街南城司署訊押尙未詳請城憲核辦次晨忽來一日本人聲言四犯中有某甲者係某綢縀店庖人並未與賭請卽開釋指揮不允日人悻悻而去是晚初更後復來多人登堂喧閙强索四犯勢甚洶洶差役見其中有三日人餘俱華產急禀指揮指揮恐被劫獄飭家丁急吹洋哨招集通丁得將三日人擒獲并及華人四名連夜面禀本城察院次日城憲略訊口供悉三日人係華人勾串而來意存恫喝飭差解送外務部請核此外各犯候再訊懲 
[思患預防]  
　　京師訪事人云日前管理五城事務順天府尹陳玉蒼大京兆會同巡視五城察院發出示諭實貼各會館門首文曰爲曉諭事照得京師各省總會館尙皆淸肅至各州縣會館每於未逢試事之年大半隨便招租抑或聽人浮住小則賭博騙詐大則窩匪藏奸館人利其分肥値年無從查禁卽如四川老館前有張文博勒贖給事中張觀準之案後有劉肇龍謝聨輝等糾閙江蘇館之案三原館則有王運珠这窩娼解梁館則有銘舉爲棍徒種種爲非不一而足近來竊案愈多難保奸匪賊盜不無窩藏廢館之中現屇冬令尤應淸查舊例各會館原有循環簿曰久視爲具文今略攺規模由地面官按每館送交長班循環簿一本卽責令該長班於各省仕宦紳商到京入館時問明籍贯來京作何事業或館房經値年曁長班租賃者均須一一註明簿内先送往値年處查悉若爲値年所悉者則書妥實二字否則不書應飭長班將循環簿每月初一日輪流送呈公所由官查騐倘該長班不將簿先送値年書註是否妥實字樣自行朦混塡寫者查明責懲如住館之人爲非爲値年所不及知者然其來往之人可一望知其大槪倘實在形跡可疑責成該長班向公所密報以便查究至於各館應如何防範匪類應由値年詳定條規送呈爲此示仰各會館人等一體知悉嗣後由本城或司坊官等不時親到各館查閲如有住館行蹤詭秘或簿内並無値年註寫妥實二字卽予驅逐並責該長班以容隱之咎各宜懔遵毋違特示 
[厦郡官塲紀事]  
　　厦門訪事人云上月某日興泉永道延少山觀察乘飛捷輪船因公晉省瀕行時厦郡印委各員均至輪船恭送如儀○上月杪新任漳州府松太守寛由省乘某輪船到厦拜會各當道旋卽換某小輪船至石碼赴漳履新聞擇吉十月初二日接篆視事○前署漳州府知府孫太尊傳兗卸事後於上月初六日來厦小作勾留卽於初八日乘海龍輪船晉省○上月某日卸署汀漳龍道何碧鑾觀察因事來厦拜會提道各憲翌日卽附某輪船晉省 
[鄂省官塲紀事]  
　　漢口訪事人云日前張香帥閲視鐵路順道往各領事署辭行各領事官旋會赴督署送行○宜昌藥土局總辦宋觀察育仁兹已奉調來省爲湖北大學堂總辦觀察因在宜經手事件未了尙多故擬再赴彝陵料理然後到差○新委漢口烟膏局總辦沈叔均太守於本月初一日到差至前辦之張堯臣太守則專辦籌餉商務諸差矣 
[浙省官塲紀事]  
　　杭州訪事人云紹興府熊再靑太守前因委辦文闈内監試差遺篆由上憲札委酒捐總辦趙漁杉太守代理邇者闈差已經告竣熊太守於上月某日奉到藩憲札知飭令回任太守卽赴各上憲衙門叩謝卽日擇吉履新辭○浙省設立保吏館額取三十名在館肄習現由撫憲札委杭巡道崔磐石觀察總理其事觀察奉札後已於十月初一日到局矣○日前寗波府高嶼卿太守奉藩憲電飭赴省商議要公太守卽於上月二十八日行抵武林先赴藩署面陳一切隨詣撫轅禀見任大中丞聞中丞此次奏舉賢能已將太守列入明保摺内是以太守專行叩謝也 
[烟海寒濤]  
　　烟臺訪事人云日前有某營哨弁乘馬往稽查局公幹途遇美國人某甲已探入醉鄉欲向哨弁借馬乘坐哨弁不允甲怒拔刀向哨弁斫傷幸經隨行之勇丁急爲救護不致殨命某甲旋被西捕拘去送交美領事署看管未知如何了結也○上月某日靖海兵輪船至奉天金州洋面巡緝獲住盜船一艘并海盜五名解至東海關道署道憲李觀察委員會訊明確諭令釘鐐收禁電禀撫憲聽候核辦○江蘇候補道羅觀察現奉撫憲周玉山中丞調赴東省觀察遂於上月某日附輪船至烟臺小駐數日逕往濟南聴候差遣 
[八閩瑣談]  
　　福建訪事人云賭博害民以花會爲最久干禁令前經閩縣方同仲大令將會首黃思浦等十餘名拿案予以重刑先後斃命自是以後此風稍戢閩人士至今猶稱頌弗哀不料近日死灰復燃漸又舉國若狂某日西門街地棍向曾煥煥爭索規例互相扭毆煥煥耳被咬破血流如注經府差某甲調處其事始寢所望賢宰官早爲禁止庶地方得以安靜也○福州圜法之壞極矣市面貿易因制錢缺乏所用之錢盡屬私鑄一種赤色之錢純係鉛質市中不能行用通用之質輕而且小較之官鑄之錢相去懸殊出省亦不能行用官局所鑄紥銅錢雖便於民惟不敷周轉錢店遂各居奇如不赶緊鼓鑄嚴禁私錢民間受累無已時矣○福州亢旱已久禾稻雜糧皆有枯槁之象閩侯兩縣主親往于山大士殿城隍廟等處求沛甘霖並出示禁止屠宰自上月十一日迄十三日止設壇祈禱果於十二日晚間得微雨十三日大兩滂沱惟亢旱太久禾苗枯槁良多今雖時雨流行惜爲時已遲能挽回者不過十之二三今歲恐終成歉象也 
 
 

Page 3

 
 
[羊城瑣紀]  
　　廣州訪事人云省城近來米珠薪桂詎各屬更有甚焉兹聞陽江米價每洋一元一角僅得米十二斤八兩貧苦小民勢成餓殍該處紳富因湊欵來省採買米石二千擔禀明善後局請領護照運回平糶每斗糶出收銀八毫該處向用雙斗計重十二斤八兩云○瓊州府屬匯海堂商民張孔嘉等具禀台砲總局承認瓊屬土產經費局員批示謂據禀請承該府全屬榔籐瓜子等貨經費每年認繳餉銀三千元每榔卣一擔抽銀二毫榔乾一擔抽銀三毫榔玉一擔抽銀四毫籐條一擔抽銀二毫瓜子一擔抽銀二毫等情究竟所認餉銀數目是否核實抽收有無滋擾流弊候札行瓊州府轉飭各州縣查明妥議禀覆再行核辦○試用按司獄張建樑赴善後總局禀請開辦當押貨價捐略謂查得當押所質衣物逾期不贖將貨變賣充本謂之貨價擬請每估貨銀百兩加抽買客銀三兩於當押出貨時按價提抽惟當押貨物俱由估衣店承買之後零星折賣向來估衣店凡售貨銀一兩收實九錢六分謂之九六扣現擬開辦後准該行收足實銀則除每百兩須納三兩之外尙溢一兩於當押故衣兩行均無干碍擬請先由廣屬辦起俟有成效然後推行外府蓋外府皆視省會爲從違也又云粤省積習每辦一捐該行之人定必多方推諉及至别人承妥該行必起而禀爭兹擬定此次當押捐先准該行禀承若稍觀望致爲别人承辦不得藉口本行取回現查得廣府屬共有當鋪三百六十間押鋪四百五十一間合共八百一十二間省鋪每年約估貨價銀一萬元各縣一二千元不等截長鋪短每間可沽銀四千元統計約沽銀三百餘萬元每兩抽三分可得銀十萬元省外八府尙未查實但約略計之總可一倍等語現已經局憲採用札該司獄會同南番兩縣傳諭當押行商妥爲酌辦矣 
[上海官塲紀事]  
　　新簡出使法國大臣孫慕韓星使之叅贊浙江候補道吳觀察宗濓昨日命駕入城到道轅拜謁袁觀察繼至縣署汪大令延入客廳茗話片時而别○前武進縣竇甸膏明府昨有要事至縣署拜會汪大令晤商良久始行辭别○新奉道憲袁觀察札委稽查沿海漁鹽委員候補主簿洪夢舟二尹昨日先詣道轅拜謁後復詣縣署拜會汪大令面陳要公良久然後辭出 
[押解盜犯]  
　　搶劫顓橋楊姓家盜犯蔣阿木林阿浦喬阿六三犯由縣訊實收禁兹奉臬司效廉訪札飭解省勘招縣主汪瑤庭大令於前日提犯到案順供飭吏備文候解昨日又委典史趙少尉提犯逐一騐明面貎箕斗點名畢由解差將三犯押解起程先赴松郡過堂後再行押解省垣 
[聖節停訊]  
　　昨爲法界公堂發落之期因在皇太后萬壽花衣期内循例不理刑名讞員孫建臣大令先期咨照捕房暫停發落一期 
[美界火警續聞]  
　　昨報紀虹口百老匯路火警情形兹悉火實起於漢璧禮路南永祥里第一百三十一號門牌甬人某姓家披屋内後經英美租界救火會西人驅皮帶車往救得卽火滅烟消然已焚去左右鄰及對面房屋九幢矣聞被焚各家均係貧苦小民未保火險殊可憐也 
[上海巡局紀事]  
　　日前法界包探拘獲長江積竊趙老耀一名解經讞員孫建臣大令訊得尙有同黨江西老標匿迹南馬頭飭探將趙帶至二十三七鋪巡防局請派勇丁協同往提局員高文軒二尹卽派地甲前往拘獲俾令帶回歸案訊辦○南市陸家浜三義茶園近因窩留無賴開唱灘簧敗壞風化事爲保甲總巡朱森庭明府訪悉卽飭二十三七鋪巡防局員前往禁止○前日浦東鴻源紡紗廠洋人以顧楚林調戱婦女函送保甲總巡局局員謝岳松明府研訊之下判枷三日以儆○汛捕某甲拘獲賊犯吳榮生送至浦東保甲總巡局局員謝明府研訊之下判責二百板枷號三日 
[馬路工程局瑣案]  
　　日前烏山船户夏香順控族姪夏明良將船奪去等情經總辦翁子文太守倩襄讞委員黃衡堂二尹研訊香順供小的於數年前將船一艘租與明良駕駛上月間彼忽駕至餘杭變賣迨小的查悉設法將船贖回被伊虧欠洋銀六十餘元屢冋索取非惟不還反將小的之船奪去求恩究辦明良供小的之船係向同族夏明耀購來立有契據求鑒二尹以供詞各執令押候復訊核奪○協濟公司茶房包崔松行竊衣服十餘伴經執事人某甲扭送捕房轉解工程局太守倩黃二尹研訊之下斷令押候復核贓給失主領去 
[英美租界公堂瑣案]  
　　包探石金榮解薙髮匠李萬年到案禀稱李出洋三角將不認識之女孩胡來香誘出先寄宿某船上旋將女領至法租界永安小客棧内鷄姦一夜經女父胡某報由小的拿獲送究胡來香供年十一歲與李向不相識前日給我小洋三角强至船上住宿兩夜至第三夜住小客棧爲之强姦餘供支吾襄讞魏蒓塢大令以李膽敢强姦幼女法難寛恕商之英總領事署繙譯迪比南君判笞責一千板發押捕房五年滿期遞解回籍女交胡姓領去飭候補提容留姦宿之人到案訊辦○包探竇如海解蔡咸和到案禀稱蔡售賣牛乳經工部局洋人查出有攙水情事送案請究大令判罰洋銀一百元充公示儆○包探徐榮珊解過犯周阿德到案禀稱此人又行竊印度人衣服四件送案請究大令以周怙惡不悛判笞責五百板葆校三個月滿期遞解贓衣給領○包探竇如海解胡嘉甫王阿三到案禀稱二人係厅新報館傭人乘隙串館主江銀康金表綢衣等件報由小的解案奉押吊贓物在案兹將金表等吊案尙少綢衣一件請究胡中江投供嘉甫卽禎祥係小的之弟一時糊塗受車夫王阿三之愚分用洋元現將江姓衣服認賠淸楚叩求免辦以全顔面王阿三供係胡嘉甫所竊彼推此諉大令以胡王串竊請眞姑寛判胡笞責三百板發押捕房六箇月王笞責五百板發押捕房一年滿期分别遞解回籍吊到各贓給江具領○包探竇如海解吳桂金到案禀稱此人行竊又袋角裕源紡紗廠朱公館内金飾金練銀表銀水烟袋各件由小的獲到吳賊坦吊各贓金铺金練等據供當在蘇州閶門某當鋪銀水烟袋則在南市大馬路某押店尙未吊出請究吳桂金供認行竊惟求恩典大令判還押捕房候吊齊贓物再行訊辦○包探竇如海又解李瑞生到案禀稱此人係搶劫浦東某姓家銀洋案内之夥盜抄出銀洋與失主所報圖書相符業已知照上海縣捕解案請示大令判交來差并派巡捕獲送出境至上海縣轉解歸案訊辦○包探倪順泉解張阿生到案禀稱張在唐養泉家當包車夫唐失去綢縐衣服等件小的查此案實張所竊解請訊辦張阿生叩求恩宥大令判笞三百板發押捕房五個月示儆 
[美租界捕房紀事]  
　　昨日亞斯德路三號洋房某西人家突然失去鈔票洋銀二十元疑係細崽張金甫所竊投報捕房捕頭令包探錢榮堂將張拘獲押候查明實情再行核辦○昨晨賭徒周阿桂在天潼路左近設攤誘賭適爲某號巡街捕所見連賭具拘入捕房捕頭令押候解送公堂禀請讞員張柄樞司馬究辦○前日午後某甲曳貨車行經北蘇州路新大橋左近偶不留神將李阿才所御東洋車撞壞輪軸某號華捕見之將甲拘入捕房捕頭令償修理費洋銀若干釋之使去○昨日午前馬夫某甲駕車至百老匯路加鞭飛駛適爲六十二號西捕所見以其有違租界章程立卽拘入捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本埠孚和南貨店等各家環控蘇州源昌南貨店辦貨夥程渭卿倒欠貨洋一案前晚縣主汪瑤庭大令提案研訊程鈞荃供小的於去年九月間由程雲卿薦至源昌爲司帳内帳　店主程殿雲自管至十一月内小的因事辭歇此店與上海辦貨往來或付現洋或出期票均由父親渭卿經理後因所出期票上海各號收洋無着退回蘇州小的隨在帳上註明並無錯誤惟前司帳何某確有錯處非十小的之事小的辭歇時店内祇虧三四百金至資本若干係店主自管小的不知其細程渭卿供在上海坐莊代源昌辦貨除陸續付銀外尙欠孚和等各號貨銀甚多惟程雲卿本係股東且在店爲執事有無情弊求提程雲卿究追股東程愼安供職員　曾將草帳三本呈案今又檢得淸帳三本一併呈電惟程渭卿曾支宕帳洋一千餘元且伊子在店司帳難免串弊程雲卿現未到案職員亦難理處求鑒大令判渭卿父子交保料理愼安尙有他案飭仍還押再核○法公堂移解竊犯李蘭亭到縣亦經大令提訊李供小的本邑人家住西門向習小貿易前日在法界賣蘆粟有不識姓名之人將皮套小刀一柄求售小的以小洋銀一角購得正在手中觀看被巡捕指係竊贓　入捕房解送公堂轉送至案小的實未犯竊今遭寃誣求施恩鑒大令判交地保帶去管束○前日錢立生扭娻麗卿到縣請追欠欵大令提訊之下錢供紹興人向在滬上爲靛靑掮客去秋由德隆染坊主陳麗卿托小的代賒靛靑數次至年終結帳被欠銀一十餘兩今年又復往來至端節共欠洋二十一元銀九十餘兩屢索無著至七月内出立德隆本坊期票二紙計洋銀八十元約定八月十四日付洋届期往收陳已逃避德隆坊亦閉歇昨日始在途遇見向索貨洋圖賴爲特扭求究追陳供小的所開染坊因虧本閉歇所欠錢處貨洋出立期票兩帋本非圖賴實因房東處頂首洋尙未收到是以遲還今求寛限陸續拔還大令判陳交保限兩個月繳洋如延干比 
[南市捕房紀事]  
　　前晚船户吳阿福因與同帮人胡阿美爭泊起釁互相扭毆傷及吳夥尤阿美投報捕房捕頭卽遣水巡捕將胡拘獲押候解送馬路工程局禀請總辦翁子文太守訊辦○日前南市鴻源米行學徒周友樵至萬隆米行購白米三十石付以洋銀一百八十元之厚德莊支票一紙迨後行主察知其僞造遣人尋覓未獲前晚執事人劉子峯在途遇見扭訴捕房捕頭令押候解送工程局禀請訊究 
[法租界捕房紀事]  
　　本月初四日招商局江永輪船被賊竊去紋銀十七錠報捕後經包探顧記生拘獲積竊趙老么供認竊取三錠寄於袁某處當將袁一并拘獲供認托近水坊仁記號主兑與聚源錢莊尙有十四錠爲同黨取去捕頭諭取去捕頭諭令一并押候解送公堂訊究○蘇州人某甲由原籍帶領伊妹來滬寄與某乙處擬鬻入花烟間内爲娼昨已成交乙向索謝儀甲分文不付因此互毆爲巡街捕所見將一干人拘送捕房押候堂期解訊○某甲冒充醫生至某姓家行竊手鐲一對當塲察破將人贓一併拘送捕房捕頭令押候堂期解訊 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
