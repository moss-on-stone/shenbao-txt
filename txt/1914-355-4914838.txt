# 1914 - 355 - 4914838

 

Page 1

 
 
   
 
 

Page 2

 
 
時評 
[武人與敎育（冷）]  
　　武人之勢日張則敎育之途日塞何則蓋敎育與武人絕不相需者也不但不相需且更不相容也 
　　何謂不相需武人得勢兵權萬能然而兵必有餉財政不能無需也兵必調遣交通不能無需也兵不足以敵外外交不能無需也兵不能敷盜賊之防内務不能無需也賦稅雖由農工商人所出然而農商部不能直接受稅已可需而可無需矣兵士犯法自有軍法司法亦可無需也而其無需之無需者莫若敎育 
　　何謂且不相容兵權萬能唯藉乎殺殺則凡事可了有不從命者殺不必敎也有不能生者殺不必育也苟有敎育於是有所謂文明焉有所謂人道焉又有所謂法律焉不但不能爲殺人之助且處爲殺人之阻碍 
　　嗚呼新官制發表而敎育部與各省之交通斷絕其原因殆爲此乎我爲中國敎育之前途悲也 
命令 
　　五月三十日大總統策令王良臣楊宇霆給予三等文虎章此令 
　　又令任命許士熊張國溶爲政事堂參議此令 
　　又令林秉彜石孟涵于鳳岐加陸軍少將銜此令 
　　又令署湖北巡按使呂調元呈請任命陳希賢爲政務廳廳長應照准此令 
　　又令陸軍總長叚祺瑞呈請將淞滬戰役案内出力之史久芳加陸軍一等軍需正銜馮如玠王鏡銓授　爲陸軍三等軍需正侯光迪授爲陸軍三等軍醫正應照准此令 
　　又令陸軍總長段祺瑞呈請將攻克雨花台案内出力之李德蔭授爲陸軍三等軍需正程錫蔚授爲陸軍三等軍醫正應照准此令 
　　又令陸軍總長段祺瑞呈請將劉錫恩李繼賢楊茂松范士亷均授爲陸軍三等軍需正劉世棻授爲陸軍二等軍醫正王萬選張匯川張壽山均授爲陸軍三等軍醫正並加陸軍二等軍醫正銜何元勳王廷鋒何銓賀長山宮錦祿郭增銘趙英壽郝毓腾曹寅高殿甲馮潤發蘇重光王道望尹榮甲徐濤梁福端寗天爵周樹棻陳葆琮吉拉敏陳國珍葛金鳳王廷瑞趙韾山韓九天薛子銘劉俊傑戴漢臣白士儀王兆奎張際昌陳華錦許宗彜高繼棨郭雲霄張承嘉潘矩植趙宗普姚天衢李樹聲魏榮暢簡壽昌姜承業孫廣霖王嘉槐均授爲陸軍三等軍醫正劉銀河曾寳文銘盛均授爲陸軍三等獸醫正應照准此令 
　　又令陸軍總長段祺瑞呈請將剿辦柳匪肅淸善後案内出力之劉永華潘其霖翟翰華田鍾祥授爲陸軍步兵中校馮秉亷黃鎭英劉怲權韋肇隆陳鴻慶劉達慶授爲陸軍步兵少校應照准此令 
　　又令陸軍總長段祺瑞呈請將林競雄趙立授爲陸軍步兵少校沈汝翼汪子學史之耀周兆熊授爲陸軍三等軍需正應照准此令 
　　又令陸軍總長叚祺瑞呈據江北護軍使蔣雁行電稱莫鐘英等授職案内有鄭思源錢知義二員均係著名亂黨久經脫逃正在飭拿應請將該二員所授軍職呈請取消等語陸軍騎兵上尉鄭思源陸軍騎兵中尉錢知義均著卽行榹革以示烔戒此令 
　　又令國務卿呈請擬將銓叙局參事方兆鼇僉事沈澤生均叙列四等等語應照准此令 
　　又令參政院院長副院長參政均著免其覲見此令 
　　又令據湖南巡按使湯薌銘電稱醴陵桑植兩縣迭遭水患災民流離荳麥大損請於國稅項下撥錢一萬串連已發之一千八百串核實散放等語該縣人民受災甚重殊深憫惻著財政部轉知該巡按使准其照撥散放以惠窮黎此令 
　　三十一日大總統策令陳懋鼎顧鼇吳乃琛汪羲芝姚震張志潭王丕煦張一　孫世偉夏壽康王恒晋五學曾朱爲潮均給予二等嘉禾章許壽裳陸夢熊沈銘昌邢殿元周傳性艾知命李慶芳均給予三等嘉禾章方樞李景銘王崇文蔡運升吳貫因任紹宋夏敬觀劉馥劉彭壽梁建章陳瀛洪經鼎康齊忠甲艾慶鏞王印川江紹杰梅光遠林萬里朱文劭劉邦驥白常潔秦望瀾范振緒楊增炳命鎔趙時欽周峰汪德溥袁嘉穀任福黎貝允昕王伯羣黎淵駱成驤恩華江贊桑布厦仲阿旺益喜徐　劉朝望許銘彜夏孫桐均給予四等嘉禾章此令 
　　又令蔡鍔寳熙馬良張鳳台蔣尊簋徐樹錚均給予二等嘉禾章許鼎霖給予三等嘉禾章此令 
　　又令阿穆爾靈圭貢桑諾爾布那彥圖塔旺布里甲拉楊度趙惟熙楊士琦饒漢祥劉若曾張國淦孫毓筠龍建章各給予匾額一方此令 
　　又令財政總長周自齊呈請將鹽務署參事張茂炯伍光建叙列三等廳長李思浩錢錦孫秘書邵羲張德熙叙列四等僉事朱文鈞章祖僖胡翔雲林志烜顧鴻範劉文嘉徐　劉應嶰叙列五等等語應照准此令 
　　又令財政總長周自齊呈請將秘書文永譽叙列四等等語應照准此令 
　　又令陸軍總長段祺瑞呈稱前旅長吳吉昌被控畏葸僨事一案旣經查明屬實擬請將該旅長軍官軍職及所授文虎勳章先行褫奪等語查麥胡圖之役該軍被圍數日傷亡甚多實由該旅長畏葸無能以致　事殊屬咎無可辭應即將軍官軍職及所授勳章一併褫奪仍交該部按例審擬以昭炯戒此令 
　　又令陸軍總長段祺瑞呈核覆鑲紅旗蒙古都統擬以文寡承襲勳舊佐領請予接襲等語應照准此令 
　　又令陸軍總長段祺瑞呈核覆正白旗蒙古都統擬以達春補放公中佐領請予准補等語應照准此令 
專電 
[北京電]  
　　各部均增次長一人議可實行惟聽各總長便現交通願設外部卿不願設 
[北京電]  
　　自新地方官制頒布後各司均裁巡按使公署之編制亦無明文但敎育部因敎育司裁去事實上已與各省交通斷絕現皖桂兩省小學事實上業已停辦 
[北京電]  
　　湯總長曾上一手摺言小學不可讀經之原理袁總統甚韙之 
[北京電]  
　　傳聞擬分三省爲一軍區每區各置將軍以上將爲之下置左右二將軍以中將爲之 
[北京電]  
　　有人詢袁于式枚有遺民之稱恐未必來袁意未必 
[北京電]  
　　丁恩請假八十日回國以其副施拖婁代理莫禮遜請假四月定初十回國 
[北京電]  
　　江蘇女士余沈壽前爲前淸學部繡工敎習曾繡意后女像由淸室特贈意國皇室其時極爲珍品現女士索價二千鎊部批此係沈任敎習時所造之品無庸給價沈復具呈此不在敎習義務範圍之内 
[廣東電]  
　　袁總統因粤謠不息特令安慰龍督謂粤疆爲該督戡定安輯之區豈有更調之事該省軍隊多著夸績尤無多裁之理亂黨造言萬勿輕聽云云 
[廣東電]  
　　行商港團因粤紙幣發行政府屢次布告負完全責任今以五成折收而賦稅收入定以大元爲本位銀根奇絀關係商場重大有否認之意現大集會議籌商辦法 
[南京電]  
　　昨省行政公署改稱巡按使公署各司亦照省官制名稱辦理至各司人員暫時照常供職改爲辦事員須三年度预算告終再行發表 
[南京電]  
　　巡按使通飭各縣嗣後各鄉警察經費暫由各地方籌撥不得私提附加稅 
[南京電]  
　　財政部電謂各省財政惟蘇省辦理最好足見平日振刷圖治 
[南京電]  
　　兩淮鹽場竈地已奉財政部飭令免騐 
[南京電]  
　　省立第一女子師範學校昨開游藝會巡按使蒞會參觀 
[杭州電]  
　　湯壽潛今日（二日）宴軍警政各當道於西湖 
[杭州電]  
　　巡按使署現正改組來月一號可實行 
特約路透電 
[北京電]  
　　官中請路透北京訪員聲明外間盛傳法國銀行團與山西票號訂定借欵合同法郎五千萬元一節此說全無根據 
[北京電]  
　　昨日下午鐵路會舉行第三次會議美使林斯君及畫一全國鐵路簿記之洋員阿丹斯君葉恭綽君等中外各員演說者頗衆梁士詒未到梁士詒已准將運巴拿馬賽會出品免收關稅財政部則免收釐金北京商會請各省商會鼓勵出品人 
[北京電]  
　　礦務局工程司韋納君已抵北京君爲前南斐開浦殖民地首相詹姆生君之姪 
[北京電]  
　　山座公使繼任者究屬何人尙無確訊據東京消息有簡内田康哉子爵之說子爵現未受職前充北京公使時頗有功績大約此任不出伊集院君與内田子爵二人中外各界聞伊集院君回任之說皆頗忻慰 
[張家口電]  
　　距張家口北一百英里之和井（譯音）地方有蒙兵作亂刧掠當地之蒙人據最近消息若輩已竄往山西寳德（譯音）之北聞寳德之西亦有蒙人騷擾地方 
[張家口電]  
　　張家口附近各處之田苗多受霜損 
[廣州電]  
　　今日中華銀行行正式開幕禮由總理王璟芳君主禮官員到者頗多該銀行對於本省之紙幣僅認對折照兌致人民煩言嘖嘖指其有背幣面所載十足收回之言故擬開會反對政府之舉謂其無異賴債一半云 
[廣州電]  
　　疫症近日甚多前四月内共有七百七十七起 
[東京電]  
　　日政府因愛爾蘭皇后失事已致電弔慰英政府 
譯電 
[倫敦電]  
　　愛爾蘭皇后失事情形今當以倫敦律師鄧康君所述者最爲確鑿據謂彼於枕上聞吹氣兩聲似令停輪者復聞機器轉變聲彼即步登艙面知有濃霧繼忽爲劇列之衝撞所警雜以鐵板碎裂之聲全船並未驚亂船員設法救助女客男客亦均以所有之救生圈授與女客當時事急不及組織一切該船即向面偏傾而人物皆捲入海中溺水者呼號之聲慘不忍聞旋即寂靜惟偶開數人爭命於將死之頃而已鄧康君浮水約一小時之久覺其足下有裸體之屍頗多船員臨死毫無驚畏之熊船長於無可爲之際猶立橋上力盡其責 
[孟特萊電]  
　　愛爾蘭皇后雖在濃霧之中仍遙見斯托斯台特號之燈光船長康臺爾君即命停機鳴汽笛警告之斯托斯台特亦答以汽笛維時相距約兩英里許康船長即步至船尾斯托斯台之船長顯以爲可以越過愛爾蘭皇后之船首而因悞視衝入舵臺之側裂其鐵板一若鉛皮繼復後退水乃湧入 
[圭貝克電]  
　　某船載來死屍一百八十八具招人認領斯托斯台特輪船已抵孟特萊爾加拿大太平洋鐵路公司已起訴索賠欵二百萬元法庭已將訴狀送達該船長不肯有所宣言惟據某水手語人禍起之時該船長適不在值值該船似曾救起三百五十人 
[圭貝克電]  
　　餘生之三百九十六人已抵此間頭二等客各二十九人三等客一百零一人船中辦事員役二百三十七人乘里麻斯基火車者三十七人查愛爾蘭皇后共載一千三百六十七人故罹難者大約爲九百三十四人該船載有銀條值洋一百萬元 
[倫敦電]  
　　每日郵報鈕西蘭首府訪員電稱鈕西蘭政府將於六月間施行禁止亞洲移民入境法律 
[維多利亞電]  
　　加拿大太平洋鐵路公司俄羅斯皇后輪船已於星期日抵此該船自橫濱啓椗於八點二十九分鐘内駛抵凡柯佛（加拿大）其速實爲創聞 
公電 
[奉督通告巡按使公署已組織就緒電]  
　　都督巡按使並轉巡閱使護軍使都統鎭守使鑒奉令改組巡按使公署遵經組織就緒定六月一日實行謹聞奉天 
都督兼巡按使張錫鑾卅印 
[西安陸建章覆朱都督電]  
　　朱都督鈞鑒七月由京肅布一函計達鈞覽本月三十號接展惠書備聆雅意五中歡暢宛若面談弟奉令勦匪本月廿後馳抵西安現在白匪遠竄甘凉一帶其勢已窮各軍分佈四面兜圍雖未即時殲除諒亦不至再爲大患知關遠注併以奉聞建章卅印 
[内務都全國禁烟督察處嚴禁碼啡電]  
　　各省巡按使覧嗎啡爲害較之鴉片尤酷查近來各省嗎啡之患已屬萬延設不嚴属查拏後患何堪設想現碼啡治罪條例業已頒布如獲原犯即希援律懲處勿稍寬縱内務部全國禁烟督察處印 
 
 
 

Page 3

 
 
要聞一 
[中央官制修正案又將發表]  
　　中央官制自共和告成以後已改易三次第一次臨時參議院時代第二次國會成立時代第三次則　内閣開幕時代也此次官制之大較以等級論則分爲特任簡任薦任委任四級而每一級之中其階級相去殆不可以道里計其中如主事之於僉事僉事之於次長升轉之途判若霄　新政府成立之後以最近所循守之官制等級太少殊不足以獎勵勤勞擬再修正一次前已交法制局起草大致已經告竣不日可望發表又聞總統飭法制局將中央各部官制重加修訂後催促甚急經法制局趕加修訂業於前日脫稿呈大總統核閱已於昨日交政事堂會議矣茲探聞此中央官制修訂之内容其司長以下之名稱職掌及員數均無甚變更而其變更之要項 
略如左 
　　（一）各部總長權限之變更關於各部總長之參與國務事項一律縮減或爲字句間之改 
　　（二）各部總次長名稱之更改某部總長改稱爲卿其次長則稱爲副卿 
　　（三）各部秘書之删除各部之秘書一律删去其職掌均劃入參事職掌範圍内而各部參事員額均酌加一二人 
參政院成立聲中之面面觀 
[開幕之日期]  
　　政治會議旣已刻期閉幕（六月一號）諮詢機關萬不可久任擱淺此仆彼興自然有促參政院以風利難泊之勢茲聞六月中旬該院卽可完全開幕日吉時良開張鴻禧以理揣之固可信也 
[地址之確定]  
　　該院成立之始以選定地址爲第一要務現在政治會議旣已撤幕則團城地方已將有房間謄出故政府之意即擬將約法會議移至團城而所遺參議院地址即將由參政院之新機關實行取得聞約法會議已經接到公文預備遷移矣 
[張氏之辭職]  
　　張國淦氏任參政院秘書長已見昨日命令茲悉張氏現以方丁太夫人艱不願即出任事於日昨具呈總統堅請收回成命情詞至爲懇切惟此次任命已聲明張氏未到任以前派林長民氏代理其事原已預爲安排守孝營塟之餘地張氏此請當然不能照准茲錄呈文於左竊國淦猥以輕庸曾方鈞命不蒙　責復荷殊施苟量力而可爲雖糜軀其奚　　念難骨支牀神明久廢竈言卜塟窀穸未安雖地居審議原非 
素絲退食之班而人重綱常敢援墨絰從戎之例倘竟拂違素志沾戀明時劬勞之痛猶深方寸之心何忍伏乞大總統曲憐哀子准免本官推敎孝之心寢奪情之命松楙無恙皆托生成葵藿有知敢忘報稱臨呈無任匍匐戰栗之至謹呈 
[勸駕之要電]  
　　參議院參政七十人已經大總統全數任命其中在前淸時負重望者實居多數惟聞如瞿鴻禨錫良勞乃宣輩有不願意再行出山之表示故袁總統除電令各員速行北上參聞大政外又電各該省地方長官就近勸駕敦促就道矣 
[報到之人數]  
　　據參政報到處辦公人云除陸徵祥聯芳李家駒張蔭棠瞿鴻禨唐景崇呂海寰　修薩鎭氷馮煦樊增祥陳鈺李開　等不在京外現報到者已有五十七人已逾三分二之人數該院開幕之期至遲當不出一禮拜 
[參政之派别]  
　　參政院參政七十人中約可分爲七派（一）外交派如汪大爕等是（二）舊學派如瞿鴻禨等是（三）法律派如施愚等是（四）軍事派如廕昌等是（五）官僚派如趙爾巽等是（六）文學派如王闓運等是（七）商人派如馮麟霈等是以上七派以官僚派爲最多數已在三十員以上已佔全額之半數又聞參政院係政治會議改製而成本議該院參政由政治會議議員改任茲 
聞參政中出身於政治議員者僅有二十人列表於後（一）舊學派一員寳熙（一）法律派七員施愚王世徵黎淵鄧鎔程澍德朱文劭王印川（一）軍事派一員蔡鍔（一）官僚派十員李經羲孫毓筠趙惟熙那彥圖李盛鐸樊增祥饒漢祥阿穆爾靈圭劉若曾塔旺布魯克（一）文學派一員馬良其外交商人兩派並無出身政治議員者 
[秘書之官制]  
　　參政院組織法公布後所有正副院長及秘書長均經發表其參政院秘書廳官制亦於昨日由大總統以申令公布揭登如左第一條參政院秘書廰掌理關於預備會議及議事並文書記錄庶務會計事第二條參政院秘書廳置職員如左（一）秘書長（二）秘書（三）僉事（四）主事第三條秘書長承院長之命總理本廳事務指揮監督所屬職員第四條秘書承長官之命分掌本廳事務第五條僉事承長官之命分理本廳事務第六條參政院秘書廳置主事承長官之命補助僉事分理本廳事務第七條秘書長一人由大總統任命秘書六人僉事八人由秘書長詳由院長呈請大總統任命主事十六人由秘書長詳由院長委任之第八條參政院秘書廳因速記繕寫得雇用速記及書記第九條秘書廳事務之分科及辦事細則由秘書長定之第十條本官制自公布日施行 
外官制施行後之軍民兩政 
　　總統制施行中央用人施　升轉遷調手忙脚亂者將近一月及外官制施行而此等升轉遷調手忙脚亂之熱鬧一時又推行於各地方其重要問題一在軍政方面一在民政方面 
[軍政方面]  
　　軍政方面即將防營警備等隊之管轄權屬之巡按使則各省之都督不能不預籌位置聞政府决定二種辦法其以都督兼民政以民政兼都督者皆與省官制施行同時改爲巡按使次之不能改巡按使而又爲中央異常倚重者則别設軍長以位置之其辦法以劃分軍區爲入手仍　照前說各案酌量劃全國爲數個之軍區每區分配數師歸軍長節制統轄於大元帥此軍政將來之辦法也 
[民政方面]  
　　民政一方各省長旣改爲巡按使當然不發生題然省政府之組織未免新生花樣第一種在政務廳其性質與作用儼然爲小政事堂而廳長一席亦爲小國務卿次則各科長之委任亦近於中央各總長依換湯不換藥之辦法最好即將向之秘書長改爲政務廳長向之司長改科長但此中亦有困難如官吏廻避本省不久即見實行革命後各省司長籍隸本省者甚多當然不便再委以科長其在他一面更有一新出現之人物要求位置者甚多昨有自魯豫各省來者據云現在該數省前淸時之候補道府各項人員一齊出現其情形亦與中央相同而其由來大半皆挾有最有力之後援不久卽將出頭於各省之政界其力量之偉大决非現在各司所能與之對抗故依目前之情形論之則民政一方終必折而入於舊官僚之手爲無疑義 
政府對於西報誤載川事之鄭重 
　　陸軍總長段祺瑞呈大總統文云爲呈明西報登載失實業經責令更正竊查四月二十八日德華日報誤載川省紅燈黨匪佔據城池一事當經本部函達外交部交涉更正去後茲准復稱准來函當經本部令行特派直隸交涉員往責更正業經該報於本月十二日報紙據實更正並將參陸兩部致川督電及川督查復電文譯登等因鈔送原報譯文到部理合鈔錄恭吴鈞閱伏秘鑒核施行謹呈 
雜評一（無名） 
[粤省紙幣之難解]  
　　粤省紙幣跌至三成而政府以五成收回反有反對之者此誠難解者也假使政府不明言收回而使人於暗中如市價以三成換現我知粤民必無不願也今以三成之市價而得五成之現銀而轉反對假使以反對之故而不能收回長留此三成之紙幣於市面商人其有利乎此對於粤民而難解者也若粤政府者與其有此五成之現銀以收此三成之紙幣而禁民以紙幣納賦稅何勿以前不主收回紙幣而准人民以紙幣作四成以納賦稅我知不一年間紙幣不收回而盡已入官人民且歡欣而鼓舞矣此對於粤官而難解者也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[江蘇政話南京特約記者]  
　　　按使官制發表矣江蘇民政長已在消滅之列改稱韓巡按使近以改組問題正在籌思顧慮之中客有謁問其疾者以前曾請假五天滿後視事之頃也韓　然曰氣短而已客退而誌之而作揣測之詞曰 
　　江蘇財賦前淸甲於各省現　鹽提歸中央國稅歲入自韓民政長任中列一千三百餘萬元　政費軍費外尙年解三百七十五萬元復爲各省之冠今者蔣懋熈財務處理方法惟張壽齡遺規是賴藎江蘇財政之治　在中央歸之張在人民之怨咨 
乃歸之韓夫如斯　可云氣短矣 
　　日有北系人員嘗暄傳總統有電來詢都督願兼民政長否一得覆電卽可發表云云此說屢傳而屢無影響然馮兼任之說亦不爲無因而所以如此者以中央政波飄搖不定又有言别有重大原因今則新官制發表如何處置未可預測矣 
　　巡按使江蘇究爲何人抑韓連任此固堪推究者一說韓得連任其理由韓人望尙好對於財政極得中央歡心然人望二字中央不足重輕至財政則固另有人擔荷此榮譽與韓本身無涉一說韓必去職　軍界聲譽不佳巡按使有兵權韓之軍事智識非所合於現在此說差近然政府方以模仿前淸政事爲唯一方略本省人不做本省官此係前淸政務之緊要規條現烏得不遵奉實行則韓蔣等均不能久在其位矣顧蔣懋熈新授國稅廳實缺改署財政廳長又何故蓋財政司國稅廳兩機關人員均將合併改組財政關係中央血脈故先將各　財政廳長發表卽概以現在國稅廳長改任不更一人新定解欵額數目及位置人員尙須 
與韓磋商故新官制將於七月一日實行乃與以緩期便於結束舊案改編政廳各務規劃已定方予更調此種手腕爲中央慣例觀於政治會議之出力者現　改爲參政亦甚寥落諸公案牘勞形困於籌謀則皆爲他人作嫁认裳焉爾 
司法部對於領事裁判問題之計畫 
　　我國司法自政治會議議决停止初　　方　檢各廳範驟行縮小幾有危及獨立之勢司法當局亦頗設施無自不謂司法對内方面固已無可進行而對外方面似尙有活動餘地蓋自初級地方審檢廳停止之說起而領 
事裁判問題以連帶關係亦引起外間注意 
　　當初級地方審檢廳停止說之初起外人至目此爲我國取消司法獨立之先聲我國在毆洲發行之債票市價爲之頓落政治會議舊派議員之反對司法獨立者氣以稍餒新派中之主張司法獨立者更援引如停止初級地方審檢廳則領事裁判權益難收回之說以爲最有力之辨難一時審檢　停止說大　因領事裁判問題之牽涉埀歸消滅之　未幾停止說竟成立而領事裁判問題亦以接觸的影　繼續討論之進行 
　　初級地方　檢　停止說之實行司法當局大感苦痛知司法對内方面實再無進行希望不得已乃出其偏鋒以注射對外方面而華洋訴訟討論會乃以出現 
　　華洋訴　討論會由司法外交二部派員組織其　於華洋訴訟問題已屢次開議尚無結　　　將來華洋訴訟亦擬取三審制領事只觀審而不會理如辦得到未始非司法快意也 
　　所謂取三審制者遇華洋訴訟案由原告起訴於地方審判廳（無地方審判廳地方訴於兼理司法之縣知事）由審判官判决不服則上訴於高等廳再不服上訴於大理院以此爲終審蓋三審制向行於尋常訴訟而未及於華洋訴訟如推行及之則領事裁判權自不得不略行縮小所謂觀審而不會審者即領事遇華洋訴訟案得列席審判廳參觀審判官之審案而不得發言是也向例華洋訴概由領事會同審訊領事得自由發言此爲領事裁判權作用之最大者若只觀審而不發言則作用減少領事裁判權之範圍又一縮小觀審之例開始於中英之烟台條約惟是否能推之於各國條約尙屬疑問蓋觀審之規定俄人反對甚力也觀審時領事列席於審判官之左方後面得觀審於地方及高等廳而不得觀審於大理院此又關有觀審之限制也上述之所謂行三審制以及觀審而不會審皆係指内地華洋訴訟案而言至如上海等處則租界之會審公堂頗富有歷史上關係欲遽改會審而爲觀審或行三審制爲萬難幾及之事故最近司法部計畫擬將各租界會審公堂另行辦理云 
整頓司法收入暫作特别會計之批准 
　　財政周總長司法章總長具呈大總統整頓司法收入暫作爲特别會計按斯期將收入支出彚報財政部及審計處以備查考俟辦理就緒再編入普通預算理等情業奉批准茲將呈文錄下爲整頓司法收入暫作爲特别會計事竊查本部所管司法經費現由財政部呈准三年度槪算各省僅准開支高等審檢廳經費曁新舊監獄及司法警察經費其餘概行删除此數項經費大省核定爲三十五萬元中小省核定爲二十餘萬元或十餘萬元不等現在國庫奇絀本部自應其任其　惟查各省廳留之審檢廳及新舊監獄司法警察等項所需經費照核定之數無論如何分配終屬不敷而縣知事司法費亦尙無着則補救之法本部不能不先事籌畫查本部所管司法收入各省審檢廳向恃爲惟一之挹注財政部編列預算雖認爲稅外收入之一種但各省呈報數目匯解現欵者仍屬寥寥無幾迹其原因事由於未經整頓無統一之辦法故各省徵收方法旣多紛歧經收欵項或復隱匿現在司法經費照核定之數旣屬不敷惟有將此項司法收入竭力整頓以資彌補擬由本部詳訂規則明立程限隨時考察逐事　求以期淸釐而收實效所有出納并擬請暫作特别會計其整理及分配辦法謹擬如左 
　　（一）訴訟費擬改用特種印花本部前已印成擬即分别發售廳　訟費若干卽貼印花若干以防經收隱匿之獘發售章程由本部另行　訂 
　　（二）罰金　費擬分别核計由　判　　罰没收者歸各省高等廳彚解本部由各縣知事科　没收者准其　留自川由省長分記作爲縣署司法經費以補助其所不足　須由本部别訂稽核規則以杜冒濫 
　　（三）狀紙查向章狀紙由部製造發售其售得之欵以五成解部五成截留自用現擬無論審檢廳或縣知事一律查照向章辦理 
　　以上各種收入除縣知事截留自外均經由各省高等廳彚解本部以補額定經費之不足並由本部直接稽核惟此項收入係由整理所得當作爲新增之欵不在額定經費内扣除無論收得若干各省對於財政部核定之額仍應照數發給此項額定外之出納暫由本部另定專章作爲特别會計按期將收入支出彚　財政部及審計處以備查考一俟整理就緒再行編入普通預算辦理所有整頓司法收入暫作爲特别會計之處是否有當理 
合會同呈請鑒核批准施行謹呈奉大總統批所擬整頓司法 
收入及暫作特别會計各節係爲維持司法補助經費起見廳均暫准照辦此批 
朱總長請開放京畿名勝 
　　内務朱總長具呈總統請開放京畿名勝並酌訂章程請鑒核施行其文如下爲呈請事竊維古代建築及時　與保存勝蹟留遺因物可以觀感是以文敎之邦於内國名區必交相崇飾侈爲國光熙　同游兼資考鏡秦西各國如羅馬古蹟瑞士名山林泉多恣其登臨寺塔或傳於圖畫類皆池　無禁履纂萃至規定　金布諸令甲繕治無煩於國帑見聞彌益於旅行我國建邦最古名蹟尤多山川勝概每存聖哲之遺蹤宮　鉅觀　號神明之隩宅望古遙集先民是程與其　　蘇之禁積習相仍何如縱臺沼之觀與民同樂所有京畿名勝如天壇文廟國子監黃寺雍和宮北海景山頤和園玉泉山湯山歷代山陵等處或極工程之雄麗或矜器藝之流傳或以致其欽崇或以明其信仰凡外人之覘國來游與夫都人士之嚮風懷慕者罔不及其閒暇冀得覽觀故名雖禁地不乏游人具有空文實無限制若竟拘牽自囿殊非政體之宜及今啓閉以時儻亦君情所附亟應詳定規條申明約束以昭整肅而遂觀瞻本部屢與外交部曁順天府會同核議辦法茲經訂定京畿游覽場所章程十條擬於前列各場所中擇一二處先行開放其餘酌量情形再與各主管機關陸續協商辦理是否有當理合繕單呈請大總統鑒核批示施行謹呈奉總統批呈單併悉所擬章程尙屬妥洽准予照辦除北海景山頤和園玉泉山外應由該部酌擇一二處先行開放此批單存 
　　日本山座公使逝世及逝世前喧傳其爲外交方針將次回國均已紀錄前報茲聞山座氏回國之志已早决且不復作回任想所以至今猶未啟程者實因水野參贊於二十三日病故遽行回國則使館　一切事務無人付託故遲遲未發不意此數日間卽染巨症惟該公使平素辦事勤勞從未少惜一身二十七　下午二鐘辦公旣畢　在靜室讀書不意病勢忽形加劇左右觀親近憂慮異常延及夜半毫不見有嘉兆竟於下日上午零時四十分　　長逝　京日官紳輻輳使署致其痛悼之意日皇聞報以該使生前勳績卓著特叙正三位云 
齊垣防軍又變 
　　黑龍江齊垣防軍於四月二十日暴動之後軍心未定詎於五月二十二日防軍第一路第三營步各哨又變幸預爲戒備持械入街搶劫者只七十餘人餘均折回原營朱省長聞警立飭街隊警察四面兜拿當場拘獲三十餘人即夜搶斃茲將種種情形錄左 
[激變由來]  
　　前次防軍暴動軍官保祿位均歸罪於兵故兵深恨其長官又因中央電令裁撤軍隊由五月實行薪餉暫不發給之說兵知其事搖動非一日矣 
[官長潛逃]  
　　此次軍叛聞即係前次暴動在公署鳴槍之兵早有叛意該路統領營官均未加意及至兵叛先將什長槍斃營長哨長聞風早已潛逃 
[大街搶掠]  
　　叛兵由磚城南門外入南大街分途攻擊廣信公司官銀號各錢莊均未攻入聞錢莊益發合門面被鎗擊有數十孔城門牌樓大街所懸各二百五十燭大電燈均被叛兵擊壞 
[縱火未遂]  
　　叛兵志在縱火　亂人心在東北縱火十餘處均未成災又在大街牌樓路廣信公司胡同前將鴻順居飯館門面房檐用洋油亂柴縱火亦未成災此日晝間狂風大作入夜風息亦不幸中之幸也 
[國際交涉]  
　　磚城南門外俄商安且維持與錢莊益發合相距不遠叛兵鳴鎗之際將該商門面擊有槍孔五處并將門窗玻璃打碎聞該商民已報俄署俄領事帶兵十餘名赴該商查驗並到秋林洋行問詢幸均未損失 
[各軍知義]  
　　該路營房在土城東門外前軍械局院内兵叛時由營出鳴鎗數十聲意圖全軍同叛而各軍不從遂將東門外商民大施搶掠並聞叛兵出營之際携有大炮一尊運到磚城東門城樓上（城下即行政公署軍使署）意謂軍使署開鎗卽行開炮並於土城磚城城門均派叛兵把守 
[搶掠東北]  
　　叛兵由土城東門進城先將東北一帶搶掠縱火十餘處均未延及聞將糧米館興隆全搶去一萬吊某肉舖搶去五百吊 
[並未對敵]  
　　叛兵由磚城北門入城路經行政公署署内防範甚嚴叛兵意不在攻衛兵亦未對敵惟是夜兵變後由一鐘起至五鐘槍聲始止約有萬餘聲　皆空放云 
[搶後遠竄]  
　　叛兵攻擊錢號公司均未遂願恐天明各軍攻剿大爲不利即鳴鎗約齊叛兵復出東門即東北竄赴訥河一帶 
[張大聲勢]  
　　兵入城後意在張大其勢分爲十餘股或五六人或三四人以鎗聲爲　應故城内外一時鎗　約十有餘處之多 
[被搶情形]  
　　城内被搶之家僅東城糧店肉舖東門小舖數家南大街瑞　長首飾樓萬和成鞍　鋪曁小生意數家官署民人大　均未攻入損失僅在一萬元上下 
[逃避情形]  
　　兵變之際省城内外官署商民未知底藴聞鎗疑爲防軍　　又攻擊軍署一時恐慌紛紛避難人人膽怯或　　者或死守者然大半均避坑沿下 
[擊斃崗兵]  
　　未逃之警兵被叛兵在南街將一警右手擊斷又于司長門口擊傷一警下部又擊傷二名至天明下部受傷之警兵已因傷殞命 
[又調俄兵]  
　　俄領事以江省　次兵變一面要求外交員由昂站調用俄兵保護一面電請俄官速撥軍隊來江 
[各軍誤會]  
　　鎗聲一響軍署司令部各軍統領部及警廳機開均未悉底藴紛紛用軍事電話詢問有謂亂黨者有謂兵搶者有謂匪搶者又謂如前之暴動者均未出營迎敵 
[陸出營迎敵]  
　　江省陸軍前次防軍暴動　守中立二十四夜槍響又疑爲如前風潮抱定中立宗旨均不出營及天明聞兵變搶燒始得出營叛兵已遠　矣 
[門禁森嚴]  
　　二十三日夜間軍署無論何人有記章有口號均不准入署行政公署門禁亦嚴知口號尙能入署並於十鐘大門上鎖出總務處參謀長傳知各　司遵照警察廳因二十二日夜兵變傳令於夜十鐘淨街各妓館均於九鐘落燈各馬車九鐘不准再拉坐客 
[巡警潛逃]  
　　該兵入城行至北關女子中學校附近被第一署警兵　見當鳴笛告警不意叛兵已至近前該警已躭避不及被叛兵用槍擊斃即由北關燒至距城附近用鎗將電燈一律擊毁闔城共有巡警五百餘名及至叛兵搶掠之際警兵紛紛棄崗潛逃及至叛兵出城後各歸崗位經查點尙少十三四名未悉匿於何處 
[各統追勦]  
　　二十三天明叛兵　出東門沿途鳴鎗朱軍使當命于帮統帶兵兩營前往追勦叛兵由東　北路遇柴車又向空鳴槍于帮統出勦後朱軍使恐未能獲勝復命許旅長帶領陸軍袁英各統領帶同防軍前往兜剿各軍出發後一夜並未接有㨗報當又委派陸軍馬隊三連步隊三連前往接勦並限令即日拿獲 
[通電各處]  
　　朱軍使恐外間傳聞失實特具情電陳中央并分行各省曁本省各縣謂少數叛兵卽日殄滅秩序安甯如常云云 
[安撫人心]  
　　朱民政長布告防軍一路步三營左哨兵士判有二十四名由許旅長英統領往剿並通令各處協緝秩序如常安寗各安生業勿爲浮言所動警察廳是日佈告亦同 
[風聲鶴唳]  
　　二十三日晚間謠傳又有暴動事陸軍分彈四連以致人心惶恐各有戒心朱軍使恐二十三日夜間再有暴動巡警防範難周特令旅師令部按署撥給陸軍爾連會同巡警戒嚴 
[日俄領事]  
　　日俄兩領事於次日均親到公署函　其事又要求調兵保護並親赴電報局令知彼國政府　駐京欽使回署後傳諭該國居留民均懸掛國旗 
[市面安靜]  
　　兵叛僅搶十餘家縱火十餘處均未成災次日警軍防範甚嚴商家仍照常開市惟益發合被搶各家均未開門 
[圍困叛兵]  
　　許旅長英統領于帮統追勦叛兵路逢柴車告稱叛兵已東北竄合力追剿將由王家屯入荒地又命該處東　地駐紥兩　兜剿現將叛兵困在中心當能全數拿獲矣 
[劫獄未遂]  
　　叛兵入城時即有兵數名在北大藍獄鳴槍意圖刧獄各犯蠢蠢欲動幸該監禁座防範嚴密未開獄門變兵卽赴大街搶掠 
[布散謠言]  
　　兵叛後省城無知之徒布散　言謂兵變兩次均未護成大禍尙有第三次兵叛卽在目前意圖煽惑人心　　生事一時風聲鶴涙草木皆兵矣 
湘省稅務譚 
[稅欵將次解京]  
　　國稅廳等備處處長劉愛棠以新任處長陶思澄行將接任所有以前收入稅欵廳即彚解中央以淸手續故連日將國庫所存稅欵檢查淸　共計折銀十八萬五千餘兩擬於日内滙解到京 
[頒到印花稅票]  
　　印花稅爲國家收入大宗各省已先後舉辦湘省亦在積極進行如典當票之黏貼　由警察監視執行昨又由財政部頒到印花稅票多種令飭國稅廳騐收發行並將以前所收稅欵赶速解京以濟要需其頒來稅票數目如下計一角稅票十萬張五分及三分稅票各三十萬張一分稅票五十萬張 
[驗契展期辦法]  
　　湘省騐契收數頗旺現經民政長曁國稅廳籌備處處長會議以所有汪册費業經部章規定如逾四月期限卽將注册費按月　加茲爲體恤人民起見特呈請財政部將按月遞加期限再行展緩一月改從六月一日起照章加收一角已奉照准通令各屬遵照矣 
[稅欵收數漸旺]  
　　湘省各屬烟酒糖稅近來　　增加聞上月稅欵已經解齊核計總數較之前月多收一千六百餘串 
[規定解欵期限]  
　　國稅廳籌備處以各屬稅局征收欵目每不能按時解繳殊多流獘特擬定取締章程六條隨文頒發各屬大致謂每月限期應以月底起解轺有遲延拖欠定即分别撤懲 
[將開臨時會之浙路談]  
　　交通部梁總長以五月江支兩日浙路股東會場秩序搗亂茲定六月五日開臨時會覆議恐有意外　事已電滬寧鐵路局届時派員到該會監視一切聞湯前總理已於三十一號午前返臨浦省其封翁矣 
　　浙路公司帳略截至四月底止自五月一日起所有經常開支另立簿據由部繼承擔任昨日（三十一）爲五月底給發員役薪水及一切雜用均另記帳此項帳略僅塡民國年月日不　公司圖記亦不書明交通部管轄　嘉鐵路局字樣所謂非官非商獨自存在之浙路也 
　　浙路野線自良山至南星段本沿城外敷設軌道後淸泰望江兩門添闢車洞將該叚路線移設 
 
 
 

Page 7

 
 
城内原有線地已成廢路昨由庶務局派員測量共一百七十四畝六分四釐七毛五絲五忽已繪具　　造疾交通部察核 
[浙江之軍區與道區]  
　　中央改設軍區問題醞釀已久近因省制公布之後復申前議無如都督一職任大責重爲愼重起見先通令徵求意見朱督卽於二十六日密電呈復探知有二千餘言條陳利弊昨奉回電頗蒙嘉許 
　　前淸浙分四道曰杭嘉湖曰寗紹台曰金衢嚴曰温處近自廢府存縣此項名稱當然不能沿用現由中央議决以前屬杭嘉湖三府者稱浙西道尹駐嘉興前屬寗紹台三府者稱浙東道尹駐鄞縣前屬金　嚴三府者稱浙北道尹駐衢縣前屬温處兩府者稱浙南道尹駐永嘉現在西東三道暫由關督兼攝北道亦派衢縣知事護理俟明發命令後再調任聞尙需與浙巡按使咨商同意再行發表 
地方通信 
松江 
[軍警加意梭巡]  
　　松地近來爲上海破獲黨人機關影響所及門禁加嚴檢查出入行李亦較前嚴緊舊歷端午節軍警各帶鎗彈通夜大街小巷輪流巡邏天明始已或謂因楊鎭守使疊接郵信兩封誑稱黨人定期於節夜滋擾其注意地點爲鎭守署警察局及地方監獄楊鎭守使明知此項函件不足憑信然亦不能不加意防維故臨時命令軍警梭巡也 
[木匠馳馬肇禍]  
　　端午節日百工撤業而嬉大倉橋某壽器店木匠至西車站馬路雇乘劣馬往來馳驟偶不經意人馬均仆並踏傷路旁苦力小孩岡警舁人牽馬偕赴警局訊明釀禍原委時匠及該孩均受重傷裁判員壽君飭赴醫院施治惟兩人生命均不能保聞該馬屢次肇事故警局擬用鎗　斃以免後禍云 
[調查營地租戶]  
　　松江商業全在西門一帶故沿城營地均有人租賃造屋開張店舖現警局奉到縣知事周君訓令按戶調查俾照常呈繳地捐以充公用 
安徽 
[呈請撫䘏之批詞]  
　　皖屬六安縣數月前因白匪擾害曾經倪督派隊往剿馬營宋營長部下中士張英戰係合肥縣人年二十六歲奮勇異常當時拚命迎敵卒因寡不敵衆以致陣亡茲悉其兄張少澤　日前逕赴都督府呈請撫䘏昨奉倪都督批示云呈悉查爾弟張英戰殁於六安之役家贫母老殊屬堪憐已據該前營長呈　請　在案據呈各情仰將該故中士之寡妻年歲住址及有無子女詳細呈覆以憑查核請䘏至應得䘏金須經咨請陸軍部核定呈請大總統批准後始能發給 
[新編營隊之成立]  
　　皖省倪都督以所部武術右軍計共二十餘營兵士常多缺額前曾派員赴豫南一帶招募新兵並在省城設立預備隊以資充補聞右路統領所部之第四營因剿匪傷亡過多損失軍裝亦巨現由馬統領聯甲在補充隊中挑選精壯兵士將第四營從新編製已於日昨成立呈報都督矣 
湖南 
[維持金融之辦法]  
　　湖南湯民政長以市面銀根奇緊不得不設法維持近特與商界領袖會商擬就商務總會設一商務調查處派財政司長爲處長警察廳長爲副處長長沙縣知事爲總檢核並選派地方公正紳耆在處經理以期通達商情如有貲本充裕之商家因金融偶滯致生危險者除聽其向湖南銀行以不動產押借欵項外仍可隨時呈報該處設法維持以資周轉並將此項辦法張貼佈告自佈告之後倘仍有藉端煽惑希圖擾亂市面卽行嚴拿究辦湯民政長自發出　告後復與國稅廳籌備處處長及財政司長商定籌欵方法議在國稅項下指撥十萬又在軍費預備費項下指撥十萬以爲該詞查處發借商民之用云 
[繳銷查辦使印件]  
　　湘督兼民政長湯君原兼有查辦使職務現在湘省大局靜謐一切查辦事宜俱已辦竣查辦使一職自無存在之必要曾呈明　　請將查辦使取消已奉批　昨已將查辦使關防及一切文件呈送中央以憑銷毁存案 
鎭江 
[許鼎霖請緩撤防]  
　　駐紥海州之武衛前軍統領白寳山君將次撤防刻由許鼎霖電請巡閱使商懇暫緩以資鎭懾未識能邀允准否 
[派員調查絲繭]  
　　韓省長委任穀米局長王棟赴常州鎭江無錫等處調查絲　事宜王君業於日昨由寗先行蒞鎭調查矣 
[鎭守使約束軍隊]  
　　鎭江鎭守使施從濱君以軍隊分駐各要隘人數甚夥亟廳嚴加約束特頒軍中應行遵守條件四則錄下（一）師出以律易有明訓千古兵家宗之各處軍隊均當嚴守軍紀以肅戎規倘有酗酒滋事私自離營以及姦掠敲詐等行爲必從嚴辦（二）軍隊精强　賴敎育戎馬倥偬固難及此今則大局已定宜照學術兩科切實訓練以重根本並將所授功課預定一表隨時呈報司令部查考（三）民以養兵兵以衛民交互受益應相親愛凡屬軍人對於商民務嘗和平相處藉資感情融洽（四）服從命令盡心職務自係軍人本分不得違抗疏懈致取罪戾 
南京 
[法律學校請求立案之困難]  
　　江蘇私立中華法律學校開辦迄今已有多時惟未經敎育部認可近該校代表沈維禮又請立案部中以該校係於民國二年冬季經部派員視　敎授管理多不合法未經准予立案隨卽籌定辦法凡經部中不認可之學校除已飭令停辦者外准由本省行政長官確查學生人數减去一學期發給在學證書以便轉學他校曾於本年第三十一號訓令通行各省在案呈内所指部批扔遵照前令聽候民政長令飭辦理等語卽指前項訓令而言該代表不察事實妄生枝節不免誤會業已切實批斥不准立案 
杭州 
[繭捐率不能變更]  
　　國稅廳致嘉興繭捐項局長電云本年五月二十日據嘉屬繭商電開繭捐規復舊章剔除雙薄應請照復察案施行乞電示等情據此查前淸繭捐捐率卽照舊案准除雙薄一成亦須十一元四分今定十一元比較前淸有減無增附加稅係地方稅性質不能牽入國稅并計前奉財政部電開浙省絲繭捐章程期在必行即妥速進行以重稅欵等因查此項捐章旣視前淸爲輕而大部又復嚴促進行萬無率准變更之理希轉該繭商曁嘉北平湖海鹽崇德嘉興各繭捐局長一體知照國稅廳籌備處鑒印 
P>顧乃斌入覲 
　　陸軍部致都督電云朱都督鑒准政事堂　交奉大總統發下前陸軍四十九旅旅長顧乃斌呈擬入覲奉批呈悉應准來覲由陸軍部轉行知照等因希即轉飭遵照並希將該旅長赴京日期先行電復爲盼陸軍部豓印 
雜評二（默） 
[齊垣又兵變]  
　　兵變非當道所懼所懼者外人責言而已何則兵變而受害者在人民人民祗吞聲忍之無能力與當道抗爭者也若一旦礙及外人則外人將要求駐兵要求換官有能力與當道爲難故外人之責言最可懼也齊垣第一次兵變俄人已有責言謂此後能擔保不再有兵變否當道已赧然任之矣不謂外人之口血未乾而二次之兵變又見告俄人之責言又起吾不知當道將何以應之耶記者嘗言江省之兵變較他省尤危以俄人之日耽耽於其側也而乃屢予以口實其危不更甚耶 
[西報誤載川事交涉]  
　　政府交涉西報誤載川事其手續之繁一如國際上之重大交涉夫政府所以不惜手續之繁以更正此區區川事者爲鄭重事實也鄭重事實不可謂非政府之能尊崇儥論特政府之尊崇與論祗知尊崇外論耳外論可以槪民論也哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
江蘇出品展覽會開幕誌盛 
[開幕禮]  
　　江蘇籌備巴拿馬賽會出品協會假小南門外陸家浜中國圖書公司舊址舉行江蘇出品展覽會昨日行開幕禮　會者數百人政界有鄭鎭守使薩鎭冰督辦洪言縣知事諸君學界有前敎育司長黃韌之江蘇省敎育會坐辦蔣季和縣敎育會長李頌唐諸君商界有全國商會聨合會協理貝潤生諸君旅滬西人有美國總領事薩孟斯諸君協會職員有　業司長徐總理謙上海主任季銘友文牘員林齋諸君 
[會場佈置及開會詞]  
　　會所之前有奏樂亭軍樂隊居其中會場之中懸中美兩國巨旗各處又編懸世界各國小紙旗曾塲之左爲招待室其右爲陳列室十時許鳴鈴開會軍樂隊奏樂總理各職員出品人及來賓入席徐總理代表宣讀開會詞其文曰南洋勸業會舉行　之五年美洲巴拿馬運河告成特開萬國博覽會我江蘇將以此五年中出品成績與全球實業界比較進步之遲速而先於中外視線所集之上海開展覽會爲與賽之準備　至鉅事至重也壽茲代表總理忝長斯會不能不重有念者蘇省自創辦勸業會以來人知趨重實業挽回利權駸駸乎有易農國爲工商國之觀念逮共和改建普通心理傾向於政體嬗變之一途以致實蘇萌芽時代之實業損失尤鉅今幸國基鞏固財政統一中央提倡工藝俾二十世紀之中華民國得藉巴拿馬航線接近之利便以出品灌輸全球則斯會也較南洋勸業會之僅爲内國博覽會者不尤重要歟惟是蘇省爲太平洋四岸一大都會而上海尤爲我國最繁盛之商埠近年工場廣闢製造改良此次復將黑龍江廣西兩省出品附設展覽而與會紳商又均　前辦南洋勸業會熟手富有經騐地利物產人才皆足導全國發展實業之先河而占經濟競爭之勝利所冀中外來賓曁在事諸君子有以進而敎之則豈惟蘇省之幸抑亦全國實業界之幸已 
[美總領事演說]  
　　美國駐滬總領事薩孟斯君演說略謂今日承巴拿馬賽會江蘇出品協會江蘇出品協會柬邀　會不勝榮幸中美二國間之商業近年來日益隆盛將來希望無可限量中國此次赴賽對於二國間之商務影響甚大江蘇省展覽之品均將運至舊金山供數千萬人參觀預測效果則此展覽會實卽美國人購買中國貨之初基此次赴賽之品一律免納入口稅在會場售出之後始按常例納稅此亦獎勵赴賽之良法鄙人參觀展覽各品且驚且喜大約展覽之品抵　土後巴拿馬博覽會諸游客亦必與鄙人表同情見之亦且　　　　然鄙人尙有不能已於言者蘇省出品以絲茶爲大宗貴國商民如力圖改良必能在萬國商場佔一位置如以次貨塞責則恐難爭競忠告之言尙祈貴國商人注意鄙人今日得預此盛會深爲感謝藉此數語向辦事諸君伸賀 
[來賓演說]  
　　上海縣知事洪伯言君繼起演說略謂中國赴外邦賽會不自今日始此次有鑒於往日之失敗注意非常其蘇貨暢銷之起點乎其次姚孟箎君宣讀頌詞又次北京賽會事務局出品協贊員蘇省出品協會名譽經理楊心一君先以華語演說略謂前此聖路易博覽會中國赴賽人代理其事致頗多貽笑外人之處此次賽會均國人所自辦對於宣揚國光方面甚爲注意此吾蘇省人民應向出品協會主任諸公伸謝者也續作英語演說向美國總領事及諸西賓伸謝　會爲吾出品展覽會增光然展覽會　備時期非常短促致多不完備處尙祈總領事及諸西賓　原中美邦交素極殷渥今藉巴拿馬博覽會作　線中美領袖實業家得相握手共謀中美直接貿易之擴展其利益豈淺鮮哉 
[攝影與參觀]  
　　徐總理代表繼起讀答詞共後奏樂閉會羣入招待室茶點卽在會所前階合攝一影乃相率入陳列室參觀出品而散 
　　以下係由訪員報告去其與前稿重復者錄後 
[會場佈置]  
　　昨爲江蘇籌備巴拿馬賽會出品展覽會開幕之日上午九時後來賓即陸續　止守衛會場之臨時保安隊士戎裝荷鎗分兩行排立門内索券騐訖即任自由入場鐘鳴十下搖鈐開會禮堂内滿懸五色小旗朝南居中懸有一額文曰善鄰爲寳中設演台稍上東首爲總協理席韓巡按使因事不到由秘書長徐壽滋代表主席其西爲主任于瑾懷總幹事委新益席書記席居演台之左新聞記者席居其右其下統爲來賓席席次旣定遂振鈴開會有南京警察廳軍樂隊二十名花會場前樂亭内奏樂淞滬警察廳全班軍樂二十二人在西廊和之樂止相繼演說散會後乃入場展覽 
[分部陳列]  
　　會場樓屋三層劃分四部陳列出品第一部爲製造工藝各品物第二部爲園藝農業牲畜各品物第三部爲社會經濟敎育文藝各品物第四部爲美術機械轉輸各品物分門别類棋布星羅萃全省物產之精華爭奇競異洵稱大觀 
[出品續到]  
　　昨日雖已開會而各處出品繼續送到者尙絡繹不絕内有江蘇敎育司送來蘇省敎育行政報告書二册特别裝訂陳列展覽内容係載自光復後至民國二年七月止敎育狀况又省立第一醫院送到痘苗製造品等件現亦按類陳列矣 
[秘密巡防]  
　　會場爲任人游覽之地來者衆多難保無匪徒混跡故臨時保安隊隊長每日另派隊士二名在會場便服暗巡免生意外昨已商准該會主任發給執照兩方從事偵查矣 
[派定評議]  
　　該會總理韓巡按使前因展覽會開幕後須組織審查會令飭六十縣知事各舉評議二三員來會組織茲悉松江縣現已舉定農會會員陸廷爵商會會員張葆芬敎育會會員孫觀瀾三人准於初十後到會太倉縣亦舉定三員不日來滬昨均來文報告矣 
[觀會須知]  
　　昨日開幕後會中分佈觀　須知照錄於下一江蘇籌備巴拿馬賽會出品展覽會假上海小南門外陸家浜中國圖書公司舊址爲便場一本會自陽曆六月一日開會至六月三十日閉會一開會時間每日自午前九時至午後五時止一本會入場券發賣方法及價目列左（甲）普通入場劵收銅元五枚但手抱幼孩槪不取資乙軍警學生及工匠持有各機關代表人署名蓋章之公文函件到所呈騐者照定價六折以示優待（丙）特别優待劵無費入場由事務所分贈出品代表機關及熱心贊助協會之　紳士商一觀會人無劵一槪不納如有本會事務所之佩章門証者不在此例一觀會人入場時須將劵交衛士查騐撕角出場時仍將原劵交衛士收訖一會場内不准携帶物件及率各種獸類惟杖傘及提包等零星物件可寄存會場指定寄物處取有收據俟出場時持據領取一瘋狂醉漢及有碍秩序風俗者一槪不許入場並得命其隨時退出一會場内不准吃食烟捲並不得隨意涕唾一觀會人非得事務員之許可不得摹　或撮影一場内設有男女厠所不准任意便溺如有悞入者巡警禁之一觀會人須遵守會中規則如有違犯得令退場一觀會人如欲詳詢本會事實及有他種事故須訪詢者可至本事務所詢問 
[警廳佈告]  
　　滬南警察分廳長崔爲佈告事照得會場重地關係至爲緊要警察負保衛責任自應切實辦理爲思患預防之計所有煤油柴草鞭砲一切引火及違禁物品槪不准堆積場内以免危險而昭愼重除令飭臨時保安隊認眞查察外合亟佈告一體　照如敢故違禁令查有前項情事定卽照章懲處不稍寛貸 
破獲小沙渡黨人機關續誌 
　　上月三十號夜閘北警廳破獲黨人機關黨場拿獲陳漢英等七人並抄獲炸彈手鎗子彈刀鈎長竿及塌車等物已誌昨報茲悉該機關設在滬西小沙渡浜北華界十四間頭屋内前日（即三十一號）夜半該處鄕民見來往人衆帶有鎗械疑係盜匪當卽鳴鑼集衆並報請是處警區　區員卽飭通班警探協往兜拿若輩竟開鎗拒捕四竄逃逸是時戈登路捕房捕頭聞警亦卽率同包探陳永康及中西印各捕馳往截拿見有章耕等五人鳬水逃至租界一併拿獲帶入捕房在章所携之包裹内抄出孫文罪袁檄文二十餘張上海討袁軍總司令木質印信一顆紅白旗幟數面及中國全省地圖註明何處駐兵多少何處屯糧若干捕頭以事關　大當用電話禀知代理總巡張君諭飭嚴行收押候解會審公堂預瀋再核及至昨晨該處河内浮起男尸三具捕頭察係上夜鳬水圖逃以致溺斃者當又禀報張代總巡請爲核辦一面通知閘北　廳前往會勘 
　　上海鄭鎭守使得悉閘北警廳第一區警署之譚子灣派出所巡　隊警士高文元李長淸等於上月三十號晚十一時見有高姓一人形迹可疑即拘獲搜出滬上南北所駐軍警局隊地圖一張解廳訊問供認機關設在小沙渡地方立卽派隊密拿捕獲七入並鎗彈炸彈各件據稱原定三十一號夜半舉事焚燬軍警各署等語鄭鎭守使以該黨旣約期舉事難保不潛將軍械暗藏製造局一帶除令飭閘北警察分廳長迅將所獲各人及起獲鎗彈等件解署訊究外並於昨日面論第七旅臧旅長通令所駐製造局之十三團各營加意嚴防一面令飭第七旅參軍王雅泉迅派密探四名各穿便衣分往西栅外鐵路一帶及江邊碼頭等處偵察無論日夜凡有車輛裝儎物件經過必須將包展開詳細檢查並於入晚八點鐘以後禁阻行人走入望道橋西栅口兩處防線之内以　奸徒混入又知照海軍李總司令傳令浦江各軍艦通宵以探海電光燈瞭望製造局附近各馬路及荒野之處有　聚集人衆情事並禁阻船隻夜行以昭愼重云 
　　另一訪函云閘北警廳長徐輔洲君日前聞有黨人陳喬蔭王錦山等在租界榮慶坊設立機關招集同黨六百餘人圖擾閘北當即密令各區署於各要隘加派崗警並函請英法各捕房協同探緝至上月三十夜由一區解署長在小沙渡拿獲陳喬蔭王錦山二人搜出路由草圖黨羽名單及籌畫方略等件解送警廳司法科訊據陳喬蔭供稱廣西桂林人前隨光復北伐隊到南京充第八師排長刻籌討袁已紏集五六百人先在閘北租賃房屋四十餘處定於今晚十一時舉火爲號搶劫火軍站公欵劫奪各警署鎗械先佔閘北進取寳山以吳淞爲根據地上海一舉各省自黨次第響應我之舉動係盡或民一分子之義務並不受孫黃之委任云云黨由李科長將供詞錄　廳長察核徐君以首要旣經就獲黨羽必多潰逃當派保安隊長督率全隊長警並商撥陸軍步兵兩排分往眞茹潭子灣一帶跟踪搜捕旋在眞茹拿獲李小寳金有興林秀富張寳山趙雙全陳申明鄭立等七名又在小沙渡對河新房子内起獲炸彈十枚手鎗二十支子彈二千粒洋號一對白旗十面塌車十部及竿刀十根鐵鉗十一把鐵鋤五把又鎗套彈囊等物一併解送警廳收押昨派探警用水巡小火輪解往南市鎭守使署歸軍法處訊辦 
敏體尼蔭路炸彈案六誌 
　　法新租界敏體昵蔭路弄中一號門牌内炸彈爆烈後由藍總巡督同探捕在籐箱内抄出炸彈五十餘枚浸入水缸聽候銷燬等情已迭誌前報茲於昨日由捕頭偕同醫生將炸彈從水缸中取出先用藥水浸過然後同乘小輪携往吳淞口外沉入深處以免危險事竣後即至藍總巡禀復藍君以炸彈雖已銷燬該屋内尙有皮箱等物如何處置尙難定奪若不派捕看守恐有遺失故又諭飭該管捕房仍派探捕每四點鐘掉換一班輪流看守俟結案後始可撤去云 
[誘捕黨人案近聞]  
　　黨人王憲章前被高華廷等拘住解往南京後捕房以高在租界内誘捕侵越權限將高拘解公共公廨判押西牢三月期滿逐出租界並飭緝提串誘之耿華堂等到案併究在案茲據外間傳言此事已由楊觀察使商准外交團將前項牌票取消惟詢諸警署中人則謂捕房以高等非但誘捕兼用迷藥自應深究前項牌票現在仍存捕房尙未取消云 
[通緝趙測森]  
　　上海鎭守使鄭汝成君前接江蘇馮都督函内開案查去歲逆黨陷寗亂黨趙測森盤踞　陵關淮鹽局僞稱監督事敗捲逃巨欵久緝未獲現據報該犯乃長江會匪大頭目迭次謀亂均與其事亟應嚴密緝拿盡法懲辦除分行外合亟函達飭緝云鄭君接函後已飭屬一體協緝矣 
[烏木工帮罷工要挾]  
　　城内烏木業工店二帮因工帮要求店帮加給工資涉訟多時曾經官廳　兩方首領方雲卿蘇忠　等彼此協議行規呈候核准給示遵守在案業經該柱首等和平協議加添工價一成不料工帮現又罷工迄已三日昨由柱首方雲卿等具呈上海縣知事謂此次罷工因有某某陵使悔議要挾現聚數百人之多抽收訟費鼓動風潮黨此地方不靖以數百工人停止工作於市面商情均受影響請賜飭傳某某究辦等情黨經洪知事以雙方均應互相協議何得挾衆罷工致滋紛擾立卽函請滬南警廳轉飭該管警區迅爲禁止以保治安 
[警察南廳附設防疫所]  
　　滬南崔分廳長查得租界内　來發生鼠疫曾經工部局設所查騐而華界亦應注重查察搜捕以杜疫氣傳染業經禀明蕯督辦在本廳衛生科内附設防疫所購置軋捕及藥粉等品自六月起至十月止就保安隊内抽出隊士數名在外查察該項經費每月約需三百元之　除會商工巡捐局朱局長撥欵外如有不敷再請商會協助以冀進行 
[飭查測量川南各鄉之覆報]  
　　鄭鎭守使前日訪得浦東川沙南匯兩縣境内有人測量田畝河遵以守使前日訪得浦東川沙南匯兩縣境内有人測量田畝河道以及䜿插紅白旗幟情事恐係外人私探故特派探並令浦東各防營密查茲據駐浦第三營查復川南各鄕測量之人並非外人乃係陸軍測量局所派員司除沿途妥爲保護外理合報明查照云云 
[派兵防駐周浦]  
　　上海鄭鎭守使據南匯縣知事呈稱境内防兵空虛周浦附近一帶時有梟盜搶刧等案發現請飭軍隊駐紮周浦藉以保衛等情當卽商由第二師師長准撥官兵一排往駐故於前日令由駐浦步兵第三營廖營長於二十九號飭派第十連二排排長何仙耕率領兵士一排各帶鎗彈馳赴周浦駐防當由地方紳董馮興葛學文二君預備駐紮地點設筵歡迎 
[留宿閒人之受責軍棍]  
　　高昌廟海陸軍警察隊隊長王君殿魁前晚十二點時督兵巡邏至廣東街一百十九號門牌陳庭洪家聞得内有喧譁聲黨即進内檢查人口内有楊才志陳秀山二名係屬外來之人查對戶口册籍並無其名恐係匪類一併拘隊研訊據楊陳二人供向在鐵路充當小工與陳庭洪認識今來借宿等語王隊長以陳庭洪不應容留閒人違犯警章判責軍棍三十下開釋並將楊陳二人派兵驅逐出境 
[保護電話桿綫]  
　　鄭鎭守使近因黨人思逞故於昨日通令南北二警廳略謂沿途電話桿線乃爲傳遞緊要消息而設誠恐黨匪或有暗中割毁情事應令各區守望崗巡嚴加保守云云 
[函請修築道路]  
　　上海工巡捐局自成立至今城廂内外之路政歸其辦理茲有城内三牌樓大街損壞不堪行人車輛來往不便該處紳士以該大街爲出入要道爰特函請工巡捐局朱局長飭令路政處迅將該路修築以便行人 
[縣署焚燬烟土]  
　　上海縣知事公署前日發出牌示云案准江海關監督施函開本關巡扦先後在輪船拿獲土藥熟膏計土藥三百六十八兩洋藥三十八兩熱膏三十八兩攙假土五百十兩烟灰六兩土皮二十兩等解關充公請如數撥賞送交照章辦理等因經呈奉省長核准撥賞銀一百二十五元九角送關轉給去後本月二十六日准施監督派員照數押送前來並准稅務公所轉據滬寗車站公所報送兩次查獲小土六十二兩次土三百四兩料膏五百二十六兩函送到署亟應定期一併銷燬茲定於六月一日（即昨日）下午三點鐘在本署大堂前地方當衆焚燬合行牌示俾衆周知云云昨日午後三時許洪知事督同景警務長派令地言警察十六名將土膏一箱抬至縣署大堂前隙地上黨衆啓封並由洪君景君等在場監視遂將土膏等用木柴架起一併焚燬觀者稱快 
[新閘橋一帶不許停船]  
　　閘北警廳昨出布告云新閘橋一帶河道爲船隻往來要路而一般民船往往於該處隨意停泊以致往來船雙時有碰　情事若不嚴行禁止實屬有碍交通除令飭水巡隊專派水巡常川梭巡隨時查禁外爲此佈告問知仰各船戶一體　照嗣後不准在於新閘橋一帶停泊船隻倘敢抗違定即拘罰不貸 
[新稅所長緩期接任]  
　　新任上海稅務所長韓萃靑君業已來滬本訂昨日視　嗣聞 
朱所長移交事件赶辦不及以故改期六月六號接任已由所兩君互商妥洽矣 
[後馬路火警]  
　　前晚九句餘鐘英租界北京路一千零零二號門牌陳永泰木怍内起火殃及比鄰鐵匠店及源茂押店某竹器店仁隆舊貨店榮泰電燈泡店並後面芝罘路錦華里第十一二三號門牌住戶等樓面計燬房屋十餘間事後捕房恐有别情即飭中西包探往查起火綠由禀候核　 
[蹺脚得妻之難]  
　　姚桂生投地方審判廳控陳永和串出媒証揑造庚贴强聘伊女林妹一案昨日午後由鄭推事會同田檢察官開庭研訊姚供本地人年四十八歲駕舟爲生家有二子一女林妹卽是我女現年及笄尙未字人本年舊曆四月十六日突有陳永和串通民之族嫂姚倪氏等僞作媒証揑造小八字一紙掗來禮盤二個至今抛在家中並不啓視查陳子陳妙發素有足疾已　蹺脚大　咸知所以鄕間附近一帶無有願　聯婚者此次陳見民懦弱可欺出此野蠻手段爲此來案控訴請求訊究質之陳供家住浦東轉家石橋向爲成衣有子妙發今年十四歲在學校讀書光緒三十二年十一月初二日憑姚倪氏並姚桂生之妹陳姚氏等爲煤文定桂生之女爲媳今年四月十六日行聘禮盤中爲銀鐲耳環並禮洋十二元不知姚桂生存何意見忽然拒刧求鑒姚倪氏供爲煤是實並據陳妙發上堂經問官察看見其身材矮小確是蹺脚　官會商良久謂陳曰爾子旣於昔年行聘此次何以又行禮盤足見此項婚姻並未訂定且陳氷和呈案之年庚與姚桂生所訴林妹年歲大相懸殊顯見揑造無疑今日卽爲辯論終結聽候送達判詞 
[飭拿陳和尙]  
　　浦鄕民陳金禁張惠洲等家先後被盜搶劫曾經報請各處警廳飭緝嗣據地方警察偵探沈阿松張來生等查獲盜匪黃木林陸金林等二名解由警察事務所移送地方檢察廳訊供判押在案茲悉此案現由景警務長查得浦東八埭頭地方有著名土匪陳和尙等實爲案中魁首故於昨日諭飭偵探戴逢春趙杏山王桂生等馳往拘拿務獲解究 
[貧兒院之眞正懇親會]  
　　上海貧兒院昨日開第八次懇親會祗設談話處不設會場祗招待保人家屬而無外賓祗陳列平日成績而不作當場表現來探望者隨意縱觀盡情談話骨肉眞情融融洩洩一貧兒院變爲百數家庭懇親二字斯得之矣 
[惜陰公會三周紀念會紀事]  
　　南京路惜公會係純粹之社會敎育團體成立迄今已屆第四載前日在該會所舉行三周紀念會下午一時起文虎助興二時開始演說四時半閉會晚間八時起由新劇部同志演新劇（愼之）并有熱心社會公益諸君子到會客串趣劇（假瞎子）十一時閉會是日來賓同志到會者約四百數十人日晚均備茶點以待來賓頗極一時之盛云 
[天主敎舉行瞻禮]  
　　昨日爲天主敎瞻禮卽期黎明時法領事及在敎諸人均至新北門外隨同神父舉行彌撤典禮法公廨及各捕房亦均停辦公事一天以誌紀念 
[女押所之附屬品]  
　　公共公廨女押所外面本係廨員住宅後因房屋年久失修由英美工部局愿爲墊欵商請關讞員改建瘋人院關君以公廨爲中國所有拒却不允嗣外交團以女押所押犯日衆中多缺點商准關君於該地基上改建女犯洗澡室醫治室及親友入所探望室興工迄今已有三月刻下將次告竣其中體質甚爲完備 
法公堂改裝電氣風扇 
　　法總領事署正繙譯官兼會審副領事德賚沛君以公堂上每逢夏季裝設洋布　扇雇人拉動風力甚小每逢堂期熱氣薰蒸殊於衛生有碍瓴今夏改用電氣　　兩座　於前　　設　　矣 
 
 
 

Page 11

 
 
[小工失足溺斃]  
　　小工某甲昨在揚子碼頭旁失足跌入浦中後由巡街捕查見設法撈起雇車送往同仁醫院已不及救治而斃旋卽歸報捕頭飭將屍體車送騐屍所候驗明再核 
[電車撞傷小孩]  
　　小孩張阿采昨日行　浙江路適有某號電車疾馳而來不及避讓致被撞倒跌傷手臂等處當由六百六十一號華捕查見欲將該孩帶入　房經該孩父母得悉以傷勢尙輕不欲多事自願領回醫治該捕卽將情報告捕頭知照 
[警廳請緝贓盜]  
　　閘北陸才生家前被盜匪數十人持械入室刧去衣飾各物當由警探兜拿因該處與租界接壤該盜等均携贓竄入租界致被逃逸現聞閘北警廳徐分廳長除通飭各區警探認眞查緝外昨又開具失單分移英法捕房一體偵緝務獲解究 
[西探總目銷假]  
　　公共總巡捕房五十號西探總目安姆斯脫郎皮虹口禮查路德商南門牛肉莊主婦密雪司南門被人謀財害命一案日久未破其兇徒必非華人因特禀准麥總巡給假乘輪出洋往暹邏等處及通商各口岸查訪兇犯行蹤茲悉安君至各處遍訪亦未得要領已於前日返滬昨至捕房銷假矣 
[律師預備辯護]  
　　中央政府以皖人管　違法　辦安正鐵路並私借日商債欵洋二十萬元吞没潛逃匿居上海蚣共租界黨經電令楊觀察使轉飭公共公廨將管逮案迭次預審不認押候復訊在案前日午後管之代表德雷斯律師至總巡捕房商准捕頭將管帶至寫字　卽經德律師將原告所控理由向管逐節詰問以備復訊時爲之辨護云 
[包探請給手鎗]  
　　法租界於上月痱迭出暗殺炸彈盜刧等案均由深目黃錦榮沈德福等破獲故外頗有謠言謂有匪徒欲與包探爲難現各探以匪徒搶刧之時大都持有手鎗利刃如遇拒捕行兇拘捕之人手無寸鐵勢難與敵故已票請藍總巡由公家發給手鎗隨身携帶以備不虞未知能邀准否 
雜評三 
[勿忘美領之言（訥）]  
　　吾嘗謂中國商業上最有希望而利權未盡爲外人攬去者絲茶而已於此前途最有希望權利最易挽回之事業改良而整理之此今日所認爲最要者也然國人知其利而終憚於改革故有江湖日下之勢美領謂江蘇出品之佳令人且驚且喜此美領贊美之空言也　謂江蘇出品以絲茶爲大宗勿以劣貨塞責此美領勉勵之良言也國人其勿以美領贊美之空言爲已足而忘其勉勵之良言蓋此江蘇最著名之出品而猶不能盡其所長則他日運至美國且爲美人齒冷遑能如美領所言之且警且喜耶 
來函 
[上海地方審檢廳函]  
　　讀六月一日大報本埠新聞欄内地方廳拒却第二初級廳各案之續訴一則諒係訪聞失實查第二初級廳旣奉部令裁併當然歸本廳接續辦理並無拒却及送還地方廳分庭之事實請卽更正上海地方審判檢察廳同啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[瓶罐頭齋筆記] [  天韻]  
　　上海自西門至新西門沿城根一帶時有私生小孩遺棄道旁予見　輒掩面而過竊思此等無恥男女眞所謂罪孽深重一日以語友人朱君君笑謂予曰子以罪孽二字加之未免太過若輩不過病一惑字予初不解其意詰問何故朱君曰子不聞孔子之言乎旣欲其生又欲其死是惑也 
　　鄕人某甲偕其細君初次來滬寓寳善街某客棧一夕夫婦二人往大舞台觀劇觀畢而出忘却客棧牌號及地址旣不便雇車又不識路徑時已深夜躑躅馬路中進退維俗巡街捕見之以其形迹可疑一併拘入捕房翌晨訊知實係夫婦始得釋出後某甲歸語其鄰人曰予遊上海之某夕以失路故幾致露宿幸捕房愛我欵留一宵予夫婦兩具得不凍僵至今猶銘感於心云 
　　邇來上海盛行一種惡俗則女子於會親飲酒時亦有向妓院呌局者北市某公館主人之婦某氏性故倜儻不修邊幅本節局費約四十元其戚族聞之咸爲託異而某氏以得主人特别許可頗 
覺揮霍自如云（四） 
[又] [  警衆]  
　　某甲在大馬路老大房門口圖竊花生糖店夥某敬贈以本牌雪茄烟五枝某甲堅辭遁去其名未詳據旁觀云其人姓畢行三靑運閣一帶修路有甲乙二鄕老同行經穿石路甲先奔過立於對面忽見滾路機器自東而來急向乙大聲警告曰當心岸火輪當心岸火輪 
　　一車夫在三馬路大舞臺東首誤踐某粤人之足該粤人大駡丢拿瑪車夫點首陪禮道頂括括頂括括 
　　有甲乙二壽頭甲戴草帽乙戴便帽不知其名在城内春風得意樓前貨攤買物專問價目一無成交臨行時攤主直呼其名始知甲名猪頭三乙名臘燭 
　　昨夜一時有人在五馬路高唱京調兩聲不知出於何戲但聞第一聲是先帝爺第二聲是帶過了黃驃馬 
　　某私墪學童八九人其假外出内有一童桌披三字經口中念道人····之初來往····本善····性····相近來習相····遠聽其讀法一若戲劇之有板眼然異而詢之該童云我學小上坆調讀白相相 
　　大馬路老鳳祥銀樓門口有大镜兩扇無論老者少者男者女者經過其地須照四五分鐘不知何故 
　　四馬路君仙茶園西首每夜有車夫立於黃包車上攀窗觀劇余見其辭去生意祗少有四五次 
　　北海路有甲出英洋一元至某巫處互相關亡（甲所嗣者乙也乙所關者甲也）該巫竟以爲眞當場呵欠作勢造出許多鬼話扮出許多鬼臉二人甫出巫門卽在馬路中仰天捧腹狂笑不休（　） 
尊聞閣詞選 
[感時] [  武進謝承澍叔端]  
　　强虜欺陵甚牢中奪我羊（囗囗兩國要挾我蒙藏）能才且東　吾輩更何方五族共和國空談紙張傷心時局涙滾滾入長江 
[自嘲] [  金秉五]  
　　湖海飄零負此生學書學劍一無成日中野馬原難繫月下秋蟲且自鳴但向眼前尋至樂何須身後問浮名他年買得南陽地願結良朋作耦耕 
[紀念詩] [  杭縣陳壽庵名康]  
　　鼎革兩周歲紛更百度新　憂七年病姑作再生人車覆懲前轍潮流逼後塵小心登覺岸莫更入迷津 
[和東園六首之二]  
　　延陵吾友抱叢殘鐵硯摩　蠧簡　晚節更於詩律細老懷甯放酒杯寬得珠許探　額鏤玉還應刻鼠肝不惜新詩慰岑寂者般高詣古人難 
　　相君寒夜聳詩肩消瘦眞同賈　仙世上風塵多白眼天涯霜雪上華顚偶然開徑望三益除却賣文無一錢漫說窮愁工著作珠璣聞有七千篇 
[庶侯大舅出詩相示依韻答之] [  寄塵]  
　　從今怕憶昔年游世界逃名等浪浮舉國如斯皆䜿子置身原不在通候江山破碎餘戎馬天地飄零一約舟相見未知成涕笑開樽對飲且消愁 
筆記 
[吳芝瑛之風雅（節錄大正博覽會游記）]  
　　大正博覽會第二會場之貴賓室專陳列小萬柳堂之書畫珍品中懸吳芝瑛女士之肖像及小萬柳堂别墅之全影兩旁懸吳女士所寫之楹聯及硯田莊横額右壁懸艳田居士金箋山水巨幅配以鄧石如之長聯兩旁明人扇面挂鏡六幀左壁中間爲玻璃窗窗臨不忍池爲　野公園最勝處窗之兩旁懸明人扇面挂鏡十二幀室門右首又明人扇面挂　六幀書畫挂鏡隨時調換左首玻璃門兩扇出入啓閉派有侍女一人管理游人只能在門外或玻璃竊外探望非有介紹人不得入室展覽案上陳列吳女士所寫小楷　嚴經十卷妙法蓮華經一册小萬柳堂摹古帖四册臨董思翁手卷一件墨林星鳳題跋一册南湖詩意一册楷書吳烈士遺詩二卷佐藤佐子女史在旁照料展覽之事室内備有洋式木器及茶點到此憇息者必有會員介紹或特約展覽書畫之客茶點由會中供應不須給錢四月二十七日午後一時東京各新聞記者二十餘人到貴賓室展覽一次自三十日起又陳列六珍品一楊文騘墨筆山水二傅山秋林高逸圖三唐寅著色山水四沈周松聲雲影圖五祁豸佳仿米海岳雲山圖 
　　六藍瑛仿黃鶴由樵松臯詩思圖四月三十日午後東帝國博物館美術部長今泉雄作君至貴賓室訪廉南湖君縱談至四小時之久展覽吳女士墨蹟及小萬柳堂陳列之書畫歡喜譖嘆美不勝收謂此世界之珍品爲生平第一次得見云日内會場精製寫眞郵片十二種一上海曹家渡小萬柳堂門前之影二小萬柳堂之西樓三小萬柳堂之帆影樓四帆影樓臨河之影五杭州西湖小萬柳堂别墅六西湖小萬柳堂之夕照亭七夕照亭之一角八小萬柳堂主人南湖居士之寫眞九小萬柳堂主人芝瑛女士之寫眞十芝瑛女士寫經室之影十一小萬柳堂之佳兒佳婦廉劭成黃逸塵兩君之寫眞十二硯田居士廬山觀　圖此項郵片用珂羅版印刷極精風行一時由東京　華社代製云 
小說 
[哀情小說滿園花（二十）] [  天虛我生]  
　　一日偶讀滬報中有告白一行題爲芹士先生鑒予目幾爲震眩狂喜欲絕以爲漱花之好音也亟讀之則曰尊寓現在何所屢訪不得乞於本報揭示以便通訊寥寥數語而末尾且不署名予乃大疑已而恍然要之漱花乃在滬瀆故不獲見故鄉之報無怪其然若爲他人則末尾胡不署名是必漱花存問無疑因急開明寓址寄登原報日盻郵書之至此心有如懸旌經一星期乃得一函函面下署蘇閶門外後馬路四百零五號緘予心大震竊念漱花豈落平康耶一時悲喜交集手臂爲之麻木不仁勉力剖視則書中第一行卽作芹爺賜覽字樣不禁恍然失笑蓋知墨兒在蘇此爲墨兒之函耳及讀下文則又不然其文曰滄桑一度如隔再生而可悲可痛之事幾於罄紙莫伸惟有一事差堪告慰者則墨兒已痛改前非深自懺悔冀以自贖光復後卽冒萬險奔救故主而白公二子已與瑞爺俱死瑞爺當未死之前挾其宿恨牽及柳兒將使與之俱死而後快幸與墨兒適值於途亟與偕遁避跡此間將及一載初以風潮未定故不敢以相告今幸宣布共和可無庸諱墨兒之救柳兒似亦可贖前愆矣今且相依如命情谊甚於手足惟女公子則猶死守故鄉屢次往迓卒不肯去父母之鄉蓋白公病死厝棺未葬而少夫人亦已身珣所天一門慘禍言之痛心太夫人且臥病不起諸婢星散留者惟琴兒故居入官遂無蓋藏出爲人傭且以滿族之故懼禍弗納彼三人乃居蕭寺之中琴兒行乞於市女公子則侍太夫人疾不敢須臾或離墨兒踨跡得之鶉衣百結冷炙且慮弗給較之太平雞犬殆弗如也墨兒以迎養爲請且言柳兒在茲太夫人意似可而女公子必弗願泣謂烽火餘生所以不即死者爲太夫人耳豈爲柳兒哉又况遺棺纍纍窀穸未安一旦遠去後事殆不可問其辭意之間似有所恃抑若綽有餘力足以爲先人卜牛眠者芹爺乎芹爺當知白公富有儲蓄何至身後蕭條一至於此蓋於危難之日已盡窖而藏之一旦被逐廬舍入官遂不可以復得至其窖藏之處則惟女公子與兩公子知之耳公子旣死女公子乃秘不語人此爲墨兒得之春子口中春子與香兒於牛衣中成伉儷然不幸皆　死矣女公子意尙屬望於芹爺嘗與琴兒言身後之事可托者惟芹爺惜不知芹爺所在耳琴兒以告墨兒而墨兒又復利今智昏日與柳兒計議必欲設法以資購其故居今且與柳兒同往矣作何秘密兒固未知然以兒意度之必將以計要挾女公子傷哉女公子流離顚沛一至於斯柳兒非誠愛女公子者彼心目中惟見金錢此去當不利於女公子芹爺夙抱熱心趣謀保護之策惟勿以兒此書爲傖夫所見萬禱萬禱侍兒眉秀叩上（二） 
[浮生恨（二十一）] [  浮生]  
　　腰懸三尺龍劍不報恩仇不丈夫余生平素以任俠自命遇人有不平事恒好插身相助矧余受之兄者銜恨刺骨報復之念未嘗偶忘當日得兄致于君書後默計兄旣絕桂寳則我一日驟偕桂寳抵我兄任所兄必不納而桂寳遭此擯斥進退維谷势必大哭大閙一如在師校時情狀此事播揚有玷官葴兄必不安於位而去庶幾爲桂寳少懲薄倖郎亦可以一洩吾憤計旣定因於次日附汽車行桂寳家距吾鄕十餘里抵里門欲秘行蹝不使鄕人知密缷裝於某旅館次日買舟赴桂寳家余自桂寳歸後不相見者已五六年午時抵埠入門桂寳乍見余愕然良久曰是非口少爺乎何爲來此余視桂寳丰韻猶昔然消瘦不可言狀因笑曰偶然耳桂寳知余未午膳因治饌欵余入内契其兒出拜并呼其母與兄妹出相見談次歷訴歸後情狀言我兄自東渡歸後如何來家如何招之赴省如何見棄一切甚詳且曰妾自若兄家歸抑鬱無告遂得失血症時發時止憂能傷人支離病骨自知去死不遠矣言次以手指兒曰此終是若兄一點骨血卽不念我甯不念兒耶憶我歸若兄時奩中珍飾不下千餘金被渠蕩盡我不敢怨卽我離家時祗爲大婦苦我已甚咎不在渠我亦不敢怨今渠每月薪水所入可三百元而不念及患難相從之妾并不念及無家可歸之兒良心何在天理何在一念及此殊令人不能無憤懣也桂寳語時早已眥涙盈盈至此竟泣不能仰余察其狀知桂賓不忘吾兄意至誠懇恐驟聞我謀或竟不從反敗我事因慰之曰若在省會時亦太惡作劇桂寳曰此雅非余心所願者因渠絕已甚一時憤恚遂出此耳余曰然則若今日亦念伊否桂寳曰此固刻刻在心者且君觀我母家一貧如洗至以賣私烟爲生近來更大難被罰已二次矣重累阿母我心何安我直覺舍渠而外無可依者天乎何扼我至此余紿之曰若毋懟我兄余今特來作　人桂寳聞言色喜曰渠情君來此耶渠猶不忘我耶忽棄忽卽渠之用心誠不可解雖然我生爲渠家人死亦渠家鬼終當相依請君明日道我至省會女子痴情雖已遭秋扇之棄捐而破鏡重圓無日不在夢想中也余曰汝志良佳然渠已不在會垣矣新補某府檢事缺已於前星　赴任去昔爲師爺今且老爺汝亦願隨吾兄於任所　如有意相從余當爲導桂寳曰隨難隨狗俱所甘心渠果不相棄捐此正我求之不得者也余曰若是則我輩明日之郡准附十二點之汽車以行桂寳喜甚留余宿其家殷勤倍至 
 
 
 

Page 15

 
 
   
 
 

Page 16

 
 
   
 
