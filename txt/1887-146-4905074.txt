# 1887 - 146 - 4905074

 

Page 1

 
 
[新出典制分類文稿出售]  
　　是集宜畫樓主人所託專選窻作分門别户悉照四書類典之例每類中書卷典制等文搜括無遺不特取用不竭并可觸類旁通其有裨於作文者不淺也分訂十本價洋二元售處在法大馬路南申昌及各書坊蘇城在婁門内平江路潭子　吴宅均可購取此佈[  點石齋代啓]  
[論日本之異視中國]  
　　僕前者曾著論説謂中國近來旣與泰西各國通商西人之在中國者日益盛當稍變中國之律例俾與泰西可以相通庶幾可以束縳馳驟最爲目前懷遠之第一要義斯言也非謂中國律例之不足以服泰西也泰西有泰西之律中國自有中國之律歴代相承至今大備其中刑法悉持其平安得復有所議不過泰西之律則迥乎不同西人而見中國官憲之折獄有不勝駭異者則又安能就我之範圍夫是以欲稍稍通融凡於交涉之案通以西律使西人知中西刑法不甚相懸章程規矩亦復近似則帖然服矣然有此一説亦不過聊備一格固知言之非艱行之維艱芻蕘之獻無人焉受之斯亦可以已矣乃觀於日本新約又不覺怦然動而不能默然息焉日本近來與泰西諸國重訂和約使泰西各國之人皆得以入日本内地無論何處任意出入但在日本之西人必須悉守日本之法西人而肇而卽由日官辦理仍出重價聘延西國狀師若而人准西人延之上堂相爲辯駁擬於二年之後一例舉行試行十五年然後再定行止獨中國則不在此例夫日本之與中國誼屬同洲分當更親於泰西乃日本之於泰西也則如彼於中國也則如此此何以故豈中國之人不屑守日人之法而不欲與於此議耶抑日本不欲中國人之前赴日本也以意度之大約日本之異視中國非中國之不願與於此議何則日本之於中國因畏成忌因忌成仇惟其忌而仇之乃時時藐視中國遇事奚落動輒陰謀詭計乘間而入卽其所以謀中國者而疑中國之亦將謀彼故不敢令中國之人得以入其内地且日本之人其在中國者不少若中國與於此議則中國人之在日本者旣當守日本之法聽日本官處治日本人之在中國亦當守中國之法聽中國官處分此一定之理也此則日本所甚不願者也夫是以知此約之不令中國在列者出於日本之意也夫變通律法俾西人亦樂就我範圍此中國所宜爲乃中國不爲而日本已爲之此中國之失着也日本内地許泰西各國往來而獨指出中國不在此列日本之外中國正日本之疑中國且不但疑之而已實則由於因畏成忌因忌成仇此其不與於新約固不足以辱中國徒見日本人之不篤於同洲已耳雖然中國之所以爲日本所異視者仍由於律法之不能相通故也有四友曾言中國之定罪與泰西異泰西之罪僅止繯首而止而中國則絞罪之上尙有斬罪尙有凌遲泰西之罪其輕者不過罰鍰監禁罰作苦工而止中國之輕罪則有笞杖徒流之殊徒流與苦工相類而反逸於泰西笞杖輕於徒流而西人則未諳此苦此其所以異也然爰書旣定坐當其罪則律雖中西懸殊而用法則一猶不足爲甚異也獨有中國之聽訟則有大異於泰西者原告進詞被告奉提質訊此亦大致彷彿乃被告到案詰以原告所控果有此事與否被告不承則扑之且不特扑之而已有所謂跪鍊者盤大鐵鍊於地而令逮案者跪其上一刻不承則跪一刻一日不承則跪一日閲時旣久鐵鍊嵌入膝内其痛萬狀夫又安得而不承又有所謂天平架者架如十字形人跪其上而紥其手使横於架繫其髮辮使身挺直必待其招承而後放下甚有於腿灣用槓以襯之足背用磚以墊之又甚則踏其槓並以鐵鎚敲其兩足踝此等嚴刑又豈有不招者乎此則所謂三木之下何求不得泰西固無之也遇案必延狀師兩造駁辯必待見証確鑿無可再辯而後定其罪未定罪之先不但並不用刑而且並不拘禁不若中國之逮案者罪未定而身被縲繫也夫中國之所以如此者要亦有故人情狡詐不能卽得其情故制此等刑法以取實供不獨被告之受刑已也或疑原告爲誣則卽以治被告者治原告而不誣者亦將自認爲誣然使果屬盜匪惡棍則雖有此等刑法而彼自有熬刑之技故中國之人見之殊不以爲奇而在西人視之則固見所未見有不勝詫異者矣西人詫之東人亦安得而不異之異之而至於不敢親近中國視之若有異乎泰西此則日人之不情抑亦中國之刑法律例實有不得而通者在也中國於此苟能瞿然覺而憬然悟自此而採及芻蕘於交涉諸案稍稍變通其律法則西人亦樂得而就中國之法西人而苟樂就中國之法則日本且將聞風而來又何患其異視也哉古云以欲從人則可以人從欲鮮濟善夫 
[本館接奉電音]  
　　昨接本館在京訪事人電傳本月初十日旨一道敬謹譯登○閏四月初十日奉旨俸滿知府孫堪着回任候升保舉知縣馬克紹着照例用分發道李樹棠分發知府白文清楊毓苹趙于寅喬聯寳分發同知聞昌壽姚繩武分發通判管福清沈召分發知縣陸保善沈佺葛培義崔連生張佩紱沈炘鮑豫璧吴彭溥孫楊龐欽徐寳鍔魏鵬展鄧維璟分發鹽大使高慕夔黄秀彭劉際泰均着照例發往吏部文選司員外郎員缺着胡蔭森補授主事黄瀠之着准其留部欽此 
[局卡被災]  
　　福州訪事人來信云前興泉永道司徒伯芬觀察緒奉檄督辦南臺稅厘總局已數年矣局設南臺中洲前面有亭翼然是爲水亭卡卡務由大憲檄委陳君泰慎辦理本月初六晨六點鐘時卡上忽不戒於火立兆焚如祝融氏方采烈興高兼有箕伯巽二助虐以致轟轟烈烈頃刻間化作灰飛卡與總局毗連火遂順勢而入局中人張皇無主幾如螞蟻之旋熱鍋致公案卷宗銀錢戮記不免悉付丙丁是處前臨萬壽橋大江漁艇依泊甚多委員司事之在樓上者有三人自樓躍入江中均經救起獨司事陳松如手携一箱隨波而去事後眷屬雇船尋覓尙未撈獲屍身亦慘矣哉是役也火燄由局左右旋繞過墻而止幸不燒出大街然民居被累者已有百家左右矣 
[湖口盜案]  
　　江西候補府鮑太守瀛眷乘坐紅船兩艘於初五日停泊湖口縣西關外塘子内是夜三更後有劇盜數十人明火執仗携帶洋槍且持柳葉刀紛紛躍上官船傾筐倒篋搶劫一空該處有水師砲艇四艘聞聲赶來奮力兠拿恐傷官眷不敢開槍惟以短兵相接無如衆寡不敵水勇受傷多名以致羣盜兎脫紛然各散行至中途將皮箱委棄路旁衣物等項裹負而逸是夜官船報案湖口縣徐明府卽派幹差多名會同水陸營汛弁兵四處緝拿已杳如黄鶴矣是處水陸營汛棋布星羅而盜等尙敢肆刦官船真愍不畏死者矣 
 
 

Page 2

 
 
[禾中瑣事]  
　　嘉興北門外中街開有沈姓燒酒店夫婦居室向稱和睦生有子女三四年均幼穉其婦不知因何於初六日乘夫不在登樓自縊於床上迨夫歸見速爲解救則氣已絶而體已冰矣聞婦年約四十光景云○前由新塍鎮送來男女兩人作爲拐逃送縣究辦經朱邑尊訊問該婦供明丈夫向充跟隨寓居滬上後因與夫口角出外途遇沈姓老媪被騙至新塍價賣與台州人後欲赴申找尋原夫故倩隣店丹陽人爲伴實非拐逃等語朱邑尊訊後仍飭管押一面移請上海縣查究該婦原夫經上海縣查明果有原夫飭卽到禾將妻認領其夫已於前日到禾投案朱邑尊准詞當堂着卽領妻管束完案惟其原夫失業無資向人苦求資助始得起行回滬 
[部奏照録]  
　　吏部等部謹奏爲遵旨會議具奏事内閣抄出革職留任閩浙總督兼管福建巡撫楊昌濬等奏稱臺灣改設巡撫並設藩司布庫大使司獄各官遵議臺灣改設行省事宜一摺於光緒十二年七月十三日軍機大臣奉旨該部議奏單併發欽此欽遵抄出到部查原奏内稱光緒十一年九月初五日欽奉慈禧端佑康頤昭豫莊誠皇太后懿旨醇親王奕譞等遵籌海防善後事宜摺内奏稱臺灣要區宜有大員註紥等語臺灣爲南洋門户關係緊要自應因時變通以資控制着將福建巡撫改爲臺灣巡撫常川駐紥福建巡撫事卽着閩浙總督兼管所有一切改設事宜該督撫詳細籌議奏明辦理又於十一年十月十九日奉上諭臺灣南北地輿袤延甚遠以形勢而論臺北各海口尤爲緊要原設臺灣道一員遠駐臺南深慮難以兼顧且巡撫常川駐紥一切錢糧刑名事宜必須分員管理各專責成應否於臺灣道之外添設臺北道一員着楊昌濬劉銘傳悉心會商妥議具奏等因欽此欽遵經臣等各將籌度情形先後覆奏十一年十二月十二日奉上諭楊昌濬所奏添設臺北道不如添設藩司係爲因地制宜起見自可准行臺灣雖設行省必須與福建聯成一氣如甘肅新疆之制庶可内外相維着詳細會商奏明辦理復於十二年三月二十四日奉上諭劉銘傳奏澎湖爲閩臺門户非特設重鎮不足以資守禦楊昌濬與該撫意見相同擬將澎湖副將與海潭鎮對調仍歸總督管轄等語卽着楊昌濬劉銘傳會同籌議具奏閩臺防務關係緊要該督等商辦一切務當和衷共濟不分畛域力顧大局上年諭令該督等會議臺灣改設事宜并着一併妥議毋稍遲延等因欽此臣等忝膺重寄目擊時艱何敢不竭力籌維和衷商榷以期事歸盡善仰紓　厪除往返函牘不計外臣昌濬於二月間渡臺臣銘傳四月間内渡詳細面商查臺灣爲南洋門户七省藩籬奉旨改設巡撫以資控制而實爲保固海疆遠大之謀惟沿海數縣之地其餘番地尙係化外氣局未成孤懸海外與新疆情形不同閩臺本係一省今分爲二尤屬唇齒相依以收指臂之助理應遵旨内外相維不分畛域乃可相與有成兹就省局司道及署臺灣道陳鳴志總理粮臺前貴州藩司沈應奎籌議各條復加酌核謹繕清單恭呈御覽現在整頓海防百廢待舉加以改設行省經費浩繁如澎湖一島辦防需銀八十萬兩業經臣等先後奏請 
勅部指撥此外製械設電添官分治招墾撫番在在均關緊要至建立省城衙署壇廟各項工程雖不妨稍緩旣已分省亦不能不次第舉辦工部查臺灣改爲行省曁攺設巡撫添設藩司等官城垣保障尤關最爲緊要衙署係辦公之所亦關體制壇廟等工均應准其修建應令該督撫等揆度情形扼要擇勘基址委員撙節估計造興工料册結繪圖貼説先行奏咨立案一面陸續籌欵次第興修以資保衛而符體制臺地防營除裁撤外尙存三十五營分布沿海二千餘里勢難再减兵部查臺灣現經攺設行省事宜該督所奏尙存防營勢難再减自係實在情形應如所奏辦理嗣後防務較鬆應由該督等體察情形隨時奏明裁减以節糜費亞將現存防勇數目管帶員名駐紥處所按季造册咨送兵部以備查核臣等悉心籌畫擬由閩安關本年照舊恊銀二十萬兩經臣銘傳咨請署福州將軍古尼音布嗣後由厦關徑撥解臺其閩省各庫局無論如何爲難每年按恊銀二十四萬兩陸續籌解並請旨勅下粤海江海浙海九江江漢五關每年恊銀三十六萬兩共成八十萬兩以五年爲度統計閩省及閩海關所恊四十四萬合之臺地歲入百萬兩專爲防軍月餉之需其五關每歲各恊銀七萬餘兩尙屬輕而易舉而臺事稍可籍手庶不致盡托空言仍求朝廷寛以時日容臣銘傳分别緩急輕重次第舉辦現已奏明清理田賦並隨地隨事力求整飭變私爲公如三五年後能照部議以臺地自用之財供臺地之用卽當奏請停止恊欵一切改設事宜清單内有未核裁者容臣等續行奏咨辦理户部查此欵先據閩浙總督楊昌濬惠摺具奏當經臣部仍令遵照本年四月間奏案於糖廠礦務稅課項下每年竭力籌撥恊臺銀十數萬兩所請由粤海等關每年恊臺銀三十六萬兩之處應毋庸議等因覆奏奉旨允准在案今復據該督撫會奏前因臣部正在核議間適據臺灣巡撫劉銘傳奏陳全臺出入款項請飭籌撥銀欵一摺奉旨交臣部速議業經臣部遵籌覆奏并詳核臺灣出入欵項奏明行知各在案此次應毋庸再行重議至原奏聲稱單内有未核裁者容臣等續行奏咨辦理之處查近年欵項支絀各省皆然但能裁一分浮費卽能存一分實際該督撫務當共體時艱隨時認真核裁迅卽奏咨報部毋得遲延凡所有籌議臺灣改設行省事宜恭列清單恭呈御覽其餘一切未盡事宜應令該督等詳細妥議章程奏明辦理謹將臣等遵旨會議緣由繕摺具奏伏乞聖鑒訓示遵行再此摺係吏部主稿合併聲明謹奏 
[可中亭話雨記]  
　　江蘇候補道吴觀察承潞經崧振帥札委督辦松滬釐捐總局事務已束裝就道由輪拖帶赴申矣○前任泰州知州長雲衢刺史被議後寓居蘇臺經理奉直八旗會館已十餘年矣本月初五日刺史辭世而去崧大中丞委令閃叅戎殿奎接管會館一切事宜叅戎以該會館歲久失脩擬請撥銀一萬兩以資脩葺云○鄉婦某氏傭於某甲家與甲因姦有孕賄令某氏嫗爲之購藥打胎因而殞命嫗情急雇舟送氏屍歸誑言發痧身死氏夫察得頸項青紫皮肉發變指爲謀斃控官請究當經吴縣馬明府拘甲及嫗訊得實情遂飭分别監禁旋因供詞翻異重復推鞫數堂兹嫗始供明購買麝香三分八寳紅靈丹三分給氏服之以致墮胎殞命録供通詳解府復勘矣○朝鮮名士尹溪石游歴姑蘇遍覽名勝時與諸名　詩酒唱　琴樽互答尹君書法古勁有鍾王風格蘇人士之求書者車馬闐咽縑素如山尹君一一應酬案無積幅惟鈎輖格磔言語不通每逢客來輒以筆墨代口舌今將往遊兩浙諸名流之相與交好者餞行送别各作詩以紀之 
[章門紀事]  
　　調署萬載縣林粲英大令嵩堯原任吉水縣循聲卓著幾於有口皆碑卸事之時民情極爲愛戴前蒙各大憲以卓異薦一時仕版中人咸謂名副其實近日大令乘一葉扁舟稅駕省垣宦槖蕭然不減趙清献之一琴一鶴旋赴萬載縣於本月初六日履任萬載素號瘠苦得清廉之吏以治之小民受益當自不淺○江右圜法之壞日甚一日前奉懿旨限一年規復舊制由是各大憲通盤打算加意整頓惟恐銅本過昻錢質太重虧折無從彌補私鎔亦難杜絶且咸豐以來每年鼓鑄無幾徒糜官帑無益民生又銅中攙　細沙錢質惡劣較康熙雍正錢旣判若天淵卽較乾隆嘉慶錢亦顯分優絀卽此一端　費躊躇於是俯採羣議欲購買機器以期錢質精好並酌輕斤兩以期銅本不虧併杜私鎔之端但創辦伊始一切工料情形毫無把握乃因直隷州龎心田刺史福祥解餉進京之便順道津滬飭至製造機器局中查訪底細以便將來購機試鑄蓋圜法爲國體所關不得不鄭重出之也○署瑞昌縣任大令佑觀以名進士現宰官身莅任兩月循聲大起甚洽輿情嗣大令以治所離原籍在五百里内禀請廻避地方紳士聞之皇皇然如失父母師保且謂旱路在五百里内而水路在五百里外馳省禀請藩憲願借宼君一年奉批現已札飭卽用縣鄭仰虞署理所禀應毋庸議鄭君亦名進士也○某公子者隨其父宦游章水歴有年所嘗一舸往來江上與水邊麗人閒相賞識近見某船户之女雪膚花貌廻頭一笑使人之意也消公子遂鍾情焉綢繆繾綣依依不捨爲用數百金將置諸簉室惟堂上有二老在未敢造次命女伺候於外靜聽好音久之寂然不啻一入侯門深似海矣女心急朝朝探望錯認幾人日前適公子偶出女見之上前握其兩袖責其爽 
 
 

Page 3

 
 
約公子令放手問住何地少刻相會女半晌不知所對公子怒將女送縣押發官媒遞解回籍有某甲者七十鳥之屬也聞之串引該女中途而逸經涇縣查獲責押令女之親屬領該女出外安分永不向公子糾纏具結完案始亂之而終棄之若唱薄情郎曲吾意某公子必欲掩耳而走者矣○近日飛簷走壁之人所在皆有上月杪一賊於四更後在撫標右營屋上將由天井　下行竊適爲更夫瞥見喊起營兵四圍兠拿賊在互上行過多屋殊無聲響無能縳之者旋以洋鎗擬之賊始不敢動束手就縳弔拷並至終不肯供出窩夥亦彼中之鐵漢也當卽送縣訊辦云 
[掌珠復得]  
　　張姓婦依大姓爲傭有女名阿珍年甫十齡嬰伊可愛上年曾寄養本城香花橋左近劉嫗家月貼膳資一千二百文前日清晨劉嫗倩阿珍購買零星許久未回知必有變急出尋訪則已杳不知其所之及傍晚張歸聞信疑被該嫗價賣因至該嫗家饒舌該嫗情極潛吞阿芙蓉膏吞未　卽嘔吐而出家人聞悉急向奪去並延某醫到家救治始得轉危爲安張婦見此情形知女兒實被匪徒誘失遂不與劉嫗爲難至昨晨在滬北某客棧尋到時拐匪兩人亦在棧婦方欲喚捕拘拿而該匪已越窗而遁婦以掌珠已得喜出望外不復追求旋卽領女而返 
[拐犯就擒]  
　　李阿興者不知何許人或謂係撑駕烏山船者日前誘海防廳署婢女來申廳尊已飭人查訪而李尙未之知也貿貿然同女至小東門外某烟舘吸烟方在吞雲吐霧間署中人瞥然尋見當卽據情禀明王司馬立刻拘李入城移送縣署蒯大令飭值日差收管候訊 
[不認吞烟]  
　　烟妓吞烟一事已紀報端前日蒯虎臣大令飭將屍塲帶回之烟鴇王吴氏及其夫弟王阿四夥妓王張氏劉王氏挑痧人秦阿虎解案研鞫該鴇堅稱小婦人並無凌虐情由愛寳亦並不吞烟實係發痧而死乞恩明察可也阿西及夥妓傭婦所供皆同秦稱愛寳初時實係發痧經小的針刺後業已告痊迨傍晚又乘東洋車前來則奄奄一息面色如紙灰小的疑其吞服洋烟急令舁請陳竹坪善士施治善士察得愛寳委係吞烟且受毒已深無可施救卽令舁回移時而斃大令曰命案重情不可妄指况本縣已騐明愛寳實係痧發研詰再三秦終堅執大令乃着秦具呈切結備查並令交保一面飭將王吴氏等一干人分别還押靜俟覆訊核辦 
[无妄之災]  
　　英租界二擺渡地方某米鋪之學徒某甲於前日下午出外至藥材鋪購藥歸路經大馬路之親仁里口該里門樓上之瓦忽然墜下適中甲之頭顱血流如注大聲呼痛觀者甚夥由巡街捕囑甲投捕房旋至仁濟醫院敷治傷處亦无妄之災也爲房主者於此等正宜留神察看先期雇工修整不致貽害路人未始非方便之一端也 
[英界公堂瑣案]  
　　怡和洋行東稱失竊洋畵一本肥皂二塊查被出店人陸桂春行竊搜出原贓時陸言洋畵侮我之孩子取而玩耍抛棄拾取肥皂則取而洗面然此洋畵决非孩子玩耍抛棄且失竊後幾次查問陸桂春堅不承認如果拾取亦應説明何待搜出原贓而始言拾取其犯竊可知爲特交捕送請懲辦陸桂春仍執前詞蔡太守商之易繙譯以陸桂春犯竊豈容抵賴判發捕房管押七天以示薄懲起案之贓交其東人領去○李阿二稱現在郭公館爲傭被賊竊我主人所備東洋車上之百葉窓四扇由捕阻獲人贓關照前來爲此投案請領竊賊王阿仁則稱初犯行竊以後不敢再犯蔡太守隨判押王阿仁三禮拜起案之贓交李阿二領去○一百五十四號華捕稱昨見張大坤駕馬車停在石路當街守待已久因其碍路喝移不依爲此拘張送案請罰以儆張大坤供有妓女雇車故在該處守候催促再四妓令再候致被巡捕拘案麥總巡捕頭稱馬車暫停候坐是有惟在熱閙地方祗許守二三米立時辰逾時有違工部局定章拘案請罰蔡太守隨判罰張大坤洋一元撥充醫院經費○包探陳阿九稱王福三等持利亨莊票銀二紙計三百兩向利享莊收銀該莊司帳人闕子軒察得是僞票根問來歷則稱在路拾得故將王福三等交捕役由捕頭命我查究據稱的係拾得輾轉托人領銀今將王福三等送案僞票呈閲利亨莊之闕子軒稱初有人到我莊問别夥言有期票可否貼息領現銀當回伊本莊票則可俄有王福三持票銀三百兩來兌現銀察得筆跡不符且對票根亦無此號數爲問票從何來則稱伊在高昌廟軍營中票係兵船上交伊收銀者我言明僞票王卽言實由葉鴻生拾取尙有三人在左近守候此票可否收銀隨令指交三人一併交捕房王福三供安徽黟縣人住在源來客寓有同寓之周德宏言及寓居福茂棧之葉鴻生拾得利亨票銀但不知真僞囑我同與往看以難辨别囑同到該莊真則收銀僞則言明拾得無妨爲此同去周德宏供通州如臯人因到福茂客寓探友陳坤山言及伊同葉鴻生拾得票銀商之王福三同去陳坤山供湖南人住居福茂棧葉拾得銀票我亦不識真僞適有周德宏到來彼此觀看後周托王福三同往該莊葉鴻生供吴淞人向在土行生理現因失業寓在源來棧日前在棋盤街拾得一紙察係票銀一百兩又從地下觀看尙有信壳一个又有票銀二百兩因我衣衫藍縷不能到莊商之陳坤山適又有周德宏轉托王福三蔡太守察得呈案之票尙有票樣一紙與利亨圖章之票筆跡似符非符隨問葉鴻生票樣何人所寫葉答稱是我寫在外國紙上被搜呈案太守商之易繙譯謂此案須查明究竟拾得抑係自已僞造圖收銀兩再行核辦易君然之太守　飭捕房將葉鴻生管押王福三周德案陳坤山等均押本署班房僞票存堂○張雨雲稱在時昌洋行爲侍者昨有陸阿雲闖到我房問伊何爲則稱　友然行中並無與伊相識之人且見伊衣服内似有物搜出洋布長衫一件的係我物當告知洋東又在伊褲套内搜出我之馬甲爲將人贓交捕送案陸阿雲供現在怡和洋行之章步雲老爺處爲替工作往尋友詎被妄指爲賊抛贓圖訛小的决不敢犯竊麥總巡捕頭禀陸阿雲前在禪臣洋行爲茶房犯竊圖章曾經送辦陸阿雲又稱禪臣行竊取信上所用之人頭非我之事實係别人蔡太守以陸阿雲犯竊旣被搜贓豈容狡賴判發捕房管押一月以儆贓交張雨雲領去○包探唐青山稱前有句容孩子王正瑞流落在外被人剥衣拘案懲辦剥衣人王送棲流公所不過二月私逃出外又至張　奎開之硝皮作習業行竊時辰表押洋二元由張報捕拘獲搜出押票之銀洋尙存一元二角當卽吊贓今將人贓送案張小奎申訴前因并稱王姓友人薦王習業祗三天卽被行竊王正瑞稱實因不願習此業將表押洋爲川資以便回籍蔡太守問滬上有親人否王答稱無張小奎又稱其父王萬壽刻同來案現在外面太守命找之到案王萬壽供兒子犯竊原應懲辦現要帶回句容太守謂王正瑞年未成丁一味謊言殊堪痛恨飭責手心百下交伊父領去管束贓交張領押鋪夥請追押本太守以孩子押表豈不知來歴不明押本不償起案之洋一元二角撥充醫院經費○包探戴金寳稱銅匠羅長友被王阿賢竊取舗蓋押洋一元錢二百獲王吊贓銀洋錢文現在一併送案羅訴前情并稱王係我師父之兒子前曾屢次被竊零物不少王供亦爲銅匠向在製造局洋鎗房做工每禮拜工洋一元七角半今因患病歇工向羅索欠洋一元八角無着取伊鋪蓋羅又稱並無欠洋事包探又稱王在捕房並不説起被欠蔡太守隨判王押七天以示薄懲贓交羅領銀洋錢文給還押鋪 
[上海文報局恊賑公所接嚴佑翁山東來電]  
　　各公所照初一到東發一號信到否齊惠濵霑海七屬災重霖明日赴惠民振兄日内進京另函復賑欵速求接濟霖初八發 
[贈書鳴謝]  
　　新甯江忠烈公由縣令起家官至開府其平生吏治戰功久已膾炙人口不特後生小儒望之如泰山北斗卽同時曾文正胡文忠兩公亦均心折顧公之經濟世得而知之公之文章世罕得而見焉吴中朱槐廬先生近特徧處搜求凡三閲寒暑得公之詩文疏稿若干首附以公弟壯節公之行狀鐫版壽世昨以一帙見遺讀之凛凛有生氣始知一代偉人固自有不可及者然非有槐廬爲之編輯則公之文章不幾爲事功所掩哉吾於是又爲槐廬賢已 
 
 

Page 4

 
 
[偕畵眉閣主訪艶鼎豐里口占一絶]  
　　是真是幻不分明燈影迷離月影横仿彿有人花下説顧梅卿卽蔡良卿[  火色鴛肩客塗説]  
[昨讀倉山舊主敬步醇邸杭海吟草出都一律原韻欽佩之至兹亦顰録呈郢政]  
　　大觀車旅發神州快覩籌邊閲海陬地豫一游天下樂足兵足食敵人憂機宜會有雷霆助氣象原同日月侔不廢吟哦傳雅頌别才亦寓有嘉猷○贈孫海岑太守調任開封踏歌聲裏意纏綿郭外清塵送客天君富詩書遺厚澤我徵翰墨結良緣關河悵望逾千里風雨論交近廿年此去吾鄉傳政跡爲他父老頌鶯遷[  江甯司馬祝赫疏髯拜藁]  
[輓歸安任烈婦蔡孺人]  
　　相從地下陡忘軀太息零丁剩少孤倉猝跪求夫弟撫悲傷枉負阿爺呼裙特出輝彤管綸綍褒榮逹紫衢媿與追隨揚烈節迄今多半仰遺模[  丁亥孟春下浣苕谿春風草廬悔餘生潘楨幼春氏拜稿]  
[奉贈天南遯叟王紫詮先生卽希誨政]  
　　卅年中外震才名一面春風甫識荆每許文章傳弟子獨耽詩酒傲公卿萬言著作河山壽四海遨遊意氣平我　親攜三字刺紫藤花下拜先生[  漎溪李鴻翥玉畬氏學稿]  
[小詩敬贈天南遯叟伏希教正]  
　　胸羅萬卷空千古况是身經大九州自有文章驚異域早將名姓播遐陬扶桑日浴探奇境粤海濤奔賦壯游百尺龍門今孝接裁成蕪句敢輕投[  虞山百不能齋主人繆鍾渭拜稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十三年閏四月初五日京報全録]  
　　宫門抄○發抄硃批五道○雲督岑奏爲查明同通州縣虧欠錢糧分别勒限追繳摺○又奏請奬叙片○又奏爲審明厘局書識因被告畏累揑報委員分用厘金希圖挾制摺○閏四月初五日刑部都察院大理寺正藍旗值日兵部引見三十四名吏部六名正白滿二名大理寺一名○記名副都統永貴謝恩○續昌孫毓汶各假滿請安○絪貝勒請假十日○召見軍機烏拉喜崇阿麟書巴克坦布文啓○發抄楊昌濬奏請以劉開勝補紹興恊都司奉硃批兵部議奏欽此○又台匪潘海瑞等正法奉硃批刑部知道欽此○又報解地丁京餉數目奉硃批户部知道欽此○慶裕等奏興儲銀庫正樓等處工程奉硃批着照所請工部知道欽此○又請將法庫等門斗捐一律補交奉硃批户部議奉欽此○○降二級留任雲貴總督兼署雲南巡撫臣岑毓英跪奏爲查明同通州縣各員虧欠正雜錢糧請分别勒限追繳以重庫欵恭摺仰祈聖鑒事竊查府廳州縣等官徵收正雜錢粮以及稅課例應儘數起解不准存留挪用迭經嚴飭各屬遵辦在案兹據署布政使史念祖會同署按察使譚宗浚詳稱滇省自遭兵燹後各屬徵收錢粮均不依限完解新舊交接並不造册移交其徵解收支數目皆開草册請銷責其造具册結照例交代則謂案卷蕩然無　遵循及核有短解欵項又任催不完雖經各該前司與該署藩司竭力整頓嚴行申飭無如陋習相沿幾於積重難返現奉部文迭催辦理各屬交代及一切年例事件若不將舊欠各員分别叅追示懲無以遏新虧之漸亦難以清交代之源兹查欠欵最鉅屢催不完各員内有補用同知譚佐勳前署思茅同知任内未完光緒八九十等年分正雜各欵銀五百二十三兩六錢零又有補用通判貴端前署景東同知任内未完光緒七八等年分正雜各欵銀四百八十五兩六錢零以上譚佐勳等二員擬請先摘頂戴勒限三個月完繳逾限不完再請分别叅辦又查有已革姚州知州黎兆銓前在署昆明縣及署鎮雄州任内共未完光緒四年分正雜各欵銀三千八百五十一兩零又已休致大關同知高國鼎前署昆明縣任内未完同治十二十三等年分正雜各欵銀五百六十一兩二錢零又已革同知馬維翰前署威遠廳任内未完光緒九年分銀三百一十三兩七錢零又已革禄豐縣知縣伍懋郁前署浪穹縣任内未完光緒七年分銀五百一十四兩四錢零又已革知府姚嘉驥前署思茅廳任内未完光緒二年分銀一百五十四兩八錢零又已革知縣李應章前署南寕縣任内未完光緒五年分銀八十八兩三錢零又已革同知蕭仁愷前署魯甸通判任内未完光緒七年分銀一百六十二兩九錢零又已革河陽縣知縣馬恩榮未完本任光緒十一年分銀一百一十兩二錢零又已故知縣雷金澤前署新興縣任内未完光緒三四兩年分銀五百九十二兩四錢零又已故知縣甘潤春前在署呈貢縣任内未完光緒五年分銀五百一十八兩五錢零又已故保山縣知縣秦述先未完本任光緒十年分銀四百二十四兩七錢零又已故知府承恩在元江州任内未完光緒元年分銀一百零九兩四錢零已故知縣童廣前署恩安縣任内未完光緒三年分銀一百二十兩三錢零總共計未完正雜各欵銀八千五百二十四兩零以上休致高國鼎一員已革黎兆銓等七員已故雷金澤等五員俱已離省所欠正雜各欵銀兩擬請由部咨行各該員旗籍分别着追逾限不繳照例查抄家産備抵以重庫欵等情詳請具奏前來臣覆查無異除查明各員旗籍及欠銀細數開單咨部查核外相應請旨將補用同知譚佐勳補用通判貴端二員先行摘頂勒限三個月繳清逾限不完再行從嚴叅辦其有事故已經離省之高國鼎等十三員所欠銀兩並請飭下户部咨行各該員旗籍分别著追照例辦理所有同通州縣各員虧欠正雜錢糧請分别勒限追繳緣由理合恭摺具奏伏乞皇太后皇上聖鑒再雲貴總督係臣本任毋庸會銜合併陳明謹奏奉硃批譚佐勳貴端均着先行摘去頂戴勒限繳清倘逾限不完卽行從嚴叅辦餘依議該部知道欽此○○岑毓英片再查光緒十一年八月二十七日前撫臣張凱嵩會奏請將籌餉之四川藩司等各予奬叙一摺於是年十月十五日遞回原摺後開軍機大臣奉旨易佩紳孫鳳翔夏旹均着交部從優議叙等因欽此欽遵轉行去後兹據署雲南布政使史念祖會同善後局司道詳稱查四川鹽務總局勷辦各員頻年籌餉久著勤勞似當一體給奬請將尤爲出力之鹽務總局四川試用道文天駿賞加三品銜委管鹽局收支所知府銜四川候補直隷州知州阮全齡俟補缺後以知府補用花翎知府銜四川叙永廳同知華國英以知府在任升用花翎同知銜四川候補知縣何肇祥俟補缺後以直隷州知州補用委管鹽局文案所補用直隷州知州四川候補知縣錢保塘請加二級委管江巴分局補用知府四川候補同知直隷州知州鄔啓祥請賞三品頂戴同知銜四川試用知縣林壽鼎請加二級以示鼓勵等情前來臣查四川鹽局各員籌辦滇餉洵屬著有勤勞可否仰懇天恩准將四川試用道文天駿等分别給予奬叙之處出自逾格鴻施謹附片具陳伏乞聖鑒訓示再雲南巡撫係臣兼署毋庸列銜合併陳明謹奏奉硃枇吏部議奏欽此○○降二級留任雲貴總督兼署雲南巡撫臣岑毓英跪奏爲審明厘局書識因被告畏累揑輙委員分用厘金希圖挾制謹按擬恭摺具陳伏乞聖鑒事竊杳前撫臣唐炯訪聞剥隘厘局書識馬永柏有被控舞弊情事委員提省審辦該局書有供涉委員分用厘金情弊該委員候補知縣王樹槐回省後先自禀訴經前撫臣張凱嵩會摺奏叅光緒十年八月初三日奉上諭雲南丁憂候補知縣王樹槐候補府經歴縣丞李敬鑄辦理厘務因該局書識被控舞弊供詞均有牽涉王樹槐復不候質訊具禀妄訴亟應確切根究以成信讞王樹槐李敬鑄均暫行革職歸案審辦該部知道欽此欽遵行司委提人証來省審辦並飭署廣南府知府陳之梅等先後禀詳查明該委員王樹槐李敬鑄辦理剥隘厘金均係實徵實解委無分銀獘竇係已革局書羅少甫挾書識馬永柏禀逐之嫌冐列已故守備胡蓮漢及已回籍之文生楊文龍姓名赴廣南府呈告馬永柏舞弊後旋卽逃逸屢次查拿羅少甫未獲關提楊文龍亦因患病未能來滇投審兹據署廣南府知府松林以羅少甫弋獲無期先就現到人証審明議擬由署臬司譚宗浚會同厘金局司道核明具詳前來臣覆加查核緣馬永柏藉隷廣西百色廳與文生楊文龍向充剥隘厘局書識光緒八年十二月間已革府經歴縣丞李敬鑄接委到局與委員黄培鏞同辦厘務九年四月間楊文龍辭退回籍荐同鄉湖南人羅少甫接充羅少甫作事懶惰馬永柏恐其誤公禀知委員革退是年八月已革知縣王樹槐接委到局收釐黄培鏞仍將馬永柏荐交該革員管帳維時羅少甫尙寓劉永順客店因挾馬永柏禀革之嫌冐列胡蓮漢等姓名赴廣南府控其舞弊私收並向劉永順告知前情旋卽逃逸該署廣南府劉春霖查　原告並　准理經前撫臣唐炯訪聞委員同知傅鶴前往查提馬永柏聞知畏懼卽將探知羅少甫遞呈誣告之言向該委員王樹槐等説明求爲禀訴王樹槐等疑慮日久十年二月間委員傅鶴到剥王樹槐等自信無弊卽將帳簿並馬永栢送交解省馬永柏恐到省無人質証日久拖累起意扳拉委員到案代爲辨明憶及正副委員局内伙食等項係按人數多寡分四六認帳乘傅鶴出外將帳簿尾頁之内暗寫正副委員四六分成銀四千五百餘兩及到省發審又隨口混供鹽挑絲烟不出大係委員得銀收存時該委員王樹槐丁憂回省情迫奔喪禀訴求辦經前撫臣會摺奏叅革審並飭查明王樹槐等辦理厘務委無分銀情弊原告守備胡蓮漢早已物故文生楊文龍已先期回籍並未在滇遞呈屢次關提因病未能投審其冒名誣告之羅少甫屢拿照獲兹據署雲南府先就現到人証審明擬議由司局核明會詳前來臣覆核無異此案局書馬永柏因被羅少甫挾嫌誣控慮難辨明受累起意扳拉委員分用厘金希享金希兾爲其分辨雖非有心誣衊報復實屬情同挾制自應按例問擬馬永柏應如該司等所擬合依假以建言爲由挾制官府發附近充軍例擬發附近充軍事犯後到官覊禁均在光緒十一年正月初四日恩旨以前核其情罪不在不准援減之列應减爲杖一百徒三年折責充　委員王樹槐李敬鑄辦理厘務旣訊無舞弊分銀情事並無不合王樹槐不候訊辦先自禀訴係迫於奔喪所致情亦可原相應請旨將已革候補知縣王樹槐府經歴縣丞李敬鑄均開復原官仍歸原班補用楊文龍及已故胡蓮漢不知羅少甫冐名誣告應毋庸議羅少甫飭緝獲日另結無干省釋除全案供招咨部查核外謹將審明議結緣由恭摺具陳伏乞皇太后皇上聖鑒訓示再雲貴總督係臣本任毋庸列銜合併陳明謹奏奉硃批刑部議奏欽此 
 
 

Page 10

 
 
[曉諭烟店示]  
　　欽加同知銜特授江甯縣正堂陸爲出示曉諭事奉府憲札據職員葉琪張尙義周自元禀稱竊恩鴉片通行勢難盡禁而吞服輕生者較購他毒爲尤便金陵地方近時以來竟至無日無之東牌樓申昌書局内寓有徐聞韶者聞有吞烟之信施藥馳救不取分文誠善士也每救一人隨登號簿昨閲號簿所登今年未滿三月己救四五十名之多此外爲徐所未及知未及救者當亦不少卽此類推實有令人惻然生憫者於此而欲遽清其源苦無善策今試於無策之際設一希冀之心敢爲陳之大凡烟霞之癖其有力者皆買整土自煮至於零挑烟膏者多半窮民携帶烟盒隨灰換買其價較廉售烟之家遇有不帶灰而挑烟膏或單購土數百文者若能細加詰問再觀詞色似可略得其情夫輕身者多出一時之忿或窮迫不堪遽生短見一經盤詰稽延或者不無轉念抑或旁人知覺解勸周旋忍之須臾生機立轉此固職等迂腐之見愚昧之思然愚者千慮或有一得爲此聯名具禀籲求示諭售烟之家凡買烟膏者必須帶灰換買如不帶灰概不許售其買數百文零土者亦必細加詰問倘有任意出售致遭殞命一經根究加之以刑庶幾售烟者不至漫無稽察而輕生者或可從此稍稀似於清源之道不無小有裨益等情到府據此查自來辦理服毒自盡命案必須追究賣藥之人量爲科罪今鴉片吸食愈衆售賣愈多小民一時短見輕生吞服便於他毒若不嚴爲懲儆何以重人命而絶弊源據禀前情除批示外合行札知札到該縣立卽出示曉諭各該賣烟鋪户一體遵照嗣後如遇並不帶灰換買及偶買零土數百文者必須詰問來歴或有保人方准賣給不准任意售賣致有服毒釀命之事是爲至要等因下縣奉此合行出示曉諭爲此示仰賣烟鋪户人等一體知悉自示之後如遇有不帶烟灰換買烟土偶買零土數百文者以及幼孩婦女來買必須詰問來歴或有保人方准賣給不得任意售賣致有服毒釀命之虞賣烟鋪户如敢故違許該坊甲隨時禀縣以憑究辦其各凛遵毋違特示 
[皖垣官報]  
　　通判李鵬飛辭赴皖南局差遣州同銜指發安徽試用巡檢楊光國到江蘇人候補縣胡壽祺知奉委發審局副辦牌示候補巡檢周之芳委署六安州和尙灘司典史王寳森委署英山縣典史按司獄鄭貽源委署霍山縣典史候補縣王廣寒止辦曹敦鉞學習均知奉委發審差牌示候補巡檢周德興委署英山典史從九祝永爔到起服來省理問銜知縣用新選泗州州判李師亢到山西人委署英山典史周德興辭 
[江西官報]  
　　同知翟惟賢禀謝儘先酌委知縣一次縣丞鄒良治從九賀鍾濟典史張錫鋆俱禀謝拔委一次張儔秋禀謝拔委優缺大挑縣何紹琛禀到浙江平湖舉人道庫范德基禀謝記大功三次布經王必盛縣丞周澤番俱禀謝拔委一次新班縣丞曹廷珏稟到湖南湘潭人 
[福州官報]  
　　准補石碼通判潘文鳳禀辭赴任本任羅溪縣縣丞魯銓以縣丞廻避浙江遇缺卽用同知方炳文交卸崇安稅厘局試用從九品梁鼎華分缺先巡檢梁調昌試用巡檢周瀚補用巡檢周光鼎俱自京到閩 
[貧員自縊]  
　　卽用知縣高君鵬飛籍隸山東備員浙水祗以讀書本色肆應無才以致宦海沉淪絶無援手兹以近狀奇窮竟於三月二十五日雉經而死聞原籍尙有八旬老母寓次僅存七歲孤兒此景此情良可浩歎 
[士林傳誦]  
　　九江府王信甫太守以拔萃供部職文章經濟冠絶一時前年一麾出守勤求吏治彬雅可風凡公文示諭均出一手情文相生無不膾炙人口而曉諭應試生童一示尤爲士林傳誦幾於紙貴洛陽兹特照登於左欽加道銜特授九江府正堂加三級王爲出示曉諭事照得讀書貴識大體事親首重保身魯論之言學也以不重不威爲戒孟子之論不孝也以好勇鬥狠爲危父母恭讀聖諭十六條終之以重身命而於兵民之血氣用事一發莫遏互相報復兩敗俱傷未嘗不慨乎言之天語煌煌尤宜凛遵我國家自中外通商以來凡洋人之來中國者地方官迭奉總理各國事務衙門行知妥爲保護頃以四川重慶府屬考生焚毁教房釀成巨案復迭奉大憲札飭凡遇考試之時預爲防範之計本府無不一一遵行隨時通飭各屬廣爲示諭固已遍及城廂家喻户曉矣爾諸生之久列膠庠年踰强立者明詩習禮有必謹之威儀拜孔揖顔無自輕之舉動仰體朝廷綏懷遠人之意遠禀禮經跬步不忘之教恪遵聖訓快忿貽悔之誡近鑒四川燬堂搆釁之禍當無不束身自愛避害遠嫌本府可爲深信而預决之惟念後進諸生及童子之初次應試者或學養之未到或禁令之未諳壯者或恃衆而逞强少者或好動而惡靜誠恐其相逢狹路釁起片言滅頂有占噬臍莫及合亟出示曉諭爲此再行示仰五邑應試生童知悉教堂則攜有益屬固不應肆行窺伺洋街則各立門户亦何必無事輕過在平時且目不窺園况當此及鋒之欲試主逆旅而出入必告又何弗鐵限之自防矧乃約束不嚴罪及父師言念及此能無顧畏而却步也至於武生童等糾糾皆于城之選彬彬有儒雅之風敢公戰不敢私鬪涵濡聖教者久矣不煩本府之多慮耳其各深自斂抑互相告誡毋以鄙言爲迂闊幸甚切切特諭 
[潯茶續信]  
　　上月二十八日天裕洋行買茸茅二五祁一百九十三箱價十八兩蘭芽二五祁一百二十箱價十六兩二十九日恊和洋行買岩芽二五寗一百九十九箱價十七兩五錢天裕洋行買竺芳二五甯四百二十箱價十七兩二錢五仙香二五吉一百七十箱價十五兩三十日恊和洋行買奇馥二五甯七十五箱價九兩天裕洋行買榮記二五河五百一十八箱價十四兩福保二五土三百四十七箱價十兩零二錢五閏四月初一日恊和洋行買蘭香二五寗二百八十三箱價十五兩聯芳二五寗三十四箱價十兩天裕洋行買蕙蘭二五寗二百六十二箱價十五兩聯保二五寗二百九十二箱價十五兩初二日天裕洋行買仙芽二五寗三百廿九箱價十六兩恊和洋行買珍芽二五祁八百八十箱價十兩初三日天裕洋行買賽品二五吉二百六十二箱價十三兩仙品二五祁一百一十八箱價四十兩五魁芽二五祁二百三十箱價十四兩五美榮二五土三百兩價十五兩初四日天裕洋行買春魁二五河四百二十五箱價二兩龍芽二五河一百四十箱價十五兩瑞珍二五祁一百八十九箱價十五兩冠魁二五河八百三十箱價十二兩恊和洋行買茗茅二五寕三百二十四箱價十三兩二錢五蘭芽二五寗一百八十七箱價十二兩福芽二五甯一百十箱價九兩紫標二五吉二百九十箱價十三兩初五日恊和洋行買珍芽二五祁八十六箱價十四兩 
[法界公堂瑣案]  
　　沈德寳者賭博中人也去年十一月間與正豐街鹿年長壽器鋪小主人王三才因錢債打架將王三才打傷爲此扭送法捕房解歸法公堂研訊其時因三才傷重將沈覊押捕房今春三才雖未到案據伊母投案仍稱傷重經翁子文太守着伊母將子帶案以便騐看而該氏又稱三才往江灣就診翁太守謂旣能出碼頭看病諒必無妨判將沈德寳重懲枷號三个月在案今已滿期於昨日送案王司馬以其犯賭逞兇着具改過結備案并再交保沈稱家惟一母此外無人求請從寛司馬允之着寄信出外令母到案以便將子領回管束○昨報列上海縣署移送曲尺灣王正興肉店主王阿四至法捕房一節昨日解歸公堂訊理王阿四以帳係豐記股東王錫榮名下放出故昨日王亦到案秦炳釗亦解到質訊據秦炳言稱兄在捕房收帳時曾經同往爲此投案王正興結欠洋一百十八元王司馬詰之王阿四據供去歲底曾經有人來收過實無此數司馬謂照爾帳算結欠若干答稱不過二三十元司馬謂錢債往來有帳可算毋須爭執着將正阿四交保出外算帳秦炳釗還押不准取保○捕房昨解潮州人翁瑞生請訊據通事沈君稱此人不知爲何事自投浦江兩次經摇杉板人救起送到捕房身上寸絲不掛現在所穿衫褲亦是捕房所給看伊光景恐有痴病王司馬詰之翁瑞生據供今年二十五歲來滬七年賣糖度日原籍家中惟老母一人詰其因何要覓死則俯首不答司馬着將其人送城内善堂安插○法巡街捕在浦灘見二人各攜蒲包兩個頗覺沈重似有驚惶之狀隨卽扣住查看當時一人早已攜包逸去祗獲到一人包中乃係私硝卽將其人拘到捕房昨日將人硝解案據供李阿五寗波人前在怡和行大沽輪船上爲水手現居虹口昨日有人呌我携包跟伊到城中允給錢又行至浦灘伊在前行見捕查看伊卽逸去王司馬問此携包之人是何姓名送到城中何處答稱未曾問伊名姓伊不過呌我跟走故亦不知何處王司馬商之祁繙譯官將李阿五及私硝兩包一併送縣并禀請道憲核示○昨據東洋人甲乙兩人偕伊工人顧阿二投安據顧稱彼等昨日在東家門口將人辱駡計有四五人係醉後肇釁東家出外相勸彼等又將東家打駡東家娘娘喚捕拘到一人送案請究王司馬詰之解案人據供王長生供山東人在滬作饅頭生意並未駡伊不過仝伴在伊門口經過自已説笑亦無打架情事王司馬謂爾不肇事彼等斷不將爾送來着將王長生管押七日以儆○王李氏者年近不惑尙好修飾昨同小東門外鳳樓春烟館堂棺沈阿炳投案據王李氏訴稱前日偕姑看戯回姑有烟瘾遂至烟館吃烟脫下雪青紡綢衫一件交與堂倌轉瞬被人竊去已押洋三元二百文查究之下經伊友人交出質票洋元我貼錢四百餘文方始贖出王司馬詰之解案人汪雨香據供在鳳樓春吸烟各自開燈紡綢衫一件在我鋪上不知誰人遺忘因之付質得洋三元二百文在後查究我卽連原洋錢文交出王司馬謂無論何人之物爾不應付質今旣交出着照原質之數再繳出洋三元錢二百文從寛免究錢卽交還王李氏洋元充公惟頃刻間贖出爲何要貼錢四百餘文沈阿炳稱來去車資及烟鈔等亦在其内司馬亦不予深究着退去俄頃卽經人將洋三元四開洋一个繳到汪卽當堂釋出或謂汪之友人能立刻將洋繳到非手無寸鐵者可比何得兩宵被押匍匐公堂恐其中另有情節也 
 
 

Page 11

 
 
[續娶謝筵資移賑]  
　　直東災户流離慘狀莫可言宣所賴名省仁人傾資佽助俾得支持同聲感激今有李萊山仁大兄爲其令弟春山兄續婚蒙諸友俯賜隆儀將酬筵資洋二十元移助爲之造福鸞膠喜續朋儕胥抒賀忱鮒涸重生困苦具霑實惠用特登列報章以攄謝悃[  上海北巿絲業會館籌賑公所少欽施善昌謹誌閏四月初十日]  
[海上志機客以秀水金孝女傳索題勉成俚句録請霧裏看花客高昌寒食生申左夢畹生倉山舊主吟壇削政]  
　　烏反哺兮羊跪乳天性具兮物堪數蠢者有知尚若斯而况孝女事慈父咄聞秀水閨中英平生懿行如其名乃弟爾珍陳顛末遂令寰海播芳聲七齡喪母諳大義哀毁骨立横涕淚嗟嗟弱歲勝成人撫弟便知讓甘餌瓌機父膝弗計年終身不嫁誓對天父病盲兮舌爲舐百方療治因得痊抱憾　爲丈夫子莫由顯揚博親喜蒙難持家恃女紅經營一切勤十指自課課弟勖讀書箴規恪守逾不虚從來蕙質秉至性母夢芝草生庭除烏呼芝夢奚足異所異曲全事父意方君傳論足千秋方君蘭垞曾著傳論樂道孝女洵軼類我今趨步效吟哦歎息孝女名不磨寄語採風會稽者曹娥碑後鐫金娥[  溪花縣後人潘松小洲甫草]  
[奉和松堂司馬徐園卽事原韵]  
　　園林勝景壓江濵高會香山社裏人是日赴宴者同鄉九人聯袂看花留雅賞　　勸酒宛相親輪蹄遠隔囂塵巿裙屐來尋錦繡春如此清凉閒世界况教風味足鱸蒓[  鄉世愚弟雪湖孫玉瑞初稿]  
[登海天一角樓嘅然有作卽呈小樓主人正之并祈高昌寒食生政可]  
　　落拓窮途莫自輕撑開白眼視公卿生成傲骨難工媚未改雄心終不平萬卷浮雲知世事一泓流水悟人情滔滔畢竟憑誰賞解悶還將濁酒傾生平壯志未全休敢兾逢時次第酬豈必異人成事業胡爲老我負春秋空餘楊柳垂青眼猶幸蘆花未白頭抑鬱填膺何處散一聲長嘯獨登樓[  白門惜花外史漫稿]  
[答曾經滄海客]  
　　雨聲浙浙風聲急客館凄凉旅愁集獨對孤燈懷故人迢遥奚止隔城邑故人異地有同情一幅書箋寄舊盟慰誨勤勤踰骨肉一讀再讀涙欲傾賈我書不寄征戍遲遲未發良有故幸毋錯怪稽康懶幸毋錯認洪喬誤都緣季子不逢時落紙無非抑鬱詞愧乏佳境慰子望羞將困境逹子知詢問殷殷不我棄振筆直書答高誼上國觀光願未償吟身依然湖海寄一窗風月藉爲儔濚架琴書聊解愁有時牢騷不可遏舉酒且拜醉鄉侯○壽張佩生先生五十大慶卽呈青棠花館小主人指正塵寰小隐見情眞設帨欣逢斗轉辰君誕爲斗星值日日月從同承世澤君與令五世祖之渭孝廉先生同生日椿萱並茂樂天倫胸中邱壑渾無象君善繪山水筆底珠璣信有神何幸當前花祝嘏滿城桃李笑芳春[  白門惜花外史煜廷氏拜草]  
[風雨大作夜不成寐枕上口占得四十字録呈虚心室主瘦狂生同正]  
　　孤館夜三更瀟瀟夢不成雨摧花片落風撼樹枝鳴伴我憐燈影擾　惱柝聲那堪欹枕聽滿腹旅愁生○立夏日鏡湖釣徒以酒釀見饋賦此謝之轉瞬韶光等逝波遥頒佳釀感如何故人知我傷春去寓意今朝醉裏過[  吟風弄月館主惜花外史走筆]  
[春日遣懷録請惜花外史石城瘦人政和并乞高昌寒食生賜教]  
　　男兒本自重横行怎奈無門獲請纓過眼光陰成夢幻滿腔心事向誰鳴貧當極處言難信惱到深時氣轉平寄語天涯同病者且携斗酒聽黄鶯[  海濆舊主王與齡受九氏甫稿]  
[春日遣懷和海濆舊主原韻寄呈東海歸來客箇中人指疵]  
　　潦倒青衫志不行漫云葦布可簮纓撫琴敢兾知音遇對劍羞爲仰首鳴滿腹牢騷詩裏發一腔壘塊醉中平頻年寄跡風塵外翻羡遷喬出谷鶯[  惜花外史稿于吟風弄月館]  
[偕惜花外史瘦狂生登海天一角樓訪海濆舊主率題一律卽祈哂正并塵高昌寒食生正可]  
　　果然幽靜勝繁華把臂登臨逸趣賒獨角亭亭依海沛層樓隐隐接天涯座中談笑皆名士窓外鋪陳盡野花正好光陰三月暮萋萋芳草半横斜[  石城章邁景臯氏就正草]  
[感懷二律郤寄惜花外史瘦狂生并請高昌寒食生斧削]  
　　忽忽廿五載韶華一擲梭才干造物忌詞倩美人謌狂態　不減詩篇君獨多語言文字外相賞復如何吾輩讀書者滿腔熱血多送窮原乏策擇友不須苛風月陶情性文章落臼窠片長無足録何以補蹉跎[  箇中人汪獻之未定草]  
[童君米孫以西村歸隐圖屬題作一跋而米孫意猶未慊補之以詩]  
　　未作官時羡作官作官又覺宦途難登車早負澄清志捧檄聊承菽水歡如此生涯眞吏隐可能滋味勝儒酸乞湖賀監年垂第莫漫中年擬掛冠[  九峯樵隐李廷楨稿]  
[上海四馬路高易公舘内籌賑所李秋坪經收直順山東四月二十至三十等日賑欵清單]  
　　二十日朱午橋翁交來通州康發祥興戴楚材翁募禄字壽册雨本鼎祥和四元松筠閣三元餘慶氏二元無名氏等七户各二元育記光記明記各一元無名氏等十六户各一元無名氏等八户各半元君記竹記錫記各錢四百文共捐洋四十六元錢一千二百文○福興潤局交來謝培根八元王錫寵堂二元無名氏無名氏金守經堂謝叔玉無名氏各一元李六坪陶保生王玉章四知堂三槐堂潘庶成墩睦堂積德堂仁瑞堂忠信堂各半元共洋二十元和汴平紋十四兩伸規元十四兩八錢六分八厘○全泰盛局交來九江聊遂吾心子五元○廿一日不留名四角○壽字册福山樵署鄔念椿各一元孫綏之三角鄔恂如龔靜溪陳良初項新之譚亦畊陳芝孫無名氏七峰山人無名氏無名氏各二角無名氏不留名隐名氏無名氏江海觀無名氏無名氏各一角共洋五元○恊興昌局交來東台趙申保六元○楊問樵翁由天津寄來筆花舘主人求父母康健四元○廿二日順成局交來壽字册洙涇杜秋濤錢五百文不留名四百廿文朱少峰四百文姚秋亭徐晰如各三百文徐和卿葉幼蘭徐伯寅蘇子修不留名不留名各二百文共錢三千一百廿文伸洋三元○太古晋記局交來豐字册安慶支應局錢安生二元○陳筱梅求病速愈三元○德懋堂二兩八錢胡謙益堂二兩一錢胡薪翹位一兩四錢徐堅德堂徐厚德堂胡蘭亭裔胡蓉軒胡瓊章胡德玉不書名胡俊賢裔胡冬生位胡拜昌位胡德明胡梅軒胡暘谷胡葵芳胡德暉各七錢共銀十六兩八錢○廿三日壽字册韋李氏韋馬氏韋大寳各二角韋二寳二角錢一百文三寳一元錢一百文四寳二角共二元錢二百文○廿四日壽字册無名氏敦尤子各銅洋一元○廿五日無名氏一元○廿六日同文書局交來安字册丙戌進士京銀二兩八錢長明五堂京銀二兩共銀四兩八錢伸規元五兩○余鏞江半元○廿八日西湖漁隐募公字二百廿九號册陳多安堂二元陳硯孫一元張心田王尹初高道人丁閒人各半元周永昌陳娱庭各錢二百文李竹齋劉有庚各一百文共五元錢六百文○廿九日郭厚齋翁交來壽字册無名氏兩户合助規元二兩一錢一分四厘○三十日陳松夫翁交來基隆採辦木局張少丹翁寄來壽字册史履三張少丹各一元高炌然羅星垣百忍堂毛澄波葉陳氏陳又新各四角陳松夫鄒鳳三各三角○又救命册史履三張少丹各一元高炌然羅星垣百忍堂陳松夫各三角李晉臣四角毛澄波葉陳氏陳又新各三角○新字册史履三張少丹各一元高炌然羅星垣百忍堂毛澄波葉陳氏陳三益陳又新各三角李晋臣六角陳松安四角鄒鳳三陳貴各二角以上三册共捐花洋一百五元○以上統共收規元三十八兩七錢八分二厘英洋八十二元九角花洋十五元銅洋二元錢二千文 
[上海北市絲業會舘籌賑公所施少欽經收山東順直賑捐閠四月初一二日第一千三百六十二三次清單]  
　　現成功德莫要錯過機緣救命摺第二千二百七號萬泰募不留名周少卿求超萱福子王植記四户各五角○又七千六百五十七號無名氏銅洋四元○又六千八百四十八號如臯慶記號募劉禹言洋二元廬吉人沙汝翁各一元貢手二角二分共四户合洋四元二角二分○又三千四百三十九號元泰募陳春生葉植夫山野鄙人三户各錢二百鄮山樵者一百七十一文徐在記一百二十文王松九十九文盛熊生盛駿生各七十文共八户合洋一元錢九十文○陳求平安洋二十元内日本洋二元爛板洋一元黎以炤以旺以銘以輝四户各五角邵姓求合家平安一元靜修舘十元何門王氏完願洋四元銅洋一元宜昌輪船蘇趾祥小錢十九千七百文平湖少孤無力子葬親蒙諸親友送禮移助洋四元劉玉琰求合宅平安由杭州全盛局來五元蛟川胡貽安二元趙清臣爲妻病愈完愿由通州老恊興局來五元許門吴氏求子滋壽咳嗽速愈由蔣同泰交來五元廣東潮陽縣馬豐城求財丁興旺金飾五錢爛板虚對開一元懷永堂續助由杭州順成局來十元崔祥鸞求病愈二元馮鏡堂四元吴杏村張子樸龔瑞南三户各二元四户由陳印波渾門交來同春錢五百文姚連順求病愈洋一元鄞縣卓正本求病速愈五元鄭義和求生意興隆一元卓子漳五角耕記捐痛愿二元李平叔求母病速愈十元朱保都堂十元以上初一日○現成功德莫要錯過機緣救命摺第四千二百九十七號左斗山募聚沙居銀三兩守一一兩四錢四分桐蔭居聖教書樓太原蕙記錫山含記四户各七錢二分共六户合來洋十元一角○又三千四百八十五號蒯伯霞募襄郡敦厚洋六元祁無名四元金炎記二元工頁氏一元共四户合洋十三元○又四千八百三十七號愛蓮書屋周洋四元又助三元又募周芙生二元悟因子一元共四户由安慶全泰盛局來洋十元○又五千九百三十一號從善堂募鄒殿書洋五十元求保平安人錢四千文慧泰一千八百文求平安人三户各一千文篤素堂曾永福化陽道人三户各一千文皮小翁二百共十户由九江老福興局來洋六十一元錢十五文○又三千三百七十九號廣德孫正和募孫滋德堂六十生辰折席資移助洋十元義泰同泰利汪恊隆盈記福緣五户各一元胡廣大孫厚存各五角張漢卿錢七百孫致和三百十文朱殿臣二百共十一户由泗安永泰豐局來洋十七元錢一百七十文○又五千八百十五號甘泉縣署江吴兩善士募念菜堂生花堂江山陰薛求非齋朱四户各洋一元無名氏五户各洋一體仁堂黄子記百忍張力不足求是齋怡怡室六户各五角江右傳錢六百文無名氏四百文九齡童子米成寳七齡童子朱禄寳合一百文共十八户由揚州正和局來洋十三元○江右吴城鎮隐名氏因父病全愈完願並祈家宅平安由東昇福號饒蓮溪先生來札平銀一百兩合來規銀一百三兩三錢何淦亭軍門洋一百元陳瑞麟求病速愈由太古晋局來三元不留名由崑山鴻源局來二元九江德英堂由王建亭兄託江孚船帶來銀九兩六錢七分陳春電完愿洋二元虞山小隐印　書省費由常熟永義昶局來二元吴冠亭由常熟寳順局來洋一元銅洋一元○震澤鄭茂雲孝子募豐字第一百零二三號二册朱春巖洋十元王大偏沈少泉張明甫有心無力人無名氏有心人無名氏七户各一元不留名隐名氏張元芝陳大生四户各五角無名氏錢上百文又二百三十文又二户各二百文共十七户合洋二十元以上初二日 
 
 

Page 12

 
 
   
 
