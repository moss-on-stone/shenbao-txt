# 1884 - 319 - 4904172

 

Page 1

 
 
[代售電報新編] [  申報舘主啓]  
　　中國創設電報自北而南約萬有餘里傳遞消息頗覺靈便惟官商之打電信者須先購得電報新編一書方可按字計碼繕就由局傳遞此書向止電報局出售每本實洋二角兹自十月初一日起電局以本舘在各處暢銷申報卽託本舘代爲發賣每本仍照原價洋二角不增不减諸貴客欲購此書在上海可向申昌書畵室價買各外埠請問賣申報人購取此布 
[第二十號畫報出售] [  申報館主人啓]  
　　國家多故之秋正臣子效忠之日近以各海防需餉浩繁籌撥匪易恭邸仰體宸　倡輸餉銀百萬兩而各大臣之樂於隨助者亦爭先恐後頃刻之間頓集千萬古人毀家紓難傳爲美談故圖之以揚盛美又彭雪帥防粤以來思有以制法人之死命遂造兵船數十號形如橄欖式招致善於泅水者操練精熟為制勝之地兩圖俱編入此次二十號畫報准於二十六日出售後仍附淞隱漫錄一則閱者鑒之此佈 
[論言責之難盡]  
　　子輿氏有言有言責者不得其言則去所謂不得者非但指君之聽與不聽也可以言而言言之而不見聽是謂不得其言若不可言而言而君不之聽則不能謂之不得其言矣若是乎言責豈易盡哉論有謂前明待言官也嚴往往朝方進疏夕已廷杖故朝臣皆不敢輕言以取禍至本朝則言路安開虛懷容納凡在廷諸臣無不可以暢所欲言言之而當則不但聽其言而且有以榮其身御史之服豸者有開口閉口之分其未言者豸則閉口一經嘉謨人告則補服之豸卽已開口甚且見之者皆以開口為榮閉口為辱即或言而不當亦優容之但置諸不議之列而已故本朝言官無不可以自盡立責然而前明之待言官也嚴故人多不敢輕言而所言者則無非切要之事本朝待言官也寛故人人皆可以言而其所言者或皆無關緊要其旌表節孝等事度其言之無有不納者而舉一二端以入告卽自詡爲開口御史此其人猶不失爲謹小慎微者也或以情面或以賄峈而訐某官某官以若干欵以致欽派大員查辦如其查有實據則言者之志得逞矣設查之而毫無影響被言者已受累無窮而彼以風聞言事雖有不實例無處分揚揚在置身事外而自鳴得意此其人品斯下矣固不屑置諸齒頰又有以清廉自命平日敢言素稱風節殆朝廷畀以事權以爲能言者或亦能行將以是酬其直言之勞以收其感奮之效及　臨事則向之能言者今竟不能行一籌莫展隨聲附和自知無以仰答朝廷之德於是捃摭他人之過舉以入奏以彌縫其曠官失職之咎嗚呼是豈足以盡言广哉夫古者言官平時不輕於發言至於緊要關鍵則言之必力至以去就生死爭之如陽城為諫議大夫數月而不言迨朝廷欲以裴延齡爲相則伏闕極諫且云如果相延齡當取黄麻碎之裴以此不得相而陽城亦罷去若此者其所見甚大其所關甚鉅　有不得不爭者也若夫外官疆臣統帥則籌謀布置隨機應變自有權衡非可以言目掣其肘也夫身為言官則自當盡其言責若旣不在言官之列則亦可以己矣且不在言官之列而有官守之職則尤當以盡職爲重倘於所守之職則一無謀畫毫無展布而僅碌碌焉因人以成事而於事後則喋喋焉騰其口說此而曰吾將以盡吾言責也然乎否平戰陣之事疆塲之間不可以文人參之班定遠誠爲有識有胆昔定遠欲殺匈奴使者與從者商議既定或言當告知從事定遠曰從事文官胆必小言之恐誤事不如事後告之迨既殺匈奴使者威震異域從事知之果不覺變色人以是服定遠早見蓋疆臣統帶節制軍兵雖以文員為之而已兼乎武事非若文官之但資口舌也夫一軍之中而忽易一統領則軍心恐有不服一省之地而忽貶一疆臣則民聽亦覺駭然果其衆怨沸騰軍民勿順則易之貶之尚為有名若軍情向來悅服民心素來愛戴而忽焉易之貶之此不但貽笑於外人亦且大拂乎輿論壞長城而長冠讐其所關豈淺鮮哉而彼自謂克盡言責者方且曰吾將以是報知遇也噫嘻誤矣夫朝廷寄耳目於言官非欲其以攻訐為高也凡有裨於國計便於民生內而補助君德糾察臣僚外而樹之風聲四方逖聽如是而後可謂不愧言官之職若毛舉一二人細故動輙叅劾朝廷若概置不理則恐將來無以爲他人勸致有閉塞言路之患若稍稍聽之則非徒無益而反有損是有此一言朝廷轉有難以處置之勢吾故曰言責不易盡也然則盡言責者當奈何當此時事艱難朝廷止在宵叶憂勤之際凡有可以自强之妙策可以却敵之良謀如何而可以破敵人之堅船如何而可以拒敵人之利砲如何而可以戰如何而可以守如何而可以和勿使朝廷用人如奕棋朝更而夕變勿使廟堂論事如築室道謀而不成軍食當裕則陳籌餉之方兵力防單則進募兵之策毋舍難而就易毋舉小而遺大毋徇情面毋逞私心夫如是然後謂之克盡言責彼專以叅劾爲風厲者烏足與語此也哉 
[本館接奉電音]  
　　昨得北京友來電有九月二十九日諭旨二道敬謹譯登○九月二十九日奉上諭都察院奏據直隷生員場廷昕等呈訴燬壩搶河關係民生利害請飭覆勘一摺前據太常寺卿徐樹銘奏獻縣新開　河並堵塞古洋河該處淹灌成災等情當諭令該京卿馳往履勘旋據勘明覆奏擬將古洋　堵塞堰處恢復深通由東北引入子牙河下游仍别濬支河以遏子牙巨漲卽經諭令李鴻章等按照所擬各節撥欵籌辦兹據生員楊廷昕等呈稱此次改挑新河地勢不宜築隄必遭潰决爲南岸三百餘村及下游九州縣之患繪圖瀝陳又據民人宋宅三等呈稱前濬朱家口至　家橋新河一道首尾絕無壅滯北岸雪壩足資保障南岸缺口運水田禾成熟懇仍留新河各等語所呈各節是不於地勢民情寔有窒碍抑係節次阻撓着李鴻章畢道遠周家楣確查實在情形卽行具奏圖併發欽此同日奉旨此案着交岑毓英張凱嵩督同臬司親提人証卷宗秉公嚴訊確情按律定擬具奏原告民人孫大雙該部照例解往欽此 
[京電譯略]  
　　昨接在京友人發來電音知初二日欽奉上諭劉錦棠着補授甘肅新疆巡撫仍以欽差督辦新疆事宜又魏光燾着調補新疆布政使甘肅布政使着譚繼洵補授以陳寳琛奏前江西巡撫潘霨處分着加恩改爲革職留任又錢桂森補授内閣侍讀學士兼禮部侍郎銜此電由京友摘要傳來合先譯登俾閱者得以先覩爲快俟接到邸抄再將上諭敬謹備錄 
[不受要挾]  
　　天津西人來信言法人要挾中國各欵現經總署會議不能准行然則兵事其尚未克弭歟 
 
 

Page 2

 
 
[法事述聞]  
　　前報載巴德諾脫與孤拔電請法廷再發援師五萬人為明春北犯之計兹傳得法國外務大臣斐禮及水師大臣卑郎皆以為孤拔現下所統之水軍足備調遣而資侵擾至北犯一節則李傅相坐鎭雍容部下練軍有德人爲之教習各兵深得其秘饒勇善戰未易猝攻如必以全力相摶則中國非法之世仇殊不值得立卽密諭巴孤二人不必作北犯之想當於台灣一島悉力圍攻務期佔據其地為要挾索償地步云云但法多狡詐其言亦未可憑信總之我國家須上下一心修其在我者而已 
[津地傳言]  
　　得天津信謂中法之事現聞有奧國願出調停旣於中國威望無虧又於法國利權有益也至其詳則不可得聞未知能俞允否 
[出京改期]  
　　徐孫麒星使本定於九月二十六日起程曾經列報玆聞星使在京尚有要公須自料理故行期展緩於月之初二日出京隨帶人員聞共有一十四名至本在東瀛各隨員則須俟星使到任後再定去取也 
[軍憲接篆]  
　　新簡鎭守京口等處豐軍憲紳前次舟過維揚本舘早經列入報内頃接金陵友夾函知憲舟於上月二十七日抵觀音門停泊擇於初二日進省接篆 
[秣陵火災]  
　　回教人丁姓爲秣陵城中之巨賈由縀業起家以財雄一時其居在城南翦子巷屋宇宏敞嚴若巨家上月二十四日傍晚祝融氏忽惠然下臨焚去中進樓房三進内皆堆積絲縀約值價三萬餘兩幸其時甫交黄昏各水龍聞警爭赴首府羅太尊及兩縣亦親臨彈壓督率灌救不至延及隣舍其左首緊隣即龔仰蘧觀察之公館賴風火墻高得保無恙然受驚已不淺矣至起火之由聞係夥友在樓吸食水烟誤將烟灰吹入洋油箱內致兆焚如也 
[津沽近信]  
　　津海新關稅務司於上月二十三日交卸廿四晚卽搭海晏輪船回申履上海稅務司新任○北洋水師延到德國員紳十六人已列前報兹悉先到十二人業經李傅相分别札委廿四晚已束裝趁鎭海兵輪前赴旅順口○現在大沽已有船塢鎭海兵輪及旗昌之保大輪船當在凍河以後入塢大修大約開河後方可竣工也○廿四日係津海關道盛杏蓀觀察壽　僚屬祝嘏者爛其盈門然饋遺則一概屏絕廉隅自勵亦有足多者○熱河繼都統格升授鎮粤將軍陛辭出京原擬乘輪南下嗣因中法既經開仗航海恐多不便遂遵陸履新云○新簡大名廣順道張觀察蔭桓聞於月內履新許仲弢觀察交卸後當仍回津郡總辦水師營務處現在尚未委人羅稷臣直牧不過爲提調而已論者謂傅相意中蓋别有所惭也○津郡水師學堂肄業各生業已數年期滿例應分别派事二十日經傅相到堂甄別等第大約將頭班學生派出後或當招人補額也 
[輦轂紀聞]  
　　福大司空容鎭軍文鎭軍於上月二十三日在德勝門外教塲閱看步軍營並派步軍充領衙門洛副郎洛崙誠主政鈞於是日已刻赴西直門外褡褳坡閱視打靶○二十一日晚膳後内奏事口傳奉旨所有在外之公主福晉夫人命婦著於二十二日已刻進内預備演習萬壽大慶一切禮節及前傳侍衛之命婦等亦於是日進内演禮云云聞是日演禮人等至申正始散也○法人渝盟尋釁無禮已極前降諭旨如有以賠償請者交部治罪天語煌煌薄海臣民罔不欽懍相傳二十一日召見恩大冡宰承因此次會議時願從和議者十七員聖意頗形不悅垂詢此情大冡宰面陳此次議和並非諸臣所願實由他國出爲調停諸臣遂惟其議奉旨著查照例載辦理大冡幸唯唯而退此係得諸傳聞○近日英俄德美各或欽使皆赴總理各國事務衙門或謂因他事而來或謂拜會徐孫麒星使未知孰是○京師左右翼監督兼管徵收牲畜稅銀凡販運馬騾等入東城門者歸左翼報稅入西城門者歸右翼報稅惟永定一門居成垣正南之中難分左右定例凡入永定門牲畜須視販者入城後之東之西以爲標準故永定一門左右兩翼皆設稅局但京城南郊與南海子接壤周圍百餘里為國家苑囿中無居人飼牲畜甚少且駝馬羊皆北來猪則東來至牛騾之入城者寥寥無幾以故是門雖設有兩局而報稅者則曾不多見刻文總戎秀奉派管理左翼稅務到任後見該門收稅最少以爲必該書役賄放遂將書吏沈姓鎖拿到翼不容分辨鞭責數十至皮數肉綻復押禁步軍統領月餘嗣經左翼書吏爲之解說而沈則現尚在縲　中焉○刻屇皇太后五旬萬壽之期内廷傳旨由户部支領銀四十萬兩以備一切經費該部於九月二十間遵旨支放銀二十萬兩並奏請撙節辦理聞此奏木蒙允准不日仍須補支如數云 
[粤垣瑣聞]  
　　當舖向於冬季減利以惠貧民現因籌辦海防加抽軍餉如照例議減則入息無多客典難以支持故典商具呈大憲請本年暫不減利照當每兩三分大憲見係寔在情形經已批准并出示曉諭惟貧民取擕不便恐難免號寒之苦也○連日有犯人處决或三五名或六七名不等甚矣勝殘去殺之難也○番禺縣侯甲瀛大令勤政愛民口碑載道前因查搜海幢寺大令未曾先到伺候上憲以大令柔弱不振難勝煩劇遂調署電白縣前日交卸所屬紳民感其德政咸送牌傘以誌愛慕甘棠之詩可為大令詠矣○堵塞河道其工程係某提督監修聞有人向制軍密禀謂工程未甚堅固數目亦多虚浮制軍刻已委員前往查驗云○現值隆冬時候火燭盜賊在在堪虞大憲於每叚地方添派委員六人嚴密稽察務使奸宄潛消閭閻安堵也○南海麥黄氏青年守節撫孤前數年其子被人拐去渺無蹤跡該氏境遇彌艱水霜自勵乃前月杪其子忽然回家行囊殊富說者謂節孝之報○某甲宦於閩省前曾領有餉銀數千來粤採辦軍裝於今數月并未囘閩禀覆現閩督移文到粤請爲查辦矣○南海某鄉落前有陳黃兩生鬥毆傷斃多人經父老從中調處言歸於妤昨又糾集多人約期再戰此風烏可長也○學憲牌示九月二十四日行香放告二十五日考生經古二十六日考童經古二十八九日考各學生正 
[邦江官報]  
　　壁虎橋壩漫决水勢浩瀚溜險異常現經張都轉籌欵設立救生局飭委柴受生鹺尹九齡在彼巡護從此來往船艘　渡平安當咸頌都轉之大德也○張屺堂都轉前日晉省聞係爲糧道任内事件並聞本月初在糧道署内爲其女公子出閣約須初十左右方可回揚云○程尚齋觀察據官場傳說有不欲來揚之信俟交卸湖北督銷差後即擬請假回籍修墓然不知確否○儀棧總辦楊子穆觀察聞於前日乘横雲輪船晋省不識有何要公也 
[朝鮮談錄]  
　　華船某行至大洋忽遇風浪錨纜皆斷危在呼吸幸急灣近岸得不傾覆人之不葬於魚腹也幾希矣聞船名趙福昌未識眞否○聞白翎島一帶現奉李傅相公文設立漁目開設一舖出賣繩纜帆板油釘米鹽食用等物專濟商船之不給法至良意至美也惟道途遼遠尚無應命者○鷄蛋　止二三文一枚今漲至五文某姓家以鬻鷄蛋為業堆積千百半夜間蛋忽蠕蠕然動有光自內透射急尋之知光自蛋出多至數十枚皆然敲破視之内皆有一小蛇盤旋於中急投之河不知主何吉凶也○四山夜設烽燧遠望之如明星所以報警也然陰霾之夜仍黯然無光法未盡善 
[鎭海防務]  
　　浙江提督歐陽鑒飛軍門現以海防要緊於本年五月初由署移駐鎮海南岸行營以扼前敵督率所部各營分隘據守又 
 
 

Page 3

 
 
慮南岸兵少效前人減兵添灶之計布置十分固密八月杪又復移駐金雞山上築屋駐節從該山上下修成暗砲臺七八座掘兩隧道寛五六尺深如式長近千丈迤邐旋折皆可通各暗砲臺以爲伏兵之計每日清晨上山短衣匹馬笠帽棕鞋指揮隊伍踴躍工作其可謂不遺餘力矣乃軍書旁午之際又復雍容吟詩雅歌投壼與二三幕僚擊鉢鬥韵儒將風流於斯見之倘得海内鎖鑰重臣均如軍門之文韜武略保障海疆又何患強隣之偪處哉 
[小孩獲賊]  
　　香港太古糖棧某日有賊二人竊取糖包爲巡捕所見獲住一賊其一正欲遁去忽有巡捕之子年僅五六齡趕上該賊力拖賊之髮辮賊急走該孩堅持不釋身縣而不墜賊不得遁仍爲巡捕所獲該賊尚欲與抗而力不敵卒捕得解至公堂乃判押該賊兩禮拜而以鼗鼓一枚賞該孩以旌異之若該孩者可以賞矣 
[淞波小誌]  
　　超武揚威兩鐵甲船昨午由天津來駛入申浦○測海兵船由江陰來在炮台右下椗江安糧道張觀察附輪到淞二點鐘起岸乘輿至六營公所拜客○從砲臺士墻起至救生局碼頭止一律加高土墻尺許沿塘之路均已築平惟砲台前之碼頭墊高數丈蓋將造水雷局棧房也○沿塘排砲念九尊砲上做成木架覆以清鉛且以柏油塗之以免風霜剝蝕○昨晨六點鐘各勇在沿塘操演洋鎗至八點鐘始收隊聲若連珠烟霧迷目 
[浦閒話]  
　　裏虹口團練局董昨日至捕房聲稱現屇冬令宵小易於竊發該處地面荒僻擬飭局勇晝夜梭巡誠恐碍捕房章程故特情商捕頭當卽允准惟須嚴飭局勇不得沿途滋事云○江北人許某向充小工夫婦同居裏虹口近因生意清淡許某因憂成疾旋患瘋癲日前竟將其妻痛毆妻懼而逃寄宿於外許卽於夜間將家用什物盡行打毁而人遂自斃翌晨其妻入門甚爲驚駭旋見甲倒臥于地撫之已氷巧大哭爲之措資安殮亦慘矣哉○怡和碼頭停泊兩枝半桅美國兵船昨已開行出口而金利源碼頭停泊之兩枝半桅兵船遂移泊怡和碼頭○虹口富捕頭之妻於前日乘太古洋行輪船由香港抵扈在公和祥碼頭登岸遂入捕房居住○前報逸犯殷光海逃至松江被獲等情兹悉寔係謡傳縣署往松接解之捕役已徒手而歸矣 
[唆訟受責]  
　　鄉婦錢傅氏投上海縣控稱我子阿生出外十餘年不歸媳婦顧氏不守婦道由族人錢茂功陳子厚等將媳嫁去吞用身價求恩究追前晚由蔣明府提訊錢傅氏忽改稱媳婦係找作主嫁出因充當該處汛兵之楊和來索費洋四圓我不允楊唆我控告現特投案聲明質之錢茂功陳子厚同供皆被楊和唆訟求恩懲儆及詰楊和供無唆訟情事明府謂旣據原告供明豈容狡賴喝責一百板着具改過結存案 
[案情難測]  
　　前報黎邑尊奉道憲札會同會審委員黃太守飭差密提妓女李　珠一案前日黎邑尊會同委員訊供持屏退從人極爲嚴密訊畢卽發官媒收押故一切細情外人無從而知惟傳言不一有謂該妓係被盜誣扳故大憲派員密提有謂某委員在該妓處治游被上憲訪聞業將該委員撤叅一面行提該妓質訊此皆傳聞之詞未可遽　也 
[管押候辦]  
　　昇茂錢莊經文控曹青章一案屢列報章昨日原告投案候示而英公堂已派差三名將曹青章送到經翁太守傳訊曹供奉限七日到期而原此不來現在請平準公司陳樂亭及錢業董事等調處翁太守謂伊等能調處否總之昇茂之銀有憑　據乃是抵欵不能併入各欠作爲攤帳况拋載明此房抵欵曾欠亨利生洋行銀五千兩昇茂四千兩到期不贖任憑轉押此案本分府係奉上憲發下惟訊昇茂之事不涉别事當備銀取贖若無銀則亨利生與昇茂兩家不拘何人要房即可作價否則尚可拍賣汝可細思曹稱此房實值價銀一萬四千兩况我共欠人銀四萬八千兩英公堂亦有訟案翁太守謂不暇管爾此等事况爾將一産三押不可不究者將曹管押候辦 
[彩票案續訊]  
　　圖吞彩票一案疉登前報昨晨翁太守臨法公堂時有人攔輿喊冤太守着候訊案畢將其人傳進據張志誠禀稱在押之張阿咸係親子今年二十九歲在元太庄爲夥與周先生合買之票實是六千零零一號與虹口謝福清合買者乃是四百七十八號今願將轇轕之一條洋一千二百元充公兒子阿咸與謝福清求爲保出旋有平準公司夏德槐投案遞呈保狀翁太守謂充公之說且暫擱起須將所買之票呈案張志誠請限六日待信到呈案太守又詢所稱六千零零一號之票曾否着彩而備捕頭帶有對號單見該號亦得小彩計洋四十元翁太守謂夏德槐既來具保着將保單換過須列法租界店鋪圖章以符舊例准爲保去俟票取到再爲核辦 
[英界公堂瑣案]  
　　順發洋行控陳生記將房抵銀四千兩被欠利銀一案經黄太守商之施繙譯俟傳譚姓到案再訊已列前報昨又覆訊順發洋東及陳生記各訴前因怡怡公司經理人譚姓名載亭亦投案稱順發洋東係兼管怡怡公司者陳有房屋抵銀按月九厘起息陳思减利我未允從且前既積欠利銀今又二月不付共應付利銀二百餘兩陳又稱如算到十一月之利銀方有二百餘兩譚又稱按月利銀未清今又欠二月有帳可稽太守隨飭限陳七日赶緊措銀繳候給領○西包探麥根查得二擺渡有牌九賭臺隨於前夜督令中西捕前往拿獲賭徒二十名婦人一名及賭具昨晨一併解案麥根申訴前因并稱陳阿福係為首聚賭朱阿七等係賭客黄太守隨判陳阿福罰洋五元違則管押二月朱阿七等各罰洋三元違則各押六禮拜○人和綢縀鋪夥張蘭芳投英會審公廨控被殷惠照欠銀七十餘兩余財元欠銀三十餘兩王瑞生欠銀四十餘兩朱小梅欠洋二十餘元請爲提追等因黃太守准卽飭提人証於昨日集訊張蘭芳申訴前因殷供祗欠銀二十餘兩且非我經手余供雖知欠銀然我東家現往甯波王供所欠銀數不符尚容查帳朱供是協興信局夥所欠貨洋係縫工邱姓之事與我無干既被控告容邀邱姓到堂太守隨問張何不將帳簿呈核張答稱因有另案在道署帳簿已經呈道太守着朱邀邱姓交案殷余王等均交保分別邀到東人及各檢呈已帳再行覆訊○開波利薙髮鋪之西人稱失竊肥皂刀又等件報捕查明被金進才行竊賣與西人拿以理大祿業已獲金吊贓今蒙送案請辦拿以理大祿稱金將肥皂刀又價賣與我計出洋三元不知是竊贓黃太守商之施繙譯判金管押三月贓交波利領去拿以理大祿既經吊贓　免置議○包探康阿順緝獲竊犯吳一源詰得行竊金月仙施正和等自鳴鐘等件以押在法租界押鋪故未吊贓經黄太守飭該包探帶吳吊贓冉行解訊在案昨據該包探將贓犯解案金施兩失主同請領贓押舖夥持票請追押本黄太守隨判吳管押二月贓父失主分領押本不償 
[法界公堂瑣案]  
　　前報列法國人某還王友如卽汪敬甫洋二百元一案因蔡德友持西字筆據復向該洋人索討故昨日復集通案人等覆訊蔡德友遞呈禀詞翁太守請于繙譯官詰之該洋人據稱惟借洋二百元早已還清汪敬甫則仍照前禀訴稱西人借洋我因不諳西字故令蔡德友代立華文借據西字據卽留在蔡處太守復詰到案之楊明高據供我與蔡本不相識而蔡與汪敬甫相識後該洋人欲用買辦由汪憑蔡將我推荐甫做十四天蔡德友欲我墊銀我卽辭歇生意在後洋人復欲借洋二百元由汪敬甫來說我轉向蘇　新處移來現已還清蘇亦邀來翁太守詰之蘇耕新語與楊同并稱聞蔡曾說欲西人出洋四百元翁太守謂蔡德友中西文據日子相同顯係一項兩票藉此訛索蔡德友堅稱洋元尚從發昌洋行買辦處借夾確有憑據豈可圖賴今到案之人乃汪敬甫串同作証務請追還語舉大哭不肯退太守斥捕將蔡逐出○法 
 
 

Page 4

 
 
捕房昨解駁船上人揚阿華吳才才張福金三人請訊據法句探稱原告亦是船户因遭風覆舟知張福金撈到貨物是以送捕而張實未撈得楊吳二人確曾撈起貨物故知張被押自至捕房原告沈福記稱於前月十六夜裝新開河行中桕油三十塊柑子三十六桶行至浦中適風浪大作船貨俱没後聞張等撈有物件向索不還因之鳴捕楊阿華認撈到柑子四桶在船擱一禮拜賣得洋六元吳才才認撈柑子一桶已還行中翁太守着將無于之張福金釋放挽人將楊吳兩人保去將洋六元交出 
[上海北市籌賑公所施少欽復江西放賑李筱浦紳士書]  
　　筱浦尊兄善長大人閣下接奉九月望日惠函知前寄庫紋二千兩藥丸兩箱捐冊疏文各廿扣已蒙如數察收深慰鄙念辱承俯如所請親赴灾區無數飢黎已覺栩栩欲活弟等承乏後路感荷同深承示景鎮被灾以北鄉爲最重災民露宿風餐眞屬耳不忍聞目不忍覩前寄二千金誠如尊諭所謂杯水車薪無補於事推此間自海防戒嚴以來各業蕭條較前更甚賑捐雖尚無虛日急切未能集成鉅欵兼之天時漸冷急須遵昭前示赶辦棉衣現已做就五千件工料均佳尺寸長大不論男女均可試穿每件約須實洋八角光景連捆成廣包一切另費己需四千餘元台之所收捐欵不敷尚鉅通盤籌算接齊爲難萬不得已擬先籌墊庫紋二千兩一俟便輪到申卽連棉衣五千件計捆一百包藥丸一箱一併運解九江遵示函懇鄭幼戰吳子洽兩兄代收赶解以濟要需小棉衣一節弟已登報另募擬卽分做一體搭解以期實惠均沾台駕赴景鎭時道出饒州晤徐少衡鄉台尚祈轉達微忱能請撥冗同赴災區分頭查賑尤深感禱至賑撫情形仍祈隨時函示以便登報廣募此後爲日正長惟有堨盡愚忱設法勸募再行續解山東重又决口以來僅解萬二千金並棉衣二千件即日擬籌欵四千金棉衣三千件以期稍事接濟然灾區太廣終不能一體均沾耳知承拳注用敢附間肅復祇請德安伏祈垂鑒貴同事均此請女愚弟施善昌頓首九月二十四日 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年九月二十六日京報全錄]  
　　宫門抄○諭旨七道錄前○教職單○閩督何奏恭報被灾情形片○直督李奏撥銀赶辦電線緣由片○又奏叅革訓導片○大學士左奏請調員差遣片○西撫潘奏臬司飭回本任片○又奏委署知府片○又奏請賜卹摺○又奏特叅州縣議處片○閩縣何等奏請改知縣中缺片○將軍慶奏同知各飭赴任片○陝西撫邊奏請更補知縣摺子○九月二十六日禮部宗人府欽天監鑲紅旗值日無引見○禮王等合操覆命○芸公松溎各假滿請安○貴恒病痊請安○吉林恊領明陞謝恩○并衛垣等謝授左右監副恩○圓明園奏派補進散秩大臣班派出恩公長有明奎伊崇阿黄永安○邵見軍機明陞○光緒十年九月分教職單正諭河南河内余履齊汝寍舉訓導陝西石泉蕭延彦邠州保安王維新同州四川安岳包崇祐叙州清溪張鵬騫潼川通江王文炳潼川酆　喬松成都灌縣陳九儀重慶俱舉江油蔡伯陶成都彭縣趙年熙叙州俱優復諭浙江昌化費晉裴湖州拔廣東封川林棟高州恩四川資陽梁仲舒潼川副官賓邱炳章成都附雲南麗江韓學孟雲南廪　次楊鍾璧臨安拔復訓河南滑縣馮朝煦開封附信陽州李南英開封廪浙江嘉善宓鴻年寗波舉義鳥陳基正嘉興廪湖北武昌向覲光漢陽歳四川瀘州游德馨潼川廪雲南甯州左欲寛廣西州廪○○何璟等片再閩省台厦一帶瀕海多風已將台灣府城遭風情形陳奏在案閏五月十九日台北府屬同時遭風尚無妨碍至二十九日風雨並狂溪水陡漲淡水縣坍壞民房三十餘間甚隆廳内港打破商船一號溺斃舵水搭客六人新竹縣之大甲地方先於閏五月初六日夜烈風雷雨民房多被吹　堡垣冲坍數處内地泉州府屬之厦門於十月初一二等日風狂雨驟木拔瓦飛官署民房類多塌損中外船隻沈失二百餘艘　斃多人各處早稻已收晚禾雜糧無甚傷損臣等接據該管官禀報已飭確查詳細情形並籌動欵項撫恤災黎勿致失所尚有泉州漳州二府屬及永春州屬被風被水輕重不一田禾情形與台厦同惟同安縣新設電線多被冲失安溪縣鄉間倒壞房屋數十間翻沈渡船一隻壓斃溺斃男婦多名又詔安縣轄之銅山海口撞壞船　一百八九十艘淹斃多人吹倒砲臺二座民房數十間長泰縣之東南鄉溪流漫溢冲壞城墻廟宇民房並有淹斃人口情形較重雖經該縣捐廉撫恤仍飭由省撥欵應濟並將電線趕爲修整據　司沈保靖會同臬司曁粮鹽二道核詳請奏前來除咨户工部查照外　　謹合詞附片具陳伏乞聖鑒訓示再台北來船甚少該府具報稍稽合併陳明謹奏軍機大臣奉旨知道了着該撫確查財災情形妥籌撫恤世任失所欽此○○李鴻章片再前因趕辦上海關至營口旅順口沿海陸路電線約需銀十萬兩左右奏請將平糶餘欵銀七萬九千餘兩撥作工用已奉諭旨允准其不敷之欵經臣緘商奉天將軍府尹臣擬於長蘆積欠奉餉内酌撥津貼准慶裕裕長覆稱安設此路電線直奉軍情迅速可通奉省誼應籌助公費請提欠餉挹注等因查這來蘆岸迭遭災歉銷滯産疲每辰徵　課銀不數京奉本年所需本難再還欠餉惟現值戰事已成此項電工關係直奉軍報業經遵旨趕辦需欵孔亟不得不勉爲其難設法籌凑飭據運司額勒精　於運庫各欵内竭力借墊銀二萬兩作爲奉省津貼電工要　卽抵解同治五年長蘆即欠奉餉仍責令各員核　撙節辦理事竣分晰開報不准絲毫浮糜所有山海關至營口旅順口電線工需緊急現由長蘆欠解奉餉内酌提淎濟緣由除分咨外理合附片具陳伏乞聖鑒勅部查照謹奏軍機大臣奉旨該部知道欽此○○李鴻章片再欽奉光緒十年六月初十日上諭御史劉恩溥奏直隷深州訓導趙撝謙前以候補通判緣案實行革職等因欽此並經吏部查明　撝謙係由保舉訓導　升通判嗣經革職　以保舉訓導註册有意朦混應將深州訓導先行開缺等因咨照前來臣飭據藩司崧駿臬司松椿查明　撝　於光緒九年九月十八日丁本生父降服憂呈報地方官轉咨該員於是年十一月呈部將訓導註册侯選　屬匿喪應據實奏叅以示懲儆除將該員　供咨部外理合會同順天學政臣孫詒經附片具陳伏乞聖鑒勅部將趙撝謙卽行斥革謹奏軍機大臣奉旨趙撝謙着卽行斥革該部知道欽此○○左宗棠片再户部主事周滋人刑部主事周朝樹請假措資出哀又内閣中書陶森甲前經督辦新疆軍務大臣劉錦棠調營辦事上年五月回籍省親曾經劉錦棠附片陳明在案該三員先後謁臣於江甯行次適臣整隊入閩需人辦事查户部主事周滋大心地正直處事公平臣深知其人刑部主事周朝樹内閣中書陶森甲勤愼敏幹均堪隨營差遣合無仰懇天恩俯准將該三員交臣留營差委除咨部查照外謹附片具陳伏乞鑒鑒訓示謹奏軍機大臣奉旨着照所請該部知道欽此○○　鼎新片再臬司李秉衡經臣飭赴思思縣剿辦莫夢弼殷匪嗣剿捕事竣應仍回省供職經臣於奏報剿匪摺内陳　在案兹據李秉衡禀稱已於閏五月初七日　至省城將署中一切事件照常辦理等情理合附片陳明伏乞聖鑒謹奏軍機大臣奉旨知道了欽此○○潘鼎新片再太平府知府李世椿邊俸期滿並保薦大計卓異例應赴部引見所遺員缺查有候補班並補用知府曾毓璠辦事精詳有條不紊堪以署理據藩臬兩司會詳前　除檄飭遵照外理合循例附片陳明伏乞聖鑒謹奏軍機大臣奉旨吏部知道欽此○○頭品頂戴廣西巡撫臣　鼎新跪奏爲統查在營積勞瘴故員弁循　懇　賜卹　慰　勤恭摺具奏仰　聖鑒事竊臣前因瘴疫盛行營員率多病故當行各統領將瘴故員弁勇　記名彚册以偹請卹而固軍心兹據該統領王德榜等禀稱　將柳國瑞日成傑叅將唐定儀副將銜遊擊楊肇俊都司楊　泰周益盛候補通判張步青　南試用府經　周之　守備何遇榮王治平陳桂玉柯本榮縣丞職銜生員陳鎭藩五品頂戴候補從九品吳作棟把總王良材葉其榛祝洪興周再福陳國祥千總廖榮中儘先外委馬長泰朱澤軍功蒙朝陽凌登升許時發陳鳳善李茂林共二十七員均在營積勞瘴故惟副將柳　瑞由武童隨大學士臣左宗棠轉戰數省擢至副將光緒八年在江南軍營被叅革職此次募通援　經左宗棠札發來營駐守谷松深知愧奮力贖前愆遽爾身亡殊堪憫惻可否仰懇天恩勅部查明柳國瑞歷年勞績開復原叅革職處分與瘴故各員一例從優議卹之處出自逾格鴻慈除瘴故勇丁人數較多另俟開册咨送兵部核辦外所有續查瘴故員弁循例懇請賜卹緣由理合恭摺具奏伏乞皇太后皇上聖鑒勅部櫂議施行謹奏軍機大臣奉旨柳國瑞着關復革職處　與瘴故各員一併從優議卹該部知道欽此○○潘鼎新片再思恩匪首莫夢弼前於生擒時供稱去年臘底在監逃出正月初九日走至羅城縣東門外暫住邀韋家祥張四海在黄金墟招集二三百人各帶鎗砲並縫旗幟至二十三日起身中途會合莫夢葵同去攻破才院村等語彼時臣在行營接閱此供當卽檄行藩臬兩司委員確查兹據該司等詳稱　核此案該匪莫夢弼　省越獄逃至羅城縣城外東門墟居住　招匪黨復縫旗幟事閱半月之久聚人數百之多該縣杜綏祿近在咫尺毫無覺察不能設法擒拿以致　匪囘籍滋事貽害地方非尋常疏忽可　實有應得之咎除己將該令撤任另行　員攘署並飭嚴拿逸犯韋貴等務獲究報外理合會文詳請具奏將羅城縣　縣杜綏祿交部照例議處以爲昏庸玩悮者戒等情據此臣查杜綏祿於匪首莫夢弼近在城外聚衆縫旗爲日旣久縱非有意縱徇其昏庸玩悮貽害地方實屬咎無可免相應請旨將羅城縣知縣杜綏祿交部照例議處以示懲儆謹會同署兩廣總督臣張之洞附片具陳伏乞聖鑒訓示謹奏軍機大臣奉旨着照所請吏部知道欽此○○何璟等片再南平縣調缺前以卽用知縣邱晉所請補業已准　部覆現將斯缺改歸部選該員人地亦屬相宜至南平縣爲延平府附郭首邑原係冲繁難兼三要缺擬請改爲煥難二字中缺據署延平府知府光炘議詳由藩臬兩司核明請奏前來臣等覆核無異除咨部查照外謹合詞附片具陳伏乞聖鑒訓不謹奏軍機大臣奉旨吏部知道欽此 
○○慶裕等片再升補鳳凰直隷廳同知王壽嵩升補與京撫民同知錢開震請補奉化縣知縣張寅均經先後奉准部覆應飭各赴新任以專責成除分覈飭遵外理合附片具陳伏乞聖鹽謹奏軍機大臣奉旨吏部知道欽此○○陝西巡撫臣遵寳泉院奏爲更補知縣循例照部章專摺陳奏仰祈聖鑒事竊神木縣知縣裕安告病遺缺前經署撫臣葉伯英以侯補知縣胡海章請補嗣准部咨尚有到省名次在先曾任實缺候補知縣屠　麟例應先儘補用等因兹據　臬兩司遵照部示會詳更補前來奴才查屠兆麟現年四十四歳順天監生報捐縣丞分發陝西咸豐十年到省因克復高陵縣城出力保俟補缺後以知縣用並給六品藍翎同治十二年三月咨補三原縣緜丞四月到任光緒七年請咨赴部八年二月奉旨依議欽此三月報捐離任以知縣歸原省候補班補用四月領照回省該員年力正强人亦明白以之更補神木縣知縣堪以勝任合無仰懇夫恩敕部核覆准以到省名次在先曾任實缺何補知縣　兆麟更補神木縣知縣如蒙俞允該員曾任縣丞保舉知縣應升之　例不甄别現係知縣請補知縣銜缺相當毋庸送部引見所有更補知縣緣由謹會同陝甘總督臣譚鍾麟專摺具陳伏乞皇太后皇上聖鑒訓示謹奏軍機大臣奉旨吏部議奏欽此 
 
 

Page 10

 
 
[光緒十年九月二十七日京朝全錄]  
　　宫門抄○上諭一道錄前○發抄旨六道○豫撫鹿奏查閱　伍情形摺○粤東撫倪奏查明檢舉並請議處摺　豫撫　奏埝工穩固緣由片○又奏叅革各員片○大　謙奏查明各員請免其查議摺○九月二十七日兵部太常寺　　　　　　值日無引見○奕　謝授通政使司副使恩英　岳林各請假十日○大額駙續假十日○侍衛處奏派補進　　范　　　謨公○幼官學奏派管學之大臣派出陽珍○吏部奏派僭　宗室覺　學之大臣泒出崑岡邵曰濓○掌　　奏十十九　一月　奉先殿漪貝勒瀅貝勒行禮○召　軍機○發抄奎斌奏見縣令萬啓鈞調宏邑令奉旨吏部議奏欽此○　　　　董　　　犯酌量　通奉旨刑部議奏欽此○又盂縣　商王也南應繳歷年銅本秘　等項請概子豁免奉旨着照所　户部巡　欽此　又河東辛巳綱奏銷展限奉旨着照所請户部知道欽○又裁汰兩鎭額兵添練馬步三隊奉旨該部義奏欽此○又補用作令陳政詩等期滿别奉旨吏部知道欽此○○河南巡撫鹿傳霖跪奏爲查閱西北兩路營伍事竣旋省謹將　　　　叅摺具陳仰訢聖鑒　竊臣前於八月初三日　省查閱　北兩路營伍　將起程日期奏報在案臣拜摺後卽日起　渡黄以道以次　有事畢卽於九月初二日旋省所有此次校閱過　輝滑縣兩營　德内黄兩營河北鎭標左右各二營土祿一營及河南陝州　　　縣等營共十一營有看馬步官兵悉　精廿足額合操大陣並速戰等　步伐　止均屬整齊施放槍砲聲勢聯絡長矛刀牌亦　　　　用六力至十力不等步槍鳥槍中靶分數比列一二等者居多抬砲中靶均在二三等之數　馬步練軍隨處廚　分場閱看各兵年力壯健技藝　熟器械精利允稱一律臣悉心比　各營兵技以練軍及鎭標左右兩營爲上術輝彰德河南等營次之　縣内黄土　陝州汝州　縣等營又次之查　軍裝器械均無虧缺馬匹亦皆臕壯兵丁技藝優長者當塲奬賞記名拔補生疎者分别責革勒限學習各屬民壯隨營調閱所習刀矛尚能如法至各營將領備弁臣詳加考騐人材魁偉弓馬純熟者尚不乏人惟查有署延津縣于　月鳳嵐弓馬生疎當卽撤伍勒令學習又彰德營候補把總邢聚麟外委姚執信世　恩騎尉李世恩河北鎭禁左營候補外　馬　　世襲雲騎尉張禁世襲騎都尉張位有均弓力輭弱綺射無準亦經分别降責記過飭令該營認眞操習以觀後效伏思　民以兵　兵以將將領得人則弁兵有所效法士氣可期振作臣每　一管必嚴　名營官整頓營規　力操防並爲之宣明紀律則切訓誠勸懲兼施庶幾簡軍實而申儆俾有勇以知方仰副朝廷經武整戎傑地方之至意其有營務廢弛聲名平常者另片糾叅以肅戎政而照激勸再臣經過朝衛懷等屬地方連得透雨二麥均得及時播　農民懽忭地方均臻綏靖及由河南府一路旅省察看沿路惰形亦地知同　以上　宸厲所有校閱西北兩路營伍詳細情形理合恭摺奏　伏乞皇太后皇上聖鑒謹奏軍機大臣奉旨兵部知道欽此○○革職留任廣東巡撫臣倪文蔚跪奏爲秋審錯擬入綴查明檢舉更正並請旨交部議處恭揹仰祈聽鹽　竊准刑部咨據該撫咨報新事絞犯陳二狗等四　該撫題報秋審將該犯等入於緩决現據查明應入情寔辦理自應奏明更正速　勘語具奏檢舉等因伏查粵省本年秋審人犯先據臬司沈鎔經定擬實緩造册詳經臣文蔚會同前督臣張樹堀覆核具題在案嗣因新事擬緩各犯内有南雄州絞犯陳二狗和平縣絞犯鍾亞預斬犯吳七齊均係刃傷　害食氣嗓俱斷又新安縣斬犯張亞富搶奪刃傷事主已至三傷與歷辦秋審章程均無尚可酌緩之處但罪關生死出入不厭詳求當經飭司再將各案悉衷妥核改擬情實咨部更正兹准咨覆前因查新事絞犯陳二狗等四起四名或刃傷要害奇重或拒捕刃　事主已至三傷核其情節均應入實原擬綏决係屬　悮相　據宵檢舉請旨勅部更正並請將臣文蔚及臬司沈鎔經一併交部議處以爲定讞疎忽者戒除勘册分别咨送外所有檢舉並請議處各緣由理合會同兩廣督臣張之洞合詞　摺由驛具奏伏乞皇太后皇上聖鑒勅部核議施行再本案係准照部咨改題爲奏合併陳明謹奏軍機大臣奉旨刑部議奏欽此○○鹿傳霖片再滎澤　埝上年九月陡生險工經臣派委文武員弁竭力搶護漿堤修壩今春復添派勇隊增築土埝月堤加培磚石各壩挑溜護岸當於四月十二日一律工竣前經會奏在案此次臣查閱西北營伍由河南府一路事竣旋省順道至滎澤縣　赴工程處所沿河逐一查看所修民埝工程其添築月堤磚石各壩工料均屬堅實河溜全行北徙堤外盡淤成灘壩埝益形穩固足紓宸厪爲此附片具陳伏乞聖鑒謹奏軍機大臣奉旨知道了欽此○○鹿傳霖片再臣此次校閱營伍已將祥細情形恭摺具奏兹查有内黄營都司長慶不知檢束又確山營守備張徵捕務廢弛商水汛把總高上林干預詞松均未便稍事姑容相應旨將長慶等三員弁一併革職以肅營伍爲此附片奏陳伏乞聖鑒再所出各缺豫省現有應補人員應請扣留外補合併聲明　二奏軍機大臣奉旨着照所請兵部知道欽此○○奴才宗室謙禧跪奏爲查明審理命案遲逾有因請將承審及督審不力歷任各官職名籲懇天恩免其查議恭摺仰祈聖鑒事竊准刑部咨奏覆豐寕縣住　毛泳庫擅殺王秀身死一案將毛泳庫照擅殺罪人例擬絞監候因該犯事已到官在同治十一年正月初四日並十三年十一月十五日恭逢恩旨曁光緒元年正月二十日欽奉恩韶所得絞罪應子援免並查此案與光緒七年奉部覆准業已擬結之平泉州民　李李氏用帶戯勒張劉氏身死一案因遲延過久奏奉諭旨飭　審辦此兩案之歷任州縣及督催不力之該管各官一併查取職名交部議處等因當經奴才札飭勢河道迅速查辦去後兹據熱河道富華詳稱遵查光緒四年間前任都統延煦因熱河各屬積案太多奏請設局清厘截至光緒四年八月以前統爲舊案共計四百八十三起奏明飭令各屬於辦理新案之外每見帶縊舊牘其違年疑難重案由　局量爲提審或派員前往會訊並令以期限子以勸懲經部議覆准嗣並任都統崇綺奏請裁撤讞局所有積案概實成各地方官自行審理每月帶結應子勸懲之處請俟原定二年限滿後彚總核辦迨至七年三月二年限期已滿各屬帶結積案共計四百十四起一府六州縣囹圄頗見清疏未經詳結者尚有六十九起經前任都統崇綺督同前道府將未能遽結之故逐件考核皆因遠年舊案疑竇多端其原被千証或業經物故或出外謀生或証係婦女嫁夫遠離或隔省關提未遽獲解或夥匪因無爲首之犯堅不承認或兇手恃無在塲之人異常狡展其他情節支離定讞既難草率牽涉蒙　提傳益難驟齊種種難結情形均於光緒七年六月間奏明並聲明積久之案其難結甚於新訟口外之案其難結尤甚於腹地必欲尅期蕆事勢竟有所不能所有積案均非現任各員任内之件而已結起數不爲不多未便以限滿尚有蒂欠遽予懲處致失情理之平據實陳明仍督催各該員於未結案内各犯　設法研鞫宛轉查傳於新案之外隨時帶理等因奉奉諭旨知道了欽此轉行遵照各存案今查毛泳庫李李氏之案一係甫經覆准一係早經擬結均屬光緒四年以前積案實係案情未確迭次駁審或跡涉詭秘旁無証佐均屬遲延有因奏歸隨時帶理之件竊思從前擬結各案之承審接審各官既經寛宥惟審此二案之歷任州縣及該管各官竟子懲處似覺向隅且未審結之案將來擬結時倘以每案查取職名則現任各員勢必視積案爲畏途查上年冬間閩省　辦逾限未結命案盜案免扣審限勒令逐案辦結業蒙俞允在案所有熱河光緒四年以前舊案曾經奏明隨時帶理其已結未結之承審接審曁該管名官可否一併免其查議等情詳請具奏前來奴才查該道所詳係屬實在情形相應籲懇天恩俯准將熱河光緒四年以前舊宁曾經奏明隨時帶理其已結未結之承審接審曁該管各官一併免其查議之處出自逾格鴻施惟寛其既往尤須儆其將來若不暚示限期轉恐現任各官任意延擱反至案結無期擬將光緒四年以前並四年以後截至本年七月止業經通詳造入月報未結命盜題咨各案於辦理新案隨時帶理統限一年完結限滿如有蒂欠卽將承審不力之員嚴叅以儆玩泄如蒙俞允卽當通飭各屬實力奉行不准稍形懈弛亦勉副朝廷愼重刑　清理庶獄之至意所有毛泳庫李李氏二案請免查議並擬辦積案限期緣由理合恭摺具奏伏乞皇太后皇上聖鑒訓示遵行謹奏軍機大臣奉旨刑議奏欽此 
 
