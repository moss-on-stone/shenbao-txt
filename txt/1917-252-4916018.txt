# 1917 - 252 - 4916018

 

Page 1

 
 
   
 
 

Page 2

 
 
時評 
[賞罰不明（冷）]  
　　方今有一最可歎之事即賞罰不明是也賞罰不明何能令人不能令人何能行政不能行政則無論其政之善惡皆爲空言而已 
賞罰不明最大之憑證川之劉存厚黑之許蘭洲是也劉許依然在官於是而敎育實業等廳各省紛紛抗拒矣 
敎育實業兩廳之見拒此其明白相示者也而其外之置若罔聞暗中消滅者尚不知其幾何也在上無不隠忍而默認之 
故曰賞罰之不明至今日而極矣雖然其言賞罰抑末也 
命令 
　　九月十四日大總統令調任徐恩元爲國務院參議此令 
又令調任許士熊爲審計院副院長此令 
又令調任王式通爲全國水利局副總裁此令 
又令農商總長張國淦呈請任命温熊輝李作棟爲秘書應照准此令 
又令陸軍總長段祺瑞呈請任命俞恩桂爲陸軍第二十七師副官長應照准此令 
九月十五日大總統令特派孟憲彝督辦永定河工事宜此令 
又令任命周承裕爲審計院審計官此令 
又令山西督軍兼署省長閻錫山電呈山西政務廳廳長崔炳警務處處長兼省會警察廳廳長王履康應請免職崔炳王履康均著免去本職此令 
又令任命賈景德爲山西政務廳廳長此令 
又令任命南桂馨爲山西警務處處長仍兼省會警察廳廳長此令 
又令陸軍總長段祺瑞呈准新疆省長兼督軍楊增新咨請以禹寳山補授新疆省標瑪納斯協副將應照准此令 
專電 
　　北京電外部决定日内答覆各國之提案其要點爲出兵問題及從嚴處分德奥人等 
（十六日下午三鐘） 
北京電出師事由參陸兩部先設遠征隊編練處出發之軍隊有定名宣　軍說（十六日下午一鐘） 
北京電德華銀行案檢廳巳准柯逹士保釋候緝愛格林訊辦（十六日下午一鐘） 
北京電奥兵繳械問題汪外長據法力爭荷使巳不再抗辯日内即可解决（十六日下午一鐘） 
北京電奥兵繳械問題政府與荷使交涉極强硬（十六日下午三鐘） 
北京電共同提案議决後准今日由院呈府如無删改即咨復協約各使查照（十六日下午一鐘） 
北京電改正關稅商議地點擬在上海（十六日下午一鐘） 
北京電京城内外將設旅通汽車公司專搭客不運貨每中里費一分（十六日下午一鐘） 
北京電商人趙益亭請在京辦運客汽車公司（十六日下午三鐘） 
北京電臨時參院决明令　集由劉承恩電陸陳解釋並勸贊同（十六日下午一鐘） 
北京電劉承恩今日赴津謁黎商調和時局方法（十六日下午二鐘） 
北京電頃晤由宗龍知唐督最近有庚電到京内容謂政府調停之意無　體喻祇須在川滇軍有相當處置不至别生枝節即可解甲歸田亦所甚願由君巳轉達政府適逢馮夫人喪未有確答由君須雲南問題解决方可赴滇實業廳長任 
（十六日下午三鐘） 
北京電奉天輯安縣中日兵士衝突案現决歸奉天地方交涉不日可和平了結（十六日下午三鐘） 
北京電張鎭芳輿論一致主處死刑（十六日下午三鐘） 
北京電敎部舞弊案現由審計院查辦巳將會計科文卷悉數調閱（十六日下午四鐘） 
北京電仮京師舖車戲園樂戸捐准再免一月（十六日下午四鐘） 
北京電徐恩元近頗活動自得院參議差交通系又力攻之 
（十六日下午三鐘） 
北京電許蘭洲將調關錦鎭守使遺缺以馬瑞祿繼任 
（十六日下午一鐘） 
北京電倪嗣冲電告病巳稍痊（十六日下午三鐘） 
北京電日本派小林丑三郎爲駐華財務調查員（十六日下午三鐘） 
 
 

Page 3

 
 
北京電正金兌現風潮漸息（十六日下午三鐘） 
外電 
　　北京電昨日正金銀行兌現風潮乃起於該行行將收閉之無稽流言昨日共付出洋十萬元今日兌現者仍絡繹不絕（十五日） 
北京電德華總辦庫爾秩司由李佳白具欵保釋副辦艾格林仍杳無蹤跡（十五日） 
北京電修正稅則委員俟接中政府覆文後即將由協約國舉定在上海會議（十五日） 
東京電反對黨通過關於中國修正稅則之决議案聲明該黨於大體上並不反對惟此事不得與中國參戰問題相提並論且須設法保全日本之商業利益云著名財政與經濟家某博士將充政府財政委員長駐北京 
（十五日）以上路透電 
北京電奥國公使羅司都倫本日午前八時半離京同行共二十四人德奥人之送行者約四五十人（十六日） 
北京電與陸榮廷商議之後爲調停南北來京之劉承恩於本日赴津聞爲調停一事叩黎黄陂之意見云（十六日） 
北京電正金銀行十五日之兌現見其數約九萬元均係零星兌換是以略有混雜惟尚無人提存欵者今後二三日間尚有繼續取現之勢至此謡言之原因其主動者現猶未明（十六日） 
北京電十五日中國銀行以及其他各大銀行並二大錢舖均發通告謂正金銀行紙幣收兌與現銀無異等語故至午後二時各銀行錢舖兌現者均非常減少（十六日） 
北京電財政交通各部發表部令京奉京漢津浦京綏各鐵路所收烟酒印花等稅自來月始通用中國交通兩銀行紙幣與收現銀無異（十六日） 
北京電馮總統夫人逝世由外交部通知各國公使自十五日午前十一時至午後二時受弔日本林公使届時詣總統府正式傳逹日本天皇弔唁之意（十六日） 
北京電廣西劉承恩爲　停南北來京向大總統及國務總理申述召集新國會尊重約法不更兩廣督軍省長勿以兵力解决之　聞劉所述段總理悉允承認惟反對新國會一事而贊成改正國會組織法然後召集現劉巳將此意電告陸榮廷求其意見（十六日）南京電長江巡閱副使王廷楨奉命將禁衛軍改編第十六師改編之費及應發給軍裝皆由中央支發該軍編制之後以一旅駐北京一旅分駐江寗徐州各地（十六日） 
南京電美國人經營之華美俱樂部員昨夜七時假美國領事館開祝賀會招待李督軍等 
（十六日） 
東京電華盛頓電云駐墨西哥瑞典公使將協約國方面之情報密告駐在該國之德公使其事近於美國發見巳就德瑞兩國關係得新證據此事頗爲世人注目（十六日） 
東京電國民新聞社長德富蘇峯氏十五日首途游歷中國（十六日） 
東京電駐外財務官官制與財務官將明日發表其人員如左中國方面小林丑三郎俄國方面今村次吉（現在俄國）美國方面田昌（現在）美國）（十六日） 
東京電船舶管理令擬於明日樞密院特别委員會磋議（十六日） 
　　以上東方通信社電 
戰電 
　　俄京電統帶　助柯尼洛夫將軍之軍隊克里摩夫將軍命其軍隊曳兵順從政府後巳抵此間晋謁國務總理克倫斯基氏繼即回寓以手鎗自擊殞生加里定將軍與其哥塞克軍官巳在羅斯土方登爲軍工代表會拘獲里克拉沙夫氏宣稱加里定將軍並無黨與故其企圖失敗在即（十四日） 
俄京電俄國現局仍不明瞭克倫斯基氏黜陟大將應付内閣風潮不遺餘力内閣之起風潮聞因糧食地位日見困難之故閣員相繼辭職内有數員後復應請留任柯尼洛夫將軍蹤跡何在今無所聞亞力克齊夫將軍曾與柯氏同處兩日磋商降順條件彼得格勒境外之事無實在消息惟觀莫斯科司令佛化夫斯基將軍致哥塞克大將加里定將軍之電文觀之外間之哥塞克兵目下殊不自安電文曰哥塞克兵分隊當敵軍進窺俄京之際而向桐邑進發余不知其意何在豈哥塞克兵欲向俄國宣戰乎果爾則余須警告足下哥塞克兵如不奉命而出現於莫斯科境此卽爲變亂發作之徴云云（十四日） 
巴黎電今日下午公報云德軍猛轟後於拂曉時攻擊加塞瑪台高原法軍以短兵與之接戰敵軍大受損失退回陣線（十四日） 
華盛頓電國務部宣布駐墨德使伊克哈特氏致德首相郝爾韋格博士之函伊氏因瑞典代使克朗化姆氏爲德使署傳發電文請秘授該使勳章其函乃一九一六年三月八日所發中有克朗化姆氏抵此後頗能抒誠贊助德國敵人方面之消息而可得聞者唯賴此外交家等語又謂克氏恐公然贈授勳章將啓敵人之疑故願展緩至戰後行之云云駐美瑞典代使語客謂克朗化姆氏巳於一月間免職該使不允討論此事 
（十四日） 
瑞典京城電瑞典外交部秘書長伊維洛夫氏巳免職大約因魯克斯堡案株連之故 
（十四日） 
要聞一 
[東京通信（心危）]  
　　出兵問題與航空隊 
歐戰勃發以來日本尚未遣兵赴戰論者或非之而在日本則自有其說湖南廉博士之言曰近以中國出兵之說喧傳報紙於是日本上下亦有持出兵說者其實日本出兵早巳不成爲問題蓋以日本而果出兵也至少期以二十萬始可活動於東部戰線之一方面然出兵非難所以維持軍費者難也雖聯合國有可代辦軍費之議然以堂堂一等國之日本旣能出兵而不能支辦軍費則尚何面目之可言故如以二十萬陸軍遣參歐戰則因歐戰而所得之十億元金錢將見兵士未發一彈而巳不翼而飛矣此由財政關係而不出兵之說也而一部報紙之論調則有異於是者今爲述其槪要曰日本亦一交戰國也苟有出兵之必要則亦在所不辭惟自歐洲開戰以來業巳四載而日本終未出一兵者實有特種之理由也故使目下之情形而不變動則我日本仍基此理由而不出兵况歐洲戰場上新加北美合衆之大軍而美國之出兵計書又以至明年而期以百萬則聯合國方面又何患無兵且僅以英法强軍巳足粉碎德奥之軍而有餘况更加以百萬之美軍乎若更加以中日二國之兵則歐洲戰場上將無駐足之地矣故中日之出兵爲不必要也云云此又不出兵之一說也 
日本之於軍備未嘗一日懈也其海軍之新計畫已略詳前信兹聞日政府又有航空隊二大隊之增設據陸軍當局者言曰由此次歐洲戰場上之實驗日本之受其益者匪淺蓋不啻直接授我以飛行機術也其威力之偉大爲戰術上所最大之物故日本不得不從而增設之今雖有四大隊然較之歐洲各國則相去尚遠顧以財政關係故從緩進主義期於將來每一師團設一航空大隊耳至明年度增設二大隊之地點目下正在選擇而無定見蓋以飛行機之製造與其發動機之裝置均與工業發達之地極有關係故或於東北方面之仙臺與九州方面之福岡二地增設之亦未可必也然欲航空隊之擴張不得不先有航空機製作之工廠爲暫時計擬於東京砲兵工廠内暫爲附設待將來再設專門之工廠而擴大其範圍同時則以軍用氣球研究會改組爲航空學校而從來之航空機射擊法改爲射擊學校卒業者則分布各大隊由研究時代而入爲實行時期云 
[北京正金銀行之兌現風潮]  
　　東交民巷正金銀行昨日忽有多人手携該行所發鈔票前往兌現外間之評論該銀行者亦復謡言四起不可方物旣經實地調查始知此種風潮其原因皆起於一二謡言彼造謡者或係有意或係無心要皆不足徴信之辭而無識者流一倡百和遂致滿城奔走大有相驚以伯有之勢詢之行中諸人亦莫明其眞相惟從種種方面調查皆由外間謡言而起而謡言亦非一種大致如下（甲）昨日外間有謂俄京業巳陷落俄德巳單獨媾和且有軍艦進攻日本甚至調德國飛機巳至滿洲傷有日本人數人者於是遂以日人所開設之正金銀行爲不可　（乙）或謂日本政府現正限制現銀輸出故正金銀行之準備必甚缺乏（丙）或謂朝鮮業有亂事日本金融岌岌可危（丁）或謂天津正金銀行業巳停兌故京行亦極可危（戊）或謂日本近日所交中國借欵純用鈔票不用現洋足見正金銀行現洋之匱乏（己）或云前日北京城外某鐵店有一人携正金鈔票兌換現洋忽來一西洋人謂數日之後正金票價必大低落該店深信其言轉爲流播於是巿人遂紛紛往該銀行支取現金矣以上種種傳說皆屬無稽然此次兌現之起原要不外此數種而巳至於兌現時之情形聞正金銀行總辦小田切及副總辦小貫慶沼氏前夜即聞外間有向該行兌現之消息然頗不以爲意至昨晨九時到行見在行前鵠立守候者巳有百餘人始知此事屬實向例該銀行於上午十時開始營業昨以多人守候之故遵命於九時三十五分開門守候者乃魚貫而入然所支者殊無大宗鉅欵其數目最鉅者僅五百元自餘以外皆零星小欵中以五元及一元者爲最多故昨日所支總數僅爲十萬餘元又據該行總辦對人言云昨日之事實爲意料所不及然該行准備甚足故可有恃而無恐以該行在北京所發鈔票計之共一百萬元左右然此欵皆有準備現該行庫中所藏者有六十萬元現洋並有價值四十萬元之現銀　必不至於匱乏也又據日人共同通信社所調查則此事又似乎無風生浪兹將該社所傳各方面對於此事之談論附錄於下（一）錢舖方面在城外之重要錢舖如春華茂德成祥順興華充隆茂等仍以普通信用照舊通用紙幣之價格雖微落殆不成問題據春華茂老板云正金銀行之被擠誠　莫名其妙至近來兌現者之多則因北京商業不振之結果赴外省謀生者皆必帶現洋故也（二）洋行方面正金票通行巿上雖有折扣之說然至今尚未見折扣之實行大要不過風說而巳（三）官廳方面自聞正金被擠之報遂即道人探究尚未悉其　　只有一報告亦不可靠謂本地接上海來電稱上海正金銀行亂發紙幣準備金不足或將停止兌現等　風說一傳遂至紛紛取現現此種風說尚傳播未巳也 
[時局趨勢與南北調停]  
　　昨日星期五爲國務例會之期各國務員均列席於上午十時開議至午後一時方散聞其所討論者一爲協商各國之共同提案一爲法國要求之出兵問題皆與軍事財政有重大關係關防甚爲嚴密詳情如何無從探悉也希望我國出兵以法國爲最熱心先在巴黎與外交團談論此事繼又在東京與外交團商榷大約巳成各國一致贊成之同題日前　對於我外交當局爲非正式之表示政府對此頗視爲一種重要機會聞巳秘密籌商進行之策就中以餉械及軍官人才爲最困難但現所準備出兵之數不過數萬擬徴集青年　事學生加以訓練大約半年以後當成爲事實也 
本星期之初政府當局就借欵問題與外交團方面有所接洽兹聞四國團代表曾於十三日開會於滙豐銀行是晚即由日本正金銀行代表小田切氏在宅設宴邀財政及銀行當局密譚似皆與此事有關聞此項借欵之用意係將利用現時金賤銀貴之機會爲改良幣制之準備不充平常政費現時雙方接洽之程度不過以非正式的交換意見而止銀團方面擬先就改良幣制事宜切實調查必俟調查完竣始可正式開議至美國將借我巨欵一節有人以此詢之當局據云駐美顧公使確在接洽此事數目雖不能定大槪我國如對於協約國有積極的援助則所需之費美國總可爲力似乎此事前途亦確有希望也 
原任廣西省長劉承恩此次來京後於昨日下午三時始入府謁見元首密談甚久於兩廣情形有所報告惟其詳情不得而知日來外間頗傳劉氏此來携有陸巡閱使要求條件内分召集國會尊重約法不更動西南官吏黄陂即不復職亦當任其自由行動及平和解决川湘風潮五欵昨日談話時是否曾語及此無從證實劉所傳各欵固與政府意見不甚相遠特陸使眞正主張終須待李開侁電來方能明瞭也 
[南洋之橡]  
　　抱一通信之餘墨（一） 
　　余今歸國矣然尚有一二節必欲貢諸讀者諸君之前則南洋之大富源是也橡皮公司吾國人　視爲大利所在而今則鑒於往年之失敗相戒不敢涉足者也凡事必須實地攷察其眞利害貿然而趨與貿然而避其失維均余以斯業之爲南洋主要物産故於英屬之新加坡柔佛麻六甲芙蓉檳榔嶼　埠荷屬之蘇門答臘　爪哇諸島皆嘗悉心考察今請略荷屬而言英屬 
橡爲熱帶産物之一自初種至第五年可採液採法每日清晨於樹幹離地數尺處以小刀劙其皮如丫字形而置杯於其下液從皮破處流出滴入杯色白如乳富有黏性併盛大缸投以酸性藥水便凝結　之使去水成大張薄片烘之使乾則可出售矣依專門家言最好每英畝種八十株但現在種橡者大都每英畝百九十株斷無疎至百株以内者其産液額着通每十英畝月出一擔則每英畝年可出一擔又十分之二第五年初採或不及此然第七八年後或不止此今最老者巳逹三十餘年而採液量如故 
余所至各地狀况略有異同就其大較可得而言焉英屬各埠凡荒地許合例之人民向政府領墾其費從前每英畝僅五元今則須轉手收買大約每英畝今須五十元自去草翻墾種苗施肥以至第五年間應下種種功夫園主皆可委託農人包辦蓋其地習慣如此大約包淨一切每英畝須一百一十圓亦有由地主給農具而僅給九十餘圓者此項契約有律師簽字擔保分期查騐成績其費分期支付苟成績不如式則掯費不給至第五年完全交付而採液之期至矣核計每英畝僅資本一百六十元猶分期支付也 
此百六十元之資本獲利究有若干乎則至第五年可採液時依現在地價每英畝可售得四百元如不出售自行採液則利更厚當余初至南洋時橡液每擔可售得百六十七十元離南洋時跌至百二十元實爲大跌特跌卽以百二十元計每年以收液一擔又十分之二計亦可得百四十餘元除去採割　費約尚可得百二十元以百六十元之資本分期支付至第五年以後每年可得百二十元其利之厚爲何如然此普通無足奇者也 
余有友某君於數月前赴南洋營橡樹園僅投資萬數千元現有人肯出四萬元收買其地而某君尚不肯預計五年後可値二十萬元實例甚多此其一也 
雖以余考察所得結果如此猶願聞者加以實地之覆察天下事無完全勝利者要視其人能力如何所可較之内國而認爲優點者一天産優美二交通利便三盜賊無有四法律有保護資本家之效力而巳此僅指馬來半島一帶而言若婆羅洲較此且尤勝矣 
[南京快信]  
　　湘督傳良佐以桂軍入境特電李督軍籌商對待方法 
山東督軍張懷芝電李督請派兵防堵禹城亂兵 
李督電財部迅將臨時軍用經費核定電復以便酌量扣留 
江甯鎭守使齊燮元奉李督委任兼轄四路要塞總司令准於日内接事 
長江巡閱副使王廷楨俟公竣後即行入都弔唁馮周夫人 
江蘇烟酒公賣局長彭淵恂前派羅煥章赴蘇滬兩埠實地調查爲整頓地步昨羅巳回省復命 
江寗縣知事吳其昌調署吳縣遺缺以吳縣孫錫祺署理 
新任江海關監督馮國勳近因交代未竣特電滬關人員准十六日赴滬履新 
此間有女士班亦超擬辦織業學校呈請省長立案 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[中國出兵問題之籌議]  
　　中國軍隊助戰消息在政府方面尚未得協商國確實之表示惟就各方面觀察加入一節似將成爲事實現在政府所躊躇者厥惟欵項器械運輸三事欵項器械聞協商國果能一致贊中國加入後自無不代爲籌備之理至於運輸一項則實不得不從長計議蓋現在歐戰情形巳趨於東戰場方面中國若爲運輸便利起見自以派兵至俄較爲簡捷且俄國與亞洲毗連加入俄國亦可抵禦德兵之東至故現在中央各要人以加入俄國者爲多數但俄國現巳處於退敗地位對於吾國助戰應用之欵項器械必不能依時接濟吾國苟派兵至俄難保不因接濟之困難與俄兵同受影響因有此種情形於是政府又似不得不注重於西戰場方面蓋西戰場現在經英法防守甚嚴德人亦無力可施此時若再將中國兵加入則後方任務有人英法兵之前方勢力自可增長德人見西戰場兵力增長自不得不退出俄境而集其勢力於西戰場一方面德兵旣經西退則亞洲方面當然無意外之處此政府中所視爲聲東擊西之一法也惟中國若派兵至西戰場其運輸上之困難却亦不無可慮一則地中海方面時有敵國潛艇暗中破壞二則運兵船隻現在亦屬無多恐一時不能運多數之兵三則海運軍隊太覺稽延時日聞政府鑒於上種種情形現正妥愼籌畫以爲將來或實行加入後之準備 
中國出兵之說近巳成爲外交界之一問題日本國民新聞特著論以評之該報爲日本之半官報其言殊可注意其文略云吾人嘗謂參戰問題必出於中國之自由意思不可徒事依傍他人出兵問題亦中國所當自决之問題也夫以中國軍隊輸送於歐洲戰線此非容易之業也第一中國不可不編練三十萬乃至五十萬之精兵第二不可不立輸送於戰線之計劃第三不可不定支持策動及充補之辦法今日說中國出兵者謂軍資軍需可取給於協約國然僅有軍資軍需不能遂謂其事巳完也即以軍資軍需論亦有言之匪艱行之維艱之勢此中國之政府及國民所當深考者也雖然參戰之後必至出兵亦猶絕交而後必至參戰中國旣向德奥宣戰盡其力之所能以攻擊德奥不唯爲其自身之本分亦爲其對於關係諸國所當盡之義務其將派兵赴歐乎抑將别有以自効乎此則當專視夫中國當局之意志而定若我日本者雖未出兵赴歐亦旣自盡其任務其所以援護協商諸國之軍事戰略者至大我與中國其對於歐戰之地位相近也其情勢亦或相同也故吾人以爲中日兩國不可不始終同心共事焉 
又英文京報云中國遣兵赴法一節刻聞國務委員會業將各省拍來之覆電彚合一起（共十四省）以便研究據切實消息中央政府因軍械運輸等項籌備需時故擬定先遣送一批其數爲一師連同醫藥工兵及交通隊共一萬八千人共選擇方法係先由贊成出師之省分每省出兵六千其將校兵士均須各具志願書分毫不許勉强不論陸軍與警備隊均一律收納志願書彚齊報告中央然後入手編制觀戰之學員願往者亦可隨往但須有特别之規定聞外部某參事對某使館人員巳詳細談及云 
[外交界之談話]  
　　協約各國公使前者兩次在法使館開會討論滿足中國宣戰希望條件之法美使館亦曾與聞乃各使照會中政府公文中美使並未列名外間頗以爲疑兹據美使館參贊某君云法使館會議美公使未到惟頭等參贊列席巳將會議各節報告政府不日必有訓令到來即可照協約各國之例照會中政府惟三個條件之中天津租界得許中國過兵一節該項條約並無美國在内故修正之事與美無干毌庸與聞此爲美國與協約國不同之點其餘改稅則緩賠欵美國意見均與協約各國相同但清華學校雖以美國退回賠欵辦理仍是中國國家學校當然不因賠欵緩期而受影響又云天津租界過兵亦並非毫無限制聞須中國軍隊係爲鎭壓取締德奥租界者乃可變通辦理又云美銀行加入四國銀行團之說目下毫無所聞又云芝加哥銀行協理阿伯爾前次來華調查財政情形曁預定之抵押品即烟酒稅頗爲滿足嗣以政變迭作政府無人遂即回國當時曾表示謂希望數日後再來談判故此項借欵如銀行代表一來當然仍可繼續交涉云云 
政府某要人言協約各國極希望中國積極援助戰事雖無具體的提案意思確甚誠摯政府亦深以爲然惟出兵問題關係殊大不能不從内部切實計畫目下尚未逹可以發表之程度又據外交某君云我國駐奥沈公使出境一節近外交部得沈使來電出境護照現巳到手不日即向瑞士進發亦可告慰國人矣協約各國提出之共同案美國雖表極端同情但至今尚未於此共同提案上署名駐京美使恐滋人疑惑曾訪我外交汪總長以私人行動解釋美政府意之所在據云美國對於協約國之决定極端贊成毫無疑義現將單獨對華提案因美本係單獨宣戰對外一切無與協約國共同之必要至經濟協助早有宣言亦勢在必行云云又聞駐京丹墨新公使前晚抵京因與汪總長有舊故抵京後即先以私人情誼先行訪候該使言取道俄京乘西比利亞鐵道而來目覩俄國狀况危險特甚政府幾無人主政内閣有傾倒之勢殊可憂慮云云 
[各省敎育實業兩廳前途]  
　　敎育廳長發表以後各廳長尚未赴任聞各廳經費前經國務會議議决由地方籌欵如有不足之數由政府補助不得過二萬元但經費浩繁决非僅恃此兩萬元可以濟事且廳係新設其辦公機關之設置亦必由各該省預爲指定以此二因前巳由部電各省長一令籌畫敎育廳經費二令尋覔房屋必俟此二事布置就緒覆電到京各廳長方可起程現在覆電尚未到也但聞某某等省督軍對於敎育實業兩廳之設置確有以爲事前未經同意頗持反對之說審是則各廳長履新之期更未可定矣至於各新任廳長雖見任命然亦將有更動蓋其中有不欲去與不能去者如直隸敎育廳長黄炎培任命時正在京不數日即呈辭新命南下湖南敎育廳長沈恩孚現在上海巳兩次來電辭新職奉天敎育廳長許壽裳現不欲赴奉吉林敎育廳長錢家治以親老辭山西敎育廳長李步靑梁善濟等謂其曾爲孫洪伊秘書頗致反對李將自辭浙江敎育廳長劉以鍾在京浙人多反對之恐不能去 
此番范源濓之派各省敎育廳長與江天鐸之選派實業廳長原以各督軍與進步系本相融洽直無先事疏通之必要孰意命令發表後兩種廳長如趙炳麟等二十餘人均遭擋駕以湖北爲最烈王古元直以實業廳爲不必要至於黑吉兩省之敎育廳長該兩省昨巳有電表示反對未識國務院對之將有何辦法也又據報告江蘇齊省長昨電政府曁敎育部略謂此次任命之蘇省敎育廳長陳潤霖無論其人品學識如何卽人地生疎不免受無形之打擊耀琳責任所在難安緘默伏乞裁示云云說者謂其意在以該署敎育科長盧殿虎成績卓著與其調長安徽不若即以該科長提升以收駕輕就熟之效未識當局能否通辦理也 
[内部裁員與整頓吏治]  
　　内務部爲裁汰部中人員以便改派新人之計自兩星期以前卽用傳詢之法由湯總長按日傳各司實缺人員一一詢問由蒲次長錄其問答將藉此以行其黜陟迄今尚未完畢近聞該部司長王揚濱又上一策請於傳詢之外更調集各司收發文簿視其經手辦出文件之多少以定辦公之勤惰其所擬調閱者爲七八兩月但七月一日張勳復辟以後百政停滯所有土木衛生職方禮俗各司之事一慨停止惟民治司因解散國會尚有事辦而兩月之中因地方擾亂維持秩序警務司事務猶多此中或不難於公平之處未知湯總長是否採及也 
京師督辦巿政公所日前山督辦下令將全所人員一律停職但停職以後之辦法未有所聞有謂擬改用研究會人員者亦未見動靜距近數日間忽留主任四人辦事至前日又令全體職員仍舊辦公羣料其中必有曲折至於巿政公所向無會辦在全體停職之前忽添會辦一員有謂政府知蒲督辦將有大批換人之事故設會辦以監督之而會辦之添設吳炳湘之任命事前並未謀之湯總長發表以後湯始知之頗覺有難處之勢云 
政府昨通電各省長大致謂民國成立六年於兹而政事猶未能日臻郅治者良由官吏不能整躬率物勵精圖治所致當軸者應如何整頓以挽頽風乃查近日各省上級官廳對於民人控告下級僚屬往往將原呈復下飭被控之官吏自行呈復則其後辯呈自必文過飾非應即厲行革除如嗣後關於控案之件必須另委與被控素無關係之員或飭附近之高級官廳切實查明於事前尤宜謹守秘密勿令被控官吏預早聞風先爲之所或更以是而啓營託洗刷之弊云云 
[交部派員考察滿鮮鐵路]  
　　交通部近發表一派員考察滿鮮鐵路之部令其文云鐵路業務之盛衰恒視管理之善否以爲斷我國國有各鐵路成立已久進步尚遲此中固有種種原因然欲助營業之發展則管理之合法與否實爲一重要問題中日聯　以來日本鐵道院來華調查人員不絕於道况我國路務幼稚設備未完不事考查安所借鏡南滿朝鮮近在接壤情形略同其鐵道辦法尤便取則爲此令仰京漢京奉津浦京綏各路局其各就张段長以下站　　上擇其經驗較深學識較優辦事得力之車務人員每路遴選一人呈部核定派赴南滿朝鮮鐵路詳細考察如管理法如何規畫乃能盡善運輸力如何調度乃不虚糜及車輛之保管客貨之吸收舉凡關於車務事宜有足爲各該路準則者分别研察此不有應特别注意之點並由該局長指明均須一一切實考求詳具報告以備採擇此舉不但爲輸入車務智識亦即所以培植將來人材絕不容以薄植閒員濫預此選所有各該員出差間暫行派員代理毌庸停薪一切川費准據實列報由四路攤分作正開銷各員派定後仍俟本部定期約同來見再行出發云云 
[日人經營靑島之希望]  
　　十日日本遼東新報云靑島施行民政案雖巳確定尚未實現吾人甚望其迅速實現也目下屬於戰時地方取締雖多藉軍政而深察該巿狀况欲刷新民氣奬勵産業振興貿易等必不可不廣施民政以招徠外間資本而鞏固日僑樂居之心現聞該地大小成功者之感想以靑島爲中心山東將來之有望雖爲彼等所深信而多數人之心理尚浮動不安對於永續的事業計畫亦多躊躇不前欲導民心使其健實不可不先革新政治之大綱取締事業之種類以促有資力者之覺悟近來日本及滿洲方面之事業家經營山東之産物利源者日益增多欲使彼等措施其計畫不可不增加平和的色彩故保護生命財産之安固調查利源之有無外對於子女之敎養機關日常生活之便否等事雖細微關係極大此等事業軍政旣難舉辦則設立民政各種機關誠一日不容再緩也 
[傳良佐接任後之消息]  
　　傳督九日抵省後當即電告中央即日接印視事並通電各省云良佐於本日行抵湘省當即接印視事愧乏經武之材忝總師干之任汲深綆短隕越時虞希指示南針藉資韋佩無任盼禱除呈報外特此電報良佐青印又通電本省各鎭守使云良佐奉命督湘辭不獲巳業於本日行抵長沙接印視事深維保衛地方之責重以敬恭桑梓之情夙夜兢兢懼無以奠安境土衛我湘民兹値下車伊始百端待理良佐所汲汲焉欲與諸君子掬誠相告者厥有二端第一維持治安頻年以來吾湘變亂相尋財力凋敝若再不力謀生聚與民休息將元氣傷殘寖久而不可收拾軍人以衛民爲天職忍令吾民久淪於水深火熱之中而不爲之所乎良佐之首重治安者此也第二整飭軍紀國家養兵本以衛民而紀律不嚴或轉致無窮之紛擾迨至信用旣隳民將視兵爲畏途且或仇視將何以衛吾民而固吾圉乎申之以誥誡加之以訓練有所命勿或違有所戒勿敢犯軍紀所關絲毫不容假借夫而後勿忝軍職足以鎭撫吾民此良佐所昕夕期望於諸君者也凡此二端皆良佐認爲近今切要之圖而期在必行者諸君子同負保安之責切望力策進行善體斯意良佐蒸印 
督署參謀副官秘書三長傳說不一兹聞參謀長巳確定王永泉（天津人曾任陸軍部某科科長）副官長確定危道豐至秘書長一席尚未確定惟吕鑄（内務部職方司司長）最有希望昨巳分别指派暫行任事惟因參副兩長均須任命故未下狀委 
傳督接印後各界謁見者絡繹不絕傳督特定昨日上午接見政界下午接見軍界聞政界擬請傳督公讌傳以暫時事忙不能赴席辭之傳督所帶衛隊巳於前日陸續到省即在水警隊及第一聯合縣立中學暫時駐紥昨日上午譚督衛隊業巳紛紛遷出傳之衛隊遂於下午陸續遷入矣又聞傳之衛隊共約六百餘人所携軍械則除鎗彈外尚有機關鎗四架刻已移駐新督行轅 
聞傳督在鄂之時會召集湘人發表意見略謂世人動以余之任命湖南督軍係爲扶植段祺瑞派之湖南勢力實爲誤解之甚蓋中央以余爲湖南出身故予擢任亦不過欲以湖南人治湖南而巳且余之赴任均乞敎於湖南之先輩萬事决於公論斷不一意孤行至於西南問題則有湖北之王督軍江蘇之李督軍江西之陳督軍等聯合取和平調停主義斷不至擾亂湖南之和平各位宜將此意及余之方針轉逹一般湘人云 
自乾城督湘命下後茶陵曾再四電請辭去省長本職雖經中央迭電慰留然其去志仍未省衰前日下午傳督到省茶陵即將督印賫送行轅一面電向中央告病請假修墓并申述湘省之難於軍民分治仍請以傳督兼任措詞極爲堅决 
日昨北京交通總銀行電湘督云去歲軍興時零陵鎭守使望雲亭以護國軍總司令名義向敝衡州滙兌所挪借銀元十萬元經飭敝湘行迭與交涉末能撥還現聞望使由貴督署領請欠餉三十餘萬元仍未將該欵清償且聞望使巳於八月三十號入京敝行以此欵久無歸着焦灼萬狀特電奉瀆迅飭望使撥還藉資周轉云云未知傳督如何辦理也 
昨郴州來電謂廣西譚督軍因湘桂邊界防務吃緊特派軍隊一師開赴桂邊距零陵縣約百餘里之黄沙河地方駐紥云云惟聞桂軍雖守桂邊確無略湘之事 
[湘省實業借欵簽字]  
湖南政府因金融枯竭滙水飛漲久擬募集實業借欵以資整理前與湯淺洋行商訂以條件不成而罷財政當局甚以爲苦月前華僑盧漢生自南洋來湘代表聚興五金公司與湖南購買鉛砂磋商旬日始獲 
 
 

Page 7

 
 
就緒於昨日下午在財政廳簽字到場簽字者爲財政廳長礦務局長及盧漢生諸君當經電請上海一面將墊欵撥轉定期交付條約計二十則（原文甚長）兹摘記其大要於下華僑聚興五金公司與湖南政府訂購水口山白鉛砂二十萬噸訂約之後由公司預付定金洋例紋二百二十萬兩湖南政府收到定金之後即提前交付鉛砂七萬噸按省垣現有存砂二萬噸水口山存砂五萬噸每噸以洋例紋二十五兩計算其餘欠砂十三萬噸分作六年半繳清每年平均付二萬噸價格照英京倫敦巿價扣算以每噸售洋例紋三十兩爲標準然至低亦不得少於二十五兩定銀周年行息七釐每付砂一次即扣算砂價若千當時交付現欵一半其未交之半價即在定銀内扣除此項扣除之定銀即截至上月底停止利息所有前後付欵槪無折扣亦無介紹費用云云 
[成都通信（九月一號發）]  
　　川滇兩軍皆取守勢 
　　陜南鎭守使管金聚之前隊八月三十一號即巳抵成都吳光新兵亦紛紛由宜搭蜀亭聯華等輪入川而所謂川滇二次開戰則言戰言和頗不一致當八月下旬以來川軍第三師鍾體道師長痛忿滇軍停戰之條件過於苛酷乃竭力反對調和前次停戰先於二師者今則先二師而主張開戰劉存厚前次本不願停戰因見三師停戰始於克復青神後停戰今見鍾師長異常激昻而其部下各旅團營亦皆竭力主戰於是始有八月下旬之繼續開戰然極端主戰之第三師雖似積極預備而究未下有總攻擊之命令每日仍不過有小部分之衝突而巳 
第二師及混成旅見鍾師未大攻擊雖巳開始作戰究不如前次之激烈嘉防總司令陳洪範同右翼軍司令劉成勛於八月二十號開軍官會議後日日將各所部移向榮井威各方面以脅逼滇軍且滇軍因病疫過多又因迭遭挫折減去戰鬭甚大不甚奮勇接戰故此次之戰爭毫無戰績可言也井榮克復後滇軍大部隊厚集威遠川軍雖勝亦精疲力竭於是雙方皆取防勢各不越鴻溝一步雙古墳羅泉井之滇軍雖取攻勢仍未敢進攻以後援不繼子彈甚缺也八月底間資中顧品珍師長雖增兵一團守羅泉井但以迭敗之餘亦未敢輕於進取矣 
右翼拒滇支隊舒司令因見各方面皆未猛進又未奉到攻擊之命令於是將其軍九營調集於仁壽仍取守勢八月底間因見右翼隊及陳旅長不戰而收復兩城遂將其軍略向雙古墳羅泉井胡家店等處移前而松峯場之滇軍則亦早巳退出其他雙古墳滇軍因見川軍進逼亦即退却羅泉井之滇軍則退駐於仁資大道中之龍吉鎭球溪場等處而川軍節節前逼將羅泉井收復昨舒旅長巳委其差遣某爲羅泉井縣佐并駐重兵於該處資中顧師長聞羅泉井滇軍引退大爲驚駭因該處爲由仁到資之險要且距資中只一百五十里左右當即飛增兩營駐守球溪以防川軍進攻然川軍値此疲憊之餘亦决不敢輕易進攻也 
第三師圍攻資中終未開始總攻擊但自八月下旬以來日趨危險第一師之劉旅長久欲與滇軍一戰者八月三十號由内江派軍一連運子彈接濟三師并欲將實力助三師周代督派代表到成都亦言早即欲戰不過因與熊克武同處渝城受其牽制現巳派重兵駐内江以督軍名義令顧師長將資中讓出以便西上如顧不讓則須以重兵助三師攻資中云云但此不過周氏代表之口頭談話而巳故推測戰事者此時亦難知其究竟劉存厚見三師不下攻擊資中命令亦於八月三十號（或謂三十一號）下停戰命令現雙方皆在防守中此後之變化如何須俟來日證之 
[紀奉天之越獄案]  
　　模範監獄炸獄梨樹縣獄脫獄兵犯紛紛擊斃十二日午後一時許城内模範監獄收容之犯人忽有炸獄之舉由警察與陸軍開鎗攻擊城内商舖均一律閉戸各城門由軍警把守嚴查出入其究竟脫出若干人及如何捕緝情形尚未詳悉又聞模範監獄看守兵是日正在室中下棋忽被犯人中之曾爲胡匪者搶去快鎗八枝看守兵起而捕之該匪卽開鎗格鬭當時脫出二名其餘則登樓下擊莫敢往捕聞巳擊傷兵警數名現尚未能捕獲 
此外梨樹縣亦有獄犯脫逃事該獄設於縣署内覊押重輕罪犯甚多因獄内院子寛大擇罪輕者九十餘名令其學習工藝添派警兵看守上月二十日下午六句鐘忽有習藝犯十餘名乘收工之際先將獄内牆壁所掛之鎗攫取突然衝出院門奪得法警手内快鎗二支又由門警手中奪去鎗一支子彈數十顆於是裝彈開放擊斃看守警一名往外闖逃以致槍聲四起人民驚懼萬分該知事曲鴻年正往南門督看修城工程聞警回署用電話召警務長率警截堵一面督飭管獄員看守長等追擊并令法警守護封獄將未逃出各犯小心看管其逃出之犯見警追趕竟敢開槍擊拒警長亦令警兵開鎗且追且擊共計格斃逃犯于河張乃山等九名收回快槍四支四獄查點計逃去張發張林王希盛三名快鎗一支亦被該犯携逃卽經派警四出跟追迨至夜半並無蹤跡此役被犯擊斃看守兵劉青春一名警兵朱連科一名看守長張雲翹守兵閻德文警兵趙福田等九名均身受傷痕驗明開單撥醫調治經曲知事將管獄員撤差看守長斥革收押聽候核辦此次逃犯計十二名經格斃九名尚有三名未獲該知事自請嚴予處分高等廳長據呈以逃犯幸巳格斃過半情尚可原卽予免送懲戒惟將該縣知事八九兩月俸各罰扣三之一十月俸罰扣十之二以示薄懲 
[潯陽近訊]  
　　駐贛陸軍第三混成旅早有調寗之說李督移蘇後該旅旅長黄振魁曾去電請示嗣陳督軍過寗李督與之磋商並請示陸軍部旋得覆電以江寗所駐軍隊巳近八萬人此外尚有警備隊數營巳足佈置防務現在贛防亦甚重要第十二師新到贛省人地生疎第三旅自應留駐贛省協防以資熟手云云陳督奉到電復即令黄旅長率隊駐潯惟將來赴寗與否尚不可必至黄旅長原兼省垣戒嚴司令官一職昨巳委第十二師步兵第二十四旅旅長岳兆麟充任矣 
陳新督未出都前即聞南潯鐵路腐敗情形迨旣抵任亟　設法補救日前新推定之總協理黄大壎程道存曾託人控詢督軍意見並代述不就職原因仍請督軍出而維持聞陳督計畫擬先行解决總協理問題其意以前次臨時股東會選舉總協理以前李總理劉協理並未辭職遽行改選似覺不合現在黄程如願就任亦無不可則仍請李木齋劉穉樵出而維持一面令蕭龔等四代表再行入都賡續前議要求財政部以僨票換易股票將是路收歸國有惟黄陳如不就職則前次臨時會推定之董事等職亦應同歸無效並謂股東會嗣後宜規定取締辦法如曾在公司充任職務被裁被革者槪不准干涉以阻進行陳督此項辦法聞係因吳前護督曾令公司派熊石秋至都詢問李總理之去就李遂擬定辭職理由書託熊返贛面呈陳督陳督以雙方若卽若離實與路事前途大有妨碍故昨巳派龍佐材晋京歡迎李總理到局主持路務矣 
九江地方自治籌備處曁商會等以西關月城妨碍交通擬將城牆拆缷曾經會銜呈請贛北鎭守使潯陽道尹轉呈上峯核示吳護督以事屬行政範圍未便獨斷遂咨請戚省長核辦戚以兹事體大亦不敢擅專已將原文咨請内務部批示祇遵矣 
[皖省近事]  
　　前收撫當塗縣之定武軍（四營）日前受外來土匪游勇勾結於本月七日夜十二時譁變搶刦商民當經陳統領拿獲亂兵土地匪各一名訊明正法所有餘匪逃兵現派馬步隊追剿昨倪督軍巳電飭宣城馬管帶就近堵緝但此次兵變當塗各商號被搶外洋商亞細亞分棧及美孚分棧亦被波及該棧經理巳函請駐蕪美副領事與當道交涉矣 
倪嗣冲現派幼丹來省致祭李良臣張漢英兩統領業於昨日乘安豐輪四時抵埠 
新省長黄家傑現在蚌埠准秋節前來省視事現倪氏巳飭各科趕辦交代 
此次謀害第八路統領李良臣正兇業巳獲交軍法處訊問巳供出同時搶刦商號亂兵甚夥（係一營二五兩哨）均拿獲釘鐐收禁（約二十餘人聞訊後即按軍法處以死刑 
皖敎育實業兩廳長中央巳任盧殿虎（即前江蘇敎育科長）方時簡（省工業學校校長）現均在京大約本月底始可來省履新 
地方通信 
[蘇州]  
　　販土被攫飾物吳江李經生與妻方氏均爲烟癖從前本係富戸近年家計漸窘私作販土生涯度日所有烟土向由李妻方氏前往上海蘇州各處運回銷售此次方氏由吳江動身赴蘇之時爲本地流氓沈阿大劉子亭等窺破欲思俟其運土回江時半途搶奪惟恐被警察干涉遂由劉子亭預向駐紥北門城内之巡官梁文富商定如有尶𡯓處伊等作爲報告人即由梁將人烟一併解縣罰辦否則由伊等奪土公分迨至七月初七日李方氏在蘇講得烟土洋數百元分爲數十包裝入餅乾匣内計兩匣又在萬年樓兌得金飾等物趁同里班小輪船回江沈阿大劉子亭預在碼頭暗伺見李方氏手提皮包及餅乾匣上岸逕行進城沈劉等尾隨其後行至城内空曠之處即行上前將其上包及餅乾匣搶奪而去方氏極力喊救警察亦不顧問方氏立卽趕回家中告知李經生即赴縣署報告中途被搶財物（所開失單係金鐲一副二兩餘重現洋二十二元緞子數尺）請求貴警追緝李知事以城内竟出白晝搶物之案立即先將該管警察隊長記過勒限嚴緝不數日由盛澤區警察將沈阿大一名獲住並起獲原餅乾匣二隻匣内尚有烟土十餘包一併解縣經縣署何裁判員提訊沈阿大供出李經生之妻販土遂與劉子亭商串警察梁巡官半途奪取烟土三人均匀分派等語裁判員據供報告李知事飭將梁巡官撤差歸案審辦一面飭提李經生及劉子亭到案聽候質審明確按律擬辦並巳由縣先行詳報省道各公署查核 
[松江]  
　　社會迷信難除每届舊曆七月三十社會上必有蘭盆會之舉茶館帮與浴堂帮均興高彩烈紥有大頭鬼無常鬼等之紙像沿途募化錠帛於晚間借用照天侯執事鳴鑼迎賽所募錠帛隨路焚燒城内蕭王廟等處則於河中演放水燈並請僧道在船中施放燄口所需經費亦頗不少此種迷信之舉負有社會敎育責任者宜分投講演勸導革除庶社會迷信之或有改革之日也 
[無錫]  
　　反對電燈漲價耀明電燈公司開辦多年用戸日增營業發逹去年盈餘數萬金爲實業界中首屈一指近日該公司開董事會議以歐戰以來煤價逐漲成本過重議將用戸電費每度加價洋五分合之舊價一角五分每度共計兩角電表包價一律漲價兩元逾額按照度數計算遍發通告定於夏曆八月初一實行各用戸接到通告後錢業帮中首起反對謂該公司當創設時各業互相提倡與有助力始定電費每度一角嗣巳漲至一角五分比較上海電費每度收銀一錢巳不爲廉且各業因年來營業減色無力再加遂於錢業公所開會决定函復耀明公司請求緩議繼有綢業亦以電費巳鉅反對加價於錦雲公所取决衆議後亦函請緩行未知耀明公司能否取消此議也 
　　年豐米價低落入夏以來雨水調匀高低田畝皆有十成收穫之望兹聞米業中人云溧陽之上堆埠宜興之徐舍等處新榖巳經登場該處收成極爲豐稔上堆埠稻價每百斤祗售洋一元三四角徐舍則售一元二三角其餘各處雖未登場收成亦頗豐足至近巿陳稻所做破礱糙綆每石僅值四元五角新糙粳每石四元九角云 
[鎭江]  
　　兩粤退職長官過鎭前廣東省長朱慶瀾前廣西政務廳長冷遹以時事多艱灰心進取相約不問政事遍覽海内名山勝境以擴胸襟兹於日前蒞鎭本邑紳界慮潤州代表紳學商各團體招待一切昨晨僱備救生紅船邀往焦山作竟日之遊回城時業巳入夜今午復偕赴金山北固山兩處玩賞一週聞擬往宿兩宵即將往寗云 
小輪搭客溺水斃命清鎭往來各小輪互相競爭迭次貶價邇日由鎭至清烟蓬票僅售銅幣十二枚遠近一律因之乘客異常擁擠昨有某公司小輪行至邵伯湖中搭客某甲被擠落水斃命屍身迄未撈起 
[揚州]  
　　派員檢查郵電陸軍巡緝統領劉調卿以現值戒嚴時期深恐有人暗通消息發生不正當舉動今日（十五）派鍾養庭前往郵電局檢查往來函電（按郵電局前曾由張旅長派員檢查張氏赴通後該員即行取消） 
委員監焚烟土省公署派瓜泗釐局委員劉宏復來揚監焚烟土烟具劉於日昨由瓜抵揚晤周縣長監焚後卽乘輪返瓜 
[杭州]  
　　錢業組織新同行杭州錢業會館昨出有佈告云啓者敝同業爲鞏固信用起見經全體開會議决嗣後組織新同行成立必須將股東姓名附股數目及經協理同人先行報告會館由會館函詢各東答復相符然後登錄堂簿方能上巿營業是爲正本清源之計現巳照議實行惟舊有各同行開設巳久如再向各東一一函詢事涉煩瑣辦理爲難兹特將各家股東股數詳悉查明登報露布俾股東非股東一槪週知藉昭核實而示公道云云 
杭垣發現時症近日省垣時疫流行患病之人甚多始則頭痛身熱繼則全身發生紅瘢不分顆粒眼中盈盈含有淚痕狀類瘄症有初發熱有即發瘢者亦有熱巳退而始發瘢者現醫學公會擬討論醫治是項病症方法巳通告各會員到會與議矣 
嘉興損毁文廟案之查覆嘉興第二師校長損毁文廟一節文電反覆尚無結束兹聞十四日嘉興縣知事查覆電文云省長鈞鑒奉蒸電元電内開據縣屬勸學所等電稱第二師範校長孫增大損毁文廟并據該校長電稱因大成殿地磚失修飭工整理以便謁聖該所電指各節實係誤會各等情究竟詳情如何抑即查明具覆候奪等因奉此查此案前據公民陸繼鍷等呈稱兹校長損毁文朝請予轉呈查辦等情據經知事履勘屬實以當時孫校長赴省無從面詢當即據情轉呈在案奉電前因復往履勘見大成殿挖去方磚雖巳補砌而大小參差不一其餘各處仍拆毁如故至孫校長所稱飭工修理一節事前並未聲明及見激動公憤始行補砌以爲彌縫之計刻下闔邑紳耆羣情激憤合將奉電覆勘情形據實電復伏乞核示遵行嘉興縣知事張昌慶叩寒印 
[安慶]  
　　安慶當塗兵變之餘聞馬統領對於此次皖垣兵變之善後辦法首先注重追拿兇手其次懲辦爲首肇亂之兵士其餘脅從附和均從寛辦理日前收取第一營槍械時巳拿獲肇亂兵弁二十餘人釘鐐收禁巳紀前報兹聞巳認有口供稱李統領如何被剌如何譁變均有主使現巳派人監視至三五兩營少數附和兵士現巳遣散其餘分别改編調遣以故省垣近日安謐如常不似從前之驚擾矣但馬統領正因省城兵變於五號進省辦理善後時八號又聞當塗兵變隨接到太平陳統領來電云外來遊勇勾結營兵意圖擾亂事前聞風防範事後巳生擒二名格斃一名餘匪巳派得力馬步兩哨向南追剿現巳撲滅無事惟恐餘匪未盡除巳電飭宣城馬管帶就近堵截嚴拿外合特電陳務乞轉知各商民勿得輕信謡言自相驚擾云云馬統領巳轉省蕪各商會知照矣又聞當塗此次被刦商民損失甚鉅其細數尚未查知惟聞亞細亞分棧福記損失約千餘元至美孚分棧美孚號同人因聞鎗聲卽行躱避棧中存有鐵櫃一只鎖匙帶去匪等無法打開乃將鐵櫃扛去各分棧巳派人調查損失確數請蕪湖領事與當道交涉矣 
[奉天]  
　　奉天釜山間通車計畫上月下旬滿鮮鐵道當局者在安東縣討論安東與新義州間之貨客及奉天與釜山間運轉貨物問題聞巳議决奉天與釜山間各列車即行直通運轉擬於十一月一日實行開辦目下對於籌備等項非常忙碌 
四鄭路開始營業四鄭鐵路自動工以來修築工程頗屬順適兹聞由四平街至八面城之大工刻巳完竣定於八日開行營業車其車價每人小洋一元但未滿十歲之兒童照例免費聞該車籌備尚未完備故不運載貨物 
雜評一 
[出師問題（一子）]  
　　出兵之聲今巳喧傳矣將來果成事實者吾有兩種希望第一須選人格高尚之人能遵守世界共同之軍紀赴歐之後弗以種種不規則之行爲騰笑於友邦使人譏我爲野蠻軍隊也第二今之以兵赴歐軍械輸運皆極困難曁須賴友邦之力以逹其目的地而赴歐以後不能爲友邦助轉爲友邦累殊違我國出兵之初心故我望赴歐之兵先求弗遺累於他人也至若與協約國軍隊同於鎗林彈雨中奪最後之勝利增國家無上之榮譽固我國人所最希望者然而我則不敢驟作此奢念也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[參觀日本旗艦記]  
　　日本第三水雷戰隊司令官田所廣海少將乘旗艦阿蘇號率領第七驅逐艦隊菊月長月印月水無月等號於日前來滬碇泊浦江田所廣海少將特柬邀本埠中日官商報界於昨日午後三時到艦參觀爲中日親善之表示兹將種種情形錄後 
阿蘇之歷史阿蘇本係俄艦原名巴興由俄國向法國造船廠訂造長四五十尺載重七千九百九十五噸每點鐘能行十八浬日俄一役爲日海軍在旅順港内捕獲遂改今名蓋亦日本之戰利品也旗艦之布置該艦全體均髹灰色有四煙囱設無線電機於前後兩桅首尾設八寸口徑重礟各一門此外兩旁尚有六寸口徑砲八門艦首左右有探海燈各一此爲軍事上之佈置昨爲歡待來賓起見復於該艦後部兩邊以迄於中部由艦兵紥成人物鳥獸樹木等形並以帆布爲山借艦中汽管之水裝成瀑布更以筍壳裝成飛艇若者爲苦樂並立之形若者爲談話交換之像若者爲降伏勁敵若者爲日德之戰形形色色均有深意存乎其間又於該艦中來賓必經之處遍懸各式旗章此臨時之佈置也 
小輪之迎送阿蘇泊於耶松船塢相近浦中中日來賓午後卽聯翩而來郵船公司碼頭泊有迎送來賓小輪四艘故來賓隨到隨開絕不擁擠 
招待之周至各來賓旣由小輪迎上阿蘇即由田所廣海少將率同本艦將校及菊月等艦長妥爲招待並導至各處參觀情意頗爲誠摯 
艦員之擊鬭鐘鳴二下各來賓已大致到齊參觀亦巳畢遂邀各來賓至中部分兩旁坐觀艦員之擊鬭鬭者雙方各出一人均於頭胸咽喉肩手睪丸等緊要部分紥以遮護之具其遮護具面部則以粗錮絲製成胸部則以竹青製成頭頂肩手三部則以革與棉連帶而成其餘諸部均棉織品又夾以厚棉製成此所以防意外也至鬭時狀態或則雙方均持竹杖（如日本刀式）或則一杖一槍（係木鎗鎗剌以棉團代之）或則雙方俱係木鎗雙方擊鬭有一士官爲監察公判人擊鬭時雙方如均持竹杖者則以擊着敵人頭頂頸間多者爲勝如持木鎗與竹杖擊鬭者持鎗者以槍首剌得敵人咽喉胸部者爲勝勝負旣判勝者有奬負者向勝者行一屈膝禮爲被降伏之表示如勝負相等則於罷鬭時各行一鞠躬禮此雖爲形式之擊鬭亦足徴尚武之精神知日人稱雄於世界有由來焉 
來賓之立食鐘鳴三下擊鬭告輟鬭告輟乃由各將校導各來賓於會餐處立食席間除日製酒點肉品外每座設有消毒木筷一雙 
演說之大致會食時先由田所廣海少將繼由駐滬日總領事有吉明君各以日語演說說詞雖極簡單情致實甚懃懇其大致不外乎中日兩國同處亞洲處此大勢實有互相提携掬誠親善之必要及感謝來賓之盛意云耳演說畢各舉杯飮以祝康强 
少將之態度少將體不甚高而氣質非常强固其對於來賓之態度又非常和易中日來賓均以得見少將顔色爲幸 
菊田之詞令招待來賓除阿蘇本艦各將校及菊月長月印月水無月各艦長外尚有隅田艦長菊田豐吉君亦同在招待來賓之列菊君能操京語非常　熟聞其對客詞令殊爲雋妙略謂敝國與貴國一切皆大略相同甚望惠臨敝艦以便快聆大敎云云 
各界之來賓各來賓除政界要人大半到艦外商界如朱葆三沈聯芳王一亭項如松君等報界除記者外則有新聞報經理汪漢溪時報編輯記者戈公振亞洲報編輯記者秦萍甫君等均預焉 
臨别之贈品會食畢各來賓均離阿蘇而登小輪分道遄返臨行言别由艦中將校各贈來賓明信片一方上印阿蘇艦影以作紀念 
[宣戰後之海上風雲（三十三）]  
　　奥使來滬之迎護滬寗路局任局長因悉駐京奥使准十六號晨可抵金陵爰派本路總巡王經年先於前晚夜車赴寗迎護以備惜乘火車駛滬逕送砲台灣或來滬暫駐至奥使乘坐回國之荷國郵船和蘭芝號刻巳駛抵淞口下椗 
辭退德員之手續浚浦局德國顧問員由薩交涉員呈奉部復着即辭退等情巳誌前報兹悉該局總工程師海德生君以浚浦德顧問員係德政府之代表派委駐滬會同各國政府及中政府所派之代表組織浚浦顧問局監督浚河之設置當德顧問員任職時係由駐京德使照會駐滬領袖總領事知會到任此次中德奥宣戰後若令該顧問辭退仍須由代理德國利益之中立國公使照會領袖總領事通知辭退始符程序本局則無權辭退擬請交涉公署再向外交部聲請云查封堆棧之改期交涉公署派員會同警廳定於十五日查封浦東揚子棧巳誌本報前日午後二時洋涇鎭三區二分駐所警佐王簡文巡官劉延年奉令率警前赴該棧因交涉公署人員未到故未實行現約定於十七日（卽今日）午後二時會同前往查封 
[種棉專家之閱歷]  
　　大陸報云上海種棉試驗場之專家韋德勒氏試種美國寄來與内地採得之棉種細加考察今判定外來棉種在上海一帶種植不能適宜其言曰以余觀之如再試種外來棉種則徒虚糜時日與金錢耳余試種美國農部寄來之種子後而知此類種子所産出之棉决不能在上海爲商業上之成功土襄不同冷熱互異以及他種天氣之關係實爲美國棉種不能在此發逹之總因人力不易爲也云云查韋氏試種美國各種棉種其纖微長者最不順適惟纖微短者受病較少結果較佳計試種二次第一次因夜間驟寒以致失敗内有一種美棉名脫賴斯（ＴＲＩＧＥ）者成熟最好高自二尺至五尺不等結實甚多節短枝多葉色淡青莢大適中棉絲優美長約自一寸之八分之七至一寸韋氏又試種中國他處如通州寗波等處棉種亦不能獲效於上海反見莖弱實少就韋氏研究所及本地棉本可以改良而使其産棉較今多二三倍韋氏試種本地棉種之期自四月八日起至六月十日止計八星期以察先後下種者孰爲優劣屢經試驗兹知華人種棉之期微嫌稍緩若早種三星期收成當較隹也至於肥料韋氏共試用四種力最之黄荳餅自五磅至二十磅用二十磅力量黄荳餅之地生長力快而且大但所産之結果不若用十磅力量黄荳餅之地而最好之結果則在用六磅至七磅力量之地華人往往於小麥猶未刈穫之時卽行種棉迨割麥後根株猶存不獨有壅塞之患且易生草華人常任令野草叢生致使棉花不及成熟時巳死百分之六十即成熟者亦高不逾一尺本可有三十球莖者往往僅有三四球莖此乃華人種棉方法不善之一端再華人不辨良莠聽其共長此亦一錯查辨棉良莠其事不難良者無枝或僅一枝莠者多生葉之枝良者自下向上莠者則在上端華人於此全不選剔照韋氏之意苟去莠存良則出産必增且數種之後莠者將全絕矣 
[法公使由杭返滬]  
　　駐京法公使康悌氏蒞滬赴杭遊覽巳誌前報兹悉康使業於前日（十五號）下午六時四十分由杭返滬在南站下車駐滬法總領事韋君預得電告故備汽車在南站守候迎迓淞滬警廳派往北站迎迓之軍樂隊等因未接着故即返隊報告 
[英國續招華工]  
　　英國現須續招華工赴英工作除分赴蘇皖等省招募外聞在滬上招募銅鐵匠工人三千名由泰昌洋行承辦昨巳有工頭陳順金代表王某彼此訂立合同代爲招募 
[吳淞無線電報生保釋]  
　　吳淞無線電報局收發電報之紀白兩生因與駐局檢查員某積有嫌隙致被報告於盧護軍使指爲私通駛粤之第一艦隊與之互遞消息等情經盧護軍使飭令吳淞司令部將紀白兩生拘解軍署押候研訊並電請交通部將該局長唐某撤差在案兹悉此案發生後唐局長查得紀白兩生素無嫌疑之處且向來辦事頗爲正直此次收接粤艦隊通電豈可指爲犯罪憑證是以迭呈交通部代該兩生申訴而該兩生中之紀姓家屬住在天津亦具呈交通部剖陳寃累情形交通接呈後即電咨盧護軍使迅卽訊明核復現由盧護軍使檢查軍法課所錄供詞尚無私通證據故巳飭鄧課長將紀白兩生提案判令覓保開釋一面電復交通部請爲查照 
[烟酒聯合會選舉大會紀事]  
　　中國菸酒聯合會定於十六日假大碼頭鄭宅開第二次選舉大會巳預紀前報昨日届期於午後一時開會到者有山東代表白春山嘉善代表孫幼甫湯普清蘇州客烟業代表施　星海寗代表干紀良南洋兄弟烟草公司代表陳懋楠曁各省分會代表與本埠各業領袖共二百數十人首由總幹事陳良玉報告一年經過情形大旨謂今日承諸公遠道而來足見利害切身熱心公益固是可欽可佩惟良玉自承兩業同人公舉爲總幹事及請願總代表以來巳届一年苛稅未除有負期望此皆良玉無能無才所致正是愧對同人者也惟一年内經過情形有不得不爲諸公告者良玉晉京三次第一次爲去年八月經各省代表三十三人之同心齊力得衆議院將請願案通過可有希望詎被鈕督辦一人從中阻擾厥後又發生抵借外債事因此又增一層困難第二次爲今年二月間適財政會開會良玉曁各省代表竭力疏通雖鈕督辦亦列席幸賴全國商會聯合會及各省到京之財政委員均持正議得成立産出稅費合併徴收之議案第三次爲本年三月間因鈕督辦運動將煙酒署經費列入經常門以期公賣永遠保存此舉爲兩業同胞生死所關不得不勉力一行幸經全國商會聯合會及吕會長各省代表等之力國會議員大多數均巳注意此正好機會也不圖政變發生國會解散一場好夢未得結果此兩業之苦即良玉之罪也現政局漸定已由聶允文先生在全國商會聯合會提議上書財政部要求改良稅則巳奉部批（原書及批巳紀昨報）此後或尚有希望也云云修改章程全場通過旋由兩業各代表如法投票選舉開票結果計聶允文得一百七十四票當選爲駐京請願代表陳良玉得一百六十三票當選爲總幹事西菸業陳祝三土酒業洪少楚紹酒業王闓敷旱烟業王頌芬皮絲業賴明三捲烟業王秋湄江西客烟業張少孚均當選爲幹事後由來賓張讓三演說大旨謂我人受公賣之苦痛巳極讓三浙人請以浙論我浙從前烟如宓大昌酒如章東明王恒豫等皆爲國貨之特種今受苛稅營業衰減殊甚次言美國烟業及法國波爾多酒業團體之堅每逢選舉必爭舉其業中人以期在政府有提議權我同人自當效法云云次秦聯奎演說大旨謂（一）烟酒聯合會之特點如請願案時得提議是（二）烟酒聯合會之希望如關稅增加賠欵止付國用漸寛方能體恤商情是（三）烟酒聯合會之必要如監督徴收代陳商困是（四）烟酒聯合會之生活如寛籌經費以期永久是旋由張少孚宣讀全國商會聯合會評議員即本會陜西進京請願總代表聶允文自京寄來頌詞其文曰我國華商不知何罪外受排擠内苦苛稅唯酒與烟奢侈品類竭澤而漁公賣爲祟疊取重徴祇及國内頻年以來國貨銳減長此不謀華商日墜爰依約法組織斯會聯合全國兩業同輩請願呼號振其沉睡統一稅費免除細碎一年以來志不稍退余以不敏附驥於後願以馨香祝其萬歲迨宣讀畢時逾六鐘摇鈴散會 
[川人對於吳查辦使之期望]  
　　旅滬維持川局會致政府電北京大總統國務院段總理鈞鑒川局紛爭極待解救若再遷延禍變莫測道恭等痛定思痛吾蜀實不堪再罹兵灾惟有仰懇我大總統總理電飭吳查辦使嚴束所部迅速入川以弭兵爭而解倒懸全川幸甚旅滬維持川局會徐道恭周新吾曠大昌李鴻賓王宗培范梅君羅政鄧雲卿田崇章陳維新秦家穆李汝梅孫陶李煥繆家輔段大鵬曁全體同人叩寒 
又致吳查辦使電武昌電局轉吳查辨使鈞鑒川局亟待我公解救情同望歲若台旌闊滯恐吾川復罹兵災惟有泣懇我公迅速入川排難解紛出民水火此恩此德銘感無量（具名同上） 
吳查辦使覆電電局探送旅滬維持川局會諸君子公鑒寒電誦悉慚感不勝川事糾紛小民荼汐停辛佇苦爲日巳多西望蜀雲欲揮無涕此次奉使查辦督師入川惟有卯承来國命緩撫羣黎奠安川局義不容辭現巳飛飭前隊進援大軍亦尅期出發諸君桑梓誼重尚望共籌救濟匡其不能敢布腹心諸希慰察吳光新寒 [P軍隊分任巡查> 
　　步兵三十八團馬團長以外日暉橋以西新築之外馬路巳由盧護軍使劃歸三十九團該管三營輪流派兵梭巡所有日暉橋以東之打浦路新橋路局門路康衢路眞人路等處亦係荒野之區距離軍廠甚近值此戒嚴之際夜間巡哨不容稍疏除函致憲兵第一連每夜加派乘騎憲天八名前往該處各馬路梭巡外昨又分令所部三營各派士兵一排分班馳往新築各馬路嚴密遊巡此外斜徐斜土兩幹路則由三十七 
團第三營營長王國珍派兵巡查以昭周密 
[通緝僞皇帝餘黨之部電]  
　　松滬護軍使署昨接陸軍部來電云陜西麻坪河巨匪朱榮宗受匪黨推舉僞皇帝匪勢甚熾定期起事事關内亂業經該處軍警機關設法將僞皇帝朱榮宗拿獲訊據供稱餘黨甚夥現巳星散分向長江下游逃逸等語除飭長江上下游軍警機關嚴緝餘匪以期盡絕根株外滬上爲華洋巨埠匪黨易於溷跡設不上緊湒後患堪虞合即電飭希即轉飭所部軍警一體留心偵緝務獲解究 
[協緝蘇州搶械斃警之梟匪]  
　　宋代范文正公墳墓設在蘇州天平山向由蘇州警察廳派騎巡隊駐防前日晚間忽被匪徒糾衆入隊搶去槍械子彈並被擊斃巡警薛萬通等當時報請該管警廳長崔怡庭飭緝贓匪迄尚未獲兹經崔廳長查得此案係太湖帮梟匪所爲業巳禀詳蘇常鎭守使並松滬護軍使請爲飭派軍警協緝一面又飭所屬各警區探警上緊跴緝務獲解究現松滬盧護軍使巳飭淞滬警察廳一體嚴拿聞此帮梟匪係彭老窩子爲首其羽黨現匿杭州上海等處故蘇州承辦此案各員役巳購線來滬偵察矣 
[嘉善盜案在滬破獲七誌]  
　　蘇省水警第二廳趙廳長以此次第一專署第三分署長王壽良所獲浙省天凝莊典當被刦案内之首盜郭守昌汪得勝二犯業經訊據供認 
 
 

Page 11

 
 
搶刦不諱惟汪得勝（即姜老窩子）不認在小崑山抗拒水警兹查該二盜確係蘇浙兩省梟匪魁首旣經緝獲自當嚴辦但天凝莊刦案係在浙境小崑山拒敵水警事出蘇境郭守昌一犯承認天凝莊與小崑山二案刻下應否解歸浙省懲辦抑或以小崑山一案將郭守昌留蘇訊究自應呈請省長示遵故巳於昨日具呈請示矣 
行刦浙江嘉善縣天凝庄同德當舖之盜犯沈有清一名由緝私營艙長在胡家木橋五區三分所境内拿獲寄押閘北司法科昨日巳由該營艙長李鴻春解回嘉善歸案訊辦 
[兵匪通氣之懲前毖後]  
　　上南川緝私營第一隊稽查員張海清等通同盜匪窩藏贓物經江浙鹽捕營統領蔡和林察破飭將張海清等拘案訊究以後該隊官張占忠卽因此棄職潛逃無蹤巳迭誌前報兹悉此案發生後浦東商民以兵匪通氣咸有戒心卽呈請官廳設法保護蔡統領亦以緝私各營亟應整頓特飭第二營魏營長約束所部嚴加訓飭並將辦理情形隨時呈報以憑核辦聞北蔡方面向駐有緝私營艙船數艘現巳撤銷云 
[再誌糾黨搶刦之查究]  
　　甬人劉阿協因糾合盜黨專在公共租界内肆行搶刦經總巡捕房華探陳雲忠偵悉禀奉捕頭將劉拘解公共公廨訊供收押在案兹悉劉黨時帶回捕房後即由捕頭飭令帶至寫字間秘密研詰聞劉與南京路山西路口大豐永金舖被刦金條七百兩一案頗有關係奉飭嚴行收押聽候詳細調查再行解廨訊究 
[五誌僞造護照公文之控訴]  
　　奥國人肯特勒司因與福州路美生書館經理余誠彩河南路縷青閣刻字店主陸鑑齋及尚允祖周道志等串造腦威國領事印信及假護照被腦威領事查悉訴由副總巡强生諭飭三十二號西探目戤文司將肯特勒司余誠彩等先後拿獲連同要證陳國熙（卽陳阿輝）一併解送公共公廨迭經中西官訊供詳情巳屢誌本報前星期六上午十時由關讞員會同英白副領事在領事憇息所安設公座研訊先由余誠彩之代表海德禮向肯特司詰問是項護照是否由爾起意僞造曾否將所造假護照一張得洋三百元賣與勃塞及處愛平權兩奥國人據肯特勒司答稱僞造護照非我起意亦未得善價賣與他人不過盡義務耳海律師又問爾所稱盡義務是否專代華人盡義務肯答稱是海律師又問爾是否和盤托出訴明西探然爾亦有罪名言至此復由尚允祖之代表聖文律師向肯特勒司詰據答稱我與妻子同居上海歷有年所向爲牙醫生曾到各國游歷或行醫俱用本國領事護照此案未發生之前我在德國總會遇見素不相識之德國軍官開白與我研究護照迨至第二次會面開白託我代覓護照遂與德國領事認識時與德領商量事件如果我去年不造假護照則德國人關係極重供至此聖律師詰問爾此次所造假護照是否忠心本國非爲經濟困難之故但爾爲牙醫生化學一門頗精假護照極易仿造是否提足腦筋而造故假護照與眞護照仿彿爾曾否造過他國護照據肯答稱此事非我個人之事他國護照並未造過况我至印刷所定造護照係由美生書館用人領去當有一形如出店之人至樓上喚一經理印刷之人與我接洽言明每張印工洋六元十二張共七十二元我此次在天津租界被捕未悉控告案由繼由捕房將我移解來滬至總巡捕房後始由西探戤文司宣佈被控案由惟此案巳經捕房查明毌須推賴因事旣敗露惟有據實陳明旁有繙譯錄取口供後即與西探同乘汽車至印刷所西探並不下車任我入内向夥友索一卡片而出仍偕該西探同至捕房供至此關讞員詰問肯特勒司曰爾往定造護照時該所用人曾否問爾何用肯答稱我不通華語故雖親往由同去之華人與該印刷所夥友接洽云云旋由尚允祖之代表禮明律師譯稱見證定造假護照之時被告照平常生意接待並無意外利益况見證自稱不懂華語偕一華人同往與被告用人接洽想必該華人接洽時另有一番推託之言請堂上注意訊供至此因時巳過午中西官宣諭退庭判肯特勒司與見證陳國熙仍帶回捕房其餘人證均交原保候另行訂期研訊 
[路局記事二則]  
　　催造興革一覽表滬寗路局昨奉交通部訓令以本部前定興革事項一覽表前據各該路依式造送現正彚核編定查該路民國五年分一覽表尚未造送應即照案迅速補造並連同六年上半年分一併呈部備核爲要等因業經任局長遵飭辦理矣 
擬聘車務副總管滬寗鐵路洋總管克禮阿函致任局長以本路車務副總管韋燕升代車務總管所遺車務副總管一缺事務繁要未便久懸兹查有英國中央鐵路總理處高級助理員施獨士（譯音）在鐵路辦一吐十餘年富於鐵路學識經騐堪勝本路副車務總管之任業經電商英國當道及施君承認所有薪費擬照韋燕初期定額支給請爲核辦等語聞任局長擬電請交通部核示再行飭遵云 
[催兌殖邊鈔票事務所常會]  
　　姚家弄思敬學校附設催兌殖邊銀行鈔票商困事務所昨日星期又開常會各發起債權人先後蒞所午後二時開會首由朱子才將元日所發北京總行電稿當衆宣讀畢旋卽討論進行手續並查各處遞到意見書由書記員提出北京梁三顚及本埠倪郁齋二書所擬交涉方法較爲詳備交衆討論激烈者皆欲依此進行和平者不允鹵漭從事爭議良久會長張　重謂須俟接得總行復電後再籌對付始各散會兹將致北京殖邊銀行許總理電稿錄後許世英先生鈞鑒曾蒙電示滬行債務正在籌備屈指經月諒巳就緒同人久待情急且見十號報載哈爾濱俄幣價落牽動巿面中國交通殖邊三行特運紙幣現洋三百萬以資維持等情仰見貴行經濟寛裕旣能惠及隣邦何忍久困滬民用再專電請示開兌確期庶安衆望以復信用上海催兌殖邊鈔票事務所元 
[神州女學歡迎會紀略]  
　　前日神州女學特開會歡迎前參謀次長蔣雨岩君及省視學張君下午二時半振鈴開會首由校長張默君報告及敎員江君致歡迎詞由蔣張兩君先後演說大致皆贊成職業敎育（演詞從略）繼以本校學生簡單表演俱精神活潑純熟異常尤以舞蹈等爲最有精彩大爲蔣張兩君所贊許直至六時始散會其秩序單錄後一報告二致歡迎辭三唱歡迎歌四請兩先生演說五國文朗誦（自作課藝）六表情唱歌七對客揮毫八鋼琴獨奏九美詩背誦十國技（潭腿）十一彩帶舞（梅花落）十二英文朗誦（自作課藝）十三鋼琴合奏十四愛爾蘭舞蹈一種十五演講育蠶法十六國技（功立拳）散會 
[檢定敎員之指示]  
　　上海縣公署昨將受檢定人塡具各項書紙注意事項分發各校應受檢定敎員一體知照其應行注意事項如下一凡具有受檢定資格各員應向本縣辦事處領取志願履歷品行證明書自行塡註一志願書上應黏附本人最近之四寸半身照片並購貼印花四分一塡具履歷不得違反事實語涉含混一證明書之保證人除現充中學師範校長敎員外凡縣視學學務委員小學校長亦得爲保證人但以非同時檢定者爲限一受檢定人應遵章繳納檢定費一元一如有畢業或修業證書或文憑應一併同送辦事處一具有檢定小學敎員規程第十五條第四欵之資格除證明各書外並應檢同論文或出版物同送一凡受檢定人有左列情事之一者應認爲無效不予檢定（甲）塡具書紙不完全者（乙）畢業或修業各員不陳證書或文憑者（丙）不納檢定費者（丁）應陳送論文或出版物而不陳送者（但證書文憑確係遣失得原校校長及敎員證明經縣復查加具證明書隨同本人書紙陳送）一實施檢定定於七年一月開始凡願受檢定人送陳書紙檢定費及文件以六年十月三十一日爲限過期一槪不收 
[檢定小學敎員之講習會]  
　　自檢定小學敎員章程頒布後一般敎員頗滋疑盧本埠羣學會特設講習會將試驗科目切實講授並行假檢定預行練習以免臨時有悮定陽曆十月一日起每晚講授二小時三個月完竣時恰爲七年一月四日檢定期及鋒而試無慮下第該會創辦者爲蘇筠尚賈季英高硯耘王慕詰諸君講員悉係師範敎員富於經驗故籌備甫定報名者巳接踵而至云 
[基督敎會記事]  
　　基督敎各堂信徒昨在斜橋安息浸會堂行大公祈巳誌昨報兹悉今日（十七號）下午四時傳道聯會同人假座老北門浸禮公會堂開常會商議敎務聯合事宜是晚八時由佈道團各團員在麥家圈天安堂開月會報告露天講道日夜各隊情形所有中段夜隊前晚由熱心會務之楊晋藩君主理龐子賢孫子文孫雪　諸君宣講題爲得救之眞詮聽者頗不乏人云 
[新任煙酒公賣局長定期接事]  
　　新委江蘇第二區烟酒公賣分局局長羅飴字煥章係江蘇吳縣人業巳奉委來滬昨日與現局長謝惠塘會晤暢談良久始返聞羅局長訂於九月二十一日卽陰曆八月初六日接差視事 
[軍人與北方水災之關切]  
　　松滬盧護軍使奉李督軍來電略謂京直奉近遭水患災情甚重自當量爲捐輸以資振濟凡我軍人以生長北地者爲多尤應念及桑梓酌議捐助辦法仰即勸捐等因昨盧氏巳分飭所屬尊辦矣 
[棉花受損之報告]  
　　滬南花業商家昨接松江太倉各屬花客來函述及今届新棉花苗翎甚旺本可豐收不料自陰曆七月二十三日起天氣不正或風或雨以致早花之翎壳腐爛苗枝受損設再陰雨不轉西風恐早晚花收成均將受損農家巳頗爲憂慮云云 
[怡豐軋花廠訂期開車]  
　　新閘大王廟東首怡豐機器軋花廠組織完備將次開幕巳誌前報兹悉該廠共裝軋花車六十架業經總理王子良督飭安排妥當本可早日開車緣連日天雨是以暫緩現派往四鄕收買籽花之夥友亦陸續出發擇於陰曆本月十一日開車 
[新華織呢公司之組織]  
　　近有商人周文俊王子卿張水昌郭鏡蓉陳雅章潘石欽成廣裕等集資發起開設中國織呢工廠定名新華織呢公司設事務所於北福建路介祉里並於法租界巨賴逹路覓購地基建築工廠現正從事組織聞其規模頗爲宏大云 
[救濟會調查員迭破拐案]  
　　救濟會調查員余杏鏞倪善昌督同偵探虞占順王緯文余長林等前日在太古洋行開往汕頭香港之新寗輪船上查獲拐婦歐大姑係廣東人年二十八歲拐得八歲江北女孩阿揚又在開往營口等處之招商局圖南輪船上查獲拐婦季吳氏係江陰人年四十四歲拐得二十五歲無錫婦人吳盛氏又在開往厦門等處之山東輪船上查獲拐婦陳朱氏係上海人年三十歲拐得十八歲常州女子陳阿大又在浦東楊家渡碼頭開往福建興化等處之宏利輪船上查獲被拐小孩王阿慶一口甯波人年十四歲拐匪巳乘間逸去該員等卽將各拐婦並被拐各婦孺送由水巡捕房轉送地方廳由檢察官提案預審判將歐大姑等分别收押阿揚並吳盛氏等分送該會留養候查傳家屬來案認領 
[糾葛田産捐入學堂續誌]  
　　滬城張氏同族公舉代表張福山等控告業經驅逐出族之張星照張桐九張鐵九等違背法庭判决將單契捐助於民立學校經地方審判廳准詞着保將張星照等傳案由民庭推事研訊據張星照供稱所有治下二十五保十圖中張氏嗣産田單一紙現願交案云云問官判仍交保限即日將田單交案再行核辦 
[徒自顯醜]  
　　陸樹棠前至法捕房報稱髮妻王氏於陰曆六月底被素識之奚炳福引誘成姦繼被捲取衣飾銀洋等物偕同逃逸　爲查緝現經包探陳三林偵悉住址前往該處將奚炳福陸王氏一併拘入捕房昨解法公堂原告投訴前情求究詰之奚炳福供民人時常至原告處吸烟因陸貧苦難以度日由民人每日貼給小洋五角巳歷數月與伊妻同住亦有數月實係王氏自願伊夫樹棠亦早知情並非引誘求察質之王氏供與炳福媒識丈夫早巳知悉原告又稱奚炳福貼給民人日用實有其事惟與妻子姘識並不知悉中西官以原告所控證據不足遂判將案註銷奚與王氏一併開釋 
[鄕人尋見未婚妻]  
　　蘇鄕塘口地方農民蔣阿大聘曹姓之女小妹爲妻小妹現年十七歲過門童養尚未成婚忽於今春三月間被人拐帶來滬售於法新租界格洛克路七十二號婦人某氏家改名小三寳蔣於昨日來申經過該處適小妹立在門口被蔣撞見立即報告嵩山路捕房派探張掌福前往將女帶入捕房盤問小妹供認私逃不諱現願隨夫回家捕頭准交伊夫領回管束 
[巡捕照常值差]  
　　法捕房總巡施美德君曾於炎夏時傳諭各華捕如在上午八時至下午四時之問出差站崗每差四小時者祇須服務兩小時卽回捕房歇息以示體恤現因時届秋凉取銷前令所有站崗各捕於昨日起仍照向章辦理 
[洗衣作學徒謊報被刦]  
　　某洗衣作學徒楊益甫前日收得穢衣兩蘿挑回洗滌詎至北京路暫時停歇即深入睡鄕被無賴張子卿竊取逃逸楊醒後找尋無着恐遭作主斥責謊稱被刧當由作主傳金根報告捕房立飭中西包探將張子卿與贓一併查獲詢係竊取以該學徒謊報盜刦本應究辦姑念年幼當場斥退張押候解送公共公廨訊究 
[深夜侵入宅第]  
　　皖人謝筱卿前日夜半闖入天津路九十五號門牌灼鑑樵家圖竊被灼姓用人瞥見向詰支吾扭交巡街捕帶入捕房禀奉捕頭押候解廨訊究 
[沉溺花叢之殷鑒]  
　　紹興人王才生來滬謀業與雲南路一百五十九號門牌雉妓院妓女陳老三相識沉溺其中樂而忘返迨將所帶旅費用罄陳妓卽以白眼相加前日王欲回籍向之商借川資非但分文不給反以惡言斥逐王即潛將陳妓之金戒等物携取而逸旋被陳妓察悉卽以被王竊取等詞報由老閘捕房派令中西包探將王拿獲吊出原贓帶入捕房押候解廨訊究 
[洋貨店拘獲對買賊]  
　　湖北人張秋生前日午後串合同黨至南京路二百六十六號門牌某洋貨店以購物爲由乘間竊取席法布一疋圖逃被店夥張太星瞥見鳴捕將人贓一併拘入老閘捕房禀奉捕頭押候解廨訊辦 
[司帳私藏火燐]  
　　浦東爛泥渡華榮昌自來火廠副經理陸兆麟昨赴三區警署報稱該廠第二廠司賬徐伯英私藏火燐九聽（每聽約值銀七十兩）此項火燐　係危險物品情節重大請爲傳訊等情當經解警正委派劉巡官會同一分駐所許警佐前往察勘屬實將是項火燐暫交該廠封鎖收存一面將徐伯英帶署押候訊究 
[茶館演唱木人戲被罰]  
　　浦東爛泥渡開設義園茶肆之甬婦劉陳氏邇因生意清淡託趙阿小轉邀徐阿榮每晚在該茶肆内演唱木人戲前晚八時許正在開演爲三區巡官劉恩誠查見以該婦未領執照違背警章且男女混雜有傷風化當場喝令停演並飭警將劉陳氏徐阿榮及引薦人趙阿小併帶至署昨經解警正詰明前情判劉陳氏趙阿小各罰洋二元徐阿榮斥釋 
[警察捉賭未獲]  
　　九畝地新舞台附近某茶肆開場聚賭抽頭漁利昨爲二區一分駐所杜警佐訪悉派警往拿若輩早巳逃竄並未拘獲一人 
[介紹新刊]  
　　陸守忠君歸自日本執敎鞭於浙江之甲種工業學校迄巳六載陸君因我國機械學絕少研究之人實緣方式複雜頭緒紛繁故學者畏難特於課餘之暇編輯機械工師袖珍一書以爲學子與工師迷津之指點編製經年現巳出版昨承寄贈一册書此誌謝並介紹於研究機械者是書發行處在杭垣印刷公司各省中華書局亦均有分售 
中華職業敎逳主通訊 
[吉林省敎育會上全國敎育會聯合會提議補習學校議案]  
　　查世界之潮流義務敎育爲人人所必受固無論巳然義務敎育旣畢之後依部章所定學童之年齡不過十一歲當此之時使之就商也知識尚未大啓使之就農或工也筋力亦未充分如必令其升入高等小學則國家亦無此項之規定且民生凋敝到處皆然志願升學者十無四五焉如任其荒嬉以俟筋力稍充知識稍啓始習農工商幾何不將所受之義務敎育抛棄無餘乎於此而補習學校之設有不容稍緩矣此種補習學校係從學童將來生計上着想固有此計畫也課程宜注重簿記書札珠算理科等卒業期限暫定爲二年科目簡單經費則較高等小學爲少似不難推行全國審如是也則一般學童旣有生活之技能定易具自立之基礎將來全國人民皆有謀生之方法未始非補習學校有以啓之也可否由大會呈請敎育部將實業補習學校特爲規定頒行全國使各省畢業國民學校之學童凡無升學志願者皆入此項學校以養成應世之能力謹附具辦法敬請公决辦法錄後（一）嗣後高小學校少設卽以預算設高小學校之經費改設補習學校總以補習學校數占高小學校數二分之一以上爲目的 
（二）補習學校在城巿者注重工業商業在鄕村者注重工業農業總以依地方職業之狀况及社會之要求爲設學之標準（三）畢業後可升入各項乙種實業學校或自謀生活 
雜評二 
[吳光新與川局（步陶）]  
　　川事之所以糾紛内容最爲複雜其關鍵非僅在吳光新一人之行止也今乃有以維持川局自任而惟哀電泣求以促吳氏入川爲得計者豈謂吳氏一到川中任何方面軍隊均無一言之異議乎以去歲曹張入川之情形例之非吳氏事實上巳將四川平定之後雖吳氏自心恐亦未敢據作如此之全稱肯定之滿意語也據外電消息吳態巳接近而劉存厚將拒吳又據京訊陸榮廷調停意見有不以兵力對川湘之主張然則由前之說川中軍隊對於吳氏固非盡表同情者由後之說以兵入川且非調停時局者之所贊同矣而奈何其欲恃之以弭川中兵禍也第以電文觀此曰泣懇彼曰欲揮無涕抑何仁慈而愷惻然而再觀吳氏覆電之末數語一則曰飛飭前隊進援再則曰大隊刻期出發又何威武而氣吞巴蜀也嗚呼川事前途重重黑幕即此促吳入川之一端巳足令人危疑萬狀矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新獲麟解] [  嬾眞子]  
　魯哀公時西狩獲麟孔子泣之而有吉道終窮之歎閱二千餘年迄今民國丁巳之歲北伐獲麟康聖人亦宜泣之而有同類相感之悲夫鳳德巳衰故欲卜大道之行而莫能俟馬圖之出不謂麟德亦衰故妄發明王之夢而不免有犴獄之拘聽其鳴也曰游聖曰當康今康聖人巳出豈得謂來非其時而指爲不祥之物乎乃先聖以獲麟而隕涕東山無復絃誦之聲後聖以獲麟而潛逃南海之慨家資之沒豈皆麟之不祥而有以致之與何前聖人絕筆而今聖人絕跡昔之微服而過宋者今竟不能微服而出京耶然吾謂遭宋桓司馬將要而殺之此聖人之道之窮遭叚總司令一討而平之此聖人之謀之左雖然麟與聖人一體者也昔之麟死故聖人亦死今之麟雖擬處死而猶有生之望則聖人亦將不死而猶有生之機特是昔之麟獸中之麟也故可殺之以爲肺今之麟人中之麟也不可殺之以爲牲彼其麾下如虎如貔如熊如羆尚不乏桓桓之勇士若果將麟爲戮則軍士奮其武怒而欲反其讐恐西南之兵釁未弭而東北之兵禍又起其若國家之内亂何故今之麟雖判死刑而究其利害言之是不可以不赦若因麟之不赦而引起國中之内亂則其謂之不祥亦宜（五） 
家庭常識　　 
[玻璃上書字]  
以油烟與鍜鐵時所得之鱗狀鐵片二物研至極細和於適量之樹膠中玻璃上書字用之爲墨水則字跡顯而能經久 
[舊象牙變新]  
以凸底玻璃杯盛松節油將舊象牙置其中而於日光直射處晒之三日後取出則光彩色澤均極美麗 
[接合玻璃瓶之裂縫]  
加熱於瓶熱後用塞塞其口而以水玻璃（儀器館購）塗裂處則瓶内空氣次第冷縮瓶外空氣之壓力使水玻璃滲入裂縫使相接合可不稍現痕跡 
[貼紙] [  孤舟]  
以白糖一分小粉三分樹膠四分用水適最調之紙類以之貼之頗能經久 
工業須知 
[自製膠印機] [  莫色]  
　　取精製膠四盎斯各里司林（即甘油）十五盎斯石炭酸半盎斯清水十五盎斯先注水於膠内靜置若干時至膠極軟爲度復與名里司林相溶和以火熱之使膠溶解水化汽當其未冷時可將石炭酸逐漸加入然後傾於如餅乾罐蓋之淺盆内待其冷却而堅實後卽可應用此事齊備零用靛藍墨水寫所欲印之信件或圖畫於一白紙上至墨水乾後將此紙覆於此凝固膠質上用指　　之使其過印經若干時揭去其紙卽見其文字或圖畫巳明現於膠質上與印刷店之落石法極爲相似此時倘以墨膠滚之將一白紙覆其上卽能將文字或圖畫印出如是印之不絕可得印刷品甚多印齊之後可用一軟海綿及温水洗清其面以備下次之用如嫌此法不便可將此器置於爐上溶化之至其再冷凝時復可應用（未完） 
詩話[  罪我]  
　　曩有引古詩一句錯讀一字被人糾正乃更引一句以解之者例如少小離家老二回間明明是老大何以言老二答曰只因老大改作商人婦理由充足絕類大律師出庭辯護口吻足解人頣蓋亦酒令之一也罪我嘗以自由談人名仿此例爲之云 
栩園旣醉心和樂明明是春園何以言栩園只因不知春去幾多時野鶴樓中吹玉笛明明是黄鶴何以言野鶴只因黄鶴一去不復返瘦蝶如知合斷魂明明是粉蝶何以言瘦蝶只因一從梅粉褪殘粧北山當戸轉分明明明是南山何以言北山只因南去北來休便休濟航恰受兩三人明明是野航何以言濟航只因野渡無人舟自横沙上鵷雛傍母眠明明是鳬雛何以言鵷雛只因人間夜宿解雙鳬花有冷香月有陰明明是清香何以言冷香只因問渠那得清如許莫將孤鶴對猿愁明明是孤月何以言孤鶴只因江村月落正堪眠惹得詩隠說到今明明是詩人何以言詩隠只因烟消日出不見人霜落秋蕉黄葉深明明是秋山何以言秋蕉只因五嶽歸來不看山獨上萼樓思悄然明明是江樓何以言萼樓只因江水流春去欲盡爲報恨人憔悴盡明明是故人何以言恨人只因西出陽關無故人緩尋小草得歸遲明明是芳草何以言小草只因落花芳草無尋處姑蘇門外寒楓寺明明是寒山何以言寒楓只因山在虚無縹緲間等閒識得東園面明明是東風何以言東園只因不信東風喚不回鞦韆院落影沈沈明明是夜沈何以言影沈只因有約不來過半夜手倦抛書塵夢長明明是午夢何以言麝夢只因赤日行天午不知偶來江外寄塵蹤明明是行蹤何以言塵蹤只因如此風波不可行樓台倒影入寒塘明明是池塘何以言寒塘只因草滿池塘水滿隈日斜江上孤鴻影明明是帆影何以言鴻影只因雲開汶水孤帆遠人比黄華瘦幾分明明是梅花何以言黄華只因幾生修得到梅花細雨桐廬生遠愁明明是柴門何以言桐廬只因柴門無事日長關瑞雪昇平人盡樂明明是一曲何以言瑞雪只因陽春一曲和皆難瘦鵑羣飛太劇乾明明是白鷺何以言瘦鵑只因兩行白鷺上青天花奴拾翠春相問明明是佳人何以言花奴只因佳人巳屬沙咜利江南燕子故飛飛明明是清秋何以言江南只因萬物巳隨秋氣改（栩按以上各條出句雖多牽强而接句頗能自然可謂文章本天成妙手偶得之矣） 
長篇小說 
[社會小說貪嗔小史] [  常覺小蝶天虚我生合譯]  
第十章（一） 
　　當李克驅車往南蔚時納蘭巳獨行至苞洛區矣苞洛區者爲海濱之小鎭人烟絕少禮拜堂之塔鐘巳鳴八下巿廛小店始啓其門街上行人寥寥如晨星有一粥肆破窗之上嵌尺許之玻璃一方納蘭近前自照乃幾失聲而笑蓋巳變爲翩翩之少年矣唯長髮被肩猶有未似乃於雜貨店中巿長剪及小鏡各一重至僻處鉸去其髮對鏡自照更無破綻遂放膽入粥肆購牛乳及新烘之麫包其時肆中之人方圖哺餟固未暇顧及納蘭而納蘭則覺衆目眈眈莫不注及於己乃避身櫃次司櫃者爲一婦人曰孺子汝出門早哉將趁船歟納蘭聞其呼爲孺子於意　得則故爲頑童之狀曰否吾將在岸上覔一生活耳婦曰汝何能欲爲何事者納蘭曰吾乃擅於耕枚有人欲雇傭者吾必赴之婦摇其首曰此地誰則有力雇偕要唯南蔚一帶或有富人納蘭聞語面　致聲爲謝食畢遂出店門惘惘四顧莫知所適納蘭本爲負氣而出至此乃覺自尋生活實乃大難顧亦不願重返其家則惟姑向前進耳天且旁午乃猶不得棲息之所則就道旁踞一樹根小憇出麫包細啖且啖且思今夜將宿何處正憂思問忽聞車聲轔轔出自林樾俄頃巳近座中坐一老女左手執卷而右手握繮似其全神方深注於書中韁絲乃落於馬背馬無人管則自由舉其雅步狀至蕭閒女年非少面馬齒亦長車制陳舊亦與人馬稱其人冠闊簷之冠揷以鴕羽首方俯而觀書乃不得見其面但見羽毛飛拂迎風而來納蘭慮爲馬踐則立起避之馬見人乍驚前蹏立蹶車受窘女乃一驚手中之書　而車中所置食篋巳碌碌墮地納蘭困前扣其馬拾韁付女並拾果餌一一返其篋申老女驚定乃詫視納蘭曰孺子汝何驚我夾克納蘭曰女士馬自歐耳非吾驚之媼曰孺子謊矣夾克從未嘗自失其蹏然汝在此奚爲吾視汝狀大似流落之孤兒納蘭聞語幾失聲而哭則囁嚅曰然吾蓋欲覔一生計耳（未完） 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之日本 
[日本礦業（見本報壬申年五月二十日）]  
　　日本現設法開礦蓋期盡地利以裕民財也識者謂日本知所務矣夫天不愛其道地不愛其寳所以成兩間之盛軌也然天地能生之而不能用之必也人盡其力而後地盡其利至於地利旣盡則國富民殷胥於是乎在矣而識者於此又嘆中國爲愚甚蓋鑛也者非外國所獨有而中國所獨無也乃外國則不虚地之所有而中國竟視同地之所無緣開鑛之弊不獨視有明爲覆車實則狃於風水之說也嗚呼在廷濟濟而竟狃此虚無之說坐令萬寳充溢地中而查不思取用焉其憂國者知有民窮財盡之日而竟不思開鑛其理財者惟知鬻官抽釐之道而又不思開鑛夫鬻官則縱虎以噬民抽釐則剜肉以補瘡二者均非裕國裕民之政乃趨之惟恐不速至開鑛一節則盈廷唯諾莫敢先發所謂老成謀國者固如是乎故曰中國之於開鑛非不知也不思也或謂不思之獘尤甚於不知蓋不知者則誠不辨地中之所有耳苟有昭示以塊然之内五金備獻精華百寳各昭瑰異者有不摳衣蹇褰以赴之者哉其不思者則雖告之無益也爲其所告者則固訑訑然巳知之者也竊願隠憂民窮財盡而惟知鬻官抽釐者清夜以思苟能以開鑛一道爲補漏巵之塞責則於裕國裕民之道思過半矣 
日本國與中國所立通商和約因少有更改兹中國朝廷特委天津道與日本使臣公同核議俟互相妥酌後始行定立云（29） 
尊聞閣筆記 
[記曹童再生（見本報甲戍年十二月十九日）]  
　　蓋聞孝可格天誠能感物事有關於忠孝節義者其氣常塞乎天地之間而聰明正直有屹然自立者觀於曹童之再生而益信矣前緣殉母以致輕生今悉其再生故又樂得而誌之其再生雖係人力實由天也當時吞烟之後欲救不及遽爾殯殮至七日後乃父將其柩舉而厝諸野有一泰西人過而見之即曰此童尚可生也乃父聞之甚喜啓其棺而請西人救焉西人將曹童衣服盡行脫去并將其辮髮拆散置之清水中又用一皮袋以一頭置水中一頭置童口内水皆入腹腹幾如鼓頃之將水取出而投以藥焉一時許而活并且一無毛病今巳照常相隨乃父而去當時之殮童也人皆見之及其生也亦皆見之此事雖異然非虚無揑造者也吞生烟而獲救但聞能救於生前不聞得生於死後泰西人之救服生烟技本高於華人而未聞有返魂香續命湯也我故曰曹童之生雖係人力實由天也西人其神明之點化歟或有曰曹童之生天爲之佑則華人亦可何必西人歟不知西人之醫藥久巳聞名華人雖言能救恐不之信也卽棺啓一事華人亦覺窒礙難行西人則無妨也然使西人救人盡如曹童則吞烟者可以不死矣言之益可見孝之格天也天之假手於西人也有以夫（29） 
文苑 
無題六首竹中君惜玉所作而拙稿初非是題一時因訛傳誤並蒙縷馨仙史依韻和詠兼邀拙作列報深覺惶愧然瑶琚先報而桃李吝投人其謂我乎爰藉洗桐生檢鈔乞巧前作錄塵郢政（甲戍十二月初四日）（沁園生稿） 
舊遊老我跨青騘樺燭筵前乞巧紅手欲搓圓天上月情難吹到　中風瓜陳案净簾珠小語視堂深釧玉瓏嬌滴一杯花氣味青霄萬古此心同 
碧翁借問我何家月照藍橋繫臂紗眸彩動人盟以水妝衣稱體艶於花三生願卜連珠網一念都纏五色瓜猿笛不吹香縷　懊聽鄰壁撥琵琶 
相望盈盈脉脉然苔階寂靜草芊緜雙勾羅襪穿金帶一瓣心香裊翠鈿鬢側環聲時掩映步移燈影爲留連秋綃一幅相思淚準染檀郎五色箋 
惜花先惜眼中人露濕弓鞋越見眞柳妬姓名勾甲乙花濃姊妹譜庚辛情撩繫臂　還暱自　纖腰笑亦顰若使空廊聞　屧不妨今日證前因 
從經下拜巳魂銷起立婷婷影寂寥夜漏院深雙滴滴秋琴閨冷一條條翠摇猶碍花間露紅暈疑酣枕上潮可惜鵲河難耐久入情天樂未曾調 
剛風吹到步虚聲蟋蟀吟凉繞砌鳴低語不嫌含細巧下懷先識抱空明容顔端向菱邊整肺腑難從畫裏呈天上人間兩相印奈何作客老長卿（29） 
神話 
[曾文正遞履歷（見本報壬申年六月初四日）]  
子前夢至冥間適曾文正公謁見冥王其從者代爲呈送履歷王延公坐即閱所謂履歷者甫兩行訝謂公曰公生時初登仕版卽授一品階耶然則公一出巳爲一品官矣縱漢之南陽諸葛公晋之東山謝太傳不能及也羡甚羡甚公亦訝曰某雖幸際聖朝出將入相竊忝公侯然以科甲起家者何嘗一出即爲公輔王謂某過諸葛公謝太傳某誠不解望王賜明敎以袪疑幸甚王曰予初亦不知今閱公所謂履歷者始悉也公不信請公自閱公疑團定釋矣因卽以所謂履歷者送還公公閱畢回顧其從者曰吾偶不愼失於檢點乃爲爾小鬼所播弄耶吾初以爾將吾名來呈王爾乃偷吾兒之訃聞稿代爲繕呈爾謂爾善爲逢迎豈知吾之見王不須履歷耶今使予貽笑於王者皆爾小鬼之混充在行也王聞之始恍然曰是矣予初時亦疑公何必如此足恭也今始知公乃爲小鬼所誤也雖然予前後左右皆小鬼也每日中之一誤再誤又不知幾何矣語畢大笑公亦笑予遂爲羣犬吠聲大驚而寤（生平不妄語人）（２９） 
[李趙氏（見本報癸酉年六月二十四日楊清閣）]  
上海貞孝婦李趙氏係李大年聘妻乾隆六十年生至嘉慶二十年氏年二十一歲未嫁而大年亡氏矢志靡佗奔喪抱木生成婦禮届七十歲巳守五十八年江蘇彭學政給予孝竹貞松額字導迎前一夕氏忽見一人拱坐奥隅笑容可掬氏初歸李時不及見夫面不知拱坐者誰何也亟呼夫姪辨之則曰是大年叔也相輿感泣下拜而形旋隠（２６） 
[七星木（甲戍年五月初九日）]  
吳興東關内浮星橋下一夕忽得大木一枝紋理堅緻色如紫杏計長三十二尺上鑿七孔一時觀者如堵俱爲之駭異或謂此名七星木係晋時郭璞沉於河底以壓勝設浮於水面城内必有火災聞斯言者疑信參半乃數日内遠近民房遭回祿者竟三四次於是人俱信服備牲犧而祿之并復沉之於河以土掩埋使不得上升而火遂熄２９ 
雜錄 
[答周斆肅徴方] [  海陵徐賓如]  
（見九月七日）竊按此症係由肺經風濕鬱熱凝滯而成宜内服煎劑以清肺熱外則以藥末逐日搽之其恙自愈不揣冒昧附方於後俟高明之採擇焉（内服方）辛夷一錢五黄芩二錢防風一錢生甘草一錢升麻五分西羗活一錢煆石膏三錢野百合三錢薄荷五分生梔子仁二錢大麥冬三錢連翹一錢枇杷葉（蜜炙去毛）三片（外搽方）　砂六分輕粉二分片五釐明雄二分共爲細末以清水調濃搽之（２９） 
[接骨靈方]  [ 
獨活二錢川烏三錢草烏二錢研極細末另加杉木炭不拘多少亦研成細末和匀收存如遇破傷骨以及晣指折足等症速買白洋糖蒸極融化將藥末和入匀攤紙上乘熱貼之數日即愈凡骨斷痛極者先用鳳仙花根一寸以肥大者爲佳磨酒服之則不知痛然後用藥治之此方屢試屢騐未嘗或失（２６） 
 
 
 

Page 18

 
 
   
 
