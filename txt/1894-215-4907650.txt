# 1894 - 215 - 4907650

 

Page 1

 
 
[添請天津訪事人] [  申報館主人啓]  
　　啓者本館素有友人在天津采訪時事兹欲添請一妥實可靠之友悉心偵探將目下至要之事從速函報以便列入報昌其人須向在津門文理明通見聞確實有願俯就斯席者請先擇要錄示數則并開列姓名住址以便修函訂定此啓 
[朝鮮輿地圖出售] [  點石齋啓]  
　　倭人起衅擾我藩封用兵進剿首在地利則朝鮮舆地圖在所宜講焉曩年本齋曾印此圖早經售罄爰取原圖用潔白料半紙印成其中山川之形勝城郭之參差莫不一覽了然譚時事者當必先覩爲快也每幅價洋四角請向棋盤街申昌本分局及各省分局購取 
[經策通纂續集出書啓] [  點石齋主人告白]  
　　經策通纂一書久已紙貴一時不脛而走天下矣其引用之繁夥體例之詳贍無煩贅吉兹有浙東名宿及延陵君高足數十人竭三年之力攷正集之少備者補輯攷正成書百卷周秦諸子皆句梳字櫛編蒐經學家攷訂之語如正集經史之例毫無遺漏又攷諸史藝文中古書之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目錄一門以便多士知功令之當遵此外一一照原書部分補輯可謂絲髮無遺憾矣現付本齋石印其體製式樣悉照原書想海内君子必以先覩爲快焉刻已印竣出書惟此書皆由脩儒辛勤纂輯而成卷牘並少於原書而成書較難採輯更難不准翻刻願諸君弗與寒士爭此區區焉此啓 
[籌防客問]  
　　客有問於余者曰近以中日失和搆兵於朝鮮而中國思患預防恐日人之入宼凡在沿江沿海各口無不處處設防卽如上海吳淞一口爲泰西各國通商口岸輪船市舶出入孔道日本雖無禮恣横亦不敢開罪於各國以碍其通商之局而多樹之敵故此地日人斷不敢擾而乃紛紛議援日前成案載石沈船以堵出入之口則是日人不敢害及中西商務而中國反自害其中西商務也各國領事官皆以爲不必堵口而至今議猶未决大約一援舊案則勢在必堵顧舊案之援亦必擇其有裨於事者而後從之若無益而有損之事又豈可拘守成案也乎刻下上海地方業已紛擾急籌防堵此直可謂之無病而呻吟附城之屋則議拆矣城門之啓閉則加嚴矣團練之辦則已見舉行矣若此者果豈目前之要務耶是皆舊案誤之也前此法船已攻馬尾已据基隆已擾鎭海而上海則仍無所擾雖紛紛設施嚴籌防堵其實則法人自不願擾及通商之埠以開罪於各國若果欲駛入恐此等防堵之法亦不足以禦之今者中日之爭尚在朝鮮在各處海口敵船可以攔入之地自不容不先爲之防至於吳淞一口則尚可以從緩若夫拆屋辦團以及城門之啓閉則舊案雖如此而實皆無所用之胡爲乎一似題中應有之義也者是亦不可以異乎余曰否不然也吳淞一口爲通商輪舶出入之要道堵之自不便於商務然不堵則深恐更有害於商務前此之擾法人係歐洲大國雖逞其横暴而尚知顧及同洲之大局若日本則本非同洲在所不顧識見淺小有何遠慮但知逞志於一時不念駡名於千載則又安能保其一定不擾及吳淞其防之也亦有不得不然之勢第欲防吳淞但須多置水雷不必載石沈船也水雷之用余曾問之先憂子曰凡安放水雷必先以算法推算道里度數用量天尺量準地叚如法安置不但爲破敵之計而且將來事定之後仍可一一撈起不至漂失此其中大有講究非可以漫焉爲之前此所置水雷有漂失無存者由不知安放之法故也防口旣有水雷而又安置得法則日船何敢輕易駛入以取立成虀粉之禍故用載石沈船之法則舊案之不可援者也若夫辦團一節人但見其事同兒戲無濟於防務而不知此中有深意存焉上海地方無業流氓其數頗衆平時憚於官法懼於捕房故不敢逞設一旦海疆有事則若輩安保不乘機而起滋生事端或肆刦掠或作漢奸是則防不勝防最爲隱患若興辦轉練則此等無業之人皆早收之入伍俾若輩有事可爲不至流而爲匪而章程必須嚴密不得稍有瞻徇前此創辦漁團卽所以杜絶奸細至今猶有稱道之者今漁團雖尚未辦而先辦民團則其意固可知也至於城墻外邊之屋本係營中之人私自牟利以致奸民得以造屋出租顯違法紀此事本應禁絶然旣不察於前必欲執法於後似乎於民情不順故隱忍而不爲今乘此籌防之際借此爲題悉令拆去以復舊制從此一拆不准再造則歴年之積弊從此一掃而空此亦慮之長而見之遠者也且近日來雖有此言尚未見有此事則亦可以置而不論也若城門啓閉本有一定時刻而上海則新老北門以及大小東門幾有終夜不閉之勢卽使十點鐘以後一律閉門而照會之來立卽放入其有本無照會而大呼照會迨索閱照會則以日本八開小洋由門隙塞入亦卽開門放入此則所謂東洋照會今者以防日本之故不但東洋照會不靈卽中國照會亦一槪不靈必須對牌方可出入則認眞門禁之正法其實平時何嘗不宜如此正不必俟有事之秋而後始嚴其禁特以平時太寛故此時見以爲緊耳總之中日之爭爲朝鮮而先汲汲於籌防可謂有備無患之上策正未知日本之防我者亦如是否也客乃執快刀取绿沈瓜於朱漆盤内剖而食之曰快哉爽哉僕受之以脾矣 
[京師瑣語]  
　　京師近日雨澤迭降行潦載塗刻聞西直門外一帶新修石路石塊塌陷水落土沈坎坑多處葢因所灌漿水非若昔年灰合稉米之汁也惟屆慶典之期不敢從容承修各廠商只得赶將塌沈石塊從新賠修補平以昭愼重按此項工程係屬要緊全工甫竣卽遇雨水竟致如此其工程堅固與否自不待言矣○日前東單牌樓史家胡同地方有李某等二人包裹私銅行經其地被本管地方官廳覷破緝獲訊據李等稱實由户部錢局鑄廠内工作時陸續偷取共成四十二斤裹出局廠售錢分用廳官以偷竊官銅案情重大立將李大等詳送提署訊辦 
[欲復高王]  
　　俄國由琿春調兵艦赴高麗前已屢詳於報兹聞俄艦實赴仁川旣至卽擬扶高麗王復位盡奪日人所占高地畀之嘻日人又添一勁敵矣兵猶火弗戢將自焚日人其亦知之否 
[西信姑譯]  
　　前者北洋各兵船一律由丁禹廷尚書督帶出洋預備與日人大戰於高麗海面旋聞重回威海衛此皆已紀報章兹接天津西信云各兵船出洋欲尋日本兵船與之交戰尋之不獲是以折回云 
[電信難通]  
　　由高麗京城至平陽相距三百七十七里其間設有電綫兹已悉被日人奪去以致軍報難通凡有信息遞至中華須由義州以逹奉天不免稽遲時日矣 
[丹人已釋]  
　　昨報記有丹墨國人之修電綫者乘操江輪船赴高麗被日人擄去丹墨政府向之索回兹悉日 
 
 

Page 2

 
 
人擄得丹人卽置諸佐世堡刻已放至長崎矣 
[預賣虎皮]  
　　某西字報譯東報云日本此刻决計與華人開戰且逆料定能取勝華人平時人皆謂中國兵多日本兵少日本兵祗得華兵八成之一然此可無虞也東京頗多壯士每一人可敵華兵九人有半觀此情形我日本尚何憚於中國哉我日本旣勝中國卽能威武奮揚獲益多多筆難殫述中國兵艦决不敢與日本交鋒我日本不難悉數取之以充軍實且旣能取勝中國卽可長驅直入奪取臺灣臺灣可直逹印度邊疆旣得臺灣復可向英人奪取印度目下臺灣初開草昧地利無多然一經我日本設法經營地利正自無盡至於兵費一節定須向中國索取五千萬金錢從此我日本卽能國富民强恢張國勢矣西報旣譯此更從而嘲之曰日人之爲此言也眞可謂大而無當矣譬諸獵者虎尚未獲而先詡詡然向人曰我有虎皮在子盍購之其有不貽笑於人者幾希本館則以爲日本僅蕞爾么麽耳我中國豈不能一鼓盡殲使無遺類特不忍殘民以逞是以曲予姑容乃竟口出大言不顧汗顔若此且復勞師動衆侵佚藩封糜我行糧壞我商務試問我國家練兵數十載銳師良將名震寰區受封爵者若而人膺疆寄者若而人奈何尚以老成持重爲心不遽大張撻伐率我羆虎戮彼鯨鯢坐使其桀驁不馴出言無狀豈將欲老其師旅罄其糗糧使彼自斃於三韓城下耶譯而登之俾當軸者迅發雷霆投袂而起風馳電掣掃凈妖氛庶區區島國之狂徒自此潛鱗戢尾執筆者蓋跂而望之 
[日本運船被獲]  
　　日本裝煤之仁覺麥魯在北洋被中國兵船拘獲初二日帶至大沽船上有水手十六人乘間逃逸搭重慶輪船來滬其餘船主水手悉爲中國所獲又聞有日本裝運軍械之船在廣東洋面爲中國兵船所獲此可以報操江之辱矣 
[束裝回國]  
　　重慶輪船由天津啓行道出烟臺時寓烟日人均乘該輪船來滬目下烟臺地方已無日人之跡矣 
[擊毁日船]  
　　聞之官塲中人謂接得汕頭電信某日有日本兵艦三艘駛近仙頭海面悞擱淺處運掉不靈汕之人各操斧斤立刻入水擊毁雖事之確否尚難懸揣而知然天下理之所無者安見非情之所有錄登報牘亦足令閱者色舞眉飛也 
[日人無禮]  
　　仁川來信云日本人將高王刦去偪令將髮髻剪去換穿兵弁衣服高王不依且怒甚日人於室内遍置薪蒸灌以油將爇火焉高王以死誓之全無懼色日人知不能以威懾乃聽其所之夫高麗雖小其王固一國之主也惟彼倭奴奈何敢若是之非禮辱侮乎他日者我華軍一鼓作氣直擣東京卽以彼之所施施之於彼試問日君其能默然忍受否 
[牙山兵信]  
　　牙山來信云目下日兵不法已極專以剽掠爲生屢擁入高人所設雜貨店中攫取洋布等物民間所豢雞鴨亦時被竊去宰而食之韓城中所駐日兵現祗二千左右餘俱調赴牙山之麓與中國交鋒四日前日本先鋒兵五百人闌入牙山大爲華軍所創追奔逐北幾於片甲不回日人見勢不能支急調數千人助戰然華兵雖人數較少而深溝固壘士飽馬騰日人卽壓以傾國之師恐亦萬難取勝也 
[牙山得勝餘聞]  
　　本館派赴烟臺訪事人函告云有自朝鮮内渡者詢以中日近事據言葉軍門自六月廿三日與倭人交戰獲勝此後共接仗三次倭人大遭挫衂傷亡至二千餘人之多我軍步步爲營次第進逼已攻踞一百五十餘里前次飛鯨輪船所裝之兵早已抵岸兵力旣厚自可乘戰勝之餘威尅日大舉掃除醜類官塲中亦曾接有電報可知此信之確實矣 
[日人殘忍]  
　　烟臺訪事人信云初一日有德國兵船裝載高升輪船被難兵勇百餘名行抵烟臺仍在廣仁堂醫養又有西人六七名則居西國飯店中國總教習德人漢納根與焉據云中西人被難鳬水者甚衆俱被倭人放槍擊斃而於西人爲尤甚約計逃出者二百餘人皆乘倭人轟擊紛紛擾擾時奮力游泳得以保全軀命誠可謂萬死一生矣當漢君泅水赴岸時倭人用槍擊之三擊而三沈焉如鳬鷖之入水鷗鷺之衝波始免爲槍砲所傷諸人陸續逃至山㘭忍餓三日爲漁人所見轉語村人贈以餱糧復相與邀至山前讓室以處之推食以哺之虎口餘生始有生還之望此次内渡者百餘人尚有六七十人俟下次船至再行載回至圖南廣濟二船載兵赴鮮時因瞠乎在後故未遇日艦云 
[烟臺近事]  
　　中日業已開仗駐紥烟臺之日本領事官擬於初三日乘輪赴滬○烟臺本有防營駐紥近由撫憲奏派藩司湯方伯辦理海防由省中帶領嵩武軍六營來烟駐紥擬於初一二日啓節東下 
[調艦述聞]  
　　新豐豐順普濟廣濟等輪船於六月十七八等日載兵前赴朝鮮前已列報兹悉各船所載兵士數千係屯紥小站之盛軍由總統衛逹三軍門率領就道旣抵營口卽由陸路前進尚有千餘里路程卽使兼程疾進須十餘日方逹傅相以軍書旁午誠恐緩不濟急同於英人由某行保險雇高陞等船載兵前去以期迅速不料未經開戰之先日本毫無顧忌遽以砲火從事傅相聞報之下當飭停泊旅順之兵輪一齊開赴朝鮮誓欲一雪此限嗣又收回前命以待後圖外人莫測淵深妄加忖度不知傅相老於兵事曾經削平髮捻諸逆豐功偉烈彪炳旗常豈區區倭冠使足撓我憲聰耶决策運籌沈機觀變必有以挫日本鴟張之氣慰華民望捷之心也 
[天津訪事人述中日近事]  
　　中日戰事已成天津之日本武齋號磁銅器鋪及樂善堂藥鋪棉花織布公司分號等早已閉門他去惟日本婦女之逗留者改易華叚冀可掩人耳目領事官旣已下旗尚未遽去更有不商不官之日人行蹤詭秘廣行偵探凡我國之一舉一動彼必發電通知其國俾得預爲之計不知中國大憲何以不下逐客之令也六月二十六夜英德兩國官商會議日本擊沈高陞輪船一事延日本領事入座詰問於意云何日領事謂英船旣裝中國兵士卽許我兵攻擊英領事謂中日尚未開仗我國商船裝載兵士圖賺水脚與貨客同照萬國公法不得肆意轟擊如貴領事所云能簽字否日領事伊藤卽簽字於册日本何不度德不量力並不知有萬國公法耶豈徒藐視中國其輕量英國也實甚德國官商之所以集議者蓋以德員漢納根在此船故也 
[運船被擊餘聞]  
　　高陞輪船載兵赴朝鮮被日本兵輪强行邀截放砲擊沈此已屢紀前報兹接天津訪事人函云高陞係於六月廿二日開行裝載駐紥产塘兵勇一千二百名並有軍裝等件先一日飛鯨輪船首途亦載軍械赴朝鮮旣抵岸卽於廿四日卸載駛出口門見高陞輪船將欲進口猝遇日本兵輪一艘游弋海面日本兵輪初未開砲嗣又續來兩艘併力追逐高陞約距數里之遥開砲轟擊高陞並無兵輪護送無從回砲當被擊沈飛鯨目覩高陞被逐加足火汽盡力飛駛得免於厄六月廿六日傍晚已回塘沽停泊矣 
[烟臺訪事人述朝鮮事]  
　　昨接本館派赴烟臺訪事人來函云朝鮮自被倭兵刼掠後兵戈滿目市井蕭條華人之旅居其地者爲之寢食不安適有德國商船内渡相率挈眷言旋由是王京仁川二處已無華人之跡矣○前次牙山之戰倭兵大挫血肉横飛屍骸狼藉哭聲震地幾使風雲爲之慘淡天地爲之變色惟我軍爲數不多未能乘勝長驅將佔據王京之倭兵大加禽薙大約俟陸路調往之兵旣到方可聯絡聲勢銜枚疾進誓滅此而朝食也○當倭兵進攻王宮時侍衛親兵與之抵敵國王止之親兵見事不可爲遂將槍械號衣委之而去倭人之於鮮王始則餌以甘言誘令自主繼則脅以兵力迫使東行種種行爲甘冐天下之惡名而不悔鮮人苟有天良能無痛心疾首乎○倭人旣刦鮮王遂將王宮中所有珍寳及府庫錢物肆意擄掠卽銅鐵鉛錫等物亦悉數捆載用輪船載回本國似此行徑眞與海盜無殊豈徒鮮人之所悲憤中國之所悼歎卽天下萬國亦孰不從旁齒冷哉 
 
 

Page 3

 
 
[假冐弁兵]  
　　昨日太古公司重慶輪船由天津來滬載有日本人不少該船主言本月初二夜一點鐘泊在北河東沽地方忽有武弁頭戴晶頂率領華兵五十名帶洋槍刀矛而至船上搭客有日本人二十餘名駐津日本領事之夫人亦在其另内有西人數名華兵上船卽將日本人拉髮扭衣並以槍擊之綑縛手足舁至岸上一面派人在船上各處搜查西人所住房間亦被搜及西客有小孩二名亦欲拘去西人告以此非日人不可拘去領事夫人則並未受辱惟取其物件而已有日本繙譯官被以刀刺其背復綑以繩抛上碼頭兵中有數人袖手旁觀其餘不穿號衣紛紛動手據稱奉傅相命而來至二點半鐘又有一官至釋日人之縛帶至棧房搭客中有土耳其人二名亦被華兵帶去其附和滋擾之人皆講英話惟官及兵之安分者不解英語有華客二人見此情形皆懷畏懼至五點鐘時相將登岸日本領事夫人有洋二百數十元失去此二十餘日人中祗一男子餘皆婦女所有戒指鑰匙及值錢之物均被取去惟衣箱未動船上有手鎗及燈二盞亦被携去其時日本領事官並未上船一聞此事卽詣李傅相節署問遣兵查問否傅相答以並未遣兵查問忽有此事深抱不安卽派小輪船載送領事回船時重慶已至大沽傅相發電至大沽烟臺上海三處官塲告以日人乘重慶回國須加意保護不可任人滋擾觀以上所紀情形必係天津混星子假扮官弁勇丁爲乘機攫物之舉不然豈有堂堂兵弁竟作盜賊行徑哉 
[營口訪事人函述日本事]  
　　飛龍輪船由三井洋行雇裝豆子進口時道憲飭海關委員傳諭禁裝閱日不知何故又准其裝去至六月二十九日又有三井洋行之捷利輪船掛日本旂進口聞兩船皆言裝豆赴香港其實則一經出口卽折赴東洋耳○營口日本領事署事務向由旗昌洋行主人代理惟雇日本人田野池太郎爲譯員某日田野欲歸故國詣道轅禀請發給護照道憲傳諭海關委員辦理 
[東省軍情]  
　　奉天訪事人云某日有盛軍一千九百名由廣濟海定鎭東三輪船送至營口統帥係衛軍門汝貴副以張賀兩營官此爲第三批先有一二批已由海道赴高矣○諺云三軍未動輜重先行誠以士飽馬騰方能殺敵致果也日前奉軍左營管帶馬小常協戎奉札購辦大米二千袋一時市價爲之陡昻 
[閩中火警]  
　　福建南後街衣錦坊口某箱店開設有年生涯素盛六月廿三晚不戒於火熊熊赤焰飛上屋簷店夥人等撲救不及火遂射出街心對面山海京果店近在咫尺立付一炬店後係薩稼菴太史住宅幸有高垣阻隔祝融氏不得越雷池一步火勢先入黄茂左至教堂止祗燒一二家右至薩家墻止至街面一帶左燒至恒源當鋪及葉家墻止右至廣窿高墻止當火熾時鹽法道龍觀察督辦保甲局楊觀察等親出救援督帶水火兵奮勇拆屋得以斷絶火路是役計焚店屋三四十家有米鋪新購數百石不出二日金穰玉粒悉狼藉於瓦礫中變作焦團枯粉可歎也前二夕南關外白馬橋相距十餘里之某鄉亦有火災遥望西天但見紅光一抺不知焚燬若干 
[蘇郡官塲紀事]  
　　蘇州中路總巡吳大令其芳經上憲札委代理吳江縣缺大令奉札後卽到憲轅謝委旋於本月初四日銷中路總巡差卽赴吳江縣新任○東路總巡郭明府重光現經上憲札調中路遞遺東路一差委候補知縣周明府恩楙接辦二明府奉委後已於本月初四日到差矣 
[輪船擱淺]  
　　前日怡和洋行經理之英國皇后公司輪船來滬有中國駐日欽使瀛眷附之而至是夕該船上吳淞擱淺至今尚未出險大約下禮拜方可行駛也 
[日使將至]  
　　日本駐京公使小村壽太郎乘太古公司之通州輪船來滬大約今日可以抵埠聞到滬後公使及各埠領事官均乘法公司輪船回國於禮拜六開行云 
[廉訪鶯遷]  
　　卸任江海關道升授浙臬現奉兩江督憲委辦臺灣後路糧臺聶仲芳廉訪雖已卸篆尚未出轅聞已擇定英界五馬路地亞士洋行間壁洋房爲公館擬於今日遷移云 
[定期發引]  
　　出使英法義比大臣薛叔耘星使殁於滬北天后宮行轅星使之大公子自珂里聞訃奔喪擇期開吊已詳前報昨日法廨讞員葛同轉接大公子來函知本月十一日卽禮拜六星使靈輀由行轅發引道經法界過三茅閣橋入法大馬路迤邐往浦灘凡經過之處請捕房分派探捕沿途照料葛同轉卽轉告捕頭屆期遵照辦理 
[譯英總領事示]  
　　邇因中日戰事已成駐滬英總領事出有告示云爲曉諭事照得本總領事奉大英國欽差大臣札因中日兩國有交戰事英國定爲局外之國爲此曉諭英國人等照不准帮助别國之例小心遵守不能在兩國兵船或陸路軍營襄助相應諭知各人咸宜恪守毋違特示西歴一千八百九十四年八月六號諭 
[譯河泊司示]  
　　中日兩國旣以兵戎相見上海河泊司畢出有告示一道其文曰爲曉諭事照得本河泊司奉總理衙門札凡上海引港人等此後不准再引日本船隻至他日和局告成時爲止所有册内列名之各引港人如敢不遵此諭當將姓名斥革以後永遠不准註册引港相應諭知各引港人各宜凛遵毋違特示西歴一千八百九十四年八月六號諭 
[召募勇丁]  
　　泊江提督張軍門委介弟印珊者來滬招募勇丁小駐美租界中虹橋北首魯班殿自本月初三日起凡自命男兒好身手者咸願隷名細柳至昨日已滿額遂循章支給小糧每名得洋銀二元一角另給路費二元卽日拔隊赴甬 
[主筆逮案]  
　　新聞報前登暗傷砲位一事經吳淞慶字營函請英廨讞員宋通刺移提登報人昨晚九點鐘時捕房飭中西包探會同英廨洋務聽差至新聞報館提該館主筆送至英廨禀明宋通刺奉諭著交差看管聽候核辦 
[舉辦鄉團]  
　　本城舉辦團練每逢三六九期黄大令葉司馬曁團練總局首董及各鋪局董督率團勇認眞巡哨以期奸宄歛跡黄大令以本城雖已嚴防鄉間亦不可不爲預備稟請道憲飭令一槪舉辦自本月初十日起由各團董事辦理而以保甲局董事爲之領袖大令卽撥分給諭單云 
[仁至義盡]  
　　欽加運同銜特用府升用直隷州調補上海縣正堂黄辦理城廂内外保甲總巡分府葉爲出示曉諭事奉道憲黄札開本年七月初一日准租界領袖西洋領事華照會以吳淞口堵塞一事無庸擬辦日本國與各國訂明不在上海附近等處爭戰請飭令地方官出示禁止人民不准在該處與日人滋事等因到道查在滬日本安分商人前經札飭一體保護在案兹准前因除分行並照復外合亟照抄來文札飭卽便遵照會銜出示曉諭隨時保護等因到縣局奉此合亟出示曉諭爲此示仰軍民人等一體知悉不准與日人滋事以見我國家寛待外邦仁至義盡之意各宜凛遵毋違切切特示 
[嚴禁棍徒]  
　　滬北引翔港一帶北接吳淞西連虹口往來孔道人類不齊近有一種游手好閒之徒常以演拳弄棍爲事遇事生風無惡不作由該處厚仁堂董事聯名具禀環請示禁禀詞略謂若輩兇横已極以鄉民爲魚肉藉械鬥爲生涯搶孀逼醮拔人勒索良懦被伊毆傷甚有砍傷要害性命堪虞敝堂修合傷藥每年計送數料可知受傷之多最可恨者該惡棍目無法紀竟敢立四十二個黨名目兇惡之態誠如申報所 
 
 

Page 4

 
 
載若不呈請訪拿示禁恐外灘局廠甚多客帮做工人等不下數千將來勾結滋事勢必釀成巨禍環求出示嚴禁一面訪提究辦庶足以儆兇横而安良懦黄大令閱禀示業已出示諭揭貼頭門謂前項惡棍現據厚仁堂紳董禀請嚴禁提究除批示外合行出示嚴禁爲此示仰市商農工保甲人等知悉爾等須知棍徒結黨擾害地方大干法紀現已訪明四十二個黨有名匪棍逐一按名拿辦儘法懲治斷不輕縱爾等務各安分守業父戒其子兄戒其弟師友互相規勸各守本分勉爲善良切勿任其放縱流入匪黨致犯刑章後悔莫及至身穿窄袖短衣沿途調戲女工信口謌唱亦屬輕狂不法一經獲案並干重處决不稍寛各宜凛遵毋違切切特示 
[拔刀自刺]  
　　法界竊案甚多最要者厥有三起昨日葛同轉接道憲來文催令破獲同轉轉告克捕頭飭探傳到已革十六鋪汛捕陶金標將保出之竊賊劉寳元交案以憑嚴比詎該竊保出後已效黄鶴之高飛案中尚牽涉某甲捕頭將甲命與陶金標一并拘入捕房押候解訊甲自知罪無可逭以刀自刺其胸捕頭飭送仁濟醫館療治據云傷勢尚輕諒不致有性命之虞也 
[隣封覆騐]  
　　前昨兩日本報紀馮夢篆畏罪投河屍屬不願具結一事黄大令屢次開導屍屬堅稱若欲具結須於結上書明被黄鎭心威逼致死大令見馮妻余氏懷孕悲啼厥然昏暈因令屍子馮蓮舟扶至别室慰以好言一面備棺殮屍再行核奪蓮舟唯唯應命旋托言出外購買棺要一去不回大令無可奈何據情禀明江海關道黄觀察觀察飭隣封寳山縣馬漁珊明府到申覆騐昨日午後已鳴騶戾止矣 
[飭緝銅鉦]  
　　前晚上海縣黄大令因公赴海運局黄觀察行轅良久始出忽失去銅鉦一面旣返署司鉦者據實禀陳大令飭捕甲從嚴偵緝 
[勇丁釋放]  
　　昨報列兵捕齟齬一則當由宋莘樂通刺諭令勇丁施阿美等十八人暫至捕房候禀明道憲請示遵行兹悉道憲黄幼農觀察得禀後卽飭繙譯徐蘭齋司馬至捕房請將施等十八人釋出卽由英公廨派差送至老北門内九畝地再派勇丁若干名送至吳淞 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁逐娼寮]  
　　邗上本花明柳媚之鄉月色二分春風十里久已描摹粉本鼓吹詞壇今則風雅日非俗粉　脂了無足取適足爲銷金之窩陷人之阱而已此江都縣林大令所以有出示禁逐之舉也示云娼寮妓院本干例禁訪聞近有一種無業流民在於郡城開設妓院勾引少年子弟一經入彀無不蕩産傾家且揚城爲水陸通衢五方雜處往往有不肖棍徒引類呼朋動輙滋横况大閱在卽正各營紛紛調操兵勇雲集難保不麕聚生事亟應嚴禁以維風化而靖地方除已將滋事之河居子提懲押令閉歇並驅逐出境外用再出示嚴禁爲此示仰居民人等知悉自示之後務各痛改前非另謀正業倘敢不遵一經訪聞或被告發定卽提案從重嚴懲並將房屋發封入官鄰右曁地保容隱察出併究不貸 
[烟寮惡鬥]  
　　長洲縣大街烏鵲橋北堍有廣東人某甲賃屋二椽開設廣興誠烟膏鋪於上月二十四日開張肆筵設席邀集同鄉人於傍晚時暢飲正在興會淋漓之際有土著數人過癮後缺少靑蚨十翼將夏由一塊作抵甲已首肯詎值堂人某乙堅不應允因此兩相角口唇槍舌劍之餘各以老拳從事甲從中勸解力不能支時觀者已途爲之塞不料座中佳客一時仗麴秀才之威振臂一呼蜂擁而出或持短刀或持鐵尺不分皂白向人叢中亂揮當有向充某署輿夫之某丙在旁觀看額受刀傷一處深及腦殼身受鐵尺傷數處土著内有二人亦被毆傷惟較丙略輕而已時合街各鋪户爲之罷市事聞於長洲縣王大令立飭差勇多名前來彈壓此輩仍凶毆不已旋經通班差捕馳至始有懼心當塲拘獲甲乙等廣東人十二名至肇事之土著早已乘間逃逸除受傷之二人外僅獲其一當卽與内一併解案大令升堂集訊飭仵作如法騐傷仵作一一唱報大令訊問鋪主某甲如何啓釁如何行兇如何拒捕甲尚敢出言挺撞大令怒喝掌頰數百下飭將一干人分别管押刑房俟丙傷勢如何再行核辦 
[老賊成擒]  
　　有陳金標者　篋中之老手也頗有膂力假醫傷爲名爲人治病其實探胸摸肚一試其腰纏之肥瘠也前日老北門外失愼包探在火塲彈壓見該竊手持衣包向長生庫質錢該包探尾隨其後見其入法大馬路某烟館開燈上前盤問該竊不服竟與包探夥角鬥旋經别夥帮同拘住解入捕房經捕頭訊問認竊不諱衣包一個在江陰客棧竊來旋又供出在老德記客棧竊取官紗長衫一件小東門源來客棧竊取洋四十元捕頭得供命押候堂期解訊 
[英界公堂瑣案]  
　　包探唐淸山禀稱粤婦陳張氏失洋四十元縐紗夾襖一件查係寄住伊家之林阿法所竊拘請研訊陳張氏訴稱林阿法因其母有事往天津所以寄居小婦人家初不料其行竊林供因乏錢使用不得已而出此現在洋已用去通刺商之易副領事以原被旣屬素識著將林阿示交陳張氏帶回送還伊母所失之洋四十元及衣服亦著自向伊母理楚○四百十四號華捕拘送行竊徐余炳烟槍之徐金泉到案通刺判將徐金泉管押兩天贓還失主○曾阿福投美捕房報稱有銀表一枚被張阿意陸阿福等强行奪去通刺訊得兩造俱非安分之徒著將表交還曾手一併斥退○唐包探查得單阿喜所開小茶館容人賭博有違租界章程遂連賭具及犯賭之吳阿珠等一併送案通刺判各罰洋五元賭具銷毁○馬夫莊七寳在虹口將馬洗滌馬忽驚逸致將王雲堂之足踝撞傷經四百三十二號華捕拘入捕房捕頭命將受傷人送至醫院據言須兩禮拜方可告痊昨晨由該捕解到分堂禀明情節並稱受傷人在醫院療治故未來案通刺判將莊七寳釋放俟王傷痊後償還醫費○包探孔阿才禀稱曹張氏曹紅生與鄰居之陳阿丕楊阿全口角致被打失首飾約值洋二十餘元查陳楊二人本係著名流氓屢次犯案曹張氏供本地人前日因小孩與鄰孩口角向之理論竟被打失首飾求爲懲辦通刺判將陳楊二人各責二百板分别遞解回籍○包探禀湖北人蔡會香屢犯竊案曾經遞籍今又來滬行竊物件是以拘案請判通刺判將蔡會香押候仍行遞解○陸冬生失去銀表一枚報捕後由包探顧阿六查係其友徐毛毛所竊解案請訊陸申訴前情并求免辦通刺判將徐毛毛押候交保○小流氓陳錦榮至林畢氏所開老虎灶藉端吵閙且多將伊媳調戲由該氏將陳扭交巡捕送案林畢氏供蘇州人在虹廟弄開老虎灶該流氓時來吵閙昨日依然尋釁媳婦與之爭論小婦人卽行喝阻且責其不應與流氓爭閙不料該流氓忽指小婦人辱駡扭住欲毆幸有巡捕到來未遭毒手務求懲辦通刺判將陳錦榮笞責一百板遞回寍波 
[美界捕房紀事]  
　　甲乙丙三人皆寍波産也前日午後六點鐘時偕至漢璧禮路第九百零一號屋同興館晚餐至九下鐘時不給分文揚長而去值堂人向之索取則戟指駡之旋有江北人陳茂川見而不平與之扭結館主阿四恐釀巨禍喚三道頭華捕至將甲乙丙拘押捕房○順泰碼頭小工頭有阿昌者係廣東潮州人與蕩婦某氏私識賃居虹口元和里五十二號屋中氏日事閒遊不知檢束前晚行至元芳路與洪昌銅鐵店主婦謔言突語之曰汝夫在某處上臺基汝知之否婦一笑置之然心上已釀成醲醋矣少頃其夫貿貿然回婦卽效河東之獅踞地大吼其夫偵知被蕩婦所誑急出訪尋遇諸中途興師問罪蕩婦不自引咎反糾約女流氓五六輩擁至其店七手八脚將諸物打毁一空適有巡街華捕到來將店主及蕩婦女流氓共四人一併拘押捕房解送英公堂請辦 
[駿惠遥頒]  
　　敝堂入伏以來診醫甚多級深綆短時苦不支兹蒙揚州利和錢莊轉杭州平安里民善士六月望日收到施藥銀十元陳門梁氏七月初四施來銀十五元藥種德園分號送來餘美堂痧氣丸七百瓶紅靈丹三百瓶遠地餽遺不分畛域彌天淪浹竟起沉疴特爲病民叩領登報拜謝[  元濟堂啓]  
[鄂省官報]  
　　六月二十五日署理荆門州石橋巡檢事李學寅謝委代理枝江縣江口巡檢事張心田赴任代理漢川縣劉家隔巡檢事李鶴齡禀辭王佑解頭批京餉回省儘先補用知縣鄧壽椿由京騐看來省各赴兩院禀到本任大冶縣程懋祺禀知丁父憂○二十六日委署鶴峯州知州事議叙補用知縣湛福春謝委並銷招賢保甲局差○二十七日代蘄理水縣事吳國傑見辭赴任缷署隨州合和店巡檢事劉名良回省禀到 
[金陵官報]  
　　六月二十九日同知程文鑫由圌山關公幹回○七月初一日通判鍾楠奉調觀音門外保甲差鄧炬奉委北臺叚保甲並奉府委發審差○初二日巡檢姚愼修奉委上新河秋巡並到差 
[邗江官報]  
　　七月初一日運憲江都轉公座掣籤盛鹺尹曾緒辭解京餉起程江西王大令贊臣解餉到揚陳分轉宗旭禀知赴差記名總兵陳總鎭淸泰由高郵防營到揚公幹○初二日陳分轉康委舊港總巡方鹺尹效忠辭赴卾岸聽差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年六月二十三日京報全錄]  
　　宮門抄○諭旨三道錄前○粤督李等奏報解内務府經費銀兩摺○又奏常稅項下解淸京餉片○御史鄭奏請飭裁併釐卡片○將軍裕等奏考試宗室覺羅學生取中名數摺○江督劉奏揀補陸路守備摺○又奏請開守備底缺歸叅將班補用片○又奏請開千總底缺歸都司班補用片○軍機大臣奏查明方略館保案與上屆成案相同片○粤督李等奏甄别知府片○江撫德奏調知縣片○六月二十三日刑部都察院大理寺廂藍旗值日無引見○葆公耆齡各假滿請安○馮文蔚謝放江南正考官恩○魯伯陽發往直隷委用謝恩○嵩山請假十日○張澂余誠格預備召見○吏部奏派騐看月官派出徐中堂錢應溥張蔭桓崑岡志銳龍湛霖壽耆黄卓元德本恩明李慈銘榮陞載存王濓王鵬運孟繼壎○召見軍機懷塔布張澂余誠格文琳○太子少保頭品頂戴兩廣總督臣李瀚章頭品頂戴廣東巡撫臣剛毅跪奏爲報解光緒二十年分另籌内務府經費銀兩恭摺具陳仰祈聖鑒事竊准部咨另籌内務府光緒二十年分經費銀五十萬兩内撥廣東省銀二萬兩令於京恊各餉外無論何項照數籌解當經轉行去後兹據布政使覺羅成允詳稱查内務府經費一項原撥太平關常稅銀十萬兩向係按年解足現奉另籌經費銀二萬兩太平關稅固屬不敷司庫亦無别項可籌擬在厘金項丙撥解以應要需業經移准厘務總局籌撥銀二萬兩隨解加平擡費銀六百六十兩到司作爲起解另籌内務府二十年分經費銀兩查照京餉匯兌之案交由殷實商號日昇昌百川通蔚泰厚蔚長厚新泰厚匯兌至京飭委試用通判沈贊淸等領齎匯單文批於光緒二十年五月十三日起程由海道進京支取銀兩赴内務府投納等情請奏前來臣等覆核無異除咨内務府查照外謹合詞恭摺具陳伏乞皇上聖鑒謹奏奉硃批該衙門知道欽此○○李瀚章等片再准户部咨光緒二十年分京餉指撥廣東太平關常稅銀五萬兩等因當經轉飭遵照籌解兹據廣東布政使覺羅成允詳稱查太平關稅向由南韶連道徵解現尚未准移解到司兹向殷實銀號日昇昌百川通蔚泰厚蔚長厚新泰厚先行借墊銀五萬兩作爲太平關常稅京餉卽由該商號匯兌赴京仍俟太平關稅收有銀兩發還歸欵飭委試用通判沈贊淸等領齎匯單於光緒二十年五月十三日起程由海道進京支取銀兩解赴户部投納所有太平關常稅奉撥光緒二十年京餉銀五萬兩現已如嚴解淸等情具詳前來臣等覆核無異除咨户部查照外理合附片陳明伏乞聖鑒謹奏奉硃批户部知道欽此○○御史鄭思賀片再設局抽收厘捐本一時權宜之計近年以來屢奉諭旨嚴行整頓議裁議併至再至三誠愛惜物力體恤商情之至意也乃以臣所聞各省現設總局分卡仍復不少就江西一省而論多至七十餘處商貨來往各卡分成抽收已不無藉端抑勒之弊而多一局卽多一處之開銷多一差卽多一人之尅削以小民有限之脂膏國家有定之帑項顧令虚糜濫耗徒飽官吏之私囊究於國課毫無增益果何取乎夫法積久則弊生大利所在胥吏把持勢所必有若不及時裁汰流弊將有不知底止者擬請飭下江西撫臣及直省各督撫統將現設各局悉心籌畫酌留水陸當衝之處認眞稽查嚴防繞越偷漏其餘分局小卡盡行裁撤吏胥少一需索商民亦少一留難至零捐併爲大宗餉項可以無虧而糜費自可稍節矣臣管見所及謹附片具陳伏乞聖鑒謹奏奉旨已錄○○奴才裕祿啓秀鳳秀跪奏爲遵旨會同考試宗室覺羅學生取中名數恭摺奏祈聖鑒事竊照定例盛京宗室學生每屆五年考試一次奴才裕祿查本年又屆考試之期謹遵諭旨開列各部侍郎銜名奏請欽派二三員會同考試兹於本年五月初七日奉到硃批圈派啓秀鳳秀欽此奴才裕祿等遵卽會同於五月十六日關防考試宗室覺羅學生宗室營學生除有事故不克考試外現有宗室覺羅學生宗室營入學投考學生共五十三名遵照同例考試繙譯淸文並漢文文章取列名次仍照舊章騐看騎射考取得宗室學繙譯宗室奇克愼等四名作文章宗室普興等六名覺羅學繙譯覺羅得力本等四名作文章覺羅普榮等八名宗室營繙譯宗室松陞等二名作文章宗室奎璧等四名奴才等謹將取中宗室覺羅並宗室營宗室名次數目造册咨送宗人府查核外理合恭摺具陳伏乞皇上聖鑒謹奏奉硃批該衙門知道欽此○○頭品頂戴兩江總督臣劉坤一跪奏爲揀員借補陸路守備員缺恭摺仰祈聖鑒事竊江西廣信營守備孫得勝病故遺缺接准部咨係陸路部推之缺應用儘先人員行令照章揀補查是缺守備駐紥廣信府城毗連福建浙江汛地極爲遼闊彈壓巡防最關緊要非熟悉地方諳練營務之員難期得力臣於江西收標儘先各員内逐加遴選查有遊擊銜儘先補用都司李樹森年五十五歲江西龍泉縣人由行伍遞拔外委剿賊出力洊保藍翎守備留江西儘先補用嗣於盪平髮逆案内列保請免補本班以都司仍留原標儘先補用並加遊擊銜同治六年九月二十四日奉旨允准欽遵歸標候補各在案該員營伍熟習辦事愼勤以之借補廣信營守備洵堪勝任核與借補新章亦屬相符合無仰懇天恩俯念員缺緊要准以遊擊銜儘先補用都司李樹森借補廣信營守備實於營伍有裨如蒙俞允俟部覆至日卽行給咨送部引見以符定制除將該員履歴咨部查核外謹會同江西撫臣德馨恭摺具陳伏乞皇上聖鑒訓示再遵照新章查明該員並無叅革朦保情事合併陳明謹奏奉硃批兵部議奏欽此○○劉坤一片再據徐州鎭總兵陳鳳樓禀稱中營西路汛守備張崇武於同治元年投營隨剿薦保副將銜兩江儘先補用叅將嗣經借補是缺守備該員緝捕勤能認眞辦事現因精力尚强請開守備底缺以原保叅將仍留兩江補用呈請具奏前來臣查該員張崇武於營務情形甚爲熟悉旣據呈請開除守備底缺未便阻其進取合無仰懇天恩俯准張崇武開去除州鎭標中營西路汛守備底缺歸叅將班仍留兩江補用以收得人之效除飭取履歴咨部查核外謹會同漕運督臣松椿附片陳請伏乞聖鑒訓示再所遺該營西路汛守備員缺應請扣留容臣揀員請補合併聲明謹奏奉硃批著照所請兵部知道欽此○○劉坤一片再據著淮揚鎭總兵吳安康呈稱右營王集汛千總侯萱人地不宜該千總係由儘先都司借補是缺應請開去王集汛千總底缺仍以都司歸班候補等情查該弁旣係儘先都司現與所補之千總銜缺相殊今開去千總底缺歸入都司班内序補核案相符除將所遺千總弁缺選拔另咨外謹會同漕運督臣松椿附片陳請伏乞聖鑒訓示謹奏奉硃批兵部議奏欽此○○軍機大臣片臣等遵查此次方略館保奬均係按照上屆成案比擬酌核除該御史原奏指出四項以候補中書而保至知府加鹽運使銜之林開棻陸鋪岱劉嘉蔭三員均係請俟補缺截取同知分省後免補同知以知府補用並加鹽運使銜與上案劉溎焴由中書保至知府加道銜等級相同以翰林開列五品加四品銜之翁斌孫與上案楊紹和梅啓熙吳仁傑三員等級相同以筆帖式保爲員外郎加四品銜之扎欽布寳山均係由候補主事保升並非由筆帖式徑保員外郎又以七品預保二品之馮光遹係由記名道府請俟得知府後以道員補用加二品銜並非由七品徑保二品道員復保以應升之祝維城係寳缺道員保以應升之階與尋常例保無異此外各員保奬多係虚實兩層與上屆成案大略相同謹將原片所指各節據實陳明並將原保淸單黏籤恭呈御鑒伏乞聖鑒謹奏○○李瀚章等片再勞績候補知府到省一年期滿例應考察甄别具奏歴經遵辦在案兹查有勞績保舉候補知府周福昌年富才明實心任事業經詳加考察堪以本班序補據藩臬兩司會詳前來除將該員詳細履歴開單咨明吏部查照外臣等謹附片具陳伏乞聖鑒謹奏奉硃批吏部知道欽此○○德馨片再署廣昌縣知縣凌宣鐸病故所有該縣印務查有興安縣知縣周邦翰精明幹練堪以調署該員任内並無盜劫三叅屇滿已起四叅及錢糧未完叅限將滿有關降調之案據藩司方汝翼會同臬司福裕具詳前來除檄飭遵照外謹會同兩江總督臣劉坤一附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十年六月二十四日京報全錄]  
　　宮門抄○諭旨一道錄前○東撫福奏報銷練軍餉需收支欵項摺○又奏善後局報銷收支各欵銀兩摺○江督劉奏請奬勵片○楚督張奏籌解固本兵餉片○又奏借撥修船經費片○江撫德奏解第一批籌備餉需片○六月二十四日工部鴻臚寺八旗兩翼值日無引見○倫貝子慶福各假滿請安○張蔭桓由東陵回京請安○長麟謝署護軍統領恩○謙光謝賞假一個月恩○橚貝子請假二十日○薛寳辰黄玉堂預備召見○召見軍機張蔭醒薛寳辰黄玉堂○尚書銜山東巡撫奴才福潤跪奏爲東海關光緒十九年支應練軍餉需核明收支欵項分别報銷恭摺仰祈聖鑒事竊照東海關仿照天津練成洋槍砲隊應需餉乾軍火等項奏明在於常洋各稅項下動支按年報銷均照天津定章及烟台奉部准銷成案辦理嗣因常稅收數短絀奏明自光緒十八年正月初一日起將洋槍砲隊官兵分别裁减改設哨官哨長以資節省所有十八年收支各欵業經奴才奏銷在案兹自光緒十九年正月初一日起至十二月底止一切用項均照湘平支發扣存平餘仍扣入本案作正開銷計共收東海關常稅銀三萬三千七百五十兩七錢五分支過官兵薪水口分馬匹草乾及在事委員薪水書吏聽差工食洋槍砲隊公費兵丁衣帽均與棺木採買製造軍火子藥等項應歸户部核銷銀二萬二千七百九十七兩五錢五分九厘六毫六絲九忽六微應歸工部核銷銀一萬一千一百七十九兩四錢二分二厘八毫二絲七忽二共核銷銀三萬三千九百七十六兩九錢八分二厘四毫九絲六忽六微除將本案内扣收平餘銀二百二十九兩九錢九分八厘五毫九絲七忽八微儘數動支外計墊支不敷銀五兩二錢三分三釐八毫九絲八忽八微係關道　墊俟准部覆再行支領淸欵至此次應按湘平核扣銀九百十一兩九錢二厘三毫八絲六忽六微已照數提歸常稅原欵據東海關監督登萊靑道劉含芳具詳請奏前來奴才覆覈無異除將收支細數淸册分咨户兵工三部查照外謹會同北洋大臣大學士直隷督臣李鴻章合詞恭摺具奏伏乞皇上聖鑒敕部核銷施行謹奏奉硃批該部議奏欽此○○尚書銜山東巡撫奴才福潤跪奏爲山東善後總局報銷嵩武軍十三次月餉第十五次製造軍裝軍械收支銀兩繕具淸單恭摺仰祈聖鑒事竊照嵩武軍駐紥烟台等處所需月餉由河南省籌撥歸山東善後局支發造報已將收支　兩截至光緒十九年六月底止月餉分作十二次製造分作十四次造山奏銷在案兹自光緒十九年七月初一日起至十二月底止又屆半年期限自應截數造報查嵩武軍留防山東馬步十營官弁勇丁及隨營文武前次報明共四千八百九員名均照定章支給薪水津貼公費口糧等項銀兩應扣一半平餘除提解報銷飯銀外餘仍列收作正開銷計共支發湘平銀一十三萬六千八百九十六兩七錢六分查收欵項下共收湘平銀一十三萬九千三百五十一兩六錢九分六厘一毫二絲除支存銀二千四百五十四兩九錢三分六厘一毫二絲歸入下次收欵項下造報製造軍裝軍械照章核實辦理加幫價自光緒十九年七月起暫給二成由扣存攤亷銀内支領另册報部計共用銀一萬二千八百五十九兩二錢二厘三毫五絲共收銀一萬二千七百八十四兩八錢九分三厘五毫不敷銀七十四兩三錢一分三厘八毫五絲應請按數撥還據善後局司道造具總細各册詳請奏咨前來奴才覆覈無異除淸册咨部查照外謹將收支銀數繕具簡明淸單恭摺具陳伏乞皇上聖鑒敕部核銷施行謹奏奉硃批該部議奏單併發欽此○○劉坤一片再據三品銜遇缺簡放道李經馥禀報捐順直賑銀一萬兩聲稱世受國恩不敢仰邀奬叙等情當將捐銀飭局兌收解交直隷督臣李鴻章發往災區散放該道捐輸鉅欵有裨賑需具見急公好義雖稱不邀議叙究未便没其樂善之忱飭據賑捐局核議詳請奏奬前來臣查該道前於光緒十六年捐助蘇浙賑欵奬加三品銜並戴花翎十九年五月二十五日經海軍衙門於報効案内奏保奉旨著交軍機處存記遇有道員缺出請旨簡放此次捐銀一萬兩核與賑捐章程由三品銜道員捐請二品頂戴並三代從一品封典减成例銀四千六白四十兩數逾加倍究與實官有間卽揆諸部行新章亦屬相符合無仰懇天恩賞給該道李經馥二品頂戴並三代從一品封典以昭激勸理合附片具陳伏乞聖鑒訓示謹奏奉硃批户部議奏欽此○○張之洞片再前准户部咨原定各省應解固本兵餉湖廣省按月應解銀五千兩改令應解部庫交納又准户部咨酌定分年帶解固本練餉欠欵擬定有閏之年解十五個月計銀七萬五千兩無閏之年解十四個月計銀七萬兩卽自光緒十一年正月起按年照數解淸各等因所有湖北省應解十七年十月以前固本兵餉銀兩業經按年照數无後籌解附片奏報在案兹據湖北布政使王之春詳稱會同鹽法道在於鹽課項下籌撥銀一萬兩作爲光緒十七年十一十二兩個月固本兵餉飭委試用知縣局林試用通判沈國瑛管解赴京交納等情詳請奏咨前來臣覆核無異除給咨管解外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此○○張之洞片再前准長江水師提督臣黄翼升咨據辦理漢陽船廠委員知府彭覺先稟稱該廠設立湖北漢陽地方承辦漢岳兩標船隻每年額領經費銀一萬五千兩向按十二地支編列字號輪流換造並定六年大修一次三年小修一次是以每年換造及大小修數目多寡不一報銷數目亦復懸殊向以上年存賸之項留爲次年滾接造報光緒十五年前辦委員補用知府劉瓊閣因廠後辦公房屋本係借用民地原主屢求退遷禀經前督臣裕祿奏明購地蓋造房屋一所以資辦公在該廠歴年用存經費内動用銀三千八百七十餘兩委員彭覺先接辦光緒十七年報銷册内計尚餘銀一千六百五十餘兩十八十九辰已兩年因木料價昻船數較多共用銀三萬二千七百餘兩除將舊管存欵並額領經費銀三萬兩儘數支用外計墊銀一千一百餘兩現屆光緒二十年正逢午年大修之期進廠各船一百零三號估需銀一萬八千餘兩計不敷銀三千餘兩請在鹽道庫借撥銀五千兩俾資應用等情轉咨到臣伏查漢陽船廠承辦楚境長江水師漢岳八營船隻每年在鹽道庫兵餉項下額領銀一萬五千兩以爲修造經費定章因有輪流換造大修小修之分是以逐年報銷銀數亦多寡不一歴係以盈補絀滾接造報從前大修年分如辰午等年亦有用至一萬八千餘兩者仍有餘存一欵得資周轉自光緒十五年在存欵内　撥蓋造廠屋經費銀三千八百七十餘兩因而存項無多又值連年大修致有挪墊之欵本屆修換船隻更多額領經費計不敷銀三千餘兩係屬實在情形自應量爲借撥俾淸墊欵而資周轉撥請在於鹽道庫水師兵餉湘平申餘項下暫行借動銀五千兩發交該廠應用以後各營船隻並非大修之年所借銀兩卽自光緒二十一年起在於應領經費内分五年扣還歸欵以重公項據湖北鹽法武昌道瞿廷韶詳請具奏前來除咨部查照外謹會同長江水師提督臣黄翼升附片具陳伏乞聖鑒謹奏奉硃批户部知道欽此○○德馨片再江西奉撥甲午年籌備餉需銀二十四萬兩光緒十九年十月二十七日欽奉上諭按照指撥銀數於來年四月前解到一半十月内全數解淸等因欽此旋准户部咨甲午年應解籌備餉需依限報解卽經行據司道具詳以司庫無力全籌此項本係甘肅餉改撥擬援解甘肅新餉成案在於司庫地丁厘金項下籌撥三分之二銀十六萬兩道庫錢糧内撥解三分之一　八萬兩以資湊解查照動用漕項應先奏明定章經臣附片具奏欽奉硃批户部知道欽此欽遵在案兹據署督糧道裕昆詳稱查此項籌備餉需關係緊要亟應設法籌解今第一批於十九年道庫漕糧項下動放銀二萬兩餘租兵加内動放銀一萬兩共銀三萬兩以爲二十年奉撥籌備餉需遴委候補直隷州州判程俊魁領解於二十年五月十三日起程由陸路前赴户部交收其餘未解銀五萬兩請暫行寛限容俟陸續籌解不敢稍延等情詳請具奏前來臣覆核無異除飭赶緊續籌委解並咨户部外所有奉撥甲午年籌備餉需第一批動放道庫錢糧銀兩委員領解緣由理合附片陳明伏乞聖鑒謹奏奉硃批户部知道欽此 
 
