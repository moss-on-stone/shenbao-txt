# 1913 - 125 - 4914443

 

Page 1

 
 
調查 
[長蘆鹽政情形（遯庵投稿）]  
　　鹽場 
　　坐落地段 
　　長蘆八場曰豐財曰蘆台曰越支曰濟民曰石碑曰歸化是爲北六場曰海豐曰嚴鎭是爲南二場其與州縣交錯之區爲天津靜海滄洲鹽山寳坻寗河豐潤灤州樂亭昌黎撫寗臨榆等州縣界兹將八場坐落處所分列於左 
　　豐財場坐落天津縣屬葛沽鎭距運司治所七十里 
　　蘆台場坐落天津縣屬蘆台鎭距運司治所一百四十里 
　　海豐場坐落鹽山縣屬羊兒莊距運司治所三百六十里 
　　嚴鎭場坐落滄州屬同居鎭距運司治所一百二十里 
　　越支場坐落豐潤縣屬宋家營距運司治所二百八十里 
　　濟民場坐落灤州屬柏各莊距運司治所三百一十里 
　　石碑場坐落樂亭縣屬閻各莊距運司治所三百六十里 
　　歸化場坐落臨榆縣屬鹽務鎭距運司治所七百餘里 
　　區域大小 
　　長蘆區域迄北而南濱海環居起直隸臨榆縣界盡山東海豐縣界首則歸化尾則海豐凡海程一千四百餘里其陸地至天津遠者七百餘里近者七十里兹將八塲區域分列於左 
　　豐財塲域東濱海西南至黨口入靜海界南接嚴鎭塲入滄州界東北至北塘接蘆台塲入寗河縣界延廣幾六百里 
　　蘆台塲域東南濱海東至斗沽接越支塲入豐潤縣界西南至軍糧城接豐財塲入天津縣界延廣一百二十里 
　　海豐塲域東濱海東南接山東海豐樂陵兩縣界南至慶雲縣界西北接嚴鎭塲入滄州界延廣二百餘里 
　　嚴鎭塲域東濱海西至唐官屯接靜縣界南接海豐塲入鹽山縣界北接豐財塲入天津縣界 
 
 
 

Page 2

 
 
延廣一百二十里 
　　越支塲域南濱海西至斗沽接蘆台塲入寗河縣界東至曾家灣接濟民塲入灤州界北至稻地亦入灤州界延廣二百四十餘里 
　　濟民塲域南至海東至劉家河接石碑場入樂亭縣界西至曾家灣接越支場入豐潤縣界北至奔城鎭係灤州界延廣一百二十餘里石碑場域南濱海東至石各莊接歸化場入昌黎縣界北逾灤河入灤州界西至大莊河接濟民場入豐潤縣界延廣一百七十餘里歸化場域南濱海東抵山海關接奉天甯遠州界北抵長城西北抵撫寗縣界西南至圑林鎭接石碑場入昌黎縣界延廣幾四百里 
　　（未完） 
時評 
[國會正式開會（無名）]  
　　據北京電國會定於今日正式開會矣各黨已協商妥協矣是誠國家前途之福也雖然國會之定於某日開會其信之傳巳非一次今日之正式開會果能開會否耶開會之後議事果有結果否耶此又前途之可喜而可懼者也 
　　又據北京電今日國會開會後之所議者尚是選舉議長章程而非舉議長也此次開會果能議决此項章程否假使因無謂之爭論而不能議决不知此次開會之後更至何日再能開會是今日之開會其距選舉議長尚遠况乎其議憲法選總統耶然則國家前途之希望尚渺渺也 
　　嗚呼國會之根本定而後人心定是人心需之急也國會之根本定而後各國承認定是國家需之急也國會之根本定而後各事可以着手是一切關係需之急也需之者急而國會之前途渺渺若此國會議員其能對我國家與國民乎 
命令 
[四月二十二日臨時大總統命令]  
　　陵軍總長叚祺瑞呈請授魏德新爲陸軍步兵上校曹善志李成林應芝王體元陳邦彥張樹業邢占魁張翰卿李方張恩孝爲陸軍步兵中校馬天麒劉汝霖岳屹金鳳巢張維淸爲陸軍騎兵中校魏春元崔鹤樓武滋榮張治壵爲陸軍砲兵中校呂萬淸爲陸軍工兵中校王瞻海焦純禮爲陸軍輜重兵中校李庚朱茂奎羅象昭爲陸軍憲兵少校李孔陞冉映武何光昭陳其湘廖龍驤董作泉鄭璘吳行光鍾明三賀重熙梁渡劉湘黃占春候建國蘇聘彭君浩戴華琳劉盛恩龔丕烈倪定闞黃晏淸高淑光蕭光炳何靖余繼周闕啓沅趙龍章楊旭春高建賀佩珍吳鼎王利賓景文彬馬希良馮海江何疇吳嘉議羅樹榮李仙舟雷起龍莊尚政喬得壽趙雄飛鍾熙澤劉柏心劉禮權舒榮衢伍德明張建勳周鷇登馬繼沅閻鴻圖陳禮門李世澤王立本張英祝劍五張元卿彭楚楊天澤易存明謝兆蘭李時雄李萼周官和郭鎭藩李錫榮向傳議邱延薰李遐璋彭遠耀黃光鉛熊世哲彭樹軍封瑞劉啓盛樂九成劉寳書周焯韓祖武楊烈光唐家仲傅昭謙趙乃裕馬名驥湯藩臣秦國珍于起光李鴻詔張誠熙寇英傑胡鴻賓石聿德五忠良向得高董遇春姬隆春傳應璜生得勝郭連第閻永孝爲陸軍步兵少校馮鑑王茂常楊定國趙斯創楊樹堂黎忠信熊兆南袁克瀛王振標王汝桂張硯田劉懋修爲陸軍騎兵少校劉殷袁彬簡雲龍李宗白吳定邦李進城李鑫元王瓚緒藍世鉦王維綱傅常余昻胡大同吳滄洲郭葆貞陳國珍于成德爲陵軍砲兵少校鄧錫侯牛桂林爲陵軍工兵少校謝仲安劉安勃袁啓梁爲陸軍輜重兵少校應照准此令 
　　任命勝恩署廂紅旗蒙古副都統此令 
　　任命札噶爾爲昭烏達盟副盟長此令 
　　陸軍總長叚祺瑞呈核覆甘肅都督趙維熙擬以徐海龍補副將胡立成補參將吳正琮補游擊陳澤長徐百麟補守備請予准補等語應照准此令 
　　陸軍總長段瑞呈核覆察哈爾都統擬以寳石補佐領請予准補等語應照准此令 
　　陸軍總長段祺瑞呈核覆安護大臣擬以從順補驍騎校請予准補等語應照准此令 
專電 
[北京電]  
　　明目（二十四）定開衆議院正式會各黨協商已妥 
[北京電]  
　　劉揆一發起政圑俱樂部議員有百餘人近來種種圑體皆係新黨發表後發生第三黨 
[北京電]  
　　西藏議員國民黨提出謝伯英温靖侯統一黨提出朱淸華李俊蒙藏貢局長已允現已訂定西藏選舉細則十一條 
[北京電]  
　　東督電接東路觀察使報告宗社黨幹事連敬陽萬成東朱奎十三名自公主嶺潛至新義在鴨綠江一帶結納日校浪上傳檄謀爲不軌已飭嚴防 
[北京電]  
　　俄參謀本部幹事員那特齊穆大佐爲庫倫陸軍敎練官卽日起程特蒙俄皇傳見 
[北京電]  
　　甘督趙電阿拉善搭王有暗通庫倫消息飭北上 
[北京電]  
　　接張家口外要電陶什陶軍隊日前駐紮口外近忽開赴達里岡屯駐 
[北京電]  
　　敎育部辭職之參事司長已易人學生等仍滋閙不休該部近日軍警林立如臨大敵 
[北京電]  
　　陸軍部定五月初遷回鐵獅子胡同 
[北京電]  
　　美國大音樂家率同全班樂人將次到京考查中華音律 
[北京電]  
　　駐京日使近向外部請求减縮滿洲日貨進口稅 
[蘭州電]  
　　甘省入春以來不雨不雪旱荒已現米價騰貴 
[奉天電]  
　　張都督向某國訂借銀洋五百萬元將糧食稅作抵巳有端倪 
[南京電]  
　　程都督以近日謠諑蠭起有南北交伐之說特電大總統謂蘇省三師現均立意維持治安北伐之說實屬子虚惟居民惶惑紛傳北方擬將南伐請令各處嚴拿此項造謠之人以免誤會而安民心 
[南京電]  
　　駐京蘇議員辛漢陶保晉吳榮萃昨電請程督返寗鎭攝以安人心 
[南京電]  
　　昨國稅廰長單鎭呈報蘇省現辦地稅標本兼治情形 
[南京電]  
　　此間烟禁綦嚴連日拿獲烟犯共計二十餘人均解送司法官廰照章懲辦 
[南京電]  
　　内務司長前派蔣調查員赴蘇密查巡警人員辦事可否得力昨旋寗呈復一切 
[南京電]  
　　省議會已屆閉會期現將延長二十日 
特約路透電 
[北京電]  
　　衆議院决議明日（二十四日）開會通過以下和事件一衆議院議事章程二選舉正副議長辦法三旁聽章程第一事係將前參議院舊章略加修改第二事各政黨已議妥一切無須再行討論惟待公决用記名或無記名法投票而巳第三事議照前參議院舊章候選議長進步黨推定湯化龍國民黨推定吳景濓進步黨在衆議院中已稍佔多數國民黨則在參議院中略居優勢目下之局面若不更動則立法事宜必將紆緩而多周折現復有人從事組織新黨吸收兩黨脫黨之員俾無論何事可得多數三分之二其切實政策尚未宣布惟據發起人聲稱擬建設及贊助鞏固之中央政府云 
[北京電]  
　　聞財政總長現請五國銀行圑發行五厘借欵每百售價九十一按六國銀行圑前允以五厘半起息每百售價九十六若改五釐起息則每百僅能售價八十八九今財政部所請實多索百分之三分半五國銀行圑要求須由各省應允以所收鹽稅全行解交鹽稅稽核所及將借欵入項各用途一一宣布目下談判進行頗爲順手大約售價終將定爲八十八九以照克里斯浦借欵辦法 
[北京電]  
　　丹恩君巳允任鹽稅顧問惟五國銀行圑聲明須按前定合同聘用英員爲鹽稅稽核所會辦故政府擬請丹君兼任此職俄使對於聘用俄員柯拉伐洛夫君爲審計處顧問頗爲滿意且謂一千八百九十六年俄國四釐利息借欵合同早經規定中國嗣後如關於財政事宜須需外國顧問則亦應聘用俄員一人云 
[開封電]  
　　河南府各古墓發見泥偶多具高自二尺至二丈不等皆二千年之古物已由財政司購得擬送袁總統 
譯電 
[北京電]  
　　國民黨議員脫黨入進步黨者共二十八人計參議院議員五人衆議院議員二十三人 
[北京電]  
　　袁總統擬令王寵惠組織特别法庭辦理宋案司法部舊員皆反對此議 
[郎西電]  
　　有德國軍官二員乘雙葉飛機於今日（二十二日）七點四十五分鐘時在呂萊維爾附近阿拉柯爾之北降地駕駛該機之隊長特華爾聲明彼等係由達姆斯臺特出發擬飛往曼士地方因汽油不足故始降落且以爲仍在德境云 
[巴黎電]  
　法國已承認今日德國軍官飛落法境實因不得已之故一面復照會德政府謂德國飛船屢次因不得已之故降落法境殊多周折請卽設法防杜使將來不復有此種舉動云 
[比京電]  
　　比國衆議院今日（二十二日）有議員提出動議深望改良選舉法及譴責同盟罷工之舉社會黨議員宣稱該動議之第一層實爲急圖並提議分爲二次表决繼乃照行改良選舉法一事由全體贊成譴責同盟罷工一事贊成者二百二十九人反對者一百二十四人 
[倫敦電]  
　　英國財政大臣喬治君宣言一千九百十三年至十四年之國用預計須需英金一萬九千五百六十四萬零九磅此數固屬駭人聽聞蓋因擴張軍備之故萬難撙節今非各國之政策有根本上之變動則國用不致有减輕之望又謂政府並不欲徵取新稅彌補國用 
[倫敦電]  
　　英國陸軍議案已由上議院二讀通過 
[倫敦電]  
　　英國維克斯公司爲日本代造之巡洋戰艦金剛號已入培爾法斯特之亞力山大船塢以淸艦底該艦爲世界最大之戰艦有排水量二萬七千五百噸每小時能行二十八海里 
　　據日本某報載稱日本帝國議會已批准建造新艦一艘之預算該艦有排水量三萬零六百噸託長崎三菱公司代造海軍省已與該公司簽定合同俟現造之巡洋戰艦霧島號於本年十一月間竣工落水後卽將安置新艦龍骨 
[柏林電]  
　　據巴黎晨報載稱法國海軍各港吸食鴉片者日見其多托倫一埠已有煙館一百六十三家越南現銷於法國之鴉片每年約有法郎一千五百萬元 
[柏林電]  
　　希臘已將土耳其俘囚送回土國並在蕯洛里卡附近築造炮台以圖自保土耳其與布希兩國休戰條約將於明日（二十三日）滿期兹復議定休戰兩月巴爾幹各邦已承認由列强居間調和惟賠償兵費割讓愛琴海羣島及勘畫邊界問題均須續商 
要聞一 
[第三次衆議院預備會]  
　　十八日下午一時衆議院預備開會因丁濟生未到由衆議院籌備長林長民推趙藩代理臨時主席趙君甫登臺丁君卽由東門闖入會場鼓掌上臺後與趙君作一揖全場大笑鼓掌如雷趙君遂下台就席丁君尚未發言某君起立發言謂今日表决細則關係甚重選舉違法之雲南議員及重到之湖北議員歐陽啓勳張則川兩君同日應否到席請先行解决舌戰唇爭從此起矣兹將詳情揭誌於下 
　　一關於議員資格之爭辯雲南議員顧視高曾子書兩人因選舉違法經大理院判决取消議員資格兩君昨均到場非先解决是否有議員資格不能表决也議場中之主張分爲三派（甲）主張不退席者主張不退席者爲國民黨系之議員其理由大致謂大理院係司法機關不能干涉立法機關激烈之極竟謂大理院爲違法發言最多者爲孫鍾李肇甫兩君（乙）主張退席者主張退席者爲非國民黨之議員其理由略謂司法獨立爲世界通例大理院爲中華民國最高司法機關旣經判决顧曾兩君當然喪失議員今日必須退席卽使大理院違法國會不能判斷司法機關固不能侵犯立法機關然立法機關又焉能侵犯司法機關發言最多者爲李國珍鄧鎔兩君 
　　二臨時主席之笑柄議場秩序鎭靜後臨時主席丁濟生發言謂前次開會對於立起表决與投票表决尚未决定今日究竟用何方法四書記以四黨已協商妥洽先用立起表决卽以手向主席示意丁君又曰然則已 
 
 
 

Page 3

 
 
經表决用起立方法乎（全場大笑拍掌如雷） 
　　（三）表决前之繁亂未表决之前主席報告今日到會者五百零二人某君謂請點人數先將門户掩閉四書記遂下臺查點人數議場中交頭接耳左門出去二人右門進來一人羣以手指之報告主席全塲大笑汪榮寳孫潤宇兩名一爲共和黨一爲國民黨乃係至親因有事同時請假出場遂由林君報告謂今日到會者爲五百一十七人主度書記在内請假者二人現在人數乃五百一十五人報告畢乃表决 
　　（四）表决之疑竇臨時主席年老且聾報告不淸某君要求用白紙大字寫明再表决即由林君書記懸於演臺之前（贊成有記名投票者起立）贊成有記名者均起立四書記下臺查點人數點分第三排連點三次乃五十七人某君謂六十人某某等三人遂皆起立點完畢後由林君長民報告到會總數爲五百一十七人兩人請假乃係五百一十五人以二百五十七人爲半數現在起立者連書記一人在内爲二百五十九人贊成有記名者多二人云（内中有大理院判决無議員資格者二人） 
　　（五）非國民黨議員之責備　上次預備會因表决方法大起衝突散會後四黨各舉代表在湖南會館兩次協商經各代表議决先用起立表决法表决如有人以起立之表决爲有疑義卽再用藍白票表决法表决之及表决時贊成起立者秩序未整及表决後劉君崇佑李君國珍起立發言謂有疑義請再用藍白票表决國民黨議員於是起立發言者數十人宣告散會卽一鬨而散臨時主席遂曰散會散會紛紛散去後李君國珍登臺演說謂今日之表决乃有疑義連大理院判决無效之二人在内我們决不能認爲有效四黨旣協商妥洽如有疑義可再投票表决國民黨今日反悔大失信用我們不能承認臺下鼓掌如雷國民黨浙江議員褚某發言謂四黨協商之辦法黨中並未通告不過在休息室略爲聲明許多人並未聽淸衆人大笑而散 
[政黨黑幕變動記]  
　　三黨提携與三黨合併三黨提携共和黨在議會中占次多數其必與統一民主提携勢不可免統一加入亦别有用意惟民主態度殊不一定在三黨議提携時國民黨曾六次派人請求與彼提携民主拒絶之其拒絶原因蓋民主意在得衆議院議長與共和統一提携可以如願與國民提携則不能與吳景濓爭而湯化龍與吳不洽又不甘居於副故其必舍國民而就共和民主因此關係三黨已成不可解之連鎖而又値第一次衆議院之預備會國民黨黨略失算遽出其多數之武器競爭議長三黨議員大受激剌合併乃至復活又此日統一黨議員寥寥如晨星其他不以黨名各圑體之議員亦失把握而向之反對合併以提携爲觀望者至此亦無復觀望之餘地而同就合併之一途矣 
　　兩黨提携與三黨合併最後之三黨合併發生於第一次預備會後此時有一出人意外之主張出現卽日來所傳之共和國民兩黨提携是也此事動機國民黨與民主謀提携不成時其内部曾有此議未敢輕動此次則倡之於共和黨中極少數之二三人其用意非排斥民主統一蓋純爲受第一次預備會之激剌而知今年政局舍國民共和握手雖三黨合併亦徒惹黨爭故倡兩黨提擕可謂爲大有公心可惜其數太少又以兩黨素處對待之地位一旦提携諸切當費磋商緩不濟急其與大多數有歷史之三黨合併派爭未必能勝故連日共和國民兩黨少數人屢次會見而三黨合併事仍照前協商國民黨疑主兩黨提携者爲促成三黨合併之手段而共和黨之非提携派亦疑國民黨謀兩黨提攜爲破壞三黨合併之奇兵實則皆爲神經過敏新發生極不相謀之兩黨提携說萬不能中止三黨合併也 
　　提攜派合併派將來之勝負兩派勝負今日固難預料但合併舊有成議較易凑合且人數大多提攜者爲數過少且事實上諸多困難而每次開會更受打擊恐謀兩黨提擕者終不能取勝將來國會仍不免更演黨爭之怪劇兩黨提携實爲今日政治上最需要最適用之方術也 
[庫逆鴟張之一斑]  
　　大王廟失守之訛傳日前譁然有大王廟失守之說現悉其說不確兹將兵匪相遇情形及大王廟失守之說所由來詳誌於後自庫匪南犯之警報傳來邊防遂因之吃緊傅鎭守使良佐恐匪徒驟然侵入特令多倫騎兵圑沈圑長與淮軍喬統領同赴大王廟防守會剿喬尚未至沈圑長於四月一號自率騎兵向廟東北猛進卒與匪遇衆寡不敵兼之騎兵係新練之軍未經戰陣見後後無援應胆怯潰散者約有一連沈圑長見軍心已搖隨卽殿軍節次退回於六號抵大王廟至大王廟失守之說乃逃回兵士之揑報傅鎭守使得此確報卽以該逃兵等虚報軍情摇動軍心已查明數人於軍前正法矣 
　　阿布葛旗之肆擾阿布葛旗哈拉大耳等處現有庫倫派往之蒙兵三四百名盤踞其間安營立寨大肆騷擾馬羣内所有馬匹任意揀擇作爲戰馬本旗所有壯丁亦挑作護兵食料貨物搶佔一空聞是隊首領名合蘇上年曾侵擾阿旗所部多係蒙丁有蒙人伊住穆爾等不堪其擾詞涉爭執竟被拘押尚未釋出云 
　　内蒙抵御庫兵方法内蒙各旗王公聯絡協商抵禦庫倫各蒙旗均練兵二千五百人已統籌軍餉二十餘萬兩并擬辦法四條（一）軍隊仿照警察隊辦法（二）遵守中央命令聽候調遣（三）由各地輔助軍餉黨受該管將軍長官節制（四）所用軍裝要概由陸軍部發照購買 
[華法聯進會開會紀]  
　　十三號華法聨進會在後孫公園安徽會館臨時預備大會其會中順序如下（一）奏法國樂歌（二）主席報告開會宗旨（三）職員報告經過事實（四）公推編輯招待（五）公推名譽員（六）特請來賓演說（七）奏樂散會計本會會員到會者二百餘人各政黨各圑體以及各界諸君八十餘人特别來賓十餘人共到會三百餘人首由總幹事韓汝庚君鐸爾孟君用華法語互相報告全聯華友誼議員圑不日啓程來華其關於歡迎招待手續若僅由本會片面籌備恐有不周之處况議員圑以民黨來華我們應以民黨接待此係國民外交與國家外交不同特請各政黨各圑體以及各界諸君蒞會指示一切以期全體一致進行各政黨代表某君云民國成立對内有黨對外無黨此次全歐議員圑來華旣係國民外交各黨自應合力贊助以華法聯進會爲總機關辦理此事總期辦得冠冕堂皇使議員見我中國攺建共和國民中很有程度很有精神方好繼復討論良久定於第三日再續開職員會與各代表協商辦法旋由總幹事報告添舉臨時籌備處職員經衆舉定如下總幹事韓汝庚鐸爾孟總務部主任王壽杞庶務谷練如文牘胡宗虞王勁聞蔡以鏡顧準曾會計鄒濟川丁照龍繙譯部主任劉符誠譯員銳祥賴覺朱文黼王治壽華蘭廷祁彥儒編輯部主任襲煥辰編輯員侯健武徐鵬雲劉光瀅繆承金唐作賓英熙交際部主任胡沂宗交際員劉長禮郭則泌陸震溥兌詩瞿常尚其江徐淵馮士元程大澂向大霖錢寳鈞顧顯曾孫懋銑徐鍾藩事務員楚麟書周人吉許嘉謨蔡奎祥時警察總監王治馨君對於此事亦極願贊助會員等當場舉王君爲名譽贊成員全體歡迎隨又報告將中法協會會所改爲華法聨進會俱樂部中法協會與華法聯進會合併因舉普爾雅魏武達爲名譽會長華蘭廷爲交際會長溥兌詩爲會計會長畢衆鼓掌遂奏軍樂散會時已五鐘矣 
[雜評一（無名）]  
　　一波三折中國今日之時局一進步卽一退步三黨合併成而忽又分裂無數小黨是合併者初意所不料也然則今日已定正式開會安知不因此開會之後紛擾更甚竟至更無開會之期耶嗚呼是不祥言我甚望其不中 
　　二千年古泥偶河南掘得古墓中二千年來之古泥偶泥偶之壽可謂永矣中國立國之久與術藝發達之早可以誇矣雖然至於今日而可壽世者僅存泥偶生在中國者僅如泥偶若今日忽而發現豈亦所以代表今日之中國耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北軍南下南兵北上之謡言]  
　　近來謡言紛興有北兵南下南兵北上之說以致各處人心惶惶二十一日晚南京接國務院致各都督民政長並轉各師長分送南京第一師章師長第二師章師長第三師冷師長電飭拿造謡之人依法懲辦原電錄下奉大總統令據南京一二三師師長電稱聞北京有蘇軍北伐之謡至爲駭詫軍人以服從爲天職師長等禀承程都督指揮一意維持地方秩序其他政事概不預聞至於局外之主張謡言之龐雜師長等决不爲其所動惟此間所有北軍南下之謡同是奸徒揑造冀謀擾亂以逞私圖應請大總統查懲此項造謡之人以維大局等語查北伐謡言此間並未聞有蘇軍之說與南方所傳北軍南下同一報災樂禍者所爲軍隊動否豈能掩人耳目無故自擾愚者不爲共和告成皆無數志士仁人鐵血所搆造雖盡力保持猶恐弗及豈可再經敗壞失友邦之屬望苦海内之生靈乃奸人好亂必欲傾覆國家同歸於盡杯蛇市虎誠可痛心該師長等寳愛地方擁護民國不獨蘇省倚爲心腹卽中英亦恃爲長城此等造謡之人當以擾亂軍情論已飭部嚴密查訪依法處治恐各省此類匪徒所在多有卽一律拿辦以昭法紀而定人心等因特達國務院　印 
[敎育部風潮將息]  
　　名司參復職　教育部因中央學會選舉事參司秘書相繼辭職後陳振先始尚頑强如故自言我在奉天辦事若干年困難問題不知經過幾許今敎育部此種波折區區小事何足介懐參司各員現雖辭職第須我以總長名義遣一介之使便可招之卽來云云不意國務院委員會中人多半係有該學會選舉資格者深不以延期選舉爲然遂由委員會提議經國務院會議通過致函切責陳振先不得以一人私意妨礙選舉進行陳振先頑强氣燄爲之一殺陳又自知此禍闖得過大先到袁總統處探取意旨袁總統亦深不以自取搗亂爲然陳振先頑强氣燄爲之再殺數日來參司各員旣俱不到部一切公事俱覺棘手而董次長又以此事如無解决亦須卽日辭職由陳氏另行改組部務陳四顧左右僅有新任秘書某粤人一人護己終日東西跳躍亦覺顧此失彼頑强氣燄爲之三殺乃令該秘書四出挽留自願取消延期之說各參司以口說無憑必須有形式之表示乃於昨日就各人辭職書批答挽留並道歉忱現參司等已有允意普通袁司長昨已到署惟尚要求以後辦事必須遵守行政手續故某粤人往返傳達奔波頗苦云 
　　訴訟案取消　中央學會互選風潮自籌邊高等畢業生提起訴訟後經高等審判廰按照法律處分必欲敎育總長陳振先到案陳雖已允卽出庭然近日仍極力設法冀圖轉圓當託司法部刑事司司長駱通赴高等審判廰辯論略謂此次中央學會之互選究不得看作選舉之初選至於學生控告各情皆屬於行政處分理宜將該呈卸下云云審判廰仍持前義必欲使陳受法律之支配於是各執一說均不相下嗣經司法總長出爲排解高等審判廰始允將訴訟取消陳得信後卽决定於二十二日投票乃昨日忽又有緩期舉行之令不知何故 
[鄂省軍界近事記]  
　　都督府中之大激戰　鄂省都督府高等顧問官曹亞伯與第二師師長蔡漢卿昨在都督府中大起衝突互相扭毆打得一圑糟兹將情形詳誌如下曹爲國民黨中之舊同盟派去冬由中央南旋委充此職甚爲黎公優待飲食亦與之共故人多忌之此次改進圑發生僉謂曹亦發起人之一黎公因無証據且屢獲首犯于曹並未供及隻字遂以浮言置之昨十六日蔡漢卿師長入府得悉一切當卽要求黎公將曹暫行取消黎公未置可否適曹在府内得此信息不勝憤恨立至副官廰與蔡師長開談判言語間漸至激烈竟詈及父母祖宗以致互相扭毆毆狼藉不堪而副官及府中諸人均守中立不稍解勸旋蔡復呼集所帶衛兵將曹驅逐出府復面謁黎公究曹以違抗命令侮辱同儔之罪當滋閙時黎公因辦公室距副官廰甚遠未聞其聲亦未據員弁報告迨經蔡面訴黎公以曹已離府可勿追究特向蔡一再勸慰並出軍衣一套給蔡更換始得了結蓋蔡力不敵曹所着軍衣已被撕破也 
　　吳參謀之善後法　此次改進圑之風潮牽涉甚多參謀長吳醒漢君以其中不無寃抑不能逐一拿辦致激出他故爰於十七號議定關於此次風潮之善後事數件呈請都督核辦一前次電拿之胡捷三梁志超等係據人指供其中多係寃抑栽誣請將前電取銷以安人心一獲押軍法局之人請分别首從趕速判决定案以免久覊無辜一已殺之人及其罪狀須明白宣示週知以釋羣疑一因風潮逃走之功人眷屬請妥爲保護以釋疑猜 
　戒嚴後之約法　黎都督以此次風潮業已平定所有軍政人員自應嚴爲取締以爲防微杜漸之計特於十七號出示一通傳知遵照一軍界人員除不准掛黨外並不得爲各學會社之職員或會社員一軍界人員不准干涉職務以外之事一軍界人員除公益及適當者外不准爲聨名發起之事項一違以上之規定者酌量情形撤差或處罰 
　　顧問官之取消　都督府　顧問官大都係起義同志無事安插者故委任斯職以示優計共有五十餘人之多兹聞黎公以本府新改編制並無顧問名目副總統職亦將取消爰决定將各顧問援各師叅謀長退伍例優給慰勞金及回籍川資以便取消乃各顧問中有夏維嵩等以現値財政奇絀何忍效彼軍人要求餉糈特集同人公議於五月一號解職不取公欵分文亦不欲要挾存記派差及代謀位置等事業經全體公認但中有數人恐不免翻悔耳 
[鄂民政長辭職原因]  
　　鄂民政長夏壽康因當派競爭之衝凡百行政無論事之是非動受嚴詞詰責且精神頽唐久欲捨之而去辭職書巳三上均經中央挽留兹復因財政支絀暫發行政費二成省議會以其未先交議請其到會大遭斥駡夏受此惡氣决計辭職回籍歸隠已向副總統聲稱擬將印務交實業司長護理黎公初未允許因言之再三始以遴員呈請政府薦任爲詞勸令稍候數日聞黎公屬意於樊增祥及時象晉（時係都督民政二府顧問參議）二人惟運動之人甚衆尚未可預决也兹將夏與省議會交涉近狀錄下省議會自將民政經費發給二成一案提出質問後即經夏君備文答覆謂鄂省財政困難久巳久不敷出此次軍隊要求退伍風潮激烈竭盡財力以相應付僅免變　　生意外所費實屬不資以致財源不繼存儲告罄據錢局報告所餘存欵不過二十餘萬而軍隊一言退伍卽不　　能稍緩須臾不得不移緩就急故有省城行政經費暫發二成之議竊以暫發二成亦係根據臨時議會所定數　　目層遞酌發一俟金融活潑卽行照補並非任意扣减事體近切未備咨商手續深以爲歉並另文咨會謂議會經費仍舊照發云云議員以所答語涉含糊莫得要領卽依省議會暫行法第二十條要求民政長於十七日上午十二時親臨會場出席答辯是日民政長特委任呂君逵先朱君國鈞出席先由呂君聲言暫發二成係一時權宜政策並非减發實爲緩發至此次手續原未完備民政長巳聲明深以爲歉云云盧議員起立詰問就貴委員所答不過因退伍一事致有二成發薪之事試問退伍費用爲臨時支銷何以不先籌的欵再言退伍呂君答本委員今日祇答覆暫發二成行政經費之理由案外之事不能答覆某君又問軍民行政各費早經臨時議會議决自應早爲籌備曷得以民政費用挪作軍需呂君答以去年議决僅支出之概算故難得收支之符合致有此等恐慌至救濟方法已定本日下午於民政府會議酌定辦法當提交貴會討論楊君玉如又問行政各費旣發二成已咨本會查照是本會亦當照辦何以本會提出質問書後又有本會經費照常撥發之咨會據此以觀是民政長輕視議員以爲皆爲金錢來本席决不承認覃君復起立謂據貴委員之答辯是此次之恐慌因完全預算未成立所致何以本會成立月餘預算尚不交出應請轉逹民政長速卽提交一面迅籌財政救濟方法咨交本會一面將初議暫發二成一經質問復又照常撥發之理由確切答復倘再無確切答覆本會卽以民政長爲有意推翻議决公佈之概算案當依省議會暫行法第十七條之規定以行本會之職權云云呂君卽允一一報告民政長而散 
[梁士詒電拿盧怡若]  
　　盧怡若爲粤省著名賭商盧九之子也以賭起家在澳門以賭爲業去年粤省已散民軍欲圖第二次革命以澳門爲總機關盧氏爲逋逃之藪其徒黨多嘯聚於盧氏花園日前梁士詒回粤盧氏上書謂余之能力足以解散三江圑三江圑者卽綠林所結之圑體也近且假梁之名議大爲號召梁在京得此消息卽致電粤都督及陳軍使請爲拿辦原電錄下廣州胡都督陳軍使牛密聞盧怡若在澳門秘密結社名曰廣東統一圑體會意在破壞治安並播散謡言謂經詒許可委其號召等語詒與盧怡若晤面當在前淸光緒廿八年以前且不逾一二次此後並無通信此次到港盧投函言欲解散三江圑請一晤詒欲勸導其歸正　　故覆以俟到港時可晤此函經載報章二十八日詒到省時曾閱過嗣陳廰長告詒内容到港時亦未晤盧此　　係實情現旣刋布傳單假名起意以擾治安希即嚴拿究辦並乞將此電登報以免惑人觀聽梁士詒佳印 
[粤省近事紀]  
　　紙幣維持會代表中央財政部昨電粤督謂各省發行紙幣空額過多收回不易恐流通日久弊點滋多現正籌劃中國銀行辦法擬先組織紙幣維持會討論一切請迅派代表來京與會俾收集思廣益之效並蔣粤省紙幣發出數目及發行方法詳晰報部云云胡都督接電後卽會商財政司長擬於課長余澄淸張乃璧二員内遴選一人赴部接洽 
　　廣州灣人頭稅之抗議　法領事在廣州灣抽收人頭稅一案迭經外交總長與駐京法使交涉迄未了結現聞胡都督昨有電致京抗議大致謂廣州灣爲租借地界性質不比安南按照公法該灣商民法國無保護之必要豈能强制納稅今法使輒在該灣抽收人頭稅是直視租界爲領土實屬侵害主權務請早日磋商駐京法使電飭廣州灣葛公使取消一千九百十二年六月一號抽收人頭稅示文以重邦交而符公法 
　　鹽餉截留四十萬　胡都督因中央政府有提解鹽餉直接中央之議曾經電京力爭昨奉中央電復准每月截留四十萬撥充軍餉餘悉解京並電促黃仁壽迅速接事已經胡都督轉行知照兹聞黃氏擬於一二十日到任並聘定胡淸瑞充當顧問汪道源爲秘書長云 
　　調兵鎭守廉州　胡都督現以廉州俯視北海斜睨雷州欽州毗連越南界接廣西爲粤省重要之門户卽民國之極邊戌防之要莫逾於此且廉州與南甯相犄角爲瓊州之後盾屏藩兩粤擬將原定駐紥高州之兵力移駐欽謙以資控制議定欽縣駐紮第二師司令部步兵第三旅司令部步兵第五圑騎兵第二圑砲兵第二圑輜重兵第二營合浦步兵第六圑工兵第二營 
[藏邊近信]  
　　巴塘通信云自俄洛橋江卡兩處告捷後各路蠻匪皆退聚烟袋塘故乍了風潮又起本月十一夜四山砲聲驟作大喇嘛寺内多五子九子向外射出官軍按兵不動次晨派兵進攻連戰四日五夜始將逆寺攻破匪之被官軍燒死擊死者均在五百人之譜奪獲快槍蠻械亦夥糧食則無論軍民任其搬運現已飛調駐昌各軍由包夾攻烟逆擬留一營駐防其地此役官軍陣亡十一人已令二十師齊集大柳林開會追悼 
　　乍了叛番自被漢軍擊退後四竄奔潰其餘孽則逃至塞雍等處大肆搶掠近以漢軍大隊調往烟袋塘等處故乍了之餘孽又復故態聚集騷擾同普一帶偪迫該地土司供費現尹司令已調漢軍馳往援救 
　　藏中密探報告稱達賴自　擄去班禪阿爾得尼喇嘛後現又煽惑靑海已遣楚瑪拉多寺番僧及下登布噶穆巴之番衆與阿孛多數徒藉傳敎爲名往來靑海暗中勾結阿勃多麻薺及雅克蕯城一帶游民意圖擾亂刻已飛報靑海辦事長官廉興嚴加防圍矣 
　　邊軍帮統劉瑞麟近在察雅藏番忽四面麕集乘劉不備襲路官寨後山頂之大碉用力俯攻官寨劉不敢出戰現聞該處藏番正在調兵猛攻察雅甚爲危急云 
地方通信 
[蘇州]  
　　籌設水警學校　蘇省水師俟改編警察成立後擬籌設全省水警學校一所聞有派委軍法科長彭丙一君充校長之說大約卽以盤門内舊銅元廠爲校址云 
　　敎育會改選議長　吳縣敎育會正會長陸基因事辭職已經該會認可遺缺卽於日内開大會選舉有一部分會員擬以副會長潘姓推升另行選補副會長須俟開會時公决云 
　　東山請駐水警區長　太湖東山鄉公所因太湖内河水師改編水上警察特具呈都督府云聞有將内河四營駐紥常州而以太湖四營塡紮内河之說敝鄉自光復復幸張司令督率將士力衛閭閻居民賴以安堵自改組後咸起驚慌以爲現在之太湖水師四營向係分護各卡未經負有汎守之責若改爲水巡竊恐遷地弗良且於東西兩山地又茫然無所知値此宵小遍地恐不逞之徒乘間竊發况東西兩山同爲太湖重鎭西山係浙江門户而東山則爲蘇省藩籬地旣界於兩省匪又易於竄匿故在蘇言蘇東山尤爲重要是以前淸雍正乾隆間江浙大吏特奏設副將大員駐紥斯地以資鎭懾現在改組水警注重水區應請將水巡區長一員常駐東山云云聞程都督已批發水警總廰酌核辦理矣 
[南京]  
　　高郵知事與帮審員衝突　應省長昨接高郵檢察廰電云十五日幇審員鄧瑞麒同縣知事姚崇議往鄉勘案於訊問時該知事不容帮審員發問及勘畢歸該知事又於途次擅將本所法警二名拘去硬指爲冒充剝去制服交差看押後鄧幇審員片索法警該知事勒結始允放回似此情形本所威信已失勢難進行現祇得暫停辦公靜待鈞裁 
　　皖省硝磺被扣之交涉　應省長接柏都督電頃據安徽硝磺局長錢念慈禀稱自滬運往滁州之貨被江蘇駐滬許委文韶朦咨滬寧蘇淞鐵路上海稅務公所謂嗣後各商舖在滬購運硝磺如無恒裕發單一概作爲私貨鐵路局因而扣留又運往安徽之硝磺許委竟半送刧去受損實多請迅賜電咨飭賠等情相應電請貴省長迅賜電飭滬寧路局稅務公所以後皖商如持有安徽轉運路票卽予照舊騐收並請嚴飭許委賠償損失實紉公誼 
[杭州]  
　　耶敎預備聨合祈禱之熱誠　北京耶穌敎徒以近來國事瀕危黨爭劇烈特别發起全國信徒祈禱會一面分電各省訂期聨合在案聞杭州安立甘會牧師巳於十七晚據北京同志電國會開幕行將組織正式政府選舉總統修訂憲章均在得人而理外關承認内繫治安尤在根本道德獲上帝佑納祈轉知貴省各敎會於念七日特别開會爲國祈禱北京敎會全體公叩云云當由倪良品君分别轉知各府同時舉行外一面聨合本城内地會浸禮會南北長老會及安立甘會中國基督徒等全體定二十七號午後三時假皮市巷敎堂公開大會爲國祈禱預定禱告大綱八條（一）爲衆參兩議院之議員祈禱（二）爲選舉總統祈禱（三）爲總理與國務員祈禱（四）爲修訂憲法祈禱（五）爲各國承認祈禱（六）爲全國内治安祈禱（七）使高行之士得能選用之祈禱（八）使政府能以眞理道德爲基礎之祈禱 
[山東]  
　　偵探誤留參謀官　日前安徽柏都督之一等參謀廖君因事赴京乘津浦路車南回携帶手槍二枝軍刀兩把爲都督府偵探查出向之詰問乃出護照相示詎護照上祗書手槍二枝其軍刀係購自北京故護照未載偵探因生嫌疑竟將廖君解送至府幸民政署科員鄒君允中等俱與廖舊曾同學邂逅相逢歡若平生訽其來由不覺失笑乃留廖盤桓數日於昨日乘車南下云 
[安徽]  
　　野蠻索債之起訴　有前淸黑龍江知府范小齋者本由幕而官在黑省捲得地皮數萬金來皖維時正値漢陽光復風聲鹤唳之際范迫於時勢卽將贓銀二萬金用皮箱二十隻雜以衣物質諸鼎和典（此銀已被刦一空）復以五千金寄存其昌祥錢莊不料數日間皖亦光復軍政司疑該莊虧欠公款將該莊房產發封嗣由經理張杏書將該莊往來出入帳項呈請民政長查核欠人欵項計共十四萬金而人欠之欵共計有十八萬餘金卽奉批准將發封房產一律發還至所欠往來帳項刻日由商會淸理該莊欠范之欵亦在淸理之列詎范迫不及待擅用野蠻手叚將張誘至私室百般蹂躪强迫償欵時有張之僱工在側見張年近七旬一日未曾飲食乃謂范老爺所存之欵不過數千金不能似此逼迫於是范大怒卽呼家丁多人將該僱工吊打遍體鱗傷登時氣絶約數小時始蘇已一息奄奄矣刻張杏書已據情赴檢察廰起訴矣 
雜評二 
　　默 
　　新發明之表决機器　北京國會議員因表决時往來雜亂而起衝突江蘇省會議員因表决時傴僂半起而被譏誚此皆表决機器之不良也 
　　善哉洋工程師新製之電氣表决機一按手而贊成反對電線分明此可以解人力表决之困難矣然而或被攝迫或被牽動者則此電氣表决機仍失其效力苟能以愛克司光製成表决機則一照而本心之贊成與反對均無遁形斯爲美善世有作者予日望之 
　　南北交伐之謡　　北京有南兵北上之謡質之南方南方不聞也南方有北兵南下之謡質之北方北方不聞也然則北之謡北造之南之謡南造之可知矣而乃北聞南謡即請南方禁止南聞北謡亦請北方禁止是亦可謂南北間之誤會也 
　　民政長與省議長　民政長因經費支絀而議減薪也則議員質問擅改政費迨因質問而照常撥發也則又質問旣欲扣成何以照發之理由難做哉民政長 
　　省議長因衆推舉而就職也則議員質問選舉違法迨因質問而辭職也則又質問旣欲辭職何以就任之理由難做哉省議長 
　　議員公費旅費問題　議員爭旅費公費論者謂不爭則前此運動費將何取償今日花天酒地之揮霍從何取給此種輕薄口脗記者不忍出此惟問諸議員一面方盡力以爭輕國民之負擔官廰議增加賦稅也則力爭之中央議以漕糧歸國稅也則力爭之而且出其良心倡議核減政費提出蠲除苛捐凡此皆所以減輕地方之輪納而爲國民所馨香祝禱者也乃何以獨至關於一己之權利卽不肯稍爲國民計及此則記者所不解者也 
 
 
 

Page 7

 
 
本埠新聞 
[剌宋案犯開訊前種種]  
　　照會英法兩領事　程都督以剌宋兇犯原定禮拜三爲特别公堂關庭之期並以基法兩領事因租界公堂原承審官亦擬是日到庭觀審旋因碍於司法範圍是日開庭未果昨特而諭陳交涉使迅將爭報司法權限前定日期未能開庭情形照會英法兩領事查核一俟接奉電復訂定開庭日期再行佈告奉請蒞庭觀審以符原議 
　　决定歸入普通審判　上海地方審判廰昨得司法部電云篠電悉並據陳沈兩僉事電稱武已交廰應將引渡程都督擬組織一特别法庭等情宋前總長爲民國偉人本案審理自當格外愼重程都督擬組特别法庭即係此意惟與約法及編制法等不符礙難照辦本部斟酌再四仍應由該廰負完全責任審理所有一切証據望加意保存蘇省行政司法長官及與宋前總長有關係諸君儘可特設旁聽席延請旁聽程都督對於此案駐滬交涉收效良多深堪欽佩該廰卽將此電面致程都督察閱該廰卽速依法進行司法部霰因此黃陳兩廰長連日商同程都督曁國民黨黃陳諸君檢查要証籌畫組織法庭昕夕從公不遑歸廰廰内各公事除緊要或用電話請示尋常者由檢察官代行職務 
　　西北城之有備無患　本埠書業商圑會因宋案應武兩要犯引渡内地擔任西北城一帶治安地叚荒冷不易防範况該處改過局習藝罪徒前旬又曾有逃越舉動經該會駐會會員前往照料後由警兵當場拿獲因此日來格外加意嚴防除遵照公會議决分别出防外又於前晚召集全體會員特開防務會議密商愼重嚴防之法定於澈夜巡邏外又添派暗偵隊員通宵微服暗巡以期嚴密云 
　　跴緝洪述租報告　北京警廰派出之潘李兩偵探在濟南跴緝洪述祖詳情已見前報兹據京友函述潘李兩偵探報告赴靑島各情照錄如左正探求間由周都督轉來電飭毓桂壽金跟赴浦口跴緝等因毓桂壽金以爲沿途及在濟所探各情旣有端倪略得其行蹤自應跟蹤跴緝電開各節亦不得疏漏周督派員所稱或逗留濟南復不能不顧擬三方進行以期周密毓桂壽金帶同副分隊長于松林偵探王錫珍乘膠濟車訪查派偵探王寳亭會同周督所派之人赴浦偵查留副分隊長張文錦在濟探視曾將佈置各情電陳在案毓桂壽金卽於三十一號晚車到靑島沿途探訽毫無影響到靑島後住連陞棧察看情形偵查頗不易著手盖此處非同天津租界暗探林立洋捕梭巡凡外來之人稍有差别即以形跡可疑論輕則派探跟隨重則拘傳訊問外來之人先須被彼偵查遑言偵探他人兼之毓桂壽金自津至靑寢食俱廢者已數日所帶各人亦均勞憊不支幾有一籌莫展之勢再四籌計惟有覔熟悉本處之人設法調查終夜達旦渺無消息四月一號早八九鐘間據報稱有所謂與　面貌及情形相似之人登輪赴大連之耗毓桂壽金當即親赴碼頭冒險登輪查視並無其人幸船内有一友人乘該輪赴津卽與之寒暄作爲送行始未露出破綻然已被偵探及船手盤問數次矣回棧後又據報稱三十一號晚五鐘開赴天津之三光丸輪船内有一人帶同家眷僕人所稱面貌口音亦似相同當即電致周督轉電煙台官吏於該船掛口時搜捕扣留仍一面詳細調查旋據報稱二十九號由濟開來之車内有一人帶有一婦人一女孩下車後住亨利飯店自稱王姓面貌情形多有似處惟該飯店甚大住居者均係外國人無論何人無事不能出入再行設法詳加考察口音面貌行動甚屬相似自稱姓王名蘭亭住居四號房屋婦人及小孩住九號房雖形跡類同然未覩面亦不能遽行斷定卽爲洪述祖且毓桂壽金在棧出入無休時跟隨暗探無時或離左右意似以毓桂壽金形跡可疑者事雖未就危險堪虞當將總監致靑島威巡警總辦函向德巡警衙門投遞掛號並向其說明洪被牽涉案情言亨利飯店住一人在四號房自稱王蘭亭惟偵得該王姓面貌行動頗似洪述祖因未直接見面亦不能遽謂一定請其派人會同到飯店識認當由該巡警總辦派偵探長安德阿隨同壽金往飯店識認到門又不令壽金入内伊一人入内看視出云該王姓卽吃飯亦不出門現在睡覺不能看視並言卽看見洪某亦須報告與彼不能著手逮捕各語察視其意思並不說明係洪某與非洪某之話更有可疑非設法與該王蘭亭晤面不能進行於是回棧後又籌計見王蘭亭之策籌就後分頭進行識認該王蘭亭確係洪述祖鬍鬚已剃去當卽一面電致周督轉電大總統國務院並電總監在案一面報告德巡警衙門王蘭亭確係洪述祖各情至二號德巡警衙門卽將洪述祖卽王蘭亭傳至警署問話三號周督派來洋員司得賜來靑接洽向膠督交涉並探詢訊問情形據云問訊洪某時伊言不知宋案原因向來與宋毫無關係訊以何故更名何故到靑伊言宋案發生後多有疑彼者並恐有人暗殺彼以圖報復故更名逃赴靑島各語並據云須有証據始能將洪交出並須速速等語下午卽將洪釋出仍住亨利飯店惟膠督承認不令洪他往已電周督並派有暗探監視保護各情毓桂壽金仍暗爲設法察其動作以及來往函電曁與彼往來之人隨時均有考察以便消息靈通而免潛避除隨時電陳各在案外謹將奉令偵察洪述祖詳情繕呈查照再八號與内務部次長言敦源國務院秘書程經世接洽言次長敦源囑毓桂壽金暫留靑島會辦交涉一切事宜業經分電大總統國務院轉致在案嗣經交涉仍堅執如前非將証據提出不能將洪述祖引渡提回當與内務部次長言敦源國務院秘書程經世先後回京應如何由政府再行嚴重交涉之處諸乞查核施行 
[上海各小學聨合運動準備]  
　　上海市政廰學務委員賈豐芸君會同市立各校校長議决聨合運動會定於陽曆五月十六號準午前八時齊集兹將各校運動順序錄下（午前）隆德崇正巽與比德西成朝宗高昌倉基（午後）縣立高小和安肇周養正農壇東明萬竹時化梅溪江境如屆時遲到者排入午前午後末節其運動場職員（一）會長吳懷疚陸崧侯蘇筠尚顧馨一楊東山（二）布置員趙景星樊彤章趙士英蔣八如孫景堂瞿季和孫廷芳韓紀英瞿拙生蔡錫侯周靜波葉壽臣朱連三陸又恒趙書玉胡少亢潘志行瞿保年王壯飛（三）收劵員瞿伯申姚孟　劉映藜黃煥雲（四）招待員單貽孫陸稼生潘敏之葛嘉甫王備五（五）傳訊員沈丹成王子剛曹幹臣鄭劍雲林善初陳逸聲王硯雲陳佩葱陸雁臣顧健行周石孫錢福渠鄔軼華（六）報告員金頌南程伯寅（七）警察長朱伯華（午前）吳劍菴（午後）（八）警察員縣高小學生三十人（上午）養正學生三十人（下午）（九）書記員郭蔭葵（十）稽察員李頌唐丁賡堯賈粟香 
[漁户籲請豁免租稅不准]  
　　向爲漁船甲之唐雪舟等前日具呈上海縣知事署訴稱以吳淞江内小輪船來往不絶該漁户等不能張網捕魚均已另謀别業其漁稅無從收繳要求免稅等情當奉吳知事批云據呈已悉查該漁户等承守地段早已滄桑變幻境異時殊理應責成該甲首等邀集各帮漁户另議界限謀爲久安之計浦江地面遼闊龍華泝江而上陸嘴沿浦以下均可分叚採捕母慮生計乃前因稅務司於輪渡往來以及濬浦施工之處不准張網捕魚該漁户卽藉口希圖免稅已准駐滬通商交涉使轉函到署事果可行豈不願爲該漁户等請命無如漁課錢糧已規定爲國家稅之一項隣邑征額較巨非比本邑數少若竟遽請邀免勢必紛紛援請殊於國稅有虧呈請省示徒勞無益且征額極微每年每户祇征上下忙銀元三角六分該漁户同爲國民一分子當知納稅爲應盡之義務何能自外生成希圖獨異所請免稅着不准行串仍發交該甲首遵照批飭理由開誠曉諭催令各漁户趕緊淸完切勿抗延致干未便串仍發 
[地方官緝私疏銷暫行規則之通令]  
　　上海縣知事奉江蘇省都督府及行政公署訓令文云案准財政部咨開查緝私疏銷爲整理鹽務之張本本屬鹽官專責勤惰具有考成惟呼應或有弗靈機關未能遍設是不得不委任地方官隨時協助免誤事機兹本部官制通則及劃一地方行政官組織令酌地方官疏銷緝私暫行規則五條庶使權限分明不虞推諉除分令各運司榷運局外相應咨請貴民政長查核通令所屬一體遵照等因並地方官緝私疏銷暫行規則一份准此合行抄粘訓令該知事一體遵照 
　　地方官緝私疏銷暫行規則　第一條凡關於緝私疏銷事宜由財政部依各部官制通則第四條曁畫一現行各省地方行政官廰組織令第二條第二項規定委任各省行政長官通令所轄各地方官協助助辦理　第二條凡運司或榷運局長辦緝私疏銷事宜遇有必要時得逕向所轄區域内之地方官請求協助或委託辦理　第三條凡地方官對於緝私疏銷事宜遇有必要時雖未經運司或榷運局長之請求或委託亦得以職權行之　第四條凡地方官關於緝私疏銷事宜依第一條爲財政部所委任或依第二條爲運司榷運局長逕行請求委託者視爲職守義務如有違背應受懲戒時得由財政部向該管長官請求依文官懲戒法草案提起懲戒　第五條本規則如有變更以部令定之 
[絲線業認捐確定]  
　　上海貨物稅總公所批絲線業同泰等呈云查前淸貨捐局舊額年繳銀一百二十兩現據呈稱每年認繳銀洋五十元爲數太少姑念該業銷數不旺酌定月繳洋八元再與呈請省令飭遵 
[法人携鎗過境情形之呈復]  
　　南市第二區區長陳繼蕃呈復新任淞滬警察廰長穆君文云本月二十二日接奉令飭查復法國人老札克末巨寳斯同至鄉間打鳥回過董家渡被巡士拘住一案等因奉此兹查本區於四月初十日上午十句餘鐘有法國人老札克末巨寳斯二名各荷打鳥鎗由董家渡南向北而行尾隨多人該段五百五十七號崗巡許澤民五百四十九號巡廻巡警桂卓峯等查見恐有他故進前詢問煩末並喝散圍觀之人該法國人卽揚長而去毫未留難巡士援章辦理並無不合諒係法國人不諳中語致有誤會旣奉飭查理合將巡士許澤民等措置此案情形合卽奉復須至呈報者 
[天后誕期燃放花礮之遺害]  
　　昨日滬南潮惠會館因天后誕期預雇梨園子弟登檯演劇詎午後三時燃放花炮不料炮竹餘火偶墜萬聚馬頭泰豐油豆棧之天井内草繩堆中俄卽上熾烟焰勝空冒穿屋頂迨由救火聨合會鳴鐘報警急驅皮帶龍到場奈該棧鎖閉未開遂破扉而進如法施救約歷一句鐘之久計燬去石庫門一所平房六間内儲豆油數百簍盡行燬去惟該處地近貨物稅公所故由一區區員率警彈壓以資照料 
[栟茶場營田有人繳價承買]  
　　東臺縣屬之栟茶王家營地方現有營田一坵内有熟田廿六畝墾荒田廿二畝兹有該處公民汪福記援照淸查水陸各營公產召變征租章程現擬繳價領田墾種前日來滬具呈調查營田分局長請爲委員估價以便繳銀領單執業等情昨聞朱局長允爲派委勘估矣 
[冮心沙租息撥濟兩營公費之取銷]  
　　調查江蘇水陸和營官地分局前奉都督命令近以川沙吳淞兩營公費支絀應由該局在於江心沙租息内酌撥三分之一以濟兩營公用等因當由朱局長查得江心沙租息按年僅有九百餘千曾經報解無存現難照撥業已呈復在案兹奉程都督應省長批云查江心沙旣係營產所收租息自應解省備用川沙吳淞兩營果屬公費不敷呈請撥濟原無不可惟據來呈内稱外海各營照章領有公費此外並有各項收入是前項准撥之欵應卽取消以免他處援例請撥致該局所征租息有名無實仰候訓令江蘇陸軍第二師師長章駕時轉行江防水師外海第一標統帶王道煌遵照 
[各軍士亦沾共和餘潤]  
　　程蘇都督以本年爲第一次共和紀念之期曾經慶祝在案所有蘇省各軍官佐士兵自應酌予犒賞現已飭由財政司議定每名應給共和紀念犒賞小洋一角以資奬勵業經財政司在三月分薪餉之外一併發給前日混成第三旅各營亦奉核發已由李旅長發各營長按名散給矣 
　　武女士調查華新布廠之心得 
　　吾國金融界之拮据實由於實業之不振於是洋貨擴張而利源外溢財政支絀而民生困苦矣杭人武問梅女士創辦一女子工藝廠名曰中華女子平民工藝廠資本暫定一萬元浙都督朱介人君極力贊同劻　一切並由財政司撥給公產一所作爲該廠基礎地在杭城水溝巷日前來滬調查滬上工廠内容由華新布廠王文典趙鏡淸二君引觀華新布廠武女士極欲仿該廠辦法聞日内已運綿紗機等物回杭不日卽可開辦矣 
[閔行賭案判結詳情]  
　　賭棍李毛林本閔行鄉流氓專以糾人賭博爲事日前又在董阿妹屋内糾同王春榮張四榮潘阿大解蕚囝陳桂榮丁富全王桂賓等開場抺牌輪贏頗鉅被閔行第四初級檢察廰拘獲並傳到房主董阿妹一併解送地方檢察廰請究業經訊明起訴昨日經審判廰刑庭庭長鄭寳菁君研訊董阿妹供因患病在床房屋租賃李毛林居住不知聚賭之事王春榮等皆認與賭爲首係李毛林李以衆證確鑿無從餙辯判董阿妹從寛交保李毛林違禁開賭應予收押能繳保証金洋五十元得以保出其餘各繳保證金洋廿元方可交保查王桂賓即王和尚因馬橋婦人俞氏曾控與陸長生搶孀逼醮一案飭拘未獲遂將王移交同級檢察廰核辦其王春榮等各賭徒仍然背垂豚尾者尚有八人亦飭當堂一併剪除王桂賓由楊檢察官提訊之下遂令與陸長生一併收押候傳到原告俞氏再行起訴 
[城内]  
　　審判廰民庭批示　（汪子香請求回復程度批）該被告聲明窒碍何於不變期間内爲之核與民訴律第四百九十八條及四百九十九條第一項之規定相符應依同律五百另三條之規定准其回復程度候再定期開庭辯論可也（朱子芬辯唐景記訴案批）據呈稱是項房屋係徐菊村挽該被告作中抵用嗣以菊村逾期不償由該被告轉抵原告如果屬實自應併案辦理以便訊結候卽補傳徐菊村集訊可也（潘蘭紅呈夫不贍養批） 
該氏遇人不淑自謀生活據呈該氏繼女給氏之洋又被該氏之夫騙去足見夫婦關係尚未斷絶遽請備案其中有無别情未便照准 
[檢察廰批示]  
　　江許氏請求將顧囡囡交保由批着候檢齊全卷移送同級審廰辦理至顧囡囡暫行發堂留養應由誰領靜候判决可也 
[攫飾捉]  
　　昨晨十時許本城登雲橋南梭子弄附近王楊氏頭上所插金挖耳一支被匪徒吳阿生搶去逃逸該氏大聲喊救由九舖商圑會員龔耕莘君與行路人唐某帮同拘獲在該匪身畔抄出原贓金挖耳一枝交由九十六號巡士陸金生連贓一併解送第四區警局轉送商埠警廰當奉司法股員略訊之下諭飭備函移送地方檢察廰訊辦 
[煙犯捉]  
　　上海縣知事公署内地方警察事務所昨據浦東警察分所拘獲私食洋烟之王新民並搜獲煙具十五件一併解送到所經景警務長提訊之下王新民違禁私吸屬實立飭解送第二初級檢察廰訊辦 
南市 
[姦拐婦女]  
　　滬北别法洋行印書工人胡雲根誘拐婦人吳朱氏卽小毛頭及曹招弟同梳頭備婦吳王氏等四口乘太古公司之甘州輪船起程販往牛莊地方價賣適被浦東第九區偵探沈坤查獲一併解區由朱區長詰問吳朱氏供住滬北市浜橋在某絲廠做工被胡姦拐又圖販賣當命移解淞滬警察廰訊究 
[轉販賊贓]  
　　淞滬警察廰長穆杼齋君訪悉南市萬裕碼頭船上之陸桂發夫婦二人專以收買各洋棧所失贓物雇用夥計小桂發小桂福等每夜摇船轉販漁利致近來各處洋棧失竊頻聞殊爲地方巨害昨已飭知水巡區區長留心查緝務獲解廰究辦 
閘北 
[妻室逃]  
　　顧承林前日扭金贊卿馬杜氏至二區控稱拐匿伊妻徐氏經凌科長提訊顧供去年妻兄徐子良來家帶領身妻來滬帮傭近忽潛逃無蹤在金家尋獲請究奉判移交檢察廰查明核判 
[祖墳掘]  
　　趙松濤前日投七區報稱被人掘毁祖墳偷出石條由張小炳託王孟江梁洪生葛秋生等變賣請究經徐區長提到被告併解司法科移交檢察廰核辦 
[媳婦打]  
　　吳王氏前日扭王史氏及其子王玉啓至六區控稱伊女吳氏嫁玉啓爲妻昨因伊家失竊衣服其母王史氏將女責打請究由倪區長併解司法科訊供各執奉判暫退候查 
[女工毆]  
　　洪安里純新織布廠夥邵玉鳳前日與織布女工杜沈氏吳徐氏王徐氏張王氏等口角相毆被一區崗巡拘禀張區長訊得因邵嫌該女工作工遲緩致起衝突分别申斥了案 
公共租界 
[客棧火]  
　　前晚三點餘鐘英租界山東路第二百零一號同慶公號棧内火發經捕房皮帶車馳往澆息祇燬該棧一家 
[雉妓逃]  
　　濟良所昨解不願爲娼之雉妓王桂珍到廨請示王供在寧波路二百五十三號雉妓院爲娼因遭惡鴇王老四凌虐逃出求超豁王襄讞得供商之英副領事康君判暫行留所候傳王鴇到案訊核 
[嫖得否]  
　　登徒子陳阿福前晚沽飲酩酊闖入廣西路六百四十七號雉妓院内向妓女陳四寳尋歡因無夜度資將布單褲脫下作抵該妓不允被陳擊毁什物控由捕房將陳拘解公堂訊實奉判罰洋十元内提洋五元賠償原告損失無洋改押十天示儆 
[攫得好]  
　　流氓吳正祥因在西藏路攫取王陶氏金環圖逃由探查獲於昨將吳拘解公堂訊供不諱奉判吳押三月以儆 
[車夫串竊]  
　　前在淸和坊四十九號妓院内拉包車之劉阿香因與陳阿根張阿三串竊妓女洪寓値洋一百餘元之包車一輛逃逸經該妓報請捕房由探將劉等三人一併獲解公堂訊供明晰奉判劉押三月陳張各押一月 
[姘夫捉姦]  
　　蕩婦王陳氏先與金國興私識近又與史阿良有染其情較金更密前日與史在有恒路九百零六號屋内歡會被金偵悉報捕往將男女一併拘獲昨解公堂請究經聶襄讞會同英副領事哲君訊悉前情以其均屬無恥判一併斥釋 
[串竊飾物]  
　　麥根路九百八十六號居人惠雲亭控新閘路一千七百五十號周姓家傭婦許朱氏與在逃之某甲串竊値洋五萬餘元之金珠飾物等情昨晨由探將許朱氏拘解公堂請究並禀明抄出衣箱一只内有商務印書館計洋三百元之存摺一扣以及金銀飾物等件請爲澈究經中西官向氏略詰一過判押候查明下禮拜三再訊 
[藏匿女孩]  
　　住居泥城外馬德里之徐州人顧淸山（即顧壽山）因家内藏匿女孩陳二寳陳小寳趙小寳巧雲根弟顧桂鳳等六口經捕房查悉均係價賣希圖爲娼派探往將顧與六女並婦人俞陳氏一併獲解公堂分别訊押在案昨晨由廨復訊據濟良所華女敎習鍾周氏上堂証明桂鳳在所供明係顧之買女曾在三馬路某妓院内爲娼一節等語並由顧桂鳳供認係顧之買女已經爲娼一節因假母病故回家餘不起供訊之顧延律師上堂辯護中西官訊供會商之下判桂鳳陳俞氏收押女所顧帶回捕房陳二寳等五女併留濟良所候查明復訊 
[支票不付]  
　　無錫人葉筱亭前在原籍創辦大豐麵粉公司向英商茂成洋行定購機器當付支票銀七千兩嗣因招股無着中止所付支票屆期不能照解而該洋行西人以機器已電外國廠家定造今忽悔議所付支票銀七千兩抵償損失猶恐不敷乃今逾期不付具控公廨請追業經傳案押候訂訊在案前日午後由廨會訊先由原告西人投訴前情請追質之葉供求寛限理處關讞員核供以原告受虧屬實因與英領康君會商之下判葉交七千兩人銀並限兩禮拜向原告理處違千押追不貸 
[悔議不賣]  
　　邢唐生前與同族邢茂坤邢海坤將地議賣與日廣公司收受定洋嗣因邢茂坤邢海坤兄弟二人名下之地悔議不賣所收定洋五百元亦不交還邢唐生投控公廨請追業經傳案前日晚堂集訊兩造各延律師到堂代辯並據見証王士卿上堂証明前情孫襄讞卽與觀審之德裴繙譯官判被告合交五百元人洋並保限兩星期繳還原告洋五百元違干未便 
[傳訊不到]  
　　劉蓮記（卽劉聨堂）因不理結欠餘大餞莊銀兩被控公廨前因傳訊不到奉判展期一月再訊在案兹已届期前晚由廨復行傳訊詎劉仍不到堂據劉之洋東羅士投稱劉因事前往靑島請再展緩王襄讞准之卽與觀審之奥克副領事判再展限兩星期如再抗避不到卽照原告所控缺席判决勒限遵繳决不寛貸 
[驕妻被拐]  
　　江阿元住西華得路二千四百八十七號昨報捕房云其妻嚴氏被人拐逃請爲查緝 
[流氓拆梢]  
　　侍者胡定新昨過海寗路被流氓星才阿烏等拆梢不遂行兇肆毆投報捕房請爲查辦 
[押犯滿期釋放]  
　　華得路西牢昨晨解滿期押犯十五名至老巡捕房照相釋放詎載犯馬車行經百老滙路車輪忽然脫落當被美捕房派西華捕多名押送幸未肇事 
[西人醉死車中]  
　　東洋車夫袁長根前晚載一酒醉西人任意奔跑至十二時後仍不下車察視該西人已一息僅存當報捕房送公濟醫院已經氣絶轉送驗屍所請該管領事蒞驗袁暫押捕房候核 
法租界 
[房客欠]  
　　公和公司收租人徐若室控房客朱和尚虧欠房租二十个月共洋八十四元又胡錦榮虧欠房租七個月共洋二十九元四角向收均延約不付求追朱等同供實因生意淸淡拖欠如此之巨自知不合求恩寛限措交判交保均限七天交淸 
[收帳冐]  
　　楊德元控稱同業錢桂明私刋商人店中圖章僞造發票向商人往來主顧處冐收洋三十元現始察破求究僞票呈電錢供自知不合冒收洋三十元是實判管押一月 
[貨樣不符]  
　　諸春生前代賴吳氏控稱向藍錦珊購大土四箱川土一箱貨樣不符請追損失銀六千兩奉判原告自行投案訊斷一案昨日吳氏禀訴前情求追藍供前淸宣統二年由倪福堂經手向慶成購土均倪一人直接與商人無涉倪福堂供雖係經手但係轉向藍義記購下有義記可証判交保着倪同藍義記到案訊明核辦 
[指控無憑]  
　　張王氏控稱已嫁女兒陳張氏日前托二房東趙福生領至鄰人朱劉氏處托荐幫傭一去不返向索支吾實被藏匿求恩訊追趙供王氏之女實小民送去托荐須向劉氏追交劉氏供王氏之女並未送來婦人又不開荐頭店豈有代薦傭婦之事實被誣控求察判所控無憑斥退不准 
雜評三 
[國稅與漁課]  
　　今試問國稅重乎民命重乎則必曰苟無民何有於國苟無地何有於課彼漁夫等所有之區域旣列入於外人之勢力範圍而不容其置吾網矣乃猶曰龍華泝江而上陸嘴沿浦以下苟易一地猶可採捕殊不知彼地固自有絶流而漁者在果踵行之是適以啓漁户之爭奪勢不出於釀成鬭毆重案不止且試問納稅多少有界說乎白以生計論不以界說定也以千金之子而視三角六分是直太倉之稊米耳等而上之又非其倫矣若彼荷蓑負笠獨釣寒江之倫苟得一錢已珍如拱璧矣而况乎其爲三角六分之漁課也庸豈可以同日論者 
　　然而此等言詞且明見於煌煌之批答也夫亦大可異矣 
[天后與祝融]  
　　謂天后果有靈耶則於牲醴醉飽之餘享下民之供奉宜如何其謀地方之公安而顧一任祝融氏之肆虐夫亦未免太不情矣 
　　謂祝融果有意耶則其烈山一炬之威宜施之於平時不宜於天后誕辰萬衆報賽之時卽曰祝融氏因妬生忌吾知天后於此亦必大施平生威力以與之决一雌雄可斷言者 
　　而何以天后漠然祝融轟然冥冥漠漠中若相與於無相與者相彼小民方膜拜祈禱之不暇而又相驚以祝融與 
　　嗚呼共和國民嗚呼天后與祝融 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[選秀女感言] [  鈍根] 　 
　　淸室仍循舊例選秀女聞者笑之謂溥儀冲齡旣不能御選之何用豈將於頤和園設女閭三百耶夫選秀女最爲專制時代之惡習最爲男女不平等之痛史深望當代女豪唐羣英輩出而懲創之昔胡瑛娶平妻唐羣英且往干涉俠腸義氣舉世欽崇今乃有什百女同胞將陷於奴隸僕妾之慘境唐女士烏可置之不問吾知唐女士必將帥娘子軍握無情捧直搗黃龍以與韃靼從事也萬一不然唐女士竟持冷觀則當别籌抵制之法鈍根願化身女子自立爲女王大選秀男以充後宮中國多美男子而尤以上海一隅爲最蓮花六郎幾於觸目皆是黑髮如膠雙眉入畫脂香粉膩一笑嫣然此皆上海少年之特長而深合秀男之選者也行見長門寂寞望幸爲勞彼輕薄兒始知女郎之尊貴發爲春宮怨慕之詞流傳於外使全國男子讀之爲之酸鼻則選秀女之風不戢而自已也平權之道莫善於此凡百巾幗亟起圖之 
[說怕婆之益] [  海寗無我]  
　　余友朱投三懼内甚其妻常令作苦工朱雖不能堪然頗自得余怪而問之朱曰甚矣子之愚也汝不知怕婆之益乎語云能屈於一人之下乃能伸於萬人之上誠以怕老婆則不敢嫖怕老婆則不敢賭不嫖精神不致内耗不賭錢財不致外溢其益豈淺鮮哉君不見夫某都督乎么不怕老婆之故而嫖而賭卒之楊梅都督之惡名喧傳是不怕婆之害也又不見今之因討小老婆而大老婆亦因之置小老公者使其夫曳尾泥塗遺笑大方是豈非不怕老婆之害乎故予不以爲苦而以爲樂也余聞之大笑忽聞獅吼一聲朱顔色立變余亦奪門而出遥聞呼打聲不置云（三） 
尊聞閣詞選 
[洞仙歌] [  蝶仙] 　 
　　小病勿瘳晚飲輙醉無以自解偶招一解解之仿稼軒影寄示嬾雲 
　　幾多煩悶况孤窗獨坐如此春宵怎推過仗三杯濁酒一晌癡眠去向那夢裏討些生活醒來翻恠我約夢相尋昨夜偏生又相左欲寄一封書若說平安終究是未曾醫可若說道依然病懨懨又只恐添伊一重眉鎖 
[前調有贈] [  蝶仙] 　　 
　　相逢無語忍匆匆别去打疉心腸竟忘汝又何勞問訊何必慇懃平白地添我萬分酸楚姻緣都已誤李代桃僵何必從旁又相妬寗可兩忘情寗可他生寗可做蕭郎陌路寗可是從今莫相思似道種相思算來阿苦 
[驚見] [  佐彤] 　　 
　　惜花無計挽殘春徼倖淩波遇洛神隔扇乍窺嬌面目憑欄恰露好腰身香非可拾何嫌遠粉到微施轉覺匀臨去徘徊增悵望記伊玉貌繪眞眞 
自由談話會 
　　一簾花影半担琴書翻閱自由談樂極綠窗一帶遲遲日紫燕雙飛寂寂春倚枕看自由談樂極庭院風微花香鳥語對月讀自由談樂極車輪勞頓旅邸無聊抱衾讀自由談樂極待友不至漏盡更深伴燈讀自由談樂極紅袖添香靑衣送酒與意中人讀自由談樂極[  紫塵]  
　　讀鐸君之商店專制談令人髮指瘦梅亦商店一份子個中滋味十年前曾親嘗之笑風涙雨猶在目前推其致此之由不在經理不在居停而在一二無廉恥無學識之奴隷夥友無學識然後無廉恥無廉恥然後發現種種卑劣穢汚之奉承於是經理之氣愈揚而夥友之恥愈盡店事置諸不問拍馬是其本等夥友如是學生可知以無識無恥吹牛拍馬之商人宜乎吾國商業之日就衰敗商店之日就黑暗也吾願吾可敬可愛之商店經理以店事爲重勿以受人媚諛遠君子而近小人養成優等奴隸也嗚呼余日望之[  瘦梅]  
　　照像另印單本與前議自由談諸稿另印單本同一美意惟經費無出竊恐終成畫餅鄙意鑄版之費請於各家文潤内扣提一成或竟由印像本人隨納一元版費亦屬正當至另印單本擬另行設法按月將自由談諸稿分類蒐集不但已刋之稿卽未及刋載之佳章亦一併選入蓋已刋者未必盡佳未刋者亦未必不盡佳旣刋專册自宜取精擇尤其有片鱗隻爪之堪取者則編爲叢話務使無遺珠之憾無濫竽之譏庶稱善本此本或名自由雜誌或 
　　文字海或著作林月出兩册定式以洋裝一百二十面用五號字排印並加正確之圈點每一册之字數約在十萬以上加以銅版照像十餘方成一鉅册定價每册三角倘得同志數十人各人認銷十份五份先納三期之資卽足以資周轉擬請凡贊成者開明認數並擬定雜誌名稱議舉總理及編輯人各於四月份内通函於鈍根揭載於談話會至月杪裁算取决再行通告收資庶有把握不至中輟如果銷數不多經費不足則卽寢息此議以免勞人夢想如何[  蝶仙]  
　　宋先生死後不三日而兇手獲不致有大索十日不得之憾我喜緝兇之雷厲風行戕害宋先生之兇手不顧大局傷人利己不知宋先生雖死而繼宋而起者不乏其人吾笑其終不能如志 
　　鴉片輸入受害殊深民國成立後雖百事棼如而禁烟一事頗勤於從事我喜其漸得除痼疾浪費金錢運動冀得一議員之尊榮驕妻子而傲友朋一旦落第抱膝長吟我笑其痴心妄想此疆彼界國境分明暴俄强英侵我蒙藏我怒其無端侵佔庫倫活佛西藏喇嘛甘心向外叛我中華我駡其冥頑不靈 
 
[獨鹤] 嚴楨字子才浙江桐鄉人寓上海高昌廟製造局新公所西首　　 
劇談 
[三小武生之比較] [  玄郎] 　　 
　　七歲紅年齡最小登場則最早在京津間初出檯時確祇七歲與七旬老武二花黃潤甫搭配高大矮小相映成趣各竭其長演得天花亂墜令人眉飛色舞頓忘其爲一老一小者京津間人每艶稱之惟此時七歲紅之身叚校今爲胖曾有人謂其有類武凈不合武生身材來滬後身段工架日見矯健老到較勝於前惟白口則不免有竭促之病未識至發育時期内果能恢復此元氣否也小福安巳年逾舞勺身叚校七歲紅更闊賣相頗不雅觀生平特長於使旋子及紡車觔斗動輒以數十計殊屬難能惟架子不及七歲紅之雄健隠固老當得體故長靠戲不敢率爾操觚該伶到申後長靠戲止演過界牌關一齣而唱白則殊較七歲紅爲淸亮蓋春來年與小福安彷彿身段則精悍結實有類蓋叫天架子爲小武生中之冠藝亦不弱於小福安七歳紅而口齒之淸晰唱白之宏亮直似張桂軒李順來輩入中舞臺後常演短打戲長靠戲以有沈華軒在而未嘗一演吾知其異日演及藝必斐然可觀三雛伶中以武生之正宗論似以此伶爲最優 
小說 
政治小說 
[鐵血男兒（一百八）] [  常覺　獨鹤]  
達曰陛下謂土人實行其侵略政策致迫吾國有不得不戰之勢固是確論惟敵衆我寡敵强我弱勝負之數不待最後五分鐘巳可預决與其喪師辱國終爲城下之盟曷若乘目前小有勝利及早言和敵人當不致有多方之要約戢戰𧛂而保國� 
體計無善於此者矣詢謀僉同用敢上達尚祈俯順羣情爲幸烏厲色曰此議吾實不敢附和土奴銳氣雖挫野心未已非囊括西奥司不能滿其慾壑今若乞憐於彼徒遭斥辱即勉强議和而種種無禮要求又必隨之而起納降書也割土地也償費兵也皆其所必須之款或更有酷於是者吾西人其何以堪土以貪狠聞於世君豈未之知耶達手撫白鬚懍懍然曰目今世界文明土人或不致如前蠻野致貽萬國唾駡（書生之見可笑）臣願陛下遣使一叩敵人罷兵條件視其可從與否再定和戰何如烏不語有頃乃曰君等如堅主和議吾亦不欲以獨斷召衆怨請與狄將軍商之彼老謀勝算必能使君等見信惟言意乞和辱國又無好結果事至今日舍訴之武力或乞援他國外别無希望狄將軍非畏葸庸臣當與吾有同情也達乃默然就坐 
　　繼有名竇濫其人者亦起立兢兢謂烏曰陛下來自軍中當能以尼公爵近狀相告日來盛傳尼已辭職確否烏曰然尼實已解組矣衆聞斯言喞喞私議者久之達錫復作曰萊司公爵勞苦功高久孚民望一旦去職臣等頗滋疑慮願陛下速將此中原因詳明宣示以解衆惑烏曰尼公爵棄官之故實與吾私人交際無關大局未便宣布推吾可自陳對於此事頗抱歉忱其他則非君等所得聞也言旣四座　然皆露不豫色烏默念此輩方爲流言所惑以吾爲發生戰𧛂之原動力羣起責　又未知萊司辭職細情多所誤會益增惡感固無可與辨因亦不怒但漠然置之（二） 
愛情小說 
[自由花彈詞（四十一）] [  天虚我生]  
　　第十三回探穆 
　　却說那偵探楊老二到得蘇州進了胥門來至乘騮橋一問據鄰舍說那穆志誠自前日出門還没有回來楊老二因問他家裏還有何人鄰舍道他有个阿姊是在若華學校裏當體操敎習的只逢體拜回來一次平日便把這門鎖了托我們照看楊老二聽了點首因問他姊姊呌何名字可有多少年紀鄰舍道呌穆紫瑛今年二十四歲了楊老二記在心裏又問穆志誠可有什麽常常來往的朋友鄰舍道他的朋友很多那常常來往的却只有兩三个楊老二問是那裏人叫什麽名氏鄰舍笑道你要問得這樣仔細敢是要替他姊姊做媒麽楊老二笑道也說不定鄰舍道罷呢這位姐兒論人品到也長得很好論他的行爲除非是强盜大王請他去做壓寨夫人纔配呢楊老二笑道說得那樣利害到要請教那隣舍道 
　　他是一生武藝最高强自命居然聶隠娘纎手能提三尺劍細腰常佩六門鎗雖道是解紛排難的心腸熱却是个捨死忘生的骨格剛睚眦微嫌期必報也曾經幾番縲絏上公堂九流三敎都相識結納的黃金用斗量若不是銅山金谷主那裏配公然來做小姑郎 
　　楊老二道如此說來他家的家產可是了不得的了那隣舍笑道若問起他的財產麽 
　家徒四壁亦淸涼冷灶從無隔宿糧好一似玳梁雙燕子　　自來自去没思量也難揣測其中事除非有百萬黃金在窖裏藏因此經他揮霍久旁人那敢問短和長 
　　楊老二因便笑了起來道這些事且莫說他請你把他的好月友名字告訴我兩个那隣舍固屈着指頭數道一个是本地的紳士叫做楊世空一个是日本的畢業生叫做李餐霞楊老二道這个我曉得另外呢隣舍道還有兩个都是此地的偵探一个叫繆成一个叫周夢飛楊老二聽了却都認得因點點首辭了那隣舍獨自過了乘騮橋來訪周夢飛不在因又去訪繆成却又不在無奈祗得留下名剌自去覓个客庽住下心杨我不如今晚偷入穆志誠家裏去尋點什麽証據倒是个主意因便挨到更深換了一身黑衣帶了手用的物件經向乘騮橋來巳是夜深人靜月色如銀薰風過處帶着些市上的囂聲和些柝鳴犬吠路上却没有人行走他便認定穆家房屋縱身一跳上得屋頂向底下一望靜悄悄寂無聲息確是一間空屋他便輕身落下只見 
　　三楹精舍大玻窗　窗裏都遮白紡幢掩近中門看仔細 
却有个荷包小鎖扣雙簧 
　　當下楊老二便把鎖匙䑛開進了中堂看左右房門也是鎖着便把右邊一座開了進去看時正是穆紫瑛的妝閣因把留影電燈一按四下照着只見 
　　鏡台一架靠紗牕几椅箱籠列兩旁上面是碧紗蚊帳小一張西式的鐵絲床臨窗有一架庋書架百軸牙簽東硬黃待想抽開抽屜看却是牢牢緊鎖在中央（二） 
　　雙璧女士鑒讀惠示許以玉照見賜無任歡迎希卽郵寄并注籍貫年歲住址俾慰諸文家瞻仰班曹之願 
 
 
 

Page 11

 
 
   
 
 

Page 12

 
 
   
 
