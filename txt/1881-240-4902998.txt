# 1881 - 240 - 4902998

 

Page 1

 
 
[論督撫才望]  
　　今之爲督撫者不患無養望之器而患無任事之才蓋京官至樞部爲極外省以督撫爲尊人列仕途其初少年新進資格未深卽有獨具之識與素嫺之才往往不敢自見迨稍有閱歷處事旣多則膽量識力隨之而生於是急於自效或建言而不避嫌忌或當任而不顧怨尢凡夫瞻徇依違模棱唯諾之習見之輙惡以爲天下茍皆是人則事業功名於護賴之乃曾不幾時秩旣驟遷體亦愈貴望風希旨者待之於前阿諛逢迎者擁之於後方欲出其心思材力以天下事爲己任而或則繁而無緒不能不責之屬僚或則推而不行不能強引爲同志而爵位之崇又思常保其富貴親故之多不敢相忘於恩怨反覺從前之徑情直行未免中於少年之意氣而此日之利害得失轉有係於沒世之名稱因之銳進者輙形退葸嬌異者漸至隨和位與年並進身與世相依十年廿年之間判然爾人而遂無所異於人焉故抗言經濟者書生之胸懷而非貴官之志趣也好爲瑕疵者躁進之性情而非閱歷之識見也嘗見京官仕至翰詹科道以敢言見稱偶一疏奏洞達治體時論誇之以爲非是莫屬也乃今年一遷明年一轉歷九卿而尙書矣且樞府矣何以寂然無間也外官每有自京考滿出而道府者同官聞之曰某居科道幾年某歷部事幾年其巡州軍與守郡也必有異於人者涖事之後果覺丰裁峻厲建白宏深上游重之不次保擢越歲而陳臬又終歲而開藩洊至督撫則勢位愈尊事權愈重內而有帝籣也外而有衆譽也宜若著不世之事業立不朽之功名矣然又不知何故而汶汶以終也吾故曰今之爲官者求才於道府之間則有人而求才於督撫之中其人轉不易也於督撫非不才也亦嘗因其有也才而不次進用之特才與位相因位卑則有見才之心故其才學位尊則不必存見才之心故其才斂斂而至於無焉然後得終於督撫矣然而吾猶有幸於今也粵匪之亂自兩廣而入兩湖以至於三江不二三年而么麼之醜得以席捲東南勢如破竹其時守土之官猶有布置守禦保全一城者惜力薄而終於無濟耳假令督撫得人何至於此迨同治初元會侯巡營規復羣才蔚起克成大功位至封疆而才能任事者何慮一二十人蓋閱歷於阽危之中躬親艱鉅無養尊處優之習故其才大也今閱二十年矣老成凋謝地方敉平又漸有優游養望者然而猶有人焉　朝廷用之得宜豈不足以宏濟艱難建功立業如同治之初哉目前四境塵清兵民休息一省之中若督撫司道能以勤求吏治培養民生爲務卽不必有出衆之才異人之任而治理自蒸蒸日上然無事之時而萌有事之漸此非士民所知而　朝廷之所以預爲計者也閩撫岑公治黔有年亦嘗治滇方逆苗煽亂籌餉練兵厥功非小雖不出自胡會門下而其才不居左李楊劉下令滇黔底定忽奉調撫入閩之　命不知者謂閩非黔比假以洋務而需其才則果决有餘而矜重不足　聖意所在深而難窺乃昨見岑公奏請由黔入閩於練營內挑選親軍小隊二千派員帶往所奉　批旨於允准之中戒以鹵莽且飭與何制軍隨事商辦然後知此次對調之　命固非無所爲也蓋現當軍務肅清閩省自有原設兵額足敷操防造船製砲水師亦稱得力何必移黔軍二千之多爲岑公壯聲勢資擁衛乎原摺雖未鈔發而　諭旨所云已足見意或謂閩省船政軍務廢弛日甚　朝廷以岑公久在邊檄於閩省官吏絕無情面而又遇事敢爲馭下嚴肅故責令整頓以除積弊也乃由今觀之其事正不止於是矣蓋求知兵之大吏而移重鎮於邊陲處無事而廑有事之　則幸有人而益深無人之慨何也以其才也非以其望也 
[恭錄　諭旨] ○閏七月初三日奉　旨白桓補授太常寺少卿欽此 
[日本近聞] ○日本新聞紙言日后之母前曾有疾刻於前月二十二日晚四點鐘溘逝矣又云日本今年核造戶口冊籍除屬地民數不計外共有三千五百九十二萬五千三百十一名口云 
[修整電線] ○前報載風潮大作之時海中電線間有斷折電線行雇船前往察看修理一節按上海至外國之電線計有二路其一由厦門達香港以至外國是爲南路其一由日本長崎等處以達外洋是爲北路刻見西報出有告白云北路電線業經修整如舊矣 
[賽馬定期] ○上海西人賽馬每年春秋兩季定期跑賽此常例也今年秋季跑馬之期目下已經擬定於九月十一十二十三等三日照常賽跑想逐電追風日內當預畜於廐中矣 
[工匠皱刃] ○上海創造自來水業經開工虹口下海浦等處皆有工匠埋藏鐵管前日下海浦工匠忽然口角相爭尋至爭毆甲拔刀將乙戳傷刻下將受傷者送醫院調治未識所傷有無關碍并如何了結之處容再探錄 
[制軍閱邊] ○新任福建巡撫岑宮保本諏吉於閏七月十三日赴台灣巡視嗣悉何制軍已先定期於初十日起程查閱各屬營伍故督撫尚須互商大約彼去則此留未便同時出省也 
[福州近聞] ○上月二十一日福州南臺水漲江上有無數棺木及木器漂下觀者都嘆悼而無計可施查係延平建寍昭武各府地方潦水湧漲勢如高屋建瓴民間之停棺於山巖水際者半爲澗水所沖故隨波逐流亦莫辨誰家之物也觀於此則停棺不葬者當猛然深醒知入土之爲安矣○上月閩省城廂各地方天氣甚熱自十九日始有大雨隨即晴雲而暑氣稍退二十日又酷熱逾恒二十一早風伯揚威震撼之聲連宵達旦念二日則狂風驟雨傾盆拔樹之聲交作念三日風勢漸息而雨勢尚猛驟作忽止者日凡十餘次念四日清晨放晴紅雲漸上轉瞬又驟雨終朝繼以霢霂念五日始獲晴明至本月初二日丑刻忽颱颶大作午刻飛沙走石怒號之聲令人神悸午後烈風加以淫雨愈吹愈大愈落愈狂夜間更增撼屋沉舟之勢督撫轅門之旗杆均爲吹拆督署內大榕樹十株拔去其入內墻亦塌兩處屋瓦飛去不少各衙署亦多損壞城外小民木屋倒塌尤多南台店鋪既受風災又遭水患綠初三日大潮乘風而至急漲彌漫附城各鄉遭此患者不堪　指計聞羅星塔馬尾等處受灾特重其情形尚未探悉云 
[委員督工] ○福州鳥石山擬建沈文肅公專祠已於前月開工其督工者卽由船局撥委孟君宗洛施君魯 
 
 

Page 2

 
 
濵兩紳前去駐理薪水仍歸船局支給聞孟施二公須俟重陽節後方能回船局云 
[建蘸貽殃] ○福州閩縣屬之玉洞鄉與旺岐鄉相毗連上月十二夜該鄉建普度蘸以祀孤魂旋因燒衣帋各物忽一陣風來將灰燼吹至草堆側即刻火起焚去房屋十餘間竭力救之始得撲滅而梁氏二子年約六七歲均被焚斃洵可傷也 
[豐年有象] ○本年蘇郡各處田和自插秧至今雨水調勻高下無恙刻下新禾早稻已經結實晚稻亦俱吐華他日登場定卜倉千箱萬惟棉花則因連日風潮未免減色云 
[橯驗浮屍] ○蘇婁門外沙河塘一帶煙波浩渺蘆葦葉生常有盜賊出沒其間往來船隻視為畏途前月秒該處隨波逐流見有浮屍多名無人認領遂由地保報經長洲縣親往相驗逐一橯起至有五名之多是否遭風抑或遇盜未能懸擬聞驗得各屍尚無傷痕由官暫行棺斂云 
[澆風復熾] ○昨得鳥巾山下古傷心人來信云南潯爲湖州一大鎮商賈輻輳物產豐饒兵燹以前賭風最盛妓船雲集四柵之內演花鼓淫戲者不知凡幾髮逆一至盡成焦土方謂經此浩劫當思返本乃比年以來賭風又熾鄉間之搖攤壓寶踞地開場者無論矣甚至市塵之內衙署之旁亦有明目張胆爲之者盖有貢生某爲之領袖又有某茂才前緣賭案斥革按律擬徒近自配所逸回復循故轍較前爲尤甚焉更難堪者潯上尼庵本無姝麗而輒靚粧艷服爲倚門之行少年子弟輒墮其中聚賭抽頭亦所不免嗚呼世風日下有心人能無慨然廓而清之是所望於有司者 
[募緣彚記] ○南昌上月二十日後忽到一行腳僧手持四方綠簿一大本以淡黃布裹之竟日遊行街市約三十步許卽長呼一聲莫識所謂絕不見其停立聞夜間亦如是而尤奇者當此炎熱身披破棉衲一襲寬博無比曳地而行光頭跣足上不畏曝亦不畏炙也又有一道人背負白布上書字甚多惟模糊莫辨左手挽一紅漆大木魚右手敲之衣衫俱道裝較前僧略爲修整鬚髮毿然亦日夜游行不輟云 
[照錄嚴佑之明經第三次告災書] ○蘇滬諸善長大人閣下日前奉布一函略陳塲下災况想達典籖辰惟籌祉咸順爲頌弟於二十二日至伍佑灶下察看情形如北灣子小勒子六大股西潮口之東災分最重居民死亡甚慘灶屋住屋全行淹沒一無存者祗以賑欵無多揀極苦之戶先行散給每大口制錢一千文小口減半其餘災分略次且爲從緩然方諸直晉災民皆之應賑之例祗好再有欵到續爲散放也再灶下有一件最大之功德不可不做古來有救命土墩遇有風潮無論灶民居民俱可至上逃避厥後海勢東遷淤漲日甚從前所謂下灶此時變爲上灶矣救命墩均之上段無所用之若倣救命墩之下叚堆築工程浩大未易舉辦弟前日至北灣子查戶一片汪洋獨有一灶巋然水面房屋未倒量其甚址較別灶塡高八尺卽可逃得性命因思一變通之法價廉而惠普統計新伍神廟灶戶全被淹沒者約計一二千戶每戶約錢二十千文令其加高八尺然後就高處盖屋均可免於潮患此事如能籌辦須要從速遲則不能拆屋再行加高惟爲欵甚鉅遇大有根基之人竟可勸其獨做或數人合做如直隸之開河非特以工代賑且拯救於旣往何如防患于未然孰得孰失諸善長利濟愿宏必能儘力兼籌以全此百世不朽之功德盻甚禱甚冗　不暇縷詳順請德安弟做霖頓首七月二十七日 
[空屋得屍] ○鹿鶴春茶館南首德興新里第十七號門牌內昨日近午時鄰居人等見其尚未啓門正在私談而該里管門人稱見其簷前所掛之芙蓉鳥業已垂斃故卽推門而進詎竟闃寂無人上樓見有男屍一口橫臥床中卽報知捕房捕頭飭包探赴縣莫邑尊於昨日下午五點餘鍾親臨相驗查知死者係本地人住居城內登雲橋南名鈕少蘭家中有老母妻子因好作狎邪遊與烟妓褚寶珠熟識兩下願娶願嫁本年春間曾娶歸作妾不知因何不合拜堂後當日走散而鈕少蘭亦卽出去無蹤其家曾投法公堂具詞因無實據故未傳提嗣經聞得鈕少蘭已到蘇州發信回家報知現在不知幾時來滬因褚寶珠母女住在德興里而鈕亦住內其爲何事身死因褚寶珠母女均逃走無從得其實情惟驗得屍身似非昨日所死而週身均發紫靑色其頸項前面有繩痕一條的是自縊身死屍母鈕沈氏求請緝拿究底莫邑尊謂自盡人命律無論抵俟緝獲到日當子嚴懲着具自行收斂切結備查邑尊又傳四隣略詰共稱我等實不知其爲何事惟早起不見開門等語又傳四圖地保詢寶珠之母平日作何事又答不知於是驗畢回署而德興里弄極狹觀看之人甚衆擁擠異常竟將邑尊大轎擁壞巡捕拘住麵店夥一人當帶回申斥云 
[講帳無人] ○義盛東洋庄倒閉一案涉訟法公堂曾將號主林國愛傳訊飭其交保清理林國哀經建帮董事歐陽三觀保去均經登報原斷限半月內清理今已逾期故愼亨正豐兩錢庄並通和等糖行復遞稟請追翁太守問可有人出塲講帳答稱無人調處惟林國愛自認可還一五折光景但無實在下落歐陽董事稱如講不明白仍當將人交案官諭姑行商議速討下落稟候核辦云 
[領妻又失] ○初九日報登斷令領妻一節昨法公堂復據譚雲龍投案稟稱前日領妻出外後雇定船隻正欲下船而妻忽然不見母亦不知去向尋到其住處業經鎖閉祗得投訴求爲飭查太守謂一女人尚不能看住枉爲丈夫着自往訪緝如見卽行扭案譚雲龍稱前日蒙諭將梁袁氏交保求傳該保人詰問太守乃准於禮拜二傳訊云 
[限期交人] ○上禮拜六新關洋人送管門人陶元全於法公堂稟稱前携眷同往普陀山今回滬到行查知房中失去毯子鋪蓋帳帘洋傘等件爲此將管門人送案請究翁太守謂東人祗着爾管門其兩夜雖車夫照看乃爾所轉託者此事自應歸爾料理其物値洋三四十元不能以不知推諉陶稱該車夫細慰知其下落太守飭將陶暫押俟尋到車夫再訊昨據該洋人稟稱尋覔車夫不見已報由英捕房飭包探巡捕往拘知尚在逃並據巡街西捕稱我未回滬時常見樓上點有自來火燈還求研究太守問及陶元全據供點火有之乃我檢看門窗物件隨時吹滅太守謂陶曰車夫走逸諒係情虛但爾决不能推卸倘車夫無獲此款要爾賠償令交的保出外限半個月將車夫尋到交案再爲核辦云 
[續送夫頭] ○初九日報登江寬輪船火夫張阿德私帶鹽觔一節法公堂將張阿德送縣後昨日復據招商局將江寬火夫頭張阿鳳解訊據供食鹽係張阿才等三人舞弊夾帶經船主查出而張阿才之漢口卽便遁逃一人躍入河中不知生死尚有一人卽前日送案者翁太守畧加研詰亦飭將張阿鳳送縣并訊云 
[失案又訊] ○太古洋行失去拷夏布一節案懸多日未有端倪昨日該行洋人帶同買辦及管棧房兩人投案請追包探又將虹口錢 
 
 

Page 3

 
 
[順泰傳到經中外官會同訊理原被仍各執前供太守謂錢順泰决難脫卸但九十疋夏布雖分包亦難携出棧房在棧之人豈有不覺管棧房胡某供稱小件固可查察若大件必由上落貨物時冒混扛出故難留心太守謂此言更屬詫異發貨定必發籌發籌人按件而發收籌人豈不查檢多少似此咎亦難辭錢順泰協同棧中人限半月查明稟復設到期仍然延宕當卽定斷並飭錢順泰交保云 
[控追米價] ○華人祥麟控格里格侖輪船上之西人那丁亨於英刑司云那丁亨於四月間向我購米二十担每担價洋二元八角米旣挑至船上那丁亨先付洋三十元欠找二十一元尚未找付遂卽開往東洋有人見其之長崎售去每担得價洋三元七角刻下船回其索取前項找洋那丁亨竟不肯認帳爲此控請提追給領刑司傳那丁亨詢之則云並無向祥麟購米情事亦無付過銀洋祥麟云挑米上船時船上大副水手等衆目共睹豈可胡賴刑司乃着傳到該船大副等人質訊明確再爲核辦 
[起火奇異] ○英租界中巷地方茶業公所對門有空樓房一撞於前夜一點鐘時樓面靠裏忽然起火幸路人見之呼諸隣破門而入灌救得熄細察起火之由係從樓板延燒壁柱上及屋椽已經冒穿屋頂初疑爲匪人種火繼查得該房向係某姓租住搬出祗二日並無什物遺存况诸隣至時門仍緊閉故用力破門方入是眞不可得而解矣 
[鉛條作洋] ○前日有船戶朱阿全投英公堂喊寃稟稱前由集賢里某布莊夥程鍾穎交洋一百六十七元計分兩封囑送至松江布莊到彼拆閱則六十七元一封無錯其一百元者實係鉛條兩根該莊欲我賠償祗出收洋六十七元之囘信向程理說不認顯係作弊累人求爲傳程訊斷回信呈案陳太守飭差傳程據程告差云我莊向託朱阿全之父寄運貨物銀洋誠實可靠從不派人押運朱阿全本聲名不佳今託寄洋者恃其父耳詎卽有更換之事松江布莊曾招其父令賠今伊旣捏情誣告容當投案具訴云太守訊供情形再行探錄 
[烟舘瑣記] ○英租界萬成泰烟館堂倌某甲曾之上麟里口拾得西婦首飾一件內嵌金鋼鑽十餘粒將鑽拆下以六粒賣與某氏婦計得價洋一元二角嗣又送三粒與婦該婦輾轉交人觀看皆云的係眞物婦喜其便宜屢出示人致遺失二粒而某華捕卽經訪聞執甲與婦入捕房小巡捕頭將甲暫押令婦交保及昨日晨薛捕頭覆問以事無失主報案可以省釋將鑽給還一併斥退又寄園烟館夥周梧卿至英公堂稱昨夜又人藏匿內屋圖竊被我看見獲住交捕求辦其人供沈姓實因到該店吸烟乏錢付給以致出外稍遲並非圖竊周又稱伊未曾吸烟陳太守判押沈十天云 
[古巴領事德政] ○陳荔秋都憲出使外洋爲駐劄美秘日三國欽使古巴屬於西班牙國華人前往傭工者實繁有徒爲其土人所虐待苛遇役使如犬馬幾至暗無天日前日曾經都憲親往問供拔之水火而登之袵席者不知凡幾此中人無不額手交慶今次特命劉湘浦主政爲總領事陳藹廳司馬爲正領事二君皆材幹明察器量深遠不憚煩瑣一切躬親革積弊創良規旅民深受其惠於以服都憲之知人善任焉按古巴一島天氣炎酷瘴疫流行百物騰貴且人心不古久已奴視華人我國所設領事各官又屬創局公事繁難摒擋殊非易易所幸　　古總督不致大遠於人情所有苛虐華人舊例一經駁辯尚能次第蠲除查華人到此率皆立約做工八年之後應由工主給以滿身憑單然後可領行街紙必有行街紙方能另覔雇主來往自由無如各工主多不給發憑單以致滿工之人竟有苦捱十數年未能暫脫火坑者總領事等知其所挾遂按例美人均給行街紙不以工主之憑單爲據使其挾制之權不奪而自落故去年請領者四萬餘人約有六七成早經滿工而未得出身今一旦得以來往自由另謀生計不啻黍谷回春彼例凡未滿工者每月每人例得工銀四元若已滿工者則每月可得工銀三四十元五六十元不等固相去懸殊矣又因是島向有官工所之設專以刻待工人者渾如黑暗獄中不見天日久矣星使荔憲曾於華傭口供內詳敘之劉陳二君到後力與古巴總督駁辯幾及周歲始克成議現將官工所一律裁撤新定章程五欵尚屬平允華傭之困爲之一蘇今將總領事所出告示刊登如左以見大略　大清駐紮日國古巴總領事府戶部主政加三級劉爲曉諭事照得本島官工所拘禁華人各案曾經本總領事先後行文古巴總督請其按照條約辦理在案茲於本月十六日接准古巴總督照覆開列議定各欵請坌署頒發華人告示通諭合島華人知悉等因前來本總領事准此爲此譯錄督署來文諭合島華人知悉卽便一體遵照爾等如有未領行街紙者限於本年八月十一日卽外國人九月十五號以前當卽到署請領以免違例受罰各宜凜遵毋違特示今將督署來文譯錄如左　古巴總督爲照覆事本署接准貴總領事三月二十號并八月十號來文請將各處官工所拘禁之華人按照條約第十四欵一律釋放等因業經本總督與本司及議政局員妥爲定議現已悉照貴總領事所議辦理謹此照覆并請貴總領事頒發華文告示通諭合島華人知悉茲將議定各款開列於後第一欵凡華人有合約未滿者如工主責工人守約止可向律例衙門呈控着其遵守如合約內有於華人裨益者華人亦可一體呈控着工主遵守至華人之公堂上無論罪案或錢債案其所得權利以及控訴之法均與相待最優友睦之國人民一樣第二欵凡合約未滿之華人不得藉有上欵優待之條便不遵守合約如合約內工期未滿須要將工做滿或有不守合約者其所應得之責罰亦不得與其人自主之處相背因華人現係自主之人應與相待最優之各國人一例相待第三欵凡各處官工所限制拘禁之華人除係犯罪應候審結者或已定案者未能卽放其餘或因逃走或因聽候幫工或因來歷不明之類無論因何事故拘留者限此次出示後十日之內盡行一律釋放并給與行街帋上要注明由官工所放出字樣第四欵從前差役拘拿未有行街帋之華人及逃走之華人所有往日一切辦法着卽行刪除嗣後不許照舊例辦理因無行街帋者不得與罪犯同論惟中日條約載明凡島內華人無論工期已滿工期未滿者均應給與行街帋今限至九月十五號止如有華人未領行街帋者卽按例罰銀如無銀交則按例坐監抵罰第五欵嗣後有華人犯罪須要經明律例衙門審訊與別國人民無異其應得衙門各項寬待之處亦與相待最優友睦之國人民一體均沾一千八百八十年八月二十一號覆照光緒六年七月十八日告示　錄循環日報 
[三研齋主人書畫助賑] ○紈摺扇山水每件一百文行書每件三十文餘項不書畫限五日交件以一百號爲止由南市埧基上東盛福代收交件筆資先惠 
[光緒七年七月二十九日京報全錄]  
　　宮門抄○發抄　旨三道○禮部恩　奏爲請　飭迅撥銀兩摺○豫撫涂　奏請再展停分發摺○直督李　奏爲請　旌表片○漕督黎　奏爲援案試開官錢局片○將軍岐　奏爲遵照新章升補協領摺○又　奏爲主事期滿遵例分部行走摺○大臣崇　奏爲清結積案緣由夾片○七月二十九日內務府國子監侍衛處値日無引　　○裕公假滿請　安○掌儀司奏初一日祭　奉先殿濓公行禮倉塲奏漕船五日回空召見軍機○發抄　曾國荃奏病勢未痊懇請開缺奉　旨曾國荃着賞假三個月安心調理毋庸開缺欽此○劉錦棠奏請鑄瑪納斯協副將等印信奉　旨禮部知道欽此○又興修回疆西四城河渠各工完竣奉　旨知道了所有應修各項工程仍着督飭承修各員實 
 
 
] 

Page 4

 
 
　　力舉辦務求完固以重邊疆餘依議欽此　○○奴才恩承等謹　奏爲辦理要差需欵孔亟請以由兩淮迅發銀兩以濟急需恭摺奏祈　聖鑒事竊查奴才衙門歲入之項以兩淮利銀爲大宗每年應解銀二萬一千六百兩自道光三十年卽未報解截至光緒六年計拖欠利銀至七十餘萬兩除前於同治四年因歷次恭辦隨邑差使以鉅欵難籌奏催兩淮帑利經兩江督臣五次提解銀十六萬兩接濟要差得免貽悞此外尙欠銀五十五萬三千兩之多迄今仍未解交溯自帑利停解以來每有應放辦公之項均係挹彼注茲隨時樽節遇有要差實難籌辦是以較前愈形拮据本年九月初九日恭遇　聖駕奉　慈禧端佑康頤昭豫莊誠皇太后恭送　孝貞顯皇后梓宮奉移　普祥峪　定東陵　永遠奉安所有奴才衙門派出隨扈官兵應領口分暨旗營修墊道路需用甚鉅若不亟爲籌備誠恐貽悞要差奴才等再四熟思惟有仰懇　天恩飭下兩江總督札令兩淮鹽運使立卽撥解銀四萬兩以應急需倘該運使一時難於籌解卽由兩江總督查照從前解銀成案先由藩庫內無論何欵迅卽提銀四萬兩委員星速卽解務於本年九月以前如數解到並令該運使此次奏撥之銀籌解藩庫歸欵以免轇轕而期妥速奴才等爲恭備要差需用孔亟起見是否有當伏乞　皇太后　皇上聖鑒訓示遵行謹　奏請　旨奉　旨已錄　○○河南巡撫臣涂宗瀛跪　奏爲豫省候補人員仍行擁擠請再展停分發籍期漸就疏通恭摺具陳仰祈　聖鑒事竊照上年豫省因候補道府同通州縣佐雜等官積至一千一百餘員之多不特補署無期且因各局裁倂差使較少以致日行擁擠當經奏請停止分發數年再行察看辦理嗣准吏部議覆自光緒六年七月二十奉　旨之日起暫停分發一年俟期滿後照常辦理等因旣奉明定期限豈容再請更張惟事關吏治一年將屇期滿而揆時度勢不能不再請變通查豫省候補人員上年雖經停止分發其已捐已保人員乘將停未停之際趕辦到省者實繁有徒而在省得有補署以及隨時甄劾者究屬有限現在核計新舊各班候補人員道府積有五十餘員同通直隸州九十餘員州縣二百三十餘員佐貳雜識七百八十餘員各項員數較前尤多差使無自加增未能徧及徒使省垣需次依然苦累難堪卽廉謹自持之人已難保其不先後易轍設有不安義命之輩或更鑽營請託惟利是圖安望其盡心民事因思豫省停發原限較各省停止二三年者爲期本促臣與藩臬兩司再三酌議現在停止分發期內尙復擁擠不堪若不量爲加展誠恐一屆期滿吏部照常分發及各省之已捐保尚未到省人員勢必改發豫省紛至沓來愈積愈多實於吏治官方大有妨碍卽就目下情形而論非停止數年以後難以漸就疏通據布政使覺羅成　按察使豫山會祥請展前來相應仰懇　天恩俯念豫省自大祲之後民間元氣未充正當整飭官方培養民生之際仕途擁滯必不有利於民將捐納勞績兩項自道府以至未入流業經捐指河南及應行簽掣人員自本年七月二十一年限滿之日起准子展限仍停止分發俟一年後容臣察看情形再行據實奏陳辦理其正途卽用大挑等項例應簽分人員仍請照常分發以示區別理合恭摺具奏伏乞　皇太后　皇上聖鑒訓示謹　奏軍機大臣奉　旨吏部議奏欽此　○○李鴻章片　再據省城修志局司道詳稱吳橋縣已故文生祝銘恩事親盡孝無間人言嘉慶年間其父祝順因命案牽連入獄該生詣曾願代該縣不許卽欲抽刀自刎該縣念其至誠脫其父而擊銘恩迨案結得歸遂教讀以佐甘旨母患癱疾躬親侍奉數年不倦父母繼歿哀毀逾常每一念及輒流涕不已又通州屯旗武舉勝玉山先因母病躬侍湯藥衣不解帶旋以病勢危篤兩次割臂肉和藥以進母病頓愈其父朝貴繼病焚香告天願以身代替七次父病亦廖父母繼歿喪葬盡禮思慕之誠久而彌篤皆屬孝行可嘉由該州縣紳民合詞呈報轉詳　旌表前來臣覆核無異擬請　敕部將吳橋縣文生祝銘恩通州屯旗武舉勝玉山照例　旌表以彰風化理合附片具陳伏乞　聖鑒訓示謹　奏軍機大臣奉旨均着准其旌表禮部知道欽此　○○黎培敬片　再清淮一帶市面通用現錢是以兵勇口糧向係以錢散放以遂其食用之便無如兵燹以後富商絕少各舖戶皆不能多儲錢文每遇放餉之時發錢易錢恒苦不敷周轉錢愈少而價愈昂不惟官項易換維艱卽民間日用所需亦頗窒礙同治元年前漕臣吳棠奏請開設通源官局行使錢票人皆便之及其收歇人皆惜之臣現與淮揚海道桂嵩慶詳細商酌查照成案選派公正殷實董事在於清江城內試開官錢局仍名通源採辦現錢以平市價行使板票以利輕齊雖不能充裕餉源而現錢無虞缺乏似於兵民不無裨益除隨時嚴加稽察不任稍有弊　外理合附片具陳伏乞　聖鑒謹　奏軍機大臣奉　旨知道了欽此　○○奴才岐元跪　奏爲遵照新章宗室翼長升補協領恭摺仰祈　聖鑒事竊查奴才岐元前與副都統清凱會議變通盛京宗室武職升途以　三陵防禦缺出由舊居移居宗室　副族長副管長正副學長　學長內揀員翼長缺出由宗室防禦正管長內揀選又　三陵衙門設有協領一缺向以各旗協領兼充並無專員擬請作爲宗室專缺以翼長升用等因奏奉　諭旨由宗人府會同兵部議准並以補　協領例應揀選正陪惟係新設之缺初次請補誠恐不敷揀選宜如何量爲變　之處由該將軍酌核辦理奉　旨依議欽此欽遵咨照補　三陵衙門協領以專職守第協領事務較繁該員甫經升補誠恐辦理未能裕如仍由將軍衙門滿蒙漢協領內揀委一員並辦以昭慎重如蒙　兪允卽行給咨飭　部旗帶領引　見再該協領向係兼充並無專印　設專缺應請　　下禮部鐫　關防一顆迅卽頒發以昭信守所有遵照新章宗室翼長升補協領綠由是否有當理合恭摺具奏伏乞　皇太后　皇上聖鑒訓示遵行謹　奏軍機大臣奉　旨該部知道欽此　○○奴才岐元恩福跪　奏爲宗室營主事三年期滿遵例分部　　恭摺仰祈　聖鑒事竊據營理宗室營主事全興等呈稱全興奉　旨補放主事管理移居宗室自光緒四年七月初十日到任起連閏扣至光緒七年六月初九日止三年期滿等情呈報前來奴才等恭查道光五年七月二十六日奉　上諭盛京宗室營主事調補京缺一條等因　此復於光緒四年十二月間准宗人府咨奏准盛京五部添設宗室郎中員外郎主事等缺內有兵刑二部各添設員外郎一缺由原設宗室營主事並新添主事內選題等因當經奴才岐元會同前任副都統　凱查核宗室營主事舊例係三年期滿掣分工部行　再滿三年調補京缺今旣有應升員外郎公缺將來六年任滿如無員外郎缺出應請在任聽候選題毋庸調補京缺於光緒五年五月間具奏奉　旨該衙門知道欽此欽遵各在案茲查管理宗室營主事全興人謹慎管　嚴肅自應遵例掣分盛京之五部主事上行走奴才等隨將該主事全興傳至公署公同簽掣得盛京禮部卽令入署當差仍兼管宗室營主事事務在任德候選題新設宗室員缺除將該員入署日期咨報宗人府　部外理　恭摺具奏伏乞　皇太后　皇上聖鑒謹　奏軍機大臣奉　旨知道了欽此　○○崇綺片　再卓爾圖昭烏拉兩盟各旗蒙古專案向歸八溝等四處理事司員審理前任都統延煦查明四處蒙古案件積至七十四起奏准　令兩盟各旗札薩克等積壓案內應解人証應備烏拉各於行提文到日赶緊解送以憑驗訊清結等因在案奴才到　後督飭四處司員認真帶結舊案並　催各該旗遵照辦理節經該司員等陸續詳結共計已結四十八起未結尚有二十六起其未結情形亦與民案略同應仍由奴才嚴督四處司員　辦理新案外隨時清理不准稍涉　循如有延擱留難及失察胥役需索等情卽行從嚴叅處倘關提犯証實有其人該札薩克王公等　詞支飾不能解交及應備烏拉故意遲違一經查實或別經發覺並將該札薩克王公等據　嚴叅以儆玩泄謹此附陳伏乞　聖鑒謹　奏軍機大臣奉　旨知道了欽此 
[浙省撫轅抄] ○閏七月初三日平湖縣彭叩辭回任　卽用　路履祥　知本已接辦在轅收呈差　○初四日前署江西撫臺李拜會　李審言稟知厘捐局委接辦蘭　釐局　叩謝　同知唐懌榕　見叩辭解伊犁欵銀赴上海　補麗水縣羅稟知　司飭知准補稟見叩謝　海甯州吏目汪永揚稟知藩司飭知赴任叩謝　○初五日知府虞慶　銷假稟知軍需局委江北徐州等處查硝磺差叩辭　西安縣歐陽稟　叩辭赴任　縣丞徐國柱由京驗看來省稟到　補海鹽典史吳燦稟知藩司飭知赴任稟見叩謝　委署開化典史李光照遂安嚴以倬俱稟辭赴任 
[蘇省撫轅事宜] ○閏七月初七日直州蔣　稟知奉撫憲委駐織署督催工程兼理文案差　知縣吳兆楣稟知奉委發審局差　從九文　銷北路一叚保甲差　同知周文煦銷海運津局　回　○初八日縣丞姚祖順稟知奉飭松滬局差委　新選武進縣奔牛司巡檢劉炯　赴任　宜興縣下邾司巡檢於富之稟謝飭知先行赴任　州吏目熊紹藩稟知派蘇差委　從九楊秉琦　銷津局差　康曾祿服滿回審稟到 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
