# 1887 - 39 - 4904967

 

Page 1

 
 
[本館告白]  
　　昨日有人自浦東新塲鎭郵來一告白并鷹洋二元囑登本報本館以此事未知眞確礙難照録惟來信並無姓名住址無可寄還因暫存館中望原人來申說明原委如能與信中語言符合卽可將原物取回此佈 
[敬印　硃批諭旨招股告白] [  點石齋主人代啓]  
　　硃批諭旨一書凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以窺建極之精心而郅治之謨不著今退補樓主人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢輕易聖諭敬印硃字赤黑分明殊便展讀惟是石印工料旣貴而套印硃字尤屬不貲現已擇吉開印準本年七月底出書預定者每部價洋二十八元先交八元掣取書票書成找洋二十元取書一部其未經附股者統定四十元發售每部計六十册外加文木箱子一只提攀鎖匙悉用雲銅　字顔蓋精雅絶倫凡在同志幸早賜顧售股處在上海點石齋南局帳房候敎 
[佩文韻府展期出書告白] [  點石齋代啓]  
　　本齋代晉記招股石印佩文韻府並附拾遺一書原儗正月底卽印成嗣因天寒墨沍機器未能迅速而修字校對諸君又以臘尾年頭各有事故紛紛告假回籍坐是稍稽時日誠恐售股諸君引領盻望用特先行奉告一俟二月底全書印竣當再登報佈聞此啓 
[縮印精六朝文絜] [  點石齋主人啓]  
　　是書海昌許珊林璉先生評選手寫付梓字體仿歐陽率更精妙絶倫今覓得原本縮印與眞蹟絲毫不爽賞鑒家謝以先覩爲快也書訂二本收回工料洋七角寄售南北申昌醉六堂江左書林各書坊蘇申掃葉山房杭修本堂躉售另議 
[接録中國創設海軍議] [  寗紹台道薛課取丙戌夏季格致書院第三名瞿昻來]  
　　戰必爭上風爭順流將士用命砲發無虚或以數船專攻一船或以數船横截敵陣使者首尾不能相應宜於火箭則火箭宜於水雷則水雷宜於來福槍聯珠礮則來福槍聯珠砲乘機而進審勢而前毋輕於一試而損國威毋過於愼重而失事機可戰可守可發可收而决不可逃此言之於有事時也無事時除照常操練隨時調班外當游弋外洋周知其國勢保護我華民更宜每船派善於辭令者一人日講聖諭廣訓及國家所以設立海軍之意以發其忠義之氣敵愾之心使小兵時卒人人以賢人君子自期則可使有勇且知方也自不至臨陣而逃沈船而潰矣然有天在不可以力爭也以德不以力國雖弱而可存以力不以德國雖强而必亡仁義之師無敵于天下欺凌弱小天道不容前法國主拿破侖好戰而亡其身今俄國主又屢有人謀弑此目前之事尤彰明較著固不必遠稽古史博考旁搜矣我國家素以懷柔遠人爲務不侈囊括天下席舉宇内之心國中田賦旣薄各口關稅又輕而瞀於勢利彼昏不知者竟敢協以謀我始而廣東一再啓釁擾及沿海繼而戊午庚申天津大擾至前年而法蘭西又獨肆猖獗雖國家示寛大之恩不屑計較然使數年前早有海軍不以飾觀瞻而以求實在則何至馬江一役竟售其詭詐之計喪我精銳并能奪我民船截找海運也耶幸而法兵頭孤拔死於砲法兵又疾病死亡相繼於道彼始不能持久求欵於我我乃知兵船之不足恃而創設海軍呼吸一氣非欲耀揚威武實欲力圖自强務使人不敢欺己有足恃夫敵國外患自古有之而我國家庶政清明超越前代天之與我以强鄰正天之大有造於中國也外國强横過於我然嗜利而忘義好鬭而輕生國政民風顯與我判純疵天而欲無中外之别也無如何也天而欲存中外之别也又何懼也中國地大物博通商日久情意日通彼爲利來我爲利往彼講和好我與之親彼欲尋仇我不之受開礦可以富國製造可以利商貴於辦理得人不可因噎廢食各沙船商家當立公司停造沙船改用輪船或自雇人管駕或託招商局經理庶商務不致日疲而商多富商富卽國富國富斯兵强以後商輪有運絲茶等貨往外洋貿易者准其掛號出口而外洋各口又皆設領事以保護之則商船水手皆海軍之　也又試與有約各國約各國兵船上准將中國年輕子弟曾習水師理法數年者各用數人立一年之限期滿回國考其所詣之淺深授以官職之小大則外國兵船上細微曲折無不洞悉知己知彼百戰百勝此一說也再下一令曰外國兵商各船所雇華人肯爲海軍中舵工水手等事者厚給以值其人素在外洋往來風濤旣狎較爲得力夫海軍視陸軍所費更大陸兵口糧外祗有軍器營帳之費海軍養兵又須養船檣舵楫纜鍋爐汽機輪葉船身時須修理小修大修輙費數千數萬而物料無不購自外洋間有中國能爲者然料必洋産以故銀錢流出外洋不可以數計而爲兵輪管帶頭目者方且養尊處優以聲色自娛爲兵者亦曰吾第知食太平糧而已戰豈吾事哉嗚呼其亦不思而已矣故每船欲有人開導其蒙蔽激發其天良也更有甚者鴉片一行黑土旣來白銀隨去貧可立待弱卽因之一人食鴉片一家貧弱之基國中行鴉片亦一國貧弱之本鴉片居進口貨中百之二十三今日進口各貨又較二十年前多一倍絲茶爲口大宗近以日本意大利法國之絲日旺日本爪哇錫蘭印度各有茶産除日本外其茶又皆無稅中茶出口每担須納稅銀二兩五錢英美各國以稅重故幾可不購中茶外洋向運中茶十之九者今不過三之二出口總數不過二萬六千萬磅是出口日減進口日增卽取回之銀日少賺去之銀日多雖欲不貧惡得而不貧幸英國家亦見印度種鴉片爲害設法議禁祗以關印度二百萬磅稅銀未曾衆議僉同日後若屆英國換約之期除去鴉片進口一條則其源旣清其流易維今海軍中若不禁食鴉片無事旣好逸而惡勞有事而烟癮忽來以欠伸涕唾之人使之開槍放炮裝藥發火未有不足軟手戰口噤而眼花者絶其嗜好正謂此也由是觀之兵旣當練矣當精矣而將可不選乎曰否否未練兵先練將有必勝之將無必勝之兵無良將以統之兵雖精必潰有良將以禦之兵雖弱可强試問將血何求曰今日之水師學堂卽他日良將之藪也凡水手以至二副大副船主各職爲將者無不由此考升至升爲將雖欲其不良而不得不然若以蒙茸𧿧弛者當之則石浦之失前車可鑒器與人旣得常年分操卽請大將臨閱若逢大操另請親王大臣臨閱操期外准給　月或一月假期期滿不銷假者罰臨操不到者革一年不告假者賞年滿六十歲者許在家食粮出戰傷亡者年有卹銀其孤子十六歲以上者許送入水師學堂勵以多方罪及小惡則人皆競勸樂爲我用矣我國家深仁厚澤浹髓淪肌凡有血氣者莫不尊親而海軍辦事各大臣又皆老成練達和衷共濟實事求是必有可觀將見内亂不起外侮不生而各國之來互市者亦熙熙攘攘涵濡聖化歌詠太平中外一家於斯爲盛矣是爲議 
[本舘接奉電音]  
　　昨接在京訪事人發來電音有本月二十一日上諭一道敬謹譯登○正月二十一日奉 
 
 

Page 2

 
 
上諭懷塔布奏恭辦要差曁應修工程請撥銀兩一摺本年三月祇謁西陵沿途駐驛地方橋梁道路並永福寺及行宫應修各工自應早爲辦理據奏廣恩庫無欵可籌請援案於直隸藩庫籌撥修理橋道等銀一萬二千兩添撥各項工程銀六千兩以備撥用卽着李鴻章飭令藩司迅速如數撥解俾應要需餘依議該部知道欽此 
[崎案消息]  
　　西歴二月初十日正午十二點鐘長崎接日京來電知我國徐欽差與日本外務大臣爲兵捕打架事互相商議於初八日彼此平情認罰各照本國法律斷結言歸於好惟如何和息尙未見有明文也 
[古潞近聞]  
　　北關德泰錢鋪及坨子村金連貫家被刼二案事隔多日案犯尙未就擒王邑尊特出賞格謂有人拿獲正犯者每名賞銀五十兩全數弋獲者賞銀二百兩訪知下落者賞銀二十兩旋經昌平州拘獲二名邑尊特派捕頭王振邦往提日内諒當解到也○北關公祥茶局承運紅茶若干箱前往張家口交卸去冬十二月二十七日雇定駱駝數匹各馱茶葉二箱行至西門外長營附近忽有匪徒十餘人從叢薄中躍出手持白水棍擊倒將茶葉抛棄路旁牽駝而去適本村劉楊二人有事至此目擊情形卽將茶箱看守一面赴茶局報知次日局主備酒肉米麫親往劉楊二家致謝并將茶葉取回嘻光天化日之中盜風竟若此其盛不知人世間果尙有坦途乎惘惘出門不覺膽爲之戰已○通州張刺史調任薊州于去冬十二月二十二日赴任紳商置酒餞行臨别依依或不免有還我使君之慨○通永道許仲韜觀察赴省謁見李傅相於去冬十二月十六日回轅二十六日復入都謁見尹憲二十八日回轅○許觀察以緝捕局各委員未能認眞稽察遂一律撤去每夜派家丁差役各四名會同營兵邏察并輕車減從微服梭巡冒雪披霜不辭勞瘁如觀察者眞可謂勤於王事已○十二月二十三日倉憲委坐粮廳支放布袋銀兩○十二月十七日至二十一日同雲密佈大雪彌漫玉樹瓊枝一望皆白斯時黨太尉一流人方以美酒羊羔坐銷金帳中與姬人淺斟低唱而小本營生之輩科頭蹂足徒行於泥淖之中欲求數文錢而不得愁眉雙鎖悵悵何之噫天壤問苦樂不均竟如是哉至祀灶前一日天始放晴○常年封印後乞丐卽三五成羣向肩擔之小經紀人乞錢餬口稍不留心卽被竊物脫逃市口科之回曰搶白抓王邑尊聞而惡之特派四班差役分投各巷巡查雖羣丐伎倆難施未免益形蕉萃而小本營生之輩則無不頌德歌功云 
[潯陽近事]  
　　江西内河水師統領賀觀察日前由省抵潯寓春和棧内一俟輪船下水搭往金陵謁見曾爵帥叩賀新禧○江撫德大中丞之女公子聞已諏吉出閣中丞之夫人親送此東現已委派文武員弁護送不日由豫章乘坐紅船起程聞至清江浦改由陸道北上云○新關洋藥進口厘稅經李觀察遴委彭二尹騰瑞辦理已列前報兹因川南土行稍市面尤多在在均須襄辦遂又札委周叅軍鴻飛辦理稅務○潯城内外湖港前因雨雪經旬異常寒冷結成厚冰好事者每三五成羣履冰爲戲近日春風送煖池氷稍解愛身者不敢輕身一試十六日有某店夥偕十二三歲小孩在湓浦港邊放花筒爲樂偶不經心花筒抛落氷上該孩卽躍立氷上拾取不料冰破欲沈店夥見而駭甚亦躍在氷上救孩一時人重氷輕隨卽沈下於是哄動多人或持竹篙或抛桌椅始將兩人撈起然已體冷如氷奄奄一息不識以後有無性命之虞否 
[杭州輪船失事餘聞]  
　　杭州輪船在厦門口外青嶼失事其詳細情形早已疉登前報兹又接續信云該船在青嶼燈樓山脚擱淺船首駛上山旁石筍中是以貨物搭客皆得平安無恙惟該船帳房楊秉蓮及夥伴茅韻笙二人被駁船撞斃後船中水手卽乘勢肆搶物件所有綢箱及信局交該帳房寄帶油頗厦門之信件等均被水手等搶取一空潜雇一大駁船趂船主大副夜間大餐時偷載到厦售賣計各色縐紗每疋僅售洋七八元寗綢線縐十餘元而已迨彼船主查知在船搜查而所偷之物已於初四夜晚運到厦門聞得石皮巷内某號收買綢縐千餘元水仙宫溢門邊之　魚鮮肉　内之某甲收買亦屬不少海鏡兵船寗波水手購者亦多然則該船擱淺固船主貨客之不幸而反爲水手之大幸矣厦門各信局所帶信函物件均有遺失固有尙未遺失放在船中　因該船帳房旣已死于非命無人管理而各信局又不敢至該船取回信件蓋恐收售之人收到空信及欲索取寄帶物件也不若概置不取便可省却無數周折且信局所出收條上聲明輪舟不測各聽天命之語亦不畏别人饒舌遂將雁帛魚帶悉付殷洪喬之乎惟聞水仙宫之某信局夥因與船中水手有同鄉之誼遂將信函物件乾没入己獲利不少又聞該船擱淺搬取貨物時提憲彭軍門恐有鄉民偷竊貨物特派長勝兵船在彼常川護衛以社匪類之覬覦且免船中西人之藉口彭軍門之處事周詳可謂加人一等矣 
[越南近事]  
　　香港報云越南盜賊雖經法軍勦撫未獲敉平據廣安去臘廿八日消息言越地情形與曩昔無異惟亂匪披猖閭閻受害較諸往日尤甚查亂匪之　以滋熾日盛者或困歲聿云暮卒歲無資而目下榖米騰貴饑饉穏臻民有呼庚呼癸之慨而平順廣安兩省米價尤昻大有米珠薪桂之嘆越民因難謀升斗亦有蠶動之象地方官　其攻擊倉廪故預爲之防各處營汛增兵防守而巡邏士卒亦添多一倍所以亂黨雖甚披猖官軍亦不敢離營汛以攻之也前有法兵一隊由廣安往别處　閱地方與亂匪相遇互相攻擊未幾亂黨奔散遺下銅砲四尊軍火甚夥皆爲法兵所得現已運回廣安城矣說者謂亂黨乃烏合之衆每遇運兵相持片刻卽行鳥獸散及至兵去復來故靖之殊難也北甸一地前爲亂黨盤踞堅壁固疊鑿池築城如虎之負嵎莫之敢攖嗣爲法兵攻奪搗其巢穴平其寨栅　其營壘亂黨退敗應亦喪胆匿跡遠方矣廣安城之醫院前　毁壞今則由西貢購有材料復行修葺完妥而各病人亦已搬回院内矣忌羅芝達理及金篾兩砲船昨由廣安動輪赴西貢載運兵士一千二百名前來分駐各處以資防守云 
[緬甸近耗]  
　　西歴正月二十一日緬甸文地利城信息言昨有軍兵小隊往擊亂黨雅苗之寨一鼓下之擒獲亂匪五人而雅苗亦幾罹於難幸逃走稍速始得免焉亂魁地波梳華懲於雅苗之敗恐難自固遂帶有手下一千人在施内哥處之英軍中請誠願復修和好英軍允之將其護送至文地利城安頓之副將祈烈及兵總湛孖士於十五日督兵奪踞雲途地方亂黨聞風先逃故軍兵未折一矢已據其地而有之矣以上說見香港報 
[會議保護幼女新律]  
　　西去臘二十八日新嘉坡議政局闢門會議時輔政使司因出新律對衆朗宣後給與衆觀其律乃保護華人幼女由他處以來叻中充當娼籍者而其律所以議立之故係緣前者保良局委員護衛司畢麒麟中國領事官左秉隆暹羅領事官陳金鐘及陳明巖陳恭錫黄文德諸員呈禀督轅請立新律以保護華民幼女蓋緣諸幼女由港來叻者踵趾相接抵叻之後多寄養娼寮遂教習爲妓之事彼迎歡賣笑者耳濡目染遂至習慣自然是以禀求督憲設定新律以保護來叻之女童并求設法收養教誨以至成人等詞此卽禀中所言之大意也輔政使司當衆宣畢因言此禀乃叻中名望華人所上嗣接檳城保良局來禀亦如是意故督憲設立新法將此權給於畢護衛司凡於幼女南來若有可疑情事卽許該司票傳被告証人到案集訊等因但此律係爲新定未悉其利弊如何故定以試辦三年由一千八百八十七年起至一千八百八十九年止屆期再行定議若果辦有成效始能著爲成例也又議得如有携帶幼女言往他年不過暫寓叻中者然携帶幼女之人則恒稱來居叻地以圖掩飾迨居之漸久則又捨而之他此種弊端亦不可以不察故設定例凡有報稱携帶幼女以居叻境者如形跡可疑必須覔有保 
 
 

Page 3

 
 
人具保更由護衛司常調該女到轅訊問若果有往他埠則須先向護衛司案報明俟查騐後發給憑照始能出口若私自盗任一經查捕則或定罰鍰之罪或判監禁之刑若爲國家收養之女孩若有走逃等情則無論逃走者及教其走逃者與夫收留逃女者三人均有應得之罪或定罰鍰或判監禁務須嚴加辦理庶能使弊絶風清云録叻報 
[圖姦被殺]  
　　蘇垣胥門内廟堂巷某甲素爲輿轎夫藉用背之力以餬其口家有一妻一子妻年四十許娶自粤東蓋珠江妙選也有某乙者素與甲相識窮途失業借宿甲家甲待之甚優時與妻見面乙遂設心不良漸與調戲甲妻不從屢作投梭之拒一日乙乘甲外出復向圖姦適甲自外歸見而大怒面斥之曰我始以汝爲好人故令在家食宿不圖汝人面獸心作此勾當豈欲以一頂緑頭巾爲報德之物耶乙面赤無言低頭出户至晚不歸翌日黎明甲夫婦尙未起身乙忽來叩門甲妻披衣啓户納之見乙面有怒容詢以何故乙不答直趨房中甲正穿衣納復乙卽拔出身帶小刀向之直刺時甲子在房向乙奪刀甲乘勢格住乙手奪刀還砍其首乙力不能敵遂被連砍四刀倒地殞命甲知事不得了遂自鳴保報官吳縣馬漁珊明府以事關人命親赴騐屍隨飭備棺殮瘞將甲父子帶回俟研訊有無起釁别情是否確因圖姦未成謀殺本夫致被本夫殺死然後申詳定讞云 
[逃犯成擒]  
　　蘇府獄中重犯脫逃一事早經録入報章事經魁太守督飭屬員並移咨隣境一體嚴拿旋由常州府桐太守及武進陽湖兩邑尊選派幹役緝獲一名解由兩邑尊訊確禀明桐太守先行馳報到蘇一俟覆訊後卽須派員押解歸案云 
[再懸重賞]  
　　蘇府脫逃斬决人犯九名當經府尊魁文農太守懸賞購緝迄今尚未全獲特再加懸重賞并開列各犯年貌籍貫俾得周知所有賞格附登於左蘇州府正堂魁示如有拿獲後開各犯者每名賞洋五百元知風報信因而拿獲者减半給賞元和縣正堂程長洲縣正堂王吳縣正堂馬會銜懸賞如有拿獲解究者除府賞外每名公賞洋五百元　斬丹徒縣盜犯孔廣雨卽苗學鐘海州人年三十歲身長面圓無鬚左面刺有强盜二字擬斬六合縣兇匪黄怔敖卽黄占敖年三十四歲身長面黑瘦無鬚安徽泗州人寄居來安縣擬斬長洲縣盜犯汝勝高卽史勝高年三十九歲面長黑瘦無鬚長洲縣人左面刺有强盜二字擬斬六合縣盜犯趙庭華沭陽縣人年二十七歲面圓無鬚左面刺有强盜二字前在吳淞當兵 
[粤東官塲紀要]  
　　新任廣東撫憲吳清卿中丞發電來粤擇於正月二十四日由蘇起節首府及兩縣接電後卽飭工匠將撫署修理供張一切○升任雲南藩司于方伯蔭霖丁憂後所遺臬司缺業奉督憲飭升補是缺之王魯薌廉訪赴任仍兼運司印務廉訪奉飭後涓吉正月十二日申時在運署接印○南韶連道華祝三觀察來省賀歲襜帷暫住天平街某公館○省河緝私局總辦林觀察自請撤差督憲札委廣西思恩府劉太守思濬接辦○增步機器局改爲西製造局並大興土木從新建造前已列報現聞工程一律告竣于正月初九日開局製造矣○正月十五日皇上親政例應慶賀是早各大憲穿朝服赴萬壽宫朝賀自十三日起至十六日止除十四日忌辰外共穿花衣三日督憲札行各屬員一體遵照城廂街市以及紳富人家均張燈結綵燈籠書慶賀大典四字極形熱閙是眞一人有慶兆民賴之也 
[拉客被拘]  
　　英租界四馬路一帶每有野雞妓女於黄昏時徙倚門前見有人經過往往肆意拉扯最爲風俗之害昨據十七號西捕至英公堂稱娼婦張秀卿朱阿秀等專接西客昨在深夜拖拉華人不願進去以致兩相爭執故將該女等送案張秀卿供乍浦人年二十九歲並不爲娼且有丈夫張友秋昨夜因與朱阿秀同吃點心被捕拘獲朱阿秀供蘇州人年二十一歲帮傭爲活昨夜出外買粥歸來與同居之張秀卿共食無端被拘張友秋亦投案聲稱張秀卿確是我妻昨不知何故被捕拘案蔡太守商之賈副領事飭將張秀卿朱阿秀均發官媒查明核辦又據二十六號西捕到案稱昨夜見粤妓陳愛有拖拉華客而華客不願進去因之擾釁妓女拉客有違租界禁令爲此將該妓送案陳愛有供母親現回廣東原籍將我寄養人家爲娼不敢拉客蔡太守飭將該妓發交官媒着邀母投案具領擇良婚配不准再爲娼妓 
[限期繳銀]  
　　西人司道而司投英領事署控王松年將房屋抵銀被欠利銀共計四百餘兩請追等因買副領事據情照會蔡太守飭差傳王於昨晨會訊司道而司申訴前因王供實因近來市面清淡所致且我情願將房租抵息因伊不允以致控案如今請爲寛限措繳司道而司又稱合同載明如果欠息卽將房屋推抵太守商之賈君諭王限兩禮拜繳銀王又稱兩禮拜恐不及務求寛限二月太守允如所請并諭如再逾限將房抵歸司道而司管業司道而司又稱所有保火險銀二十兩亦應王付設或推抵照市價不值如許亦應向找王稱火險銀應付至于估價不值等情此係以多抵少卽使跌價此亦如開當者我則將貨典錢限滿不贖則聽憑召賣可也 
[分核欠帳]  
　　長利洋行西人投英領事署訴被買辦吳連堂及經收房租之趙明齋虧欠銀千餘兩吳之保人係陸某請爲傳追買副領事據情照會蔡太守飭差傳集人証於昨日午後三點鐘時會訊長利洋行西人申訴前因吳連堂供洋東所控數目其間尙有未收租金之房票退回及代墊張叙華虧欠并前虹口經租人徐安榮虧欠各項應得扣除外我祗虧欠銀數十兩餘皆趙明齋虧欠開帳呈閱趙明齋供所欠銀洋九百七十八元是實惟前進行時買辦吳連當因墊欵不齊向我商借銀七百兩雖有虧空可以抵補且與言明所有收條已經交還吳又稱前確借過趙銀已於前年十二月間歸清本利伊今藉詞圖吞太守以兩造各執一詞應先着吳與洋東算核帳目除退票一切外應找若干照繳再核於是核得帳目吳應繳銀三百八十餘兩保人陸某上堂稱保吳是實惟據吳連堂言帳未算明無從核數叩請追核趙欵如果缺少理合賠繳太守商之賈副領事着限吳於月底繳銀以清長利之欵所有吳連堂與趙明齋之事當再另行呈候批示 
[勢難延宕]  
　　西人司道而司控陸驛梅前託朱錫鈞爲中保將田地押銀延不取贖利亦不加請爲追究等因疉經蔡太守會同賈副領事會訊陸一再求爲寛限容措辦銀兩向贖各情均列前報昨又覆訊司道而司申訴前因陸驛梅仍執前詞朱錫鈞稱陸無力向贖只得聽憑司道而司管産司道而司又稱該地不值所抵之本利祗能拍賣再行向追虧短銀兩且當時朱錫鈞另有田單以補不足朱稱自己田單亦向司道而司抵銀早己備銀取贖惟英公舘册上未除姓名太守隨着司道而司檢呈抵契再訊隨於昨日下午又訊司道而司呈合同載明各節惟無另有田單抵補字樣司道而司又稱全憑朱言二地扯抵今值價者已贖不值價者延宕現在我惟有請爲追贖太守隨着陸聽憑拍賣再找虧欠之銀否則押追 
[鎔鉛訊供]  
　　昨報列鎔鉛被獲一節據包探顧阿六至英公堂禀稱查得湖南人楊昌榮等專鎔鉛元絲錠再用眞銀元絲錠或向錢庄兌洋或向店鋪乘間掉換鉛錠我因告知捕頭同往獲住楊昌榮等六人并搜出眞元絲寳兩錠尙有千里鏡布疋係去年十月十四日馬立師洋行報失之件板箱一隻係九月初四日江寛輪船報失之贓將人贓送案且楊在捕房認過行竊惟失主尙未傳認楊昌榮王寳順劉松林楊芝田楊萬生王佩林等同供我等並不鎔鉛更未犯竊求恩明察蔡太守隨飭將楊昌榮等押候傳同失主認贓再核起案之件暫存 
[詳訊越女]  
　　去冬禪臣洋行北京輪船抵埠查出越女一節前後詰訊情由疉列本報近日訪有福建人林君在越南貿易往來已有十八年該處土音均能通曉是以法繙譯官祁君卽飭法包探招致之以便訊案時傳話適林君有事急欲赴厦門汕頭等處定於今晨搭輪出洋不及守候今日堂期祁君遂於昨日午後二點半鐘親臨法捕房在備總巡寫字房傳到越女三人倩林君詰問究竟如何被拐女住越南何處家中 
 
 

Page 4

 
 
有無父母自己及父母名字年歲均須一一說出林君卽操越語盤問三人一聞本地口音早已欣欣然有喜色無不一一對答前報所謂大妹者年二十歲實名阿彩出嫁三年未曾生育子女丈夫名阿福在籍做小生意所謂細妹者年十八歲實名阿培出嫁二年現在懷孕已有六個月又夫名阿桂亦在籍兩人是姊妹行父已去世祗有母名阿昌住海防鄉間夏抄地方離海防有兩日陸路之程以中國里數計之約有一百五六十里所謂亞妹者亦住夏抄地方與阿彩等姊妹爲隣今年十四歲名茄子卽前報所謂錫華加也其父名阿打母名麻多現俱無恙詰其如何被拐三女答稱有一廣東人不知名姓娶越婦兩人一名新梗一名新田此三人年紀均老住在我等間壁兩婦時至我家屢向我等說廣東地方十分熱閙大可游玩若至廣東祗須一个月卽能回來我等信之因跟伊下船及到廣東後兩婦又云另有一地方比廣東更熱閙更可游玩且可求籖拜佛卽逼我等下船其時我等早已懷疑然無熟識人爲我等援救亦無可如何祁君詰以可曾說明到上海現在廣東人在何處汝等本穿越南服式在何處更換廣服答稱下船時並不說到上海廣東人及越婦現住廣東不知地名地越南下船時卽着我等換服我等其時早有疑心以爲彼必將我等賣去作爲奴婢矣祁君又詢動身時家中父母丈夫可曾知道在何時候答稱動身在十一月間不記日期家中人均不知道現在我等均欲回去見父母祁君謂現在送爾等回去好否但出門時家中人均不知道現在送爾回去可要責備答稱决不責備若能送回則感恩不淺但未識何時始可送回祁君謂此次公司船卽欲開放勢已不及且待下次開放時准定送爾等回去大約再遲半個月光景卽可動身三女閒　歡呼踴躍一齊跪倒泥首以謝不覺喜氣滿面祁君着將三女再送客棧安頓待公司船開時再爲資遣并向林君慰勞而散按以上地名人名得自口傳未免有音同字不同之憾閱者鑒諸 
[索帳爭執]  
　　某西人住居法租界前曾充當巡捕迄今稍有積蓄于是放債與人盤剥重利且用華人某甲爲司帳經理一切甲于前日下午在法馬路適與欠户某乙相遇向索欠欵遂有齟齬正在難于解釋之際忽有事外之三人走過以該兩人相碰致與爭論繼以動武巡山捕卽將五人一併拘進捕房法捕頭著爲管押嗣經人將甲乙兩人保出其三人則仍在押諒當解案也 
[笨賊]  
　　法租界西馬路某槽坊於昨晨送竊兒一人至法捕房據稱此賊挨門而進竊去衣服二十餘件竊後人卽沈睡因之拘獲盤問據云偷得之物交與同黨在外面接取尙欲再竊别物不料熟睡被獲捕頭着暫押以待解案又有打狗橋南首弄内某姓家前晚亦有妙手空空兒乘人不備闖進内室幸被捉破不致被竊卽將該竊送入捕房此兩賊者一以瞢騰熟睡被獲一以手脚呆滯被獲總之皆笨賊也 
[惡僧强募]  
　　近有遊方僧道三五成羣手持緣簿藉某處建寺爲名向各鋪户喃喃募化窺其意實惟修葺五臟神行宫　前　有三僧相貌獰惡無異水滸記中之魯智深魚貫至南市鹹瓜街建帮某行化錢行夥婉言却之僧植立門前堅不肯去行夥大怒厲聲斥逐僧竟敢努金剛之目將夥扭住高擎禪杖意欲爲當頭之喝衆鄰不服喝令悃送巡局請懲各僧見勢不佳始紛紛遁去 
[緝獲私土]  
　　洋藥稅厘改歸海關帶征後所有本埠存棧土斤定期六月十一之前如有漏私仍歸洋藥局辦理前日洋藥局慶字第一號巡丁談松泉在新閘北首拿獲大土一个碎土三十餘兩當將人贓一併解歸局中候示 
[賭徒宜辦]  
　　有甲乙丙等諸閩人游手好閒專以花骨頭爲餬口計前日南市泉漳會館演劇欵神諸人在戲臺下開　聚賭呼盧喝雉哄動多人事爲十六鋪巡防局所聞當節飭勇往捕諸人紛紛逃散祗獲具一帶回候懲 
[英界公堂瑣案]  
　　西人惠爾生控謝小山欠銀經英公堂判令押繳各情已列前報前日將晚時謝由差役跟隨回家適被惠爾生撞見扭交公堂蔡太守命押候訊究○去冬龔朱氏控趙沈氏擅將女朱素娟嫁人被吞身價趙沈氏則稱伊女嫁與潘姓所有身價代爲料理各債尙存洋七百元未領蔡太守飭將趙沈氏暫發官媒着自料理已列前報兹悉趙沈氏已經央人出爲調處給龔朱氏洋三百元潘處之洋任趙沈氏向找料理具情投案求銷蔡太守允之○沈岳樓稱開水果店有錢賢山來交易被欠洋十一元二角二分曾付我銀行票洋核算之卜當我伊洋二元及往收始知僞票爲此將沈交捕送案僞銀票呈案錢賢山供銀票是友人阿林交我我不知眞僞賈副領事閱得票係西人未簽名者不知錢賢山從何得來蔡太守隨飭將錢賢山押令交出阿林以憑澈底根究僞票暫存○周美紀稱在烟館吸烟被羅占元行竊大紅呢風帽將羅交捕送案羅占元供在某統領副營右哨第三棚當勇不敢犯竊蔡太守隨飭周美紀領贓羅占元押候函送該營發落 
[上海北市絲業會館籌賑公所施堂欽經解順直山東兩省賑銀啓]  
　　謹啓者敝公所於今正月十八日湊解順直賑捐第四批公砝銀二千兩匯價一零六六○正月二十日湊解山東第十批賑里庫平銀二千兩匯價一零九三○兩共解出規銀四千三百十八兩山東公文匯票仍由東海關登萊青道憲轉遞撫轅飭交潘振聲領放順直公文匯票託巨興和寳號由旱班脚信解往天津施子英四小兒領放合併聲明 
　　附啓者今正山東順直放賑諸君連來電報　處春賑待欵極殷現在敝公所代收賑捐雖未斷流而爲數無多來源稀少深以雖應急需爲慮不得已叩求大衆善士始終憫惻赶速輸將俾得彚數報解以扶顚沛而慶生全一簣之功塔尖之舉諒亦仁人君子所樂與成事也况屆張朗帥李傅相會興治河之舉不惜重帑而奏大功思患預防一勞永逸體○昊天好生之德保萬民永奠之安實與好善諸公共相補救維持於不敝敢布區區伏祈衆鑒 
[蘇省撫轅抄] [  教弟施善昌謹啓]  
　　十四日總辦儀徵淮鹽局務二品銜江蘇候補道吳修鼓揚州來○十五日候補縣金同壽閔行釐局來蔣錫年嚴家橋釐卞來縣丞俞世球南渡釐局來○十七日進補安東縣柏壽金陵來禀謝奉飾知赴任○二十日候補縣陳偉傑禀辭赴邳蕭公幹候補通判孫毓驥禀辭升海州公幹 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[悍叔殺姪]  
　　營口立成鏢局係馮氏所創迄今已歴數世凡營市客商營運貨物無不請其保鏢生理爲營市之冠别家鏢局皆不及也馮氏因之　富現在執事者爲馮六其同胞兄弟數人均已物故嫂旣寡居媳亦年稚一切皆聽命於馮六不敢有所是非馮六每年但以餘利分給諸姪俾得過活而已有姪名十三者于諸姪中年最長在他鏢局爲夥人亦能幹見馮六將家産霸佔心不能平乃與諸兄弟向馮六爭論馮六謂此係我力征經營者何與汝輩事而來饒舌耶十三又與諸兄弟控於官官令將産業均分當堂具結完案而馮六回家後霸佔如故十三率諸兄弟每日聒噪于其門馮六惡之謂不去十三難未已也遂于去臘招集同業數人設筵欵待而令十三叨陪末座葢將設計除之也而十三尙未之知酒酣馮六喝令同業中人下手挖去十三之目十三痛極聲嘶且怒詈曰祖宗産業我輩應得均分爾如置我於死則亦已耳不然此仇終必報也馮六聞之忿甚立時掣取鐡桿將十三連擊二十餘下十三遂卽斃命嗣由鄉約報官立卽飭差將馮六逮案聞馮六豕財不下三十萬此次竟因爭産之故將姪殺斃此誠多財爲累矣然由其强悍之性有以釀成之也 
[廣東官報]  
　　藩憲牌示高州通判缺以試用通判格通額署崖州缺以署惠州通判陳文垿調署准補惠州通判景德飭赴新任化州知州缺請以會同縣在任候補班先補知州杜紹唐詳補儋州知州許方亮赴京引見遺缺委卽用縣崔增瑞署陵水縣唐汝霖調省差委遺缺委試用通判饒繼志署香山縣缺請以博羅縣韓煇祚調補新安縣缺請以卽用縣楊維培題補豐順典史缺請以俸滿典史陳兆祥題補新安典史缺委從九品胡恩榮署廣寗典史缺委從九品陳寳慶署潮州鹽知廳張傳霖新選清遠縣左璹准補增城茅田司祝華封均飭赴任 
[鄂垣官報]  
　　正月初五日新選崇陽縣桂口巡檢趙慶頤禀見候補同知盛春頤禀謝奉委留辦通山茶釐赴兩院禀見初六日候補縣丞吳應焌起服來省赴兩院禀到初八日候補縣丞蕭桂馨赴兩院禀謝提前拔委優缺一次候補從九管敷奉臬憲委解犯官黃兆晉赴河南赴兩院禀知辭候補府沈保祥禀謝奉委調辦鸚鵡洲竹木厘局赴兩院禀知並謝步委辦武穴厘局候補府松麟見辭赴局並謝步藩憲牌示江陵縣沙市巡檢事務詳委試用道庫大使吕長康署理 
[丁亥上元後二日倪耘劬大令招集徐園祝雲林高士生辰同人有作因呈一詩]  
　　滬北園林集後賢城東水竹想當年未央故物千秋在時以所藏高士漢未央宫瓦硯作供清閟宗風一線延獻壽梅花春氣象題襟翰墨古因緣酒杯棋局蕭閒意何必長生定學仙高士别盤蕭閑仙卿斷送一生棋局裏破除萬事酒杯中高士詩也[  秀五潘嶽森稿]  
[聽桐逸客袖五十自壽四律見示攤箋痛讀觸我覊愁卽步元韻拉雜成句并請夢畹教我]  
　　五十鬚眉尙壯年繁華境過豈情遷放顚受勒輕蹄馬擁艶低吟薄鬢蟬已悟空花叅變幻要鐫靈石訂因緣最難四海傳名姓贏得人稱遯世賢琴書翰墨亦生涯迹溷華洋感物華老我頭顱猶作客究誰心意肯離家春燈遣興堂澆酒秋社聯吟細品茶最愛大江東唱出自敲鐡板撥銀琶不覊才調本孤高湖海逍遥術自操風月滬江驕氣節絃歌海市伏薰陶狂吟夜繼三條燭豪語横看百鍊刀我欲掩門工習靜焚香欹枕讀離騷幾許騷愁撥不開事偏過　費疑猜十年盾鼻磨英氣一夕琴心泣冷灰奇想幾開文字獄謂叔衡譜兄與楊碩甫事浪游恍上秘書臺可憐同是飄零客未必終身困老萊[  吳縣藜牀舊主稿於海上管可壽齋書局]  
[慕蘭久殷識荆未遂率成二律卽寄藜床舊主吟壇政和]  
　　夙有神交契臨風憶幼安詩名驚海内訪道駐江干秋水隔塵想幽人傾盖歡予懷獨惆悵未得揖吟壇聞說泛歸棹吳門爲省親從來孝子意難作遠遊人萱背知無恙蘭交或有因會當吟旆下置酒洗征塵[  丙戌十月崇川驪睡軒五弟保溶鈞秋丞氏初稿]  
[吳淞江阻雨]  
　　已把行囊發停舟且未還浮家風雨裏阻客道途間春水生前浦寒雲滅遠山不堪憑眺處尊酒伴愁顔○旋里日得黄藎臣明經由鴛湖幕次來書約予作津門之遊喜甚賦此復之誰料將行日多君一紙書故園歸便得幕府事何如白首思投筆朱門懶曳裾着鞭能待我端不賴吹嘘[  丁亥孟春婁東梅村後人仲山氏初草]  
[元宵前夕與滄海客有遊味蒓園之約因雨未果偶占一律録呈高昌寒食生哂政]  
　　喜逢佳節届元宵共說尋春樂趣饒火樹銀花開萬里金臺玉燭挂千條阻人遊興惟嫌雨寄我鄉思遠聽潮賴有鄰家小兒女依然鑼鼓閙連朝○客臘感懷二律並乞斧政頻年覊旅歎磋跎荏苒光陰逝若梭志大原須心小濟才多其奈運慳何紅顔猶解憐寒杜青眼誰能識老坡自昔英雄先蠖屈一朝吐氣壯山河滬瀆棲遲已數春依然故我苦吟身青氈坐守微嫌冷碧海淘穿不見塵落襟期慙寡合炎炎世態枉求人霜天起弄窓前月賴有寒泉尙率眞[  建業簪花主人未是草]  
[咏燈]  
　　夜永膏將盡春寒燄太微正逢愁燕語可奈亂蟲飛隔幕光逾小同衾事已非所嗟形黯淡祗覺夢依稀剔處風旋逼廻時雨暗霏競憐新指爪誰念舊腰圍焦灼從知命憂煎未息機隨香銷畫枕兼淚照羅衣何必空房怯翻滋暗室譏成灰心尙熱積毁骨難肥入道傷黄絁含情泣素幃詎能爭蠟炬那忍對鸞徽斷欲和殘漏昏疑歛夕暉花開聞獨嘆月落減清輝懽子空相約良朋况久違白門聊悵臥珠箔幾人歸[  身世玉琴樓主稿]  
[郭氏寓齋題壁卽俟毅臣正和]  
　　山水障四壁琴書堆一牀蕉枯猶戰雨菊瘦獨鏖霜主雅賓常樂身閒事轉忙莫將知已淚輕灑路途旁[  太痴生]  
[丙戌元日晨起試筆]  
　　風雨聲中度歲朝殘燈照得旅魂銷空憐曉夢沈魚鑰不見春陰點翠翹三度梅開成寂莫一身瓠落任飄摇狂名到底難抛却料理詩囊與酒瓢[  身世玉琴樓主太痴]  
[旅夜聽雨不寐而作]  
　　天容竟日變陰晴料想今宵雨不成纔到擁衾欹枕候忽聞敲砌灑牕聲暗攙簾内銅龍滴亂打簷前鐡馬鳴淅瀝不知千萬點凄凉最是二三更棲香舊夢聽曾慣殢酒丰懷惡漸生覊泊年華隨逝水浪游身世滯征程况當落葉西風院怎遣孤燈旅客情花事已殘人事改閒愁觸着淚盈盈[  玉琴仙侣太痴生]  
[上海三馬路與昌恊賑公所陳竹坪經募山東直隸賑捐正月十一至十四日第五百三十六至三十九次清單]  
　　新册本埠王薌孫善士交來隠名氏洋十元古梅仙舘洋四元隠名氏洋八元以上三户共洋念二元○本埠百川通票號趙寶南先生交來京都若梅女史助直隸京平銀五十兩又篔簹閣女史助直隸京平銀五十兩以上三户共來規銀一百另三兩○本埠沈企　善士交來乞鄰子經募新册求安居洋三十元淮夷子病愈完願有儀齋二户各洋念元不願揚名人洋十元平安完願人洋一元思過軒主人勉行子二户各洋五角七户共洋八十二元又塔册弇山無求室主人經募安定洋念元太原洋念元平原洋十六元吳興洋十二元江夏洋六元五户共洋七十四元以上二册共來洋一百五十六元○壽册鄭芝楣先生交來松江通惠綢莊經募寶仁堂晚香室求安氏文徵祥隠居士親承堂六户各洋二元費紫卿洋一元以上七户共洋十三元○新册南潯新和典王竹卿洋一元○新册乍浦朱寶藎募來鎭邑朱忠勳祈母康健延壽合室平安蛟川涵養軒朱求諸事順遂謀望亨通二户共洋二元○新册清江胡袁氏錢二百六十文又募胡三畏堂錢二百文孟慶雲叚蔚農潘翰章蘇仕南胡香園五户各一百楊袁氏二户各五十文以上八户共洋一元○常熟昭文縣署寄來竹西惜陰書屋求子病速愈洋十元無錫楊維翰代求舍親病速愈洋三元蘇州修復廬主求妻産後病愈洋四元住清江無名氏洋二元速記洋二角○成美洋貨號洋十元銅洋三元包炳春祈弟炳良病愈洋十元祈順堂洋十元小行窩居士將節散移賑洋四元銅洋五元無名氏銅洋九元隠名氏祈病速愈洋三元驚心許洋三元楊貫記洋二元張頌清洋二元謙仰居施王徐三善士合洋三元申報館交來鄭家培洋七元不書名求病速愈丁春翹將藥草謝儀移賑陳雲氏才痛愈元願求安室四户各洋一元譬燒香洋二角○新册淞城隠名氏洋二元萱蘭並茂室洋二元壽諼堂洋一元以上三户共洋五元○壽册向泰號洋二元○新册杭州成裕典程奎士經募王問周裕昌吳星甫孝先無名氏不妄求孫五福依仁氏勉力齋程山人六培元程亮軒翁子翁貽榖堂朱施俊臣莊調珍方恩錫程桂林十九户各一百文金啓滋二百八十文敦義堂徐繼善堂魏吳啓銘三户各二百文無名氏一百四十五文施訥菴一百四十文心願齋六十五文以上念六户共洋三元○○○四天共收英洋二百八十一元規銀一百另三兩銅洋十一元小洋四角合併聲明 
[上海三馬路與昌協賑公所陳竹坪經募山東直隸賑捐正月十六七日第五百四十一次清單]  
　　新册蘇州恆興號州恆興號寄來善記子記季記福記金記修記利記安記愚記勉記十户共來紋銀四兩申批見規銀四兩二錢一分四厘○新册紹郡蔣兆康經募陳友三蔣陳氏袁紹生陳玉山張氏五户各洋二元陳孫氏洋一元以上六户共洋十一元○嘉興楊丁項先生交來古堯孫求嗣洋一百元姑蘇昆陵怡怡室主人求兄病速愈洋四元江蘇朱榮核爲保正室貝氏臨産大小平安洋五元蘇州虹橋義茂生洋一元生生義洋一元張樂記洋一元代臥雲閣洪錦記銅洋十一元顧善寶祈風濕虚火頭痛症速愈洋十元楊趙氏祈身體康健洋六元又祈合家平安洋六元又求延壽堂生意興隆洋四元又求世攀祈生意專心又求世禄祈生意勤習各洋二元又來瑶仙祈平安洋一元寗波修船若齋主洋一元○新册劉河釐局洋二元○富安塲董印三先生經南州堂徐陳氏修竹軒徐王氏二户各洋四元馬壽齡洋二元餘慶堂洋一元陸新齋崔子榮申俊伯唐衛伯四户各洋五角以上八户共洋十三元○城隍廟桶捐白紙包靖記洋二角散洋一元散小洋十三角半散錢一千四百四十五文○二天共收英洋一百七十二元規銀四兩二錢一分四厘小洋十五角半錢一千四百四十五文合併聲明 
 
