# 1882 - 8 - 4903124

 

Page 1

 
 
[論巡丁不宜擅放洋槍]  
　　香港前有兩西人乘坐小船往鄕間遊獵巡丁誤認爲賣私之船將其船上舵工開鎗擊斃并將舵工之妻及兩西人帶至官署西人則已送在德領事公廨釋放回港而西報言舵工之妻大受官刑必欲令其招出販私等情本館譯登報章并叅末議嗣悉尚有訛傳該婦並未受刑官府頗有惻然之意亟爲登錄以辨前言之誤然巡丁之擅作威福則亦不可不預爲之防也嘗見各省厘卡巡丁棋布星羅大有虎視眈眈之意或有舟行正値風利並無重載掛帆徑行彼必喝令落篷逐一查看稍一不聽或以撓鈎搭住或用小舟尾追追之不住甚至開鎗驚嚇必令停橈得查而後已開槍之時意在嚇令停船而偶一不愼致釀人命往往而有該船駛行之時或以坐有洋人故巡丁喝阻置之不理是亦常情巡丁見其不肯停船益復疑爲偷稅遂以槍嚇禁而不覺擊斃舵工是舵工之死其爲誤殺無疑昔聞故老傳言云道光年間鴉片之禁甚厲有吸烟者每過關口多方掩葢惟恐查出有一客藏其燈於枕箱中爲巡攔所獲持燈恐喝詐索多端客乘其不備奪燈而投諸水巡役遂怏怏以去夫旣搜出烟燈則眞據現在復何所置喙而乃以失燈之故不敢再爲肆暴可知此等事全憑贓據若贓証俱無而但執平人疑其偷漏遽故洋鎗以致誤傷人命則其咎不屬巡丁而誰屬哉有販私鹽者偶遇鹽捕往往棄鹽而逃鹽旣棄去鹽捕亦不復窮追彼明明有贓有証者猶復巧於趨避核舵工何不幸而罹此慘禍也至於巡丁頭目自携烟土投之該船內僞爲在船搜出此等伎倆明眼人早已竊破又將誰欺盖前次搜查之時旣云絕無蹤跡則後此再搜而獲其爲顯然埋贓陷害厥罪與殺人無異在巡丁等不過以欲求脫於誤殺平人之罪而孰知其譸張爲幻其罪轉益加重吾知官長雖被欺於一時必不至終爲朦蔽一旦雲開見日眞情顯露德領事又欲爲該婦索償銀兩該舵工之子亦必含寃上控區區巡丁何足爲慮吾知官長亦决不肯爲巡丁受過而自取處分也竊以爲此案之失第一在於誤斃舵工而舵工之所以致斃則以巡船放鎗之故巡船之所以放鎗則以爲厘卡嚴密緝私認眞嗚呼卽使販私定例亦無死罪誰非　朝廷之赤子不過貧而無業猶不敢儼然爲盜爲賊而欲爲交本就利之計以垤作奸犯科幸而不被查出不過獲升斗以爲事育之資不幸而卽遭搜獲拚此資本棄而不顧其情亦可憫矣誰實作俑而許巡丁等持鎗追人也夫砲船中載有鎗炮不過所以防匪徒搶刼厘卡且以爲行旅之衛而今則巡丁等往住與砲船之兵弁聨絡一遇偷稅之船或令砲船追襲或令放鎗恐嚇因此而致釀人命比比而有實堪痛恨想創此舉者亦斷不料其流禍一至於此也雖然及此時而力求挽回猶未晚也偷稅之奸商雖或不免然亦不至持械結黨如私梟之所爲則曷不嚴定章程令各處厘卡巡丁不得執械持鎗違則重辦砲船上之鎗砲亦不得無故擅放違則嚴懲如是則巡丁不至悞斃人命而坦蕩王道庶不至視爲畏途牧民者尚其幡然變計哉 
[島主回國]  
　　○火奴魯魯島主出外遊歴前經列報茲閱火魯奴奴新聞紙悉島主已經回國島中民人莫不欣悅競往迎迓殊形𤍠閙九月二十五日爲島主壽辰民間皆相與爲樂以伸視嘏之意島主諭其民曰我此次周歴幾將地球繞遍所到各國皆相優禮頗黎敬重所過之國若者當若者强皆歴歴心目間其瘠弱之國亦間有之我身雖在外此心日繫爾等自是以後務宣各出智力咸相奮勉以期國家漸致富强也又諭日本島人民頗見稀少尚須招徠他國之人故有他國人來此爾等必須以禮相待勿得欺陵但能遵守和約自可日見興旺耻 
[華人安分]  
　　○火魯奴奴新聞紙言華人之在該島者極爲安謐並無滋擾等事官府稿案內多係本地人及他國訟事華人之案甚覺寥寥惟有三華人藏有鴉片烟爲官府查出提案斷罰每人洋五十元又有禮拜日作工者亦爲官府查問訊係禮拜六應收稻穀急宜去皮而適値天雨鄕間之榖不能送來禮拜日天氣尚未晴朗而榖不能躭擱故特往取云云官府以爲究違定章仍子薄罰又有數人則以未有執照而開設店鋪故亦遭判罰除此之外則別無他案亦可見華人之安分守業也已 
[調放巡撫]  
　　○黎簡堂中丞奏請開缺養病已列前報昨得滬上官塲傳述知已奉　旨調現任山西衛中丞補授江蘇巡撫其晉撫則　特放張香濤侍郎之洞補授云 
[爵相回轅詳述]  
　　○直𨽻總督李伯相囘保定節署日期疉列前報兹聞伯相初二日整頓歸裝其路程係由南道而下旌節所指約須五日方到保定府第一日由津起程三十五里至炒米店尖又三十五里到靜海縣宿第二日五十里至唐官屯尖又五十六里至大城宿第三日五十里至呂公堡尖又四十里至任邱宿第四日三十二里至舊高陽尖又二十三里至高陽城宿第五日二十四里至板橋又二十里至西石橋尖又二十里至保定省囘轅蓋欲問民間疾苦故行程寍緩勿促去 
[析津氣候]  
　　○天津得雪前已列報玆聞十月念二日又得大雪先是二十日沛然下雨道上泥濘幾難插足念一日陰睛不定念二日重陰沍寒一輪日蔽四野天低旁晚北風其凉砭人肌骨風定後雪花飄墮大竟如掌道上行人儘有被雪迷漫不能張目者夜間則一白無際高原下隰裝點如銀深約七八寸雨後繼雪路濘更甚越五日牆陰屋角猶未銷盡各河道自念二日雪後北河先冰豫河尚未凍結附城三乂河口冰上可以行走餘如大關以上東院兩浮橋亦多膠固惟河中溜急依然流水涓絹念六日風勁天寒凍河以爲在卽詎次日天又和煖冰不能凝食力者流謀生無路惟南門外至局家坑死水一泓已經堅凍坑畔貧民皆用冰排就坑中攬客往來矣 
[小孩慘斃]  
　　○揚州邵伯鎭之南鄕距仙女鎭四里許初二日大道旁田間有坑厠深約丈許內有二小男屍土人急鳴保提出騐之約皆五六歲頸上係掐傷寸絲不掛一面麻一眇一目身上肌膚雪白耳有環眼已皆拉脫流血察其情形似富家兒爲匪拐出又因其面貌不楊故取財斃命而去似此奇慘實目不忍覩土人恐受累議欲鳴官又因遠近十數里中並無走失小孩之家只得相與垂涕掩埋云 
 
 

Page 2

 
 
[藥局遷造]  
　　○院垣西門外製造火藥局於九月下旬失愼會經列報兹由某觀察督飭委員監造並爲補製器具委員禀請仍就原基起建而大憲以該局在彼設立俊未及數載已兩被火災恐於風水有礙乃飭地師察視據稱該處近接長江來龍由北正當白虎之衝是以不利復飭其另選吉地卽擇定於北門外地藏𤲅山後離城數里名將軍冲地方是處民居稀少固屬相宣業已採購料物擇期開工矣 
[港魚上市]  
　　○江右樹洪一帶水鄕例有漁稅每於冬至前數日由首府出示開徵各漁戶照認定稅則完納後數罟始入於川澤迨兩水節過則仍封禁亦月令冬收水泉池澤之賦仲春毋竭毋漉之遺意也玆悉近已開港日來港魚之至省者頗爲繁盛惟價値不見其賤每一秤尚須五千五六百文按一秤係南昌佫語卽百觔也 
[章門見雪]  
　　○江垣於本月初五天色驟晦寒勢峻嶒晡時細雨絲絲北風凛冽初六午雪珠一陣灑地錯落靜更後遂花飛六出矣刻許旋止是夜風益怒號明晨西山一帶卽已光眩銀海而平地却未一見凝積辰已之間又霏少許行見渥沛祥霙預兆豐年之瑞也 
[試事紀聞]  
　　○傳聞江西洪大宗師科試袁州竣事卽行按試臨江府屬南昌取齊日期有言月之念四日者有言月之念八日者尚未見明文然總不外月丙也又前報宗師由吉安起馬乃十八日誤爲初八合行更正 
[慶賀神誕]  
　　○寍郡於本月初十日爲城隍神誕期廟中以月朔爲始懸燈結綵恭行祝賀而正日更形𤍠鬧因邀得著名東班演戲也 
[寍城火患]  
　　○本月初十日黃昏時分寍城菱池頭開茶館之張阿狗家因晚炊失愼登時烟𦦨彌空火卽穿出屋梁各處水龍聞警馳救得以撲滅僅焚去樓房三間因四面皆有圍墻故未延燒四隣也 
[屍塲記聞]  
　　○杭城孩兒巷內於本月初五日出一命案事甚離奇巷中有某婦者夫向以賣螺螄爲業人咸以螺螄媽媽呼之婦專以作媒伴嫁爲事且尤喜爲再醮作合積年來畧有薄資遂在門前開一小酒爐聊爲生計婦有一子年已念餘數年前領一養媳在家甫於去年合𣲯媳貌僅中人而年方少艾雖不爲當爐之文君而輕言善笑惹艸拈花諸惡少爭趨附之婦亦不能禁止之也近處少年某甲係憲署差役向與媳最爲親密每矙其夫外出來店中小飲至夜方歸如是者已數月矣前月某日甲方在店飲酒與媳兩相調笑不料爲其夫撞見將妻大加斥駡欲飽以老拳某甲因羞成怒反向其夫尋仇將杯盤壺觴等件拋擲滿地經人解勸而散越日經衆人調處罰某甲出洋一元賠償物件父好如初念三日傍晚天正微雨某甲在其對門剃頭該媳在門前閒立遂向西緩步而行逾時婦歸呼媳不見方在查問某甲猶在剃頭因告婦曰方見其在門首想必走入鄰舍家矣婦亦遂不在意待至夜飯後歸見媳尚不歸心始着忙詢諸四隣皆如某甲所言當卽四路追尋杳無蹤跡歸檢查箱籠所有簪環手鐲盡行帶去并於婦箱內竊去洋三十元并酒店中大錢六百文悔恨欲絕次日媳之母家得信率衆登門大爲呼閙婦再三央懇許爲尋獲始得暫息不期事已數日仍無影蹤但聞外人傳說媳於是晚預雇聨橋之埠夫兩名在此相待卽在天后宮上轎而去婦因思媳平日與某甲最暱逃走之時某又在此剃頭向我如是云云此中情節不言可知遂與其子商議央人具呈指明某甲拐逃歴叙顚末至本月朔日拈香之期向縣主攔輿呈控邑尊以事無証据不收致遭斥逐而返婦至家中適値媳家多人又來追逼至晚方散婦以人財兩失一生心血盡付東流早已恨不欲生兼以尋覔無着控告無門且復日遭媳家追逼而其子又遊蕩不歸絕不相助一時進退無門遂於是夜服毒自盡其所服何物或云信石或云洋藥或云硫黃要皆臆度之詞也次早其子得知未敢收殮先專急足過江追其外祖母來作主至初四日始行趕到一見女屍放聲大哭定欲經官伸理該保孫蘭卽於是晚開報禀請相騐初五日午後仁和趙邑尊帶同刑書仵作人等至塲親騐時婦死已越四日屍身臃腫潰腐色如深墨兼以臭穢逼人不堪舉手乃以酒糟徧體塗之並無傷痕以銀籖插入口中亦無黑色遂亦不復再打作作報係敺氣威逼自死不知屍格如何塡寫也邑尊方飭收殮當有屍母上前呼寃哭訴云某甲拐逃其媳唆令其娘家討人且某財勢滔天各處囑託致令我女無從伸控某又以我女誣告日與我女爭閙我女遭其威逼遂致服毒自斃云邑尊卽飭差提某甲面訉而某方在塲閒觀當卽獲住至公案前長跪邑尊未曾動問而某面向邑尊微笑不止邑尊不禁大怒卽在案前重責三百帶回發落一面飭屍屬收殮云 
[蘇臺雜聞]  
　　○蘇垣於本月初六日細雨迷濛峭寒砭骨望雲思雪人意胥同下午果有細雪雜雨而下傍晚雨稍止凍雲益重疉如山滿擬天公玉戲狡獪中宵不謂初七日辰起黃棉襖子又復破曉而來農民以刈割後暢晴已久日來如得瑞雪飛來則四鄕庶增忭慰矣○蘇城各業戶催租帳船均早絡釋下鄕刻下各處之奉解比追者三首縣中日必數起笞臀夾脰視若泛常而各鄕頑佃又每屇以抗欠爲能雖備受苦惱而神色之間頗洋洋自得嘗見荷校街頭仍品茗飲酒一若忘其本來面目是眞弊俗之難移矣○蘇郡入泮日期始擬於十二日旋由府憲掛牌定於初十日迎送入學是日在城新生凡十餘起皆簇擁鸞旗密排騶從旣類到任貴官又如出閨新婦其羅列儀仗執事頭街赫奕類皆閥閱家聲中惟潘紳一起銜牌對對尤爲莫之與京一則重遊泮宮一則重赴爲鳴一則重宴瓊林此數牌皆新進者之曾祖文恭公一身隆遇蓋文恭公以早歲掄元暮年當國　恩備三朝壽逾人秩及今後人尤復科第連綿故見者莫不嘖嘖稱羡云○蘇齊門某姓米舖有店使某甲者兵燹以前與店主比隣而居彼此相識甲以城陷被擄至今春始由絕城回歸返里後孑然一身親族俱無惟店主與甲爲昔日隣里因留之店中執店使之役月初甲忽驟病身故店主方擬買棺成殮忽有隣婦某氏稱死者係其表叔曾有洋蚨若于奇存該店刻下身死不明恐有謀害情事等語店主懼其無賴故報由長洲縣禀請相騐邑尊卽帶同刑仵按騐委係病故並無傷痕該氏所稱表親又無左證遂飭棺殮不准圖詐當塲具結始得寢事然行主花費巳不貲矣○蘇郡日來以護撫譚中丞自夏間政體違和雖已漸瘥尚未復元故一切禁令民間未免相存玩弛至於因館一項往往陽奉陰違漸萌故智詎月初中丞於二更時携帶家丁數名微服出巡已經數次各處巡查有見而識之者翌日卽傳地保𥡳查各圖有無私開烟館被拿者立時懲責毁燈折鎗勒令驅逐出境惟犯者不更移縣羈禁房屋亦不發封入官以示格外體恤之意云○某紳於盤門外買地數十畆起造園林現已庀材鳩工大興土木惟該處掘出骨殖甚多想係無主邱墓間有侵佔者地主向與理論恒不得直故近處居人責有煩言恐此疆爾界轇轕良多矣○虎阜山某姓畫師向以傳神爲業本年秋間忽得奇疾右手五指無端腫脹繼以膿皿不數日間指盡墜落自是奄奄床褥至月之初十日其妻捲括一空杳如黃鶴某病且恚越日遂死死之後隣里爲之集資𣩵殮視室中空諸所有惟敗篋中得春册數十帋以火焚之乃知其平素以此擅長而不知爲誨淫之害人造孽甚重也然刻下各處茶肆之中有托盤而賣春片者年輕佻㒓之徒往往如見異書如獲秘寶此亦足以敗風俗壤人心者則禁之亦爲可不早也 
[本埠見雪]  
　　○本埠人冬以來晴霽爲多近甚和煖數日間可不御裘前日下雨入夜朔風怒號簷溜如注間落雪珠晨起風勢更狂推窻以望但見大出飄颺渾如扯絮搓棉漫空而下屋瓦略有白色至八點鐘漸小旋卽停止陽光偶露輒歛凍雲竟日凝合天氣於是日變爲嚴寒雖被重裘居奧室猶覺畏冷較上日天氣相懸遠矣 
 
 

Page 3

 
 
[疑竊暫押]  
　　○英公堂據華捕禀稱在路見張洪桂手持西人之刀乂一包約三十副情節可疑盤詰據稱係劉羊交彼者同往拘劉劉稱向在往來呂宋之温立輪船爲水手因該船在洋面觸礁沉沒船主查得而飛將此刀乂送我云捕頭固知有温立輪船觸礁之事船主之名亦符然恐有不實况近有一輪船報失刀叉此船現未回滬請將洪劉二人暫押俟報失刀叉之船到滬再行傳訊等語陳太守准捕房將洪劉管押刀叉亦交存捕房俟報失之船抵滬再辦 
[病人自盡]  
　　○英租界老閘西首有寍人某銅匠年近五旬未娶妻室因患哮病不能執業時謂其弟兄戚友曰孑然一身本無所戀令年老抱病無以自食不如速死之爲愈也聞者相與解勸惟心憐之而已末嘗料其果行所言詎前晚某竟密購阿芙蓉膏吞服當夜無人知覺及次日有友往探見已氣絕卽招其弟兄親戚到來察得手指口邊皆有烟痕知係自尋短見隨與備棺盛殮某之死亦可慘矣 
[諭令調停]  
　　○索帳被傷一則昨經法公堂覆訉荐頭朱錦堂卽朱慶堂亦投到袁心洪與胡增祥仍各執前詞胡仍呈帳據翁太守查得有太古帳房另給胡銀一百五十兩一項作爲犒賞度必袁心洪欲思分潤致起釁端質之袁不認太守謂然則何故據朱慶堂稱太古東棧堆裝前係會德豐經管大件每四文每小件一文現歸太古經管則攺爲大小一律每件一文六毫大守謂旣作荐頭今此事可爲調停着一併退去待事理妥再究路易情節云 
[行兇責儆]  
　　○前述有招商局江永輪船廚房下灶周阿桂打傷甯人之鼻其寍人在仁濟醫舘醫治昨日寍人投案供稱名蔡允丙充當該船廚子因與周爭𤍠水被伊打傷鼻頭時在早上六點鐘故無人看見翁太守質諸周阿桂仍執其自行碰傷太守謂醫館中騐得實被打破何得狡賴殊屬可惡飭將周阿桂重責八十板以儆 
[携衣拘訊]  
　　○法包探於前晚十點鐘後在新街花烟館門首見一人携包一個東探西望卽爲盤詰其人語言可疑乃拘之入捕房於昨晨解訉并將包裹帶案開看內有天縀夾外套兩件湖緑縐及元色百裥裙各一條雪青縐女夾襖一件棕色繭綢夾褲一件水綢夾套一件女綢褲一條共計八件包袱兩個其衣服式樣似屬寍郡者搜其身畔得質票兩紙一張乃本月十五在浦東南橋鎭押店所質一張係本月十六日法界怛德當之票翁太守詰之其人據稱名王大金定海縣舟山人其衣服乃於家鄕買同村人顧阿三者出洋二十九元三角因聞上海花烟館中買衣可有善價故携帶來申求售本月十三日在寍動身乘搭釣船該船不進吳淞口十四日行到浦東張江栅鎭停泊塔客十餘人盡行登岸客多賣鹽者於十五日到南橋鎭十六日抵滬大東門外永興客錢十七日携衣往售卽被拘來並非作竊等語太守稱有錢販衣何至盤川不足途間已須典質况釣船雖可沿海灘進口却不能進張江栅之河又張鎭離滬不過二十里光景半天可到而南橋鎭乃奉賢縣地界離滬將及百里因何繞道王大金無以爲答太守飭爲暫押再候核斷云 
[被告釋出]  
　　○前有和仙堂鴇婦秦田氏欠洋人阿三之洋除還尚少一百十八元因秦田氏無以歸償故將該民及作中之兪惠思管押均列前報今案懸多日而兪之父從浙紹來滬於前期投案求准其子交保翁太守准請昨日傳集原被訊理有方某投案願爲作保呈遞保單惟正保愈患忠不及秦田氏翁太守因秦田氏前商諸該洋人阿三俟越三個月後先還洋六十八元再越兩月還洋五十元該洋人亦允故着仍照前言措資了結但兪惠忠旣經人保出秦田氏仍押捕房總非了局故將素田氏交兪惠忠帶去該洋人亦遵諭而退 
[違規被控]  
　　○地火洋行之西人至英公堂訴稱凡人家點自來火如欲拆卸須得知照我行派人往拆不能自雇銅匠爲之恐其不知機關或致火患也今有開糕團店之湯裕昌竟雇銅匠王雲祿徐阿林拆卸自來火燈故將伊等交捕送案請諭該銅匠以後不得爲人雇拆自來火湯王徐三人皆供實不知該行規例乞恕陳太守隨諭王徐二人具結不再接做此等生意保釋 
[控究假單]  
　　○英公堂據公和祥棧房買辦李勝之控稱昨晨有一人自稱朱明三持棧單來出漂白洋布一件細察始知棧單係僞造者將朱交捕迭案請究僞單呈閱朱明三供向現住十六舖內之王竹卿價買漂白洋布一件付銀一百零一兩二錢五伊交我公和祥棧單一帋實不知其眞僞求爲派差同我前往指交王竹卿陳太守隨飭差同朱往捉僞單存堂俟捉王到案再究 
[更正]  
　　○昨報錄關提人犯一則內所稱張文安在上海巡防北局充當廚司云云兹悉張文安年已六十餘係上年在滬軍營北局充當巡勇之火夫令夏已因病辭歇自在城內居住並非北局巡員之用人也 
[感懷]  
　　○細雨斜風不捲簾鈴聲凄切響前檐愁腸好似長江水去向東流西又添　南望行雲淚似泉故鄕何日䇿歸鞭自漸不及天邊雁萬里關山往返便○離別樅川夜雨有感　怱怱又聽唱驪歌百感縈心可奈何窗外雨聲窗裏淚淚痕更比雨痕多　離情別緒倍凄然窗外垂楊青可憐惟有天邊一輪月照他山水自年年○桐卿夫人將之江右口占詰別　陽關三疉唱離筵執手臨岐倍黯然珍重前途休感觸杏花春雨望君旋　記得花前夜坐時一庭明月話遲遲長亭風笛長江水相送行舟淚似絲 
　　辛已秋日吳門蕊卿女史并題 
[光緒七年十月二十七日京報全錄]  
　　宮門抄○上諭一道錄前○新授蘇撫黎　奏爲病請展假摺○浙撫譚　奏請酌保獎勵摺○又　奏請酌給薪水摺○閩撫岑　奏甄別各員摺○晉撫衛　奏循例陳請片○江撫李　奏禀看道員片○副都統謙　奏校閱駐防官兵秋操情形摺子○十月二十七日吏部翰林院 
 
 

Page 4

 
 
正紅旗値日無引　見○恭王惠王各謝封福晉恩○劻貝勒等各謝封側室　恩○慶麟謝挑批本處　恩○托倫布續假十日○掌儀司奏初一初二日祭　奉先殿載瀾載律行禮○召見軍機　○○頭品頂戴新授江蘇巡撫臣黎培敬跪　奏爲微臣病未痊愈籲懇　天恩賞准展假恭摺仰祈　聖鑒事竊臣於八月二十六日因病奏請　賞假一個月仰邀　兪允感激莫名臣進摺之後卽行上緊醫治將日行公事交液揚海道桂嵩慶代拆代行遇有緊要事件仍係自行酌核至九月十一日漕巨周恒祺接印視事甫得靜心調理現在風濕消退痰滯亦清右手足漸能運動惟神氣尚未復原据醫者云心氣久虧肝𤍠木旺必須再加靜攝方可痊愈伏念江蘇政務殷繁若到任之初不能表率羣僚力圖振作何以仰酬　高厚再四籌思實未敢勉强赴任合無仰懇　天恩再行賞假一月俾得調理痊愈出自　逾格鴻慈臣受　恩深重断不敢稍耽安𨓜一俟就痊卽行奏明销假前赴新任理合恭摺具陳伏乞　皇太后　皇上聖鑒訓示再此摺係借用漕运總督關防拜發合併声明謹奏軍機大臣奉　旨黎培敬着再賞假一個月欽此　○○頭品頂戴升任陝甘總督浙江巡撫臣譚鐘麟跪　奏爲遵　旨酌保辦理東塘念汎大口門三限石塘等工曁先後在事尤爲出力各員弁謹繕清單恭摺奏祈　聖鑒事竊臣於前次奏報辦竣東塘念汎大口門建修三限石塘等工丈尺用過銀數並陳明原議建復石塘及應辦柴埽各工一律完竣請將先後在事出力各員擇尤酌保以示鼓勵欽奉　諭旨在事出力員弁准其擇尤酌保毋許冒濫等因欽此轉行欽遵在案兹據塘工總局司道會詳稱浙江海塘係爲下游七郡民生保障最關緊要前因軍興以來年久失修間段坍缺自同治三年設局興辦起至光緒六年九月念汎三限石塘完工止綜計辦竣各案石塘石坦等工二萬一百餘丈各項柴工一萬五千餘丈柴盤頭十五座以及塡築塘後附土等項其情形之險要辦理之艱難與河工無異迨今十有餘年一律次第脩築完竣至此次建脩東塘念汎三限魚鱗石塘六百二十餘丈均係坐當東南兩潮匯激之區地勢最爲低窪仿照二限加高二層石塘一切工程做法精益求精俾臻鞏固此係念汎大口門合龍之工建築之難倍於二限計自光緒五年九月開辦起至六年九月完工閱時僅止一載在事各員不辭艱險妥速辦理工竣以來歴經大汎塘身屹然穩固民舍田廬足資保衛所有先後在事出力各員弁均不無微勞足錄由該局司道會同查明酌核擇尢擬講奏咨獎勵等情前來臣查浙省海塘柴石各工自同治三年設局開辦以來在事各員弁均能實心實力認眞經理此次念汎第三限石塘爲全塘合寵之工尤爲妥速竣事實屬始終勤奮著有微勞除出力稍次各員由外酌獎並擬保千把總武職循例咨部核辦外謹將尢爲出力各員弁彚案分繕清單恭呈　御覽合無仰懇　天恩俯准獎勵以昭激勸謹會同閩浙總督臣何璟恭摺具陳伏乞　皇太后　皇上聖鑒訓示再此內鹽務人員所著勞績係在部定毋庸派充地方差事新章以前是以一體保獎合併陳明謹　奏軍機大臣奉　旨該部議奏單二件併發欽此○○頭品頂戴升任陜甘總督浙江巡撫臣譚鍾麟跪　奏爲甌海關監督辦公經費無田籲懇　恩施酌給薪水以資公用恭摺仰祈　聖鑒事竊據甌海關監督温處道温忠翰詳稱各口新設洋關辦理洋務俱於例銷關卡經費之外另支監督薪水銀兩温州關開辦之初因洋稅寥寥一切經費力求减省而合計一年收數尚屬不敷開支由甯關撥補是以監督薪水一欵亦未議定現在逐年整理稅務日漸起色公事較繁一切辦公經費亦較從前倍蓗實属力難賠墊聞九江蕪湖等關月支關道薪水銀二百四十兩温州事同一律應請援照成案提給等情詳請奏咨前來臣查甌海關爲添設通商口岸事務紛繁辦公經費在所必須近來交涉事件較多收稅漸有起色所稱用欵較鉅力難賠墊係屬實情相應籲懇　天恩准照蕪湖等關成案月給監督薪水銀二百四十四兩作正開支以資辦公除分咨總理衙門戶部查照外謹恭摺具陳伏乞　皇太后　皇上聖鑒訓示謹　奏軍機大臣奉　旨着照所請該衙門知道欽此　○○福建巡撫臣岑毓英跪　奏爲試看期滿人員甄別留閩補用恭摺仰祈　聖鑒事竊查定例捐納分發各官必湏到省試用一年後方准題咨補缺又准部咨嗣後無論何項勞績歸入侯補班人員以到省之日起予限一年詳加察看出具切實考語分別補用等因遵辦在案兹福建三品銜試用道孫澐試用知府侯材驥試用通判鄭祖培先後到省試看期滿俱應照例甄別據藩𣳻兩司會詳前來查該員孫澐年壯才明辦事勤謹堪以道員留閩俟材驥練達有爲堪以知府留閩鄭祖培才具女詳堪以通判留閩分別按班序補除將各該員履歴咨部外臣謹恭摺具陳伏乞　皇太后　皇上聖鑒再閩浙督臣何璟出省巡閱未及會銜合併陳明謹　奏軍機大臣奉　旨吏部知道欽此○○衛榮光片　再歸化城稅務歴經循照向章奏委歸綏道管理兹據歸綏道阿克達春以兼管歸化城監督印務自光緒六年十一月十三日起連閏扣至光緒七年十月十二日止許一年期滿移經藩司紹誠以應委何員接管等情詳請具奏前來臣查阿克達春自光緒二年派管稅務以來有條不紊綜核周詳管理五年有餘均無貽悞相應請　旨將歸化城稅務仍令歸綏道阿克達春接管以專責成除將稅課銀兩俟屆年滿另行核實　題報外理合循例附陳伏乞　聖鑒謹　奏軍機大臣奉　旨着照所請該部知道欽此○○李文敏片　再准部咨嗣後道府州縣等官無論捐納勞績名項人員應於到省一年後察看考核分別補用等因兹查有捐納分發試用道王恩溥歴任江西煩要州縣有年捐升道員於光緒六年八月二十二日到江九月二十一日坐掣第一名連閏扣至七年八月二十一日試看一年期滿據藩𣳻兩司詳請留省照例補用前來臣查試用道王恩溥明白曉暢相應請　旨留省照例補用謹會同兩江督臣劉坤一附片具　奏伏乞　聖鑒謹　奏軍機大臣奉　旨吏部知道欽此　○○山海關副都統奴才宗室謙德跪　奏爲校閱山海關等五處駐防官兵秋操情形並囘關日期恭摺奏　聞仰祈　聖鑒事竊奴才前將閱畢山海關八旗官兵馬步騎射後照例校閱所屬冷口喜峯口羅文峪永平府駐防官兵秋操由關起程日期恭摺具奏奉　旨知道了欽此欽遵在案奴才卽於九月初十日携印起程前往冷口喜峯口羅文峪永平府按處認眞校閱已於九月二十八日事竣囘關復將山海關八旗槍炮陣式刀矛雲梯分日桉閱現於十月初六日一律校閱完畢奴才詳查山海關等五處官兵馬步箭綜核中靶約在六成以上山海關原設新添鳥槍六白杆抬槍七十杆權子槍十杆子母砲八尊冷口鳥鎗七十五杆喜峰口鳥槍一百杆羅文峪鳥槍五十杆永平府鳥槍二十桿分撥各隊操演陣式演打連環過堂均屬聲勢聨絡步伐整齊奴才農處閱看演放鉛丸中牌約茌七成以上刀矛雲梯便捷可觀其馬隊馬上演放三槍三箭技藝嫺熟有準技藝較優者當塲獎賞生疏者分別責革勒限學習每至一處奴才嚴諭該防守尉等務將兵丁馬步鎗箭以及各項技藝認眞訓練務期精益求精悉成勁旅並面諭守口官兵等認眞盤查嚴密巡防不准稍涉蔬懈至所屬官兵如有衰憊不職疲玩怠惰　卽行隨時嚴叅斷不敢稍事姑容致滋廢弛以期仰副　聖主整飭戎行修明武備之至意所有恭報奴才校閱山海關等五處駐防官兵秋操情形並回關日期各緣由理合恭摺奏　聞伏乞　皇太后　皇上聖鑒謹　奏軍機大臣奉　旨知道了欽此 
[浙省撫轅抄]  
　　○十一月十一日張鑑南禀知接辦江干厘局交缷軍裝局差　王恩咸禀知本日接辦軍裝局差　吳　林禀知每日交缷江工飭務　補會同知鎭懲辦　　埠厘局　運副王維煜禀見銷解京餉差　通判徐樹淵　回臨浦厘局　方家毅禀知糧道委解津局經費　○十二日時慶萊禀知𣳻委讞局差　通判張意玉禀知軍需局委江蘇查銷　差叩辭　馮兆松禀見辭赴清　厘局銷發審差　○十三日知府彭念宇禀知𣳻委讞局發審差　巡檢于會堂辭赴　　厘局差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
