# 1921 - 167 - 4917362

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[靜觀主義（冷）]  
　　吳佩孚請政府勿再持靜觀主義其實政府亦豈願眞持靜觀哉蓋除靜觀以外無他法自不得不持靜觀耳 
　　自來政府之恃以活動者不在才能而在權勢至近頃以來政府爲取悅疆吏之故權勢日以侵削權勢日削則活動之地日少而所能惟靜觀矣 
　　靜觀之解釋即聽人自起自落之謂也裁兵雖有是言然而人之裁也聽之不裁也亦聽之更甚而至於增兵也亦聽之兵變也亦聽之敎育旣已無費於是人之爭也聽之請願也聽之罷課也聽之即甚而至全國之敎育毁滅也亦聽之我之地位苟未危害固無事不可以聽其自然而我從旁靜觀者 
　　雖然此豈特政府爲然今之人民大抵亦抱此主義也特一旦及已呼救而無從耳 
 
 
 

Page 5

 
 
   
 
 

Page 6

 
 
[命令]  
　　六月二十二日大總統令任命鄧如琢爲陸軍第九混成旅步兵第二團團長此令 
　　又令陸軍總長蔡成勳呈請任命陳聖蔭爲陸軍第九混成旅步兵第一團團附王崇元爲步兵第二團第一營營長曹鐵林爲輜重營營長劉寳題爲少校副官均照准此令 
　　又令陸軍總長蔡成勳呈暫編奉天陸軍第一師工兵第一營營長馮舜田另有差委請免本職應照准此令 
　　又令陸軍總長蔡成勳呈請任命王德棟爲奉天陸軍第一師工兵第一營營長應照准此令 
　　又令内務總長齊耀珊呈請任命秦翼恩羅兆鳳廖運炎沈鴻壽段世澄荀養源徐顯曾寗全如蘇義山爲京師警察廳警正均照准此令 
　　六月十九日大總統令施從濱晉給一等大綬嘉禾章張樹田黄玉均晋給二等嘉禾章于秉良何其愼胡國英均給予三等嘉禾章此令 
　　又令陸軍總長蔡成勳呈請任命李奇斌爲察哈爾暫編陸軍第一混成旅騎兵第一營營長應照准此令 
　　又令方仁元晋給二等大綬嘉禾章徐霖晋給四等嘉禾章此令 
　　又令余誼密袁勵宸高培德龐鍾璞均晋給三等嘉禾章晋恒履李懋延均給予四等嘉禾章此令 
　　又令雷炳焜給予四等寳光嘉禾章此令 
　　六月十三日大總統令司法總長董康呈請任命曾逵爲吉林吉林地方檢察廳檢察官應照准此令 
　　又令陸軍總長蔡成勳呈陸軍第二十四混成旅步兵第一團少校團附朱俊懇請辭職應照准此令 
　　又令陸軍總長蔡成勳呈請任命陸斯遜爲陸軍第二十四混成旅步兵第一團少校團附應照准此令 
　　又令水鈞韶張緝光均晉給二等大綬嘉禾章柴晉疇晋給三等嘉禾章陳西林給予四等寳光嘉禾章方伯麟晋給四等嘉禾章此令 
[專電]  
　　北京電外傳曹錕吳佩孚表示一致維持鄂王可保不動府院方面對王辭職亦擬慰留並責成王氏認眞辦理善後（二十二日下午九鐘） 
　　北京電吳佩孚電現長江方面風潮緊急直魯豫巡閱區域環境多故南北地理中部將有重大動搖政府不宜專持靜觀主義似應順適人民趨勢有所發表俾免自行奔蕩決口崩堤佩孚忝膺三省末職冒昧陳情管蠡之見尙乞採擇（二十二日下午九鐘） 
　　北京電馬敎次柬邀八校長在部會商善後及調和事件校長團以政府對六三事未正式道歉前認爲無協商誠意拒絕不往 
　　北京電奉訊張定有（二十五）日在奉就經略職（二十二日下午九鐘） 
　　北京電李滎殿電據米鎭使電蒙匪竄至西馬旗王府進踞猴頭廟防兵單薄請飛飭馬隊節節援助復准電稱蒙匪三千餘名現與林西軍接仗各等語當派馬隊星夜前往並續編大隊堵截 
　　北京電贛總商會電院李盛鐸假延長南贛路線爲名將私借大宗外債懇飭交部嚴阻以保主權 
　　北京電杜威昨在高師爲末次講演對年來中國敎育界有所針砭（二十三日下午一鐘） 
　　北京電巴黎大學贈徐文學博士定今日在法舉行贈與式 
　　北京電劉式訓因肺疾復發赴西山養病（二十三日下午九鐘） 
　　漢口電兩日來武昌謠言頗盛居民紛紛遷避王令軍警嚴查造謠捕數十人今日人心稍定 
　　漢口電王養日（二十二）午後渡漢訪各領事保證武漢安寗 
　　漢口電王劉前日電京請以造幣廠擔保向漢口内銀團借善後欵二百萬京覆電照准現派魏聯芳郭宰卿開始接洽 
　　漢口電省署漾日（二十三）開宜昌善後會議函請旅省宜人列席 
　　漢口電熊克武養（二十二）晚乘武陵丸赴湘（以上二十三日下午四鐘） 
　　香港電梧旣爲桂重要防地粤擬全力進取現勢粤較桂優魏邦平葉舉所部及五飛機已猛進陳炳焜電陸榮廷請在龍州調榮字軍星夜援梧未卜趕及否 
　　香港電據葉舉電稱熊部佔領卡房楊部佔大燕山鄧部佔金溪 
　　香港電陳炯明哿電聲討桂陸等開釁罪狀（以上二十三日下午八鐘） 
[公電]  
　　陜西制憲通電各省省議會敎育會商會實業會農會自治各團體各報館並轉章太炎王儒堂梁任公熊秉三范靜生張鎔西張季直孫伯蘭汪精衛徐季龍諸先生均鑒秦省本主權在民之約法民族自治之精神籌制本省憲法圖地方之樂利促國家之統一惟茲事造端宏大非海内先覺扶掖指導不足以垂典範而樹風聲諸公學識鴻博萬流景仰提倡民治尤具熱誠對於此項建設定有宏謀碩盡可作圭臬務希不吝明敎錫以南針不勝感禱翹企之至陜省議會籌制省憲特務處叩馬 
　　徐州平市官錢局來電申報館鑒此次敝局兌票擁擠奸宄混雜舉動越軌平素准備本裕更賴地方長官督同彈壓得以敉平現已恢復秩序照常營業因貴報通信失實特電奉達乞登公電欄内以代更正至紉感荷財政部平市官錢局漾 
　　留京中大皖籍同鄕會電上海申報曁各界各團體公鑒竊敎育爲立國之基人材爲興邦之本而我皖垣各校因謀發展乃於六月二日請求省議略增學欵爲萬姓子弟之大計作百年樹植之宏圖見義勇爲當仁何讓不謂有狐祟議員豢於軍閥旣枉法以從事復助桀而爲奸毆捶諸生腐鼠不若更有馬聯甲者身列戎行性爲虎冠縱衛卒之突擊幸學士之空拳血肉橫飛死傷相籍傳來慘耗靡不裂眥法校校長光君明甫視及門如手足不忍與猘爭凶方理喻以解圍忽索綰而交執橫施綁掠如獲讐仇觀此淫威暗無天日問茲暴手何有心肝同人等以撫后虐仇萬難袖默且斯文骨肉休戚尤關是以竭力呼號冀盡棉薄伏乞諸公力持國法剗茲虎豹之殘更或誼切鄕關銷此鷹鷙之毒蓋軍人原禦寇逆今作寇以行凶議員本達民情今枉民而獻技乖情逆理亘世所無同人等切齒痛心矢日申討勢必懲誅暴吏方存水火餘生更須殄絕禍魁稍定瘡痍慘目奠我敎育撫我人民事逾千鈞危同一髮迫切待命悽惻聲嘶至希諒察留京中大皖籍同鄕會寢叩 
世界路透電 
[英國首相大會記]  
　　二十二日倫敦電今日帝國大會開會時英外相克松貴族詳述一般對外政策殖民部大臣邱吉爾氏陳述美索波太米亞與埃及之情形昨日邱吉爾氏言英屬各地戰時興盛與戰後凋敝之狀况謂有人主張强迫限制産額但政府未能採行此議吾人决不可冷淡對付熱帶領土但須資以財力助以機器發展其利源當此對美匯率大不利於吾人之時發展熱帶領土之舉尤不可緩此事應得各自治殖民地之更大注意如一九二○年加拿大與西印度所締結之商業契約乃帝國優惠待遇之顯著辦法殊可稱也巴力斯坦與美索波太米亞經費甚大故領土應行之事未能一一舉辦但金錢雖少帝國交通事業仍徐徐發展南洋羣島戰時曾購贈一戰艦以助海戰且資助獨多非他處領土所能及惜目前因錫價與橡皮價皆大低落致受打擊但此情勢僅暫時事耳 
[英日續盟之各方觀]  
　　二十二日巴黎電時報載稱法國對於英日續盟僅爲旁觀者惟法國殊願加入與太平洋有關之列强大會該報又表示意見謂以總協約代單純聯盟更足防杜戰爭之危險 
　　二十二日倫敦電日本大使林權助男爵今日語路透社代表謂帝國大會所表示關於英日聯盟之意見彼殊感慰日政府决不視此聯盟有與美國起釁之象此爲顯而易見者蓋日本與美國交好爲日本絕對必要之舉也且日本殊願中國與列强平等相處末謂彼極韙斯末資將軍所發裁減軍備之言論 
　　二十二日墨爾邦電澳洲勞工大會通過議案反對英日盟約之繼續 
　　二十二日倫敦電外交次官哈姆斯韋士氏今日在下院答覆某議員質問政府曾否徴求在華英商關於英日續盟之意見曰在華一般英人之意見政府已有所知 
　　二十二日華盛頓電國務部正式否認外間所傳英日續盟之談判進行情形國務部槪得有消息之說又特殊否認國務部曾得質言如盟約賡續當力杜約文有損礙美國權利之條欵之說 
[英議院之華事問答]  
　　二十日倫敦電皮萊爾士氏Ｂellairs今日在下院提議政府爲襲行英人對華歷史上鼓勵之任務計應將駐華外交代表陞爲大使並與在中國設有郵局之其他五大國談判裁撤在華之郵局藉以承認中華爲大國外交次官哈姆斯韋士氏答稱照中國目下之情狀不欲建議將英代表陞爲大使且不欲與列强談判裁撤郵局事皮萊爾士氏又謂一九一七年八月協約國公使會議曾聲明願竭力使中國享受更高之國際地位今已違背此質言哈氏答稱彼不能以問答討論此事皮萊爾士氏後又建議政府應照會中國願與開交還威海衛之談判哈氏答稱政府目下不欲建議取此行動 
[北部愛爾蘭之國會開會]  
　　二十二日倫敦電今日英皇與后在愛爾蘭貝爾法斯Ｂelfast舉行愛爾蘭北部國會之開幕禮英皇等所乘之船由戰艦巡洋艦各二艘驅逐艦九艘保護並有飛機盤旋天空船入港後港中各船皆懸旗歡迎各處觀者歡聲震耳欲聾由岸至城議會長半里沿途軍警排列英皇等驅車而行萬人爭觀英皇等入會塲就座舉行召集議員禮此後行禱視禮旣畢英皇致訓詞略謂世界中操英語者無不欲愛爾蘭問題之美滿解决余願愛爾蘭各個人民會同帝國所結合之其他自由人民忠摯提携行事帝國係以許多民族抛棄前仇集合而成今全國莫不注視愛爾蘭余望愛爾蘭南部不久亦將有與今日同樣之禮節並望今日盛會將爲他日愛爾蘭全部人民和衷共濟爲愛爾蘭服役之先聲至於國會爲一爲二則由愛爾蘭人民自决之愛爾蘭人民其各忠恕行事而爲愛爾蘭造成昇平和好之新紀元余有厚望焉云云禮成英皇等由軍警護衛回船 
[英法意之近東處置]  
　　二十二日倫敦電路透社探悉英法意三國駐雅典之公使已照會希臘政府告以協約國已準備自行辦理希土戰事如何解决之問題英國哈林頓將軍已由法國同意被任爲君士坦丁協約國聯軍之司令但尙未通告土國聞目前事態與倫敦會議近東事件時已不相同曩者不過提議調查耳今則注政府之意見以爲希臘或須退出亞洲矣塞拉斯Ｊbrace之一部將另有辦法關於此事上星期巴黎所議决者與倫敦會議之决議逈然不同希臘現不若三個月前之有力尙望希人諒解和平之需要並諒解希臘不可失　約國之好意 
[英礦工近狀]  
　　二十二日倫敦電礦區之情狀今日未有變動礦工之願上工者均遵從工人大會懇切之請求展緩上工估計全國各處上工者僅有千人若干處之司抽水機者現均有軍隊保護聞有最大之職工聯合會數處已通告礦工不願於目下罷工 
[美勞工與愛爾蘭]  
　　二十二日丹佛電勞工聯合會會長戈泊士氏曾裁决阻止重行考慮表同情於愛爾蘭人之代表所提出抵制英貨之議案諸代表旋請大會推翻戈氏之裁决但大會未加徇從僅通過議案照議案股員會之建議對愛爾蘭人主義表示同情而已 
[各國近事記]  
　　二十二日紐約電美國海軍大將西姆士氏因在倫敦發抨擊美籍愛爾蘭人之言論應召回國已抵此間當時有警士千餘人在埠頭巡邏以防意外事端西姆士氏安然登岸即乘火車赴華盛頓 
　　二十二日華盛頓電參衆兩院關於海軍經費議案之談判前發生頓挫今已由兩院議長開會商妥將參院加入該案之欵美金九千八百萬元删除約九千萬元 
　　二十二日華盛頓電敎堂和平協會之代表團謁見哈定總統呈遞各地敎士二萬二千人具名之請願書請總統儘速發起召集萬國限制軍備大會 
　　二十二日墨爾邦電太斯美尼亞農民聯合會建議英澳羊毛業聯合會應考慮可否將需用所餘之羊毛贈與遠東各政府以作商業廣告而以不得將此項羊毛轉運出口爲條件 
　　二十二日倫敦電白里頓之工黨大會已以大多數否决與共産黨携手之議 
　　二十三日馬尼刺電代理總督伊特氏電請華盛頓政府准將菲列濱國債續增至美金五千萬元聞現需二千萬元貸與國家銀行 
　　二十三日馬尼剌電日本摩托船一艘爲當道拘獲被控違律經營沿海航業船中共有日人六名 
　　二十二日華盛頓電陸海軍大操之第二日有陸軍飛行家兩人於以炸彈擲靶時在天空互撞墜海溺斃 
　　二十二日紐約電今日海軍大操之際海面飛機以炸彈由一千一百呎之高處擲擊前德潛艇一艘於十六分鐘内沉之 
　　二十二日巴黎電今日巴黎交易所英金收盤價每鎊兌佛郎四六·八一五 
太平洋路透電 
[南方戰事記]  
　　二十三日香港電聞李烈鈞已由湘省率軍攻桂 
　　二十二日香港電陳炯明出示宣布粤桂業已開戰魏邦平已命陸海軍以全力攻擊梧州聞梧州附近之開水地方已見劇戰 
　　二十二日廣州電據半官消息粤軍已占據開方（譯音）大燕山現向迫近梧州之廣平進發飛機已飛於梧州天空擲下傳單布告粤軍之戰僅爲驅除桂省黷武者計對於平民將予保護 
[北方近事記]  
　　二十二日北京電聞外交部曾請財政部撥欵解付所欠駐外使領署之經費 
　　二十二日北京電京綏鐵路原擬於六月一日開車旋展期七月一日今因路橋爲大雨所損須加修理故復展期至九月十九日行開車禮 
[日本近事記]  
　　二十三日東京電今晨各報評論英相喬治氏在帝國大會所發之演說極加讚美各報且證明英國注重與日美聯好之至大關係各報又特别指明英相所述日本歷年來友交誠信並稱讚日本於戰時所建功績之言而視後一層爲間接贊成與日續盟及限制軍備之必要蓋英日交親實爲可使限制軍備見諸實行最有力之要素也 
　　二十三日大阪電福岡郵務員多人被控盜用公欵爲數甚巨今悉就逮 
[東俄近事記]  
　　二十三日海參崴電日本陸軍少將小泉率同軍事委員已抵此間調查没收俄人之軍械及日軍之武器衆視此舉爲日本陸軍省撤兵之初步此間政府仍不許謝米諾夫赴格羅台柯伏並建議准其暫設司令部於波西特惟不得干涉政治或軍務據各處傳來消息農民對於此間政府現均守觀望態度蓋疑政府與謝米諾夫訂定秘密合同隱不宣佈也 
國外要聞 
[南洋通信（不才五月二十四日寄）]  
　　最近英屬南洋之樹膠問題 
　　南洋樹膠市况自去春迄今續漸下跌最近市價每　平均二三十元祗得生産費之半數於是樹膠栽培業大起恐慌數月來設法限制生産以爲補救然亦未有解决此爲南洋最有研究價値之一問題也茲選譯關係此事之各項重要文件如下（以下各文件皆最近所發佈者） 
　　（甲）馬來聯邦樹膠栽培協會理事頓根氏致民政長官書馬來聯邦民政長官閣下本邦樹膠栽培業代表委員會於去年十二月十九日在吉隆坡（馬來聯邦都城）會合編成限制樹膠生産之提議案求達維持樹膠事業之目的該案旣成遍登廣告越四日召集大會出席人數計英人及其他各族居留民之樹膠栽培業者代表共七十五名對於委員會之提議案滿塲一致可决即作爲决議案又於是日組織委員分會編訂該决議案之具體辦法以便呈請海峽殖民地及馬來聯邦二政廳之採用該委員分會會計員四人書記一人於本年一月十一十二兩日就新加坡本會法律顧問柏爾義氏協商草具限制樹膠生産案大綱如下（一）編訂限制樹膠生産及取締輸出之法規（二）編訂該法規之施行條例（三）制作栽培樹膠呈請書及許可狀之統計表以證明樹膠生産之標準數目（四）製作該統計表之編訂法及理由書（五）制定樹膠生産標準數目表及分配法（六）草擬文電將該案要點宣示大衆此外樹膠栽培業者對於政廳要求財政上補助之事當另制提案别定計劃故不包括在該案之中至上述之决議案已得倫敦樹膠栽培協會之同意有往來文電爲證合幷聲明務望閣下加以考慮不勝盼禱 
　　（乙）馬來聯邦樹膠栽培協會委員會决議案該案即在去年十二月十九日由該委員會在吉隆坡開會議决爲現在南洋樹膠事業之重要對應策已提交馬來聯邦民政署當該會開會時出席委員共十四人委員長即頓根氏其餘委員姓氏從略（一）現時樹膠市况惡劣有迅速講求有效對應策之必要而此對應策中第一當制定法規限制樹膠輸出（二）此事與印度錫蘭及荷屬東印度之各樹膠栽培地均有極大關係應採同一態度故望政廳將此問題與印度錫蘭及荷屬東印度各樹膠栽培業者協商一切但此議决案不論錫蘭及東印度贊成與否在馬來聯邦必須制定法規切實施行而此法規之成立愈速愈妙希望在一九二一年之初得以實施（三）除設法限制生産外而减少樹膠棧房亦爲一般所希望之根本解决法倘此法不能實行即當變更手段嚴行禁止輸出凡欲輸出樹膠者必取得政廳之許可書而後可若數量超過限度即絕對禁止輸出幷科罰金（四）限定之樹膠輸出量在一九二一年一月至六月内當以一九二○年一月至六月内輸出量之半爲標準現對於各樹膠園雖不能得精確之産額統計但臨時設置之限制樹膠生産局及地方長官可以約定其量大槪六個月内每英畝之産額决不能過八十磅由限制樹膠生産局擔任調查倘遇違犯此規定者該局有權裁斷之（五）不論如何之小樹膠園須受該法規之支配其理由如下（甲）小樹膠園雖不直接輸出但由樹膠商轉販結果歸於同一之輸出（乙）該計劃謀爲澈底的輸出禁止故一槪不許除外（丙）小樹膠園倘可不受該法規之支配則調查機關無法嚴密必生走漏之虞（六）新加坡及檳榔嶼二商埠對於馬來半島樹膠及外國樹膠之輸入當然不加限制但該兩島之樹膠倂産額亦當加以限制也（七）樹膠園之已及收漿期者可向政廳請求財政上之補助但自第一期補助金收到之日始六個月内不許收漿當由法律規定之（八）二年半及二年半以上未成熟之樹膠園不能得財政上之補助（九）財政上之補助每英畝每月不得超過三元（十）請求補助金時可呈明樹膠栽培業貸欵局由該局調查施行（十一）貸欵局之出資者得於借欵還齊時取純利之半（十二）債務之保證由本委員會代政廳决定如其不能另定格式（十三）補助金利息常年七釐每半年結算一次利息移入下期本金中 
 
 
 

Page 7

 
 
國内要聞 
[京津鄂人之驅王運動]  
　　湖廣館開救亡大會　列隊赴新華門請願 
　　昨日（二十一日）上午八時旅京津鄂人在虎坊橋湖廣會館開救亡大會到會者九百卅七人會場陳列「王占元十七大罪狀」九時振鈴開會公推馬德潤爲主席首由旅京同鄕會代表李繼膺報告前次大會議决各項議案之進行情形畢並謂依照陸軍刑事條例第四十五條及第七十七條之規定王占元當然須處死刑全場鼓掌次由武漢災民代表袁正道宜昌災民代表覃保初報告兩地兵變之慘狀縷縷泣陳聞者無不酸鼻結果議决七條辦法（一）京津到會諸人全體赴府院爲最後之請願（二）如政府此次置湖北民意於不顧湖北人至無可奈何時除向外交團申訴公理外實無其他辦法（三）以全體同鄕名義控告受賄徇私之金紹曾（四）通電贊成聯省自治以表示鄂人之傾向（五）通電否認被王占元收買之省議會爲代表民意機關（六）排演災情新劇以喚起各方面之注意（七）籌欵接濟災民並組織賑災委員會以上各項辦法决議後即宣告實行第一項辦法全體赴新華門請願遂魚貫而出湖廣會館整隊步行第一隊執白布大旗四面均繪以兵變時之慘狀其餘每排舉白布小旗一面上書「王占元罪該萬死」「湖北精華盡成灰燼」等語途中秩序井然至新華門時鐵門已閉直至午後一時總統始派殷鴻壽代見當即臨時分别推定代表李繼膺甘鵬雲等十一人入新華門由殷鴻壽在接待室接見各代表陳述兵變慘狀畢對於政府提出要求三項（一）將王占元免職幷查辦（二）將王占元在鄂督任内所侵吞之公欵一律充公（三）此次武昌及宜昌人民並外人所受之損失由王占元私産項下償還各項要求提出後並將控告王占元之呈文二件面交殷氏代呈殷鴻壽起立答覆各代表云宜昌武昌均湖北精華之地先後遭此慘刦外人尙且痛心况身受其殃之湖北人乎余今日爲諸君出而負此責任將呈文送交徐總統靳總理與之磋商具體辦法倘政府仍無相當之辦法當辭此官以謝鄂人請諸君限期三日至二十五日下午一時余决有可慰鄂人希望之答覆云云各代表始退出並將開會請願各情通電全國茲將鄂人所宣布王占元十七大罪狀列後（一）吞没軍餉激成變亂（二）兩次縱兵焚搶宜昌（三）焚搶武昌（四）蒲圻天門鍾祥樊城黄州大冶陽新武穴羅田蘄春崇陽羊樓峒老河口富池口毛家集沙洋蔡店等處先後被兵焚刧（五）焚刧旣盡又復姦殺（六）殘殺鄂中志士（七）燒燬官錢局造幣廠以湮没侵吞證據（八）摧殘民治（九）包辦選舉摧殘省議會（十）摧殘敎育戮辱學生（十一）販賣烟土强銷蘆鹽（十二）吞没賑欵滅絕災黎（十三）變兵移駐未搶地方預備遍搶（十四）箝制輿論（十五）私挪官欵自行營業（十六）指孝感居民爲變兵任意槍殺（十七）藉籌軍餉括歛民財 
　　在此京津鄂人憤激之中鄂劉省長承恩昨忽有電致某要人打聽中央對於王占元有無更動之意某要人即以私人名義答復劉氏謂鄂省遭此大刦善後各事均需妥爲籌備王使督鄂有年對於善後問題必能努力辦理微聞中央以善後之妥否定鄂局之考成云云是中央尙未有撤王之决心也 
[陜局漸有轉圜說]  
　　陜西事件近日已趨和緩聞馮玉祥所部已抵臨潼沿途所經不特陳部未加抗拒且反派員勞軍陳樹藩於前日召集會議亦有决退漢中之意業已將張藩所轄一部派往鎭安佛坪寗陜等處以圜退守漢中之計聞政府日昨接到馮旅效電謂據報陜前督陳樹藩現將陜西各軍調集寳鷄一帶行將退守漢中等語陜軍果退漢中則至長安沿途當無阻隔可免戰事發生云云至政府方面因陳樹藩主張開一會議解决一切亦擬令閻督先往潼關即在潼關開一會議一方面電令陳督由西安馳赴潼關訂期開會除由閻陳兩方面隨帶人員列席外中央並加派大員一人亦赴潼與會當面解决一切問題政府關於此議已徴求曹吳閻三人之意見一俟三人贊同中央即與陳督磋議開會辦法又聞政府對陳督要求條件中之軍餉問題昨已擬有辦法大要如下（一）調查其軍隊之實在數目（二）未經核准軍隊之欠餉由陳自理（三）正式軍隊之名額缺少若干（四）對留而改編之軍隊暫給一個月餉（五）對於籌備遣散者之欠餉一律發清内中仍須搭放軍用兌換劵此項辦法須俟閻督接任後歸閻負責籌辦據此以觀似軍餉一層當不慮陜中將領再有所藉口矣前日保定方面對於陜事亦主張雙方開一會議决定一切如果雙方均肯讓步則由保定方面代爲轉達所有軍隊仍以華陰爲界不得再行前進去電徴陳樹藩同意幷電請劉省長疏通惟截至昨日止尙未得西安回電又聞陳部劉世瓏等態度尙崛强即陳氏退守漢中之後兵力在手重以地勢險固進戰退守均可自如陳氏對於軍餉之撥給部下之改編仍極力堅持劉鎭華銑日來電亦謂陳樹藩决辦交替惟所求六欵速即批准免陳藉口中央若能准許其請則目前當無若何變化也 
[北京當局對浙之態度]  
　　浙江事件當局派去之鮑貴卿吳炳湘等疏通俱無甚結果並聞鮑以與盧接洽未能妥洽不日即將回京覆命政府因此堅囑吳佩孚派員往杭解釋一切日前致吳佩孚電云子嘉倡議省憲幾使全國沸騰丁茲國命岌岌之時何堪再擾子嘉之新猷偉畫苟利於國家無事不可彼此從長計議若偏執以行將恐益肇分裂即請執事從事疏通俾釋閡隔無任盼禱云云聞吳昨曾電告謂已派團長王鑫赴浙一俟接據覆報再當詳陳同時外間有吳佩孚派員疏通亦無結果之說前據探報王揖唐方樞張敬堯張樹元等均在浙計議一切此項風傳政府方面極否認之幷言浙事除陳樹藩李厚基並貴州盧燾略表情同外其餘各省態度均甚冷靜故當局復電盧氏虛與頌揚尙不悲觀惟聞廣東陳炯明湘省趙恒惕確亦有電贊成盧氏之主張又聞奉天張使曾於東三省軍事會議席上决定履行天津會議之條件直奉鄂三省聯電反對盧氏大多數對於張氏意見無異詞張當即覆電中央謂俟曹王覆電到奉後即擬連銜通電反對云至武昌王督則於二十一日上午有統密電致靳總理其大意云自治原爲民國應有之要素但浙江此次倡行之自治無統系之可言未便表示意見中央爲維持威信計似宜加意注意曹則未有表示也 
[滂江失守說與奉議]  
　　近日滂江失守之說確否尙待調查昨據參陸處方面消息連次會議對於三特别區籌防辦法已略有决定並聞征蒙奉軍刻又從駐廊坊鮑旅馬廠李旅南苑朱旅中再抽調一旅赴蒙足證蒙防益急惟當局對滂江失守消息則認爲不確聞援庫總司令部近亦有否認之電抵京原文略云我軍駐滂以來晝夜防範不遺餘力俄蒙匪無隙可乘迄未竄入其有窺伺防線者亦必迎頭痛剿以壯軍威乃近閱京師各報紛紛登載或曰滂江失守或曰鄒部退郤以淆觀聽際此國事蜩螗一人倡謠萬衆和之聞鶴驚心談虎色變於國事駐軍名譽均多未便推其謠諑之由或因匪竄林經一帶多倫防軍兵力單弱迭電請援由滂江派隊前往協堵外間不明眞相致滋風說云云此電或在滂江失守前所發亦未可知也 
　　日昨張使以征蒙事宜已不可緩故特催奉軍航空處處長喬某令其趕速籌備軍用飛機多架以便飛行沙漠與蒙匪决一死戰喬某奉令特派副官關某於十九日早赴車站運飛機至航空署試演又聞張作霖召集之奉天征蒙會議迄今已七八日所議結果即吉黑難於出兵外以許蘭洲爲征蒙參謀長鮑貴卿爲征蒙顧問而已其餘各軍費三百萬元之分配軍站軍械之設備亦曾略事點綴至十八日之會議除察區田旅長建議征蒙須編制騎兵隊外他屬秘密殊無所聞至久留奉天之各旅長遠離汛地亦非所宜昨張氏將令各旅長一律於二十日回也預備一切其餘各要人亦均陸續啓程 
[敎潮無履行閣議辦法望]  
　　日來敎育風潮頗覺沉悶所謂調停已渺無消患政府對於民族精神所寄托之敎育漠不關心殊令人不解今但就經費一層而論旣無履行誠意而三條辦法之精神又芟除凈盡其餘當然均靠不住據確實調查若案照三條辦法則國立八校經常臨時各費依八年度預算支配北大每月應領六萬六千零三十七元高師應領三萬九千零七十六元女高師應領一萬七千三百五十一元（附設補習班在外）法專應領一萬零一百四十七元醫專應領一萬一千八百五十三元工專應領一萬四千七百六十元農專應領一萬零三百四十元美術應領四千九百三十一元合計每月應一十七萬四千四百九十五元而目下敎育部所發交各校之欵尙係五年度之預算北大僅五萬二千六百元高師僅三萬五千六百元女高師（附設補習班在外）僅一萬四千元法專僅九千元醫專僅九千三百元工專僅一萬零三百元農專僅七千五百四十元美術僅四千三百元合計每月不過一十四萬二千六百四十元實際按照三條辦法之八年度預算每月短發三萬一千八百五十五元此種數目的確可靠局外人不知其中底細易發生誤會而敎職員方面對於八校經費若干均了然在目故對於馬次長之糊塗部令直付之一笑謂堂堂之敎育當局連『七』字與『四』字都認不清也 
　　昨日下午三時北京部立私立中等以上學生聯合會在民大開第五次會議由主席范連英報告宗旨當塲議决四條辦法（一）派代表向敎職員聯合會詢問取若何態度如有調停餘地即催調人極力調停並請出新調人帮助進行（二）再派代表見馬敎育次長請速解决敎潮（三）派代表赴總統府上書請願促政府從速履行懲辦肇事軍警及以明令向全國敎育界道歉並即時履行四月三十日閣議三條辦法（四）該會於放暑假之日正式宣佈罷課中止各校同學回家後應極力宣佈敎潮眞像倘至下年開學期間而敎潮仍未解决仍與國立八校取一致行動 
[直隷之稽徴稅務總悞（若氷）]  
　　直隷財政枯竭已達極點曹省長對此問題曾徴詢僚屬意見謀所以整頓之方策結果乃有稽徴稅務總局之設此事在表面上爲清理財政積弊而廣收入實際上則不過巧立名目位置私人而已所謂稽徴稅務總局者凡所有直隷全省統稅礦稅均歸該局收納須受省長督軍之指揮而全省財政機關之財政廳勢成虛設矣其組織方法已發表局長王芝杰副局長王學曾均爲省長委任以北馬路前釐捐總局舊址爲辦公處局内共分三科每科設科長一人科員二人雇員若干人並由省公署發給關防以資信守不日即行開幕而各辦理稅務人員自奉令設立稽徴稅務總局以來自度必在裁汰之列故已紛紛繕寫履歷投託戚友運動他調矣 
[東三省通訊（隱）]  
　　極東俄黨與日人之形勢　遠東俄黨與謝米諾夫東邊年來形勢變幻幾有不可捉摸之槪最近滿洲里及俄邊等處風雲倍極險惡茲就各方消息彙錄如下（一）滿洲里站第五區警察署據俄巡官某報告探報本月由赤塔政府派來紅黨三十名爲保護札巴缶爾鐵路機關保護地點開列於左一車站辦公處及前俄國郵政局在車站二鐵路副站長也雷錦那公館住札巴缶路二號房三札巴缶鐵路機器辦公處四札巴缶鐵路地包處五赤塔外交代表阿立克山德老夫士克公館又聞該黨等由赤塔運來大槍手槍及炸彈等物現寓札巴缶鐵路車站對過瓦罐車上除該黨三十人外又增派密探一百三十名由赤塔至滿以爲窺探滿站政治蓋俄人對於該處事件極爲注意故有上項行動也（二）日本在極東軍隊現擬撤回其交涉之手續將廟街事件置爲另一問題薩哈林交涉亦俟日後解决崴埠方面之交涉日本方面提出要求條件如赤塔政府承認交涉即可解决日本即實行撤兵至日本所提出重要條件如下一極東共和國實行民主主義不得施行共産制二以海參嵗爲完全商港不得有武裝之布置三開放伯力黑河赤塔等重要地點四與外人以平等之森林採伐權及礦山採掘權五黑龍江自由航行六確保外人之生命財産七保存各旣得之權利八賠償日本居留民因西伯利事變所受之損害按黑龍江爲中俄兩國國際河流祗准中俄兩國航行載在條約彼遠東共和國何能單獨允許日本自由航行此種要求我國當然不能漠視也（三）俄境伯力權地方近有中國青年學生十餘名由滬經崴到伯探係粤中派來多數黨經駐伯領事商請扣留俄官推諉復經電部請示現該學生等已乘俄官船葛吉林船他去又吉林延吉方面中國郵局近檢獲自上海寄延韓文月報多册内容純係鼓吹共産主義此項報册均係韓文聞東省當局已通令查禁矣 
　　哈爾濱消息東邊近來國際上之情形變幻多端其可爲注意者一爲俄黨之事一爲謝米諾夫之種種行動據最近海參崴消息俄雙城子已於五月二十四日被舊黨佔領海參崴亦於次日佔領其佔領嵗埠之初新舊黨將開戰被聯軍將雙方武裝解除嵗砲台兵及警察首先叛降源杵河毛口嵗亦掛降旗降舊黨云云查源毛兩處與我琿春接界關係我國邊防極重故琿春地方官已特别注意調查以便預爲防備矣 
　　謝黨近日在哈勾結黨徒秘謀擾亂其上校軍官柴市撓斯克三月前由旅順回哈寓王爺街石道過市克包大瓦拉旅舖院内談及謝米諾夫之狀况云現下謝將軍經濟困難近日借妥大宗欵洋五百萬元本月十一日交付近來謝將軍向旅順日商批妥大宗軍火服裝一俟欵到手即將所定各種軍火備價領出運輸哈濱而中東路之運輸業經許可此舉係爲恢復中東路界俄國之原狀不日必與中國軍事長官先行請求倘被拒絕則以所有軍火供給中國胡匪使其擾害治安俾得藉口進兵至遲不過六月一號又一面坡站住有謝黨上校軍官雷之洛夫精通華語在該站專爲聯絡中國紅鬍子即在穆林站一面坡站等處擾害路政謝黨可借此機會加入又謝將軍之副官上校軍比市公諾夫由各拉代克地方回哈寓警察街二十七號專與中將邦結耳市克少將非過吉面商秘密要件田地街二十五號住有中將吉市立次奉謝將軍命着其將駐哈之騎兵軍士急速招募發往海拉爾站近來謝部軍校每日隨貨發往各拉代克俄境有五六十名之譜到該境時再編成隊伍又悉長春南滿車站每日晚車往來俄人日見增多密探舉動均係謝米諾夫部下幷得日人方面確息不日將有大批軍火運送北滿故該處地方官已加意密防以免意外矣 
[陜省政潮中之豫聞]  
　　馮玉祥閻相文先後率所部由河南入陜惟因河南自觀音堂以西至潼關不通鐵路軍隊之開拔旣遲消息亦因之濡滯日前汴中盛傳馮軍入陜時在潼關以西中伏損傷甚鉅十八日得閻相文轉來馮軍安抵華陰之電始知謠言盡屬子虛茲將最近所得消息分述如下 
　　趙吳之軍事會議趙督於十四日下午一時許偕其夫人乘專車赴洛與吳副使面商要公吳使亦偕其夫人迎至洛陽車站在第三師二部會商一切閻相文及第三師參謀長李濟臣亦參加會議據外間傳述會議事項約分三條（一）援陜問題（二）信陽塡防問題（三）各省自治問題又直軍二十五師師長蕭耀南於十九日率衛隊二百名乘專車過鄭邀同張福來師長一同赴洛據軍界中人言係奉吳子玉電召開軍事會議者 
　　閻相文挑選衛隊新任陜督閻相文在觀音堂設立行轅藉資調度十八日拍電駐鄭直軍二十四師師長張福來請代挑精兵一團作爲衛隊張接電後即就駐許昌新鄭等縣所駐之四十七旅九十四團中揀選精兵一千五百名派營長閻統晋帶赴觀音堂請閻驗看酌用 
　　豫西人民之苦况陜靈閱盧一帶去歲災况極重餓殍載道現今引領盼望之二麥正届收穫之期適値陜事發生大兵過境紛紛撥派車輛運輸輜重車輛不足繼以駝騾駝騾不足加派民夫陜縣一邑共分八區每區派人夫五百名又各派欵二千元接濟餉糈他縣稱是以致麥多棄地人盡行役饑饉之後加以師旅哀哀豫民其何以堪 
[廣州之市選舉潮（平）]  
　　破天荒之廣州市選舉當舉辦之初粤人均抱有絕大之希望以爲直接民治此其始基且可以覘國民之程度乃未幾而十名之參事員呱呱墮地矣始試啼聲知非英物於是而選舉訴訟發生矣而判决無效矣此代表市民之參事員忽而産生忽而夭折變幻無常有類兒戲此眞可笑可哭之事也當市參事員開始選舉時一般市民均莫明眞相且乏選舉興味乃舉此重要之選舉權而放棄之而選舉委員會又不自爲政委其權於各區付其責於事務員以爲倘有弊端發生可以分謗也各區長乘此機會乃與事務員聯絡運動包辦無所不爲委員長杜之杕並不思所以防維之策迨其揭曉舞弊者均如願以償而醉心此席之鄧蕙芳竟名落孫山憤激之餘乃聯結市民向法庭起訴夏重民亦以其夫人不入選深抱不平遍謁要人力斥杜之杕辦此事之不善陳省長以選政腐敗不特影響於市治而素來期望之直接民選制亦爲此輩破壞殊深憤恨古政務廳長亦大不以此舉爲然結果遂令法庭依法解决各委員聞之乃提出辭職陳省長照例慰留有任勞任怨勉全終始等語各委員以陳省長必保全其面子並恃杜之杕與法界中人素相聯絡此事未必與之爲難故亦取消辭意不知法廷審訊時市民指證確鑿無辯護餘地而政務廳長古應芬市政廳長孫科均主張全部推翻一洗此腐敗之空氣於是高審長陳融雖欲極力爲杜稍留面子亦不可得日昨經許庭長思穎召集庭員决議認爲此次委員會辦理市選手續不合應將選出之參事員全部宣告無效昨日該廳長陳鴻慈已將主文宣示照錄如下「六月一日當選之市參事員應宣告無效訟費歸被告人負擔」查選舉訴訟以一審爲終結幷無上訴之途主文掛出則一般簇新之參事銜頭不啻立刻褫奪矣且罪證旣成立則委員及事務員監視員等均不免有處分云 
　　尙有要聞二及地方通信轉入後頁 
雜評一 
[救濟聯省潮流（默）]  
　　今日特别閣議欲乘時宣布省參事條例以救濟聯省潮流恐仍無補於萬一也武人之中亦有懼聯省潮流之激蕩勸政府順序辦理自治者此其用意正與政府相同固不足論即自身號召省治而以省治無礙統一之說慰藉政府者亦非根本之談蓋聯省潮流所以迫成而醞釀之者非一日亦非一事人民所希望之自治非政府所籌備之自治人民所主張之聯省非武人所勾結之聯省蓋深有痛夫今日之政府與武人决無能力以治理其國故不約而同人人皆有非省治無以自救之心其勢力之偉大固非敷衍掩飾之策所能消滅之也 
　　政府對浙潮嘗主聽其自起自落矣然除聽其自起自落外實亦無法以謀救濟某督亦嘗言人民謀自治吾輩軍人不加干涉矣然除不干涉外實亦無法以成自治蓋救濟與干涉决不足以解决今日之新潮流也 
 
 
 

Page 8

 
 
國内要聞二 
[浙省憲紀聞（三）] [  ＵＬ生]  
　　省行政之組織　選舉與省憲 
　　浙省制憲於省行政組織之討論已通過一信旣非總統制性質之省長制亦非如湘省内閣制性質之省務院制乃爲省長而又同時兼省務院長之一種制度換言之即大總統而又兼内閣總理之一種制度也表面視之省長職權可謂十分重大然以昨今二日之議决觀之省長實無何等職權可言蓋昨日議决省務員之任命完全由議會選舉事前事後皆無省長容喙或選擇之餘地而省長之選舉昨日議决由國民另組選舉會選舉之以公民直接選舉爲原則云云是浙江省長之地位不易受省議會之動搖並以公民直接選舉爲原則防弊亦可容易皆其優點也以現在情形觀之省政之進行旣取合議制爲精神省長在省務會議席上雖爲主席然若其權限僅至主席而止則完全取决於多數而省務員之任命又完全爲省議會所選出則謂省長實無何種實權亦無不可此種調濟盈虛莫測高深之制度眞令人有驟難下斷之苦惟由此可以推測之將來浙江政治狀態今請推闡如下（一）假定將來浙江無政黨組織則必致亂七八糟毫無政治可言各地領袖各自謀省務員之當選而競爭省長失敗之大領袖則必當選省務員無疑後此在省務會議則意見阻撓朋分權利之弊或不能免（三）假定浙江有極修明之政黨組織則大黨旣謀省長之當選更須謀省議會之多數庶幾選出省務員不致與省長政見完全柄鑿此浙江憲政前途之大幸也吾願全浙人民今後亟謀留意此點也可（三）假定浙江小黨林立則爲省長者可以操縱各黨之間而使省務員多數贊同已意則省長未嘗無游刃餘地以發展其政策省務員亦各得適可而止浙江政治之小康亦未始不可於此見之（四）假定浙江一黨爲省長選舉之勝利一黨爲省議會選舉之勝利則大黨與其爲省長選舉之勝利母寗爲省議會選舉之勝利此其關係適與美國之政黨政治相反而其利害亦正反對美國以行政立法獨立爲大原則故總統與國會雖屬二黨仍無碍國務之進行今浙江則省憲旣取搆通爲原則而政狀若發生不能搆通之弊病則必致省行政中常起杌揑不安之狀而全省蒙其影響此記者今日所略可推測之管見願以告我浙民及各省有志者也又浙江今日已議决省務員全體皆以政務官而兼事務官表决起立者十九人多數通過然則省務院爲委員制耶抑爲合議制耶又使人不能明瞭竊謂討論問題萬不可太小否將鑽入牛角尖中使起草員無從動筆而塲上東說一句西說一句之主張實足令全塲入於迷惑也 
　　選舉省議會與浙江制憲就法律講省議會選舉爲一事制憲爲一事二者本不能有所牽制但就政治問題講此次省憲起草委員中旣不少省議會員之當選若同時而辦法選則必致紛紛回籍而制憲會議無形停頓二問題於是不能不併而爲一問題若選舉辦則制憲破壞若欲制憲成功不能不停辦選舉省長沈金鑑氏與北京之關係人所共知而北京之欲破壞浙江制憲又毫無疑議者不好公然破壞浙江制憲而以趕辦省議會選舉使制憲無形打散是深可爲今日浙江自治前途之殷憂者也一般國民似亦已知此爲全浙生死關頭故連日停辦選舉之電報由各地商會敎育會等公團發來者正如雪片省中有力之士紳曁各團體代表晋謁省長請停辦選舉者亦紛紛繼起沈氏皆一槪拒絕並聞爭論甚劇今日更聞一駭人聽聞之新聞則各地發來請停辦選舉之公文電報警察廳一槪加以干涉不得登載甚至有臨時撤去者於是報上之空白新聞表示杭州仍在灰色空氣中者二日以來已有發見矣今後如何情形實難推測現官民二方正在積極爭鬭中督軍態度似甚表同情於民然仍以不便干涉行政爲嫌而取旁觀主義是此項糾紛或將終至相持不下亦未可知所可怪者沈氏亦屬浙民今制憲問題關係全省百年大計而必斤斤以一官爲重各舊省議員旣以制憲爲重何不可犧牲一切而必仍欲回去運動選舉全省浙民旣好稱自動自决則停辦選舉一事亦何不自動自决抛棄選權自决停辦可矣何必日以紛紛請求官廳爲事浙江此次調查選民册人數超出至一百餘萬逾浙江納稅額者幾倍浮報濫冒各縣皆然法庭不聞檢舉人民不知告發沈氏亦不爲撤查監督茲聞有多數議員已决定用人民告發使選舉停頓以解决現在糾紛由此觀之浙江省議員選舉一事違法者旣不勝指摘告發者亦有其人則此次選舉必徒多紛擾毫無結果蓋可斷言或者因此使各位運動選舉之議員老爺减其無謂之奔競亦未可知 
[杭州快信]  
　　桐廬縣商會縣自治辦公處勸學所先後電省省憲法爲一切省自治根基現已着手起草指日産出若省選縣選仍照舊法進行萬一與省憲法抵觸能否認爲有效抑根據憲法另選由前說何必制憲由後說勞民傷財應請以民意爲意勿爲自治精神障碍 
　　龍游紳商學代表吳之培等昨電督軍省長選舉民册各縣盡屬虛造請俟調查確實後再行選舉 
　　警務處奉令通飭各屬禁謠 
　　全省各法團聯合會成立大會昨由在省各法團續會後已决改七月五日舉行 
　　省敎育會定二十六日上午開臨時評議會討論援助南洋華僑學校註册案及保嬰會經費等事宜 
　　台屬水災急振會昨電仙居水災急振會陳知事錢委員平米已與吳主任接洽由道轉發近聞仙居災民乞糴致生誤會但因飢滋鬧情殊可憫請持平辦理 
　　浙江公立醫專校發起之酉學會昨在浙江病院開成立大會選出正副會長胡哲揆（現留學德國）徐定鋆並續開評議會推出代表張秉權等八人加入各法團審查省憲事宜 
　　海昌統捐局長蔡瑞年經人密訐到省財政廳昨委周國銓馳往澈查 
[南京快信]  
　　財部令蘇財廳茲仿照外國遺産稅辦法規定征收章程仰即遵辦 
　　全國商會聯合會蘇事務所前議决九月二十一日在上海開全國商會臨時大會業經通告各省在案現北京聯合會來函應輪在漢口舉行蘇事務所以各種手續早已籌備且此係臨時會非常年大會不能受輪省開會之限制昨已復函北京總會聲明地點日期不能變更並請將在漢開會事宜酌予展緩 
　　金山公民方成章電請飭松金兩縣知事將所拆衛城磚石充作該城内義務敎育基金齊王兩長以前接據李星岩等先後電呈當經令行查復茲據前情昨仍令行松江金山兩縣知事查照前令迅速查明妥議具復核奪 
　　上海絲業會館呈新絲上市懇咨行保護軍民兩長除咨浙江督軍省長松滬護軍使外並令各鎭守使各道尹水陸警廳長即便轉飭所屬妥爲保護 
　　寗垣絲經業於城内組織絲經業公會昨已成立 
　　高師暑假學校定七月十一開課報名已達八百餘 
　　下關飛鴻碼頭水底電線暗溝緊靠泊岸處於昨晚忽然坍塌 
　　胡初泰過寗返京浙督諮議周亞衛由寗赴滬 
地方通信 
[蘇州]  
　　軍警嚴密防範蘇常朱鎭守使現因浙省發生謠言蘇浙接壤亟應預防特諭令所部各營及警廳遵照隨時認眞防範一面密派稽查員隨時嚴查李警廳長日昨特召集各區署長隊長巡官等蒞廳會議討論維持治安辦法並諭令嗣後各區崗所長警於夜間遇有住來行旅注意視察責令騎巡保安兩隊認眞邏巡對於閣胥盤各門旅館客棧貴令偵探隊加派偵探嚴密盤查以期周密而弭隱患 
　　縣署更委警官吳縣公署第一科主任何筱圃因病請假業已照准經温知事委任唯亭第九警察分所長陶恩孚爲第一科主任科員遺缺以東後山巡官徐東芝升任遞遺之缺另委江蘇私立法政學校畢業生章世鈞承乏昨已分别下委矣 
　　保護繭市師船回防江蘇水上警察廳長趙會鵬前因蘇屬各産絲區域鮮繭上市特令所屬各區隊調撥師船分往各港鎭收繭之所竭力保護現在各繭市均已告竣故於昨日令行各區隊將出防師船一律調回原汛駐紮以安航路幷將辦理情形呈報省公署查核矣 
　　女中學及幼穉園畢業式齊門外崇道女子中學校高小班學生定於二十三日舉行畢業典禮先期由該校校長分贈入場劵邀請各界參觀又蘇州市立第二幼穉園自前歳由女高孫郁校長仿照第一園設立以來現已屆第一次畢業之期定於本月二十五日舉行畢業式下午四時並開家屬懇親會以聯絡感情 
　　蘇市米價步漲蘇市前因米價飛漲由縣函請商會邀集各米商議定白秈每石不得過七元六角經列席諸人贊成通過並由米業會董簽字以昭愼重不料近日秈米逐步飛漲竟逾限價至九元左右不知商會及米業董事將何辭以說也 
[鎭江]  
　　崇實女學畢業式登雲山耶穌敎會設立之崇實女學校本屆有中學畢業者七人高小畢業者四人兹定於本月二十一日及二十二日下午四時舉行畢業典禮並函請各機關前往觀禮 
　　四鄕夏蠶消息四鄕夏蠶已在收花適値霉雨兼旬温度不高致蠶身欠佳若天時轉晴或有五六成年景育蠶家均有憂色云 
[揚州]  
　　請禁銅元入境經質銅元充斥市上致錢價暴落鹽務民生均受影響現塲運食商事務所與運塲各商會議後仿照上海各埠辦法函請江都縣出示查禁並一面函城内外五警察分駐所查禁入境以維小民生計 
[清江]  
　　集議辦理初選手續淮陰市公民十九日下午三時在本城縣農會開選舉維持會計出席者有市董周鶴卿·選舉事務所主任喬伯瑤·各小學敎員·選舉調查員·以及地方公民約計五十餘人當會議時頗有爭執旋經人調停議定喬周二人均各當選調查員十二人當選三人地方公民當選五人餘二名則歸律師當選直至六時始各散去 
[嘉興]  
　　四鄕夏蠶近訊四鄕夏蠶已屆三眠雖以天氣轉寒發育較遲然尙不致大壞現市葉價每擔一元七八角亦尙不甚貴銷路亦佳鄕間各繭廠以夏蠶轉瞬即行上山故已籌備欵項以便屆時開廠收繭現已貼收繭招紙者有北門外石條街之大和廠及近城百步橋之順昌恒等兩繭廠其餘各廠以銀根關係或無人租賃故屆時營業與否尙難確定 
　　報告學務狀况嘉興縣視學葉志翔譚庾生已將全縣各學校敎育狀况分别視察完竣分别列表呈報縣署至勸學員趙泰祺計友璋周克生等三人亦將本學期出發之勸學日記造册呈報官廳備查又巡回指導員計贊平陳文淵二人亦將本學年之提導情形分别造表報縣轉報敎育廳查核 
 
 
 

Page 9

 
 
   
 
 

Page 10

 
 
本埠新聞 
[關於米店領照事之消息]  
　　總商會覆工部局函上海總商會昨致工部局函云逕復者售米領照辦法一案接准本月二十號大函敬已閱悉查此事前經敝會會長與台端會商後所有貴局解釋此舉之理由及保證之點當即代爲轉達嘉榖堂米業公會茲接該公會函復對於貴局所保證謂當預備各項便利方法以協助米商俾得豐足之積儲以供租界居民之用云云於實行一層似未能深信蓋此項保證實與貴局囤積章程相牴牾苟各米商憚於違犯何能得豐足之儲積即就事實而論欲得豐足之積儲必先有若干囤積也是以該公會以爲倘貴局欲切實協助米商俾有豐足之積儲應請貴局將第二八六四號布告撤銷方云相符至於敝會意見如貴局於存米之數欲得精確之報告以利租界食料之供應似可令各該米業公會查察存米每星期造送報告實愈於巡警之稽查此項辦法可按照中國海關手續且該公會等頗能負責當爲貴局所稔知但須責成辦理自能措置適宜此項建議如蒙嘉納敝會當轉請各該米業公會遵照辦理此致工部局 
　　縣商會致交涉署函上海縣商會昨致交涉署函云敬啓者據米業仁榖公所函稱工部局取締米店捐照一案實行期迫交涉多日迄無良好結果米店已有停業之决心敝公所以米糧關係民食至爲重要延遲不决深恐釀成事端本月二十日嘉榖公所·碾米公所·南帮公所·常昭公所·閘北碾米公會·曁敝公所六團體開聯席大會僉以米店爲正當營業米商有誠實身家斷無捐照之必要更無取締之可言今工部局因米貴發生領照問題並附以嚴厲章程八條是直使米店無立足之餘地矣夫以上海不産粒米全恃各處來源接濟自領照問題發生後租界米店相率觀望延不進貨内地客貨已受損失如再遷延設使存米食罄一旦源絕禍亂立見可斷言也工部局爲地方自治機關何故因一朝誤解而使上海繁盛之商埠陷於擾攘不安之境竊恐此舉非工部局維持公共治安之本恉也目前事機急迫如必實行領照米店惟有停業遷地爲良而已羣情憤激衆議僉同敝公所以事關大局將會議情形函懇貴商會爲商請命迅予轉請交涉公署向工部局力爭務達取消領照之目的以安人心而全大局不勝迫切之至等情到會查米糧關係民食此案久延不决恐於大局致生紛擾據函前情相應備函轉陳希祈貴公署察核迅予轉致實紉公誼 
　　嘉榖堂呈縣署文嘉榖堂米業公所董事奚賡虞等昨呈上海縣公署文略謂工部局令公共租界米行米店於七月一日起領取執照一事敝同業認爲有碍生機一再函請總商會轉函交涉員華顧問向該局交涉取消日前復具呈鈞署請求轉呈交涉員奉批分函南北兩商會核議具復在案同業以實行之期愈迫愈近而交涉尙無效果羣情惶急特於前日開緊急會議全體同業以工部局視米業如妓院酒肆故異常憤激僉稱工部局旣不納輿情惟有停業以待當場議决二十號起只出不進售完存貨至七月一日起全體實行停業董等以米糧關係民食非他業可比停市恐生危險苦言勸喻靜候解决而同業情甚堅决願甘犧牲而華法兩界同業亦以南北市同業痛癢相關聲言願與英美兩界作一致之表示董等再三慰解乃言華法兩界當分别辦理始决定七月一日英美兩界先行休業二日後無滿意答復三日起華法兩界亦停業以待伏查年來商業凋敝達於極點非至不得已何忍自甘犧牲而出於停業况讀報載工部局答復領事團函内除欲知界内米糧數目一語之外並無其他緊要理由而所定領照章程八條非常嚴厲無一非制我死命使商人無所窒碍亦决不件此無病之呻敝董等外感交涉困難内受同業責備奔走呼籲聲嘶力竭爲再將同業惶急情形陳明伏乞縣長俯憐商人無告迅賜飛呈交涉員再向領事團切實交涉請工部局俯順輿情取消領照之案免滋風潮云云 
　　碾米業之會議上海碾米公所昨日（十八日）爲常會之期此届因工部局令米店領照事尙未解决故會長張樂君副會長錢貴三曾影毫評議司月各職員與同業共到五十餘家三時開會提議此事僉以同業在公共租界之内爲數亦多且有兼營米店者現在實行將屆米業抗議尙無眉目所有代客機碾之米應由各廠分别通知各客人即日將貨轉往他棧或存放界外以免發生糾葛繼又討論日前開聯席大會之後我業更與嘉榖堂有密切之關係自應堅持到底云云衆一致贊成議畢已五時半矣 
　　工部局之意見據工部局中人語人云近日傳聞米業同行迭次開會討論工部局給照問題此項消息如果屬實米店方面顯有因誤會而生之恐慌米商心目中所特别注意者不外兩事一則恐巡捕之無端干涉一則恐工部局調查米數人員之有意需索對於上述疑問工部局以爲如有員役舞舞必受相當懲處一年以前烟土案之處分可以覆按租界商民能確知舞弊者之難逃法網祇須記明犯罪人之號數報告工部局總辦則犯罪人必處以嚴罰也且去年租界華人曾請求工部局用適宜方法取締米商囤積食米刻下工部局正擬順從華人之意實行其事就現時市况推之則去年每石十六元之空前價格恐不免再現負有政治之責者當設法爲被治者大多數謀至大之利益此自然之理也工部局方面並不欲屢屢搜查米店惟於食米恐慌或虞意外之時不能不確知上海存米究有若干也論者或謂此項消息隨時可得但聞工部局去年曾調查此事而某大米舖竟拒絕不肯告以實情總之工部局之意無非爲租界人民謀充量食米之供給因此即不得不發給執照俾隨時能查知上海存米總數也 
[法租界藥材店開緊急會]  
　　爲藥材店領照事 
　　昨日（二十三號）法租界藥材飲片業王星泉顔芹香王馥棠周松濤王全美沈慶祥應煥成曁界内全體同業假法租界商業聯合會於下午八時開緊急會議以近日法租界衛生處忽向界内藥材飲片業咨照限日内即至該處領取捐照違則處罰等因僉以吾藥材飲片業素無鴉片嗎啡出售與西藥房不同無取締之必要且衛生處吾業向無捐照今吾飲片藥材店忽發生捐照將來恐無業能免大衆聞之非常惶急當議决推定該同業顔芹香王馥棠聯合會葉貺辰同至衛生處探詢徴捐緣由幷由藥業飲片公所領袖具函要求華董向法公董局提議藥材店非西藥房可比務請捐免云議畢散會 
[上海美人商會年會紀事]  
　　上海美人商會二十二日晚間開年會到者百人由主席報告一切大旨如下「美人在華商業之狀况」廻觀過去一年情形美人在中國之商業經過最艱苦之時代但全世界各國人之商業亦無不如是戰時原料之需求使商業臻於最高之點中國亦以其物産應此需求但戰局終而反動力作製成之物品旣不復有極大銷塲購存之原料乃嫌囤積過多商業遂停頓矣但在今日市情漸趨回原狀中國匯率情勢尤漸回至戰前之地位近來匯兌市面無劇烈之升降已歷多時較諸去年此日逈不相同故商人對於市况現抱更穩健之觀念「商會會員」目前會員之數爲三百零六内有公司十二家個人一百零七人非駐滬之美國商行或製造廠九十七家在過去一年内新入會者二十六退出者十五「疋頭業風潮」匯率落後當地華商之業疋頭者擬取銷貨尙未到之定單本會不贊成完全取銷此種定單主張保持契約之尊嚴間有賠償廠家損失而將定單取銷者餘則貨到存棧今存貨固價格逾常而數量則低於前以目前市面之漸有起色存貨可逐渐售清然不無頗大之損失耳疋頭股會員近草擬新式定單稿此可爲中國洋布公所所承認者行將送交本埠進口商人並送交廠家以期得其最後之核許「」公司新法案」本會去冬對於合衆公司條例案一事甚爲活動去年八月美議員團來游東方本會向各議員陳述意見今此案在參議院委員會審查中哈定總統曾咨請參院從速討論之俾在華美商得與他國商人享平等之機會而商部總長霍佛氏亦親自出席於參院法制委員會請予通過故此案不久可望成立也「在華美商會聯合會議」現正籌備擬於秋間在上海舉行中國美商會之聯合大會討論中國各處商業情形庶關於此間美人商業之問題得以羣策羣力研究之「美人學校計劃」學校經費已在中國募集銀十萬七千兩在美國募集二十一萬兩已在霞飛路附近購地約百畝價共約二十萬兩擬建築可容三四百學生之校舍需費約二十六萬七千兩尙缺十五萬兩須募足之目前虹口美人學校共有學生二百十九人主席報告旣畢選舉本年職員十二人會長爲美孚油行大班萊門氏副會長爲大來洋行大班大來氏會計爲德泰洋行道倫氏名譽書記爲巴威爾氏 
[省敎育會致罷課各校電]  
　　北京清華學校山西省敎育會轉罷課各校諸君鑒敎育前途日趨危險全恃青年以劬學救國政府蒼黄反覆輿論久認爲無維持敎育誠意非青年速儲豐富之知識無從建設優良之政治罷課以援京校不啻絕食以拯飢如此重大犧牲當亦非京校所願盼從速恢復原狀京校事當以公論爲後援江蘇省敎育會梗 
[航業消息零拾]  
　　昨日怡和洋行之聯和號由漢口裝來小洋五箱又瑞和號亦裝來小洋四箱而招商局之廣利號今日出口裝往香港有本埠大德昌之現洋五箱計二萬元係運至永德莊者又裝往汕頭有現洋十四箱共五萬六千元 
　　日本郵船會社之筑後丸昨由日本運來大塊新紫銅一萬一百錠價値二十餘萬元 
　　太平洋郵船公司之金邦號昨由舊金山開來進口後停泊於招商局北棧乘來旅客十八名裝到大條銀五百六十三條其中花旗銀行一百三十八條係轉裝至香港者又大通銀行四百二十五條又由美裝來之槍砲子彈共十九箱影戲片七箱牛奶二千三百五十箱花旗機花八百零五件鮮菓一千一百零七件香烟七百十箱罐頭食物四百三十箱白搭油三百五十桶皮十箱刷屋油漆六百四十五桶墨水三十五箱汽車兩乘札鐵三十二件雜貨五百三十四件定今日開往香港小吕宋由申裝出有湖絲三件麵粉六千包鷄子一千二百箱洋布六十件云 
　　怡如洋行之恒生號此次由鎭江裝有大豈餅六萬二千九百片轉運至汕頭 
　　日本郵船會社之横濱丸自與大阪之印度丸相撞後昨日來電業於十八號由星加坡廠内修竣開出刻在香港不日便可抵申唯較原定期遲一旬云又該社之伊勢丸失事沉没後該社即將千歲丸ＣhitoseＭaru接班駛行該輪爲三百零八尺長四十三尺闊共有二千七百噸之大能乘旅客四百五十名云 
　　法國郵船公司之開潑愛爾克那號自馬賽開出後昨日來電現在西貢將於二十六日開出預定出月十日至申船上有五月三十日以前之法國郵件 
　　怡泰洋行之格林愛維號係由倫敦及日内瓦開來初定廿五日抵上海現接來電須至七月二日方可進口 
　　昌興公司之俄羅斯皇后號已定明日開還溫哥武由滬裝往之出口貨共有湖絲二百噸雜貨一百五十噸 
　　藍烟囱公司之太平洋北美班輪現共有五艘往來向來航線自西雅圖至日本中國刻自六月份起添闢加拿大之溫哥武一路聞該處已托天祥行經理云 
　　大阪商輪公司現又有一新造一萬五千噸之大貨輪名奥勤丸ＡrganＭaru定出月九日來滬即派開北歐一路 
[長江領江公會聲請公廨立案]  
　　行駛長江流域各公司輪船上之領江人近來結合同業在虹口蓬路二千三百七十三號門牌組織長江領江公會凡充當長江輪船上之領江人均有入會爲會員資格業已擬就章程分呈北京交通部江海關稅務司·請求註册認可迄未奉到批示該公會以會址在公共租界爰於昨日下午延律師繕就請求書連同會章投公共公廨聲請民庭輪審官陸仲良襄讞及日副領事林出君核准立案堂上以該會旣已分呈交部海關應靜候批示所請立案之處着將請求書等件存候核奪 
[嘉興乾繭之市價]  
　　嘉興春繭昨日有仁昌繭行售與閘北某絲廠計乾繭一百八十擔價一百七十五兩所有嘉屬餘繭本年售開者尙不多見云 
[髮網與髮之市况]  
　　我國髮網及頭髮之銷行於歐美者亦爲出口貨品之大宗計其價値每年達銀數百萬查髮網向惟德人能結其所染顔色由德商將頭髮辦往青島再寄本國染成運華轉銷美國等埠歐戰起後銷場呆阻價亦大跌該德人因戰事返國將製法授諸華人數年以來魯省男女工人傳習結網者漸推行於四遠故滬地頭髮皆由魯購去髮網亦由魯省運來現本埠美商美興等洋行仍有購辦價格每羅約四五元不等頭髮長二十二寸至二十八寸者市價亦佳每擔須元三百兩左右云 
[近一週中之茶市]  
　　紅茶缺貨故無交易　綠茶珍眉已跌數兩 
　　紅茶本週中新茶交易甚少僅星期二成交有一百八九十件價仍堅俏均在七十兩之譜考市面冷淡之原因幷非去路呆滯實因所到之貨爲數不多到即銷售一空而來源稀少故近來市上新貨業已告罄無貨可賣即以續到之貨數亦甚微斷不敷需要今年紅茶出數雖說有五千箱實則不上三千箱惟將來仔茶或可望較多於春茶也陳茶交易全無寗紅新貨到埠者已有一千箱之譜市面甚岑寂本週中成交者不過數十件最好價亦曾到過六十兩云 
　　綠茶新貨中之珍眉頗受洋商歡迎價亦甚好交易較多於各茶本週中已銷去二千箱之譜最高貨價七十五兩中次貨五六十兩不等各洋行去冐之比較以惠利洋行占大多數一週中買進有一千餘箱之多其餘當推怡和美昌等洋行珍眉在上星期最爲活動近兩日來成交之數雖不少然價已疲去三四兩多者七八兩存底不多來源稀少市面或可望立定上週到埠之大帮二百二十二件前日由惠利買去價三十二兩尙稱不弱其餘如蝦目價亦不惡昨日惠利洋行買進之四十二件最高價七十兩前數日售出之貨亦有六十餘兩惟交易不多皆係零星交易統共不過百餘件出數亦不多因多取製珍眉故也針眉貢熙等皆無甚交易低莊之陳貨已屬無人過問新貨尙未有到埠平水新茶至今無貨運到在往年皆較早於路莊茶今年蓋因無人動辦故也陳貨交易全無云 
[轉運業又請取銷知照單]  
　　滬杭甬鐵路各轉運公司因五月十五日起浙省財政廳實行貨物知照單一再同盟罷運旋經路局調解開運而商家感於知照單之不便所有裝車之貨不免有改輪運故鐵路方面尙難恢復原狀轉運業亦受損失日昨各轉運業又復開議仍向該路呼籲乞求再致蘇浙兩財廳轉令各捐局取銷知照單仍照舊章辦理茲將轉運公會致路局原函錄下敬啓者前奉貴總管函開自浙財廳實行知照單辦法各商貨一再停運經本路與江浙財廳磋商變通辦法去後現聞兩廳已有轉圜之意即希勸告各商從早將各貨照常上車以利貨運總之此事本路休戚與共凡可設法之處自當維力是視也等因遵經轉勸各商復經敝同業苦口婆心慰以將來總可轉圜如故乃始見允詎意裝車以來初則尙能照舊繼則逐漸又稀推原其故實因捐格上下水路都能變通而車運步步困縛照知照單辦法各貨絲毛件塡捐並不除去包皮以實貨而論自與血本重增幾許値此經營爲難之際成本重而推銷滯手續繁而阻力多避重就輕長繁求簡咸有此心謹特再函上達仰請商同蘇浙兩廳迅即令行取銷勿再延擱一面仍由敝同業力行婉勸各商以期挽救於萬一佇候福音良深盼切 
[任筱珊進京]  
　　滬寗滬杭甬路局長任筱珊氏昨日（二十三日）晚乘夜班車赴京 
[路局職員餞送趙燧山]  
　　滬寗滬杭二路職員昨日（二十三）在一家春餞送前局長趙燧山至十時而散 
[七誌新世界之兇劇]  
　　印捕已因傷殞命 
　　新世界游戲塲於十七號夜發現游客槍傷二百六十二號華捕樊德功·五百四十二號馬差印捕一事業經捕房先後提獲關係人莊冠生·徐子和·湯子健·錢良功·楊鎭·鄒小周·及自行投到之陸紹坤等七人奉公共公廨諭着分别交保收押候義領堂期解訊各情已六誌本報茲悉五百四十二號印捕槍珠陷入内部自受傷後不進湯水醫治無效延至前晚十一時因傷身死由監院西人通知老閘捕房將屍舁入虹口斐倫路騐屍所昨晨報請英領於午刻蒞所騐明該印捕委係生前被人槍傷要害致命遂塡明屍格諭令棺殮聽候公廨訊核並悉華捕樊德功槍珠早經取出痛亦漸平據醫生云似此可保無大礙云 
[錢業公會捐欵撫恤喬楊家屬]  
　　致遠商號喬楊二夥被英屬錫蘭人槍擊斃命後各界組織各團體聯席會酌議此案以伸公道又因該二夥身後蕭條故籌募撫恤金以贍其家屬昨日文監師路上海錢業公會籌足洋一百元送交四川路商界聯合便會長陸文中處請爲彙收轉給云 
[縣署會議省會初選辦法]  
　　上海縣沈知事因第三屆省議會議員初選舉事於昨日邀集各區調查員到縣會議籌備一切事宜各市鄕經董均於午後二時到會當由沈知事主席會議之下决定辦法如下一籌議投票所組織辦法甲掌管票紙票匭宜格外愼重乙多派巡警維持秩序丙多設簽名處以免擁擠（擬分組簽字每組以二千人爲限如一號至二千號爲一組餘類推）一投票所費用仍照衆議院辦法由事務所每區津貼銀幣七元五角一各區監察員仍照上屆衆院名單如有變更或須添委務儘六月二十八日以前報縣以便委任一投票匭如不敷應用仍由各區自行添配一辦事人員均須佩帶徽章由事務所預先製發僕役人等由投票所臨時給發標記懸掛胸前 
[國内輪船運貨進出口之調查]  
　　進口貨（長江）鴻安公司之德興號昨日由長江裝來白米三千包麩皮二千包菜子八百零八包芝蔴三百四十七包麥子一百二十包蠶荳一百二十二包黑荳五十包機花二百九十二包棉花三百包綢九件紅棗一百包絲草一百二十件夏布五十八件火腿十二件磁器五十五件藥材一百零五包蔴皮六十件西藥一件木耳六箱（烟津）太古公司之通州號昨由烟津裝來府綢十件高麗參二十二件野絲六件顔料三桶土酒三十壇法蘭布二百件杏仁十件藥材二十五件甘草十五件銅器一件水果八件羊皮十六梱羊毛二百六十二件鹹魚四百四十件蝦蛤乾六十四件魷魚十五件蝦油二十桶紙頭六件冬菜一百件蔴袋五件檀香一件雜貨十四件又招商局之新銘號昨由烟津裝來絲綢六十三件瓜子二百十九箱土酒一百罎紅棗四十一包水菸一百十八箱石棉粉一百桶藥材四十五件甘草十件青礬三十包赭石二十五包蘆蓆一件蚶乾五十件魚乾七十件鉛絲一千七百七十一件生梨六十四件雜貨一百零一件（寗波）招商局之江天號昨由寗波裝來大荳九百七十七包菜子十四包棉紗六十五件草帽十件草帽邊六包亂絲四件茶葉一千零八十四簍笋乾二十簍螟蛹三十一件乳腐三百罎下紙三百二十件木器四十九件茹粉五件雜貨三十四件 
　　出口貨（港粤）招商局之廣利號昨日由申裝往汕頭貨計有麫粉四千包荳餅二萬六千片黄荳一百七十六包芝蔴一百十三包瓜子七十箱洋紗一百件棉花二十包肥皂六百箱生薑五十件鹹魚四十七件雜貨七十九件裝往香港貨計有土綢二百零九件黄荳六十包乳腐五百十罎牛皮十梱香烟一百九十箱鹹魚四十五件雜貨五百二十一件裝往廣東計有洋紗十件棉紗五十件土布二百四十九件乳腐六百罎雜貨一百二十五件（長江）寗紹公司之寗紹號昨日由申裝往蕪湖計有白糖二百八十包荳油十簍洋紗二十二件洋布五十一件雜貨二百四十九件裝往九江有白糖二百十包洋火一百六十簍海帶一百件雜貨二十四件裝往漢口有土酒一百罎木頭二十根油桶七十五隻機油五桶各鐵二百八十六擔雜貨七十七件又招商局之江安號昨日亦裝往長江各埠計有白糖五百包洋布二百件雜貨一千二百件（寗波）招商局之江天號昨由申裝往寗波計有麵粉七百包白糖八百包棉花一百五十包洋布六十九件雜貨七十件 
[友華銀行銀市報告]  
　　中美新聞社譯友華銀行二十三日報告云昨日倫敦銀市遠近期各跌四分之一便士紐約價五八又四分之三滙率高至三七五又四分之三今日此間定價不動惟佛郎漲至八一○午前金鎊價三先令六便士又四之一金洋六六又半午後金鎊三先令五便士又四之三金洋六五又四之三據聞一二日内銀價將再跌 
[中國廣告公會交誼大會預誌（三）]  
　　中國廣告公會於六月二十六日（即舊曆五月二十一日）星期日假新閘路一八一號南園開第一次交誼大會已誌前報茲悉屆時尙有精武體育會會員表演優美之技藝工界音樂會亦演奏精妙之音樂凡赴會者可乘靜安寺路電車至赫德路下車該處備有甚大之招牌並有招待員等相候該會共預備列席劵三百七十八張現索劵者甚衆云 
[工商友誼會注意敎育]  
　　上海工商友誼會於前晚七時開委員會後致全國工商各團體電云全國農會商會工會曁各工商團體均鑒北廷曁安徽官僚武人摧殘敎育殘殺學生凡有血性者莫不髮指獨我國農工商界坐視不救噤若寒蟬實屬令人不解諸公應知敎育乃全國人之敎育並非敎育界一部分之事尙乞諸公急起用積極手段援救遲恐不及垂淚陳辭臨電迫切云云 
[公共體育場婦孺運動部工竣]  
　　上海公共體育塲鑒於上海女界絕少運動之機會該塲雖原許男女各界均得到場運動遊覽但不特爲區劃其中運動於女子生理有不合宜者恐爲提倡推行之阻力故特爲規劃婦孺運動部現工程已告竣附近婦女已多往運動遊覽矣茲錄該塲致各女校函於下敬啓者敝場鑒於上海女子除學校外無相當之塲所供其遊覽運動以愉快其身心增進其健康殊爲女界抱一大憾因在塲之東側另行規劉婦孺運動部現工程已告竣惟創辦伊始須賴鼓吹茲擬敬懇貴校隨機轉囑學生課餘勸導母姑姊妹隨時來塲運動遊覽藉爲敝塲推行社會女子體育之第一步想貴校素極注意體育當無不俯予贊同也再貴校學生現有若干祈即賜復以敝塲行且有印刷品呈奉也 
[聖瑪利亞女校畢業禮紀]  
　　聖瑪利亞女學校於昨日午後四時半舉行畢業禮其秩序如下（一）唱讚美詩（全體）（二）祈禱（郭斐蔚主敎）（三）演說（石美玉女醫士）其主意謂現在女子宜以看護之學術爲其所必研習者因研習此種學術以爲職業固佳否則即備平時家庭之用亦殊可貴也云云（四）鋼琴（朱其廉女士）（五）報告新聖瑪利亞校舍中國捐欵（汪鳳詔女士）略謂此項捐欵係自民國七年起由該校全體學生與其家屬及友人所捐助已有二萬五千元校舍之地廣六十畝（六）全體學生捐贈前院長孫女士玉照（高君韋女士代表）（七）唱歌（唱詩班）（八）給憑　畢業高級生名姓如下霍桂芳·呂廉宜·吳月娟·高君韋·劉華錦·吳淑娟·郭麗韻·舒崇楨·王文秀·襲寳珍·張嫻如·楊調芳·黎文娥·朱其廉·程榮貞·除朱其廉女士外多挽髻者（九）給中級執照（十）給奬及褒榮章是日來賓人數及禮節等均較往年簡遜學生之不畢業及不受執照者大半已出校回家至五時三刻禮畢進茶點而散 
[各學校消息彙錄]  
　　震旦大學院醫科呂班路震旦大學院醫科每年舉行學位考試歷誌前報茲屆學年告終該科第三年級及第四年級同時舉行考試主考者爲蒲伯蘭·薜佩禮·佛朗師·白柔逸·白賴夏·佛那 
 
 
 

Page 11

 
 
孟·赫爾福諸博士等我國政府因第四年級學員畢業特簡許朱兩博士來滬監試計自本月二十日起至二十五日止共考五日科目如下（三年級學位第三次考試）外科學産科學婦科學外科手術實演内科學寄生物學微菌學病理解剖學（四年級學學位第五次即末次考試）治療學藥物學法醫學眼耳喉鼻科學衛生學内外科臨牀實騐該科學員成績優美第三年級得證書者爲劉永純·張國恩·張登仁·蔡國樑·王厚意·徐長和六人第四年畢業學員於發給證書之外並由該院擇日舉行授博士學位典禮聞此次畢業而得學位文憑者爲宋國賓胡廷黻二君云 
　　復旦大學復旦大學於此二三星期内學生考試異常忙碌此期終結有數班畢業故試騐較平時尤嚴畢業班數計本科文商各一班預科文商理各一班下星期一日各班考試均可完畢定七月一號行畢業式該校學生近數年赴外洋求學者日衆去年赴美者尤多今年又有十餘人正在束裝待暑期出發聞即將動身者有張鐵李安毛飛王人麟諸君云 
　　同濟大學醫科同濟醫工專門學校醫科考試畢業已於昨日終結一切均照德國大學程式與考者爲王福澤（字潤生山東濰縣）·陸樹本（根仙浙江吳興）·鍾尙友（覺民浙江上虞）·周明棟（梓源鄞縣）·龐國鎬（京周江蘇吳縣）·趙昌（公勣四川榮縣）·蔣棟（乙生江蘇常熟）·郁廷襄（振寰江蘇江陰）·八人成績極優均得醫學士學位給予准許行醫文憑諸學士將於翌日在寳隆醫院攝影並於晚間讌各德敎授於一品香云 
　　上海美術學校上海美術學校於昨日（二十三日）下午二時舉行西洋畫科第九屆·普通師範科第四屆·畢業式二時開會首由校長劉海栗致訓詞次由來賓黄任之登壇給憑並畧有演說次該校敎務主任呂秋逸敎員程虛白相繼致訓詞末由學業生黄克鈞代表答謝乃退席攝影茲將該校此次畢業生姓名錄下（西洋畫科）季敬熙·戴峻·葉元珪·王天福·黄克鈞·金應麟·宋志欽·朱志堅·徐維邦·沈延哲·劉權（普通師範科）黄卓然·凌壽巖·張先壽·許紹杰·陳高憲·張金石 
　　求是學校巨籟達路求是學校此次三週紀念謀擴充校舍推廣男女部日夜學校義務學額添闢寄宿舍書報室工讀班以預計經費浩大定於明日（星期六）假座漢口路大舞臺演劇籌欵已誌前報茲悉何護軍使·徐警廳長·南洋兄弟烟草公司·王一亭·顧馨一·王彬彦·陸文中·柏烈武·商務印書館等以該校係陶雪生君個人開辦從未向人捐募分文此次出於不得已而籌欵誠屬可嘉故咸樂於捐助將欵派人送往該校滬海王道尹特題贈（扶植羣材）匾額一方於前日派該公署第一科顔仲華親自送往該校明日所演之劇爲空城計虹霓關古城相會三本鐵公雞等均係好戲云 
　　小學體育暑期學校南市武術會自發表小學體育暑期學校以來報名者異常踴躍因此會所不敷分佈現商借大南門外中華路民立中學校爲校舍該會定下月十七日舉行開學禮十八日上課又聞已聘請劉明智擔任課餘田徑賽及球類敎員·南京高師于振聲第五中學馬錦標爲武衛敎員·並延請麥克樂郝伯陽諸體育名家爲講員云 
[廠工互毆之命案]  
　　江北人翟小榮之子翟小二子昨晨六時在楊樹浦某紗廠内與同伴大抬子等因洗碗口角衝突互相揪扭被毆受傷倒地由捕車送醫院不及醫治旋即因傷身死捕房得報立飭中西包探將屍舁入斐倫路騐屍所傳同屍屬見證人等稟請公廨俞襄讞會同美領約君於上午十一句餘鐘蒞所檢騐畢即升座公位先據西探搿勃脫稟稱昨晚四時有二人與大招子打架今早六點死者先到外面有人看見五八與一年老之人將他毆打云云繼據屍父翟小榮屍毋翟李氏投案聲稱死者係我等兒子年祗十七歲與人打架並未看見求請伸雪又據見證朱雙喜投稱死者同我在一處做工打時我見係因吃飯後洗碗起衅兇手我祗知一人名呌大抬子等語中西官得供會商之下遂判曰騐得已死翟小二子頭上之輕微傷痕决不致命應候剖騐改期七天查緝兇手再訊屍體准其父翟小榮具領棺殮 
[石作夥戳斃同伴案續誌]  
　　南市商船會館前許順泰石作内命案昨報兩函死者兇犯姓名適反茲悉凶犯實爲計紹倫昨午經一區一分駐所警局飭警將許紹倫並抄獲凶刀一柄押送地檢廳訊辦許順泰石作主許愼德亦到廳具詞聲訴略謂已死傅阿六今年二十七歲係南匯縣周浦鎭人家内尙有妻室此次在民人作中爲夥祇有月餘凶犯許紹倫今年二十三歲寗波人在我作當學徒出身已有六七年此次因失衣起釁竟敢用　將傅戳斃許即逃至公共租界愛文義路地方經民人派夥追獲今旣送案請求究辦嗣奉檢察官提案研訊之下判許紹倫收押候究凶刀存案 
[學生總會之通啟]  
　　各地學生聯合會鑒本會於本年三月二十四日曾發一通告云『本會茲派理事長姚作賓君實地視察各地情形並籌畫經濟問題準於陽曆三月二十七日出發（中略）姚君出發後關於理事長一職則由喻義（即育之）代理』等語惟姚作賓君由北京返滬時業已向本會辭職茲因會務叢集前此所定實地視察一帶應告結束特此聲明並候公安中華民國學生聯合會總會啓六月二十三日 
[薩鎭冰創辦貧兒院]  
　　薩鎭冰氏自卸任海軍總長後在京養疴茲已病痊由京南下以便轉道返閩聞薩氏在京時目見各地災民扶老携幼沿門求乞情殊可憫乃獨自捐資在京創造草房數十間設立貧民院收養各地難民日以乾飯兩餐開辦祗有旬日而災民已達千餘幾無容足之地惟是經費浩大經常各費均無着落薩氏個人財力有限乃分函向各地海軍醵資共襄善舉並擬將來附設工場俾各災民習藝以便將來自食其力云 
[上海四川夏布公會之組織]  
　　四川土産夏布年約二百萬兩運銷上海約數十萬兩其中强半皆輸入朝鮮亦重要國産之一年來因受朝鮮重稅影響又兼向無國體分子渙散以致生意頗形减色頃由鄭恒足陳伯常蕭俊廷李秉衡柯含丹等發起組織上海四川夏布公會已得多數贊同於二十二日假蜀商公所開成立會到會有三十人由主席報告開會宗旨會員演說皆以專重公益發揚國産爲詞次討論會章通過次選舉鄭恒足李燦如黄維翰柯含丹陳伯常爲董事潘溯初蔡紀三蕭俊廷李秉衡張海洲徐敬之爲評議員馮淮三爲會計易佐卿爲書記撮影聚餐而散 
[久記社游藝會之續聞]  
　　本埠久記社爲慶祝十週紀念及籌辦義務學校暑期送診給藥兩事之游藝大會於夏曆五月二十八日假座寗波同鄕會舉行等情已誌前報茲悉是日除該社之京劇二十餘齣外有少年宣講團鈞天集之絲竹鳳夫人之鋼琴公共體育塲救國十人團上海公學之拳術民生女學之舞蹈及唱歌儉德儲蓄會之音樂學生會第一義校之堆羅漢劉明智君之火棍少年宣講團青年會通俗游蕶團久記社之新劇等游藝云 
[浚浦局賠償釣船損失之手續]  
　　温州旅滬同鄕會近接浚浦總局海工程師函以日前所商本局利華小輪與貴處之釣船相撞各節茲本局已允賠償船戶金寳利之船及貨物並所有一切等洋二千四百元此欵須船戶親自到局證明爲該船戶與該貨主並須簽寫合同（另紙附上）且蓬萊公司亦須證明尊處爲該船及各貨物之代主以昭實在 
[何秋士作古]  
　　何秋士君爲紹興餘姚望族經商滬江三十餘年歷任維昌等洋行買辦之職性情豪爽且熱心慈善經衆公舉爲紹興同鄕會董事救濟婦孺會董事頗多擘畫近年創辦勤益襪廠出品精良營業發達事無巨細勢必躬親致心力交瘁於上年冬患氣急痰喘之疾至本年陰曆五月初五日逝世現擇於二十五日在貴州路壽聖庵開吊想屆時前往吊唁者必衆也 
[昨日公共公廨訊案紀]  
　　昨晨公共公廨民四庭由關讞員會同英包副領事訊理（一）寳山縣知事署函請協傳吳文輝案吳係泰興洋行夥家住江灣因覇佔婁恂如在江灣所購地皮經婁向該縣起訴以故函請協傳「結果」着吳文輝自投寳山縣知事署候訊（二）施隆興號訴郭德新不交定貨牛骨請追損失並定洋二千四百八十六元案「結果」改期七天由原告證明確實損失核判（三）婦人趙胡氏延甘維露律師訴其夫趙龍泉不將售地價洋分給違背所訂贍養合同案據原告供自控與被告離婚經人和解後訂立條件載明海思格路住宅每月歸我收租金十七元作爲贍養費如將來該屋出售其趙龍泉名下應得屋價須分給我三成今已被趙與其母售去得價不分等語並邀伊母胡王氏等到案作證旋據被告及其母趙雲氏供賣屋係還宿債等語復由兩造律師辯論「結果」候核供宣判（四）孫松記訴謝芝園欠欵案兩造律師以時間不及請求改期再訊「結果」照准 
　　又午後民四庭由陸襄讞會同日林副領事訊理（一）福致里妓女花蕊紅（原名王根妺）聲請與龜鴇潘其祥潘阿金脫離關係回復自由案「結果」被告旣避不到案應准原告律師請求給諭被告嗣後不准干涉原告自由（二）鄧繼森延朱斯芾律師聲請執行判决姚馭池償還票洋四百八十元案「結果」再展期七天違則准將被告所開之店發封（三）上海地方審判廳函請協傳夏蘭生到案執行判决償還王汪氏所訴欠欵案「結果」被告准交來吏帶回歸案執行（四）陳友文聲請給諭執受其故父陳生記遺産案「結果」展期七天再訊 
[追究錢莊夥取欵案刑事註銷]  
　　北河南路裕通錢莊夥太倉人楊潤卿於四月十九號捲取現銀二千四百零七兩六錢·金鎊二百十三枚逃避無踪該莊經理俞榖芳以潤卿之兄楊子餘及薦保人王益甫有串通情事控由公共公廨出票飭探前往雙林將楊王二人提案着各交二千兩保無保收押各情迭紀本報昨晨又經張襄讞會同美副領事奥君升座提審即由原告上堂證明四月十九號有人目覩楊潤卿開啓鐵箱將一包裏交與子餘益甫並與之一同出外從此未返後又有人見潤卿已回太倉雙林迨往找尋未見當有徐金生胡玉書出爲理勸願償還洋二千四百元了事其時我因已經起訴故未允許潤卿至裕通司賬係益甫向本莊股東陳濤卿作保由濤卿轉薦云云並由俞仰卿上堂證明潤卿開鐵箱取包裏交與被告同去等事均係伊所目覩旋由被告律師向兩俞盤駁一過並與原告律師辯論終結中西官以本案刑事不能成立諭令註銷着原告另行民事起訴 
[田單抵欵繳清完案]  
　　陸蓉蓀於民國六年間將田單一紙托衛培卿爲中向張文祥抵洋三百元過期不贖張具控法公堂飭傳被告不到判將田單拍賣因非原單由會丈局退回公堂未拍改傳爲提陸始到案着交保限繳在案昨日陸將洋繳案陳讞員判利息照一分起息共計本利洋四百四十元給原告具領外登報等費洋五十元亦着被告照繳田單發還借票塗銷 
[指控串拐妻子]  
　　北成都路六百二十九號門牌居人殷德甫之十七歲妻子殷陳氏近被宜興人王阿三與在逃之陳桂林串拐至崇明新橋地方得洋一百二十元價賣與人前日被殷偵悉報告新閘捕房派探沈壽章將王緝獲昨晨押解公共公廨即據沈探上堂稟明前情聲講備文以便移提人證等語中西官得稟判王押候移提人證到案質究 
[查獲拐婦及被拐女子]  
　　開往厦門等處之新寗輪船昨日尙未開駛之前由救濟會調查員余杏鏞偵探虞占順余長林高金林等到輪調查旋在房艙中查獲拐婦熊錢氏並被拐十八歲杭州女子周巧雲十五歲蘇州女子彭三囡又在該輪侍者房間内查獲十八歲無錫女子王夏香十九歲無錫女子王阿鳳等分向盤詰彼此言語不符乃一併押送水巡捕房轉送地檢廳訊究 
[相騐瘐斃監犯]  
　　漕河涇江蘇第二監獄前日有監犯張錫卿陳子榮等先後倒斃吳澤南獄長得悉後照章函報上海地檢廳請爲相騐王廳長即委張檢察官毛檢騐員等蒞監分别騐明並無别故委係因病身死塡明屍格判令如無家屬前來准由堂棺殮發封厝壇候示 
[茶客猝斃]  
　　昨日下午五時法大馬路樂意茶樓下堂内有年約四十餘歲穿短衣之茶客形似有病身傍置有破行李一件破考籃一只未幾忽倒地身死由該樓値堂報告華捕轉報捕房捕頭諭派包探周寳生將屍車入同仁輔元堂騐屍所旋由該探在甲身畔檢查取出空信一封大洋兩元小洋二十一角銅元四十九枚與行李等併帶捕房存儲候稟官相騐核辦 
[汽車撞傷行人]  
　　虹口西華德路華記路口昨日上午八時有五千五百十八號汽車駛過撞倒浦東人王連山腿足受傷由提籃橋捕房七百五十六號華捕押令汽車載送受傷人往同仁醫院醫治旋即帶該汽車夫入捕房稟候捕頭發落 
[妻用菜刀砍傷丈夫]  
　　公共租界西藏路育仁里五百八十六號門牌揚州人高森齋昨晚與其妻黄氏口角被黄氏用菜刀砍傷頭頸及手臂血洋遍體由同居人喚六百九十三號華捕到來將高黄氏拘入捕房管押另雇車送高森齋往仁濟醫院醫治 
[婦人服毒自盡案續誌]  
　　西鄕梅家弄附近鄕民朱秋泉控伊婿王阿寳虐斃伊女王朱氏奉諭騐明委係吞服赤燐而死候示在案昨午由縣警察第四分所將王阿寳押送地檢廳歸案訊究當據王阿寳稟稱今年十七歲我妻王朱氏今年二十一歲今歲陰曆正月十一日成婚四月十六日歸寗屢接不返直至五月十三日始行回家因此時常反目前晚背人服毒而死求察嗣奉檢察官提案研訊一過判將王阿寳收押候傳朱秋泉來案質訊再行核辦 
[寓客私賣鴉片之懲罰]  
　　無錫人王寳記與姘婦黄氏在廣東路正豐街四百九十四號門牌上海樓客棧十三號房間内開設私烟間前晚被老閘捕房包探汪竹生查悉協同西探前往將王與黄氏及吃烟人顧維城陳桂寳陸三寳趙雪山連同烟土烟膏烟長一併帶入捕房昨解公共公廨即據中西包探上堂稟明前情並將烟土等呈案訊之王寳記供詞支吾而顧維城等延律師到堂代辯經俞襄讞核供商之美約副領事以王寳記故違禁令判罰洋一百元或押西牢一月王黄氏與各烟客各罰洋三元一併充公烟土烟膏烟具併燬 
[一羣賭徒初犯之薄罰]  
　　江北車夫王子高周三吳二季阿三張老四羅六胡阿二張阿三楊三雷三王小九子唐阿大吳三崔二李阿二徐小四子唐友稀胡金桂梁山左阿福季萬桂王中元高德法等前日在哈爾濱路一千零十五號屋内聚賭牌九被該管捕房捕頭戤畢生訪悉帶同探捕往將一干人連同賭具獲回昨晨解由公共廨中西官逐一質訊之下姑念初犯從寛各科罰金一元充公賭具銷燬 
[查獲賭案兩起]  
　　哈爾濱捕房捕頭戤畢生昨日掣探兜差至虹口束鴨綠路七百三十一號門牌見有多數人在内聚賭牌九因將該賭徒李昌記沈應才范金榮戴金全甘金大張老四劉厚揚蘇玉李老五袁大吳聚榮吕金寳趙萬福胡阿福李老四張海根吕其遠王掌林吕小卿金根林張友甫等二十一名連同賭具帶入捕房略詰一過飭各存洋兩元保出自投公堂候質 
　　又閘北四區巡官李壽山前晚率領長警文新民路興隆里查獲聚賭牌九之趙玉郎張二郎王勝根孫繼郎張阿榮陸彩慶王阿四陸阿二常阿四顧銀寳沈雲郎浦三郎施小和陳雨泉等十四名又在福德里查獲聚賭牌九之唐阿六趙福保梅阿壽馮阿四楊阿大王宗明王繼寳馬阿二王阿福吳繼生張紀寳陳根全等十二名連同銀錢賭具一併解回區署押候訊明核辦 
[冒探拆梢罰三十元]  
　　洪金生昨投法公堂控稱民人與婦人某氏姘識已有十年前日忽有自稱水上警察廳偵探楊俊生至家中誘民人至華界某茶肆内聲稱今氏夫已在警察廳具控須出洋五十元方能了事否則須拘押警察廳等語民人無奈當被取去洋七元餘洋允於次日交付始行釋回迨至次日楊竟至民人處索欵故民人鳴同四十五號越捕將楊拘案請求訊究繼由西探脫雷沙克君稟稱查得被告實係冒充偵琛如果確有其事何以不通知捕房且無正式公文况水警廳不能干預此事請爲重究詰之楊俊生供民人實至原告處查問不敢拆梢餘供支吾中西讞員會商之下判楊罰洋三十元無洋改押一個月期滿永遠逐出租界 
來函 
[南京高師商科敎職員爲合辦上海商科大學致郭秉文君書]  
　　秉文先生左右頃見六月二十一日申報第三張載上海商科大學進行消息云東南大學已决定與曁南學校合辦上海商科大學並公舉先生爲大學主任云云閱竟爲之大惑不解查國立東南大學尙未成立一切增減部科大計劃自應由敎育部决定先生僅爲東南大學籌備員何能自由主持且東南大學應有農工商三科載在敎育部令先生爲部派籌備員更何能不得部許擅自更動如曰事出倉卒急不暇待則事經數月載在報章况六月六日方在滬開東南大學校董會何以不聞先生提議此事如曰事關商科一部份計劃校董會不悉商科情形不便過問則當由代表東南大學商科之團體與聞按照部令東南大學農工商三科即由南京高等師範之農工商三科歸併辦理等語是在東南大學未成立前比較的可以代表東南商科者惟南高商科故大學商科計劃與預算即由南高商科敎職員擔任起草大學農工文理各科計劃與進行則由南高農工文理各科擔任是先生固熟明此理也同人忝爲南高商科敎職員何以於此次合併會議始終未得與聞（到會之朱君現在未任南高敎課不能代表商科）並屢次面詢先生均支吾搪塞如曰同人等不能勝任也則先生旣以主持南高商科之責見託又命以計劃東南大學商科並與訂明年之約是先生所責望於同人者固甚大也同人感先生之誠方思奮勉以謀東南商業敎育之發展不謂先生竟不告同人取消東南大學商科名義並間接取消部令併入東南商科之南高商科使同人退則負先生委託之重進更無効力之地迷離惝怳如墜雲霧而南高商科同學不察此事原委復以維持部令保全東南商科相責同人不肖不敢負擅更部令破壞東南商科之名故仍以質問先生古君子愛人以德先生旣以東南科計劃與南高商科事務見委當亦不願同人有尸位溺職之譏也責任所在不敢緘默爲東南商科前途計謹掬誠以詢佇候明敎專泐敬頌道安南京高師商科敎職員全體謹上六月二十二日 
雜評二 
[米照問題（訥）]  
　　米照之爭執問題非有不相容之點也在工部局方面不過欲使租界居民有充裕糧食之存儲不致驟然發生缺乏之恐慌並不欲以困難加諸米業中人此其善意米業中人所應體諒者也在米業方面則以爲旣須領照即不免有困難之慮雖其所慮未必果見之事實然在工部局爲兼安米商營業計正如拆園築路問題亦似有考量之餘地兩方之意苟有貫而通之之法即可免相持不决之困難矣 
　　竊謂民食爲租界居民切已之問題工部局今日之所代謀正租界居民所應自謀者租界居民苟能自謀使民食確保充裕不致發生恐慌之象吾知工部局亦非好爲多事是故租界居民苟有一法自爲工部局所欲助我爲之者則此事未必無轉圜之望也 
　　今日總商會責成米業公會報告存數之建議或亦足供工部局採擇之一法蓋工部局給照之目的亦僅欲周知界内存米之數建議所云正與工部局之意相脗合耳 
公布欄 
[上海地方審判廳]  
　　判决主文（民一庭）一件决定趙雲峯與唐沈氏因貨欵糾葛聲明窒礙一秦主文本件窒礙之聲明照准▲一件判决楊聲甫與張少廷抵欵糾葛一案主文張少廷應償還楊聲甫本利洋二百元訴訟費用歸張少廷負擔▲一件判决王夢麒與汪陳氏等票欵控訴一案主文本件控訴駁回本審訟費歸控訴人負擔▲一件判决罌燧賢與瞿順林侵害所有權涉訟一案主文被告人在原告人坑基地上所建之草房着即拆讓訟費歸被告人負擔▲一件判决莊永錫與王順泰欠租及租屋涉訟一案主文王順泰所租和記公司民國路房屋應即遷讓並應償還和記公司房租洋五百六十元又本年陰曆五月起房租每月洋六十元應付至出屋之日爲止其租洋繳由莊永錫具領本案訴訟費用歸王順泰負擔（民二庭）一件决定陸希祥與許胡氏爲田面涉訟控訴一案主文本件控訴管轄錯誤應由本廳呈送高等審判廳核辦▲一件决定胡根發訴朱嘉昌執行異議一案主文本件訴訟駁回▲一件判决汪榮慶與馮天祥因欠欵糾葛控訴一案主文本件控訴駁回本審訟費歸控訴人負擔▲一件判决李志良訴俞桂森欠欵糾葛一案主文俞桂森應償還李志良銀三百十一兩五錢訟費歸俞桂森負擔▲一件判决楊月波等與張賢卿因遷讓糾葛一案主文被告人應將所租南市大達碼頭三層樓三開間洋房一所遷讓交與原告人接收訟費歸被告人負擔▲一件决定沈少璵聲請撤銷傳票一案主文本件聲請駁回 
　　批示一件陸立弟狀保陸黄氏由准保此批▲一件錢劍石狀請函縣執行由狀悉着速來廳候諭此批▲一件費阿美狀領擔保據由准領此批▲一件張長春狀請銷案由狀悉准予銷案此批▲一件胡桐生狀交假扣押費由准交此批▲一件莊錦榮等呈爲誠恐毁滅請求備案由據呈軒轅殿置備各物係爾等同業捐助在殿前碑石及冲天爐上分别刋明則許春山等何能毁滅所請備案應毋庸議此批▲一件馬進祥狀領欵洋由准領此批▲一件毛鴻狀請銷案由狀悉准予銷案存案賬簿着即來應繳證具領此批▲一件徐洪志狀交欵洋由准交此批▲一件朱金氏狀請查封由狀悉着先墊繳查封費洋五元候派員查封此批▲一件陳德亭狀請銷案由狀悉准予銷案抵據一紙田單八紙幷准來廳繳證具領此批以上六月二十三日 
[上海地方檢察廳]  
　　批示顧三保狀悉案正偵查仰即知照此批▲施幹臣狀悉業予票傳仰即邀同畢阿四張老大等按日投訊此批▲殷張氏狀悉仰邀朱述之等來廳候訊所請保釋之處仍難照准此批▲湯張氏狀悉案已起訴侯將原狀送請同級審判廳核辦此批▲王興起等狀悉案已起訴候將原狀送請同級審判應核辦此批▲周寄生狀及判决書均悉候調卷核辦此批▲朱慶林狀悉據訴爾妾串棍捲逃等情如果非虛殊有未合惟爾妾究被何人串誘及逃往何處旣未探聽實在即屬無從查追所請暫毋庸請此批▲王周氏狀悉查此案正値同級廳公判進行中所請應毋庸議此批▲馮費氏狀悉已訊諭矣此批▲許少全等狀悉候核辦此批▲祁得福等狀悉候查明核辦此批▲孫竺氏狀悉爾旣不能將死胎呈騐檢視又無墮胎症狀况究竟曾否受孕即爾自已亦不敢確定何得藉故妄拆特斥此批▲沈阿齡狀悉候送高等檢察廳核轉此批▲董仁寛狀悉候傳訊此批▲宋得之狀悉靜候偵查毋庸多瀆此批▲韋友亮狀悉案照訊驗井將爾妻當庭給領矣此批以上六月二十三日 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[上海閒話]  
　　初至滬濱之人見夫車馬交馳生命危險咸生戒心殊不知十里洋場遍地荆棘隨處可以致人於身敗名裂之境其危更有甚於車馬者在 
　　滬上人烟稠密房租奇昻故室内則地位狹小空氣不足室外則煤氣薰蒸塵沙飛揚故予謂欲講求衛生二字實爲大難設不常至鄕間或稍空曠之地以吸新鮮空氣隨時可以致病 
　　滬人耽好聲色他非所問故自清以迄於今只知有滬上之安樂不知有他處之擾攘故任國事若何危急只須上海無恙其餘不問矣嗚呼上海其世外桃源乎抑上海之人類皆麻木不仁者乎曾記去歲五四運動罷課罷市游戲場劇場等一律停止營業然僅數日耳呼號者自呼號安樂者自安樂且至今歲國恥紀念日游戲塲等不復停止噫論上海一地風氣非不開通也乃如是如是 
　　滬人之服裝顔色質料式樣時行更換大槪一人倡式衆人風從倣效（滬人謂之時式）今日所謂時式不數時便非矣一至更換舊者便抛棄不用旣欲式樣之美必求質料花色之新奇故用舶來品爲尤多歲耗之金與夫外溢之利權不可綜計 
筆記 
[朱雲僧（下）] [  辛菴（知新室主）]  
　　君終日鬱陶訖以奄化未始非坐是病革思婦不敢出口摯交陸鳳岡陸鼎三二君更番胝疾闚見其隱密以告楊楊襁褓其雛倉皇以歸格於其姑候門竟夕不得入漏盡掩泣去君卒楊以禮奔其喪躃踊號咷見者酸鼻已而長跽朝姑請命姑拒之以肩背若無所覩起伏再三環而欲瞻其姑姑亦輪轉其肩背以示决絕寃抑無所自宣倒地垂死救之始甦弔者雖心有是非而無如何也嗣是苫塊之中動輒得各志在圖殉其母知其必然衛之至周得不死親鄰懼終弗免賺之歸寗母家會清明楊具酒漿奠君於徽寗厝所姑已先在見而嚄唶曰茲事胡不白我汝寗外婦祭亦以私耶詈聲未絕木主之前杯盤有𥒐然迸裂者異哉雲僧死而不泯及是而未能無懟耶嗟何及矣不佞自慙熒識鬼神之道未之前聞有目覩其變言之鑿鑿者則亦姑存其說而不論云爾雲僧以愚孝出其婦絕其子至於自殞其軀儼然里巷腐儒之所爲未爲知道徒使丐食於新文化者益張其非孝之說而深受謭惑之青年遂疑父子之果於無恩雲僧雖死何所逭其罪戾嗟夫天性人所自有無學則率性而無以節之固執不通勢必迷其所往其又甚則不學之弊足以自戕其性實於朱君母子見之吾以是哀婦女失敎之禍烈而於雲僧生平之學問抑未敢遽信爲深造也（不受酬） 
劇談 
[評戲片（上）] [  易羨悔初]  
　　前見報載丁慕琴舒舍予圓天行室主諸君評論百代戲片義正意賅至爲明晰欽佩之餘不覺觸我所好因述鄙見數則以貢同志余於十五年前購謀得利唱片四百餘張百代唱片二十餘張其時但覺鋼針唱片響亮可愛百代之片未見十分出色後居北京始得聆呌天德霖瑤卿諸名伶之歌又識陳彦衡王君直諸君子自此始知研究戲曲迄今垂十餘年矣而自問仍爲門外漢也總計歷年添備百代唱片約二百張左右其爲余最所心折者猶不及四分之一京戲各片自當以百代爲最百代呌天八戲之中尤以賣馬頭二段洪羊洞一段爲最佳戰太平探母寄子次之奇寃報前半面佳其餘平平寳馬洪羊洞二片係北京百代經理喬藎臣經手喬亦譚派票友是時大瑣胡琴李五之鼓珠聯璧合相得益彰故能一氣貫注無絲毫罅隙迨後收音李五大瑣相繼物故呌天後唱各片均其子譚二胡琴便覺音扁而硬不免减色矣余謂收音一端時間最難配準長腔須截去短腔須拖長於是唱者大受束縛不得如台上之瀟洒自如矣且偶不經意即須重唱一而再再而三常伶已覺煩厭况高年重望若呌天者乎勢必但求工正敷衍了事更何暇再盡力發揮其神妙哉故捉放慢板一段不甚行腔類如乾唱不及台上萬一也 
劇本 
[歷史劇雙忠墓（十六）] [  沈心工]  
　　趙武　這刺客能識忠臣倒是難得也 
　　程嬰　確是難得 
　　趙武　那奸賊姓甚名誰 
　　程嬰　就是屠岸賈現今尙在朝中做司寇之官 
　　趙武　可恨呀可恨呀　爹爹這第二圖是什麽故事 
　　程嬰　那奸賊因爲行刺不成又想别的方法了 
　　（采桑子）者番毒計相招去陪宴昏君覺悟逃奔嗾便靈獒噬舊勳　彌明奮勇來相救擊倒狺狺禦敵宮門靈輒來酬一飯恩 
　　趙武　這彌明和靈輒二人也是義俠超羣的好男子也 
　　程嬰　是也 
瑣錄 
[小思想] [  曹文海]  
　　有夫婦二人性滑稽一夕天氣炎熱夫婦乘凉月下互作戲語 
　　夫曰樹上之蟬無脛而高唱其歌其聲出於腹部之臍也 
　　婦曰蟹與蟛蜞腹部之臍甚大何不聞其歌耶 
　　夫曰銅與鐵銅可造鑼能響而鐵則不能響 
　　婦曰救火鐘非鐵乎 
　　夫曰人將髮辮剪去與和尙無異矣 
　　婦曰故我在家日伴和尙 
　　夫聞之大怒駡曰爾何得伴和尙 
　　婦曰請息怒爾旣將髮辮剪去非一和尙乎 
小說 
[社會小說衆醉獨醒（三五五）] [  瞻廬]  
　　第五十五回探錦被背人求子息點明燈當衆報娘恩這幾句話惹惱了翠娥向着婆娘連道了幾個呸字恨恨的說道你搗甚麽鬼嚼甚麽蛆人家的婦女在這佛地上遮遮掩掩鬼鬼祟崇探手在賊秃睡的被窩裏亂掏亂摸你不說他一聲罪過没的我在窗眼裏瞧了一瞧倒是老大罪過婆娘聽了格勒的一笑道少奶奶你枉住在蘇州怎麽蘇州的故事你都不曉得忽又把頭一點道這也難怪你本來你生長在上海的搬到蘇州才半年蘇州故事難怪你不曉得翠娥不耐煩忙道你有話快說有屁快放我不信賊秃的被窩裏掏得出甚麽故事阿巧娘道罪過罪過你口口聲聲只說是賊秃誰知錦被蓋着的恰是一尊佛菩薩這尊菩薩非同小可大家都呌他做睏佛從前有一位陳搏老祖在仙山裏打坐一時困倦偶在蒲團上打了一個磕睡比及一𥇰醒來揉揉眼伸伸腰問紅塵世界是什麽年代不多不少恰恰經過了一千年翠娥點頭道不錯不錯陳搏一𥇰睏千年我曾在書本上見過（想在彈詞中得來）但不識和這尊菩薩有甚麽關係阿巧娘道這尊菩薩便是陳搏老祖須要懂得佛門故典才明白他的來歷不懂得佛門故典的只呌他做睏佛這尊睏佛異常靈騐人家的太太奶奶們有了身孕便辦着一片至誠心避着生人耳目悄悄地到開元寺裏在睏佛的被窩裏亂掏亂摸摸男得男摸女得女再也没有錯誤要是被人在暗地裏窺破那便不靈了翠娥道我只不信旣然是一位陳摶老祖憑你怎樣掏摸再也掏摸不出一個女來阿巧娘笑道這呌做佛法無邊仙戲無窮命裏該生男的摸着的是陳摶老祖命裏該生女的摸着的便是陳摶老婆少奶奶你若不信何妨：： 
餘瀋[  巨摩]  
　　高樓孤坐風雨竟夕焚香獨酌强自爲歡無如憂離傷别追往思來此心直如飈馳電謝骨肉師友相距數千百里俄頃往復回溯十年二十年事若在指顧間日居月居陳陳相因數十年後此身此景又將如何嗟人事之靡常悟浮生之若寄舉首窓外沈酣如墨不知風雨簾攏中亦有人癡如我者否 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[賣國與賣省] [  箴]  
　　昔有賣國之罪人今又聞有賣省之罪人 
　　賣國之罪人聯絡外國之軍閥專圖個人之私利以斷送本國之主權賣省之罪人聯絡本國之軍閥專圖個人之私利以剥削本省人民之膏血且阻礙本省之公益 
　　賣國之罪人憑藉政府之權力以造成賣國之罪賣省之罪人且欲憑藉議員之名義以造成賣省之罪而不知一國一省之中究非人人聾啞也賣國之罪人旣人人聲討之矣賣省之罪人其能倖免於人人之聲討乎 
　　嗚呼國也省也皆身之所寄也無論其爲賣國之罪人或賣省之罪人均之自賣其身而已矣奈之何不悟 
衛生 
[蠅幸嬰不幸上] [  鳳賓]  
　　美國本雪文義省近刋衛生圖解一種名爲「蠅幸嬰不幸」圖中細述甲乙二蠅之身世 
　　甲蠅自馬廐内飛出游行於厠所中蹣跚於垃圾桶旋入某家之窗牖觀望之餘先駐足牛乳瓶之口繼啄嬰兒之唇未幾嬰兒病矣不數日而夭殤矣而殯葬矣此蠅也復歸於糞穢之區産卵無算而逝稽其家乘甲蠅生於五月殉於七月子孫共得一百萬云 
　　乙蠅亦自馬廐中飛出見一厠所遂戀愛氣味竟無由而入因厠所之構造頗合衛生門戶完固窗有鐵紗怏怏而去可垃圾桶而飛然此桶亦合衛生蓋閉周密不得其門而入忽見有嬰孩在室撲翼而前欲啄吮之而嬰坐碧紗橱中嘻笑自若蠅爲所隔離可望而不可即輾轉飛近鄰家不悟彼室之窗亦蒙鐵紗雖努力猛撞徒自苦耳正躊躊間忽見同類數蠅共食於一小橱下急趨而前冀一飽枵腹不料飲食方酣且歌且舞刹那間已入囹圄之中蓋所見小橱者實蠅籠也遠望馬廐已掃除潔凈不復見同類之足跡矣乃長嘆而逝稽其家乘乙蠅生於五月殉於七月不復有遺種於世此圖之妙處在於說明蠅之爲害以及防禦之方法與殲滅之必要吾人可以窺見創作者之心思學力其爲有益於社會决非淺鮮 
經濟 
[去年世界産煤之總額] [  雲]  
　　煤之爲用在近世物質文明内旣廣且大此次歐戰各國均有得之則生不得則死之槪其重要也遠在潛水艇飛行機之上我人試閉目冥想設世界一日而無煤輪船汽車均將失其效用電燈電車亦將等諸廢物美英各國人士戰後亟亟發展煤礦不遺餘力非無故也美國地質學會最近報告去年煤産之總額爲一三○○○○○○○○噸較諸一九一三年少四二○○○○○○噸其戰後産額之巨實足令人驚駭十年來煤産之比較列如下表 
　一九一○年　　一一二○○○○○○○噸 
　一九一一年　　一一六○○○○○○○噸 
　一九一二年　　一二一○○○○○○○噸 
　一九一三年　　一三○○○○○○○○噸 
　一九一四年　　一一七○○○○○○○噸 
　一九一五年　　一一五○○○○○○○噸 
　一九一六年　　一二六○○○○○○○噸 
　一九一七年　　一三○○○○○○○○噸 
　一九一八年　　一二八○○○○○○○噸 
　一九一九年　　一一一○○○○○○○噸 
　一九二○年　　一二七○○○○○○○噸 
　　上表之計算甚確惟東方各國未有正式報告中間或有差誤但其差亦甚微不過百分之一二美國在戰後産煤力突然增加由百分之三八·五加至百分之四五·一歐洲則由百分之五四减至百分之四六中間法國比一九一三年少去百分之四六英國少二十德國少二四俄國則自赤化後舉目荒凉更無復出品之可言矣（乙種酬） 
法制 
[訴訟救助與訴訟擔保] [  軾]  
　　訴訟救助者暫緩交納訴訟費用而得爲訴訟之謂也蓋以訴訟費用不必在訴訟終結後支付有訴訟提起時不可不支付者如訴訟紙費是有訴訟進行中不可不支付者如調查證據費用是不貼用訴訟印紙則其訴狀無效不預納調查費用則審判衙門不調查證據此一般之通例也然苟是等規定嚴格適用則無資之人雖有權利亦不能伸張視其枉屈而已夫因私人之貧富而私權不能得平等之保護甚爲失平此民事訴訟律所以有救助之設備而許訴訟費用之暫緩交納也 
　　訴訟擔保者爲賠償不當主張所生之損失而預先提存之擔保也蓋以當事人因自已所爲行爲至相對人受有損害者不可以不賠償而此損害賠償若必俟諸訴訟終結以後則難保無不得實益之慮故設預防方法以保護相對人自爲必要（乙種酬） 
 
 
 

Page 18

 
 
道德叢話 
[西方格言（一五四）] [  謝介子選譯]  
　　怒時計數至十極怒時計數至百（查復蓀）（Ｊeflerson） 
　　良晨不能延至終日（英吉利諺） 
　　舌長手短（法·意諺） 
　　犯罪與借金往往在人意料之外（英吉利諺） 
　　犬嚙毛皮之後始知食柔皮（丹麥諺） 
　　明日决不復來（英吉利諺） 
　　大學者非即最精明之人（法蘭西諺） 
　　敎育女子易得良婦難（英吉利諺） 
　　喧囂之母每養成懶惰之女（臘丁諺） 
　　運佳勿驕傲運劣勿灰心（沃孫訥斯）（Ａusonjus） 
日用常識 
[奉勸喫板茶諸君] [  徐垂昆]  
　　吾人每於勞動後輒覺口乾喉燥精神倦怠苟飲茶一二杯即可回復原狀斯何故歟蓋茶中含三種性質即亞爾加羅以特單寗體伊因（譯音）是也能刺戟精神潤喉解渴故世人莫不以茶爲日用要品特不知少飲則有益多飲則有害　　甚至有自晨至午鎭坐茶坊無日或間所謂喫板茶者其害之大有不勝言者今姑述其大槪於左 
　　（一）茶中含有刺戟性能奮發精神然日久成癮彷彿菸酒所以喫板茶者苟遇要事必俟茶罷後方能行之竟有以此而誤事失業其害一也 
　　（二）茶坊之中茶資雖不甚貴以普通計之每月亦須一元左右損失雖小然將寳貴之光陰犧牲於虛糜之事大可慨矣其害二也 
　　（三）茶坊之中室旣狹窄人又衆多空氣之混濁姑不必言至於一切器皿及所用之水恐未必潔凈殊碍衛生幷且最易爲傳染病之媒介其害三也 
　　（四）茶坊中人良莠不齊所談一切非嫖賭黑幕即滑稽諷刺苟常聆之恐亦隨之感應所謂近朱則赤近墨則黑其害四也 
　　（五）飲茶過多能使消化器中之培普西及腸中之托利普西與亞米陸普西（譯首）三種酵素失其消化之能力化爲澱粉以致不良消化之症其害五也 
　　以上五端鄙人愚見不識智者以爲如何（乙種酬） 
農業常識 
[棉捲葉蟲之防治法] [  姚奇之]  
棉乃吾人生活上必不可缺之原料近年國人提倡栽種美棉不遺餘力而於晉國固有之棉種亦詳加研究而改良之冀得良好之結果與美棉匹然害蟲乃棉業家之大敵最須及早注意者捲葉蟲之爲棉害惟吾國棉區常發生之在美棉則尙未發現茲述其防治法俾供有志提倡改良華棉者之參考云爾 
　　甲棉田清潔法棉田中如已有此種害蟲發生則當棉花收割之後將棉田内所有之棉葉以及其他植物之殘葉集積引火焚之使捲葉蟲之蛹或幼蟲同時燒死則翌年可不再發生蟲蛾而孵卵續爲棉害也 
　　乙人工捕捉法此法即常巡視棉田遇有施捲之葉盡行摘下用火焚燒以殺其幼蟲或蛹使不再有遺種留下丙毒殺法此法即遇蟲蛾發生之後在晨間或薄暮時撒鋁砒石粉或氤砒石粉於葉上使蟲將棉葉捲起時蠶食其内部以毒殺之（鋁砒石粉及氤砒石粉均爲舶來品且價格昻貴殊不經濟可用吾國所産之砒石（須紅信）代之價廉幷功效不亞於上述之二種）（乙種酬） 
青年常識 
[學生投考須知] [  寂寞徐生]  
　　光陰荏苒轉眴又將暑假各學校之招生廣告將漸見於報紙矣部章秋季始業則學子之投考暑假時當然多於寒假蓋自暑假前畢業至秋季升學者各校必有如干人面轉學者當亦不在少數然則吾儕爲學生者於投考問題必當有精密之思考可無疑義斷不可隨波逐流以蹉跎寳貴之光陰也作學生投考須知 
　　（一）問自已之志願夫士各有志無志則老大無成矣常見世之青年其爲學也茫無志趨今年入工校明年忽入農校上學期肄業師範下學期轉學商校見異思遷毫無宗旨年光有限安能如此蹉跎老大無成噬臍何及矣故吾人自普通學校卒業後欲入專科必當擇吾性之所近志之所在者而投考之則光陰之曠廢腦力之徒耗自可免矣而有志竟成即原於此投考時之一念間也可不愼哉 
　　（二）察學校之良窳志旣定矣然後當探問學校之如何因學校與吾之關繫鉅也在今日中國之程度言之吾敢謂學生之家長能深考其子弟讀書學校之内容者百人中不過一二則吾儕爲子弟者之尋學校旣知有切膚之關係自當審愼周詳萬不可貿然投考而貽後悔勿慕虛名勿貪放縱勿街於廣告勿耳食一二人之吹嘘蓋今日之學校負盛名而無實際者甚多管敎放任幾如流氓養成所者亦甚多（此非吾憤世嫉俗之言自擊此種學校甚多少亦今日敎育界應研究之一問題也）吾儕青年欲求實學豈可入此種學校乎招考廣告將觸目皆是矣莘莘學子宜如何愼之哉（乙種酬） 
　　誌謝昨承中華科學研究會惠贈中華手工十字圖案二集一册精細工巧施諸編織刺繡頗屬相宜書此誌謝並爲紹介 
 
 
