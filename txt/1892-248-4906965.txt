# 1892 - 248 - 4906965

 

Page 1

 
 
[彚解河南振欵] [  申報館協振所席裕祺敬啓]  
　　汴梁水泛衛輝府屬浲洞爲災敝館已照銘電音并製就引言勸施振欵兹籌銀一千兩會同仁濟堂解赴天津請新任津海關道盛杏蓀觀察就近派義紳至汴散給飢黎惟是汴梁本瘠苦之區水災又猝不及防頃刻人亡家破且北地寒威早至轉瞬間又苦風霜所冀薄海仁人宏已飢已溺之心源源佽助庶幾仁漿義粟遍及芸生淇泉澳水之間羣頌萬家生佛矣肅此佈陳伏維德鑒 
[論大地九州之外復有九州]  
　　堯區天下爲九州舜又分爲十有二州至神禹治水之時仍爲九州於是垂爲定制然禹跡之所謂九州要不出今之十八行省若福建廣東廣西貴州雲南諸省則禹貢並無其山川然則禹時之九州亦殊隘矣昔鄒衍談天以爲懦者所謂中國者乃天下八十一分之一耳中國名曰赤縣神州赤縣神州内自有九州禹之所奠九州是也不得爲州　中國外如赤縣神州者九乃所謂九州也於是有裨海環之人民禽獸莫能相通各爲一區　爲一州如此者九乃有大瀛海環其外爲天地之際焉司馬子長謂其語閎大不經桓寛王充並譏其迂怪虛妄卽近人亦頗有疑之者謂六合雖大何至若斯遼闊哉鄒子乃推之至於無垠想以聳人聽聞耳夫鄒子爲戰國時人諸子百家紛然錯出異說勝紜鄒子之學必有所授非盡無稽或者古人本有此學鄒子從而推闡之未可知也考梵典分大地爲四大洲實先於西洋圖說一千數百餘年四洲之名曰南贍部洲西牛貨洲北具盧洲東神勝洲釋典又名四洲曰南閻浮提西瞿耶尼州東弗婆提州北鬱單越州起世經言閣浮提日正中時東弗婆提州日則始没西瞿耶尼日則初出北鬱單越州正當夜半又此州之所謂東彼州之所謂西南北亦然釋典所言四大洲其義如是魏氏默深因以證之西洋圖說之四大洲謂僅得其二說文水中可居曰州其義蓋起於洪水以前及降邱宅土以後因而不改後世偏旁加水爲洲故鄒衍談天則裨海所環曰神州釋典論地則鹹海所畫爲四洲是洲者四面皆水之名未可以陸地所通區爲渚嶼之國如亞細亞阿非利加歐羅巴皆有陸地可逹則實爲一洲而已未可强區爲三也蓋卽釋典之南瞻部洲耳亞美利加洲雖分南北而連以頸地亦爲一洲卽釋典之西牛貨洲也至於北具盧洲則隔於北冰洋海船無繞北海而歸之事東神勝洲則阻於南氷海西舶雖能到南極左右覩其地而不能遇其人魏說如是則其所謂四大洲者益復遼闊矣今泰西航海之術愈精環游地球者不乏其人雖南北未通而東西則了無遺藴太平洋中一片汪洋浩渺無際僅有小島而無大地近日新覓得之澳大利亞大島亦可當一洲此外則更無矣邇來薛叔耘星使奉使歐洲經歴重洋攬富媪之形勢窮四洲之方位有感於鄒衍九州之說謂西人論地球之形凡爲大洲者五曰亞細亞洲曰歐羅巴洲曰阿非利加洲曰亞美利加洲曰澳大利亞洲皆因其自然之勢而名之者也美洲固分南北中間地頸相連之處曰巴拿馬寛不過十數里皆有大海環其外固截然兩洲也而舊說亦有分爲二洲者卽以方里計之實足當二洲之地亞細亞洲於中爲最大幅員袤廣較之歐洲幾及五倍就其山水自然之勢觀之實可分爲三大洲蓋中國之地東南皆濱大海由雲南徼外之緬甸海口溯大金沙江直貫雪山之北而得其源於是循雪山葱嶺天山大戈壁以接瀚海又由瀚海而東接於嫩江黑龍江之源至混同江入海之口則有十八行省盛京吉林朝鮮日本及黑龍江之南境内蒙内四十九旂西盡回疆八城曁前後藏剖緬甸之東境括暹羅越南南掌柬埔寨此一大洲也由黑龍江之北境迄瀚海以北外蒙古八十六旂及烏梁海諸部西軼伊犂布多塔爾巴哈台環浩罕布唅爾哈蕯克布魯特諸種自鹹海逾裏海以趨黑海折而東北依烏拉嶺劃分歐亞兩洲之界直薄冰海奄有俄羅斯之東半國此又一洲也雪山以南合五印度及緬甸之西境兼得阿富汗波斯亞刺伯諸國土耳機之中東兩土此又一大洲也亞細亞旣判爲三洲又觀阿非利加洲内撒哈爾大漠之南有大山起於大西洋海濱亘塞内岡此亞之南境幾内亞之北境尼給里西亞及逹爾夫耳之南境延袤萬餘里直接於尼羅江之源此其形勢殆與亞洲之雪山葱嶺界劃中外者無異尼羅江又曲折而北以入於地中海是阿非利加一洲顯有南北之分今以所稱北土中土者謂之北阿洲所稱東土西土者謂之南阿洲此又分阿非利加爲兩洲也南洋大小諸島當附於澳大利亞一洲然則大九州之說可得而實指其地矣雖其地之博隘險易不同人民物産之衰旺不同然實測全地之方里謂其八十倍於昔日之中國自覺有盈而無縮所謂裨海者若紅海地中海皆是也卽有沙無水之瀚海亦可謂之裨海卽中國東隅之黃海渤海有日本三島障其外亦可謂之裨海是裨海與大瀛海殆一而二二而一者也而彼所謂大九州者在鄒衍時豈非人民禽獸莫能相通者乎今旣判五洲而爲九大州卽其一州之中約略計其方里要亦不過得九分之一然則禹跡之九州實不過大地八十一分之一而禹貢所詳之一州又不過得大地七百二十九分之一其說殆信而有徵也薛星使之言如此要之魏默深司馬所云則兩洲之外尚有兩洲坤輿益見其廣而南北冰洋亘古未得相通欲徵釋典所云誰得而探之哉不如薛叔耘星使所云固近而可徵也濡筆記之聊爲談瀛洲者一助云爾 
[本館接奉電音]  
　　昨由京友電傳上諭二道敬謹譯登○七月十九日奉上諭祁世長奏假期屆滿病仍未痊懇請開缺一摺工部尚書祁世長著賞假兩個月毋庸開缺欽此同日奉上諭江南市州鎭總兵員缺著謝文畬補授欽此 
[宮袍清露]  
　　禮部謹題爲循例具題事查每年開封印信日期預由臣部先期具題通行内外各衙門轉行所屬一體遵照等語兹據欽天監擇得本年十二月十九日癸酉午時封印吉又擇得光緒十九年正月十九日癸夘夘時開印吉等因到部臣部查本年十二月十九日癸酉午時封印光緒十九年正月十九日癸夘夘時開印自封印日起至開印日止循例不辦事不理刑名遇有緊要事件仍隨時奏聞其元旦令節二十八日二十九日三十日初一日初二日初四日初五日上元令節十三日十五日十六日十七日王以下文武百官於常朝處所均穿朝服其進内有差者均穿蟒袍補褂俟命下之日再由臣部通行在京文武各衙門轉飭所屬在外督撫將軍轉行學政及所屬衙門一體遵照是否有當伏乞皇上聖鑒訓示遵行謹此具題請旨七月初六日奉旨依議欽此○宗人府局知照事所有 
 
 

Page 2

 
 
期滿准叙之正黃旗覺羅學漢教習王煃焯一員本府於閏六月二十四日帶領引見奉旨期滿正黃旗覺羅學漢教習王煃焯著以知縣用欽此二十五日述旨奉旨是欽此欽遵到府相應知照吏部查照辦理○奉恩鎭國公桂豐薨逝後所管正黃旗宗室總族長一缺經宗人附開列王公銜名於一月初五日具摺奏請派充本日奉硃筆圈出和碩鄭親王凱泰著充正黃旗總族長欽此○値年旗准兵部爲轉行事禮部咨稱七月十五日田村暫安處玟貴妃金棺前行中元禮致祭需用檯送肉槽柀甲十六名看管章京一員應行値年旗轉行該旗照數派出並將派出官兵花名清册開送禮部點名後齊赴宰牲處預備等因相應轉行値年旗轉行照辦○七月十五日中元節致祭端慧皇太子園寢奉旨遣奉恩鎭國公載帛行禮欽此旣而載公因病請假經宗人府繕具王公銜名請旨改派七月初五日奉　旨改遣奉恩輔國公榮頤行禮欽此○考試滿漢教習圑案旣發示期初四日在聚奎堂覆試滿教習試以滿洲條子一道漢教習試以六韻詩一首並默寫正塲起講及詩前四句第四名某君默寫正塲詩一字不符雖細核筆蹟尚不兩歧然已于　功令照例連覆試未到之已中漢教習一併扣除計缺原中五額共中一百六十五名又圑案上有西藏字十三號某君取結投卷前往覆試及聚奎堂點名時查得原取之卷係西藏字十二號寫圑時悮多一筆主試欲將十二號之某君扣除辦考書吏知某君寓居北柳巷先已倩人往傳至點名畢某君甫赶到云○戶部爲片傳事俸餉處案呈准銀庫付稱所有廂黃正黃兩旗應領七月兵丁米銀折色銀兩本庫於本月初十日辰刻開放爲此片傳貴固山飭知承辦人員於是日赴庫承領莫誤○前報曾紀宗室銘榘等夥搶婦女經刑部分别定擬將銘榘斬監候秋後處决按照宗人府奏定新章解交盛京寄監銘榘行至三河縣屬某處故向解役用武乘間脫逃解役急向縣宰禀陳申詳通緝某日步營弁兵遇諸正陽門内東交民巷立卽誘獲飛解提署提署以案關重大未便稽延星夜移送宗人府先行看管以便會同刑部訊辦○前門外興隆街萬豐錢鋪綜計虧欠外間存票過多倘紛紛來鋪支錢實屬不敷應付遂於初五日夜赴本管坊署請封翌晨地方官在門前遮紥蓆棚看守都人士之執有錢票者未免怨詈交加已○某日清晨八點鐘時由刑部獄内提出斬决人犯三名一係海淀搶掠良家婦女勒斃車中抛屍葦塘之木匠二係此案中明火爲從之犯當堂捆綁訖由南門扶出裝入囚車每車用二役在車門外把守一役站立犯後復由巡捕京營調到弁兵二十餘人尚途護衛迤邐出宣武門沿大街至菜市口先將各犯寄入囚棚俟駕帖到來卽逐名斬决○巡視北城慶給諫綿等遵旨保舉獲盗出力司坊紳董恭呈御覽兹將銜名清單照錄于左計北城副指揮嚴慶琳請俟俸滿引見後以知縣升用東城差委副指揮趙芳畦請以本班先補用北城紳士大挑教職陳志堅請以本班不論雙單月儘先卽選東城紳士鹽大使銜錢志熙請以鹽大使選用東城紳士州判銜李龍彰請以州判不論雙單月選用西城紳士州判銜任葆森請以州判不論雙單月遇缺選用西城紳士舉人大挑二等教職吳榮欀請以本班不論雙單月儘先選用以上各員係會同拿獲盗犯劉三卽劉三喜兒侯二卽侯狗兒李錦堂卽李扣兒靳大卽靳杜兒等四犯案内出力之員揀調東城正指挥陳文熙請加四品銜西城紳士候選知縣葉大琛請仍以本班不論雙單月選用北城紳士舉人大挑教職支逹請以本班不論雙單月儘先卽選西城紳士舉人張學涵請以教諭不論雙單月遇缺卽選西城紳士舉人就職教諭吳鍾麟請仍以教諭不論雙單月遇缺儘先選用南城紳士舉人胡敦仁請以知縣不論雙單月選用以上各員係會同拿獲盗犯武連登戴二卽二伙爐子劉徵兒侯鳳常兒戴三卽戴泳長五犯案内出力之員閠六月二十五日奉旨吏部議奏單併發欽此 
[揚州火警]  
　　本月十八日晌午揚州李官人巷南首轉角處某姓家忽然失愼頃刻濃烟四起勢若燎原地方文武各員聞警齊集各善堂亦爭舁水龍而至吸水噴救踴躍爭先雖地近河漘取水甚便無奈茅龍夭矯往往挾火騰空以致吳回氏跋扈飛揚怒不可遏未及片刻卽燒出巷口沿及南河下街旣而對面某某店鋪兩家亦悉成灰爐幸封家姨尚不十分助虐東西鄰舍又各有風火圍墻因得免於滋蔓難圖然已燬去十一戶矣事後細查究竟聞係某烟館熬煮烟土致肇禍端然歟否歟請質諸身當其境者 
[邗水文星]  
　　江蘇學政溥玉岑宗師於本月十八日上午持玉尺過揚州都轉以次府縣印委各官均至馬頭恭迓宗師並不登岸小泊片刻卽傳諭三老解維聞此次先按試通州令諸生於八月朔齊集大約佩黃佳節文星如斗當移照於二分明月間矣 
[泖水秋雲]  
　　松江訪事人云每屆中元令節好事者必舁府華婁三城隍像出游師其說曰賑濟孤魂實則孤魂果何嘗求振哉是日午後三點鐘時會經府縣各署然後繞出北門至邑厲壇小駐更魚初躍後迤邐入東門回廟斯時燈光耀彩五花八門生面别開益令觀者齊聲喝采嘻盛矣然而何益之有同日西郊亦賽倉城隍會在西門外一帶游歴殆遍先一夕各鄉鎭之業手藝者爭載竹木各器羅列於府城隍廟中求售農家子亦肩負雜糧籽種沿兩旁設攤以冀蠅頭可博蓋風俗如此也○西門外西林寺塔集資修造已見報章本月初旬工匠先將塔頂修竣上作葫蘆式高可五六尺周圍亦廣數尺以銅鑄成選事之徒擇期十四日安置彩亭雇人舁之往前導用釋子八人雜以童男女沿途鐃鈸丁當殿後裝金佛像二尊舁以八人顯轎迎賽旣畢旋於十五日升諸塔顚道路傳言咸云葫蘆中有小金佛及玉佛數尊並珠寳玩物稻粱粢稷麥菽之類以致妙手空空見涎垂吻外至十六夜躡足而上將葫蘆鑿穿一孔並竊去簷角小鐘六口翌晨寺董飭工匠重支木架攀援而上檢視一周報稱葫蘆内並未失去一物旣而由地保等在西郊某典鋪查獲原鐘據典夥云質者操本地音年未弱冠云○西門外長橋東首有某甲者開設茶葉店已數年矣某日其婦某氏陡患急痧立延附近醫生某乙診治乙高擡身價自晨以迄下午邀請數四偏欲遲遲吾行直至四點鐘時方乘肩輿而至時氏早已體如冰冷魂赴泉途中痛恨之餘驀聞舁者大呼曰先生至矣先生至矣不禁忿火中燒飛步而出醫生見甲來勢洶湧知非口舌所能爭急竄入某藥鋪中始得免於凌辱然外衣已撕得一條條似橋畔柳絲矣竊謂近日醫家最會裝腔做勢越是病人沈重越不肯輕易出門甚至半夜三更始得籠燈診視蓋一以裝身分一以索重貲也若某甲者雖曰粗鹵不堪然性情亦頗爽直安得化身千萬將遍天下醫生之裝腔做勢者一一以此法治之 
[彝陵瑣綴]  
　　江通輪船前次擱淺在上海雇人前去挑挖淤泥費盡許多週折始得出險近聞該船已往上海修理俟竣工後仍往來宜昌漢口云○宜昌鎭軍病勢尚未就痊每日飲食尚能多進推手足不能運動自如醫士診治者不一其人然投以藥餌尚未立著回春之效也○夏令已過市廛貿易尚無發動之機而川中客商及辦貨入川者已紛然並起爭向宜江雇舿子船掛洋旗載貨進川近日舿子船俱已雇盡後來者竟至無船可雇船價亦較前爲昂不知七月以後貿易發動時船隻價値又當如何昻貴也○今年土價甚昻川中土藥收成不及往年之半近日川土最上者約銀十六兩零次者亦須銀十三四兩烟霞窟中人見川土稍昻多有買本地喬土以充川土者此後土價昻貴當在意計之中矣○宜昌於春夏之間略患時疫至今已就平安惟聞四川之重慶湖北之荆沙一帶居民多患急症醫士爲之束手以視宜昌之比戶晏安不誠有霄壤之别耶惟近日棉花已含苞放蕊宜於晴晒而雨師屢次稅駕殊於棉花收成有礙安得大放晴光以慰三農之望耶 
[巡丁滋事續述]  
　　吳城鎭釐卡巡丁滋事由省憲派員查辦一節前已列報兹聞所派者一爲代理新建縣陳鶴春明府兆棻一爲候補縣張叔嚴明府察當日乘坐紫電官輪前往該處查明起釁之由有痞棍串通巡丁向人勒索致肇釁端當由兩明府拘痞棍七八名到案訊明原委各責千板并將巡丁分别責斥一面令營弁向街市燃放花爆爲衆服禮各商賈皆感激憲恩照常開市兩明府卽乘紫電官輪星夜回省禀明 
 
 

Page 3

 
 
各大憲聞初時片送某甲答臀實係主簿衙門並非同知衙門且閙事之卡在該處後河其卡春夏水漲則添設秋冬水涸則裁撤與前河上下兩卡無涉附誌之補前報之所未詳 
[秦淮秋水]  
　　江寍府李太尊因督捕蝗蝻日不暇給請緩試期而溥宗師嚴札催考定於七月二十八日舉行縣試上元縣例假上江考棚江寍縣例假下江考棚扃試諸童取其號舍寛闊足以兼容并包且較本署易於防弊也屈指試期伊邇想有志觀光者當爭自濯磨以期脫頴而出也○金陵風俗於中元日裁魚網之紙象鷁首之形身長二三丈不等帆檣篙楫粲然畢具上座供地藏像旁列十殿閻羅文武判官及牛頭馬面之屬狀貌猙獰可驚可怖是日延高僧諷經禮佛香花寳燭羅列兩旁更於僻靜之處堆金銀錁錠高若山邱薄暮時付之一炬謂之燒法船蓋取慈航普渡之意城中處處皆然惟蒼巷黃軍門公館年例製造紙舟較爲絢爛洞開花園門許人游玩有見者謂鄷都地獄種種形狀無不刻畫如生其精巧更十倍於外間云○七月十六日鍾山尊經兩書院師課鍾山題子曰勿欺也台下二節賦得千里蓴羹得湖字尊經題夫人幼而學之至則何如賦得露從今夜白得今字 
[鐵甕江聲]  
　　江寍陶氏子在滬上營生近因其父患病乘輪回里旣登舟有扒手見衣箱沈重眈眈焉窺伺伺於其旁行抵鎭江搭客紛紛上下扒手以陶對箱而臥無隙可乘驀生一計遥擊後面玻璃鏗然作響陶果轉身盼望扒手遂將衣箱及行李洋傘竊負而去無何陶回視僅剩網籃餘則盡歸鳥有急登岸託同鄉友人代囑江忻訪緝許以獲贓當有重賞越二夕果得諸對江之六濠口合浦之珠雖能復返然已大費周折矣行路之難於此可見○十三日小碼頭江畔有一男屍隨波逐浪而來經舟人瞭見急爲僗起報知地保禀明王大令親臨檢騐屍半腐爛年約三十以外身穿洋布小褂褲襪雙手銬繫甚固其爲起解匪犯可知特未知何縣何案之犯如何墮水耳王大令騐無别項傷痕飭令掩埋標記待認○西南山各鄉村以刈柴薪爲生計有甲乙二人入山偷刈肩負而去約至半途被少年數人要截謂此以薪以蒸者皆我儕生計之所繫牧豕奴何敢竊取遂肆意攢毆且將甲乙反縳懸於樹杪乙年壯體强尚能支持甲氣喘聲嘶奄奄欲絶旋有村中人奔至立釋其縳急爲灌救逾時始甦乃遣人舁送回家約定越日給貲爲養傷費但不知甲之性命尚能保全否○下河人陳姓在鎭江開設娼寮多歴年所近與某烟館之女姘識爲痞棍所天以爲可借以生發錢財於是糾合黨羽多人揚言於外謂不日當將其家揭毁陳自知力不能敵央該黨中解事人出爲排解十六晚特設盛筵請諸痞棍前來狼吞虎嚥大遂老饗之願其事始寢 
[匪黨竄匿]  
　　湖北通城牛角山匪黨數百名盤踞滋事經張香帥札調鴻字營防勇馳往剿捕前已登報兹聞岳州羊樓峒二處早已發兵馳往擇地下寨尚未長驅直入將待鴻字營勇馳至會商進攻一鼓作氣滅此朝食不料鴻字營勇行至半途匪黨自知螳臂不可以當車乃於黑夜逃竄軍裝器物悉數携取迨官軍整隊而進但見空山一座尋其蹤跡杳不可得未折一矢未損一兵而鼠輩已畏懼竄伏亦可見王師震鑠矣此事前已錄報兹因訪事人所述尤詳急錄之以當露布 
[又肇禍端]  
　　日本東京米商濱野茂乘馬車出外磕傷華人王惕齋致將右臂鋸去云云本館已屢登報牘旣而惕齋控不得直復倩代言事務人投控訴院陳情院長尚未判決是非而濱野禍端又肇客有自江戶致書本館者言乞巧之夕鐘鳴七下濱野駈車至蠣殻町適一鷄市燒店五歳女孩名於玉者嬉戲街頭不隄防突被觸仆兩手骨碎如虀粉濱野加鞭逕去又觸仆餅店男孩現在男孩方在某醫院敷調女孩則傷重難痊恐不能保全性命不知一經控告亦將如前案之可以註銷耶抑另有判斷之法耶而濱野之漫不謹愼亦已可見一斑已 
[旌麾北上]  
　　新簡長江水師提督黃昌岐軍門由金陵來滬已列前報兹悉軍門已於前日乘坐登瀛洲兵輪北上赴都陛見本邑道營廳縣以及印委各員均往江干恭送如儀 
[軍門赴淞]  
　　江南提督譚青崖軍門由松江乘舟來滬停泊小東門外吳淞馬頭已列前報兹悉軍門於年養乘坐滿江紅赴吳淞公幹 
[下忙開徵]  
　　光緒十八年本邑下忙條銀昨日由上海縣黃愛棠大令出示曉諭定於本月二十七日設櫃開徵 
[幸免焚如]  
　　有某甲者家住英界潮陽樓東平里内向在梨園餬口前日亭午時甲家因煮午膳遺火於積薪中炎炎上熾家人見之大聲呼救幸時在白晝衆人畢集竭力灌救得以烟消火滅誠幸事也 
[受驚猝斃]  
　　滬城梅家弄相近本邑人某甲生有一子年尚幼穉邇來忽患疾病前晚中與其妻在門呌魂迨入門後將所持之燭置於牀前失於檢點以致燃及蚊帳登時濃烟直冐中見而大驚呼集衆人入房施救得以應手撲滅不料甲子業已受驚立卽延醫調治勢已不及遂致名登鬼籙慘哉 
[搶犯發回]  
　　本邑西南鄉顧术堂家被該處匪棍徐阿二卽錢阿二又名殺羊阿二糾合羽黨蘇金和等行刼錢洋布疋顧投縣具報由縣捕將諸匪先後拿獲解縣訊實轉解蘇省此爲前報所已紀兹悉殺羊阿二等業經省憲過堂卽將阿二留省候示蘇金和發回　縣監禁前日解差將蘇押解抵滬赴縣投文黃愛宲大令諭飭收禁候核 
[人犯起解]  
　　前報列案將解省一則昨日上海縣黃愛棠大令將文備齊飭令原差將屍母陸談氏屍弟陸炳文被告李惠生買牛之王阿大汛捕笋德捕夥葉華在局行刑之許大元應業瀛經勸之陳鳳祥川沙地保萬仁信徐克琴鄰人徐仁義徐阿炳一一併押解送蘇州訊辦 
[英界公堂瑣案]  
　　好副捕頭禀稱昨日一百八十五號華捕金貴身穿號褂出外巡邏突遇李阿三者以金曾積欠伊錢約同錢阿寳向索查錢素來多事此次不應助季向出差巡捕紛爭如所借者果係正經欵項儘可俟金落差後向之索取至金旣充巡捕不應十預私事以致當差時被人阻擾容禀問捕頭不知應否斥革金供稱小的係上海人充當一百八十五號巡捕曾糾集摇彩小會每會洋銀一元本月十三日會期由季得彩連利應收洋銀三十二元因尚須逐月付還洋銀一元一角是以囑伊央人擔保然後收取洋銀雖曾繕立保單因與保人並不相識囑伊另換他人伊非但不依反與錢糾合乘小的當差時截路追索甚至扭毆是以偕入捕房聲訴季供稱小的亦上海人金所起之曾輪　小的得彩計三十二元小的已央店家繕立保單伊尚不肯將應得之洋銀付下而小的另欠錢洋銀若干索之甚急是以偕往找金所立保單齎呈老爺台電錢供稱小的係常州人前者被季借去洋銀二十元現在知伊得會故向索取伊言尚未收到因之偕往找金意欲劃收並非包討積欵福繙譯官謂巡捕雖不應干預此等私事然季更不應乘巡捕當差時向索欠欵至錢之多事不問可知請分别懲辦可也宋二尹曰詰卽判食將錢笞責一百板發捕房管押兩月季管押一禮拜該巡捕應如何斥革示罰交好副捕頭帶回察辦會欵非公堂所應追著自呈清理保單發還○昨晨本邑人葛仁卿至鄭家木橋北堍厠中大便悮碰天津人張阿二趙春城以致口角旣而互相毆擊頭面受傷及某號華捕到來葛　述前情張趙自將髮辫絞結勢甚洶洶巡捕不敢貿然拘捕先問如何起釁張趙以彼此悮碰先被辱駡對巡捕曰然則咎在彼不在爾等爾等北方人素性剛直設或一併拿去沿途殊不雅觀可否隨我至捕房卽可出外否則我一吹號呌巡捕四集未免進退兩難蓋婉誘之使自去也張趙連連稱是隨巡捕而去旣至巡捕訴明張趙兇横之狀捕頭略問情由卽指葛曰爾是原告復指張趙曰爾等是被告當一并解送公堂及上午宋二尹　案時 
 
 

Page 4

 
 
連勝而去二尹喝問有何事故葛申訴前情張趙各執一是二尹騐得葛受傷屬實判令將張趙管押十日期滿交人保出○包探何瑞福禀稱小的緝獲積竊金景春詰得刻下又連次竊取李中良等家衣物典押後將票售與慣收竊贓之楊永清等人今特起贓送案李及陳才林李茂生陳唐氏嚴寳生熊菊生夏王氏男婦各失主請准領贓楊及葉小良趙阿二等收贓人同供稱小的等在治下設舊貨攤所收押票已轉售與途人無從交出矣金供稱小的係吳江縣人在治下連次犯竊實在惡貫已盈尚乞施恩曲全蟻命宋二尹判令笞責二百板遞解回籍楊管押兩月葉罰洋銀二元趙罰洋銀一元均充某處公費贓給各失主分别認領○包探孔阿才禀稱小的緝獲專竊各烟館烟槍之沈阿男起到烟槍三枝已由失主認明今特解送案下失主王阿金毛雲卿投案請領失贓沈供稱小的係松江府屬金山縣人烟癮難熬以致犯竊乞施恩典没齒不忘宋二尹判令笞責二百板遞解回籍贓給兩失主分别認領○包探黃四福禀稱小的緝獲慣向各烟寮竊取烟槍之張阿富詰知烟槍所在一并弔出已由徐才林等認明無悮今特送案請懲徐及顧巨山投案聲訴情由請准將失贓領取張供稱小的係浦東人朘餒不堪忍恥行竊實在該死素仰老爺量如海大尚乞施恩宋二尹判令笞責二百板交黃探帶回捕房管押一月贓給兩失主分别認領 
[法界公堂瑣案]  
　　牽涉多人一一節已見昨日報章昨晨法捕房將關松亭及馮氏母馮趙氏牽涉到案之二阿姐卽張闕氏經勸之薛榮同轉問顧賡甫曰爾爲中人可知馮氏與阿四金有何糾葛顧稱數年前馬氏與本夫謝金泉不睦謝欲將馮氏售與花烟館内馮氏不願以致口角其時有謝之母舅出面託航船戶任年旭作中由任轉託小的等馮氏自措洋七十元由任年旭等過手傳付謝金泉作　身價言出　　　　婚據一紙馮氏准歸生母馮趙氏領回嗣後與阿四金如何姘試小的實未知悉同轉又問朱步章曰闕等何時遷入爾屋平時爲人如何供稱於三月初八日進屋不時口欠小的以牀第間事未便向伊詢問又問薛曰爾有何物存在馮氏處供稱小的之物早由阿四金交還目下並無蒂欠問馮氏貼洋與阿四金是爾經勸否供稱其時阿四金不許馮氏出外作珠寳生意兩相口角當由小的等勸令馮氏每月貼阿四金洋十元可以仍賣珠寳問以後加至每月洋三十元此是何故答稱以後之事小的不知同轉問楊子山曰爾與馮氏如何交易供稱馮氏欲掮賣玉器由阿四金出面擔承故與往來不知阿四金何故誣控小的同轉又問徐阿金徐金寳等曰爾等是否唆使阿四金毆打楊子山攫取鷹毛扇供稱並未指使實因路過此處見阿四金與楊子山在此扭拉小的前往解勸失去廣東紙扇不知被何人所得同轉謂上次到堂爾等業已供認今日無庸抵賴判阿四金押候笞責二百下徐阿金徐金寳帮兇屬實各責一百六十下恐日後仍蹈前轍著各交保馮氏准其母領去張闕氏雖有牽涉從寛免究具結了案餘人無干斥退○魏中和鞋店等十餘家控被開報關行之羅瑞照朱玉堂陸寳堂等哄騙各貨將其友王正元送案同轉著王尋羅交案此已屢列前報昨日王正元將羅瑞照尋獲送案請究捕房又將陸寳堂羅昌良等一併解至案下原告董潤福等七人到案請追被騙物件同轉訊問之下羅供稱所有蔣同和鞋店鞋子三十雙已押與裕昌質當計洋十八元其餘均由朱取去隨處銷售問朱在何處供稱卽日可以來滬旋據王正元禀在羅身畔搜出朱玉堂信一封言明日到滬遂將原信呈閱同轉著將羅瑞照陸寳堂分别管押諭令王正元赶速等尋朱玉堂到案質訊○瞿桂泉投案訴稱兒子阿根在張寳生所開剃頭店中學業七月十六日被曾在剃頭店躭擱之朱朗山騙至浦東三林塘中途抛棄目下兒子回店詢知被騙情由將朱朗山送案請究同轉訊據朱郎山供稱小的本在長生堂藥店爲夥現爲醫生李先生　家張寳生前次借小的洋三元迄今未還向索之餘反遭誣控同轉以兩下各執一詞著將朱朗山押候查核○張阿桂訴稱前晚在新街行走有素不認識之陳榮新等三四人握手聨肩阻碍街道以小的爲可欺肆意扭住誣小的有不是處須出洋四元可以了事小的不允被其拖拉欲拖至護城河畔剥衣幸巡街捕至將陳拘住送案小的袋中有洋銀一元亦被打失同轉訊問之餘陳供稱小的借住新街小客寓中是晚聞有人打架出外探望悮被拘押張稱陳將小的辫子扭住實係衆目昭彰同轉著將陳押候比究○通事禀稱小捕頭房中失去洋銀三元疑係侍者周瑞生所竊送案請究周供稱服役已一月餘工資無著反墊付零用錢數百文房中有洋無洋小的均所不知惟時有縫工上樓到過房中不知是否伊竊同轉以其一面之詞碍難憑信著押候查核○李士友訴稱妻黃氏乘間逃匿疑被隣人桂生才所誘今據張阿林來言知黃氏果在桂生才處欲索酬洋十元故將張桂兩人送案請究同轉詰訊兩人均不承認著李邀同証人到案再行核奪○妓女陳張氏前控花烟館鴇婦錢二寳將寄養五歳女孩掯阻一案昨晨錢二寳將女孩交案並稱孩係寄名與小婦人立有寄名文契呈案同轉謂陳張氏並未收受身價不能由爾胡說答稱撫養一載有餘須令貼償膳資同轉判陳張氏貼膳洋六元了案 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[鄂城官幸運]  
　　七月初八日候補州鍾榖奉委巡查江面赴兩院禀知辭候補通判黃文桂禀見酌委優缺一次候補縣周耀崑赴而圻會審案件禀見知辭藩富牌示按察司經歴印務詳委候補班前先卽補按經歴謝文俟代理漢陽縣蔡甸巡檢員缺飭本任之陳森回任巴泉縣野三關巡檢事務詳委試用從九楊啓後署理七月初十日候補通判林宴春大挑縣羅葆熙俱奉委解六批京餉赴兩院禀知十一日候補同知施啓華保舉補缺後以知府用禀見謝候補縣黃建藩奉憲臺於漕務案内保補缺後以同知直隸州用赴兩院禀謝署漢陽府沈禀見奉准行知辦理海運米石出力案内蒙憲臺保加鹽運司銜赴兩院禀謝 
[皖省官報]  
　　准補青陽縣朱壽慈頴上縣馮繼昌英山縣尹允照灭長縣黃兆民均飭赴新任本任貴池縣劉錫石埭縣顧懷壬均飭回本任候補知縣張樹廷委署渦陽縣姚積昌署懷縣大挑知縣郝明紳委署績溪縣 
[江西書院課題]  
　　江省孝廉堂於月之初八日由德中丞親臨甄别題爲夫明堂者王者之堂也賦得禮義爲豐年得豐字豫章書院七月官課亦由德中丞命題課試生監君子懷刑童生以約失之者鮮矣賦得一年容易又秋風得秋字經訓書院課題殷薦之上帝以配祖考解虞制天子服五華蟲作會宗彝爲何物攷元鳥箋兩禘夾一祫攷祝融爲竈神辨覲禮祭天卽祭日祭地卽祭月鄭注謂王盟神主日王官伯盟神主月攷有虞氏皇而祭皇冕屬畫羽師攷蘇爲夏郊三代祀之攷四祭四薦三祭三薦再祭再薦攷祭天燔柴祭地瘞霾應在正祭之前或在正祭之後攷韓文公與孟尚書書書後擬樊孝謙釋道教對七月七日西王母見漢武帝於承華殿賦以王母西歸方朔去爲韻盂蘭盆歌 
 
 
