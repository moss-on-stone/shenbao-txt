# 1917 - 32 - 4915798

 

Page 1

 
 
   
 
 

Page 2

 
 
時評 
[國格（冷）]  
　　人有人格國亦有國格人於困苦艱難之時而人格顯國於困苦艱難之時而國格亦顯今日之中國眞所謂困苦艱難之時也 
　　何謂困苦艱難之時即對德之中立不中立問題是也對德之中立不中立以外表言無所謂困苦艱難也中國而中立他國亦未必强迫中國以不中立中國而不中立德國亦未秘强迫中國以中立然雖不强迫而左右爲難又無他國爲之依附情勢與本必相持而難下則當局者之困苦艱難亦可知矣故曰今日之中國正所以顯其國格如何之時也 
[命令]  
　　二月七日大總統令任命肇基爲廣東督軍公署上校參謀此令 
　　又令財政總長陳錦濤呈南京造幣分廠廠長夏翊宸請免本職夏翊宸應准免職此令 
　　又令財政總長陳錦濤呈請任命宋發祥署南京造幣分廠廠長應照准此令 
[專電]  
　　北京電國務院近日停止普通會議迭開外交緊急議已三日尚未定方針今日（八日）仍續議　　北京電昨（七日）閣議時合肥問各總長此次國際問題與各政團接洽後有何主張均不答 
　　北京電各派接洽對外問題就緒後兩院將開秘會討論又政府昨議之件聞亦須與國會共同研究德國協約方面人七日來對此極注意 
　　北京電對外問題各派意見多一致研究派主張有利則加入協約方面益友社同交系之公言報亦發表主張加入惟政學會昨晚議至一時尚未决定昨公府聯席特會時段總理曾以各派意見如何詢與黨派有關之各總長云 
　　北京電頃晤張繼極主張加入協約方面 
　　北京電某德人言此次美德决裂係美單獨行動並非加入協約方面 
　　北京電前傳日本反對我國加入協約團體現某有力日人聲言前因反對袁氏今已無反對之理由云 
　　北京電英日兩公使均回國其代使並未有對我何種表示 
　　北京電法使康悌昨午後三時許到外交部由劉次長接談述歐洲情形甚詳以回京後第一次會晤並未提及交涉案 
　　北京電法使康悌昨至外部首言不能早日來華致老西開案懸不能結現當公同速求和平公允收束辦法末談歐戰近情歷時甚久此係另一訪員電 
　　北京電參議院今日（八日）開會議員出席百四十八人襲玉崑動議請總理外交總長出席質問歐戰外交表决少數依程開議（一）選舉訴訟覆議案韓玉辰提議作爲三讀會將原文中與衆院選舉法同時生效力一語刪去趙時欽潘江贊成衆無爭執表决大多數通過（二）恢復自治案覆議案以咨文引約法條文有誤退回更正未議 
　　北京電聞美使方面曾託某華人致電南京有所陳述 
　　北京電昨（七日）憲法會議李文治秦廣禮等對國敎孔道多所討論褚輔成主張先付審議宋淵源主張第十一條及第二項一併刪去至五點無結果宜告延會 
　　北京電財政次長與中行總裁易人問題因某某派爭奪甚烈已漸擱置 
　　北京電蔡孑民規定北京大學裁工法兩科以工科併入北洋大學法科併入北京法政專門　　北京電岑西林因此次授勳手續未備辭不受 
　　北京電内外農三部會定僑工保護法巳將草案提交閣議聞内容對於承招人取締極嚴 
　　北京電舊國民系各政團推定王寵惠柏文蔚胡漢民徐謙四人向各方面聯絡擬併爲一 
　　北京電范總長發布禁止學生入黨命令 
　　北京電浙閩財廳長有互易說　　北京電公言報洩秘案日内即公判 
　　北京電李印泉定十二日赴陝履新 
　　北京電益友社對國敎問題力持反對地方制則研究會蓄意於二讀會時打消 
　　北京電公府前日上午爲蔭昌柏文蔚胡漢民龍覲光葉荃陳文運張慶雲行授勳式 
　　北京電吉林電某國又派人密 
 
 
 

Page 3

 
 
在寗古塔之牡丹江測量要隘請向交涉 
　　北京電柏文蔚新任禁烟聯合會會長將赴甯與馮副座述收買存土之不可 
　　北京電漁業法已由國務會議議决提交國會 
　　北京電普通文官應試者極踴躍擬以蔡元培充典試委員長　　北京電漢口華景街上年被焚刦曾援例請政府救濟前日閣議否决 
[外電]  
　　北京電馮副總統從唐紹儀温宗堯之言已與洋藥公所立約收買存土二千五百箱第箱價銀八千二百兩以國庫債劵分十期付清都人聞此消息驚憤交集馮曾請政府收買今乃自爲之（七日） 
　　華盛頓電上議院激辯之後以六十二票對十九票通過威爾遜總統駁絶之外人入境議案該議案載有外人入境者須試驗本國文字一條近已由衆議院通過故目下又成法律按兩院之爭此已二十年之久且曾經三任總統否認（六日） 
　　北京電昨日國務會議歷時頗久陸徵祥曹汝霖汪大燮及其他重要政治與外交顧問皆列席討論美德邦交斷絶後之影響及中國應取之態度並宣讀駐美顧公使來電數通會議内容嚴守秘密聞德使昨往見段總理（七日）　　廣州電麥克黎博士來粤後其結果遂有中美協會之組織朱省長與美總領事俱贊成此舉（六日）以上路透電 
　　北京電國務院現仍討論美國請中國對於德國作同一之行動一事外間所傳協約國請中國加入協約國方面之說實屬子虚大約非至美國作最後之行爲時中政府未必變計（七日） 
　　南京電據來客言昨日十一時浦口以上三十英里有客車輿貨車互撞情事司機者與火夫共三人已殞命車客等受傷者若干機車與座車已大損毁但未出軌（七）以上字林電　　北京電今日午後二時總統府開軍事特别會議參謀總長出席就軍事上研究中國可否加入協約國方面之事（八日） 
　　東京電美國大統領與各中立國交涉與德斷絶國交問題瑞西國已回答表其拒絶之意西班牙亦有拒絶之報（八日） 
　　北京電昨日國務會議確定中國不能承認德國三十一日之照會並以公文致德政府不得漫以潛航艇攻擊中立國船舶之意視德國之回答如何再决第二之策中國取此手續蓋因中國之關係異於美德關係中國向未締結關於取締潛航艇之條約且事實上中國於德國之照會亦無受直接之影響未便遽取與美國同一之態度故德國之回答如能滿足卽仍維持中立（八日） 
　　北京電昨日到京之法公使今日往訪日本芳澤代理公使述其歸任之辭並交談時局（八日） 
　　北京電美國駐京公使昨日復謁黎大總統詢問中國之態度（八日） 
　　東京電中國政府任命汪大燮爲赴日特使已以非公式通知日本政府日政府以不問何人果係適當之人自當接待故亦以非公式回答中國政府對於汪氏並無異議（八日） 
　　東京電海參威電云内外人均暫禁止向外國出發（八日） 
　　奉天電奉天督軍張作霖久抱遊歷日本之志近以中日關係益見密接故特呈准中央不日赴日目下正在準備一切（八日） 
　　奉天電張督軍回答日本總領事謂鄭家屯事件協定實行條項其中處罰有責任者一項應由中央辦理其餘張督軍不日即當實行（八日） 
　　濟南電高密民軍約五營於本月二日起由鐵道運送至省現已全部移駐第五師兵營目下正由張督軍檢閱民軍解散兵丁並其逃亡之兵近於各地肆意掠殺被害頻頻爲此山東東北一帶頗有不靖之勢（八日） 
　　南京電淞滬護軍使盧永祥晋省謁見馮副總統請電中央派第八師長李長泰駐滬協辦防務（八日） 
[戰電]  
　　紐約電據柏林電稱本月五日美使署前之景狀令人想見一九一四年八月間之情形是日戸爲之塞皆來請示於美使者發通行券處尤爲忙碌且有英國及其他交戰國之僑民問訊一切（七日） 
　　華盛頓電小吕宋之海軍當道已收管港内之德國商船十七艘船中人員均經移去（六日） 
　　華盛頓電威爾遜總統與陸海軍總長商定作戰計畫美國必須經數月之久始能派遠征軍赴歐故美國將先以海軍扶助協約國卽派艦巡弋南北大西洋而使英法巡艦　以另作他圖是也派艦護送商船一節業經討論殊難實行（六日） 
　　華盛頓電各州立法部幾全通過贊助威爾遜總統决議案衆議院海軍委員會會長已修正海軍議案准發行五年期債劵美金洋一百五十兆元以充趕速造成已開工之軍艦經費並授權行政部訂購戰品占用機器管理政府工役（六日） 
　　華盛頓電陸軍總長巴克已命即行採辦後備軍需至國會所准之數管理私家無線電局之海軍人員奉命除美人外不得令充收發電報人員陸軍當道現已檢查各無線電（六日） 
　　倫敦電路透電社得悉駐美德國大使與隨員人等定十二日由紐約啟程（六日） 
　　烏拉圭京城電各報及人民均贊助威爾遜總統之舉動且促政府聯合其他中立國反對德國（六日） 
　　倫敦電聞西班牙致中央帝國之公文措詞更較美國覆文切實（六日） 
　　倫敦電荷政府令荷船停止開往英倫以待後命（六日） 
　　巴西京城電巴里維亞（南美共和國）公使正式通告巴西外交總長謂巴里維亞對於巴西抗議德國慘酷之潛艇戰爭一舉極表同情（六日） 
　　倫敦電比國賑濟會所租之輪船現有八艘駛於海中餘三十艘覊留各口岸如再停駛一星期則比國與法國北部之人民多將絶糧（六日） 
　　亞姆斯特丹電伏西斯基報載稱德人在英船約各台爾號所拘之美人七十二名業經釋放因彼等曾稱初不知所乘者乃武裝商船故也（六日） 
　　亞姆斯特丹電奥國對於慘酷新潛艇戰爭之態度昨由匈牙利首相鐵柴伯爵在匈牙利國會宣布略謂敵國今既於商船安置武裝且新闢水雷區域故當用此新兵器以抵制之用此而收效則可促成和平又謂縱在今日吾人苟得敵國願意議和之保障則仍願與開談判若敵國長抱欲奪吾人生命之志則吾人决意竭力設法以博勝利云亞本伊伯爵與安特拉西伯爵均贊助鐵柴伯爵之說惟加洛伊伯爵獨起反對無限制之潛艇戰爭請匈人僑寓美國者共約二百萬人一旦開戰勢將大窘云（六日） 
　　紐約電紐約報要求卽以通行劵送交奥國大使太洛夫斯基且謂普魯士與奥大利亞在美之機關實相通連按奥使於德國宣布恫嚇之日始抵任所（六日） 
　　布爾土里柯電　留此間之亨美公司輪船哇登華爾特號（三五三七噸）及伯里璽天德號均由陸軍衛隊圍守之船中之人均經拘禁且有美國守衛船伊台斯開號日夜監守（六日） 
　　倫敦電火奴魯之德船九艘已失運動力其汽鍋均經擊破船中之人全被拘禁各船現由當道派兵守衛（七日） 
　　倫敦電二月份共沈船五十七艘内有二十二艘共計五萬四千噸乃前二十四小時内所沈没此二十二艘中有英船十三艘及德國襲擊船所沈之數艘（七日） 
要聞一 
[北京特别通信（六十三）飄萍]  
　　美德帮交與我國 
　　繼續三日之會議 
　　德美邦交今竟至於决裂此歐洲戰局一大變化之關鍵也美國與我同爲中立之國美國將入於世界之漩渦其當與我國以極大之影響尤不待言者也以如是外交上重大之關係吾人今日尚無記載之自由僅能以政府日來表面之動作供讀者諸君玩索而已 
　　（一）駐京美使之表示德美邦交决裂而後美政府之宣言書已傳布於世界而駐京美國公使芮恩施亦以正式手續致宣言書於外交部芮氏且於昨日（五日）下午三時帶同漢文參贊丁君進謁黎大總統密談至一時半之久將美國政府之意反覆詳陳於我國元首惟元首對此重大問題並未表示何種態度 
　　（二）中立國船隻之研究德國方面雖有聲明即係中立國船隻入其界限亦必襲擊之說但對於我國政府並未正式聲明如何辦法而我政府以近來華工赴歐美者爲數甚夥有無危險頗有可以研究之價值日來頗注意於此 
　　（三）駐美顧使之連發急電政府於四日接駐美顧公使秘密長電係報告美政府對於此事經過之種種情形及美總統威爾遜氏與其國會接洽之内容狀况純爲報告性質昨日（五日）早晨又連接顧使兩密電内容未便宣布傳聞係對於此事依在美觀察所得有所建議而皆作疑問之詞待政府之取决 
　　（四）連開三日之國務會議政府接駐美顧使電］後即發緊急通告召集各國務員於五日上午開加班國務會議（五日星期一例無會議）其結果不能記載據聞閣員意見並不一致總理意頗主穩愼而閣員則有一二人主積極進行者汪大爕陸徵祥曹汝霖聞亦在座未决而散今日（六日）爲國務例會即繼續討論此事仍無甚决定之處微聞外部頗有觀察外交上情勢傾向於多數一方之意而元首對於此事非常注意一日中曾向國務當局詢問數次明日（七日）上午决召集國務員在總統府特開會議元首將自行出席結果如何俟明日探悉再誌 
　　（五）協約方面與我政府此事發生而後聞協約國方面如英如法又有諷我國與美國取同一態度之意關於此節根源甚長去歲已有人進言於段總理段君峻拒之聞此次政府於閣議未决以前仍絲毫未表示態度以昭愼重 
　　（六）京中之輿論北京各報皆據路透等電詳載此事表示注意而評論則尚皆沉默 
　　（七）英文京報總理之入謁今日（六日）下午三時英文京報總理進謁元首陳述頗詳似以美國政府之意向傳達於我國元首者 
　　（八）汪精衛等之陳述今日（六日）下午六時元首宴新回國之汪精衛氏於公府並請伍朝樞作陪賓藉以研究歐戰之新變化及於外交上之影響如何云 
　　（九）記者對於國人之針砭記者觀於政府三日以來之動作覺其平時除對付國内而外外交上胸中絶無成竹故接駐美顧使一電有如急來抱佛始連日大開會議意見紛雜恐三日之結果仍爲一無結果而已國會方面亦然外交問題除某議員建議凖備和議列席而外絶無一字提及然則政府縱有所决定國會方面能一致乎世界風雲緊急如此深願其將孔子之道國敎孔敎等題目擱過一邊而放眼一觀歐美玄黄血戰之大勢也 
[恢復自治案又交覆議]  
　　恢復地方自治機關案刻聞政府已交覆議其咨參議院文云大總統爲咨行專國務院呈准參議院咨大總統文開本年一月十八日准衆議院咨（中略）等因准此查恢復地方自治政府與人民心理皆同惟事關憲政基礎必須斟酌咸宣方能推行蓋利舊制創自前清施行之初本無經驗行之數年利弊互見又如區域分合欵項存廢中更政變均非昔日舊觀至如各省所訂關於自治單行章程規則等項省自爲制統一未遑今各省同風未便沿襲來咨稱暫時沿用民國建立時舊例採用前清所頒自治章程及選舉章程或民國元年各省議决之單行自治制恢復自治各機關俟國會議定自治法案之時乃行改組等語是國會方面亦深知舊制之不盡適用新規之亟須釐訂與政府所見正復相同與其倉猝圖成啓人民以紛更之感何如愼重將事貽地方以永遠之規政府現正體察國情博採先例期無削足適履之嫌擬將各項自治法案從速編訂提交國會議决施行此時似無庸恢復舊制以免紛更謹依約法第三十八條呈請咨交國會覆議等語相應咨請貴院覆議具復可也此咨 
[徐州快信]  
　　張勳昨日（六日）偕張鎭守使徐道尹萬參謀長由蚌乘車回徐聞徐樹錚段芝貴張鎭芳等尚留蚌埠明後日即由蚌偕倪嗣冲來徐 
　　山東督軍張懷芝兗州鎭守使施從濱已於前日由蚌乘車回濟南 
　　張勳派赴北京祝賀清帝生辰之代表董翥軒昨已出京回徐 
　　李國筠運動贛省長甚力聞已得張勳同意李昨日亦已蚌回徐明日晚車即北上 
[南京快信]  
　　外交總長伍廷芳昨電馮副總統聲稱已於六日銷假 
　　李開侁昨出京沿津浦車來寗旋卽轉車赴滬聞李係銜命赴粤 
　　馮副總統昨電復大總統對於德美國交斷絶今後我國應持之態度略有意見陳述惟事關外交内容甚秘 
　　武術研究社社員日形發達學界報告入社者占多數 
　　省立各學校昨已一律開學惟學生因遠道未到者頗多 
　　松滬護軍使盧永祥昨日午車已回滬 
　　林長民昨日亦已由蚌回寗 
　　吳縣知事孫錫祺即將他調 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府討議美德問題]  
　　英文京報云美國宣告與德國斷絶國際關係之信息傳來遠東後一般人士對之十分注意蓋美國之舉動實與遠東有密切之關係恐德美間戰端一開其影響將波及中國而此次歡洲戰役全球諸大國皆入旋渦惟中國則依然中立恐將來和平會議　國必然落後故政府對谥此事現正從事研究以免對付乏策聞星期日由美德駐京公使正式以美政府宣言書面交外交部後國務會議於昨日會議一次嗣以未曾接到德國對於中立碼船隻之正式公文故並未議决一定辦法第此次德國對於中立國之船隻如有偶入其所限之界聲明必當襲擊而我中國人民近來嘗有勞動工人赴歐美者爲數甚我所以我國上下關於此等人民之危險異常注意又前晚駐美公使顧維鈞氏曾有短電一通報告其事發生之原委昨日一日間又連拍極長電報二通至其内容當局尚未肯宣布探悉顧使之電文絶非僅報告該兩國之情形實對於我國所受之影響所發生之問題有以籌議之耳但此項電文係一種疑問式云云更聞政府昨日外交會議時此問題亦曾提及聞陸子欣曹潤田汪伯唐均以顧問之資格列席其間蓋所議者純爲顧使電文所陳之事耳 
[交行借欵合同之發表]  
　　此次交行借欵事發生兩院迭次質問均不得要領而交行備案呈文與合同原文已於公報發表矣爲分錄如下 
　　（一）呈文本行數年以來竭力圖維營業幸漸發達内外均無虧欠前因政府以財政困難迭飭墊付軍政經費本行不揣棉薄多方設法以冀仰副國家維持全局之至意自民國元年迄今積欠至鉅但以庫欵往來既無間斷私家存欵亦非少數是以墊欵雖多尚可暫爲支持自奉令停兌以後營業減色現金缺乏周轉維艱而各省分行及滙兌所數十處有停兌者有因地方情形不能停兌者辦法既極不一處理乃益爲難本行迭次呈請發還欠欵蓋實有不得已之苦衷乃距今數月迄無辦法且使國庫欵項照舊往來則出納之間亦可稍資周轉詎時經半載獨抱向隅加以官私存積多被提取收入之缺乏如彼支付之困難又如此雙方窘迫應付俱窮本行爲信用計爲營業前途計爲股東血本計不得不自行設法以資維持現與日本興業銀行等協議確定暫借日本金五百萬元約期三年年利七釐五毫十足交欵並無用費以行存國家有價證劵爲擔保品純照商業借欵性質辦理絲毫無損利權此項合同經提交本行董事會通過於一月二十日由本行總辦與日本興業銀行總裁志立鐵次郎代理事二宫基成正式簽字理合將中日文借欵合同各鈔錄一分呈請覽察備案並懇行知財政交通兩部查照備案及外交部援例照會日本駐京公使查照至　公諠此呈附呈中日文借欵合同各一分交通銀行總管理處謹呈 
　　（一）合同中華民國交通銀行（下稱甲）爲整理業務起見向日本國株式會社日本興業銀行株式會社台灣銀行及朝鮮銀行三銀行合租以株式會社日本興業銀行爲代表之銀行團（下稱乙）借日金五百萬元所有訂立合同條件開列於左第一條此項借欵日本金五百萬元第二條此項借欵期限自本合同簽字之日起算滿三年爲限即至中華民國九年一月十九日爲滿期第三條此項借欵利息按年七釐五分即日金每一百元按日金七元五十錢核算付給第四條此項借欵利息第一回付息應以借欵全額交付之日起迄民國六年七月十九日爲止按日核算先期交付以後每年於七月二十日及一月二十日先期交付半年利息 
第五條乙於收到本合同第十條所載擔保品後應將此項借欵全部金額（除第一回應扣利息）在東京交付於甲之代理人第六條甲之代理人收到前條借欵全部金額之時可作爲存欵存入乙之銀行隨時提用甲之代理人關於前項存欵之條件及滙欵方法可在東京與乙協定第七條此項借欵全部實數交欵並無折扣及用費第八條此項借欵將來還付息均在東京辦理第九條此項借欵於期滿前甲亦得全部償還惟須於三個月前預行聲明第十條甲爲擔保還本付息起見提供左列物件作爲擔保品一隴秦豫海鐵路借債劵額面一百三二萬元二中國政府國庫債劵額面四百萬元三中國政府對於交通銀行債務證書額面二百四十二萬五千六百八十七元六角八分第十一條甲於　條擔保品全部證券所載金額應備具可以收領之委任狀在北京交乙收執乙於收到前條擔保品時應備具寄存證書交付與申第十二條甲如到期不能還本付息時乙得將第十條所載之擔保品隨意處分以充還本付息之用第十三條甲於此項借欵期内所需必要之資金如須向外國借欵時應以合宜條件先向乙商辦第十四條此項合同由甲呈明中國政府備案此項合同繕就漢文日本文各二分簽名蓋章甲乙各執一分爲據中華民國六年一月二十日大正六年一月二十日交通銀行總理曹汝霖蓋章交通銀行協理任鳳苞蓋章株式會社興業銀行總裁志立鐵次郎代理理事二宫基成蓋章 
[國敎問題之討議法會議與政團協商會]  
　　五日下午一時憲法會議開會王家襄主席兩次延長至二時始足法定人數宣告開議到會參議員百八十八人衆議員四百零五人主席報告參議員陶遜因奉胞弟栗主入祠請假十日張漢因病請假七日衆議員莫德惠因病請假七日衆無異議宣告開議布爾格君請於第十條後加一條當由布君說明　所請加一條文　中華民國人民以孔子之敎爲國敎至滿蒙回藏人民亦得各依其向來所習慣之敎爲宗敎陳光燾謂於第十條後加一條所提出各修正案實與第十九條第二項以孔子之敎爲修身之大本確有關係本員動議合併討論馬君武反對陳光燾之主張謂照陳君所言於憲法會議規則第十二條（第二讀會應將憲法草案逐條討論）之規定大相違背秦廣禮贊成馬君之言反對陳君主張主席謂既有人提起動議應諮詢是否有人附議附議者在五十人以上主席當以　議員光燾之動議　表决報告甫畢劉成禺白逾桓大呼議長違法旋劉成禺又謂陳君光燾甫經動議議長即諮詢有無　議之人以付表决不諮詢全院陳君動議是否合法此種行爲未免專制主席謂有人云陳光燾君　議違背規則即請諸君先討論第十九條第二項是　　與第十條後加一條合併討論馬君武秦廣禮陳祖　　政時　久吕復宋淵源丁家謙皆反對陳光燾之　議韓玉辰湯　張琴陳銘鑑王澤頒王謝家李國珍贊成　光燾之動議丁世　彭允　張魯泉發調和之　時至三時遂由主席宣告休息三時五十五分繼續開議到會　議員百八十八人衆議員四百零三人向乃祺提起討論終局附議在五十人以上付表决大多數贊成討論終局嗣以陳光燾動議主張第十條後加一條應於第十九條第二項合併討論與憲法會議規則第十二條不相牴觸付表决多數贊成主席謂既贊同合併討論即　魏議員肇文說明修正理由魏肇文說　後其條正之文爲中華民國人民有信仰孔子之道及其他宗敎之自由非依法律不受限制其尊孔典禮專以法律定之李國定反對以孔敎爲　敎　　經史自堯舜以至元明洋洋灑灑甚屬詳明大致證明孔子祇能尊爲大文學家大政治家大哲學家不能認爲宗敎家陳善主張將第十一條及第十九條第二項一併刪除馬君武反對以孔子之敎爲國敎其措辭與李國定之言論大致相同陳景南贊成以孔子之敎爲國敎及第十九條第二項之規定時至五時主席宣告延會 
　　同日上午十時各政團開憲法協商會協商國敎問題公推陳君光燾爲主席各團代表報告本團之主張尚友會代表謂本會第一主張贊成劉恩格修正案其次則維持十九條第二項益友社代表謂本社由本社員自由主張韜園主張十一條與十九條第二項均宜刪去正社主張刪去十一條仍留十九條第二項討論會主張十一條十九條第二項併存政學會反對國敎加入憲法對十一條及十九條第二項主張維持原案信敎自由會對十一條主張維持原案十九條第二項以法定人數不足未表决國敎維持會主張十一條與十九條第二項刪則均刪留則均留刪十一條留十九條第二項亦可此外加入國敎一條憲政會第一主張加孔敎爲國敎一條並許信敎自由第二如前說不能通過即刪十一條而留十九條第二項正社復聲明十一條與十九條第二項存則俱存廢則俱廢國敎維持會更聲明刪除十九條二項絶對反對民彝社主張十一條與十九條第二項合併討論表决存則俱存廢則俱廢韜園主合併討論先表决十九條二項再表决十一條正社聲明合併討論爲不可少並主張修正案全取消推幾人發言協議會主張維持原案并合併討論主席聲明合併討論表决并撤消各修正案遂散會 
[張倪又電爭孔敎]  
　　孔敎入憲問題現方在爭議中兹聞月之七日安徽督軍張勳省長倪嗣冲又爲此事政電中央其文曰北京大總統國務院參衆兩院各省督軍省長各報館均鑒孔敎列入憲法海内憂時之士固已力竭聲嘶勳等復採取大多數民意迭電力爭其於聖道之博大精深與夫關係世道人心之故言之綦詳無容贅述意謂國會察納羣言當無異議乃聞近日提議及此仍有少數人反對未能通過勳等誠不解反對者之理由又何靳此數十字之條文而必違反大多數民意摧阻不遺餘力於今世道凌夷人心恣肆尚賴此數千年眞傳之綱常名敎維繫於冥冥之中一旦潰决藩籬國於天地將誰與立且憲法昭垂久遠以俯順民意爲先若遽廢斥孔敎舉禮義廉恥之大防掃地以盡一經宣布何以固國本定民志服人心勢必以一髮牽動全身爲憲法之障碍應請平情體察合力維持免致以一時意氣之分持貽百世憲章之罅漏敢貢愚慮唯垂察焉動嗣冲陽 
[陳蓉光質問晉江兵變事]  
　　議員陳蓉光質問政府對於晉江兵變如何措置其　問書云據福建晋江商會及華僑總會來電以駐晉軍隊譁變沿途刦掠鎗斃平民二十餘人受傷無算商場罷市秩序因之大亂請政府維持撤辦統觀先後來電則晉江地方之糜爛已不堪設想矣兹事關係人民之生命財産極爲重要政府自應急爲查辦保護究竟政府有無接到此項電文如經接到有無電飭福建督軍先行撤辦駐晉軍隊以保護人民且是否接有福建督軍來電報告謹照院法第四十條提出質調書請於三日内答復提出者陳蓉光連署者董增儒等 
[蒙匪重犯東省邊陲（化險）]  
　　（一）倫城之失陷巴匪餘孽在呼倫貝爾深山盤踞並勾結胡匪蒙匪聯絡一氣擬製倫城早見探報兹　確懸蒙匪巴闖入倫城衆有千餘各向勝都統索餉倫城兵力不支已派富營長來省向畢督軍求救并咨報近日匪情又據有人自海拉（卽呼倫貝爾）來者謂該處自蒙匪擾亂人民異常恐慌近日突來宗社黨千餘名（卽蒙匪）聲稱恢復前清持有黄龍旗闖入倫城勝貝子督帶軍警攻剿業行擊退云 
　　（二）猖獗之由來巴死巴布札布在庫倫海拉爾獨立時曾充軍官該隊饒勇異常嗣由人報告庫倫謂巴有投誠民國消息庫倫當局將巴調回意在將巴所帶蒙匪鎗彈扣下不意被巴知悉立時譁變出庫蒙地向有俄商謂巴匪所帶之匪向俄人購物均以軍用紙條代錢俄人收有一百餘萬盧布之紙條由駐庫俄領事向庫倫當局索欵當時庫倫已取消獨立庫城當局不認謂巴係胡匪當復派兵擊剿其餘衆卽匿跡呼倫貝爾迨共和復活又有奉天之金蝴蝶巨匪帶衆入股從前巴匪僅三千餘人及金入夥後約有八千餘人至巴匪斃後匪勢消減計被官兵擊斃　匪前後約有二千餘名近巴匪又復糾衆入寇胡匪投入者又日見其多其最近偵探報告則謂該匪現係盤踞依拉門氣地方在索山之西距山約四百餘里距洮南七百餘里我軍防守甚嚴但未進剿匪斃雖衆恐隆冬之餘彼烏合者流仍來作寇云 
　　（三）進剿之軍實巴匪餘孽已擾亂塔子城太平城太來氣索倫山一帶則我軍方面不能無進剿之師聞中央已電令奉黑兩省督軍認眞剿辦並詢蒙邊軍隊布置如何黑督軍畢桂芳頃會同奉天張督軍吉林孟督軍聯銜電致政府詳陳近日官軍剿匪勝利情形并謂現由三省陸軍中遴派勁旅十五營分布蒙邊各要塞防戰計奉天所派者步兵三營騎兵二營砲兵一營機關鎗一營吉林所派者騎兵一營步兵一營黑龍江所派者步兵一營騎兵三營砲兵一營機關鎗一營 
[湘中隂曆年節談]  
　　光隂荏苒又是一年回憶去年此際之湖南西路則警耗頻傳省城則謡言蠭起杯弓市虎一夕數驚今則紅男緣女熙往　來非復去年之景象矣亟將湘省各界情形錄之如左 
　　軍界先期由趙代督軍傳令各軍隊從舊曆元旦起一律放假三日仍照陽曆年節例分别發給酒肉以爲犒賞惟須輪班值日捧令巡街以維秩序 
　　政界自省公署以上下各機關均於元旦日起放假三日惟高等審判廳以殷廳長甫經接事清理各項卷宗極爲忙碌故由殷氏先期傳諭概不放假至所有民刑訴訟各案則循例不予受理 
　　學界湘省各學校自民國三年以後仍多借寒假爲名於隂　年節時放假七日至十日不等本年各校亦循例辦理有至元宵以外始行開學者 
　　報界此問日報現在已多至十餘家因習俗牽掣之故一律於二十二日起停止發行至出版日期則不一律有於二十七號即行出版者有於二十八號出版者惟湖南新報出版最遲須至元宵前後 
　　商界湘省商業去年無不大獲勝利實爲十數年來所未有之事至本年元旦之照常開市者則有理問街之唐致和鐘表店鼓實珍磁器店東牌樓之楊義興銅器店以及中華書局商務印書館等數十家至模範勸工場則從舊曆除夕起共停貿一十五天 
　　此外之可紀者如元旦上午九時地震下午三時日蝕上午十一時許由巡街兵士在南正街拿獲亂黨數人下午六時兵士搗毁京戲班豫園晚二時許阿彌街火警燒燬民房三棟此皆元日所發生之事故也 
　　湘省習俗每届新年城市則牌賭盛行鄕村則多喜唱演花鼓雖迭經官廳禁止而迄今未能革除長沙縣屬之銅官鎭其地居民多以燒窰爲業新正無事亦多以打花鼓爲樂昨有泰興窰唱演花鼓徧請各窰中人前往觀看有利興窰主張某者時亦在座看到好處卽拿錢打彩不識何故忽與泰興窰主大起衝突終至各率黨徒持械爭鬭兩方相持至數小時之久幸駐在附近軍隊聞耗趕至始行解散然死傷人數已達四十名左右刻已報由地方檢察廳前往勘騐矣 
[鄂省糢範監獄之黑幕]  
　　鄂省模範監獄張南皮督鄂時創辦洋樓高聳規橈頗稱壯觀每年需費三萬餘元電燈自來水沐池工廠等類無不齊備囚人於此小天地中雖鐐銬束縛或督率作業尚不盡失生人樂趣入民國後改稱武昌地方監獄因政費支絀該監經費遂大加削減電燈自來水已先後撤去囚衣被褥亦一概停止工廠之各項挍工多有名無實加以典獄非人致成愈趨愈下之現象聞此五年間該監已四易典獄前三任典獄均係被控撤差現典獄長　立勛比較前任雖彼善於此亦不過五十步之於百步聞前有英人某耳模範之名特往參觀甫入門見各犯蓬首垢面形若鬼怪卽不敢深進號舍立卽退出謂以此而名模範足以代表中國之各項新政矣其後高等檢察廳長聞知乃命將監牆上模範二字刨去　亦自知不足稱爲模範也 
　　田立勛之利心甚重在監人犯共六百餘人每日伙食共領錢五十餘串田以購白米犯必多食乃購極粗糙不能下咽之米抵塞每日僅需米四石零合錢二十餘串加以菜錢三串六百文鹽十二斤合共不過三十串零幾扣全數五分之二犯人有家屬送食或接濟銀錢者方可得飽否惟啖此粗爄而已近田又藉口乏費呈准高檢廳將電燈機及冷熱機器自來水管一併出售於漢口水電公司以得洋六千元報廳聞　年購置時所費幾達三萬元今日機器價漲所得　祗此數殊可怪也 
　　舊曆臘底該監曾逃脫二等徒刑監犯黄軍山一名聞該犯係沔陽人於四年因開會放票誣告良善被捕由陸軍審判處訊明定罪交監執行其越獄之計頗爲詭譎前數日僞云右膀不能抬舉甚至步履維艱經醫官診視准行開除脚鐐調入病監該處與外圍牆相近舊臘二十八夜遂被越牆逃出當夜巡查長李士福巡邏見有藥架兩張高凳一張架於靠牆上有大釘一條扣蔴繩一根掛於外深爲詫異比向各號清查該犯牀舖被内係用什物裝做假人遂被瞞過次晨點名方知其逃所可怪者圍牆以外守衛軍警林立電燈照耀如白晝何以毫無覺察任其颺去現經懸賞偵緝尚無蹤影田典獄恐再有疏失因於監牆上滿鋪破碎玻璃器物以後如有越牆者一經觸動即有聲響然其管理之疏懈於此可見一斑矣 
[太谷災黎之呼籲聲]  
　　字林報一月三十日出西太谷縣通訊云豐鎭城内外發現猩紅熱病因以喪命者頗衆小孩尤多至少約有二百人太原縣内及南面諸邑則有喉痧症死者亦多此症現流行於若干村莊之内非取極端嚴峻之防衛法毁其村而移其民則此症恐難掃除太谷縣所屬之鎭其在山中者有四目下皆甚凋敝去年天氣乾旱麥收全無夏雨又復愆期晚稻不及播種或種而不成熟以嚴霜早降損壞田禾故也今四鎭中缺食之民約略計之當有三千至三千五百人刻方殷殷待哺記者曾審愼調查災情果重當此捐欵頻頻歐戰尤須募欵之際殊不便啟齒乞援但讀者苟有感於中願賑救太谷縣山中之災民請寄欵至保定府美敎會記者當盡監督之責務務使賑欵不致擲諸虚牝一俟下届麥收賑濟即非必要此間冬季乾冷未有 
 
 
 

Page 7

 
 
兩雪吃至本月二十六日瑞雪始降天氣極寒貧民多凍死者 
[江北百話]  
　　邵伯大達公司小輪於星期三星期五星期日由霍家橋開赴上海各埠 
　　上海愛國女學添設體育一科呈由省公署通合江北各縣知事出示招生 
　　江蘇省立第四工場招考生徒三十名報名者至七八百名之多情託調說頗不乏人 
　　淮隂縣馬頭鄕前充營長之高某與鹽防營兵因在書寓呌局大起衝突幾至械鬭經人排解了事 
　　淮揚某局長被人控告營私舞弊積案纍纍聞省官産處已委員查辦以憑撤換 
　　浦垣自停征屠牛稅後仍有私宰情事現經農會組織驗牛廠除驗明殘老廢疾外不得屠宰 
　　淮揚道尹左杕周擬於日内晉省面禀要公 
　　淮隂各界定於二月九日在商會開籌賑大會 
　　商人史某呈請在袁江新舞臺内開演新劇淮隂趙知事令縣視學夏建瓴查復 
　　第一混成旅本月分餉項已由本旅參謀點名監放 
[杭州快信]  
　　浙省烟酒稅驗契契稅三項五年度共收百五十萬元財廳長莫伯衡業已呈報省長備核 
財政部電財廳長迅解部欵二十萬元 
　　四川高審廳長鄭文易（黄巖人）已於今日由杭赴蜀履新 
　　浙省交涉公署定十日遷入旗營舊督軍署 
　　内河水警廳長徐允中接准江蘇水警二廳第一專署沈葆義訂期會哨石湖蕩横涇等處已函覆定十日率周隊長斌前往 
　　齊省長擬日内視察同善育嬰普濟三善堂及富義等三倉積榖預備整頓 
　　遂昌知事朱士斌於潛知事平智礎因以晉省均於前日來杭嘉禾知事張夢奎於昨日公畢趁車返禾 
地方通信 
[蘇州]  
　　法政同學會開會蘇垣官立法政同學會現届改選職員之期於舊曆正月十五日假長春巷全浙會館開會到者四五十人上午十一時開會首由王鳳瀛報告一年經過情形次由來賓陸炳章潘承愕等相繼演說午餐後開議修訂章程並投票選舉職員開票後吳曾善得十四票當選爲理事長王鳳瀛得十三票當選爲副理事長次多數宋兆琪朱祖壽魯兆年等八人當選爲幹事馬遵軌金猷琳等二十人當選爲編輯員旋卽合攝一影而散　　上訴案原告冤憤自縊如皇縣民婦許錢氏控訴殷長盛勒斃其夫一案經縣公署訊無確證刑事不成判决免訴許錢氏不服延某律師代作禀狀親赴高等廳控告現經高等廳刑庭定於二月九號下午一時開庭審理許錢氏則假寓道前街同安旅館候審詎許錢氏痛夫情切冤憤交迫於二月六號夜在房中用褲帶懸於床架上自縊經鄰房旅客聞聲往看即行救下其時許錢氏已經氣閉救治良久始醒 
　　警廳長更委巡官蘇警廳崔廳長以東區警察署三等巡官張汝鈞目不識丁毫無資格應卽撤差遺缺另委白榮桂接充又西區第六分駐所二等巡官朱迪康辦公不力着令銷差中遺缺以該區三等巡官張錫恩升充遞遺三等巡官缺以本廳三等稽查員李耀奎調補已分别下委飭遵矣 
　　桃塢中學組織校友會蘇州桃塢中學開辦已十五載畢業五次各學生之在外國遊學與本國各大學肄業及在各省郵務電政鐵路銀行辦事者頗多監院梅巧魁以離校者日衆恐對於母校感情漸疏特於昨日（五號）召集在蘇學生商議發起校友會以連絡感情到會者均極贊成乃籌畫進行先以羅致會員爲入手現已舉定臨時職員會長馬崇淦書記應煥光庶務金瑾甫胡志法方嘉成顧問梅乃魁擬於暑假中開正式大會離校各生均可報名入會云 
[楊州]  
　　商校改組安徽旅揚甲種商業學校創自民國三年春季其經費出於引捐年約一千六百兩頗不敷用現只有正科二年生一級一切設置因陋就簡日前同鄕開會時有會員程善之許德凝等提議將商校改組衆贊成議决改爲外國語專門學校先辦英文科蓋以江北一帶未曾設有造就高等英文人材之所此校樹立後定能收效也議定後將商校舊生咨送縣立甲種商校肄業現已由會員鮑星南前往接洽聞新校開辦時期即在春假以前所需敎員由副會長許樹滋往申延聘聖約翰大學畢業生充任改組手續及立案事宜悉歸正會長徐公時辦理 
　　奬勵興學東鄕公民張擬之對於公益事項頗具熱心於敎育一項尤竭力提倡曾捐産興辦育材小學一所學子獲益良多現張已物故江都周知事除給予熱心公益四字匾額外並擬呈報省署請奬以示鼓勵 
[鎭江]  
　　嚴禁私販聚賭江北鹽城興化一帶素爲鹽梟麕集之區每逢舊曆正二月間若輩即糾黨開賭抽頭漁利近日鹽邑沙溝二莊及興邑小蕩馬莊等處均有若輩開賭販私良民受害實深事爲淮揚道左道尹得悉除飭興化鹽城兩縣知事嚴禁私販開場聚賭外復於昨日咨請江北緝私營季統領加派師船趕往嚴拿　　潤州春雪本月六號午後三時隂雲四合北風大號傍晚下雪致春寒料峭滴水成氷城廂居民患喉症者頗多 
　　履勘河道省議會議决疏濬由寗鎭入江之便民河已由齊省長令行江南水利局長沈佺從速履勘估修日昨沈君特至句容高資一帶察勘河道 
[南昌]  
　　政府增加贛省雜稅省長公署接國務院電云五年度國家預算收支兩抵不敷甚鉅前經國務會議將支出欵項力加裁節而不敷之數仍復不少查預算原理必求收支適合方能提交國會今支出既已裁減而收支猶不能適合自不得不酌加收入以符預算原理兹經本院議决貴省應再增加貨物稅擬二十萬元契稅擬加五萬元茶稅擬加五萬元糖稅擬加五萬元屠宰稅擬加十五萬元自認十萬元在内船捐擬加一萬五千元漁課稅擬加二萬元契價擬加二萬元計此次共增加五十五萬五千元卽日送交國會核議明知各省區亦復匪易惟當此財政困難之時務希竭力整頓照額征解以維大局并希電復 
　　財政廳長定期赴京北京舉行全國財政會議贛省羅財政廳長定於本月二十後赴京與會以前省長公署財政股主任現任鄱陽縣知事汪浩熟悉本省財政情形特召其同往汪知專已於三號抵省聞羅廳長除已擬就整頓田賦維稅等議案外對於國務院電派贛省增加五十五萬五千元之新負擔亦力持反對必達打消目的而後已至廳中職務則委總務科長代拆代行 
[安慶]  
　　鄕民毆傷縣委旌德知事日前派委陳師萊赴各鄕調查印花等稅因查獲西鄕汪興泰等店簿　漏貼印花即將簿據携去聲言逮案處罰詎鄕民無知一時號召多人將該委截住攢毆致該委受傷頗重當傳地甲丁福詰問丁避匿不到後經鄕人將該委昇歸縣署求知事從寛處同孫知事當即詳報省署請示一面以該地甲事前隱匿事後不報有玩要公從嚴申責至該店主尚非始終不悟擬請從寛處罰 
　　著匪抗拒官兵上年懷遠縣有著匪唐蔴根子常保銀等曾搶考城烟酒公賣分局及某商舖且戕傷事主多人經上峰通緝未獲刻下唐蔴根子及常保銀等又在洛河地方糾集黨羽數百人大肆刦掠勢甚猖獗當經駐紥　遠之定武軍第二路十營探知派隊往剿詎該匪竟敢鳴鎗拒捕互戰數小時傷官長一人斃兵士一人匪黨亦死數人刻由懷遠知事電禀省長請予行文通紐嚴拿唐常兩匪務獲懲辦 
[湖北]  
　　叔嫂締婚之新判决例鄂省圻水縣地方最近發生親屬結婚控案裁判上頗覺困難先是該縣某甲子故遣媳某氏意欲立子承嗣擇定族姪某乙爲子並將媳某氏再醮於乙締婚未及數月某氏又與族叔某丙姦通並唆使某甲逐出某乙某乙不服乃以獲姦唆逐毁嗣拆婚等情赴知事署控告知事曹藴健以民律草案一千三百三十四條内載在本律規定之親屬範團内不得結婚等語又前清現行律婚姻門内載凡娶同宗無服之親及無服之妻者除應死外並離異各等語規定大致相同誠因親屬結婚匪惟凟倫抑且傷化中外各國莫不禁止惟我國民律尚未公佈前清現行律雖可援用然此案因婚姻釀成刑事及其他之訴訟辦理頗多困難遂假設下列四說呈請高審廳核定（子）說以某乙承嗣某甲係因與某氏婚姻關係而成立其婚姻按律既屬違法則承嗣亦隨之當然無效更無親告權之可言此項訴訟應予却下不理（丑）說以某氏與乙既屬叔嫂締婚依律自屬大不合法夫妻關係當然不能成立卽令某氏與某丙確有姦非依法亦無告訴之權惟承嗣部分係單獨法律行爲仍不能隨之消溯致長悔嗣之風（寅）說以某氏與乙婚姻雖不合法然法律不溯既往即無撤銷之理由不但承嗣係單獨行爲仍應維持卽姦非告訴亦不得謂不合法（卯）說某氏與婚姻固不能認爲合法然某丙以尊長姦通卑幼此風不可不整雖無合法告訴亦應治以應得之罪至甲乙之繼承關係應否維持須視某甲之意思爲斷高審廳當查該縣所呈各說應以丑說較爲妥洽函由大理院電復亦表同情惟若廢嗣應依律例辦理已令行該縣遵照辦理矣 
[濟南]  
　　寗呈海防情形山東張督軍昨日密呈政府報告該省海防整頓情形及分區設防辦法其内容如下（一）石島俚島等爲一區派澄海砲艦率領風船四隻巡緝其間（二）廟島欽島等爲一區派砲艦一艘風船六隻常川駐守（三）無棣霑化兩縣之海面仿照直隸辦法由商漁聯合會之淺水砲艦一艘及全數漁船擔任防務（四）黄縣之龍口掖縣之虎頭崖昌邑之下營壽光之羊角溝日照之石臼等要隘由砲艦霑海號等四艘木質商輪安置砲位者兩艘及風船二十隻爲之防禦此魯省最近海防之大要也 
　　戲票亦貼印花財政廳昨奉財政部訓令以准京師印花稅分處呈謂各省戲園營業日見發達擬按照現行稅法第二條規定凡戲票及定座單據均令黏貼印花以裕收入已由京兆各戲園首先貼用外仰卽遵照進行云云王廳長頃咨由警察廳諭令各戲園貼用 
雜評一 
[晉江兵變之善後（步陶）]  
　　兵變爲國家與人民最不幸之事其在政局蜩螗之際野心者多假此以自造其心目中之時勢其在無事時與有關聯者多在軍餉若兩俱無當而突然以軍隊閧鬭肆行刦掠聞如二十五日之晋江已事者則其責當另有所歸矣夫晋事發動表面上爲鬧賭爲口操南音者之復仇而簡中兩方之意見不知幾經醖釀乃至此而一爲暢洩吾人即果推因可知此項軍隊平日之訓練　紀果爲何似矣且由一反三可知中國今日軍隊中一般軍人之程度與見解又爲何似矣根本上欲救補救之方新軍學之灌輸固不容緩舊軍隊之習慣尤不能不力行剷除爲此進行負其責者雖在上級各軍長官而操其柄者實在中下級連排等之敎練是故多用軍校人才勤訓在役軍隊乃今日消弭軍隊意外之惟一　策固不僅晋江軍隊善後之一事宜然也特晋事乃其發端耳至於此次晋事闖禍軍士應如行懲治被難居民應如何安撫斯爲國法　然之問題無待吾人之瑣瑣　贅者矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[西報紀政府收買存土]  
　　文滙報云頃得確實消息中政府爲本年三月三十一日以後實行停止鴉片貿易起見已與鴉片商人訂定合同由馮副總統經手購買三月三十一日未經售盡之存土此後專作藥品之用洋藥公所將於三月三十一日之後解散此爲上述合同之結果本報探悉中政府收買鴉片之價每箱計銀八千二百兩 
[三省銷土合同之披露司法部通行禁烟建議案]  
　　江蘇高等審判廳訓令寗滬兩地方審判廳云案奉司法部第四百七十九號訓令内開准國務院咨奉大總統發交衆議院咨開議員鄒魯等提出禁煙建議案經公决請政府立行取消廣東江蘇江西三省煙土專賣並厲行刑法第二十一章鴉片烟罪建議案咨請查照辦理等因除分咨内務財政部外相應鈔錄原咨並附件咨請查照辦理等因到部除分行外合鈔錄附件發交該廳查照並轉行所屬廳縣一體遵照等因並鈔錄附件三分到廳奉此合行鈔發附件令仰該廳遵照此令計鈔錄附件三份（建議案從略）外附蔡乃煌與土商所立秘密合同二件以備參考亦以見袁蔡當時毒國充慾之罪狀矣 
　　第一件立合同中國政府特派江蘇江西廣東三省禁烟蔡乃煌上海香港洋藥商行今將所訂合同緣由開列於後 
查西曆一千九百十一年中英禁烟條約載明中國各省栽種鶯粟曁販運土藥未經禁絶以前印度洋藥仍可輸入又查江蘇江西廣東三省栽種鶯粟曁販運土藥現時尚未禁絶又查中國法令無論何省凡有銷售土藥者皆在例禁之列又查江蘇江西廣東三省私售土藥甚多實於洋藥在該三省之銷路有碍故上海香港現存之洋藥時有阻滯而中國禁絶烟土之計畫亦因此不能進行又查商行現存上海香港之洋藥計大小土共約六千箱又商行今爲銷除上開阻力起見情願報効中國政府欵項如下所述作爲銷除阻力之經費又禁烟特派員承商行之請求詳准中國政府銷除江蘇江西廣東一省阻碍洋藥銷路之力兹將禁烟特派員與商行訂定條件如左（一）此合同期内所有上海香港現在存棧之洋藥每提出一箱由商行報効中國政府三千五百元以爲補助中國政府在江蘇江西廣東三省查禁私售土藥經費此欵如何交付如下所述（二）此合同期内商行於每星期六早晨須將前星期内提出存棧之洋藥應付報効欵項照數交與中國政府特派員蔡乃煌轉與中國政府收納但第一次交欵項須在訂立合同之日起届滿一月方能照交（三）中國政府收到前項報効之欵應由其特派員發給正式收條（四）商行擔保合同期内至少有棧存洋藥六千箱可提又擔保每提洋藥一箱應將上列之報効欵項如數付足於中國政府（五）前項報効之欵中國政府可自由支用（六）大印土四十個爲一箱小印土照海關秤碼至多以一百零五斤爲一箱（七）前項報効之欵商行專爲補助中國查禁江蘇江西廣東私售烟土經費俾上海香港現存洋藥銷路無阻期中國禁絶烟土之計畫可以早達目的此係自願報効並無中國政府所定捐稅（八）上海香港現存洋藥售與華商運銷於江蘇江西廣東三省或其一部分者應由特派員或其代表發給中國政府所頒之印花或標記枯貼於每個或每包或每包所剖一部分之上此項印花或標記須由特派員或商行各派代表眼同粘貼又貼有此項印花或標記之洋藥特派員應代中國政府擔保運往江蘇江西廣東三省沿途所經稅捐關局毫無留難阻滯並保買賣此項洋藥之人不得爲該三省地方官所阻撓此合同簽字後特派員應詳請中國政府飭令江蘇江西廣東三省將軍巡按使認眞切實查禁私售土藥庶上海香港棧存洋藥可期早日銷罄而中國禁絶烟土之目的亦不難從速逹到又現有大批土藥私入廣東及由澳門廣州灣私行運入廣東之洋藥均應從嚴禁止（十）凡粘貼此項印花或標記之洋藥如被江蘇江西廣東三省内地關卡或地方官扣留特派員應代中國政府擔保交還原貨如無原貨交還照市價賠償（十一）凡粘貼此項印花或標記之洋藥特派員代中國政府擔保將廣東現有之保證金一項豁除免繳不得别定名目徵取即其餘江蘇江西兩省亦均不容有此等巧取苛徵名目（十二）此合同之期限由簽字日起至西曆一千九百十七年四月一號爲止（十三）商行應預備房屋爲特派員及其所用之人辦公事務所無庸付給房租（十四）特派員代中國政府擔保一千九百十七年四月一號限期以前以江蘇江西廣東三省爲不封禁之區域惟上海香港現存洋藥於限内何時銷罄該三省卽可隨時封禁（十五）如江蘇江西廣東三省關卡及地方官否認此項印花或標記或此項印花或標記在該三省不能發生效力或粘貼此項印花標記之洋藥被扣留而特派員不將原貨取還或因不能取而不照此市價賠償或於接到商行知照後不認眞在該三省查禁私售土藥或不嚴禁私土藥之運入三省或粘貼此項印花或標記之洋藥不能豁免保證金以及另立徵取名目或一千九百十七年四月一號以前將該三省封禁等情商行可將此合同取消作廢不擔合同内所載之責任如商行不將上開之報効欵項照合同交特派員亦可取消合同不擔合同内所載之責任　（十六）此合同以英文漢文合璧照繕三份一份歸特派員收執一份歸商行收執一份歸中國政府收執案（十七）如有辯論以英文爲準中華民國四年西歷一千九百十五年五月一日中國政府特派員上海香港洋藥商代表同訂立見證律師 
　　第二件立合同人策令任命江蘇江西廣東三省禁烟特派員蔡乃煌洋藥土商（一）各烟土商願沽一千二百箱有中國政府准照之烟土與特派員而特派員亦允承購此項烟土有八百零六箱係下文列開各烟商自有之貨或代理别商者其餘三百九十四箱由各烟商向上海取足（二）合同内所費之烟土俱領有印度准照運入中國口岸者特派員照此合同不能將烟土運往江蘇江西須在廣東銷售（三）特派員所定購買各稱烟土之價如左新舊白皮每擔價銀九千三百元次等白皮每擔九千一百一十元公烟每箱九千一百五十元菇烟每箱八千九百五十元俱用香港通用銀紙交易（四）由上海購買之烟土價以兩數爲本位又照第三欵之價目應將元數伸爲兩數滙水以七九伸算上海付來之烟土由銀行跟單出貨未完納關稅之烟土則付至香港既完稅之烟土則付至廣州倘白皮公皮及菇烟土箱内或有不足所定之個數特派員亦要出貨其價照除（五）白皮烟土之回頭斤兩應照一千九百一十三年七月八日所訂補與華商之章程辦理補回特派員惟白皮烟土須由本年十月一日起兩月内磅清（六）特派員查照合同於一千九百十五年十月分出烟不能少過三十箱十一月分出烟不能少過三十五箱又其餘之烟土由十二月份起每月出烟不能少過十六分之一倘特派員每月三十天内未熊照數出清則烟商可將此項烟土拍賣或别給與别人所有損失使費由特派員補回（七）特派員可查照此合同每出烟一箱另交光洋三千五百元與老河宣洋行此係按照一千九百十五年五月一日特派員與上海各烟商訂立合約辦理（八）所有烟價俱交老河宣（九）特派員須交五十萬元香港銀紙與老河宣代表各烟商收存爲此合同之保證金合同簽押後三日交二十五萬元其餘須十月三十一日以前交足（十）老河宣須將該五十萬元貯於香港上海滙豐銀行附長期如特派員並無違背十二欵應得回其利息（十一）特派員出烟出至尾後之一百箱烟藥並無根訴事情又無違背第十二欵則每出烟一箱扣回五千元（十二）烟商存貯五十萬元並利息之保證金如特派員不能遵守此合同以致烟商有所損失十八個月期滿後可有權不用通知將該保證金五十萬元並利息抵塡若未足損失之數仍向特派員追問（十三）所謂烟商者即此合同簽名之人烟商簽押者老河宣總理何廉白皮五擔公莊八箱新河宣公菇一百三十四箱爹核洋行總理爹核白皮二十六箱公菇四十八箱鴨都刺利公司白皮十四擔公菇三十箱八巴利白皮三十六擔公菇四十箱巴倫治公司白皮七十一擔公菇三十六箱鴨家公司公菇三十七箱昭好治白皮一百三十九擔公菇三十六箱河東代表何榮公菇四十八箱衣利土代表打土得白皮二十八擔公菇四十五箱劉德甫代表劉耀宗公菇五箱以上共計白皮三百十九擔公菇四百八十七箱總計八百零六件見證人律師陸架簽押江蘇江西廣東特派員蔡乃煌簽押見證人伊尹氏律師處沈德芬簽押繙譯者黄廣威簽押一千九百十五年十月一日 
[請免莊票賬單之印花稅]  
　　二月六日上海總商會復上海縣知事公署函云頃准貴公署公函内開奉財政廳訓令奉省公署訓令准財政部咨印花稅法公布以來凡關於應貼印花之契約簿據均於印花稅法第二條内分類詳載自無疑義間有因名稱略殊尚有疑問亟宜解决者約有三端一曰莊票亦稱期票即由某甲出具票據付與某乙約期或即期支取銀錢者是二曰白票滬漢一帶或稱爲上條即由某甲出具票據交由某乙向某丙支取銀錢者是三曰賬單卽素來掛賬至年節時索欵之憑單是以上三項迭據各處商民懇准免貼印花從前因風氣未開有准予變通者有暫緩貼用者現在財政困難新稅亟待推廣不能不將以上三項詳加解釋以便施行查莊票一項即印花稅法第二條第二類所載之期票毫無疑義應令按照期票之規定用累進稅法粘貼又白票上條等類前據福州商會請變通白票貼用卽花案内准其暫照第一類銀錢收據辦理各省事同一律自應仿照辦理又年節賬單憑以收取賬欵其性質屬於銀錢收據應即按照銀錢收據每張十元以下貼用印花一分十元以上貼用印花二分似此明白規定負擔極微自經此次令行以後不得再行觀望阻撓布即轉飭財政廳長曁警察廳長轉知商會曉諭各錢商一體遵照如有無知涉民藉端違抗者即行從嚴罰辦以儆效尤相應咨請查照轉飭遵照辦理等因合行令仰該廳卽便通令各縣知事轉行各商會一體遵照此令等因奉此除分行外合亟令仰該知事即便轉知商會傳諭商民一體遵照等因除函致南商會外相應函請貴商會查照再查印花稅事宜奉財政廳令發銷數比較清單上海縣每年應銷四萬八千元等因整頓銷　必須妥籌推行方法現准貴商會函以部示莊票白票賬單三項除白票即支票業已貼用印花外莊票亦稱期票應名爲期票不名爲莊票如不更正恐有糾葛賬單即年節時索欵之憑單非銀錢收據應請刪除否則苛細紛擾轉多障碍應詳請核辦等因除詳請核辦外並希查照其未奉更正刪除以前仍希傳諭商民遵照等因到便查部示莊票白票賬單三項均須貼用印花上年十二月間即據本埠各商業來會聲稱大部解决仍多誤會請要求官廳分别更正刪除免滋紛擾敝會以第二項白票卽支票業已貼用印花外曾將第一項第三項詳加解釋於本年一月四號函請貴公署轉詳更正刪除在案今尊示摘叙敝會正因此語解釋誤會遂請更正原函曰期票各業皆有應名曰期票不應曰莊票蓋期票是期票並非將莊票應名爲期票也至莊票名曰計數單係代表現銀互相劃抵故其票面上有二點後明日滙劃字樣以上海市面之大商業之繁每日現銀收付常數百萬如無莊票代表計數則一日中市面之銀錢疲奔於道路而不勝其煩且亦無此若干現銀可資周轉故莊票性質與期票不同不應貼用印花業經敝會一再詳陳倘須按照期票之規定用累進稅法粘貼則莊票一紙可化分數十紙苛細煩擾莫此爲甚以後商市周轉勢必皆用外國銀行之規銀鈔票既免印花又省手續淵魚叢爵殊切隱憂如此而欲期印花之推行是猶南轅而北轍應請貴公署查照敝會迭次來函解釋莊票賬單不應貼用印花之理由轉詳免除庶不煩不擾民無怨言則不推行而自推行矣相應具函奉復即祈貴公署查照爲荷 
[摘錄關於路務之部令]  
　　擬開鐵路橋梁研究會滬寗滬杭甬路局奉交通部電令云此次京漢鐵路新安店橋梁斷折本總長前日親往查驗並據該路局長副局長及部員局員詳細驗勘考其所以致此原因大都以橋梁車輛尚積累在河未敢下一斷語現在該處車輛橋梁業經陸續起運自應將所起之各件一一分存河岸由本部派員並各該局分派工務處長工程司由京漢局定期通知齊赴新安店會同查驗各具報告以便在部開評定會俾得兹事之眞相並擬定期再開橋梁研究會以期先事預防除令京漢路局即與各該路局接洽外仰即遵照辦理 
　　取消互換免票規則又奉部令云查國有鐵路公用乘車證發行規則業經本部規定頒發各路遵守在案所有國有鐵路第四次聯運會議記事錄第二十四議决案應卽取消該議事錄所載互換免票規則無庸施行仰卽查照 
　　聯運行李中途免驗又奉部令云查中華民國稅關檢騐鐵路聯運旅客行李規則改期實行經通電飭知在案兹准稅務處咨開除俄日等路尚未與之接洽妥協中日聯運行李中途免驗仍應改期實行外所有國有鐵路聯運行李中途免驗即定於本年二月一日實行等因到部除分電外仰卽查照 
[津浦貨車互撞紀聞]  
　　前日上午有客自天津來者述及本月六號下午津浦鐵路南段三界車站有浦口去車至該站照章須暫停俟天津來車經過後方可開行此次去車不知因何並未遵章停歇向前直駛不及里許來車已到以致兩車互相衝撞幸所拖均係貨車祗斃司機人一名兩車頭皆已損壞運貨車亦損四五輛未幾由津南下之客車亦至因悉軌道被阻各搭客祗得步行四五里至三界站由該站另配列車載客至浦云 
[美德邦交問題之影響]  
　　自美德邦交問題發生以後本埠商界頗有影響進出口商貨情形又爲之一變各項市面漲落頗巨聞即火油一項昨日市上美孚各牌每箱已漲二角並聞花旗輪船公司昨日曾在輪船總會邀集各輪船大班集議關於航行問題云 
[薩鎭冰又將蒞滬]  
　　本埠軍警各界探悉政府現派海軍顧問前閩粤巡閱使薩鎭冰來滬校閱海陸軍隊操法駐滬海軍輪機處得信後已通知各艦長妥爲預備聞薩氏日内即可抵埠各軍艦均須開赴吳淞口外會同操練云 
[實業敎育之講演]  
　　上海總商會昨日午後四時敦請衛西琴博士講演題爲敎育爲農工商之基礎略謂中國敎育界與實業界素來隔膜而敎育界亦無良好效果於是西人遂有能力喪失之語此實大誤蓋中國人之能力絶未喪失特無適當之敎育以達之於外耳果能採取自然之敎育以發展其能力則兒童之在嬰年即可運用其能力而確正職業敎育之知識即基於此時實業之興自可得良好之結果云云 
[縣議員赴京代表之舉動]  
　　江蘇縣議員聯合會前因恢復地方自治問題通告全國縣議會公推代表約定於二月一日在京會集一致請願旋接山東奉天山西直隸湖南湖北河南浙江安徽等省各縣會復函各舉代表赴京接洽已紀前報昨日該聯合會接到赴京請願代表費玄韞君快信略謂前日抵寗分遞呈文過津與天津議會接洽於二日到京昨今兩日遍詣兩院議員及各省代表之在京者現擬訂期集商辦法一俟確定再行奉告惟政府對於兩院决議案尚無消息明日復謁兩院長詢問一切七日前在滬擬訂施行法草案須急爲辦妥請卽主持開會云云同日又接費君快信略謂恢復自治决議案政府確有咨交復議之舉延緩時日成立無期在滬會應如何督促之處請諸公主持電復以便遵行韞與各省縣代表接洽後略有頭緒定本星期（十一日）開會集議進行地址在賈家胡同吳江會館云云 
[錢江會館歡迎會紀事（續）]  
　　繼推伍平一君演講伍君云鄙人前在小吕宋時即聞上海有王文典先生創立國貨維持會甚爲發達刻又有工商研究會繼其後可見吾國工商日漸進步並得各團體諸君於今日相聚一堂深爲欣幸頃又聞馬先生對於裁釐加稅事宜詳述請願情形甚悉惟嗣後深望大衆同心協力務逹實行目的矧推銷國貨至南洋一帶雖屬美事鄙意宜注重推銷美國爲更佳查行銷美洲深望國貨改良方受歡迎現美國華僑所穿衣服均愛用國貨是以深盼切實改良以冀暢銷考改良之法一時路途不便考察最好由 
 
 
 

Page 11

 
 
會呈請政府令公使領事任調查之職隨時將商業中應行改良及何物合銷列表報告再由政府轉致各團體印刷分送各商以便周知此舉深盼實行卽對於裁釐加稅一事鄙人亦頗贊同希望馬先生抵京後帮助王正會長達其目的云云述畢由熊尚父君起言國貨維持會之設乃含有三種性質一爲改良國貨二爲推廣國貨三爲維持國貨此三種性質實則仍合而爲一總之使國貨改良得以發達暢銷耳查改良國貨須求實在不尚虚文若日日言改良而仍徒托空言亦無濟於事惟中國國貨須從衣服改良爲著手衣服乃人人必需之物兄華僑亦均愛穿國貨衣服是以應當注意考改良之法無非研究其長短寛度式樣得以合彼處之銷路而價格尤須便宜查各國出品對於樣子裝潢非常攷究獨中國則相反實爲商界通病即逢賽會所選陳列各品亦不甚愼重前大正博覽會時初入中國館非常欣慰後往各國館觀覽方知中國館陳列各品種種腐敗遠不如各國之愼重深爲慚愧故嗣後不論何處賽會總須選擇精緻運往陳列决不可敷衍塞責蓋各商之體面即中華民國之體面也深望注意及之又吾國商家往往無信用致遭外人輕棄嗣後工商界務必以信用爲主再商界所出商品計有二要一登廣告二派人演說實爲推銷貨品之捷徑惟近來時人稱愛國二字甚繁考愛國二字卽指愛購國貨而言現社會上往往喜食舶來品實與愛國二字背馳矣故商界欲知愛國非有品格高尚智識深遠者平日勸導之不可鄙意愛國即須興商興商必須闢航路得以與南洋華僑聯絡將貨運來載往從此商業發達國即興盛故深望航路公司早日成立鄙人當企望之也云云楊主席謂熊君之言實在句句誠摯在座諸君欣慰無既嗣後對於賽會陳列品自當格外愼重願在座諸君有則改之無則加勉並謂德國以陸軍立國英國以海軍立國吾國應以工商立國嗣後人人得有工商智識與工商資格盡力於工商國必興盛云云繼又推符雲卿君演述符君云頃諸位先生均已將極有價值之議論相繼發表鄙人無庸贅述惟内地同胞素少集合資本往華僑各埠組織公司者即有開設一二商號亦以一二萬之資本居多並無大公司在彼設立深以爲憾鄙人極望内地同胞速與華僑合組一實業及輪船大公司以期聯絡開闢南洋一帶商業之途現工商研究會既有此主張深盼從速組織成立云云繼由李懷霜君宣言欲望國家發達非工商業發達不可現欲望工商業發達興盛非實心實力辦事不可中國種種失敗無非因目光太近嗣後亟宜於遠眼光先於注重敎育著手方可實事求是否則日日言改良仍係口頭空談鄙意宜設專門學堂以敎導之庶日後工商界人人有商學智識即爲改良之基礎查世界上以工商爲最寳貴最尊重卽世界各國所營光華燦爛之工程無一非人力所造作故嗣後工商亦宜自行尊重其道德信用鄙意願國内減少政客而多工商以造成良好之國家查政客多消耗人民資財工商多即爲國進財國可興盛故鄙人希望工商發達並盼望國貨維持會工商研究會發達云云楊术席又起言李君一切主張非常深遠本會應將前提議開闢航業一事實行開辦以爲推銷國貨之基礎日前雖經推定謝衡牕王文典諸君起草尚未脫稿今日須請謝君先行報告一切當經謝君當衆略述乘此歐戰期内亟應從速組織以冀挽回利權又云欲推廣南洋一帶國貨銷路非創辦銀行開闢航路不可故歷經本會及各團體與華僑籌議進行前擬租借商輪一二艘往來南洋先行試辦嗣後因商輪一時難以租定以致延擱但此二項所需經費既鉅事亦至爲重大全由本國召集籌辦恐驟難達其目的鄙意擬以銀行事業由僑商擔負完全責任即行籌集資金實行開辦航路事宜由本國商人擔任籌備如此雙方並進各有專責庶幾目的易達早觀厥成擬再定期磋商辦法積極進行云云述畢由維持會正會長王文典君起立將該會中民國五年份經過事略逐一報告並擬編緝印刷分送各會員備考宣告畢振鈴散會已八句餘鐘遂經王會長邀全體略飲茶點始握手而散 
[再誌桃源里之兇劇]  
　　桃源里醫生耿海亭家於七號晚間突來數人以請治病症爲由將耿開鎗擊傷並將華探葉丁一擊中要害送院救治本館卽於是晚派人調查紀之昨報昨又據訪員報告摘錄如下桃源里住戸湖北人耿海亭（人以湖北和尚呼之）家於七號晚七時突來盜匪五人以問信爲由袖出手鎗嚇禁聲張當被刦去票洋三百元及金飾百餘元而逸耿大聲喊呌一盜開鎗擊中耿之腿骨受傷倒地耿子金生即吹警笛適華探余炳炎（昨報所載者爲葉丁一未知孰是）經過該處與一盜對面相撞余探正擬拿捕盜已開鎗擊傷余之頭部乘機逸去該探雇坐黄包車歸報捕頭立派中西探到場查勘並將受傷人車送同仁醫院余探因傷及腦門旋即氣絶身死昨將屍體轉送驗屍所請中西官蒞驗由屍妻余葉氏具結收殮並由耿金生聲訴被刧情形請求嚴緝逃犯問官准之 
　　又一訪函云虹口滙山捕房華探余炳炎於前晚九時許往提籃橋相近捕盜被各盜開放手鎗不及避讓致被擊中二鎗聞均穿入肚腹當經同追各捕雇車送往醫院求治是時尚能開口詎延至昨晨九時許氣絶身死該探家住該處美華里當由家屬前往醫院料理該院答以須由捕房禀請公廨車送騐屍所檢驗方可領回棺殮云 
[嫌疑人須與盜匪對質]  
　　紹興人王良福因在公共租界福建路徘徊窺探被老閘捕房包探顧阿根查獲搜出實彈手鎗一支解送公共公廨訊供收押在案昨晨復訊據中西包探禀稱查得被告與已獲盜黨沈千法俞昌富王憲欽田福康等均有關係等語中西官判王還押候提同沈等四盜質訊核斷 
[研鞫因賭起釁之命案]  
　　流氓林嘉康探夥阿裕（卽張阿有）因賭起　被同類陳仁才等用刀戳傷林傷及要害業已身死張送醫院醫治痊愈經捕房將陳仁才緝獲解送公共公廨訊供管押訂於八日晨九時半特别研訊在案昨日届期由會審員王肇之君會同美沙副領事研訊先由張阿有投訴一月十六號夜在北成都路遇見陳仁才等四人向我借洋二十元不遂致被用刀戳傷同伴林嘉康竟遭刃斃等語繼由婦人林老三投訴係林嘉康之妹求爲死者伸雪訊之陳仁才供稱曾向張阿有與死者林嘉康所設之花會機關内買得花會票洋五角中彩後向索彩洋無着反遭張與死者持刀戳傷腰間當時奪刀還戳一下因在黑暗中不知林嘉康究被何人戳斃求察中西讞員判陳與張阿有分别還押候補提同黨到案併究 
[被人陷害之難信]  
　　法大馬路乾豐烟膏店主前至法公堂訴稱去臘接得一信内稱我等不惜犧牲性命再造共和今向尊處商借洋一千元希即照付否則定將激烈手段對付等語並書明住址門牌具名戴程九又附卡片一紙今將信函呈鑒請求訊究等情當傳戴程九到案訊據供稱在青藍淺批染業公所及樹木公所爲董事此項信函實非公民所書想被仇人陷害聶讞員當給紙筆着戴當堂書寫數字與原函比對筆跡相符戴仍堅不承認詰其何人與爾有仇戴答稱祗有陳湘燾周新照周芳龍三人與公民素有仇怨惟伊等能仿公民筆跡或被陷害亦未可知中西讞員判戴交一千兩人銀並保出外限交陳等三人到案再核昨已届限復由捕房解廨請訊戴供奉諭保釋限交陳等到案詎陳等早已聞風逃逸現公民已托人四出找尋一經尋獲當即扭交到案可否請求堂上再行寛限以便尋交中西讞員以戴程九所供被人陷害殊難憑信所書筆跡已與原信比對相符遂判戴逐出租界永遠不准再來 
[女飛行家將次來滬三誌]  
　　近年歐戰各國多恃飛機爲軍中戰利品美國大飛行家史天遜女士　知我國於航空戰爭之術素未講求此次來華演飛無非使中國人士知飛機冒險之精神實於國家有莫大之關係故特在江灣築一假砲壘由空中擲炸彈以燬之前在美國亦曾飛演此劇見者莫不讚美請其續演上次日本東京飛行會宴女士時請其演說據云飛機空戰雖尚未達大砲與水雷之利害然近來航空學日見進步即翺翔空際其施放炸彈描準之法每能命中云今女士所擕飛機兩種其一戰鬭機内裝機器達八十馬力其二載客機内裝機器達六十馬务昨晚該公司總理又接女士由東京來電云美德邦交已絶如果作戰固願捨身從軍然必先來滬准於十二號抵滬十七八兩日開演斷不延誤云云 
[水探查獲大宗私土]  
　　山東人某甲串通名廷楨者近在外洋乘某鹟中輪船來滬私帶烟土一百八十餘斤分裝五蔴布袋該輪於昨晨抵滬停泊下海浦甲等又串通某船舵工某乙將烟土五袋運上某船以掩他人耳自事爲水巡捕房探目何阿春偵悉前往戕人贓併獲解送該捕房由梅捕頭諭令分别看管烟土先送海關候燬 
[南洋足球隊回滬]  
　　南洋公學足球隊員十八人寒假期内往京津比賽畢於二月六日上午十一點三十分由天津東站動身七日上午抵管店車站因管站南數里六日上午十點鐘有浦口開北之車與五日天津開來之遲車在該處互撞中途被阻南洋球隊所乘之車遂開回明光至下午七時路通南洋球隊於晚十時半抵浦口渡江寓瀛洲旅館於八日上午十一時一刻乘滬寧快車於卽晚六點五十五分安抵上海據云津浦車撞時計死北來車開車一人傷南上車開車一人甚重壞車頭二輛已拖至明光矣 
[滬濱各校之新春消息（七）]  
　　翕濟學校英租界墳山路翕濟兩等學校成立以來已逾二載本年春季始業式已於本月八號舉行除原有算術外添諜珠算並加國文鐘點且由校長謝强公通告各敎員於管理上力加注意聞現在高初各級均尚有餘額可以揷班 
　　羣學會英文夜校本城羣學會議定組設英文夜校聘請高等英文敎員敎授英文數學簿記等科一年半畢業考試及格給予證書並爲介紹位置貧寒子弟學費照規定章程減半繳納昨已分函各會員介紹報名者頗多定隂曆正二十一日開學 
　　濬智中西夜校英租界派克路合興里濬智中西夜校係費綱洪所發起本年特請王慶星爲校長佑尼干律師爲繙譯黄宇平爲校董並添聘中西通儒擔任敎務定隂曆正月十八晚七時開課 
　　市北公學滬甯車站慶祥里市北公學男女兩校均於日昨（即七日）行始業禮學生到者二百數十人首由校長唐伯耆宣佈本年度敎育方針並報告男學部新聘范霞軒爲敎務長女學部添聘楊志澄周雲鳳吳春潤三女士繼由職員潘公展等演說詞畢行禮而散聞該公學男女兩校高小部尚有餘額可補再該公學夜學部本分中英德法日文珠算算術衛生急救等科本學期特聘潘公展爲敎務長又以英文一科爲社會注重請西人薛德諾及週越然來校敎授定二月十一日開學 
　　中華商業學校麥根路中華商業學校現值招考之期報名 
投考者絡繹不絶聞本學期除已設之銀行科商科外添辦商業别科商業敎員養成所以應社會之急需定舊曆正月二十二日開學 
　　幗英女學北四川路公益坊粤僑私立幗英女學自去春開辦以來成績可觀兹於本月七號舉行奉季始業式舊生均到新生亦多聞須添闢講室增設高初兩等各一班云 
[無錫米價之鬆動]  
　　駐滬無錫米商昨接無錫快信略謂鄕貨甚多價稍鬆動今日（八日）早市售開高糙梗每石洋五元高糙大子秈四元五角五分糙羊尖四元三角五分糙元五元一角五分糙客尖三元八角粳稻每百斤二元六角秈稻二元三角小麥每石五元三角糯稻二元七角五分近日各處來船日有七八十號故米價現尚看疲云 
[杭州之新春絲價]  
　　駐滬杭帮綢商昨接杭州來電謂新春細絲與肥絲之價已於舊曆十六日開出計細絲每百兩洋六十一元肥絲每兩錢四百九十文洋價一千一百文計算等語據謂所開之價較客臘不相上下云 
[普益紡織廠開工]  
　　江西鹽商周扶九去春在小沙渡購地數十畝集股創設普益紡織廠現已建築告竣粗紗車與鋼絲車前日均已開工惟細紗車因向外洋所定之地軸尚未到滬車脚未排其開工日期此時尚難預定 
[巡官被控撤差]  
　　一區三分駐所巡官丁冠廷近被某學校敎員張某高某等在淞滬警察廳函禀多欵當經徐廳長派員查得該巡官確有在外私設賭場及種種違法情事着即撤差遺缺另委他員接辦 
[少婦被人勾引]  
　　新閘白克路住戸何某之十九歲媳婦蔣氏被素識之王姓女子牽引與蕭某有染氏竟捲取值洋三千五百元之金珠飾物避匿城内經何偵悉報告新閘捕房飭探將蔣氏緝獲提回租界昨解公共公廨請究蔣氏供稱於去年三月十九日嫁於原告之子爲室今被王女引誘與蕭姘識所有帶出之金飾已兌去一半等語原告投案請提一干人證到案澈究中西官判蔣氏還押候提齊人證再訊 
[小孩葬身火窟]  
　　前夜三時一刻美租界北山西路轉角成大弄九百三十四三十五兩號門牌永利烟紙店不戒於火殃及鄰右九百三十六三十七兩戸及對街寳慶里間壁一百九十五至一百九十九號共對照樓房九幢並有一百九十八號館店内三歲廣東男孩一口不及搶救竟致焚斃聞該烟紙店保有火險銀一千兩捕房已飭傳事主究詰起火原因以憑核辦 
　　又一訪函云美租界東唐家弄第九百三十五六號永利烟紙店昨早三時許不知如何起火延燒左右及對面雜貨店飯店荳腐店等共計樓房十一幢由救火會西人到場救熄 
[誌謝]  
　　有西商夫婦二人精於音樂且能窮究中國古代之樂器兹由其和影戲園主人敦請准於今日起獻技三天昨承贈券十紙書此誌謝 
來函 
[四明公所來函]  
　　謹啓者昨閱貴報本埠新聞欄内載有慶賀元宵一章由寗波旅 
滬同鄕會訂於上午十時在法界四明公所舉行團拜云云查敝公所之元宵卽係四明長生會年規燈祭貴報誤爲旅滬同鄕會請爲更下正 
雜評二 
[三省銷土合同之感想（庸）]  
　　自三省銷土合同訂而内地之烟禁遂受絶大打擊即以江蘇言之糜無數資財精力以致力於禁種而英員之會勘乃中道折回使無此銷土之大錯則會勘而後果無烟苗發現蘇省亦早成禁運區域何至毒氛　漫蘇人士今日尚多沉淪於黑箱中也 
　　袁政府不惜舉自清以來禁烟之令甲摧毁於一旦者以動於意想中土商二千萬元之報効也土商之報効名義上雖供查緝私土之費而實則當時早已預想充帝制費一部之用故使袁氏而無稱帝一念者則三省銷土之合約必不悍然輕訂迄今帝制雖已剷除而帝制之遺毒爲梗國家此亦其一我人對此其感慨又何如耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬代政府答覆議員新授將軍理由書] [  濟航]  
　　逕覆者頃准貴院來文詢及任官公令以將軍之名已廢今總統之令忽頒按諸定章不無疑義等因爰將區區用人之忱以凟袞袞諸公之聽蓋人惟求舊自古已然我武維揚於今尤急功勛既著於海内爵秩詎可不隆英雄能入我彀中名器何妨稍假處此强權世界惟武人乃可横行振我懦弱國家須軍界暗增勢力若授以上將中校之官不過爲一員將領惟加以耀武揚威之號始足顯八面威風豪傑盡投誠利用築台求賢之計軍人齊俯首儼有登壇拜帥之風况自武昌起義以還洪憲出醜而後曰革命曰鐵血軍之派别本多曰護國曰討袁軍之種類不一彼等曾爲統兵之大員實符將軍之徽號若謂將軍之制實爲古代之名則都督一官民國何以取用若謂將軍名官仍屬帝國舊制則總裁之幣銀行何以獨存况秘書名本由古代而來都統官亦自滿清而起政府既屢加任命貴院何置若罔聞可知薪金豐厚偉人亦樂做閒官倘得職位崇榮政客亦甘居冷職否則以將軍爲冗位則諮議顧問之缺可以裁視將軍爲虚榮則嘉禾文虎之章可以去豈知指揮如意將軍則具海軍陸軍之才官吏萬能將軍則兼將將將兵之妙一舉而兼數善九將軍應亦無言五族一秉大公衆議員何勞餆舌爰體貴院之尊意以表政府之苦心順頌公安伏維亮　（五） 
消閒集 
[文虎揭曉（三）] [  天虚我生]  
　　第六條謎面爲『射四書一句集韵目四本意爲『如在其上有文齊刪』蓋文字上之習慣若加一勾於其上則以下所有文字均應刪去矣原係會意格而倦龍君曁巢父君均認爲拆字格以『曰未合曷尾』射之亦具巧思蓋曰字爲『及　合成　者乃曷字之尾今只見　而不見　故謂曰字未將曷字之尾合成耳應作射中論 
　　第七條謎面爲　射崑劇名一本意爲『琴挑』蓋琴譜上勾挑剔抺之挑字均書作　故云射中者惟倦龍剿父二君 
　　第八條謎面爲『　』集四書二句本意爲『苟合矣空空如也』蓋言苟以『　』合之一處則類於空心之也字耳漢陽楊君射爲『無分於上下不曰白乎』蓋謂『　』如不上下分開則成一飛白之曰字命意固佳特惜須横看耳北山君射爲『後舉而加諸上位空空如也』雖合本意而辭意似嫌未足倦龍巢父二君則皆射作『回也從其白於外也』與楊君之意相似然平心而論終較本意爲遜故不認可 
　　第九條謎面爲○○○○○○○○○射詞牌一本意爲『解連環』程習鵬巢父倦龍北山襄陽午峰紅樹諸君均中其有射作『九連環』者則無論九連環並非詞牌卽使有之而丸圈並不相連亦不切貼然所思不遠殆未知有詞牌名解連環者在耳 
　　第十條謎面爲...................................................射新名詞一本意爲『交涉』蓋細數之乃六十四止少三點也射中者惟紅樹倦龍巢父三君（明日續登） 
新食譜 
　　假蟹羹　魚一尾隔水蒸熟出骨以代蟹肉鹽蛋一枚煑熟劈開取膏黄以代蟹黄另用火腿絲笋絲製成蛋花湯將魚肉及鹽蛋黄加入略勾芡粉加醋及薑米胡椒醬油味極美不用芡粉則湯味尤佳 
　　假蟹粉猪腦兩對挑去血筋加入鷄蛋兩枚打碎另如前法取鱖魚肉拌入起猪油鍋悉數傾入炒之起鍋後自加薑醋味與蟹粉無異 
家庭常識 
　　膚紋之化粗爲細女子肌膚紋理之粗細與美容最有關係蓋紋理苟粗雖施脂粉必不細膩適成其爲糞土之牆而已今有使膚紋化粗爲細之法即日常洗臉時不可用石鹼探面宜取不含石粉而新鮮之細白米糠擦其面部用水洗淨後更以　酸一兩蒸溜水五十兩與香油適宜之混合液代蜜塗於臉上或浴後施諸肌膚則膚理自奏漸漸收細之效 
　　脫髮預防年老人之脫髮係生理上自然之趨勢若在青年男女除病後脫髮後自復原者外若平時而覺頭顱甚善續續脫髮之時則宜探求防止之術否則其頭皮恐起炎症也其法每晨以百倍之食鹽水與加里石鹼精洗其頭髮略乾後再以奈甫當（NAPHTHATENE）酒精及蕃椒丁幾塗之頗效 
　　香水檢查法檢查香水品質之良否可持瓶竭力振盪之驗其所起之泡沬如紛紛立就湮没者非佳品也反是而泡沬保持良久不滅者則爲佳良之品又若欲驗香分之純粹與否則注一滴於手背以手指摩擦之斯時其中所含酒精分已消滅殆盡而所餘者純爲香分則一嗅即能辨共美惡矣[  烏蟄廬]  
短篇小說 
[滑稽短篇一瞥] [  烟橋]  
　　公園游椅之上坐龍鍾之老婦斜陽映其額見其疊疊之紋如春水一池吹縐矣老婦頻留連景物作微喟若有無限之感觸者但聞彼恒自語曰石火電光難喻日月流轉之速紅顏白髮眞一瞥耳 
　　遠處有華髮飄蕭之老翁扶杖于于而來見老婦竚立凝視如算學家之見難題者老婦亦如之四目相交可五分鐘老翁不耐乃進言曰老女士尊性非柳耶老婦起答曰然老先生非楊時春乎老翁乃格格作鷺鷀笑卽捱老婦同坐既各停其喘息老翁先以手拍老婦之肩曰韶華眞快逝也女士猶憶五十年前在此碧桃樹下兩心相印情意甜蜜之景况乎彼時女士固臨風玉樹楚楚可憐而僕亦翩翩濁世佳公子也曾幾何時女士嫁矣僕之方寸結不可解至今思之猶約略可憶僕寄女士最後之情書尚在香奩中否若被含飴之孫見之將謂之何 
　　老婦亦笑容可掬奪老翁杖而輕叩其脛作嬌笑曰老哥記憶力佳哉妾則漸忘之矣妾自與老哥婚議失敗之後即抑抑不歡者良久然亦無如何耳自嫁良人不自知其何故而移其向日愛哥之情於良人清夜捫心嘗深悔與哥有此一段因緣然而此非妾之薄情也大抵少年時血氣未定正如風中柳絮不辨東西至老壯始悟之老哥今日當亦自知懺悔此綺情矣言時兩靨微紅雖無異於盈盈十五之年而受之者殊冷淡蓋一顧其芳容正如廻光返照雖紅而彌覺其可憎耳 
　　斯時老翁笑不可仰執老婦之手而顫謂老婦曰此軟如柔荑之美人手曾經僕無限之把握至今猶覺當日之甜美暢適無異登科然今日握女士手其軟勝於當日惟不覺其甜美暢適者何耶嗟乎僕鬚及胸卿髮辭頂其白中配黑之分量正相等也試問當日朱顏華髮鈿影光今歸何許吾輩今日相見頓觸五十年舊夢而此五十年間家國飄零河山摇落不見其久但覺一瞥而已老婦指合抱之棕櫚而言曰老先生盍觀此伸掌以遮蓋一切者當日妾興先生携手來此手剝其棕而語情話嘗言兩人愛情當比此棕之堅牢貼附不能離也而妾則辯之謂棕猶有剝削之日不如比之噴池之水常不涸也今噴池何往乎濃隂蔽日擁護此巍巍銅像者卽其故址也桑田滄海而猶以老骨撑立於世界亦可哂矣 
　　老翁起轉身偷以巾拭老眼似有涙痕老婦往慰之而叩其傷心之故老翁曰不聞女士言僕亦忽忽若失矣今見銅像則又惹起余之心事僕在少日讀書則倦親有用之書日惟言情小說之是閱五十年來此癖猶未盡除自問我生天賦不惡無奈自暴棄日留情於兒女之間至彼治世日用之學竟了無常　幸先澤豐厚不致中落爲窶人子耳自信脫於少年時努力爲學則雖不能銅像巍巍或可名傳宇内爲一時之人物也僕惟曾經滄海故於敎子弟惟在朿身圭璧求學孜孜女士諒有郎君想早騰逹其時時以母荒母嬉爲家訓哉 
　　時有一對玉人從花間携手而來見人亦略無　忌笑語猖狂各有至樂一則革履華服髮澤可鑒一則短衣長裙腰柔如醉行過兩老之前作微哂若深笑此龍鍾之態爲可憎也老婦顧老翁曰若勿惱彼人之無理彼今之所爲即妾與哥昔之所爲也年華如水正似眼前一瞥歸矣暇可再來一尋舊遊之迹而廻溯此一瞥之光景也老翁點首扶杖而别老婦亦蹣跚去林間穿過雙蕪語聲啾啾似嘲兩老之癡也（完）（二） 
[徵文條例]  
　　（一）諧文不拘駢散分五等酬自六元至二元（二）小說需要短篇以一二千字者爲宜分三等酬自三元至一元（三）筆記叢話分二等酬自二元至一元（四）來稿酬潤均於文尾刋明（一）（二）（三）（四）（五）等第不受酬者請於文尾自註（不受酬）（五）來稿無論刋否概不寄還如投稿時入郵費者不合即退編輯部啓 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之製造 
[論福建製造輪船事（見本報甲戍年正月十九日）]  
　　西字日報論福建製造局曰該局創設以來造船雖至十五艇之多藉局以學業者雖亦不少然其所造輪船大抵多置之不用局中歷年所費實爲巨欵亦可算糜耗云又謂造成諸船不足爲用告竣之後僅出海試駛一次遂令灣停港内以待其自朽而已查本館前經議及謂閩廣兩省海氛屢聞然則今之新造火輪兵船何不使之梭巡各海以冀剿滅盜寇安靖閭閻俾海氛平靜於往時其功不亦大乎果能如果既奏造船之績又收靖海之勳豈非功士加功乎又何至於功不抵費也雖然人皆言其局費之巨也若細計之則其費仍不可謂爲巨也夫海防者國家大事也舍輪船而海何由防中國現造各船雖弗見抵西國之最精者然以之防海不但海氛杜絶又可大有所用也杜絶海氛要在杜絶販供軍械之各路耳軍械之售諸寇者往往由沿海諸商乃諸商皆用火船而國家反無之其將何以杜絶乎火船既不可無則國家自行習造豈非要務乎或曰購之西國其費可省數倍然中國天下之大國也其將永賴泰西藉得所用防國諸物可乎此制造局之設萬不可緩矣溯自設局以來造成船器諸物合計所費價銀雖屬巨欵然亦不得謂爲糜耗蓋物價工值之外復成就許多學業費雖巨而功亦不小矣初泰西之習精造作器具各學豈一旦而得成者皆歷有年所專攻化學物理算術勾股各事其所積累已百餘年其中棄古取新精益求精不知耗費幾萬萬銀不可數計然後一時臻於極精今中國僅以數十萬銀之費六七年久之時而泰西歷年之學已能習悉豈非大利乎柰何又謂其糜耗巨費也夫泰西機器之利世實難窮計即如本館告白内縫衣機器一具一人可敵十二其價銀亦不過二十二洋此器雖微亦足見器利之一斑也其他各器亦多類之世人用之藉以省工數倍豈非人事之大助乎制造機器各學中國民間欲自學習難於覔路今國家設立各局内用工匠繁多學習數年皆得其法散局歸家自藉所學以爲藝業者亦不乏人國家先意設立各局本爲利國兹則兼利民矣若無各局民人之學造西器或須數百年或須數十年而後能也此制造局之大有裨益民間也安得謂之糜耗乎至聖有言見小利則大事不成諺又有成大功者不惜小費之語其斯之謂歟 
尊聞閣筆記 
[海門巨魚（見本報癸酉年四月初六日）]  
　　海門興洋鎭東濱大洋此次大颶後忽浮巨魚三尾其遍身鱗甲均已斬盡無存大者一約重千擔外小者二約重六七百擔居民取其肉煎油燃火甚明其背骨在灘上周圍約大六七尺 
[邵伯分巡署異犬（見本報癸酉年四月初九日）]  
　　維揚甘泉之鄕有鎭曰邵伯埭設巡檢分治之署中有犬極靈異丁卯歲沈蘭洲少尹攝巡檢事戊辰歲瓜代期滿韓振之二尹代之當韓履新時卜居公館諏吉接印未入署也沈來謂韓曰犬其來乎曰來矣蓋此犬隨印而行歷任皆然一日犬戲於市之皮匠舖匠以刀誤傷其足血淋淋然返署升堂直入内室似覔官所在者韓見其狀急喚查究乃犬帶血直奔甫出署門屢屢回頭有招人意因派役尾至皮匠舖犬獨向匠噭噭既遂伏地不起役嗾之歸弗聽詢悉其詞乃負之歸並帶皮匠來及堂訊時犬忽大肆咆哮狂噬不已韓乃申飭匠之不合刀傷其足令其具結保辜犬乃摇尾而去噫此犬豈有人性耶不然何以知豢於官者之應隨印而往耶何以知控人之應當質審耶或者曰此犬在官署多年習見習聞無怪其然 
[墨魚救溺（見本報甲戍年四月初十日）]  
　　廣東有某客向爲商販一日乘輪船行至香港相近之洋面船觸礁而沉人皆如蟻之浮於水面見有大魚浮來遇人即食或一口而吞或咬斷而分兩口未幾數十人已盡將及某客忽有一異樣大魚遊來噴出黑水許多諸魚盡逸某意謂此魚驅諸巨魚行將自嚼豈知竟不然反守某客之旁候有救生船隻將某客救起始遊去某回顧其形知是墨魚惟不解其來救之故某既歸遂圖墨魚（即烏賊魚）之式供家堂並傳訓子孫不食墨魚以酬其恩云 
文苑 
[海上十空曲（見本報癸酉年正月十六日）（香鷲生）青樓]  
　　簾捲香風著粉施朱夕照中秋水雙波動勾引多情種咚酒綠與燈紅請君入甕帳臥銷金直把金銷送君看露水恩情總是空 
[游客]  
　　浪蝶狂蜂問柳尋花意興農　面情偏重乾濕殷勤奉咚仔細　巫峰將人斷送擲盡黄金驚覺痴兒夢君看影裏情郎總是空 
[女堂烟館]  
　　香霧盈空折桂頻敎到月中臺上仙來鳳一笑烟鎗奉咚彷彿入花叢瓊槳兼送約度巫峯怎奈雙蓮重君看半截觀音總是空 
[女書]  
　　絃索錚鏦作態登場顏轉紅音韻悠揚弄還恕無迎送咚堂唱興尤淟相思拼種無奈曇花一現兜羅夢君看一曲琵琶總是空 
[戲館]  
　　鑼鼓聲中鬼幟神旗氣象雄奇幻盤絲洞艶冶描金鳳咚異曲更同工京徽爭鬨女士紛紜錯坐幾無縫君看優孟衣冠總是空 
[花鼓戲髦兒戲]  
　　異處求工淫逞妖姬狂逞童花鼓新腔送賣眼春心動咚態髦兒同干戈虚弄一樣排場難把周郎哄君看輕薄桃花總是空 
[茶館]  
　　閣廠松風非陸非盧興也濃嘈雜人聲鬨搭脚姘頭共咚麗水混魚龍天開一洞龍并松蘿只要方兄孔君看調水分苻總是空 
[酒館]  
　　舜韮堯葱下箸千錢未足供樓說慶興重肴饌依時奉咚處處一般同嘉賓任共行令猜枚月影花梢動君看饕餮成風總是空 
[花烟]  
　　妝亦稱紅施本西家忽住東草榻烟氛重此腹眞堪捧咚硬扯蠢狂童妖精出洞袖得千錢十匣欣然奉君看一陣殘花總是空 
[香]  
　　粧飾偏工有女如雲廟入紅一瓣心香奉伴侣虔誠共咚邑廟憶城中閣來丹鳳稽首兹悲早賜團圓夢君看色相眞如總是空 
　　海上之游幾及十稔此調久已不彈近閱諸吟侯滬上竹枝洋涇浜序等作形容盡致不覺忘其固陋輒思效顰戲爲海上十空贡調寄金絡索以博善顧者一噱曲終更綴一絶自懺云青天碧海復尋春五十年華閱歷身我本東來狂道士狂歌幾曲渡迷津 
　　栩按金絡索只一體即八義記中『那日身病爲饑饉拾桑椹遇見公卿憐貧賜我米和銀這恩德常在心』既無别名亦無别體乃高大石調之引子也右曲實爲駐雲飛係中吕正曲繡襦記中卽有之此外傳奇中尤習見不鮮何以作者反自誤爲金絡索殊不可解細按所塡句法其間平仄亦殊欠協如淫逞妖姬狂逞童之狂字應仄樓說慶興重之慶字應平至末句係七字句加頭或二或三雖可不拘但塡疊曲終以不加觀逗爲宜庶可用繡襦記之現成工譜以便歌者 
花叢談屑 
[陳芝香（見本報甲戍年二月二十三日）]  
　　春夜無聊街頭散步至石路中籠燈高挑書場兩字牌上大書特書陳芝香月娥月筝彈說古今全傳似曾相識但心緒惡劣此調不聞久矣徐步登樓芝香在坐體態豐腴有如疇昔炊許月娥月筝聯袂徐來月娥風韻嫣然月筝已笄春光較前靚澤矣開場各抱樂具奏樂一終急管繁絃按腔合拍樂終月娥重弄琵琶曼聲長吟大都七言麗句名曰開篇其聲如百囀春鶯醉人耳目曲終芝香誦唐人五絶一首說玉蜻蜓曲部口角詼諧維妙維肖其描摹盡致擬議傳神非海上裙所能夢見蓋以不失之生澀卽流於粗疏忘其爲女子身也芝香之獨具擅場者以得此中三昧而又體貼入微故陸秀卿推陳爲詞音月娥月　陳之高足故亦非時流所能望其肩背後月娥唱一小曲章臺遍歷迄無其儔曲終人遠餘音繞梁令人傾耳不置數年不晤不圖爲樂之至於斯也我爲集句贈之玉臺閒詠新詩句金屋難藏没字碑並統詞曲人才而下一評語曰並皆佳妙 
雜錄 
[牙牌曲集牡丹亭句（見本報癸酉年正月十八日）（吳梅史）]  
　　一丢丢榆莢錢（地牌）撒花心的紅影兒吊將來半天（四六）一絲絲垂楊線（長三）便賞遍了十二亭臺是惘然（天牌）咱也有個人兒（長四）點點年紀（地牌）十分容貌（長五）倒犀簪斜揷雙鬟（二三）一對小凌波身似殘梅樣（二五）一生愛好是天然（天牌）心兒捧湊眉（么三）幾曲屏山展（長三）一般雙髻髽長二）花簪八寳塡（長四）個中人全在秋波妙（二四）休再嗟望眼連天（二六）注櫻桃染柳條（么二）平白地偷人半面（么四）相看四目誰輕可（長二）梅子熟蕉花紅（四五）不在梅邊在柳邊（三五）兩口丁零（么二）席着地怕天瞧見（么六）想前番望梅止渴（長五）這一一霎天留人便（四六）隂雨梅天隂雨梅天（五六一對）反弄梅心事（么五）逗得個日下胭脂雨上鮮（么六）我待向梅花古洞（么五）折那柳兒問天（三六）可能倚花傍柳還重見（三四） 
　　按梅史先生卽咏白桃花之梅邨逸史阿兒傳之延陵伯子說鬼之東海閒人也侣鹿山樵誌 
 
 
 

Page 18

 
 
   
 
