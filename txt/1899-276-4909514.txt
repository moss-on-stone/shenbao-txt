# 1899 - 276 - 4909514

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧模决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴擽善之懷者指囷粟以予人駕麥舟以贈友古人高誼猶且振卹貧窮矧値此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人觀付石印以公同好首自預定三百部早期工省成速嗣見印出様本字跡太小瀏覽刺目難以翻閱復商放大字體改托本局用大號新字排印廣延名宿悉心校對方輿紀要三月間原已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑票找洋向經售處取書 
[蒙以養正說]  
　　易蒙卦之言曰蒙以養正聖功也誠以人當幼時蒙昧未開狉狉榛榛未有思自納於軌物者有聖人焉爲之去其不善以致於善而後能行端表正日就範圍此卽古人教養兼施之義乎今者滬上之人可謂衆矣而於教養二字實未見有坊實講求者坐令家有蒙童日以簸錢鬥草相嬉娱不復知識字讀書爲何事始基不樹天性漸淳迨至長大成人流爲匪類始悔蒙昧時未經訓誨以至於斯嗚呼晚矣浙中王欣甫大令良吏也鳴琴滬瀆善政良多暇更憫小戶蒙童往往以無力從師幼而失教因商之楊子萱施子英徐棣山澤　　　紳士創爲養蒙學塾以資陶淑而免嬉游諸君固皆樂善好施者聞有是言咸樂玉成其事又以由南市以迄城廂推而至於法英美諸租界地言遼闊童穉之失學者多如欲化雨宏施斷非一二學堂所能濟事乃議定擇相宜之地先設一十二塾延師課讀以期日漸擴充顧滬上雖以繁當稱然邇來市面亦漸外强中乾籌欵頗非易易因　約同志推大令執牛耳人出一塾之費約計歳需二百金釐定章程條分縷晰卽八月十六七八日本報所登蒙養學規也竊謂滬上善舉固不少爲振歉爲施醫爲賒棺爲卹嫠爲棲流爲養老爲育嬰以及惜字惜榖施藥施茶董其事者類皆奮其精神實心任事獨各善堂所設義塾則皆有名無實未有能菁莪棫樸作育人才者推其心以爲此種孩童大都同自蓽門圭竇他日半藉手藝餬口未必能銳意功名故僅延老朽衰頽稍知字義者歳餽束修數十串使之南面作猢狲土蓋一以調劑貧無聊頼之蒙師一則藉以節省堂中經費至於師之教育有功與否及學生之能成就與否皆不顧也獨此養蒙學塾則塾規必秩序不紊塾師必品學兼優厚其修羊隆其禮貌儘有名題秋榜而尚不惜俯就皋比者我知時雨春風滬濱廣被今之執經請業者安見他日不出人頭地置身青雲醴泉無源芝草無根烏可以出自孤寒而視爲無足介意哉或曰大令及楊施諸紳士旣有此種美意曷弗將滬上游手好閒之輩卽俗所謂小流氓者閉諸一室中責令改過遷善而徒廣設學塾毋乃迂遠而不切於事情乎則應之曰小流氓非他卽失於教養之子弟也人豈有生而卽流爲匪僻者無以教養斯馴致游手好閒耳今誘之誦讀以啓其蒙并導之義理以歸於正則卽放僻邪侈者亦可勉爲好人况乎貧賤之家子弟儘有有心習上者今旣廣設學塾便之勝衣就傳所從游者皆爾雅文章之彦所習聞者皆天經地義之常從無有亂色奸聲入於耳而接於目行見茅檐蔀屋子弟皆可成材更安有所謂小流氓者而煩責令遷善改過耶顧僕猶有芻蕘之獻者邇來滬上風俗日卽淫靡無殊　上桑間爲之師者不在責令學生多讀數行書而在日與之講論仁義道德文言道俗取譬詳明俾日久而默化潛移得以挽回澆薄勉爲良善免入奸邪此在師長之遇事提撕孜孜不倦而不可以尋常功課限之也不知大令及諸紳士以爲然否 
[使臣雄辯]  
　　南洋新加坡實得力太晤士報館得英京來電云中國出使美日秘大臣伍秩庸星使照會美外部極論飛獵邊島禁止華人之舉實屬不應爲而爲按星使由英國大狀師出身在香港辦理訟案多年并曾攝巡理府篆於法律學最爲熟悉今因此事與美廷申辯其中議論必有可觀無奈近來歐美列邦雖云遵守公法然其私抱則莫不視强弱爲從違中國正當積弱之秋恐美人未必能帖然就範也 
[義勇効忠]  
　　南洋新加坡叻報云自搭浪施華列事起香港太平義勇卽上逹英廷願赴軍前効力并有兩洋行報効連環快砲及徵軍運糧費 
[撫軍肄武]  
　　南昌訪事友來函云江西省垣順化門外大教塲平沙淺草素鮮人蹤自去秋護撫憲翁筱山中丞抽撥剛字振武親兵各初勇丁分駐城外並改定洋操新章日就大教塲操練於是向之烟荒草蔓者一變而轂擊肩摩本年松鶴齡中丞改定威武新軍諭令勤加訓練至近日查得各營勇洋陣洋操漸臻純熟爰於八月二十日新詣校塲校閱自卯至未始訖事中丞賞賚有差 
[宫保蒞寍]  
　　金陵訪事人云廣西提督蘇子熙宫保元春欽奉上諭赴廣州灣勘定租界然後駐節袁浦訓練勇丁旣抵滬江卽由南洋大臣劉峴　飭登瀛洲兵艦往迓上元江寗兩縣宰則飭丁灑掃湘軍公所候宫保小駐行旌旋接滬上電音知宫保准於八月晦日戾止是日天甫黎明现帥卽遣督標中軍恊鎭王幼山恊戎　於江上城守恊以下各將弁則相率集中關接官廳標防各營及江口砲臺弁勇亦皆列隊恭迎日加午登瀛洲衝汲上駛下碇官碼頭一時槍聲砲聲幾若山鳴谷應宫保卽舍舟登陸逕詣行轅司道以下各官咸往禀請宫保接見有差旋命駕赴督轅拜會 
[示禁誑騙]  
　　蕪湖訪事友來函云此間爲水陸通衢商務殷繁甲於他埠其貲本殷實者多錢善賈固足自豪而猾儈奸商乘機誘騙人財爲接木移花之計開張未久卽托詞虧折遽闔雙扉被累者無可如何祗　聽其减折了事 
 
 

Page 2

 
 
其不肯甘心者往往涉訟公庭累月經年無從結案現署蕪湖縣張邑尊目覩情形慨焉憂之除將現控各案隨時審究外特稽查定例出示申明俾此輩觸目警心是亦振頓商業之一策也其示曰爲申明定例以杜誑騙而安商業事照得例載欺詐誑　人財物者計贓准竊盗論又例載錢鋪如將兌換現銀票存錢文侵蝕並因存借銀兩聚積益多遂萌奸計藏匿現銀逃走者立予拘拿監禁查封家産勒限押追兩月不完無論財主管事及鋪夥侵蝕賠折統計未還藏匿及侵蝕銀錢數在一百兩以下者照誑騙財物律計贓准竊盗論罪至一百二十兩發附近充軍一百二十兩以上至三百三十兩發近邊六百六十兩發邊遠一千兩發極邊足四千里充軍一千兩以上發遣黑龍江安置當差一萬兩以上擬後監候均勒限追贓不完卽行永遠監禁所欠銀錢勒令保家代發免罪仍於本犯家屬名下追償如不願代發或限滿代發未完拘拿照爲從治罪等語例禁何等綦嚴豈容輕犯兹查蕪邑爲華洋通商口岸鋪店林立往來銀錢不知凡幾各由每因存借欵項託故閉歇者或因虧欠客本閉門逃走者現在控追之案動則盈千累萬一經訊究非藉事遷延卽將爛帳抵償甚有經手避匿不到每至纒訟不休言之殊堪髮指若不嚴加整頓何足以安商賈除將現控各案隨時審究外合亟申明定例出示曉諭爲此示仰闔邑鋪商貿易人等一體知悉爾等須知誑騙財物例禁嚴明倘有往來銀錢貨物必須將本就利遵照行規各清各帳以免拖延而昭信實自示之後如有託詞虧空閉門潛逃以及延不結算者一經訪聞或被告發定卽指名拘拿封門勒追照例懲辦决不姑寛其各凛遵毋違切切特示 
[示禁苛索]  
　　代理浙江寍波府鄞縣正堂李爲照案出示申禁事光緒二十五年八月初四日奉府憲莊札奉道憲李批發舉人邵内鏞控公泰典夥苛索掛失重利等情詞奉批飭寗波府衙門迅飭鄞縣確切查明澈究懲辦一面勒令將告示按典實貼取結存案如再隱匿嚴予提究毋任瞻徇違延切切抄黏附卷等因轉行下縣奉查是案節經前縣出示申禁一再發帖通衢及各典門首俾衆周知在案奉札前因並據舉人邵丙鏞具禀前來除批示外合再出示申禁爲此示仰闔邑典鋪質戶人等一體知悉嗣後當贖務各遵照定章不論月建大小總以對月計算如上月初十日赴當至下月初九日取贖則付一月利息若至初十日取贖過期一日須加一月之利或不及一月向贖者亦須付一月利息凡掛失票只准照當本每千取錢十文以資夥友津貼毋得意外苛索至各典出入如係市面通用洋元無論當贖均照市價不得任意增减挑剔貼水其洋果屬夾銅爛板毛木輕油亦准隨時退換不許贖當之人藉口掗用自示之後倘敢陽奉隂違以及贖當之人藉端滋擾准各典隨時據實禀縣以便分别提案嚴辦其各遵照毋違切切特示 
[興築石塘]  
　　杭州訪事友人云本年紹興各屬蛟水爲災波及新昌嵊縣餘姚等處而上虞縣境海塘潰决五處死傷尤多紳士目擊心傷擬籌集巨貲改建石塘以工代振禀經撫憲劉景韓中丞批示准行奏請立案並委前辦振務之惠若虛大令前往彈壓上月二十七日大令已禀辭就道矣 
[武林决囚]  
　　杭州訪事友人云八月二十八日浙江臬署接到刑部釘封公文飭將東陽盗犯周豈躍謝蘩報二名歸安縣盗犯張亞材一名照例處决時臬憲李健齋爵廉訪方駐節甬上籌辦海防署中公事由杭州府林廸臣太臣代拆代行太守披閱札文卽飭仁和縣陳吉士大令監斬周犯錢塘縣吳殿英大令監斬謝張兩季次日兩大令各就獄中提犯至案騐明年貌箕斗如法捆綁會同營汛押赴清波門外法塲斬决隨將三首級裝入木桶發回原縣懸竿示衆隨赴府署銷差 
[捕賊釀命]  
　　安慶訪事友人云八月十九日鳳陽府解凶犯張家順至省垣詳請臬憲聨星樵亷訪訊勘聞張係壽州人耕田爲業當肇禍時適在田間刈穫被賊竊取其鐮而逸張覺持棍窮追賊以鐮拒之張奮力擊以棍傷及其胸越日斃命經人投報州署州尊詣騐屬實拘張訊供詳解現方收禁司獄不知將何以讞之 
[南昌火警]  
　　南昌訪事友來函云上月二十一日之夜更魚四躍江西省城三義祠左近某木器店中人圑座鬥牌撞翻洋油燈延燒木皮頃刻毒燄横飛不可收拾時値夜深人靜四鄰從睡夢中驚覺立卽鳴鑼告警各官弁督率水龍馳至極力澆灌祝融氏始敗興而回然左右鄰數家已均付之一炬矣慘哉 
[白門火警]  
　　金陵訪事友人云八月二十八日曉夢初回忽聞鉦聲大震披衣出訪知糧道署左側某姓家早炊不愼遺火積薪祝融氏抵隙而來大張威燄幸各署聞警深恐道轅有失立派洋龍風馳而至各水會水龍亦皆飛駛前來一時萬道寒泉從空而下火勢始熄僅焚去瓦屋三椽 
[浙省官塲紀事]  
　　杭州訪事友人云處州府宣平縣缺現經藩憲惲菘耘方伯札飭大挑知縣吳大令炳修署理○會稽縣曹娥司巡檢蔣少尹頤調省另候差委遺缺委候補從九品劉少尹培元署理○上月二十五日藩憲惲蓊耘方伯以浙省貢木現已採辦齊全札委候補同知楊司馬士鈞運解聞須繞道滬江然後由輪舟裝運北上○開化縣金竹嶺巡檢經藩憲惲方伯札飭新選是缺之楊少尹光詠卽赴新任○紹興土藥局現由牙釐局憲委候補知縣盧大令金章接辦 
[甬上官塲紀事]  
　　寍波訪事友來函云本月初一日之晚寍紹台道署接撫憲劉景帥來電飭李幼梅觀察交卸篆務另委杭嘉湖道范觀察福康前往署理○浙江提督學政文步平大宗師於上月二十九日由省起程日内將次駕臨甬郡本月初二日提調莊堅曰太守派巡捕官程曲九叅軍前往迎迓○護理浙江提督吳吉人軍門於本月初一日午刻乘超武兵輪船到甬道憲李觀察府尊莊太守鄞縣李大令命駕赴江北岸碼頭迎迓各營弁勇皆鳴槍誌敬軍門旋排導入城假中營叅將衙門爲行轅擇吉初二日已刻接受關防屬下各員均往叩賀如禮○此次台州閙教案起撫憲劉景韓中丞委徐太守會同台州府高嶼卿太守台州洋務委員某大令恊力商辦日前高太守與某大令乘舟抵甬謁見寍紹台道李幼梅觀察面商事宜旋往江北岸天主堂拜會趙主教 
[贛省官塲紀事]  
　　南昌訪事友來函云新授江西督糧道李少歴觀察珉琛於八月二十日抵省晉謁松鶴齡中丞茗談良久郄後辭出翌日中丞懸牌轅門外飭令卽赴新任現署斯篆之正任鹽法道春會東觀察俟將篆務交卸卽回本任聞兩觀察均擇吉八月二十四日履新視事○上月下旬某日九江關道明華廷觀察命駕赴省謁見中丞面陳公務翌日卽禀辭回潯以重職守○十月初十日恭逢皇太后萬壽聖節各省督撫例應上表慶賀江西巡撫松大中丞壽先期繕具表文恭設香案望闕三跪九叩首然後飭材官趙君以海荬齎進京以便屆期由禮部彚奏 
[潯上官塲紀事]  
　　九江訪事友來函云八月十七日係致祭龍神之期黎明時九江關道憲明華亭觀察以及所屬文武各員均親詣龍神祠行禮十九日祭夕月壇亦皆肅恭將事致祭如儀○德化縣應徵下忙錢糧已由邑宰張叔儼明府出示曉諭定於八月二十四日開櫃啓徵矣○德化縣張叔儼明府繭絲保障公事殷繁深恐保甲事宜未能兼顧爰禀請臬憲札委周二尹祖堂辦理保甲二尹奉札後已詹吉八月某日到差矣 
[皖省官塲紀事]  
　　安慶訪事友人云舒城縣曉天司巡檢沈少尹步琦前經上憲調署桐城縣練潭司巡檢缺近經藩憲陽方伯札飭仍 
 
 

Page 3

 
 
回曉天司本任所潰練潭司篆務委未入流梁少尉承平前往署理○署理安慶府經歴祝叅軍思望病故遺缺經上憲委王叅軍廷珍署現之於八月二十日接鈐視事矣○署理懷寗縣顧明府現已由上憲調署宣城縣所遺篆務經府尊方太守連軫委候補知縣陳大令諤代理定於八月二十日接印視事 
[揚郡官塲紀事]  
　　揚州訪事友貽書云新任江西按察司陳廉訪澤霖陛辭出都遵陸至公路浦換坐官舫帶以小火輪船順流南下上月十九日憲舟駛抵維揚府縣各官均至徐凝門外恭迓脚靴手版歴碌異常廉訪接見有差旋卽命輿登岸詣各官署答拜並順道至運轅投刺隨卽回舟揚帆而去○江都縣朱大令因案開缺降補遺缺虛懸日久近始由上憲以本任東臺縣現署江都縣湯大令曜奏請調補所遺東臺一缺照章另行請補上月中旬某日湯大令接到眞除鵲報隨往各憲處禀知一時同僚諸君往賀者絡繹於道○揚州府屬泰州某刺史因事交卸府尊沈碧香太守詳請以留揚委員方果卿大令臻峻承乏旋奉上游批准太守立卽下札諭令迅速赴任大令隨於某日輕車簡從馳赴海陽想日來琴聲已滿花縣矣 
[蘇省官塲紀事]  
　　姑蘇采訪友人云鎭江府知府許紹翯太守葉芬因病出缺本月初二日江蘇藩司陸春江方伯聞報以首府要缺不可一日虛懸爰卽牌示委候補知府王太守毓苹署理○江南提督兼自强軍統領李壽亭軍門於本月初一日傍晚由松江節嚴來省次日清晨乘輿入胥門拜會新任撫憲鹿芝帥○上月二十六日蘇州府知府彦詠之太守親赴常昭一帶勘荒旋於二十九日回轅迢本月初二日送藩憲聶方伯啓行後卽帶同候補知縣楊明府炳震往崑新查勘 
[秦淮雙鯉]  
　　金陵訪事人云前江南鹽巡道胡芸臺觀察被議鐫級定於本月之朔挈其小星移家吳下小舸大艑相屬於途○英國議院紳士卾橋君航海來華八月下旬某日行抵白門投洋務局拜會總辦汪叔芾觀察觀察偕詣南洋節署禀見南洋大臣劉峴帥倩吉人傳逹語言歴一點鐘之久始辭出旋在洋務局小駐行旌聞卾橋君欲於南洋商務繁盛之區仿照泰西列國章程創設公所遴選公正明通熟悉洋務之官商紳士派充董事凡遇中西商務交涉均由南洋大臣發交公所公議妥善然後見諸施行蓋亦古者詢謀僉同之遺意也刻下峴帥尚在躊躇未能遽允所請 
[上海官塲紀事]  
　　昨日午前招商局總辦顧緝庭觀察源通官銀號主嚴筱舫觀察先後命駕至北河南路天后宫側出使行轅拜會江蘇藩司聶仲芳方伯聞方伯定於今日乘招商局新裕輪船至天津以便入京陛見○日前江南提督兼自强軍統領李壽亭軍門乘　赴省謁見撫憲鹿中丞前日午後回抵滬江泊舟十六鋪集水馬頭提右營叅將廖楚材叅戎以下各員舁均呈遞手版禀謁軍門一一接見如儀旋　午後四點鐘時命駕入城赴各衙門謝步○日前前任金山縣劉大令元誠因事來申命駕詣各署拜謁至縣署時縣主王欣甫大令延入花　茗談片刻而别前署蘇松太兵備道兼江海關監督曾經郛觀察於本月初二日出署後現任余晉珊觀察擇吉初六日鶯遷日來縣主王大令已派令工匠將道署逐加修理煥然一新矣○昨日江蘇松江府知府濮紫泉太守由郡城乘舟來滬就南市大馬頭下椗上海縣王大令親至馬頭迎迓○江蘇藩司聶仲芳方伯於昨日午前命駕入城赴敬業書院行轅拜會蘇松太兵備道余晉珊觀察旋又赴文武各署投刺至縣署時王大令飭丁擋駕○昨日上海縣署襄理讞政之馬清渠明府乘舟赴蘇垣想有公務也 
[函詢風信]  
　　昨日法租界公廨讞員朱森庭明府接上海縣王欣甫大令來函内開奉江蘇藩憲聶諭令詢徐家匯天文臺近日有大風否因卽飭家丁至徐家匯詢明以便函覆大令 
[邑宰騐屍]  
　　前日二十六保十五圖地保陳阿毛投上海縣署報稱小的查得漕河涇左近有張阿弟者被李阿妹張全英戮斃旋由龍華巡房局老爺將兇手拘獲今特投案禀明縣主王欣甫大令頷之諭候翌日往騐此已紀諸報章矣昨日清晨大令帶同刑仵書役等人呵殿出西門前往屍塲旣升座卽傳訊地保陳阿毛禀稱小的查得死者之兄阿土城泗涇鎭營生刻已往傳將到案矣少選阿土奔投案下泣涕　洏新稱胞弟業屠不知何故被李阿妹戮斃叩乞伸寃李供稱小的在某茶肆執役與某氏私識已歴多年今被阿虎强佔是以飲恨於心前晚阿虎行經小的門外小的因糾約張全英用刀戮死全英供稱小的世代務農是日李阿妹來邀小的出門云欲與人打架不料其竟將阿虎戮斃尚乞開恩大令飭仵役細心相騐旋卽唱報死者喉間有刀傷一處確係致命大令親視一周飭吏填明死格將屍棺殮阿土求免發封大令允之取具各人切結飭將兇手帶回候再訊核 
[解犯被拘]  
　　各處小押店大率軍犯所開故遇有軍犯經由將衣付質必略爲周濟以示同類相恤之誼前日嘉定縣前站解到軍犯甲乙兩名由差役押解入城行經英界石路某押店門前甲犯褫衣向質押店夥不知向例問欲質錢幾何甲稱需洋銀五十元夥大爲詫異致相爭閙事爲包探秦少卿所知將解差事犯一併拘入捕房捕頭著押候解送公堂禀請讞員翁笠漁直刺訊辦 
[足自何來]  
　　法租界四明公所之後有空地焉係同仁輔元堂義塚昨日清晨有甲乙二人至其地捕蟋蟀驀覩地上遺有蒲包拾而視之内儲人足一雙自蓋膝踝以至足趾皮肉俱全惟顔色已變外以棉花裹之一時哄動多人圍觀若堵事爲巡街捕所知恐滋事故立卽將知捕頭捕頭卽遣包探報請同仁輔元堂盛以小棺聽候堂董核奪 
[棠蔭難留]  
　　英界大馬路會審公廨自經英商新沙遜洋行主哈同管業後見大堂所懸匾額不下數十方拆卸時棄置可惜因令一并售與三馬路某漆器店得洋銀三十餘元化無用爲有用哈君春善知變通者哉 
[坍屋續聞]  
　　英租界三馬路惠秀里第六十四號門牌妓院坍倒情形已錄昨報兹悉妓院爲龜奴渾名大塊頭者所開其時諸妓妝閣中均有狎客開筵轟飲諸惡少之後至者不得已就屋後小亭内設綺籩拇戰就歡呼聲逹戶外忽砉然一聲傑閣層樓如载委地某妓侍兒阿巧雜磚木墮樓下煤爐上烈燄上熾被灼受傷諸妓之失去首飾衣服者均責令大塊頭賠償大塊頭以房主造屋時木料窳敗所致向之理論房主騐得亭畔曬臺横木不知被何人鋸斷欲令如式造還擾擾紛紛不知若何了結也 
[火未成災]  
　　前晚美租界西華德路某竹器店不知緣何失火立時濃烟直上幾致不可嚮邇幸店中人竭力汲水施救始得熄滅祗被焚去披屋半間 
[馬車肇禍]  
　　昨日午前有一四輪轎式馬車由美租界西華德路飛駛至公平路轉角處適某姓老嫗手携木桶購取開水而回不及避讓旋被撞倒於地車輪在嫗身上碾過致右臂中斷面亦受傷立時鮮血淋漓馬夫見已肇禍加鞭逸去後經某號巡街捕雇車送嫗入捕房捕頭令轉送同仁醫院醫治醫生謂傷勢甚重恐難保全性命云 
[英美租界公廨紀事]  
　　昨日龜子林文德積欠房租被房主控諸公廨讞員翁笠漁直刺飭差提案押追○吳雲記印書作主吳某控同業人徐煥記爭奪生意直刺准詞飭差將徐提案押候訊供○高易律師役英領事署爲匯廣公司控華商劉榮記抵押田單逾期不贖英正領事班德瑞君據情函致公廨直刺飭差將劉提案押候傳同原告洋人訂期會訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甬試先聲]  
　　寍波采訪友人云浙江提督學政將次按臨鄞縣李穉白大令嚴飭工房書吏多雇工匠日夜將試院興修提調官寗波府莊堅白太守復出示曉諭曰刻奉學憲牌開照得生童正塲之日該提調官務須飭顯多備燈燭一面大書臬縣第幾牌一面楷書該生童姓名於考棚之内多置條凳靠椅各處魚貫成例卽將燈牌分置凳後每凳相距必須容坐五十人屆期由提調官派該幹役數人帶同派出各縣幹吏各學書斗按照燈牌姓名逐一唱名令其鱗比就坐不得稍有叅差亦不得起坐自由再寫燈牌每牌十人只用一面大書某縣第幾牌一名至十名或某縣第幾牌十一名至二十名之類俟本部院開門時燈役取十人牌照會該管書斗令十人魚貫鵠立於轅門聽知縣點名大門聽提調官點名次第前進逐一應名該提調官飭縣先於大門内用堅實栅欄就甬道左旁曲折安置其中容一人行走以免爭先落後如左旁地勢低窪鋪墊木板磚石以便行走其上用席簟緊紥以蔽風雨合行牌仰該提調官飭縣預爲備辦一面出示曉諭如有故意擁擠及不遵約束者准該提調官卽刻查明扣住庶幾禮教肅清規模嚴整旣可及早入塲專心應試以免擁擠喧譁及傾跌損傷之虞諸生童等必能恪守法度諒之愼之等因奉此除飭縣備辦外合行出示曉諭爲此示仰闔屬諸生童一體遵照毋違切切特示未幾又出示曰本府訪聞寗郡地方每屆考試向有賭棍藉充考生以租賃考寓爲名引誘聚賭房主貪得重租無不樂從最爲地方之害現奉學憲按臨考試屆期深恐故智復萌除行縣並飭差嚴密查拿外合行出示嚴禁爲此示仰諸色人等知悉爾等須知開塲聚賭定例綦嚴輕則枷杖重則遣戍法令煌煌不容違視現屆考試之際如再敢藉充考生租寓賭錢房主知情租給容隱不首者一經訪聞或被告發定卽簽提到案盡法懲辦差保得規分肥不報一併拘案究治租賃房屋一體查封入官 
[禀請押遷]  
　　粤人李阿七以小負販爲生僦居南市海潮寺後天主堂房屋前日黃昏忽發瘋癲手舞足蹈悮將燈盡遺室中幾兆焚如之禍幸經人竭力灌救不致成災事後鄰人報知天主堂由堂中司事孫某訴知二十三七鋪地甲扭李妻某氏至二十三七鋪巡防局禀請押遷局員盛雨村二尹提案研訊氏供稱丈夫患瘋癲已久偶一疏忽致肇禍端小婦人卽日遷移不敢遲滯二尹傳衆鄰到案諭令將李暫行看守一面飭地甲押同遷移如再遲延定于嚴究 
[縣訊匪人挖目案]  
　　浦東人管少卿被金槐卿等挖去雙目控經上海縣主王欣甫大令屢次訊供未結兹又獲到王阿文一名前晚升堂復訊管少卿供小的係某圖地保六月初十日黃昏時由金家橋回行經荒僻處王阿文等六人自後追上旋由陸茂如拉曳髮辫按倒地王掌桃顧三虎徐阿中按住手足王阿文先以手指挖去左目復令金槐卿用刀剜去右目迨小的控奉大老爺提訊伊等卽設計誣陷小的與舅嫂通姦求恩明察金卜海供小的是管少卿之妻弟寡嫂潘氏並無與管通姦情事六月十一日清晨聞管被人挖目旋忽誣稱小的指使求鑒王阿文供是時金卜海來喚小的捉姦詰以欲提何人則言管前與弟媳通姦後被拐賣吞没身價銀今又姦佔寡嫂潘氏故欲糾人往捉小的允之行至半途懼而折回現患膁瘡求恩開釋金槐卿供潘氏是小的之姪媳被管少卿姦佔堂姪金卜海惡之糾人挖去其目後小的往探管令小的代爲呈控小的不允致被挾搛誣砌陸茂如供小的於四月某日投案控管少卿兇毆訛詐今被誣控蓋以報前仇也求青天大老爺明鑒徐阿中供管與舅嫂通姦成孕去冬欲借小的房屋生産小的不允致被誣攀顧三虎王掌桃同供某日金卜海邀小的等同往潘氏處促姦旋知姦夫是管少卿因之不敢入内後由金卜海帶同不知名之甲乙兩人在潘氏牀上挖去管之雙目小的等均在門外靜候並不動手大令騐得管少卿雙目已瞽謂爾淫兇已極然伊等施此毒手亦不免過於殘忍遂判將金槐卿責一千板收押所中王阿文發堂醫治俟痊後補責王掌桃顧三虎各責五百板著具改過切結然後開釋徐阿中陸茂如姑交的實人保出如奉傳訊卽須到案 
[南市捕房紀事]  
　　昨日無錫船戶胡阿二由原籍裝米來滬泊舟南市保泰馬頭船夥悮將穢水濺及某姓鄰船以致反唇相稽後竟揮拳互毆正在喧譁之際經工程局巡丁查悉拘入捕房捕頭浼錫金公所司事帶去善爲理處○前者馬路工程程巡丁在浦江查獲無人看守之駁船一艘昨日有陳坤全者投捕房訴稱日前此船小泊虹口某馬頭被人竊去今蒙查獲願浼人作保領同捕頭允之 
[美租界捕房紀事]  
　　昨日午前某焉人肩荷洋槍至下海浦獵取飛鳥適鄉民陳某在田間工作左腿被流彈所中血流如注痛極倒地後經同人將西人及陳送入捕房捕頭令送陳至同仁醫院療治西人自願出養傷費若干捕頭允之○昨日清晨小竊陳阿四竊取外虹口某馬頭上鐵練等物適爲包探洪阿寳所見拘入捕房捕頭令押候解送公堂禀請讞員翁笠漁直刺訊辦○昨日清晨偷兒張阿狗混入伯頓路粤人某姓家竊取衣服適爲某號巡街捕所見拘入捕房捕頭令押候解送公堂禀請訊辦 
[粤東官報]  
　　平海營守備缺委督標中營補用都司何爾晟署理惠州恊右營守備缺委陸路提標中營守備鄭廷官調署陸路提標中營守備缺委署惠州恊守備事督標中營儘先都司胡有才署理督標中軍副將缺委斌成調署撫標中軍叅將黃培松飭赴本任肇慶恊副將缺委吉瑞調署撫標右營遊擊張記廷飭赴本任電州營叅將缺委石玉山署理廣州協左營右哨草塲汛外委千總缺委水靖營右刻二司南村汛外委把總張桐署理增城縣典史缺委烟瘴俸滿吏目莊仲英署理 
[金陵官報]  
　　八月二十八日丁憂知府吳增僅傳見候補道劉式通由大通交卸回楊激雲謝委署理儀徵縣牌示轅示轅下校對武穴分銷知縣李如松辭赴差○二十九日安徽寗國府禁鍈署東臺縣陳紹唐到署邳州孫友萼謝委知州汪喬年禀知由上海公幹回通判黎錦彝禀知奉洋火藥局委赴湖南查探磺價祥雲輪船耿朝泰禀知裝龍津赴滬鹽大使趙乾由揚　來○三十日廣西提臺蘇宫保元春到會統領海鹽營勇特用道林朝棟辭安徽寗國府桂鍈署邳州孫友蕚辭赴任署東臺縣陳紹唐高湻縣李普潤到禀謝奉行知江北河運案内蒙保四品銜赴蘇湖北候補道劉世珩禀謝江南商務兼南洋保商事宜差卽選郎中張通典辭督轅牌示准揚道員缺欽奉上諭開缺等因欽此所遺員缺本都堂查有儘先補用道任玉森堪以請補○九月初一日潘臺恩巡道黃開缺淮揚道謝請補淮揚道任玉森叩謝飭知籌防局候補道沈釐捐局候補道穆總理兩江營務處安徽候補道席軍械所候補道楊善後局候補道李洋務局候補道汪水師學堂候補道柯陸師學堂候補道錢均禀知會考陸師學堂秋季完畢機器局候補道吳下關掣騐候補道松江西撫標右營總兵張祖恩江西來代南字右旗總兵唐玉才會辦吳淞開埠事宜知府向萬鑅均到調補漕中恊提左營遊擊吳炳辰知縣蘇城府經歴蔣延齡監大使趙乾均見縣丞孫傳叡鹽巡檢葉惠育從九王恩溥世襲雲騎尉徐錫恩均奉示騐看巡檢杜葉清從九曹應山均奉示寫履歴翰林院編修陳光宇到親拜隨蘇宫保來上海清丈局候補道沈瑜慶候補道劉思訓赴蘇見撫憲卽選道嚴開第到由滬隨蘇宫來知州吳式晸到由京起服回省巡檢朱繩直到趙服回省鹽經歴唐應夔叩謝蒙保知縣補用督轅牌示署提前營遊擊借補運口營都司胡昌瑞應行飭赴本任所遺提前營遊擊署缺查有記名總兵盧國泰堪以署理藩轅牌示寳應縣典史艾聨芳丁憂遺缺查有候補正班未入流查有鏕又如臯縣典史張宗藩病故遺缺查有新海防遇缺先典史沈邦述均堪以請補登瀛洲兵船何心川到送蘇宫保來 
[蘇省官報]  
　　八月二十八日首府彦由常昭勘荒回署太湖同知何希曾專丁來省禀謝奉飭發審局結案勞績給予勞績班儘先拔署州縣一次知縣宗能述由常昭來禀謝奉委調辦盛澤釐局差又方蓀禀辭回吳淞貨捐局又全善由宜荆釐局來前署丹徒縣鄭籛禀知奉兩湖督憲電調卽行赴鄂縣丕田煒祖禀辭赴太倉海塘丁程局巡檢鄭興貴禀謝委署奉賢縣典史事知縣黎耀森禀謝奉飭甄别期滿堪以繁缺留省補用○二十九日候補道朱宜振通知在院上禀辭赴崇明公幹知府羅道源禀辭赴瀏河釐局差海門同知王賓禀到知州洪爾振禀知奉撫憲加札仍接辦收呈詞差知縣董觀瀛禀知隨同首府由常昭 
 
 

Page 10

 
 
勘荒回又宗能述禀辭赴盛澤厘局差又全善禀辭回宜荆厘局又廣麟由常昭海口厘局來兼襲雲騎尉候補班補用知縣邵鼎禀知由京引見回省縣丞沈守經由杭來州同試用縣丞丁靈田籍起服領咨回省禀到巡檢高其琛禀辭赴太倉海塘工程差又張恩瑞禀知奉飭分常差委管帶蘇防左營遊擊黃春懷辭赴江震青嘉一帶查看○三十日總統自强軍江南提督李到總辦寗滬蘇浙兼辦淞滬鐵路駐滬官書局二品頂戴江蘇記名道潘學祖由上海來通知在院上禀到並禀知兼辦淞滬鐵路差海門直隸廳王寅禀辭武　縣施禀到縣丞顧秉鈞禀知奉金陵機器製造局憲札委察看煤質差赴寗卽辭又邵鳳年禀辭赴太倉海塘工程差府經歴屠仁溥禀謝奉委調辦婁門水關差巡檢郭梅村禀謝奉委閶門水關局又劉騫禀謝奉委北城清道局差管帶蘇防前營正任常州右軍守備徐誠檀辭回瀏河補用守備陳鴻昌禀知奉委盤門路武巡差 
[江西官報]  
　　候補縣陳奎齡禀知九江道委解關餉進京南昌府照朱建勲禀銷秋祭禮樂局署東鄉縣徐樹鉁現屆期滿查有部選斯缺知縣戚塲現已翎憑到省應行飭赴新任朱齊祿委往贑州府屬公幹會呈筠門司姚光㫽監修新淦堤工新選吉水訓導廖文翰考騐領憑赴任候補縣童炳森委辦發審　邢景彬委解額木進京王同文委往汴梁一帶查探硝磺價　府經汪善培謝寳珊俱禀謝酌委厘差一次新選撫州教授龔錫蕃考騐糞憑赴任候選教職秦鏡中禀見騐看南豐縣鄧宣猷永新縣羅大冕俱謝咨進京引見楊炤委辦鹽潘蓀綢　銀庫指分大丞嚴葆鍈繳照永寗縣鄭恭卸事清理交代回並禀辭飭知調補臨川縣卽赴新任陳善垣陳錫疇　　　　卡一次府經狄祖年鄭緒彬鄧裕杓俱酌委一次 
[邗江官報]  
　　　月十五日答官商禀賀曾大令紀樑由京回銷解餉差○十六日龔鹺尹齊　委甘肅餉差○十七日蔡鹺尹廷本委李　橋卡○十八日泰壩兴分轉鉅公幹到揚曾大令紀樑辭赴省凌鹺尹心恪委揚莊舒鹺尹士傑委　帶橋卡李鹺尹棨委溱潼卡方鹺尹期泰州南門來分發知事馮承緒河南人禀到○十九日葉分轉爾良禀知赴省江鹺尹南墉銷南京餉　鹺尉汝齡委滁來全北鹽○二十日金分轉耀忠回孔涵李鹺尹心恪赴揚莊李鹺尹棨赴溱潼蔡鹺尹廷本止李家橋均禀辭○二十一日尹鹺尹融銷順清河繆鹺尹延祉委寳坊寺李鹺尹傳慶委留辦五城鹽價鄭鹺尉廷琛銷周莊差○二十二日叚鹺尹士璋賀鹺尹鼎清洪鹺尹堃均委押運北鹽 
[上海虹口元濟善堂經收七八月分月捐一文愿常捐清單]  
　　唐傑臣翁月捐洋十元陳可良翁翁醉樓翁二戶各四元黃薰南翁陳鴈初翁義成號錦章號四戶各二元永增祥萬順豐鉅昌隆三戶各一元李珊記慶昌祥興昌祥燧泰號裕源恆長和號元昌號七戶各六角恆昌號寳成號同春祥利亨號成昶利恆裕昌聚昌號寳昌責興號源泰號生昌號順興源十二戶各四角可花樓五月至八月分洋一元二角共收月捐洋三十九元二角○梁日三翁惜字捐四元○陳鴈　每月五十愿王岐記三十愿梁日三翁甘五愿禮和帳房老介福二戶各廿愿華榮和永義源怡珍居戚益齋翁潤德堂巢子餘翁巢潘氏七戶各十愿致寳長七愿讓德堂華榮昌殷茂庭翁殷守泰翁殷恆濬翁殷恆懷翁殷許氏七戶各五愿至義居六愿守拙子湧幢氏靜盧居張季園翁四戶各二愿禮發押樂善居士二戶各三願筆唎帳房沈公館二戶各四願李芹香翁一愿共計二百八十六願共計收錢十七千百六十文九章號不計願一元二角湯鴻賓翁又六角洽盛恆又二角理文軒書莊不計願五月至八月分洋六角○麥羲民翁佘明三翁二戶恤嫠各錢一千二百文總共收錢十九千五百六十文洋二元六角 
[陳家木橋電報總局内籌賑公所經收紹興義賑第二次清單]  
　　慶和堂銅洋十五元又銅小洋四十九角嚴邵氏求體康健洋十元周春爔翁交來楊浩麓居士爲孫慶孤許願洋五十元致大信局來弇南不留名洋二十元永義昶信局來順記號經募源記小洋十角又崇儉齋龍洋一元漢莊洋五元○以上共收英洋八十五元龍洋一元小洋十角　洋十五元銅小洋四十九角正 
 
 
 

Page 11

 
 
   
 
 

Page 12

 
 
   
 
