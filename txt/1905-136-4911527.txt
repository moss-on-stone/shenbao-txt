# 1905 - 136 - 4911527

 

Page 1

 
 
[諭旨恭錄]  
　　四月初六日奉旨刑部員外郎著鄭　長補授翰林院孔目著姚武林補授直隸正定府同知著張鴻謨補授河南扶溝縣知縣著林仲鏞補授甘肅古浪縣知縣著李九波補授山西臨縣知縣著光熙補授安徽貴池縣知縣著鈕福安補授山東堂邑縣知縣著蕭漢儒補授直隸昌黎縣知縣著馬丙炎補授截取舉人任樹槐著以教職用陳常著以知縣用李瀛桂著以教職用劉濟川施登瀛林宗堅胡德辰俱著以知縣用理藩院筆帖式著文徵補授廕生豫震著以文員用榮瀚著以文職用夏瑞申著外用顧彦聰楊景燾俱著内用截取兵科給事中左紹佐光祿寺署正勞啓祝内閣中書孫書城吏部司務顧禹權俱著照例用保送分發知府户部員外郎薛尚義著以知府分發省分補用保舉四川補用道卓異知州張鐸著照例用准其於知州任内卓異加一級保舉直隷候補知縣譚垚振奉天候補知縣韓寳濂俱著照例用服滿前山東蒲台縣知縣汪張斆着不必坐補原缺卓異貴州普安直隷廳同知李大樁著准其卓異加一級仍註册回任候升捐復前江蘇銅山縣知縣陶在銘著准其捐復原官照例用擬補吏部筆帖式清樸著准其補授奏留吏部學習筆帖式錫年着准其留部欽此同日軍機大臣面奉 
　　諭旨本日引見之明保福建補用道徐紹楨廣東補用道李準四川補用道張鐸著於十四十五十六挨次預備召見欽此初七日奉 
　　硃筆圈出御史崇蔭覺羅忠林稽察内務府事務欽此 
[電備宫門抄]  
　　四月十八日召見軍機趙爾巽左紹佐 
 
 
 

Page 2

 
 
[江督奏上海船塢攺辦商塢摺代論]  
　　奏爲上海船塢亟須整頓擬派大員經理改照商塢辦法先將大概情形恭摺具陳仰祈聖鑒事竊查江南機器製造總局舊有船塢創自同治初年本爲製造官商輪船並修理兵船而設日久弊生多糜經費又辦理之員類皆無師之學以致承修船隻工緩價昻近年以來商船裹足不前兵輪反入洋塢修理非認眞整頓無望振興經臣與北洋大臣往復咨商定議將船塢另派大員督工仿照商塢辦法掃除官塲舊習妥籌攺良查船塢與北洋海軍事宜表裏廣東水師提督葉祖珪前經奏明奉旨總理南北洋海軍往來津滬上海船塢事宜自應歸其督察以一事權該提督現己南來會商多次欲籌整頓辦法須得明練之人查有總兵銜候補副將吳應科久在海軍熟悉船學堪以派委總辦船塢事宜又查有二等寳星副將銜洋員巴斯久在北洋總管輪機辦事核實堪以派委船塢總稽查差使業己分别檄飭前往任事其委員司事機師工匠人等概望該總辦自行遴選以專責成所有應用機器等件卽飭總辦上海製造局道員魏允恭等相度情形分别劃撥移交接收其有不便分析者量爲添置將來南北洋兵輪如須修理只要船能入塢均可歸該塢包修按照實用工料收回工價其餘各商輪船亦准望該塢承攬修造總期價廉工速事事核實上海爲通商總匯往來船隻極多機輪器具時待修理如果辦理得法人自爭趨辦事員司人等果能始終出力將來獲有餘利應酌提花紅奬賞以示鼓勵其餘溢欵仍可留爲該塢添補機器購存料物之用惟是目前購料添廠等費加以開拓塢基約計需銀二十餘萬兩擬向糧道庫欵暫挪就急隨後卽將修船餘利分期歸還常年經費統望該塢修船收價自行周轉不另請欵庶能工歸實用費不虚糜此誠窮極當變之時實爲海軍應盡之責臣自當與北洋大臣隨時認眞考察以期經久無弊其詳細章程望該提臣督員妥議核定再行飭遵所有上海官船塢整頓改照商塢辦法情形理合會同北洋大臣袁恭摺上陳伏乞皇太后皇上聖鑒訓示謹奏 
[俄逃艦移泊浦江之警信]  
　　俄逃艦奥斯科爾前日夜半時忽移泊浦江正中似有逃竄之意關道袁觀察於三鼓後接到日本總領事照會立請劉荔孫觀察到轅商議經劉觀察督同護勇帮帶李萬富千戎往晤奥斯科爾管帶俄員詰問移泊之故答因潮水大漲故由浦邊移泊浦中實無他故劉觀察至黎明時始偕李千戎登岸復至道轅商請袁觀察諭飭看守俄艦之南琛鏡清兩兵輪管帶徐史二叅戎格外小心防守以免竄逸（金） 
[晋撫密電澤道路礦須保全中國商民利益本館天津專電]  
　　山西巡撫電致外商兩部云洪密昨盛大臣咨到澤道鐵路奏稿條欵各件内合辦礦務條欵稱詳細合同另行會訂愚意須爲本地商民預留地步應就原訂合同第十六欵民人先經開采不得侵佔之語切實聲明如中國商民自開各礦無論土法機器不得侵佔禁止并准鐵路一體載運庶免蹈膠清禁民開礦之弊關係晉民生計甚大否則藉口保護彼礦利益　用機器卽已一網打盡并將現籌抵制辦法全屬落空現該礦師已到平定測勘煤礦旣可合辦應否及早議定並乞鈞裁示遵敭庚（需） 
[奏覆查辦盛大臣所辦路礦情形京師特别訪函]  
　　查辦盛大臣路礦一案經商部覆奏摺内分官地官欵鐵路礦務四大綱并有該大臣才具雖極開展惟信用左右之人皆以路礦爲肥己地步以致大權旁落綜核難清加以集七八年之積壓分十餘處之糾纒牽址騰挪在所不免經臣部派員逐細查究閱七八月之久實已心力交瘁祗能稍窺崖略部頒路礦表格原以用備稽查盛宣懷僅將滬寗一路照表塡送其蘆溪正太萍鄉各處路礦均未塡送到部查泰西各國皆以路礦爲國家根本承辦此項事務尤屬實心實力認眞辦理中國有路有礦反致無從詰究此承辦重在得人固不得不亟行整頓云（需） 
[海州牧電禀德艦駛入青口情形南京]  
　　本月十四日江寗藩司黄花農方伯接海州王直刺電稱十二日有德國兵艦四艘滿載德兵駛入青口地方登岸駐紥往詢來意該兵官稱與制府有約非地方官所能預聞當以未奉明文與爭即被德官挫辱飛電上告請示機宜時方伯聞署督周玉帥已於十一日從清江起節將由通州换坐兵輪回省屈計節鉞正當行抵高郵因卽據情電達請示方略然至次日尚未得玉帥覆電也（豫） 
　　按玉師昔撫山東素主聨德故履任以來外間即有德人借地屯兵之說旣而金陵獅子山果由玉帥借給德兵爲操塲今忽佔據青口自稱先與玉帥有約是否確實固非局外人所知第玉帥固外交巨家而又夙昵德人想必有策以使之退還要隘也 
[東撫電請阻止英人設立碼頭京師]  
　　山東巡撫楊蓮帥電致外務部云現在威海衛之英國人擬在該處附近設立碼頭以便停泊船隻查威海衛雖係英國租借地然非通商之埠若任其設立碼頭置之不論則他國人必於别省援以爲例德人亦將爲口實而在膠州灣舉行如此事業日後之貽累不知伊於胡底務請大部迅速照會駐京央國公使將設立碼頭之事即時停止等語聞外務部已據情照會英使矣（訟） 
[俄占吉林電報局]  
　　在吉林之俄軍强佔該處清國之電報局專以供其軍用故吉林通至北京之電報現已斷絶吉林將軍乃派員至奉天由奉天電禀外務部請與俄公使交涉索還電報局譯大阪朝日新聞 
[政府電飭岑督嚴禁接濟俄艦隊京師]  
　　駐京日本内田公使照會外部云俄艦業入海南島將以瓊州爲根據地請貴國嚴爲防守以免俄人藉端破壞中立政府因於初九日電告兩廣署督岑雲帥云俄艦已抵粤境務宜嚴守海防禁阻商人接清煤米以及戰品（坤） 
[札飭阻止戰國兵輪入口廈門]  
　　近日提道 
 
 

Page 3

 
 
諸憲復接督憲密札略謂厦門逼近台澎爲閩省第一門户業經咨請水陸提督興泉永道並札行税務司按照中立條規兩戰國戰艦勿使闌入沿海各口在案現聞該艦隊將近南洋隨時遴派幹員無分晝夜探視如遇駛近洋面務卽會同税務司隨帶繙譯乘輪先往彼艦聲明中立條規阻止進口一面稽查沿海商民各漁船不准將戰時禁物接濟免滋藉口（蹇） 
[商部電查黄埔鐵路現辦情形北京]  
　　商部堂官因廣東黄鐵路合興公司不認原約不符各節遂於日昨電致張弼士京卿囑將現在籌辦情形迅速查明電復到部以憑核奪（靈） 
[張太僕電覆黄埔鐵路現辦情形廣州]  
　　張弼士太僕近接商部來電查詢黄埔鐵路現辦情形并令迅將現定章程申送到部以憑核辦當經張太僕電復商部略謂現在黄埔鐵路測量已畢一俟全圖繪成即妥議章程咨部立案惟粤漢鐵路係從黄沙　點在廣州西門外黄埔係在東門外與合興原約地叚毫不牽涉此爲華商自辦外人何得阻撓務請力爭并乞酌奪（需） 
[練兵處考議洋槍口徑（北京）]  
　　練兵處近以各省水陸各營所用槍械新舊不一口徑互殊實非整頓戎行之意日來正將各省所報各槍口徑詳加考議以冀折中至當（家） 
[復提重建海軍之議京師]  
　　前倫貝子奏請修復海軍衙門重整海軍所議已有端緒曾蒙兩宫兪允嗣因無欵可撥遂爾中止日前貝子以此爲當務之急復函商北洋大臣已議籌欵之策俟詳核果能敷用當仿照光緒十四年八月二十五日奏定海軍章程參酌增攺總期悉臻妥善再行奏聞請旨（訟） 
[粤省電請綏建製造局廣東]  
　　政府前飭粤東大吏廣籌經費購置新機創建新廠製造新式槍械以免購自外洋利源横溢聞大吏近已電覆政府以庫儲奇絀請從緩議（明） 
[慶邸專擅近狀京師]  
　　近來鹿王兩軍機均不理事瞿軍機諸事退讓榮軍機雖頗喜事然以新進未敢貿然故一切要事均歸慶邸一人專擅前日升遷京外各員均由慶邸一人主持面奏兩宫次日即降上諭並聞慶邸時有先擬諭旨隨後始行奏明者請軍機雖均不謂然惟以慶權高位重未敢奏參此事内廷中人無不知之而莫有敢道之者（坤） 
[趙留守電調幹員武昌]  
　　新授奉天將軍趙次帥日前電調湖北襄陽府知府鄧季垂太守嘉鎭及新到省候補知府葉太守景葵同往盛京襄辦政務按鄧太守現有量移武昌消息不知是否願往葉太守則前於次帥撫湘時曾隸幕僚者也（比） 
[前中丞史觀察不願往東武昌]  
　　湖北差遣委用道史繩之觀察素爲趙次帥所仰重日前次帥膺盛京將軍之命卽電致觀察咨詢東省善後辦法並言能否屈駕同往遼瀋以資顧問聞觀察覆電已以老病憚於涉遠辭之矣（比） 
[川督電告匪勢已衰京師]  
　　川督錫清帥於本月初四日電達政府云瞻對土司戕官一事已遵飭馬提督前往剿辦於上月二十九本月初一初二連獲大勝匪勢少衰再加意搜案不日可望肅清（月） 
[海州牧詳稱梟亂將平南京]  
　　日前省垣傳說海州梟匪倡亂殘殺州官兹州牧王直刺已有公文上達藩轅詳稱梟匪頭目業經誘獲正法惟匪黨尚未安靖請飭統領新勝營徐寳山游戎前往勦捕直刺眷屬本寓省垣亦接到家書謂梟亂指日可平云（豫） 
[刑部裁吏將次入奏京師]  
　　本月初八日刑部各堂會議仍擬酌裁書吏招募供事雖不似吏兵兩部辦法全行裁汰然留署供差者止擬數人耳本月中旬將大概情形先行入奏（坤） 
[王侍御奏請免裁刑部書吏京師]  
　　刑部裁吏之議已决王侍御誠羲知之特於初九日上條陳一件主張不裁刑部書吏摺已留中（坤） 
[禀請免裁左右二營蘇州]  
　　當端午帥在蘇撫任時議將太湖左右二營裁撤另編常備軍事未果行旋即調任現撫憲陸春帥擬踵行其事日前右營副將韓副戎禀請春帥略謂左右二營分駐各地方防務緊要一旦裁撤深恐梟匪乘虚竊發應請照常駐防免予裁撤至本月十三日各該地方紳董亦聯名遞禀撫轅求請勿撤春帥飭將二禀發交營務處現署臬司朱竹石廉訪議覆施行（隨） 
[採用監守自盜商律北京]  
　　職商林松唐前以自擬監守自盜商律若干條禀請商部採擇兹經該部批示所擬各條不爲無見應卽存案候酌量採用云（震） 
[赴南洋招集玻璃公司股分廈門]  
　　委辦北京玻璃公司前福建候補府蔣唐佑太守現奉商部派往南洋一帶招集股份頃已由閩到厦遍謁各當道及諸巨紳商辦一切（蹇） 
[磋商議禁華工苛約之始情京師]  
　　美國議訂禁華工各條約原擬駐京美使與外部議訂後又改爲泒駐美梁星使與美政府直接議辦現在梁星使因與美政府往返磋商所訂禁約各條梁使均不謂然因又電告中國外部仍請外部與駐華美使商訂故定約在華在美一時尚難定云（月） 
[美員邀集華董會議華工禁約]  
　　昨日十點鐘美新派駐滬總領事勞治師君柬邀滬上紳商在總領事署會商續訂華工事商董嚴小舫徐雨之周金箴謝綸輝蘇寳森李雲書曾少卿邵琴濤諸君同時到署總領事勞治師君偕繙譯白保羅君肅客入廳事在坐有美新公使柔克義君副領事達非聲君柔克義君云今日諸君辱臨不勝欣慰且可藉談近日公事李雲書君答云願安承教公使云外間近日頗有敝國續定苛約騰爲口實者然其實並無此事本政府擬定續約極欲攺良務使兩國均沾利益外間 
 
 

Page 4

 
 
所說似有誤會按續約須由下議院議准然後簽允爲時當在六個月後今議抵制殊非其時且敝國與貴國睦誼最敦商情亦素所最洽一旦不用美貨於兩國交情或有關碍曾少卿君答云續約攺良衆所願聞然舊約何嘗有苛待明文而流弊如此至兩國交誼則誠如貴公使所云久爲敝國上下所公認然貴國所以不以平等相待者蓋非本章工黨爲之僕於書肆購得華工禁約記特專呈閱所有歴届約章以及種種苛待言之極詳竊願貴公使一爲流覽柔君云禁約改良容當商榷不過稍待時日而不用美貨之說貴商董當體兩國政府平日交誼勸諭衆人千萬不可紛擾蘇葆森君答云貴國洋布僕消最多各貨有定至年底者貴公使頃言簽約尚待六個月後當非虚語然貴國一日不定約卽華人一日不定心不必不用美貨即此逐步减消於僕即大有不便何能待至六個月惟貴公使熟思審處焉柔公使又以洋文四紙令白繙譯操華語演說大意宣明兩國交誼並舊約並無苛待等語（此約已令白繙譯譯成華文明日送交商會）周金箴君云貴國本文明之國所以不滿人意授人口實者不過偏護工黨耳誠如公使所云完全文明貴國當爲天下公認言至此衆皆拍手閱報時鐘已十二下衆興辭爲總領事勞君副領事達君重言聲明一再挽留故及至辭出已鐘鳴十二下三刻矣（按换約應在上年底）（外） 
[商會再議美禁華工事]  
　　昨日兩點鐘商務總會集本埠紳董再議美國華工禁約到者約二百人先由方君守六演說去年在美曾見梁使論及美約事聞美議院擬增苛例數條欲併我外交官如欽差領事等上岸亦須干涉梁使當即痛駁計有十條美總統仍交議院原案及駁案均議不准行總之美例日苛我讓一步彼即進一步此約原爲限制華工而設今乃波及一切華人若此次不爭後患不堪設想望同志諸公堅持到底不可錯過機會致遺噬臍之悔云其次爲曾君少卿演說今晨由新美使邀請偕同紳董多人到美領事署會談約三點鐘之久彼此問答甚詳察美使之意甚以中國人集議抵制爲慮其所言極和平可聽屢說兩國邦交之親密併謂美國甚願中國上等人到彼國其善於辭令眞外交家之能者也據美使言此約尚有六個月期限但中國向來與外國交涉均不令民間與知此約無論遲早倘我政府貿然遽行畫押則民間必實受其害故吾人必須向此層留意設法預爲防備次言禁約之不公舉一同鄉葉姓爲証葉有大商號在美國其弟及子均死尚餘一子祇六歳雖有弟姪多人均阻於禁例必得其子年至二十乃許前往但其商號以無人料理現已不可問更無論十四年後矣因勉勵在座諸君力結團體以保公益無諉之天命並痛言互相嫉忌之弊謂此事必須舉國持之以公共心前途方有可望云其次爲謝君衛臣演說謝君閩人從美國習學卒業而回因言語不通以英語詳說從前往美遊學時所身受之留難情形託顔君代爲傳述先言求得護照之艱難旣向駐滬美領事領得護照到美乃指稱護照不合不准登岸幸謝君能操英語又有美友在舊金山託其說情乃許取保登岸俟换護照然卒被覊留於舊金山者三月始准放行其待上等學生尚如此其待下等人更可知又有學生由新加坡前往亦被關上虐待此外尚有留學生到美後仍由原船回國者甚多觀其如此虐待安得謂之照約限制華工耶故此次極望衆人同心協力務必堅持到底使續約爭至不大受虧方不至再蹈覆轍云其次爲張君少塘演說美約關涉工商政府當將此事始末宣布各工商同籌抵制之策因提議宜電美國詢悉此届續約實在辦法情形於是曾君少卿再登演壇問衆意宜否發電座中無不舉手賛成議遂决最後演說者爲戈君朋雲大意謂曾君所述美領事之言無論其可信與否今不必辨但欲求平和不可不籌預備如列國並立然雖日言國交而無日不講求武備不如是不足以保平和也深願諸君堅持初議衆志成城萬勿虎頭蛇尾使外人此後愈輕我國云各人演說旣畢時己四點半鐘於是鳴鐘散會粤人凌君潛夫熟悉美國情形初擬登壇演說後因言語隔閡因將其所欲言者攺爲筆述其稿俟後續登（外） 
[滬學會集議抵制華工禁約]  
　　十八日上午九點鐘滬學會開特别會籌議抵制美國華工禁約到者五百餘人會長馬湘伯會員何劍吾客員蔡重華戈朋雲諸君先後演說大半皆主持不用美貨又謂此時應盡之義務當勸同人堅守前說此外尚有二法一勸學界同人到處演說禁約細情一刊印禁約細情到處分送（外） 
[札行税司核定銅元出口辦法]  
　　江海關銅元出口辦法現經總税務司核定凡裝運銅元持有官給護照者應即照騐放行無護照數逾一千枚以外當卽禁止出口或照關章未准貨物辦法拿獲充公亦與粤省成案相符昨已由南洋大臣札飭關道牌示遵守矣（豐） 
[外務部電准運煤具結辦法]  
　　滬關禁止運煤税司擬照運米辦法令商人具結限四十日繳還護照逾期議罰已誌前報兹悉此事已由外務部商准各使電飭滬税司卽照所議趕速辦理（鼎） 
[常關出口貨物應仍納税抽釐]  
　　洋貨運内地照通商税則報完半税領有新關子口税單者經過沿途關卡向來概不重徵以後小輪船及各項民船將洋貨　往内地自應循照向章辦理如並無新關子口税單逕報常關出口凡貨物經過之處應仍納税抽釐以符定章如有違犯查出究罰關道因奸商　有影戤朦混情事昨特將此情節函致税司示諭華洋商人一體遵照（鼎） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[思恩平匪詳記廣西]  
　　廣西思恩府前歳被著匪周持先王持燕陸振邦等嘯聚數千人四出搶掠迫民入會以至遍地皆匪官兵舉動匪必先知最爲地方之患傳太尊到任後深知此弊飭部下　官傳大令麟親到賊巢勸諭周持先等投誠匪等要約數事一准投誠後二十日内到營効力二各鄉繼担保三招餘匪二百五十名編爲一營發給毛瑟槍二百五十枝傳令許之約團紳同到匪巢帶同周持先到府署傳太尊以禮相待周等亦感激而去　周等以爲此去投誠地方即可安靖各鄉宜多送禮物以壯行色乃親至各鄉勒派事爲鄉紳所聞聯禀大憲大憲批飭思恩府限二十日内將匪拿獲正法太尊即令傳令定造號褂旗幟并僞造功牌大憲　　等件前赴匪巢招撫各匪周等應命而至抵府署後太尊坐堂傳令率勇埋伏鳴砲爲號匪至大堂跪見大令卽于槍轟之各勇齊出餘匪悉數就擒立斬以徇於是匪患乃戢（張） 
[請留日商鎭江]  
　　駐甯日領事勒令鎭江日商達鳳翺卽日回國惟新泰行因達經手事件糾葛不多旁人難於代理爰代禀領事准其留鎭三月理結清楚再行囘國云（并） 
[廪生發學看管蘇州]  
　　本月十六日長洲縣船牙某甲至某處封鎖差船以備解回秋審人犯不知因何將常熟來省之秦廪生及某某等數考童坐船拘去秦等卽將甲扭至長洲縣署聲稱失去值洋數十元之衣包一個請蘇靜菴大令追究大令立卽升堂喝將甲重笞五百板責甫竟秦突然至案前向大令索取衣包大令怒因將秦發交蘇州府學看管候禀請上憲核奪（隨） 
[條呈自來水電燈辦法漢口]  
　　漢口將有創設自來水電燈之舉籌餉局楊吉逢太守遂調查漢口全部情形併一切辦法繕摺呈請督憲張宫保察核（泰） 
[興修官道金華]  
　　武義縣薛絅銘大令履任後首先捐廉倡辦育嬰堂併立學堂設警察籌興教養不遺餘力現因自永康繞武達郡之官道崎嶇難行爲之估工修築以便行旅（頤） 
[天足立會衢州]  
　　衢郡余孔毛鄭請君就皂樹巷内組織一天足會禀奉府縣尊給示提倡會中備有册籍分發各城鎭以期廣爲勸導現又集欵興辦女學堂及女工傳習所竭力開通女界亦可謂善於趨時矣（頤） 
[武備學堂畢業安慶]  
　　前月杪皖垣武備學堂舉行第三次畢業是日撫藩臬三憲均親臨攷試至下午三下鐘始畢聞漢文各卷中以兪世昌王鑄人陳養先張佩紳等四名爲最至畢業班次刻下尚未揭曉也（咸） 
[温郡官事温州]  
　　新任平陽縣丞吳州之二尹於十二日附招商局普濟輪船　温禀見道府後筮吉十六日赴平履新○新任永嘉西溪司巡檢伍容清少尹步楹已於初五日接鈐任事○署玉環同知吳建侯司馬中俊現署期滿交卸於初六日携同眷屬來郡俟實缺之駱司馬抵温後仍回總捕府本任（離） 
[浙江全省學務處移文續四月十八日稿]  
　　又初等小學堂章程内載地方官有承辦本地小學堂之責任此時事當創辦務須親歴鄉里細考情形督同紳董妥籌切實辦法如有地方官故意延宕不辦或雖辦而敷衍塞責者應由本省學務處查明禀請督撫將該地方官懲處如紳士有從中阻撓者准地方官禀請將該紳懲處等語小學爲蒙養始基東西各國政令凡及學齡皆令就學現在學堂初辦正宜力求普及收效將來兹訪查省城有懸掛蒙養學堂牌額而學生則龐雜喧嘩教法則毫無次序其一二私設之蒙塾稍能合學堂程度而言論行爲又多未合範圍省城如是外府縣可知更有雖奉嚴飭至今尚未議設者各國教育之法或未深知通頒章程豈亦未之見耶應卽由處通飭各府廳州縣遵照諭旨剴切勸諭集資廣設未設者固宜急籌己設者亦宜推廣而尤以崇實黜浮去邪務正爲要義倘再因循敷衍玩泄從事卽由處據實禀揭以便懲處此小學之必應據興者又一也以上各節均係平日訪查所及不過舉其大概該處爲全省學務總匯舉凡釐定章程編訂學制考察學規綜核各學堂一切有關教育之事責無旁貸務望隨時隨事認眞稽核加意維持以冀學堂日興人才輩出是爲至要合特札處卽便迅速移行各屬一體遵照分别辦理並移　司知照仍將遵辦情形具報察查等因奉此查設立學堂爲興學育才之舉以固自强根本而備將來任使自應首端趨向奉頒學堂章程已詳言之本司等綜理全省學務考核　率任重責專隨時考求案以知各屬實力奉行者甚少是以刊頒册式飭令己　者課程須合頒行章程未辦者　限　催在案兹奏 
 
 

Page 10

 
 
憲飭各學堂積弊惡習實已燭照靡遺各該府廳州縣身爲司牧且辦理學堂迭次欽奉諭旨不啻三令五申自應各顧考成查學務章程内載各屬無論公立私立各學堂均應禀由地方官核准一切章程教科均應按照現定各項學堂章程辦理不按程式即應攺良如不攺合規則卽行分别確查嚴禁地方官責無旁貸應遵飭由處再行擬定詳細規則表式刊刷頒行查司等公同酌議以爲辦理學堂必先籌欵須各就地方情形酌量各府廳應設各項學堂擬卽移請本管巡道督催各州縣應設各項學堂擬即札委本管知府督催以地方應辦之事責成本管大員呼應旣靈集事自易在該府廳州縣亦可免委員供億之煩此係於實事求是之中仍寓格外體恤之意倘再視爲故事以一紙空文敷衍搪塞則是視諭旨爲弁髦直憲飭於不顧應即派員守催仍詳請參撤以爲玩視者戒除先將遵辦情形呈覆并移行通飭遵照外合亟移知爲此合移□□□請煩查照施行須至移者（商） 
[尚賢堂定期告報]  
　　本月二十日午後五點鐘爲上海尚賢堂舉行第十五次報告之期預由該堂總辦李佳白先生柬請中西董事並助欵諸君蒞三馬路工部局議事廳陳明半年内所行之事並十年來大概情形且議緊要章程數則想届時偉論宏宣裨益中外當不少也（外） 
[督練所文告]  
　　兩江督練所徐陳二觀察近出示諭遍發各州縣實貼通衢示云奉督憲周札開案照練兵處定章兩江各防營編攺標隊挑選精壯裁汰老弱及不合格者咸發恩餉船票押令回籍原使其挾資回鄉藉謀生業上憲之恩至優且渥其有家屬在省一時不及返里者准覓店鋪作保惟裁汰之勇安分者少每有用罄恩餉三五成羣流而爲匪在外擾害閭閻現奉督憲派員密查外爲此示諭嗣後如有被害之人查明的係裁勇准投本公所或就近赴地方官衙門控告立提訊懲决不姑寛亦不得挾嫌誣控致干併究（金） 
[開河續誌]  
　　南市薛家浜河道自開工挑浚以來已至海運局後日前因事暫停昨日秦董諭令各小工會同營勇仍行疏浚凡窒碍之水閣等已禀請二十三七鋪巡局飭甲傳諭拆讓矣（土） 
[禀求免驗]  
　　英租界雲南路袁恒泰鐘表店主婦周氏前日因細故與姑口角被姑毆打周氏氣忿交加吞烟自盡巡捕投報捕房捕頭飭傳地甲唐全坤投上海縣禀請相驗昨經屍親投縣請免汪瑶庭大令訊明起釁情由令當堂具結銷案（木） 
[詣驗吞烟斃命]  
　　江北人施龍年二十一歳在美界裏虹口金錦堂褲帶作爲夥前日忽吞鴉片烟斃命由施之姪媳朱氏恊同地保投上海縣請騐昨日午後汪瑶庭大令帶同刑件驗得委係服店身死並無别故卽今塡明屍格由地保代爲棺殮（火） 
[虹口火警]  
　　前晚十二句鐘時虹口新吳淞路租界外某藥屋棧房忽然失火經鄰近洗衣作工人及各水龍帮同救熄焚去房毒五六幢（火） 
[上海官事]  
　　關道袁觀察於昨亭午時至南市董家渡浦江答謁江南提憲楊鏡巖軍門叙談刻許而别○楊軍門於昨日午後往製造局船廠拜會葉桐侯軍門○候補同知蔡鼎臣司馬國器昨奉道憲袁觀察飭傳到轅詢問要公（金） 
[上海縣案]  
　　巨盜高東山羽黨張大虫紏衆搶劫嘉興典鋪奉撫憲札飭嚴拿經捕徐文在法界拘獲帶縣禁押前晚奉汪大令提訊命將在押之羅老四嚴老元等帶案先詰據供本年三月間由張大虫楊福炸爲首糾衆乘船隨往嘉興城外刼取某當典飾物銀洋等件由張分派各散訊之張一味狡供不認大令刑訊良久始供認爲首搶劫隨判釘鐐敢禁外監候再復訊○前日警察南局獲解巨棍范高頭羽黨龍南生周阿福黄順卿等三人到縣亦經大令提訊龍供並非范黨前年歳底表親曹全寳有舢板一艘雇黄順卿爲夥詎黄將船及船索兩根私行盜賣洋三十餘元表兄託小的及周阿福找尋在小南門遇見向論不理追至城門首扭住爭論被獲解案周阿福供與龍相同質之順卿供稱並無盜賣情事龍周實係借端詐擾乞鑒大令以三人均非善類判各責二百板交保候核○龔阿妙控捕夥周子雲串誣窩贓勒詐洋一百五十元大令提周訊詰供在朱福名下爲夥龔窩藏久記行失竊方木由小的查獲尚少贓物責令賠洋大令以原告未到判周收押候龔到案質追究（金） 
[上海巡局紀事]  
　　鄉人吳協和負青菜一擔行經董家渡被捕夥陳長生紏同小流氓虞阿囝沈阿新等指爲竊贜之訛詐扭控二十三七鋪巡防局局員姚二尹判陳責四百板虞沈各責三百板均鎖犯事處示衆○朱小弟在南馬頭悦來軒茶館賭博與喬全福口角朱赴二十三七鋪巡防局喊控經姚二尹提訊判各責一百板交保○前日天主堂司鐸函致二十三七鋪巡防稱有常熟人龐左寳之妻逃匿董家渡横街曹記成衣店請爲提究姚二尹准即飭差傳案候核○萬裕馬頭一帶賭攤林立前經二十三七鋪巡防局員姚二尹派勇查拿未獲昨日二尹親率勇役密往各叚搜查（土） 
[訂期覆訊二則]  
　　廖錦珊前延律師哈華托控中和棧執事萬春亭一案迭詳本報兹聞此案訂於禮拜三即二十一日午後覆訊○汪公太等環控蔣品蓮騙去大呢一案迭詳本報兹聞此案定於禮拜二卽二十日上午覆訊（木） 
[公共租界晚堂案]  
　　蔡陳氏前控勤大錢莊主孫福卿串倒吞欵經襄讞孫明府提訊蔡陳氏供於前年起陸續存洋二千五百元另代孀婦陸馮氏存洋一千元勤大立有存摺每月取息詎孫福卿串同股東金祉卿詐虧倒閉意圖吞賴小婦人屢次向索互相推諉陸馮氏又復逼索求追孫福卿供勤大錢莊計共拾股小的僅有二股所有錢洋進出均由金祉卿經手卽賠償亦應按股攤派明府判孫交妥保侯傳金祉卿到案再訊（木） 
[公共租界公廨紀事]  
　　華捕送迷路女郎殷春妹到廨請爲安插值日差詢知殷住老閘北唐家弄旋由包探顧阿六送還伊家收領○妓女花三寳於上年十一月投廨喊稱被龜奴孫錦三凌虐 
 
 

Page 11

 
 
由前讞員訊供發交棲流所擇配兹奉屠司馬諭將該妓帶廨核奪○王顧氏於上年八月被羅樹才呈控誘拐婢女等情奉前讞員訊實發押一年前月初五日氏在押患病送交棲流所醫治兹已醫痊仍由所董差人送回收禁○張福山控將瑚卿以田單抵洋逾限不贖等情查得蔣住租界外山原中恊差至二十三保八圖將蔣提回候訊○倪友亭控趙渭珍以假田單抵押銀兩過戎不贖一案由前讞員提案訊追著趙交保理楚詎趙保出後置之不理日前倪具禀請追屠回馬飭差者保人張四海將趙交案聽候提訊○黄君甫控張秀堂擔保王關隆不還票銀等情曾經提訊交保清理兹因日久仍未理楚黄復投案請追屠司馬著保人顧啓洲將張交案以便訊追○英商新沙遜洋人投該管領事署聲稱恒豐莊付來支票訂銀一千九百兩云係丹陽城内瑞源莊所出到期不將銀兩匯滬當由英總領事照請道憲袁觀察札飭屠司馬備文移請丹陽縣飭差催交兹接丹邑尊復又以此項支票乃上海順源莊所出因有糾葛已登日報告白司馬接文後已據情照復英領事矣○潘鐘嶸赴督轅上控龔慶祥吞洋一案經讞員屠司馬飭差將案内要証黄崧甫提押惟龔慶祥避匿法租界某洋行昨經司馬照會法總領事簽字派探協提歸案訊辦（木） 
[英租界捕房紀事]  
　　某華捕見雉妓趙紅香傭婦王戚氏違章拉客拘入捕房捕頭著卽送廨押候解辦○華捕送病民陳六泉韓阿根等至捕房候解公堂禀請安插○毛瑞休行竊恒昌絲廠錢芝記綢衣七件當塲拿獲送交包探沈阿炳帶入捕房捕頭著押候解堂訊辦○前日下午四點鐘時有西婦御雙輪馬車行至大馬路五雲日昇樓茶肆門前撞倒蘇州女子錢招林車輪從胸際碾過當經巡捕將錢送至捕房捕頭命送仁濟醫院療治（木） 
[法租界捕房事]  
　　甬人賀茂生去年二月因托名代墊房租向王晉卿騙取銀一千餘兩控奉讞員陳大令訊供押追迄今仍未了結大令姑念禁押日久准予交保出外　原告商懇邇因所保之店忽而閉歇爲捕房所聞飭探將賀茂生拘入捕房押候解堂另覔的保○甲乙二人同居一室甲因失竊首飾將乙扭送捕房請究捕頭命押候查明再核○丙丁二竊迭次犯案前日又來租界行竊爲包探拘獲送入捕房捕頭命押候解堂訊究（水） 
[美租界捕房事]  
　　前晚有四人某甲因醉在楊樹捕路恣意行兇由印捕拘送捕房捕頭令押至酒醒後釋放○某捕在百老匯路見乞丐某乙身患重病雇車載送捕房捕頭令轉送公堂請屠司馬安插○昨日某西童乘脚踏車在茂海路疾馳適有甬人周柯榮之女迎面而來不及退讓被撞倒於地碾斷足骨經捕送入捕房捕頭令送同仁醫院醫治後自投該管領事署禀控○施周坤行竊百老匯路兪珍茂家衣服等物被包探錢榮堂連贓查獲拘入捕房押候解辦（火） 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
