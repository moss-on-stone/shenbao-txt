# 1907 - 168 - 4912275

 

Page 1

 
 
   
 
 

Page 2

 
 
上諭 
[五月十三日奉]  
　　上諭致仕大學士崇禮恪慎持躬老成練達由郎會洊升卿貳擢任尚書旋登揆席管理部旗事職宣力有年克盡厥缺前因患病奏請開缺以大學士致士方眷克享遐齡長承恩兹聞溘逝軫念殊深著賞給陀羅經被派副都統溥倬帶領侍衛十員卽日前往奠醊加恩入祀賢良祠照大學士例賜卹任内一切處分悉予開復應得卹典該衙門查例具奏伊子錫□著賞給員外郎用示篤念耆臣至意欽此 
代論 
[熙宗室請收回敎權上那相血書]  
　　正藍旗八族溥益佐領下宗室熙鈞僅禀中堂大人閣下敬禀者宗室刺血上書誓死收回敎權永彌敎案庶免割地賠欵事竊思我國敎案紛紜永無休歇宗社危險朝不保夕推原其故概因保敎傳敎之權操自外人以致風潮日烈我國危險極矣竊思天主耶穌兩敎在華如今日盛一日傳敎之權不我與也愚民無知不曉敎爲何物而猜嫌互生民敎因而涉訟鼠牙雀角在所不免而司牧之州縣昧於公理不袒於民卽媚於敎民敎之隙愈重而地方官釀禍越深且有不肖之下等敎民藉外人爲護符并屈從外之歡心外人曰信天主彼亦應之曰信天主而傳敎之士皆喜此等語每任敎内莠民所欺朦莠民肆無忌憚每見外人之袒護州縣之昏庸匪徒因而嫁禍劣紳藉以慫恿平民受欺無所控訴積憤成仇一發而不可收拾矣若果地方官吏於民敎持平據理公論何至釀成禍端致有焚敎堂殺敎士之事耶而藩臬有司若審慎起事之由和平辦理何至啓外人之干涉耶而有地方之責者畏外人如虎狼每遇敎案不問是非則希戳立至以我土地人民爲媚外之資豈不思平民敎民皆爲皇家赤子自殘自傷巳可悲矣而外人看我之不自保卽起挪揄之心竊保敎之美名而實行其得地賠欵之權今年敎案一起賠欵十萬明年敎案一起賠欵百萬若庚子之大賠欵而後又出敎案十數起矣年復一年伊於胡底不思自保何以融洽民敎耶今也法國巳經敎政分離與敎皇有絶交書東方保敎法巳聲明釋手德意兩國必將染指於其間竊謀伸張其勢利隱求敎皇允認非一日矣而敎皇知德人之利心濳滋從兹東方多事而無寗宇敎皇之所以未允者乃虚左以待我清也而我竟寂然無聞誠爲可痛者也倘保敎之權　之德意我國之患必尤盛於昔時爲今之計請旨急行遣使羅馬敦請敎皇簡派華人爲我國總主敎統攝列邦在華之傳敎士自立敎會自保敎堂勿勞他國過問斯乃至上之策竊聞去春北京主敎林懋德謁見敎皇時該敎皇諭云政是政敎是敎自後勿得混淆以聽清國自保而林主敎以我國不能自保又以我政府視敎民爲異類以對復謂敎外倘有起事清政府不能保護將何以辦理爲辭敎皇無以答旣而曰按敎所規載本國不能自保例應鄰國補救等語後林主敎將行時又請兵來華護敎而敎皇仍未之諾非待我清之明證也耶歷考敎史自保者昌人保者亡今也我國不收回保敎之權他日必有噬臍之憂乃斷斷然矣宗室不忍疾視宗國顛危誓死以報伏求保堂大人哀憐邦家速行提議自立敎會自保敎權之策以存大清帝國於萬年而彌割地賠欵覆邦滅種之禍社稷幸甚民生幸甚倘不能收回敎權宗室誓死以報决不坐忍宗社邱虚而爲人奴隷也特此哀哀敬叩中堂夫人勛安伏乞代奏施行謹此血禀 
　　按熙宗室血書上禀那相請遣使羅馬派華人爲主敎以弭敎禍一節巳見前報新聞欄今特覔得原稿照錄如左凡字旁加點者皆血水所書也記者附識 
專電 
[電一北京（十三日午前十一點三刻）]  
　　駐京美使柔克義昨遞節略詢問中國願否聽美德英法和日六國會查洋土藥數目（慕） 
[電二北京（同日午後一點五分）]  
　　外務部呈遞東三省垂政節略奉旨交總稅務使赫德與俄日兩使恊商後再行宣布（章） 
日下近聞 
 
 

Page 3

 
 
　　據政府傳出消息兩宫披閱惲毓鼎奏叅瞿子玖相國摺件怒形於色卽諭樞臣擬旨將瞿革職經慶邸曁世相國竭力奏請寛恩始蒙皇太后允其開缺回籍當時樞臣擬旨呈上皇上卽用硃筆加批頻年屢被叅劾朝廷曲予寛容猶復不知戒慎並實屬徇私溺職等字然則皇上聖明固早知善化之溺職矣僅予開缺且至今日而始開缺不可謂非善化之幸也 
　　外問傳言惲之參瞿實因前辦國史館謄錄議叙事挾有夙仇故摺中盡情醜詆并有與京報館主筆相通之語嗚呼大厦將傾而燕雀猶紛爭於幕上瞿之開缺不爲寃惲之叅瞿豈爲公乎 
　　探聞外部尚書始擬授盛宣懷惟盛宫保前辦路政頗爲輿論詬病未便補授吕鏡宇雖無過人之能曾當交涉有年資望閱歷稍拔時流遂排盛授吕然而今之大員固誰能輿論咸孚者是亦有幸有不幸耳 
　　初八日召見軍機大臣後奉旨特傳世伯軒孫鼎臣兩相國及鹿太宰入見首先垂詢岑春煊條陳之預備立憲辦法次卽議選外務部尚書聞吕都護得補尚書實由三大臣推薦之力則將來消弭禍亂恢張國權卽謂受三大臣之賜可也吾儕其靜以俟之 
　　粤督岑雲帥前經密保浙撫張中丞才堪大用兩宫巳將該撫銜名存記近日政府諸公擬請調張内用以資襄理夫自舉辦新政以來各省人員之號稱賢能者往往調京内用豈外省之事不必需才而理耶抑京師爲根本重地故重内輕外耶或曰吾見内用之員多矣而於政界未見起色焉無内無外一也子保齗齗焉 
　　昨日慶邸又上封奏一件力辭軍機大臣差使未蒙允准原摺留中或謂慶摺未上之先論者早知此摺之無効至有謂慶邸將借是以固寵者則近於周納之論矣 
緊要新聞 
[毁謗大吏之電槩不代奏北京]  
　　日昨慶邸在政府宣言嗣後如有留學各國學生及各省紳商發到毁謗本省大吏之電一律不予代奏以杜刁風（義） 
[决議公文不由垂政局遞寄北京]  
　　郵傳部堂憲現以各署公文關係緊要萬一稍有洩漏殊覺未便故巳會議次定以後各衙署文件　來均不得由郵政局寄送俟郵局收歸中國自辦時方准郵寄云（愛） 
[電飭滇督嚴防匪亂北京]  
　　政府日前電致雲貴總督錫清帥云近有人奏滇省民貧地瘠盜匪滋多外情尤悍雖經屢獲盜匪首要無如本地會土盜匪到處潛蹤時出滋擾地方大受其害務請嚴飭各屬會營實力防剿務絶根株以免釀成亂事（禮） 
[嚴防日人私賣軍火]  
　　民政部有公文致熱河都統廷杰云近有日人將軍器彈藥秘密輸運喇嘛廟等處賣與馬賊又勾結無賴蒙古僧人私行製造務須加意嚴防等語並派出密探數人前往偵探一切譯大阪每日新聞（頴） 
[江督調停蘇省船捐之交涉南京]  
　　江督端午帥因蘇省所訂船捐章程係按每貨一石抽捐十文以致英美日領事紛紛干涉謂與貨捐無異現特咨商蘇撫陳中丞請卽實行抽收船捐主義每歲責令船户報捐兩次其捐數以船之大小爲衡并不分載人載貨以杜領事藉口云（下） 
[大帮梟匪戕勇四誌松江]  
　　大邦梟匪在華亭縣境葉榭塘戕勇燬船巳三誌本報兹悉鹽捕營統領徐次舟觀察自奉蘇撫陳中丞飭令遴派妥弁率帶師船前往查辦後觀察以梟匪如此猖獗非痛加剿捕不足以遏亂萌惟鹽捕營師船無多且不甚得力事機急迫焦慮殊甚爰迭發函電商之飛划營統領郎敬堂軍門請爲協助現軍門巳派令划船多號會同鹽捕營師船前往兜剿矣（三） 
　　鹽捕中營管帶沈葆義於十一日到蘇禀報葉榭港口梟匪戕殺弁勇燒燬師船情形统領徐次舟觀察諭飭速卽回防嚴密防捕務將該股梟匪克期拿獲並追回被捉勇丁及失去軍裝等項倘不能追獲定當禀請撤叅云云沈管帶遂於是日啓程回松（欲） 
[補錄欽州勦匪辦法禀批廣東]  
　　統帶新練軍兼節制欽廉等處防務郭道人漳以隨調赴欽員弁勇隊曁薪水公費各節摺呈督院請示（一）新練軍全營六百五十員名除病勇及派守軍件共五十三名餘悉帶同前往分作兩次開拔（一）新編巡防八隊共一百二十員名雖係新編多屬人漳舊部帶赴前敵堪資臂助求暫准改爲人漳先鋒親兵隊俟欽事辦妥再行帶回西路封川各處駐防求恩批准（一）黄遊擊壽益傅遊擊榮貴遵諭帶同赴欽可否由人漳委充隨營委員候批飭遵辦（一）省城文報往來曁轉運餉械各事恐欽事緊急需員照料巳箚委候補通判李倅積穠兼辦該倅巳有兼差例不另給薪水惟事繁任重可否按月酌給夫馬費五十兩以資辦公（一）此次所帶軍裝鎗砲 
 
 

Page 4

 
 
子彈爲數甚多所需轉運各費應請准由人漳事後核實報銷（一）人漳薪公曁清鄉經費應否照舊支領飭善後局遵辦奉批摺悉該道新編巡防八隊一百二十名現准暫改爲該道先鋒親兵隊俟欽事辦妥回駐原防至黄遊擊壽益傅遊擊榮貴帶同赴欽委充隨營委員每月每員准給薪水銀二十兩省城文報往來轉運餉械各事需員照料據委李倅積穠兼辦亦准按月酌給夫馬五十兩以資辦公均於事畢停止其餘軍裝轉運各費一俟欽事辦竣即由該道核實報銷母稍浮冒該道所領薪公及清鄉經費照原支領以示體卹抵欽日即會同地方文武妥爲辦理務期匪焰平息地方一律肅清母稍遷延貽悮至千重咎仰即遵照並候札飭善後局查照辦理（易） 
本埠要聞 
[商會議復商人投廨訴訟法]  
　　上海領事公會反對商　移廨提人一事屢志本報兹商會復又移會滬道略謂邀集衆商公同提議僉稱以後華商錢債詞訟悉照貴道來文辦理除可以由會調處之事毋庸請官核辦外其必須傳提人証方成信讞者商人具禀商會加函公廨遵道此憑商禀出票送領袖簽字集訊裁判復會備案萬一遇有急迫案件各債户臨時圖逃繕禀時有不及扭送勢又不能一面由原告赶緊　禀外一面卽由商會函道即刻飭知廨員迅予差提兾早訊辦敝會更有請者近來租界推廣巿㕓日增商人投控情詞均極迫切清訟之源尤在疏通壅積擬请札飭公廨於早晚堂外另行酌定專收商禀時刻曉示週知並將要禀掛號等費明定數目俾下情易於上訴似於政界商界兩有裨益云云（琴） 
[袁宫保批徐觀察潤禀（仍飭代理招商局總辦）]  
　　來禀閱悉具徵力疾從公該道現己病痊銷假深堪欣慰仍宜善自調衛稍節勞勩查該道原係會辦商局前經委派代理總辦旋以該道因病在粤其會辦原差巳委唐道德熙代理目前該道旣巳回滬自應卽遵前札代理總辦並仍由唐追代理會　俾可各專責成仰卽遵照並轉知唐道查照此批（二） 
[滬關解還洋欵紀數]  
　　中國所借六釐息磅欵現應還匯豐銀行第二十五期利息四萬八千磅刻滬道會同度支部銀行派員向該銀行購定訂價二先令十一本士半合銀三十二萬四千五百零七兩零四分現巳送交匯豐銀行收回原據銷存又應還本年夏季第四次佛郎欵兹亦籌足規元一百萬兩於前日一併函送道勝銀行查收請彚總結算開單送道以便清結（耻） 
[上海禁烟事宜十八誌]  
　　蘇撫致滬道電禁烟期届屢見報紙藎籌周密具深欽佩惟華洋並處莠民尤多務祈執事慎益加慎會商文武紳商並各領事妥爲布置俾免枝節是所以盼仍將情形隨時電聞（甘） 
　　滬道率隊查察私賣昨日午後道憲瑞觀察率帶衛隊護勇親至城内各街巷查閱巳閉各烟館有無陽奉隂違私賣燈吃之事及見各烟館均巳將烟榻拆除間有數家未拆者卽諭令巡警暗巡切實勸令拆去并諭禁烟一事永爲定例爾等切弗妄生倖心不肯捐棄此烟具也（軌） 
　　縣令派役查察私賣本縣李大令昨日通飭皂頭全順快頭薛貴捕頭徐文等各帶副役分赴各街巷協同地甲至所閉各烟館密查有無開燈私賣之事如有私自開燈者立將館主就近扭交巡局轉遂到縣重懲不貸以儆其餘（裁） 
　　收買烟具紀數火神廟收買烟具局昨日將收數抄錄計開（十五舖）丁恒義昌交烟鎗四支（頭鋪）興記交烟鎗五支（金家橋）閔木金交烟鎗八支又胡老五交烟燈秤見舊銅一斤九兩朱鳳章交烟鎗一支（老白渡）聚泰交烟鎗四支銅燈盤一斤十二兩木盤一只（十五鋪）乾康交銅燈盤二斤十兩烟鎗十七支（十六鋪）黄源興蔡老金各交烟鎗八支（哲） 
　　嚴防匪徒乘機縱火前昨兩晚城内救火會消防隊洋龍社均以禁烟届限誠恐匪徒煽惑歇業之人乘機縱火故將洋龍皮帶車及號衣號帽等整理完備以俟聞警後卽行赴救該社中人並在大街小巷澈夜梭巡嚴防暴動（泳） 
　　提右營慎重門禁提右營萬棣花參戎守府杜玉墀守戎城汛周鑒之千戎每至夜間必督同勇丁至各城門與盤查各武弁嚴密守衛至九點鐘各城門一律關閉行人出入須有對牌始准開放（哲） 
　　商學各界懸旗慶祝昨日城内外華界各店鋪各局所各學堂各社會均以烟館一律閉盡實爲中國轉弱爲强轉貧爲富之起點均各高懸龍旗以申慶祝（釐） 
　　吕尚書觀祝禁烟會頌詞今日（十二日）李德立君與易文師君等因上海城廂内外實行戒烟特開大會以伸慶祝本大臣重承柬邀來觀斯盛至爲欣悅伏念我中國自鴉片弛禁以來流毒甚廣去歲八月特頒諭旨嚴禁吸種薄海内外觀聽一新朝廷俯鑒羣情又復定限十年以冀革除淨盡凡在食毛踐土者宜如何力圖振作抑答皇仁是以京津一帶數月之間辦理巳著成效上海爲通商大埠物力豐厚陷溺尤深幸經地方官示期五月十二日將城廂内外烟户一律歇閉令出惟行實事求是廣籌善後嚴禁擾累尤賴各國總領事旣工部局在租界以内廣 
 
 

Page 5

 
 
第五版 
派巡捕代爲彈壓相助爲理致有今日效果誠堪忭賀李德立君久居海上夙具熱心此次開會無非表爲民除害之意而盻望我中國轉貧爲富轉弱爲强之盛意本大臣欽佩良深凡我中國人士亟宜大動觀感爭自濯磨以副其望本大臣謹代我中國人士爲李德立君稱謝并願内地之實行禁烟者咸來取法則尤天下之幸福也（方） 
　　福州去毒社電貿禁烟上海總工程局昨接福州去毒社來電慶賀實行禁烟當卽電復致謝（恭 
　　紀各體操會致賀情形滬學會商餘學會商學補習會南巿商業體操會滬四體操會昨日以禁烟期過烟館巳一律閉歇爰舉總代表蘇筠尚君總司令邵馥初君率全隊操友　三百餘人導以西樂隊分詣上海道上海縣總工程局敬致頌詞道縣局各答辭鳴謝軍容肅穆道旁觀者咸賛美不置云頌詞答詞錄下 
　　致涙道瑞觀察頌詞竊維阿片之流毒於中土者垂六十餘年國由是弱民由是貧老大病夫環球騰笑上年恭承明詔限期禁烟而於設榻開燈之烟户首令歇業改圖與天下以更始我上海一隅城廂内外旣與租界相毗連尤爲外人所瞻矚關係最鉅屏除宜先惟我憲台熱心毅力去惡務盡卽於上年十一月十二日頒示曉諭内地各烟户依限收歇兹届六閱月期滿敝會等由總工程局紳董轉奉憲諭分段率隊梭巡以防匪徒藉端生事乃各烟户仰體德　先後撤牌鍵户咸樂　新巿廛安謐雞犬不擾非我憲台恩威並濟曷克臻此自今而後風聲所樹毒霧潛消外人之觀聽益傾租界之廓清可待國由是强民由是富他日歴史上之光榮公其繼林文忠而相頡頏者矣敝會等欣觀厥成拊髀雀躍不能巳於言謹獻頌詞其詞曰毒有其根利有其源拔毒濬利我公之恩槍折燈熄烟消霧滅摧陷廓清我公之力膚削而癯脯吸而枯何以保種公來其蘇浩劫紅羊相顧旁皇公回此劫德共江長 
　　瑞觀察答詞今日爲上海華界閉歇烟館之次日諸　聯合五會列隊來賀所以寵榮之者至矣使者慚悚弗敢承竊有感焉夫烟館閉歇特可行禁烟之起點耳將　租界何若各屬何若各省之各屬又何若内地之鶯粟民田何日不植外洋之十藥關稅何日不徵而於十年以來達此目的此實事難逆睹而又昕夕希望不能或巳者也卽如此次閉歇烟館之前誥誡甫頒謡諑紛起道塗相告咸有戒心非諸君熱心公益聯絡巡防萬一流氓匪類乘其機而煽惑之致有暴動爲斯民所唾罵貽萬國之笑訕使者身敗名裂無足輕重其妨碍於禁烟前途者實大悠悠此憾無盡期矣是役也風行草偃令出維行實諸君賛襄之力使者不敢以爲功謹答辭以謝並祝諸君名譽日隆（尚有頌詞明日續登） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[岑宫保奏陳預備立憲階級摺]  
　　奏爲大局阽危謹擬預備立憲階級　旨飭議施行以期維擊人心鞏固邦本恭摺仰祈聖鑒事竊臣此次入都陛見迭蒙皇太后皇上訓誨周詳並諭　行政之要在於上下一心内外一氣事事認真仰見聖謨宏遠力戒因循隔閡之至意此誠致治之本原而即立憲之精義也伏讀上年七月十三日上諭廓清積弊明定責成必從官制入手又伏讀上年九月二十日上諭此次厘定官制據該王大臣等將部院各衙門詳核定章業經分别降旨施行其各直省官制著即陸續編訂仍妥核具奏等因欽此臣在廣總督　内接厘定官制大臣電以外省官制芬第一層第二層兩種辦法究竟程度何者爲宜業經臣電覆以第二法於現行之制無所出入第一法博採衆議大率爲實心改革者人人意中所有旣與各國立憲官制不　相遠請即毅然行之等語誠　預備立憲固在事事認真而政治機關非斟酌變通無以收推行盡利之效　通籌中國情形旁採列邦憲　以爲今日宜詔示天下臣民以預備立憲之階級敢爲皇太后皇上縷晰陳之竊觀今日世界殆無無憲之國無論何種政體變遷沿革百折千回必歸依於立憲而後底定中國三代後之天下歷祚最久者無如漢唐宋而唐宋不過三百年東西漢不過四百年即上溯姬周亦不過八百年立憲則萬衆共戴一尊即萬年不易二姓是定一統之天下者太祖世祖定萬年有道之天一者我皇太后皇上也然欲行立憲其預備之方法不應託諸空言而當見諸實事不必設爲理想而可得之模範何謂實事如改更外省官制及設立資政院是己何謂模範如開都察院會議以代下議院及各省設　議局會議各屬設議事會是巳欽惟上年諭旨原以變通官制爲立憲之　備又以厘定外省官制爲飭治恤民之要務煌煌聖謨中外同仰乃厘定外省官制之舉始而電詢則各疆吏意見不一繼而擬出草案言者又謂爲可緩計自飭議至今己逾半載而改定之制頒行之期尚無端緒來揣摩之疑召譏刺之口非所　信於天下也在論者不過謂無經費洙不知現在各省局所林立大省經費不下數十萬小省亦不下數萬臣核草案所擬如督撫幕僚及　政五使下而至佐治各員添官均非甚多若各省局所經費及州縣延賓幕者移爲此用似未見其不敷也議者又謂各省水旱頻仍民情惶懼不　俟年豐人樂然後議行竊謂改官判者乃以求治如官制果行任用得人則民政財政學務實業無一不舉水旱盜賊自可設法補救不至如今日之甚即如外官之制多因前　然流寇會匪之亂無時或息是地方不靖未始非官制未善目以致之此斷不可緩者也議者又謂無人才不知人才之興端由作育如昔之　保業雜考核無法則有用可化無用中材可成下愚以言求才亦自不易若官制改後人有專責職有專營修舉者進廢弛者退何患無才今學堂廣立專門日多皆以待國家之用豈慮少任使之人唐陸贄曰　短錄長則時無可棄之十此皆不必慮者總之現議官制己係酌就時宜將來尚須釐改力合憲法　此不能何望進步　懇嚴飭總司核定官制王大臣迅速議上以慰中外望治之忱伏讀釐定官制上諭應行增設者資政院爲博採　言著以次設立等因查資政院議案以恭繹諭旨大權統於朝廷庶政云諸輿論若仍用保舉徵辟之法與原設政務處無異即與諭旨公諸輿論之意不符惟專設一輿論總匯之地並以百數十人爲四萬萬人之代表通國之欲言於政府者移而歸諸資政院仍限制該院祗建言之權而無强政府施行之力使資政院當輿論之衝政府得安行其政策用意至爲深遠與日本初設元老院之意隱相吻合而資政院官制參議院有欽選會推保薦三種辦法其督撫保荐者由省學務公所及敎肯會商會地方自治各局所先行公舉惟合廿二行省共舉六十六人似嫌其少然甄擇地方之代表豫樹國會之先聲盤庚誕古　衆咸造王庭周禮司宼致萬民於外朝而詢國危國遷不必侈譚歐障而固巳訴合古初此爲立憲國骨髓之所在應請重申前旨即按照前議官制增設資政　衙門宣示該院辦法　天下臣民曉然於十年准備有息息相通之隱而民氣疎達不致横决難收矣督撫者外省最高之行政官即政府之代表也乃者西人旣笑我十八省爲十八國矣以觀之微特十八省而巳此省與彼省固疆綫之甚分明前任與後任又意見之難融洽推而至於司道府州縣皆然若明定憲法則無論此省與彼省前任與後任咸奉憲法爲依歸如神聖之不可侵犯查日本自明治四年至二十三年歷次派員赴各國考察始草定議院章程綜二十年間派員考察者凡三次比其回國則予以起草或總纂之責任其擇方也嚴故其收效也宏顧日本幅員狹又先罷諸藩之制故朝廷之命令推行舉國而無阻中國各省輒藉口於因地制宜之習慣於是彼一是非此亦一是非論者不揣其本更托爲中央集權之說欲收一切財政兵權以爲暗師日本削藩之議不知中國幅員固非日本所可比例且軍興以來督撫之權似巳稍重然進止機宜悉秉廟謨大難敉平幸賴有此中國政體早含有中央集權之習慣天下更安有無四方而成中央者哉恭繹列朝聖訓於治民禦侮皆注重疆臣以矯宋明重内輕外之弊近如英之屬地美之各省亦不能不委重權於駐守之臣及一省之長更可證四方之與中央有相爲維持之道也 
　　故今日扼要之圖不患不能齊一天下之命令而患不能齊一天下之心志欲先齊一督撫之心志則宜寓下議院之制於都察院以考核督撫而令各督撫於年終派員來京會議於資政院都察院以講求實政而漸謀畫一之法盖各省風氣不同財力不同或東南巳有燦具之規模西北尚少開通之氣象或一以經費較充而新政漸興或一以籌措維艱而舉行尚緩或名爲巳辦而實託空談或勉爲創行而轉滋流弊皆非詳爲考核將再數十年恐亦無成效可言近各省所造州縣事實雖皆按門臚列殊不盡磪此宜以歲終督撫所報下之都察院令某道應管某省事務御史考核所報之虚實凡亦官籍隷某省及雖非本籍而曾官某省併各省紳商確知本省情形者皆准具議單與某道考核之議詢謀旣同與督撫所報不符几虚而不實辦而未善曁各省巳行而一省未行者皆下該省詳核具復旣復而仍欺罔推諉者劾之有應行而難行或應另籌辦法者或　改良者均令督撫於年終派員來京赴資政院都察院會議漸規畫一辦法旣决議則　政府請旨行之督押堅持異議而實玩愒者紛更前政而無補實際者亦由御史劾之辦理有効者獎之此所謂一督撫之心志也一省者府州縣之所積也其風氣之不同財力之不同此州縣之視彼州縣亦猶此省之視彼省也則宜於各省城設諮議　選各府州縣紳商明達治理者人之候補各官及雖非本省官紳而實優於政治熟於本省情形者亦入之皆由督撫會集官紳選定仿日本臺灣以總督充議長次官以下充副長辦法凡省會實缺各官皆入諮議局督撫監督之議法有三一以州縣所報政事詢之紳商而核其虚實一令在局各官員紳商舉利病而下之州縣　其能行與否並酌籌畫一辦法一令州縣於上司政令有所難行轄境利病有所興革皆准本人來局會議其歲終會議則由州縣官派得力紳十來省赴院禀議一如各督撫派員赴京會議辦法議旣　則請督撫批准行之欺罔推諉者劾之有効者獎凡諮議局議行者後任督撫不得輙改下至州縣亦如之此又以齊州縣之心志也其尤要者都察院會議各省諮議　會議未開議之前　朝廷推廣應行研究之條文先期延請通人編爲講義頒示京外各官使人人備有普通之常識庶涖會時咸知以法律爲歸宿而不至以意見爲是非能由京師各部院爲之倡率則造庫合轍内外顯然更爲握本探源之辦法如蒙俞允應請飭下總司核定官制王大臣詳訂會議規則咨行各省俾資遵守此以都察院代下議院即國會也省城諮議局卽各省之總議院也如是猶恐鄉里民情不通民識不開也則宜議設府州縣議事會查憲政原理苟非人民得有參政權者决不足語於立憲歐美憲法往往有其國之君主褫　人民之權利徵收不法之租稅横暴過甚於是人民各思自爲保障激於反動而成爲民約憲法難者必曰我國家深仁厚澤所以保障吾民者旣周且至何爲必導以爾法而自　　是說也臣嘗疑之雖然以一人而保障千萬人與千萬人之自爲保障且使一人地位愈益鞏固其爲得失相去何如且閉關時代所謂保障吾民者施之也或易今且情見而勢益絀自　洲交通國與國之人民日相見於盤錯之地設彼國之人民人人能自爲保障而我國之人民必依賴少數人之保障而此少數人者又浸淫失其保障之具其爲得　相去又何如且所謂人人自爲保障者非謂軼出乎一人範圍以外也本人人心意之所同而制爲一定之憲法一人遵守之千萬人亦遵守之之此即所謂法人也惟其制定之在上故謂之欽定憲法惟仍須得人人心意之所同故上下議院之制不可不豫備臣巳請速設資政院以立上議院之基　併以都察院代國會以各省諮局議議院擬請於各府州縣繁盛地方及通商口岸皆設議事會令官紳商耆集議代附設自治研究會以講論國民一體各項選舉各項征稅之格令上可膺資政院之保荐下可成府州縣議會之組織而範圍保障吾民之效自可待收此皆豫備立憲之階級也以上各節非先頒行釐定外省官制及設資政院則不足昭示天下人之信義非在京設都察院會議在省設諮議局會議則不足提振行政官之精神而亟亟焉爲培養全國命脈計即爲憲政本原計者則地方議事會與地方自治二者相爲表裏其尤要也夫國家之有人才猶地中之有水也大者爲江河小者爲溝洫順水之性而巳湮之决之奔潰千里嚮恃水以爲利者而今適蒙其害豈水之過哉水失其性使然也國家之於人才也亦然若此爲選舉時代若此爲科第時代以爲人才所歸宿而可以入吾彀中也科第旣廢選舉又不復行則彼所謂人才者挾其聰明才力安肯 
 
 

Page 11

 
 
寂寂焉以待死牖下遇有驚異可喜之境即不啻負之以趨待其趨焉而始爲摧挫薙　之計推挫薙　之不盡向恃人才以爲用者今惟人才之爲患是豈真人才之過哉顧又戚戚曰無人才無人才將彼所謂人才者别有所謂聰明才力抑僅此二三獧薄與夫尸居餘氣自命老成者流　浮沉没齒此之所竊竊然引爲疚心而欲以地方議事會與地方自治會歸納人才之地使此輩聰明才力務合於正當之作用而不至恣肆潰决使　聚海外者爲同聲之應夫亦聖明所　許而四萬萬人所馨香禱祝者與至於立憲之利與不立憲之害上年考查政治諸臣回國言之巳詳無庸臣之多贅所有微臣怵於大局顛危謹擬預備立憲階級請旨飭議施行各緣由恭摺具陳伏乞皇太后皇上聖鑒訓示謹奏光緒三十三年四月三十日 
内治部 
[批准仿辦紳董解訟章程蘇州]  
　　候補知縣陳維藻擬定紳董解訟章程禀呈蘇撫業巳批飭藩臬兩司復核通行各屬一體仿照辦理章程摘錄如下（一）每村鎮各舉副董一人如村　較大户口繁盛　多舉一二人以分理之城中公舉總董四人分四鄉之事民間爭訟除人命盜賊及棍徒擾害不准該董事私自解息外其餘户婚田土錢債口角尋常扭毆細　先令兩造請副董剖其曲直如共族中爭論並請族長同爲剖理如不能息許直者備紙張由副董開寫原被姓名事由蓋戳令同赴城内總董處理處兩造仍不允服　總董加戳聽其至州縣衙門控告州縣官據詞卽行集訊或於城中立總公所一處每日午後州縣官至總公所聽訟邀原理總董觀看以辨是非（二）四總董各頒木戳一個文曰望隆責重副董各頒木戳一個　總董戳記微小文曰與民休息　送案時以爲符騐（三）各董只宜口勸排解遇愚謬不循理者亦只言語斥責不許用刑（四）刁民或賄董事董事或受民賄一經察覺或被禀計定須計贓科罪（五）州縣官逢春秋季須查其勸息幾案一年以後擇其公正者或爲掛紅或頒匾額或請給功牌以示鼓勵如能籌給津貼尤爲持久之法其有至三年息安較多才可大用者禀請保獎以風一邑（六）一董於一鄉之事素所熟悉其有賭者卽隨時驅逐盜則禀縣緝拿而尤以破獲窩家爲先務（七）副董暇時或宣講聖諭廣訓使愚民知孝悌禮讓之義州縣官則於因公下鄉時勸善懲惡並訪民隱但州縣官下鄉須减去從人嚴禁需索等弊如不能約束下人則與恤民本意又相背（物） 
[奏請欽派知舉貢北京]  
　　舉貢考職日期巳届聞禮部巳咨取各署科舉出身二品大員之銜名繕單進呈奏請欽派六員聽宣後卽行入塲並奏派給事中御史各二員入場點名監視（玉） 
[諭令團保辦理清鄉湖南]  
　　醴陵縣汪大令前奉撫部院札開照得瀏醴一邑編查保甲辦理清鄉業巳據報完竣地方靜謐惟該二縣當匪亂之後伏莾未盡宜會同駐防趙管帶派弁搜捕等因當卽移知巡防第十隊趙管帶遵照辦理並諭令各境團紳協同趙營弁勇查明各境地方外匪有無闌入土著有無生事在逃各匪有無潛回以及有無開堂放票聚衆搶劫情事並飭團保將查明情形按照發單十日具報一次至弁勇卜鄉路費夫馬伙食均係自備該團保等毋許借此名目在鄉苛派並不得挾嫌誣指引導營勇妄拿無辜（淑） 
[釐局改辦統捐鎮江]  
　　江北各釐局現擬改設統捐以便商賈日前收支總局奉江督札飭從速核復故會辦汪觀察於昨道經鎮江　　商輪赴寗謁見江督面陳辦法（射） 
外交錄 
[日使通告日法條約之目的北京]  
　　日法協約議訂一節迭誌本報兹聞日本署理公使阿部君昨奉本國政府訓條特赴外務部通告該協約議訂事宜并聲明該約非侵害中國主權實以保全中國領土爲目的那尚書答以貴國平昔顧念亞東大局於保全我國領土再三致意敝國不勝銘感云（易） 
[鳳凰遼陽將開商埠北京]  
　　政府前年宣布開放東省要埠十數處而實行開放者尚屬寥寥現駐京日使以人連稅關巳定陽七月一日開辦則鳳凰遼陽二埠自宜卽日開放當卽據情照會外部聞外部巳允准開放矣（玉） 
[札飭敎堂置産之辦法鎮江]  
　　鎮江府承瑞卿太守日昨奉派辦政事處札開洋務所案呈奉江督批本處呈報嗣後敎堂置産務須遵章令其　契内書明賣爲本處某某敎堂公産希卽　飭各府州縣轉飭所屬一體遵照太守奉札後當卽轉飭各縣遵照辦理（數） 
軍事界 
[黑省注意軍政之一斑黑龍江]  
　　程雪帥於軍政一門極所注意今正特委奏調來江之杜觀察帥預爲陸軍小學堂總　嗣又　杜觀察及咨調來黑之安徽督練處敎練官李承鄴開辦將弁學堂業巳布置一切惟原地不敷居　現巳一律移至舊有銀元局内量爲修蓋局面頗　宏廠擇於四月初六日開堂聞兩堂學生約二百名蓋因本地人合格者少卽願入學者亦不多故不得不變通辦理云（光） 
[禀請開築標營溝路安慶]  
　　安省東門外所建第一標營房基址甚低並未開有濠溝初七日大雨時該營内王塲灶屋淹水有四尺餘深匠人床舖及木料板片全行飄失昨由該營管帶具禀撫軍請飭督練公所速築溝　俾水疏通以固營基（孔） 
[陸軍學生請給川資江西]  
　　江西考送北洋陸軍肄業學生巳取定四十名不日即可給咨赴京現各生集議擬仿照科場舊例向賓興欵内請給銀兩以爲川資業巳聯名其禀各憲請示矣（千） 
[禀請添派武弁安慶]  
　　皖省巡防營務處日昨具禀撫轅謂原有武弁四名不敷差遣擬請添派武弁二名俾資調用其月薪銀兩悉照前例由活支項下領給（孔） 
敎育誌 
[敎習之權利思想揚州]  
　　兩淮運庫前奉江督札飭凡支發薪水一律提扣一成以三月底爲止撥充賑欵乃該庫發給四月份薪水時仍 
 
 

Page 12

 
 
然九扣兩淮各學堂敎員當即詰問監督楊君楊答以江督之意仍須接扣三月辦理春振併云此後永遠九扣提歸省城公園圖書館經費各敎員遂將所領薪水概行璧回擬聯合省城各學堂敎員力爭此事否則一律停課另圖他事云（在） 
[揚郡組織勸學所揚州]  
　　揚郡勸學所屢奉提學司札飭興辦嗣因經費難籌迄未成立昨又奉提學司札催故江甘兩縣特命周君寳鋆姚君蔭達籌欵興辦暫假舊城贊花宫爲辦事處現巳會同敎育會董組織一切矣（差） 
[官立學堂補考學生鎮江]  
　　鎮郡官立各學堂學生日前經承瑞卿太守查悉缺額甚多因即出示續招巳於十一日在府署考試分别錄取矣（十） 
實業類 
[補錄江浙鐵路材木公司上趙將軍禀奉天]  
　　具禀候選同知柴文蔚爲懇請減免鐵路木植稅則以杜外溢而維路政事竊職員自去年九月蒙總公司派赴奉天前往通化一帶經理採買鐵路應用木材當卽由滬就道於十月間行抵奉省所有一切情形當由總公司禀蒙大帥允爲撥借公欵五萬兩以資周濟具見大帥維持路政扶助商情之意凡在江浙紳民莫不同深感戴職員兹以今春回滬與總公司協議事項時有日商至總公司兜售木植詢其價值每根只索八角之譜而核之自行採運每根成本須在一元有零是購木較廉而採木反貴推原其故實緣日人於東三省森林有特别之權利也兹當林木出山之際亟宜赶速前往裝運於滬土啓行時曾面承總公司經理謂從前京漢滬寗各處採運木料經過關卡均得分别減稅免稅辦理有案即由總公司函達奉天農工商局金道轉禀　帥核奪並囑職員過省聽候示遵等語乃職員於日昨行抵省城聞知金道巳先期因事公出致此事未能接洽職員伏思東三省林木出産本富現在日人採運旣有特别專權之利而本國採運若不明定減稅之　恐此後木商裹足不前將來東省森林之利暗被日人收吸而於稅厘仍不能起色日採運鐵路材料原爲國家公益之事尤與客商販賣情形不同惟事關稅項誠宜禀准有案庶足以垂久遠可否懇請大帥俯准將江浙鐵路公司採運木植材料援照京漢滬寗等處築鐵路之例凡木植經過内地格外减輕納稅於洋關各口岸發給護照一律完免以鞏固中國利權而抵制日人侵蝕之處出自大帥之鼎力伏乞批示祇遵實爲公便（甲） 
[撥欵修造森林學堂奉天]  
　　奉省森林學堂業有成議當由學務公所在學務經費項下撥欵八萬金歸該堂監督郭詷伯觀察宗熙在省城建造聞不日卽須勘估興修云（光） 
[陳列所開辦有日奉天]  
　　趙次帥前以奉省商工錮塞特委留奉補用知府劉伯庚太守棣蔚創修奉天華産商品陳列所以開風氣現工程巳早落成計有西式樓房五大棟劃分陳列天然製造各商品及勸業塲其内容章程一切完善聞各省現巳寄到陳列之商品甚多而本城商人之願附設商品於勸業者亦頗踴躍大約開辦之期即在目前矣（玉） 
瑣事欄 
[鹽船與巡警之衝突湖南]  
　　湘省醴陵縣西門外河干泊有提運淮鹽之湘鄉划船數艘内有一船於某夜在艙内抹牌藉以消遣適值是日爲該縣警察開辦之期有部長率同警兵巡至該處聞牌聲卽卜船勒令處罰乃同泊各船相聚數十人羣起衝突指部長所佩之指揮刀以爲軍器意欲誣巡爲盜巡警見衆寡不敵當即飛禀到縣汪大令立飭幹差將該船户數人帶案嚴訊立予笞責一併收押現由各船户面訴於鹽號票商鄉董决議赴省上控矣（亦） 
[庶務員舞弊被逐長沙]  
　　湘省警察傳習所庶務員藍君覺吾日前將本學期所有開支用項列表榜示詎所開數目半多朦混經各學生詳細調查據實與藍君詰責藍言語支吾旋卽託故回家學生等遂於上月三十日起全班停課次日擁至藍家將藍扭至傳習所令將所吞之欵如數繳出並須酌罰若干始能釋放現由該所監督聶雋威觀察出爲調停代繳銀一千一百八十兩並將庶務員缺開除故學生等己照常上課矣（私） 
歐洲通函（論法日協約） 
　　初六日劉公使有電致外務部云日法協約巳經訂立將於初七日宣布查日英同盟條約法俄同盟條約均於宣布之後由兩國政府知照我國并關照列國政府想日法協約亦應援例照行云云按日法協約成立後各國均極注意兹摘譯日本駐法栗野大使所宜言及各國之輿論可以見一班矣 
　　栗野大使之言曰日法協約所以相互保證支那之獨立及日法兩國所有地之不可侵日本爲保全日俄戰後勢力範圍之境界法國爲鞏固其印度支那之位置此外既絶無他種政策之性質亦别無航海貿易之條件在事實上不過表明兩國之交親釋相互之猜忌與他國毫不相涉也 
　　俄國阿帖撤新聞評曰日法恊約形式上雖尚未議結而事實上則巳表明兩國政府之同意日本與英同盟復僣俄國恊商保護相互之權利以袪除列强之惡感又進而與法人交親其外交之智能敏腕實有出人意料之外者此協約日本旣確保其極東之勢力範圍凡屬其威權以内之行動又孰能侵入而干涉之乎總之日本現今之政策實欲自由使用其權力而以平和手段解决列强競爭之政策也 
　　罹帖爾之特報曰日法協約兩國政府得疏通其維持亞東現狀之意見與日俄協約固無甚相關者此協約之命意大概以現狀維持爲主見殆與日英同盟相接近也 
　　法國秀拉帖巴報曰保護極東全部之現狀者日法協約之精神也而日本於此協約所紀利益之外尚有二種之便利一則可銷除法國國民之排日一則可得法國貲本之輸入也 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
畫史（續出） 
[大運動會二（拔河）（善化仆）]  
本埠新聞 
[嚴禁私運小洋赴閩示文]  
　　瑞觀察昨日發出示諭一道文曰爲曉諭事奉兩江督憲電諭接閩浙督憲松電開據閩侯兩縣禀稱閩省以小民困苦小洋定價較高近因上海香港汕頭等處私販來閩以致價值日跌小民受虧不淺應請嚴禁私販以杜來源等語請飭上海道知照稅務司嚴查來閩各船不准私載小洋來閩以維圜法等因當以外省角洋運閩轉售旣與閩省有碍自應查禁惟商旅往來携帶以爲不時之需久巳習慣現擬明定限制嗣後由滬往閩船隻如每人隨帶不及百角備作自用者仍請照舊通融數逾百角則以私販論概予禁止起岸以便商情由電禀奉督憲轉商閩浙督憲照辦電飭示諭俾可周知等因到道奉此除函致稅務司照辦外合亟出示曉諭爲此示仰商賈人等一體知悉以後携帶角洋赴閩備用總以不及百角爲度切勿有逾此數致被閩關扣留查究共各凛遵特示（軌） 
[滬道堅欲硝皮公司遷入租界]  
　　寳山縣境潭子港英商資基硝皮公司由滬道照請英領飭遷租界等情曾記前報兹聞英總領事霍君以不能飭其遷讓他處未允照辦瑞觀察以洋商不能在内地開設行棧載明約章彼此均當恪守業又駁復矣（皮） 
[秈米可購]  
　　滬人素不喜食秈米今大米貴至九元三四角而秈米仍不過七元左右在節縮食用之家自以購食秈米爲宜惟米舖大都以秈米攙入白米混售專售秈米者惟北巿有之南巿則無聞焉以致欲食秈米之人苦無購處兹聞某君於南巿萬裕碼頭老公茂花行内及西門外各設平售秈米處一所定價每洋一元可售秈米念貳斤以天不秤爲準卽全包購買亦可在某君意在惠濟小户如有聞風興起仿照辦理固屬惠而不費而店鋪居家若各願購食秈米則大米之價亦可稍平矣（川） 
[勒交舞弊信差]  
　　上海郵政司戴君以信差王烈恒舞弊私吞股票匯票買票各洋元逃回原籍除移請鎮海縣緝提外特函請滬道瑞觀察札飭公廨關太守派差著令住居英租界石路開設源豐順洋貨號之保人唐爕樊交出王烈恒歸案訊究（舟） 
[南區警務長定期交卸]  
　　工程局南區警務長穆湘瑶聞定於月底交卸總董李平書君等業巳函致南巿商務分會公舉熟悉警務之人到局接替矣（的　） 
[副捕頭請假回國]  
　　四馬路老巡捕房副捕頭木突生君前因請假回國所遺職司由麥總巡另派十一號三道捕代理（根） 
[請廨備文提犯]  
　　著名流氓馬德芳在滬時犯案纍纍屢拿未獲現由營弁在寗波緝獲送押地方官署本埠英捕房聞之特派探往索該縣不允故捕頭禀請公共公廨查案備文前往移提（舟） 
[清查洋商控案]  
　　公共公廨關太守奏調赴東由英領照會滬道暫留理案各情巳誌前報兹悉太守日來飭各書吏將洋商控案逐件查明並照會各領事自華歷六月初二日始會審之案暫緩訂訊云（根） 
 
 

Page 19

 
 
[控告房客欠租行兇]  
　　英商瑪禮遜管屋人居雲峯赴公廨控告住居哈爾濱路十號門牌捉狗夫龔炳祥並公濟醫院西崽陳桂仙因租房紏葛紏衆行兇等情讞員關太守准詞簽差協探前往傳訊根 
[妓傭落髮]  
　　前晚英租界清和坊三弄妓女謝寳寳與妓傭朱林寳應局至寳善街春仙戲館左近因轎夫不慎悮撞途人傅生勤爭論之下互相扭毆傅適中酒即用外國剪刀將朱林寳之髮髻剪落當被扭入捕房押候今晨解訊（根） 
[省釋人犯]  
　　總工程局覊押所犯人日多押所狹窄以致疾病叢生往往送堂不及誠爲可憫兹由局董另立章程將未曾判定人犯或因原告未來質証者一概從寛省釋（永） 
[英界火警]  
　　前晚　點餘鐘公共租界南京路美泰洋房失慎經救火會馳往灌熄巳燬房屋一幛（泉） 
[縣令驗屍]  
　　昨報紀請驗吞烟自盡一則昨日午後縣宰李大令蒞仁濟醫院騐得該氏委係吞烟身死當飭善堂收騐候出示召屬認領（根） 
[命案離奇]  
　　昨有小孩數名在法界西新橋南首瑞福里口滚玩鐵圈適該圈滚入隂溝一孩卽將盖溝鐵板揭開取圈詎見有死人手膀兩只駭極狂呼哄動途人事經捕房聞知卽將該屍手携往同仁輔元堂儲放小棺中一面飭探報縣請騐按該屍手似從兩肩砍下浮胖未腐想砍下未久也（絲） 
[小孩溺斃]  
　　前日長江碼頭江寛輪船旁汆有年約五六齡身穿紅布祅形似江北小孩之屍身一口經人撈起查無屍屬報由捕房商請同仁輔元堂棺殮埋葬（絲） 
[上海官事]  
　　委辦駐滬收發浙西鹽巡各營餉項事宜知府包發鸞本城守府杜步階法會審讞員聶宗羲總工程局正裁判官孫調鼎留防十三隊隊官曾麙連等昨均到道禀見（車） 
訟案 
[上海縣案]  
　　本城巡警局函解朱胡氏扭控邢桂汀拐佔伊媳李氏一案到縣經襄讞洪明府審究胡氏供子業鐵匠現在湖北做工媳婦李氏背逃六年之久近始查悉被邢拐佔求恩懲究李氏供家貧難度婆婆欲將婦人重嫁故逃至邢家自願相從邢供李氏自到小的處不願回去明府以李氏無恥誣姑喝令掌類一百下邢責三百板責時李氏涕泣代求明府大怒斥其淫賤巳極喝將李氏鞭背五十下命胡氏領回管束李氏不遵仍欲隨邢同回明府判交官媒邢亦收押候再訊辦○總局又解顧王氏等一婦兩男到縣訊究王氏供本夫顧阿二故世後改嫁族人顧阿桂不能養活婦人遂領小孩來滬帮傭復與同鄉徐小弟　識徐阿榮供顧阿桂現在華亭本縣控告徐小弟誘拐伊妻王氏縣尊著地保尋交因小的與小弟同村故託小的到此尋見扭交巡士拘局解案徐小弟供詞支吾明府判王氏暫交官媒小弟收押候移解華亭縣歸案審辦阿榮自往投質○公共公廨前片送竊賊陶仁泉枷示期滿到案判陶疎枷省釋速回原籍（車） 
[英租界捕房事]  
　　粤女王恆財因不愿爲娼赴捕房控訴由補頭轉送公共公廨奉讞員關太守飭發官媒看管候提集人証再訊○匯四捕房華捕解送瘋婦王高氏到廨請爲安插關太守諭飭暫發官媒看管候示○老閘捕房解送迷路男孩李有郎至廨請爲安插諭留候訊明再行懸牌召領○英捕房解送王周氏沈王氏二名至廨稱係拐騙案内人犯尚有張阿四管押捕房請爲收押奏諭併交官媒押候今晨解訊（泉） 
[法租界捕房事]  
　　某甲昨扭徐子春至捕房控稍串拐妻子等情捕頭命押候解公堂訊核○姜阿根在碼頭行竊白米一袋爲巡丁查知拘入押候解辦○王阿三昨在輪船上圖竊經探撞見　卽拘入押候訊究（絲） 
[美租界捕房事]  
　　陳士鴻在狄思威路被孫阿福張月山張世記兇毆受傷由捕併送捕房捕頭命將孫等押候解辦○姚益富昨竊脚踏車一輛由探拘入押辦○張仁財昨在源昌路竊得鐵噐多件由探拘入押辦○陳大實聚賭　頭事爲捕房聞知飭探請廨單傳訊辦○銅匠流氓陳老虎前在西華得路刀傷剃頭店夥朱阿二由探拘獲押候解辦○蓬路漆匠店主馬東生前爲親戚担保田地案牽累被人控告昨由廨差持票恊同中西探將馬提入捕房押候解訊（西） 
來件 
[唐山洋灰公司移各省商會文]  
　　爲移送事案查敝公司前奉直隷督憲袁札飭收回自辦原爲挽回利權起見當於唐山舊廠迤東購地添建新廠電訂外洋新式機器藉圖擴充嗣因天津水陸要隘爲通商大埠遂在紫竹林法租界三號路設立總經理處派委華洋員司經理以便與各商接洽推廣銷路以免利源外溢均經詳蒙直隷督憲批准照辦在案兹查洋灰爲用極廣凡建造各工莫不視爲必需之料與其購自外洋漏巵莫塞孰若用歸本國權利可收况唐山洋灰實係天然質料製造而成經洋工師考騐比之外洋更勝一籌其餘凡洋灰矸子土製造各貨無不精美價值尤廉用特編印廣告徧行傳播以廣招徠凡我華人自應購中國之灰爲中國之用庶幾事順理直上不負愛國之心下無背合羣之義因思各省遇有工程諒必需用孔殷務宜廣爲勸導購用以顧大局而防外溢如有大宗躉售敝公司必予以特别利益除分移外所有前項廣告相應備文移送貴商會請煩查照即將編印廣告轉發各分會以廣流傳並希見復望切施行須至移者（川） 
雜錄 
[公餞伊德君榮任香港總公司總經理頌]  
　　今西千九百七年六月二十一號之夕卽中光緒三十有三年五月十一我外部尚書鏡宇吕公招集滬上士紳商富諸同人特治餞筵爲華洋義振會會計員 
　　伊德君張飲祖道盖君近奉總公司之特調香港總公司總經理離滬有期用特奉觴致頌藉以揚仁風抒謝悃叙離悰禮也獨是君先時在滬一工部局公董耳兹於義振會一會計員耳初非外交之使臣亦非陸海兩軍擅名之統師大帥卓著聲望爲衆推崇而我華人士尤爲欽佩愛敬之忱溢於言表是遵何道以得此哉實以滬地爲我華互巿之第一大埠然主客之情久而未能融洽者因言語禮俗各有不同以致每多隔閡此商務之所未極隆盛也惟君深知其弊恒欲調停中外聯絡商情化畛域而釋參商庶商務得以蒸蒸日上而無或中沮故前董局務諸凡設施不離厥旨而公誠之意孚於外人一時彼此齟齬賴君與有消釋者不知凡幾又地方痞棍隂敗治安君則懲之維嚴盡法處置如范高頭輩輔佐華官之不逮有造於滬地者實鉅且多又去歲淮徐海各屬水潦 
 
 

Page 20

 
 
爲我華近數百年來未有之奇災克爾登都戎告災之書署爲無刃之剿殺初非虚語而數千百萬遺黎得離水火而登袵席者賴此義振會創行千古未聞之善舉而此會之成首庸實屬於君任諸籌募君乃晝夜焦勞忘餐廢寢乃克集成鉅欵說者謂非君善行久信於遐邇恐不足以及此夫世　出入鎗林彈雨爲國禦侮以期殺敵致果者亦有所事無濟而致命遂志者此其人忠則忠矣烈則烈矣而核其用心初不得謂之爲仁若君拯我華民生死而肉骨者殆不啻恒河沙數雖欲不謂之振古人豪仁至義盡惡乎可邪至若所募之欵曁賽珍會收數他人巳有詳言之者兹不多及惟取君先後用心之所在著之於篇爲踵武乎君者告庶君身雖去滬而恩澤之留於滬上者永遠無極則君之福根亦與春申一水長此流貽矣於是即以此言爲君忭頌忭頌君其相視而笑莫逆於心矣乎[  沈敦和撰]  
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
