# 1900 - 356 - 4909953

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不可不備并請認明封面後有二　齋校本庶不悞購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[報紀英練華軍因廣論之]  
嗚呼中國至今日亦可謂弱矣外侮相逼内憂交作幾於束手無措若在弱小之國地本彈丸民貧土瘠誠無足怪而中國則幅員之廣物產之多人民之衆屈指地毬之上不可多得誠何爲而一敗塗地至斯耶推原其故有土地而不能治與無土地同有物產而不能製與無物產同有人民而不能保與無人民同此中國之所以弱也而其致弱之甚者則尤在兵力之不足武備之不精當海禁未經大開之時不知訓練老弱充數虚糜糧餉徒飾觀瞻以致釀成髪逆之禍蹂躪十餘省擾亂十餘年洎各口通商重門洞闢儼成戰國之勢雖各國皆以商務爲重並無侵奪土地之心而交涉一多卽不免齟齬迭起幸而無事則兵尚足以示威或可免啓外人覬覦伍旦事起倉卒易玉帛爲干戈則必整我戎行固我疆圉庶不致爲外人所逼迫乃當軸者不知振作徒事因循未幾而安南爲法有矣未幾而緬甸爲英有矣又未幾而琉球爲日有矣猶謂藩籬雖撤於内地仍無恙也至中東釁起兵敗將亡陸師披靡海軍盡失不僅高麗不復我屬卽臺灣爲南洋要隘亦拱手授之日人於是中國之弱不啻和盤托出天下皆知由是俄則租我旅順大連灣矣德則租我膠州灣矣法則租我廣州灣矣猶望從此休養生息復我舊觀不謂拳匪借仇教爲名大動各國公憤連雞之勢無不支排占我砲臺奪我戰艦淪我名郡入我神京夫論拳匪之事曲誠在我然果兵力足以支拄則京津數百里間在在皆可扼守何致聨軍抵京如入無人之境夫乃知兵力强弱其關繫誠非淺鮮矣夫中國之兵豈生而弱者哉儒生抵掌高談無不謂西人器械精良火砲犀利中國卽有貔貅之士當之無不披靡乃數十年來步武西法外人所有之器中國無不有之外人所習之事中國無不習之似亦足以頡頏矣而仍苦於力不能敵此何故哉竊嘗觀於本報所載英練華軍一事而不禁重有感矣本報轉錄天津直報云英廷簡駐威海衛都統寳君前派入至天津招募壯丁充當兵士業經足額開赴山東刻又在城内水月庵出示續募每日投營効用者不絶於途夫英人所練華軍現在並無戰事究不知其果强於中國之兵否惟觀各國行伍總期一兵得一兵之用使華人而果皆疲弱無用英人亦何所愛而募之從可知中國之屢戰屢敗者非兵之罪也實統兵者不得其法耳或者謂中國之人中國用之而弱外人用之而卽强使各國皆起而效尤將中國有用之才皆爲外人所用中國尚曷望有轉機然以予觀之非中國之禍實中國之福也中國人心因循怠惰已成牢不可破之勢借西人以鞭辟之未始非轉弱爲强之一大機會若慮華人爲西人所募恐日後或不免反戈以攻則中國民心固皆固結現雖食其廪餼斷不至盡昧本根又何慮哉又何慮哉 
[俄人意見]  
　　俄國納阜佛里米亞報云吾俄如許英德所請則英德必將在牛莊及山海關等處併力經營迨至布置已成萬難使之他去吾俄與中國壤地相接關係最巨爲今之計亟宜在中國東北及北省留意防範不能任他國爲所欲爲夫吾俄並無瓜分中國之心然他國教士商人倘擾及俄疆亦斷不能曲爲隱忍總之中國南省卽使大開門户一任他國如何處置吾俄不願與聞惟不能使北河以北與知國通商耳 
[奏叅馭兵不愼營官摺]  
　　頭品頂戴湖廣總督臣張之洞跪奏爲特叅馭兵不愼查匪不力之叅將請旨革職恭摺具奏仰祈聖鑒事竊臣訪聞湖南岳州文武衙署水陸兵勇多有富有票匪混迹其間署岳州營叅將秦三元營内卽所不免適准湖南撫臣兪廉三函達情節相符伏查長江一帶會匪素多近日富有票匪散票旬煽各種會匪皆往領票入會混入各營兵勇及長江水師者甚多迭經臣嚴飭水陸各營將弁嚴查密拿在案岳州爲南北兩省咽喉票匪最注意於此訊出匪首多係籍隸岳州盤踞煽誘蓄謀甚深目前匪勢仍復眈眈思逞現查知該叅將所統練兵百名其中卽多係領有富有匪票者實堪駭異似此昏謬粗率一旦有警必致貽誤事機當此防務吃緊之際未便稍事姑容聞巴陵縣知縣所募營勇票匪亦多除該縣已由湖南撫臣兪廉三撤任另行奏叅外相應請旨將署湖南岳州營叅將本任湖北撫標中軍叅將秦三元卽行革職以爲營務含糊查匪不力耆戒理合會同湖南撫臣兪廉三湖北撫臣于蔭霖湖南提臣婁雲慶繕摺奏陳伏乞皇太后皇上聖鑒謹奏奉硃批著照所請兵部知道欽此 
[議辦門釐]  
　　武昌訪事友人云湖廣總督張香濤制軍目擊鄂省庫儲支絀應解京協各餉挹注維艱現値北方軍事未平長江一帶防務緊要勇營旣難裁撤餉項亦未便虚懸因札飭署藩司瞿賡甫方伯會同善後牙釐局司道妥爲籌備以裕餉源方伯與札鳳池廉訪徐穉生殷厚培兩觀察互相商榷擬信照蘇省章程抽收鋪面門釐查照鋪面大小分定等差按月抽捐至多不得過四千文至少以二百文爲率刻已釐訂章程詳請制軍核示制軍韙之諒不日卽須開辦矣 
[嚴緝票匪]  
　　宜昌訪事友人云前者官塲接到省憲來電内開某大員之子某甲爲富有票匪頭目邇日乘機逃逸將次抵宜飭卽查拿懲辦等因爰卽據情告知西官侯輪船攏岸時密往緝捕併不准各小划船攬裝貨客西官亦督帶洋兵帮同照料乃連查固陵昌和快利等船均無蹤跡又有某乙者曾受自立會黨中正龍頭僞職在南門左近設館授徒近經匪黨之被獲者輾轉供扳地方官派差密拿未獲上月十九日訛傳乙已歸家卽由團防局弁勇四十餘人前往搜捕迄無所獲恐鴻飛天外弋人終不得而簒之矣 
[令嚴保甲]  
　　杭州訪事友人云每届冬令浙省例有淸查保甲之事本年海氛不靖兼之内地土匪竊發升任 
 
 

Page 2

 
 
藩司榮伯衡方伯在臬司任内時嚴飭各叚巡員認眞稽察每户男婦若干名口須注明年貌詳細造册而於庵觀寺院客寓烟館尤加意淸查以免匪徒混迹事後復責令三城總巡逐一覆查俾免虚應故事兹者署臬司許廉訪更札委候補通判黄别駕融恩赴各叚抽查如有與原册不符者將淸查分巡各員記過停委其抽查委員亦不得潦草塞責似此認眞稽察宵小自無從匿跡其間矣 
[籌助川資]  
　　武昌訪事友人云自京畿失陷萬乘播遷京僚多留滯燕都未克追隨駕西上近雖疉奏諭旨飭催在京各官迅赴行在恪供厥職而長安道遠資斧難籌湖廣總督張香濤制軍有鑒於此因電商兩江總督兼南洋通商大臣劉峴帥擬就江鄂兩省外銷項下籌撥銀二萬兩專備京官赴陜川資每員給發銀二百兩以一百員爲額似此誼重同僚體恤周至彼仕途中人得此挹注宜如何感激馳驅哉 
[鄂撫謙光]  
　　武昌訪事友云簡授湖北巡撫景月汀中丞下車伊始力矯時習凡接見大小各官皆虚懷延訪卽巡捕官禀白公事亦必命坐賜　文職自州縣以上來轅禀見者皆於次日親往答拜屬僚仰望丰采無不以中丞紆尊降貴益矢協恭總辦牙釐局殷厚培觀察爲中丞昔年受業師當謁見之初中丞大開戟門降堦迎入旋卽親詣觀察公館投刺請謁行師生之禮如中丞者居高能下不自滿假誠疆吏中不可多得者矣 
[示除民害]  
　　寗波訪事友人云日前府尊高嶼卿太守發出告示曰爲出示招報事照得郡城五方雜處匪易濳藏被竊之案幾於層見疉出卽經本府妥擬章程將保甲切實整頓禀奉各憲批示立案惟訪聞民間被竊之案往往以報竊費事相率隱忍是使賊膽愈張而捕保人等更得狥私豢匪勢必竊案日多民累愈滋除抄奉札縣並分飭各柱員一體認眞辦理外合行出示招報爲此示仰諸民人等知悉嗣後遇有被竊准失主立刻就近報明本桂保甲委員派督巡丁夫役傳同捕快跟蹤訪查一面繕具白禀開明失單禀縣並准禀府立予限捕嚴緝以期破案追贓决不令花費分文守候致累倘有差捕從中抑勒隱諱或胥役索擾留難許赴府縣指名禀控查訊得實立卽從嚴懲辦本府爲除弊便民起見自示之後勿再隱忍自誤亦不得無中生有揑情妄禀轉干查究其各遵照毋違特示 
[考童肇事]  
　　甯波訪事友人云甯郡東門内錦盛綢莊近因積貨過多貶價求售惟每人准購一二疋而止不能多多益善如淮陰侯之將兵本月初二日考童朱某向購數疋夥友却之朱遂悻悻而去另向新森泰綢緞莊購得邀集同學至錦盛尋釁掄拳攢擊致店夥面部受傷於是衆鄰共抱不平言欲送縣究治並互相要約一律閉門適提憲余軍門涎出其間詢悉情由面諭各店開門交易旣而邑宰朱大令聞信飭差　問令朱向之服禮始得浪靜波平 
[僞票敗露]  
　　宜昌訪事友人云郡城協美成錢店向出錢票行使市廛近日忽喧傳時有贋鼎入市混用細加辨認花樣大略相符店中人遂留心伺察上月某日有某甲者持票至店兌錢店夥知其僞也靳而不與於是居民鋪户凡持有此項票據者爭往收取店中執事者察得數百紙内眞者祗一二十紙餘皆魚目混珠因恐人衆滋生事端據情禀知地方官請卽出示嚴禁並將假票一律塗銷旋由團練局紳董訪悉北門外某甲曾與仍僞造假票匪徒通同一氣遂拘送　湖縣署俟緝獲羽黨然後究懲 
[輪船失事]  
　　昨得宜昌來電云本日有瑞記洋行新製之某輪船由宜昌駛往重慶將抵埠矣忽然失事船中諸客有遇救者然所失已不貲矣 
[沙坪火警]  
　　廣州安雅書局世說編云粤東鶴山縣境沙坪墟一大市塲也上月十九日之夜　鼓四敲天未破曙墟中某首飾店忽不戒於火立時黑烟匝地紅𦦨漫天烈烈轟轟不可嚮邇未幾卽延及猪肉街打鐵街義學新街鋪户如林悉成瓦礫計共焚去房屋一百五六十椽吳回氏亦太忍心哉 
[浙省官塲紀事]  
　　杭州訪事人友云升任浙江藩憲榮伯衡方伯接篆後於上月二十八日札委候補縣丞盧二尹士鴻充監印官二尹奉札後擇吉本月初一日到差○臨浦南潯二釐局總辦均届期滿由牙釐總局憲札委候補縣陳大令常鏵接辦臨浦候補同知楊司馬士鈞接辦南潯○牙釐總局提調許南友太守星箕於本月朔日奉到藩憲榮方伯札知兼辦農工商務局提調○紹興左營守備陸仲賢守戎　超於上月某日來省領餉禀見撫憲惲崧耘中丞面陳要公卽日禀辭遄返 
[宜郡官塲紀事]  
　　宜昌訪事友人云長江水師統領張軍門因事開缺後所遺營務由上憲覈委宜昌鎭中衡游擊羅遊戎珍材接統游戎係前四川提督羅忠節公文孫忠勳後裔韜略夙嫻已於日前赴省謝委矣○荊宜施道奭召棠觀察良在任數年無端被前湖北巡撫于次棠中丞叅劾褫職遺缺經上憲委宜昌鹽局總辦陳觀察兆葵代理不日卽可履新矣 
[皖省官塲紀事]  
　　安慶訪事人云皖省地居長江上游防務最關緊要撫憲王芍棠中丞於今歲夏秋之交募集楚勇十五營分駐各要隘以資防守上月十八日調集楚軍統領黄軍門呈祥淮軍統領韓軍門大武部下各勇認眞校閱賞賚有差迨二十八日淸晨命駕蒞武備學堂閱視肄業生洋操歴三點鐘之久始回轅整軍經武分宜爾也○上月二十七日午後藩憲湯小秋方伯牌示新選霍山縣知縣秦達章飭赴新任○正任江西巡撫松鶴齡中丞自奉調補江蘇巡撫之諭卽交卸篆務料理履新皖中係憲節必經之地官塲特飭辦差人役就江干高搭彩棚恭申迎迓乃遲至數日未見憲旌戾止嗣接上游來電知中丞當道出潯江時接奉廷寄令赴行在陛見因之折回鄂省大約日内已取道襄陽赴星馳陜矣 
[楚大寒雁]  
　　武昌訪事友人來函云鄂中居民炊爨多以煤代薪湘省爲產煤之區常川運赴鄂垣藉資接濟當市價最廉時每擔僅售錢二百有奇近因洞庭湖中水勢淺涸煤船擱淺者不下數百艘以致來源日少市儈居厅每擔貴至五百文左右較平時幾逾兩倍相彼小民皆不免憂深薪桂矣○省垣百壽巷人劉某素業成衣鏤月裁雲日無睱晷近更天寒日短爰添雇夥友作工不意某夥陡起不良之心竟將衣料席捲而逃四處追尋杳無蹤跡現已禀官究追未知能珠還合浦否○時當冬令宵小最易生心署湖北按察司扎鳳池廉訪札飭保甲總局齊太守將冬防事宜嚴加整頓并由武昌府余堯衢太守武昌同知長司馬通判馮别駕江夏縣陳大令分夜出巡以騐各員勤惰從此鼠偷絶跡尨吠無驚皆賢長官之賜也 
[茸城道聽]  
　　松江訪事友人云郡城南鄉張澤鎭人封某與金山縣境氽來廟左近富户楊某積不相能被楊誣爲土棍以交通鹽梟爲辭控諸華亭縣署縣主林霨生大令詰知封曾習舉業令背誦五經併作子謂公冶長題起講隨准覓人保釋不意封以被押受辱銜楊益深本月初一日遇諸郡城南門外扭赴華亭縣署控訴情由大令以案已從寛斷結不應再滋訟端飭將封掌頰三百下收押待質所聽候覆訊核奪蓋大令因勸募紳富捐道出張澤與各董把晤詳叩封之行止知封雖無交通鹽梟情事然少年佻㒓不洽鄉評故擬痛懲之以爲行止不端者儆也來函如此未知確否○上月二十六日楓涇鎭接嬰善堂紳董李葉鄒郁四人偕往十八圖丈量沙田被鄉民集衆縶縛連汛弁鍾君置諸舟中解赴郡城道出大漲涇時見有砲艇在大呼救命砲艇哨弁代釋其縛將舟子及地保王明昌等拘解婁縣署縣主屈吉士大令研訊之下判令笞責禁 
 
 

Page 3

 
 
押飭差嚴提爲首肇事者重懲圖中民人自知不合擬推某甲爲首向各董伏禮未知各董能俯允轉圜否也 
[總巡謁客]  
　　昨日午後本邑保甲總巡兼辦淸道事宜傅星厓明府因有要公命駕至上海縣署拜會縣主汪瑤庭大令大令延入花廳茗談良久而别 
[移提備質]  
　　本年七月某日車夫招漢淸呑沒某姓客雇裝之皮箱一口寄存法租界中朱友林所開薙髪店内被同鄉人周如金偵悉欲向分肥招不允旋恐漏洩春光逃回揚州原籍前日包探將朱拘獲帶入捕房昨日讞員杜枝園大令發落各案時飭提研訊朱供稱招住揚州甘泉縣境吉家酒店小的雖與相識並無窩頓失贓情事求關提招到案質訊使知大令飭書吏繕齊文牘派包探前往揚州投甘泉縣署移提招到案訊究情由 
[提人糾葛]  
　　前者英美租界公廨讞員張柄樞司馬奉上憲札飭拘拿私售認捐單案内之丁藻香朱疇二犯因飭差役辛壽往提某日辛帶同夥役張松亭王裕投捕房協同包探石錦榮至丁父紫垣家門外守候紫垣係協隆洋行夥聞有此事投訴捕房捕頭令包探陸阿九將張王拘押昨晨解送公堂請訊張王同禀稱小的等奉票往總領事署禀請籨字然後投捕房恊同包探前往守提未知紫垣是否洋商所用之人只聞其在南市丁一泰花行執業况小的等曾赴捕房三次並未至丁家吵閙惟守候門外而已今紫垣旣隨洋人來案請大老爺研詰便明石探禀稱某日差夥至捕房喚小的同往提人並未說及丁係洋商夥司馬傳訊紫垣供稱兒子藻香現已不知何往容緩訪尋交案司馬商之梅繙譯謂差夥奉票提人旣已協同包探前往且人未見面不得謂之違章紫垣今旣來案著具呈切實限狀將藻香赶緊尋交朱疇亦案内緊要之人飭捕頭派探協差往緝 
[德兵操演]  
　　昨晨九點半鐘時駐紥泥城外之德國兵約百餘名由統帶官督率至虹口新靶子路操演洋槍打靶至十一點鐘時始整隧而返 
　 
[遄回故國]  
　　駐滬法總領事署西文案某君來滬日久邇因繫念故鄉禀請總領事白藻泰君給假半年遄回故國前日附法公司某輪船起程臨行時繙譯官費君及寓滬各紳商趨詣公司碼頭恭送如禮 
[北鄉火警]  
　　前晚十一點鐘時虹口舊江橋左近鄉民某姓家因煮夜膳遺火積薪霎時火光燭天突肇燎原之禍鄰人汲水以救約歴一點鐘時始得撲滅共焚去平房五六間地在租界之外故瞭望臺上並不鳴鐘 
[法租界捕房瑣案]  
　　寶山縣境大塲鎭迤西有地名光福者爲六十四圖所轄日前圖中地保侯掌卿串同蟻媒薛阿二蔣杏生拐賣郁王氏家四齡糼女被氏控諸公廨讞員杜枝園大令備文移請寳山縣主金大令派差協探移提到案研訊明確著各荷枷三個月期滿各笞責三百板解回原籍請地方官發落○車夫崔長歲串同流氓王三元攫取某甲雇裝之錢一千文被包探拘獲到案大令判令各責二百板○偷兒王阿狗張阿三劉阿四前經大令訊明昨日著各責二百板○偷兒耿大才胡阿祥劉阿四王阿林前經大令訊明昨日著將耿胡各責一百板劉王各責二百板 
[美租界捕房紀事]  
　　前晚積竊周桂生闖入篷路某姓柴炭店内行竊樹柴數擔經包探劉阿炳拘入捕房捕頭令押候解送公堂禀請讞員張柄樞司馬訊辦○昨晨提籃橋左近榮華客棧主投捕房報稱前晚有一不識姓名人來棧借宿日高未起毁扉入視已神色變異一息奄奄想係服毒所致云云捕頭令速送同仁醫院求治 
[籌辦陜振四誌]  
　　奉盛京堂照會内開光緖二十六年十一月初一日承准兩江督部堂劉咨開本年十月二十四日准行在軍機處電開前因陜省災情過重籌維艱經户部奏請勸辦振捐當奉寄諭令尊處咨會西南各省廣爲勸募並飭令江蘇候選教職嚴作霖等邀集同志來陜辦理義振現在振振孔亟需欵甚鉅務祈迅飭義振各員赶緊前來嚴作霖等辦振多年義聲卓著際此流離轉徙待振迫切當更不忍膜視並希會商盛京卿設待勸捐先行籌欵若干卽交嚴作霖隨帶赴陜辦理急振不勝盼切切請咨催江西安徽兩湖閩廣四川各省速籌振欵源源接濟此次適値法鑾輿駐蹕西安遭此奇荒爲日方長刻已道殣相望以後更不堪設想總望各督撫力顧全局廣爲勸辦協籌振濟上紓聖主飢溺之懷下慰億姓雲霓之望則百萬災黎同受再生之德矣等因到本部堂准此查陜省被災甚重必須赶籌協濟以拯災黎現經本部堂飭由江海關道先行借撥銀五萬兩並商由貴大臣及嚴道施守等另借銀五萬兩共銀十萬兩卽交嚴作霖帶陜濟用由貴大臣勸捐歸還以淸欵目准電前囚除電復外相應咨會貴大臣請煩查照施行等因承准此查此案前准軍機大臣來電業經抄單照會在案兹准前因除分行外相應照會貴紳請煩查照施行等因又奉照會内開本年十月二十四日承准軍機大臣電開陜省災重振急迅飭義振各員赶緊前來並設法勸捐先行籌欵交嚴紳隨帶赴陜辦理急振等因當經本大臣卽日電復並將籌辦情形先請代奏在案除分咨外相應鈔錄電稿照會貴紳請煩查照施行等因計粘抄單西安榮中堂王中堂趙大人鹿大人前准江督蘇撫咨奉諭旨飭令嚴作霖邀集同志來陜辦理義振並飭宣懐勸募匯解以資接濟正在籌辦間頃奉敬電命卽設法勸捐先行籌欵若干交嚴作霖隨帶赴陜辦理急振查嚴作霖前日來滬會商當卽傳集向來勸捐之紳商婉切籌酌皆稱北方大亂南人財貨消耗撫算淞滬巨艦陸兵不絶於道商務停滯無可勸捐卽如宣懷所管之輪船電線不僅入不敷出且產業或毁或奪幾難自保實非往年可以激勸而得鉅欵此皆實在情形况勸捐緩不濟急必須先行墊欵頃已設法籌墊現銀十三萬二千兩内計輪電局二萬施則敬一萬二千嚴作霖嚴信厚各籌墊一萬聶護撫交嚴作霖協振一萬宣懷向聶護撫借一萬向滬關借五萬余藩司聨沅捐助一萬尅日解赴漢口交嚴作霖隨帶赴陜據岑撫電已奏准實官請奬請速發照收以便馳電各處勸捐一面歸補一面接濟惟嚴須十一月杪到陜急振萬不可待前已電復岑撫必須遴員先辦官振仍仿照義振辦法派員查户分别極貧次貧隨查隨放不可全憑董保造册吏胥過手放振無他法剔得嚴方能放得寛查得快方能救得活聞京官陸續到陜或選擇樂善耐苦京外官皆可分赴各縣查放不拘官振義振皆好嚴到再擇極重州縣會辦加振庶免延悞除具摺復陳外請先代奏宣懷謹叩敬上海六馬路仁濟善堂盆湯弄絲業會館奏辦陜西義振總局施則敬謹啓 
[濟南來電]  
　　恊濟善會楊丁到德州難民果多回濟南先資送在濟廿餘家回南用欵千五百兩俟欵到再赴德景察辦徐上海三馬路協濟善會尤炯楊兆鏊丁紹芬等謹錄 
[敬告仁人]  
　　寓鄂友人來函内開湖州府屬某縣人陳某素有瘋疾流落可虞特派妥人陪送回里到滬後請代爲招呼等語旋據來人面稱十月二十四日由漢口趁江裕輪船下駛二十六日之晚到鎭江後陳囑其上岸購物不料回船時陳已不知何往徧尋無著訪尋三日蹤跡杳然陳年約五十餘身中面瘦微麻有鬚操湖州音身穿元色布羊皮馬褂灰色布棉袍懇設法訪查以全善舉云云除函託鎭江招商局朱君煦庭繕備招帖並懇救生局同仁隨時留意外如有仁人君子知其下落者請卽就近告知朱君煦庭妥送回里功德無量上海盆湯弄絲業會館謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[各國輪船表]  
　　廣州安雅書局世說編云英國共輪船二萬二百零四艘載重十三兆三十八萬零六百三十墩法國共輪船一萬五千六百十五艘載重九十萬零一百八十八墩俄國共輪船二千八百艘載重五十五萬四千一百十四墩意大利國於西歴一千八百九十七年共有輪船六千二百三十八艘載重七十八萬六千六百四十四墩餘如瑙威瑞典等國船數尚未查明惟知瑙威共載重一兆五十萬墩瑞典共載重五十萬墩然此皆言商船也至以水師言之英法俄意四國總共載重三兆八十八萬零六百二十五墩方西歴一千八百九十八年時英國進口貨物計値金四百七十兆三十七萬九千三百磅出口貨物計値二百九十四兆一萬五千磅惟均須水師保護是則曲國與各國通商是年可得金七百六十四兆三十九萬三千磅矣又按是年法國進口貨物計値四百十兆二十四萬四千磅俄國一百四十二兆五十一萬四千磅德國四百七十二兆十萬磅意大利國一百十四兆九十萬七千磅綜而計之共一千一百三十九兆七十二萬五千磅總之一千八百九十八年英國船務較徳法俄意四國多至兩倍有半云 
[工人傷指]  
　　前日午後本邑江南機器製造局工人廖國華工作不愼被機輪軋去右手大指血流如注痛極聲嘶經人禀知總辦潘芸蓀觀察舁送仁濟醫館求治恐已不免殘癈矣 
[上海縣署瑣案]  
　　上海縣汪瑤庭大令飭差訪拿地棍秦東昇到案前晚升堂研訊秦供小的各在盛公館爲家丁小主人曾欠張順松銀二百兩張託小的催索致被誣控盜賣地基小的素不敢招搖撞騙求恩明鑒大令謂爾與曹翰生嚴凡林張順松等串賣人家之地尚敢狡賴不承乎遂諭令收押所中候提到餘人質訊核奪○前者上海婁縣交界之馮家棋杆匪人焚燬教堂一案牽涉民人徐玉樓時黄愛棠觀察方綰縣篆斷罰洋銀七百元收押限繳在案日前徐浼族人徐成康投案代繳罰欵並求保釋汪大令飭提徐玉樓到案略訊數語著具攺過切結然後交成康保出○前者王余元偕子王金泉控村人沈忠海霸阻造屋向論被毆經汪大令騐明傷痕在案前晚提沈訊究王金泉供小的住屋與沈屋毗連以枝楊爲界今小的欲在枝楊之内搭蓋披屋一椽沈指爲佔據伊地將木料毁去母親向論反被毆傷求恩嚴辦沈供王姓住房與小的之屋確以枝楊爲界今王所蓋披屋佔出枝楊之外小的囑讓不允以致紛爭並無毆擊之事王母自行磕傷叩求電鑒地保林少卿供王等吵閙時小的未經目覩大令飭地保劃明界址兩造均不准佔越○總巡局員傅明府移送徐錫卿控徐東瀛訛詐一案到縣汪大令飭暫行收押旋有徐姓族人徐仁康投案禀求保釋大令准如所請飭提東瀛到案交徐仁康保去并著各具切結存案○前年行竊提右營署中洋銀衣物之竊賊陸樹生拘獲後申詳大憲擬定軍罪發往陜西潼關廳刺配日前大令奉到憲札飭書吏繕備公文昨日將陸犯從獄中提出騐明正身加上刑具簽差起解 
[上海巡局紀事]  
　　本邑人陳某向在小南門外靑龍橋畔開設礱麫坊生有一女適倉橋街裘家弄附近同順京貨店主王梅村之子王甲成婚未久遽喪所天時年僅二十有六鳬單鵠寡時返母家前日其姑遣人往接不回致與女母席氏爲難氏忿極偕女奔赴二十三七鋪巡防局控訴局員邱友林二尹飭地甲傳王夫婦到案訊知一切緣由將女大加申斥女歴訴與姑不睦情形并稱未亡人並無他意二尹謂席氏曰爾女不幸早寡理應勸令守節完貞何得掯留在家致傷戚誼席氏叩首求恩二尹命將女交其姑領回諭以不得虐待○月前小南門外許姓家失火延燒左右鄰籮間夫陳阿二乘機劫取各物經周萬順花米行主周美大扭控保甲總巡局局員傅星厓明府升堂研訊陳一味哀求聲稱小的自知不合願賠洋銀三十六元明府准予免究飭地甲帶出押令繳銀不意陳出外後祗賠洋銀十二元周不服復投總巡局具控明府查閱案卷知周業已具結銷案將禀擲還不准所請 
[英美租界公堂瑣案]  
　　蘇州女郎吳阿珠被嚴公館馬車碾傷送至醫院越日斃命捕頭著地甲報知上海縣署縣主汪瑤庭大令命駕蒞屍塲屍父吳阿眞求恩免騐此已兩紀報章矣昨晨包探趙銀河將嚴公館肇禍之馬夫李錦生卽李錦堂解案禀稱昨日縣主汪大老爺諭令小的將李送縣核辦今特解案請訊阿眞投案訴稱李係嚴公館所雇馬夫小的女兒被馬車碾傷斃命已由嚴公館給貲棺殮不願興訟求從寛將李省釋李一味求恩讞員張柄樞司馬商之梅君謂此事旣由嚴公館勸和原告不願追究姑准開釋了案兩造乃叩謝而退○前日安康里被火時匪人陳金福闌入應松年家搶取銀鑲筷六雙經包探趙銀河拘解公堂司馬判令笞責五十板贓給還失主○周永生攫取趙德初所戴皮帽經包探金立生拘解公堂司馬判令笞責三百板枷號一月陳錦梅竊取沈長林家布被一條經包探金立生拘解公堂司馬判令笞責三百板遞解回籍贓給還失主○怡和洋行買辦某甲控陳阿六冐簽字據收取洋銀十元司馬判令笞陳二百板○張才星挾怨戳傷錢開紅經二百九十八號巡街捕拘解公堂司馬查知錢留住醫院未能到案著將張帶回捕房候錢傷愈再訊○葛雲生控某柴行管棧人李阿華私取柴一百擔售與徐永泰司馬著將李押候研訊○寗波府屬某縣人章錦明貧窘無聊投河自盡三百六十三號巡街捕見之解請安插司馬判令押解回籍 
[慨助珍物]  
　　敦善行堂樂助古銅虎頭瓶一對費曉樓士女手卷莫愁湖圖手卷初拓中興頌墨拓孔聖像五分硃拓王夢樓聨四副墨拓天師像兩張太白别集四部雙谿唱和集四部蝶硯廬詩鈔四部董美人墓志四張蠶桑輯要十部墨拓沈中丞小聨兩副潯陽課士擬程十部上海三馬路協濟善會尤炯楊兆鏊丁紹芬等謹錄 
[上海北市絲業會館濟急善局經收第三次淸單]  
　　九月初一日常熟金頌靑募昭文董濱何鏡民洋一百元金壇恆善堂第五次代募洋十三元又盡心齋八元又力絀氏六元○初三日鎭江拾八禾兌兩記洋十七元還願子六元鼎記祥記各二元○初四日福建臬台周鹽法道揚指濟雲貴京官洋三百元○初五日乍浦厘局李仲彭洋五元浙慈邑廟人洋五元銅洋一元○初六日山右隱名氏洋五十元○初七日紅　山莊洋一百元初九日福建伊峻齋代募由王旭翁交來英洋九十元龍洋十二元周舜卿先生募過翰起善士大洋四十五元小洋五十五角○初十日高郵丁玉軒募聚五堂洋八元○十二日印錫璋爲母六旬慶辰又妹于歸梁氏蒙親友賜儀并謝筵資移助代爲造福洋二百元○十三日無名氏爲女病未速痊洋一百元○十四日朱英甫經募由順元莊來洋一百五十二元浙東無力老人洋一百元葉雪帆募貽德和記由陳養泉來五十元寓泰州許公館無名氏十元求產平安人四元求關煞開通三元又一元隱名多二元川沙司署王楊氏四元王隱名氏一元○十五日四明香山同日生洋二元○十六日署廬江縣知縣善化許蓉叔洋五十元廬江縣典史道州毛芹浦廿元廬達尊堂十圓周延壽堂郭思益堂十圓李厚卿四圓廬江縣敎諭緉溪章震三龍洋六圓高郵丁玉軒　棄王精舍洋五圓又槐蔭軒一圓南通州乾復典海陽再餘生祈保家客平安小洋一百角崑山無名氏原棉衣廿件○十七日隱逸居士洋廿元銅洋三元惜陰子洋廿圓嘉善不留名敬記龍洋五圓○十八日海防廳劉指濟浙江同鄉京官規元一百兩潘家福病愈還願洋一元長興趙步程二角○江陰蘇靜翁來沙萬盛章洤記各洋五元不書名二户各二圓又一圓共五户合小洋一百五十八角○十九日鎭江閔鑄臣先生代募晉源莊洋廿元又蕭宏昭十元○二十日漢口招商局來思本堂章爲病愈洋一百廿元無名氏洋八元○廿一日徽甯會館經勸第二批洋三百元古歙過來人洋三十元沈二小姐一元○廿二日浙省萬承志堂知白齋求病愈洋一百允盛　村八元七濠口無名氏二元張雨春二圓○廿三日蔣大善士募森記規元二千兩又厚記規元五百兩又星記規元五百兩○署江西撫右營姚文煥銀二兩又募守備托金阿一兩姚管氏七錢左哨千總徐兆熊右哨千總胡鼎調左頭司把總張錦榮左二司把總李興發四户各五錢右二司把總慮得璜三錢右頭司把總蔡廷翰選鋒右哨哨官蔡廷翰選鋒左哨哨官陳安康選鋒中哨哨官鄭璟姚秀姑五户各二錢共十三户合洋十元漢口敦實善堂男女新棉衣各二百五十件○廿四日恆盛堂洋一百元周壽彭十元○仁壽室交來吳愼記經募規元三百兩李裕記經募規元三百兩翁源生經募規元四百兩仁記經募規元一百兩○廿五日池州府長白潁川氏求保　家人口平安洋四元○廿六日寓沐邑無名氏公助洋廿四元無錫榮尚德原當棉衣一千件○廿九日夢超倬人曹平銀一百兩零三分合規元一百零七兩二錢四分五厘勉力子求老親病愈洋廿元四財堂一元二角東昇氏頌記劉馬氏聚星堂四户各一元○九月分共收規元四千三百零七兩二錢四分五釐洋二千零零一元扯七三五七五合規元一千四百七十二兩二錢三分六厘龍洋廿三元扯七二合規元十六兩五錢六分小洋三百十七角扯六五合元廿兩零六錢零五厘以上共收規元五千八百十六兩六錢四分六厘銅洋四元新棉衣五百件原棉衣一千零廿件連前共收規元三萬三千六百九十九兩二錢四分六釐銅洋五元新棉衣五百件原棉衣一千零廿件 
 
 
 

Page 10

 
 
   
 
