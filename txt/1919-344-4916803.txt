# 1919 - 344 - 4916803

 

Page 1

 
 
   
 
 

Page 2

 
 
   
 
 

Page 3

 
 
時評 
[權限（冷）]  
　　其權付之何人則運用其權者即限於何人今中國之所以屢亂不治者即失此權限故也 
　　名義在此而實際則在彼試觀組織内閣之情其權豈在新内閣耶試觀主持安福之人其權豈在新國會耶更試觀治理中國之人其權豈在中國政府耶是無論中國固有之權常爲他人蹂躪而不能爭矣 
[命令]  
　　十一月二十四日大總統令陸軍總長靳雲鵬呈請任命高紹宗爲綏遠陸軍混成旅第一混成團團附應照准此令 
　　又令陸軍總長靳雲鵬呈陸軍騎兵第四團第一營營長袁正卿因病懇請辭職應照准此令 
　　又令陸軍總長靳雲鵬呈請任命王澤霑爲陸軍騎兵第四團第一營營長應照准此令 
　　十一月二十五日大總統令任命徐占鳳爲將軍府將軍此令 
　　又令劉華式王兼知林葆綸鄧家驊均授爲海軍少將徐興提授爲海軍輪機少將許世芳授爲海軍軍醫主監劉棟臣授爲海軍造艦大監此令 
　　又令海軍總長劉冠雄呈請授許鳴韶爲海軍軍醫少監邊景琦爲海軍軍需少監均照准此令 
　　又令陸軍總長靳雲鵬呈准鑲白旗漢軍都統逹壽咨請以增森陞補印務參領應照准此令 
　　又令陸軍總長靳雲鵬呈准正紅旗漢軍都統色楞額咨請以豐田陞補副參領伊鋥額陞補印務章京劉景堃陞補公中佐領均照准此令 
　　又令陸軍總長靳雲鵬呈准鑲黄旗蒙古都統載濤咨請以定全陞補參領常安陞補副參領恒祿陞補印務章京常明陞補公中佐領均照准此令 
　　又令陸軍總長靳雲鵬呈准正黄旗滿洲都統江朝宗咨請以多士陞補印務章京應照准此令 
[專電]  
　　北京電安系昨在太平湖南會人數不足改幹事會對閣員通過與否意不一致未表决散（二十六日下午三鐘） 
　　北京電閣員中之内敎農三部安系以前此會議否决今仍未見改提恐難完全通過故同意案尚未列程太平湖今晚舉行投票其形勢對田之内務未能一致江天鐸調内次尤反對（二十五日下午四鐘） 
　　北京電李思浩因此次列單財長純出安福推戴非靳本意昨向府院面辭經靳說明苦衷李始釋然承認（二十五日下午六鐘） 
　　北京電安系藉口人數不齊暫不開會暗電徐樹錚請主張否决内農兩長靳以彼得步進步昨午特謁段請維持（二十五日下午一鐘） 
　　北京電己未系對新閣員全部贊成相約出席投同意票（二十五日下午四鐘） 
　　北京電己未系議員公函議長同意案交院多日速飭秘書廳迅發開會通告（二十六日下午三鐘） 
　　北京電徐樹錚偕恩華李坦到京昨晨先謁徐報告蒙治取消經過午至國務院出席閣議發表辦理善後意見言次力攻陳毅措施失當靳囑開具節略交主管部核付閣議取决（二十六日下午三鐘） 
　　北京電靳訂二十七午集蒙藏院總裁庫倫代表曁徐樹錚等會議外蒙善後（二十五日下午五鐘） 
　　北京電徐樹錚哿電今晚宴各界並演劇上下一律招待開誠相見並宣布政府德意均已妥協定明日回京（二十五日下午一鐘）　　北京電徐樹錚揭參陳毅應付失宜要求政府撤換未准現已派兵將陳監視蒙人深致不平（二十五日下午四鐘） 
　　北京電徐樹錚將陳毅派兵看守禁與中央通電頃陳專員來京告訐密陳外蒙取消自治公文徐純用兵力刦取活佛迄未承認必至引起反動靳擬特派大員往查以明眞相（二十六日下午三鐘） 
　　北京電閩李厚基來萬萬急電告有日兵登岸阻止無效並要求入城游歷（二十六日下午七鐘） 
　　北京電閩敎育界電外交團痛陳閩案請主張公判（二十六日下午三鐘） 
　　北京電外部因閩案報告未詳昨電李厚基切實查明見復（二十五日下午四鐘） 
　　北京電旅京閩學界推代表六人至外部詰問閩案陳次派沈僉事出見謂現祗口頭交涉因未得詳細報告故不能書面提出具體辦法未便明言至日艦經向日使力阻可望不至前往代表請將閩人提出四條件加入談判内沈答已電莊代辦向日政府嚴重抗議（二五十日下午四鐘）　　北京電津商會以日領無端干涉選舉正式呈部要求照國際通例轉請日政府撤換（二十六日下午三鐘） 
　　北京電新銀團墊欵五百萬决計年内付出日本加入與否聽其自便（二十六日下午三鐘） 
　　北京電英美法在京銀團代表决定應我政府之請先付五百萬墊欵昨特通知日本銀行代表歡迎加入並聲明此項墊欵將來仍歸新銀團範圍聞日代表大爲驚愕已飛電本國請示再復（二十五日下午五鐘） 
　　北京電敎部令禁學生演戲（二十五日下午六鐘） 
　　北京電平政院長徐意屬張元奇幣制總裁周自齊不就未定（二十五日下午四鐘） 
　　北京電頃財政委員會討論烟酒借欵條件内容甚秘（二十五日下午六鐘） 
　　北京電中美懋業銀行正副總裁定錢能訓徐恩元（二十五日下午六鐘） 
　　北京電劉鏡人因日本交涉棘手求他調府院不許已露辭意（二十五日下午六鐘） 
　　北京電院部密電藍建樞司令迅將海籌艦移泊福州所有檢閱事應從緩辦理（二十五日下午六鐘）　　北京電鍾體道由陳樹藩派兵護送來京其部下已歸劉存厚占領（二十五日下午四鐘） 
　　北京電崴電英法日美駐沃代表均向諾威爾斯克暫駐我國代表九日偕美代表赴諾（二十五日下午一鐘） 
　　北京電參部陸錦案除免職十餘人外各局長以事前失覺察事後不約束各記過一次（二十五日下午一鐘） 
　　北京電湘南全省敎員因張敬堯不發敎育費電請辭職院部已電張勿扣敎育費（二十五日下午一鐘） 
　　香港電軍府昨接關餘七十一萬六千（二十六日下午二鐘） 
　　香港電昨憲法會議解散權决付審查（二十六日下午二鐘） 
　　香港電各要人大集梧州聞南北糾紛將從解决前龍州會議陸唐决聨合一致主和莫赴桂係徵同意收束粤局岑入桂爲疏通滇系（二十六日下午二鐘） 
[各通信社電]  
　　北京電東海再三邀請河間出組仲裁機關河間允觀南方情形若何方能進行 
　　北京電陸軍大學考試今日榜示錄取八十四名　　北京電閣員名單提到衆院某系對内農兩長及次長又生波折某要人亦以某系相逼太甚而召某首領至邸謂得寸進尺予亦不善其所爲（以上二十五日） 
　　北京電總統擬定南北和議仲裁人員至　以十六人爲限俾免意見紛歧已電逹南方 
　　北京電當軸電在野各民黨請勸阻南方勿組政府乞挽回和議如允襄助中央必有讓步 
　　北京電靳定儉日召外蒙親王等開會議（以上二十六日）以上中華通信社電 
　　北京電外省有多數團體爲閩案電請政府嚴重交涉語多憤激院昨特將交涉近情電知各省軍民兩長轉商民靜待解决勿生誤會 
　　北京電徐樹錚李坦恩華昨晨謁徐報告辦理外蒙取消自治情形徐極慰勞聞日内將開蒙事會議籌備善後辦法 
　　北京電靳聞安福部對於内農兩長仍有爭執頗失望昨語人云如果否决惟有派署 
　　北京電院致鮑貴卿電蓋逹被擒哈埠秩序漸定速飭各軍聨防護路司令部仍設哈埠以資鎭懾 
　　北京電各省籌劃裁兵辦法近已紛電報京俟參陸部核准即可實行 
　　北京電桂訊陸榮廷之和局意見經唐繼堯贊同待岑春煊到桂商請一致進行 
　　北京電軍事當局電劉存厚熊克武請撤寗羗駐軍除拒絶外希注意防務 
　　北京電甘督電藏番有窺結石意已飭寗海馬使驚備請將藏議近情見示 
　　北京電新隨徐樹錚回京之某君以外蒙所産駝羊等毛甚言擬具條陳請農部設廠製造以闢利源（以上二十六日到）（以上中孚通訊社電）　　 
公電 
[南京學生聨合會電]  
　　（一）北京大總統國務院鑒僑閩日人旣毆殺我學生又擊斃我警士蔑視主權蠻横已極猶復態度强硬派艦入閩苟不嚴重交涉要求償卹則日人無厭得寸進尺伊於何底願我政府俯順輿情毋畏强權南京學生聨合會（二）福州學生聨合會鑒日人慘殺同志羣情激昻已聨合各界共策抵制特先電逹南京學生聨合會（三）各報館全國各界聨合會全國學生會及各團體鑒（上同致京電）政府軟弱雖起交涉難得良　抵抗後盾惟在國民願我各界同胞速籌良策共勵進行國亡有日宜各猛省南京學生聨合會啓 
里昂無線電（路透電社送） 
[二十五日巴黎電]  
　　高等議會昨晨開會由康本主席議决答覆德代表團通告和會德總代表已赴柏林之牒文高等議會接克勒克爵士來電謂已由匈京遄返巴黎高等議會應波蘭代表之請議决波蘭與德國間之土地與經濟問題應在巴黎談判又議决波蘭與丹齊自由國間之談判應在丹齊開始繼在巴黎進行高等議會得悉佛蘭斯堡及斯策斯維舉行公民大會之區域集有有兵甚夥此項軍隊或爲當地之人高等議會將下令調查之 
[二十五日巴黎電]  
　　據匈京消息法軍不日將退出斯巨定而由匈牙利國民軍代之 
[二十五日巴黎電]  
　　布國全權代表斯台布里斯基氏之國書昨由國書委員會在法外交部查騐無訛 
[二十五日巴黎電]  
　　法國衆院亞爾薩斯勞蘭之代表將於十一月二十七日在斯特拉堡國會舊屋會集草擬宣言書交由某代表在衆院宣讀其人於一八七○年曾充國會議員 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電 
[和會近聞]  
　　巴黎電（無日期）和會美國之代表定十二月五日回美 
　　華盛頓電（無日期）秘魯公使正式照會國務部謂秘魯國會已一致贊成和約 
　　華盛頓電（無日期）參政員希區柯克氏已以威爾遜總統致執行參政員勸令否决含有外交股員會保留案之和約勿予批准之書提交執行參議員大會　　二十一日君士坦丁電土政府懇請和會從速解决土國問題並陳述種種理由 
[法國近事記]  
　　二十五日巴黎電克勒滿沙氏在拉凡第稍事休息後今晨已回巴黎 
　　二十五日巴黎電今日午後法内閣廓論更易選舉中失敗之閣員問題 
　　二十五日巴黎電法國衆院定十二月八日重行開會 
　　二十一日巴黎電巴黎各界謂現内閣不致即行辭職因市議會參議院並總統選舉舉行在即也蓋此三事合成一政治全體必俟選舉事務全行告畢後克勒滿沙氏始解散内閣 
[美國與工會]  
　　二十三日華盛頓電礦主聲明非由政府肩荷用户所增擔負之責任不允照工部總長之提議增加礦工工資 
　　二十三日華盛頓電國際勞工大會昨日議定每日工作八小時每星期工作四十八小時之原則惟有數種工業另予保障不在此列並議定此項原則可施於海上運輸其詳則將由特别大會定之 
　　二十二日華盛頓電礦工聨合會代理會長代表烟煤礦主允從工部總長之提議將日間工作之工人工資增加百分之三十一並將挖工工資每噸增洋二角七分 
　　二十二日紐約電禁麥出口令定十二月十五日取銷 
[德國近事記]  
　　二十二日倫敦電前德國郵船赫白土斯親王號頃第一次由東方抵此在亞爾白特船埠爲火焚毁一部分内有許多貨品可望保全 
　　二十一日紐約電前德國大郵船英姆泊萊土號已交與英員 
　　二十日巴黎電將來德國顔料運入法國可准免稅依照現行條例德國以外國債票運出境外之禁令將於十一月三十日滿限 
　　二十二日柏林電德兵已委棄米陶所謂鐵師者現整隊退走 
[英國近事記]  
　　二十二日倫敦電政府已派定委員會籌議無線電交通之計畫委員會長將爲議員諾爾曼氏機械學專家如斯奈爾氏等將加入委員會 
　　二十二日倫敦電陸軍部宣稱自一九一四年八月起至一九一九年十月三十一日止共發出戰役奬章二十三萬六千零三十五枚航空幂所得者不在此數之内又發其他軍事奬章一萬三千三百五十二枚　　二十一日倫敦電出入口貿易調節案之原文表明依照此案組織以整理貨品輸入之委員會將以商部大臣財政大員國會外交部次官海外商部大員商部常駐秘書與下議院議員共同組成之商部所擬計畫如下㈠防杜賤價擾及市面㈡保障主要實業及受外幣跌價影響之實業㈢暫時管轄某種貨品之輸出㈣核准賒貸擔任保險俾海外商業得以重振㈤資助蛇蔴種植業之復活上述計畫將交委員會核議徵求同意商部旣察視限制輸入是否將使國内價值有不適當之增加得有權發給執照許禁品之輸入並就事實所可行者對於帝國他國運來之貨品予以優待 
[意國近事記]  
　　二十二日倫敦電愛德里亞情勢因意國逹倫齊哇氏活動之影響大爲嚴重自逹氏襲取薩拉後羅馬檢查昨始稍弛而半官報告關於逹氏登陸情形者始行發表此項報告與塞京之半官電信皆表明逹氏目的在兼併大爾瑪西亞進攻黑山國而羅馬報告且謂逹氏黨與盼望意國内地之贊助並在意境佈置煽亂之行爲今巨哥斯拉夫已大慣怒塞京來電已言及對付意國叛徒之敏捷辦法矣 
　　二十一日羅馬電意國選舉最後之結果如下社會黨一百五十六席天主敎黨一百席自由黨一百六十一席改革社會黨十六席民主黨二十三席共和黨九席退伍軍人二十三席民主急進黨一席國民黨二席獨立黨三席社會急進黨一席獨立社會黨一席 
[埃及亂事]  
　　十八日埃及亞力山大里亞電現有軍隊駐紥一要點並有武裝汽車及馬隊巡邏全城城中殊形安靜軍隊入境大受歐人歡迎昨夜有亂民在電車中搜覔軍官兵士有軍官一員爲上流埃及人因數人之長褂掩蔽得以逃脫 
[太平洋路透電]  
　　二十五日北京電俄使昨向外交部提出關於取消一九一二年一九一三年一九一五年中俄蒙條約之正式抗議謂必須得經衆承認之俄政府之同意 
　　二十六日北京電今日北京聞日本水兵在福州登岸擬在海濱演習並擬入城消息大爲詫衆意日人此舉乃自願擔負福州治安責任此種危險手段如因以引起水兵與華人間之衝突日人不能歸咎於人　　二十六日北京電半官消息謂外蒙俄人利益凡不與中國主權牴觸者不因外蒙取消自治受何影響徐樹錚已以庫倫近事報告内閣聞内閣殊不以徐氏拘禁陳毅爲然蓋陳氏頗得蒙人歡心而取消自治一事實由陳氏佈置一切徐僅於垂成之時插身其間國内要聞 
[北京通信（冷眼）]  
　　金融界之危狀投機業之毒禍 
　　京師近日金融日趨危險除中交數行外皆有朝不保暮之勢一言以蔽之皆中投機之毒而投機之起點則發生於京鈔之漲落無定銀行得以操縱其間爲買空賣空之行爲幸則獲巨利不幸則遭大損甚且破産隨之月前中交京鈔因外間謡傳財部收買大批鈔票忽由四八餘之價格驟增至五八左右一日之間相差至一角有餘空出者皆受莫大之損失前門大街如震發裕中厚大數銀號遂因之擱淺現聞虧空甚巨已處於破産地位惟大陸銀行在此機會大獲利益於數時間計得盈餘十餘萬元所謂有幸有不幸也日來京鈔價格又降至五折以下恐有愈趨愈下之勢素操投機事業者因鑒於日前之空慌不敢放膽進行票價遂致日跌政府無維持之力中交兩行亦坐任其自升自降而京師市民依京鈔爲生活者則叫苦連天矣 
　　民國二三年間京師銀行除中交兩行外寥如晨星自民國五年中交京鈔停兌而各種銀行之設立遂風起雲湧約計有二十餘家以表面視之似覺北京金融事業頗形發逹實則多數假銀行之名爲投機之事業其投機之目的則以賣買京鈔爲唯一營業然其賣買行爲果以現金現貨爲交易亦不致發生危險無如各銀行資本薄弱信用欠足大都以買空買空爲純粹之營業視票價之漲落以卜利益之有無賣者買者各自訂定日期或空入若干或空出若干至到期日爲帳面之結束若票價無大漲落則兩方無絶大損益一輩銀行經理人旣無實在能力又無遠大眼光暗中摸索無異賭博視運命之如何爲獲利之標準如裕中銀號開幕不過旬餘因賣空買空遂致倒閉其餘外强中乾瀕於擱淺者約有十餘家假使中交京鈔實行開兌則各小銀行必無立足地可斷言也 
　　日來京鈔價格已落至四八四九商民惶恐市面岌岌前日京師總商會邀請當道開臨時會議議决維持鈔價辦法計分四種（一）由中交兩行撥欵陸續收買（二）由警察廳嚴禁奸商把持擾亂金融（三）由總商會通知各商舖不准買空賣空危及市面（四）由警廳與總商會會同派員赴市密查如有不顧大局之搗把交易立予罰辦按以上四種辦法果能堅持實行則票價不難提高或可漲至六折以上但第一條所言恐仍有名無實蓋中交兩行目前亦乏維持能力不增發已幸能望其陸續收買乎第三條辦法僅能禁止小銀號不能禁止政界中强有力者緣買空賣空之主顧大都係權貴要人或係大銀行之經理少則數十萬多則數百萬各商舖中究屬少數且買空賣空已成商界上習慣欲禁止人民不從根本上解决僅由總商會通知各商舖豈有效力第二第四兩條宜責成警察廳從嚴執行然遇權貴要人明知其搗把交易警察亦無干涉能力若僅出一布告派幾名警察在小商舖或聞而生畏於實際上初無關係也總之欲維持京鈔當由政府撥欵收買禁止中交兩行不得再發行新鈔市面上京鈔日少則價格自　騰高此一定不易之理也 
[中國紙幣之將來]  
　　中美新聞社譯聨太平洋雜誌云十九世紀德國學者希德伯郎氏分世界經濟發逹程序爲自然經濟時代貨幣經濟時代及信用經濟時代三級今自然經濟旣屬過去而信用經濟尚未甚著猶正在貨幣經濟時代也是故一國貨幣制度之良否恒與其經濟發展有消長之關係焉中國今日之貨弊殆無制度可言法定貨幣銀幣旣失其標準紙幣亦喪其信用而實用通貨（如墨西哥鷹幣及外國銀行發行之紙幣）反有喧賓奪主之勢紊亂之狀逹於極點非惟無以助經濟之發逹即國家財政人民資用亦交受其弊也今世文明諸國實業商務之隆盛財政金融之安固其原因雖多要以確立貨幣制度爲其基礎中國則異是斯又焉望金融之圓活經濟之發展哉中國幣制之敗壞固已無可諱言其爲害最大者尤在紙幣之充斥貶落信用也前淸末年紙幣已多革命以後發行愈濫今日綜合國家特許銀行及各省官銀號所發行之紙幣流通各地者凡二萬二千萬元（據日人善生永助所著最近支那經濟則爲三萬七千餘萬元）其兌換準備幾不及十分之一則貶落信用亦勢所必至加之許外國銀行以在内地發行紙幣之權彼旣資本雄厚信用昭著挾之以與吾角逐自然蒙其影響此固爲貨幣學上葛來禪法則作用之結果也原紙幣之爲物其實質本無價值所有價值全爲國家法律所賦與即紙幣僅爲債權之龜貝代財富而流通人民信任幣面規定之富額隨時可由之易得眞富而互相轉用耳故國家或制度爲維特此信用須準備具有眞富實價之正幣以俟人民之兌換若或不然則自失其信用損其價值觀今日各國發行紙蹩之額與準備正貨之數即可以識其故矣（單位一千法郎） 
　　國名　　　　金幣　　　　　　紙幣 
美合衆國　四·五二八·○○○　　一二·四九六·○○○法蘭西　　五·五五六·○○○　　三四·九七七·○○○英吉利　　二·二一八·○○○　　　一·九七二·○○○日　本　　三·五三二·○○○　　　四·三五七·○○○意大利　　　　八○九·○○○　　　九·三○八·○○○俄羅斯　　九·○○○·○○○　四五○·三三二·○○○德意志　　一·八九三·○○○　　三七·二七二·○○○西班牙　　二·二九○·○○○　　　三·五八四·○○○荷　蘭　　一·三六八·○○○　　　二·一二二·○○○瑞　士　　　　四六八·○○○　　　　　八八四·○○○紙幣發行之多以俄爲最與正貨對比爲一比五十是以其信用亦最弱德法次之在昔法蘭西大革命之際以紙幣濫發無度其亞錫尼紙幣至毫無價值額面百法郎者僅克易一法郎卒無法整理付諸一炬而合衆國南北戰爭之時其綠背紙幣亦然購襯衣一領須疉一元之幣如邱山後因李將軍之降得於一八七九年開始兌現甫恢復其信用今俄羅斯之盧布票已趨於此危境是其信用之消長與正幣之準備蓋如響斯應也今日中國紙幣固未至是然北京中國交通兩銀行之紙幣其實已不及額面之半湖南流通之銀元票且僅值額面價百分之三·五則將若何以整理之耶是誠當今之急務也紙幣之稱爲法定貨幣以流通者有二一爲信用紙幣即兌換劵任何時可持之以與本位正幣稅換一爲强制紙幣卽不換紙幣僅依政府之命令而通行無與本位正幣兌換之能中國今日流通之紙幣乃屬於前者果能善爲維持自可與正幣相輔而行當民國四年政府鑒於紙幣之充斥嘗謀救濟由幣制委員會議决設一兌換紙幣之財源分左四項籌辦㈠湖南湖北四川奉天吉林黑龍江六省借欵充之㈡江西山東山西三省則售賣官産充之㈢直隸江蘇安徽河南四省以地方賦稅充之㈣甘肅新疆則以鹽稅餘欵充之雖然此項政策尚未實行而益以籌備帝制糜費甚鉅府庫支絀濟以紙幣於是紙幣之濫乃不可收拾矣今當局有發行公債收燬京鈔之議其實是否眞事整理整理能否奏效尚未可知即曰實行整理整理而奏效亦僅限於京師一隅通國紙幣之爲禍依然如故也是以今日而言整理須通盤籌算先淸查流通紙幣之實數準備收回而根本之圖則在限制紙幣之濫發尤宜設法取消外國銀行發行紙幣之權若以一時之敷衍稱爲整理是猶南轅而北其轍也且今不根本救濟他日必爲害更烈中國政府其亦有茲實力統一紙幣循之而改革幣制歟是則將來金融之圓活經濟之發展胥賴於此矣 
[外蒙取消自治後之佈置]  
　　外蒙取消自治情形迭誌本報善後事宜由各部分别籌辦外交部方面已將取消自治情形正式通告各國蒙藏院方面現正查考舊制擬將蒙王公札薩克等一體加封蔭子參陸方面因外蒙取消自治後邊境防務直接發生影響亦正預備塡防各事均甚忙碌徐樹錚自庫急行回京昨晚已偕恩華李坦入都靳氏即定二十八日上午十一時在院召集會議討論外蒙重要事件預定列席者爲貢桑諾爾布陳籙徐樹錚及外蒙派來之杭逹親王等 
　　外蒙取消自治由各蒙王公曁貝子貝勒等全體署名呈請聞其中尚有正式聲明前訂俄蒙條約有關通商協約之條件應悉行作廢此後應由政府直接辦理等語昨據政府方面消息除先將中俄蒙條約提向俄政府正式聲明廢止外並擬不日召集蒙藏會議討論晋封加爵與派員宣慰及擔任保護責任各重要問題此次外蒙各王公取消自治除呈文之外尚有各蒙旗王公個人簽字之一種表文均係各王公自行簽書以爲證佐此項表文聞有由徐樹錚隨帶携京之說 
[新銀團與日本除外問題]  
　　本月二十一日英美法三國在京銀團代表會議决定應付中政府希望爲大借欵之投資遂於二十二日用其同名義通知日本銀行代表略謂英美法三國銀行對於中政府之盼望借欵認爲可能當先爲五百萬鎊墊欵之交涉特此歡迎貴國銀行加入但此項墊欵將來仍歸新銀團範圍之下云云日本銀團代表突然得此通知大以爲異遂急電東京大阪請示辦法蓋日本曾主張滿蒙除外經列國抗議日本仍未讓步今北京銀團組合此舉實使日本方面爲最難答解之問題故日本是否無條件加入銀行團胥視東京大阪之復電而定據熟悉東京方面情形者言日本對於此問題或者要開御前會議以决定亦未可知又此間日人謂日當局之意旨今日中國正值財政困乏之際與美國將結烟酒借欵與英國則將結飛行機借欵事實上不啻各國有單獨行動之傾向苟各國而繼續此種態度則日本亦惟有取單獨行動主義苟英美方面除外日本而組織新借欵團一旦實現則日本旣聲明滿蒙除外於先似難因美國之迫脅而驟變態度故其結果日本竟不爲新借欵團中之一員亦意中事云 
[京中對於福州事件之態度]  
　　政府之無能學界之奮起 
　　福州日人傷害學生風潮各處紳商學各團體電京力爭閩督李厚基亦電政府請示辦法政府方面尚無何種舉動而日本態度反甚强硬據外交界所傳消息日使之抗議先於二十二日送逹外部原文大意以中國各地自有排日風潮以來迭經使領各署分向中央地方各官署請求設法取締以免釀出意外乃中政府對於此事並不十分注意致有此次之衝突據駐閩日領報告本月十六日起釁詳情其曲全在學生須由中國負其責任應請嚴予懲辦藉儆效尤並希訓電各省區贊力制止排日風潮免再激成禍變等語我國之抗議亦於同日送逹日使署内容除根據閩省迭次來電聲明起事責任應由日本擔負外並對日政府派艦赴閩一節請其卽日撤回以保兩國素來之邦交之云云彼提案先我而至外交第一着業已失敗不知外交當局此後能否努力堅持無負民意以補濡滯之咎乎 
　　旅京全閩學界對於日人此次暴行憤怒異常連日籌備召集大會討論應付方法昨日（二十四日）曾由各校福建同鄕會推舉代表計北大林志昌高師劉慶平中大莊紹祖高工林慶年朝陽孫毅林欣興六人於午後三時赴外交部謁見陳次長適陳不在部由沈僉事代見六代表詢以福州事件發生多日何以政府尚無正式抗議沈答現時只有口頭交涉因未得有詳細報告故不能提出書面交涉又問政府已否有具體辦法沈答外交事務有須秘密未便明言又問日艦赴閩將何如沈答此事已電各處並向日使竭力阻止可望不至前往六代表謂福建國民會議曾提出條件四項吾同人甚表同情甚望將來以之加入談判之内沈答此電部中亦經收到將來必能如諸君所望六代表又謂現時全國民氣激昻殊足爲政府後盾望政府向日使嚴重交涉勿稍退讓沈答政府自應嚴重交涉昨已另電駐日莊代辦向日政府提出抗議矣談至此六代表遂即退出時已五鐘聞改日尚擬再赴國務院及敎育部陳情又京中學界於昨晚七時集隊多人分布前門東西兩站及順治門一帶分送傳單二種一爲白話一爲文言傳單大意言日人在福州圍殺學生擊殺市民軍警毁壞許多店舖福州學生現已罷課商民罷市警醒同胞速起籌對付方法當學生分送傳單時有巡警二名向前干涉並欲將學生帶區詢問學生告以學校名稱並校長名姓有事請到校交涉無庸到廳言畢各留名片一張巡警始准放行 
[迎賓館招待美賓之盛會]  
　　徐恩元此次赴美借同資本家施楝韋耿諸人來華昨晚在外交部迎賓館設筵招待政商各界要人咸皆蒞止到者二百餘人席間先爲錢幹臣演說次爲徐恩元演說最後美國來賓施棟演說茲紀其要點如次 
　　錢幹臣之演說今晚蒙中外賓客降臨斯宴曷勝欣感我新來之美賓爲當代實業大家金融大家歐亞知名正不必鄙人介紹然惠然來游得於今晚與我北京政商兩界諸友共聚一室握手言歡謂非罕有之機遇竊謂兩國邦交固在政府之親睦尤在國民之接近吾華與美爲太平洋東西岸兩大共和國邦交向稱敦睦關係日益親密今日要圖即在兩國人士多所接近而接近之方即在彼此游歷藉收交換知識聨絡感情之效我美賓此番之來首蒞此都行將南下吾願多歷地方多識人士各地之飽受歡迎敢操左劵而沿途中觀風問俗以及風景古蹟吾盼我美賓亦將愜慘滿意而歸其於兩國國民友睦之前途必多裨益謹藉杯酒表示歡迎並祝我我美賓諸公健康 
　　徐恩元之演說竊恩元新自美歸辱承美國資本家施棟韋耿白魯斯馬易爾諸君同行來華今日與幹臣總理設樽招待一以表示歡迎一以介紹施棟諸君與邦人君子相見猥承諸公扇然戾止鏘鏘濟濟歡聚一堂甚盛事也恩元此次係承懋業銀行美國股東之招作賓美洲藉遂觀光之願美國爲共和之先進國政體政治之優美與夫財力之豐富俱爲世所共知無待贅述歐戰以後國富益增尤有一日千里之勢我國共和伊始一切搆造尚費經營誠願模仿前規亦步亦趨俾政治漸就改良實業金融益增發逹將來東西兩洲兩大共和國遥相對峙魯衛兄弟互相提携此則恩元之私願吾國人士所應共爲努力想亦美國知友所當引爲同調樂予贊助者也施棟諸君此次來華實爲美國資本家與我國實業社會親交之漸且施棟諸君俱爲懋業銀行之大股東此次中美兩方合組銀行實欲以美國過剩之資謀中國實業金融之發展故該行將來之營業主旨總在於守嚴格的商業主義絶無政治臭味以與我國實業社會接洽融和使兩國金融互受其益此又恩元與幹臣總理創辦銀行之苦心猥蒙施棟諸君所允爲協力進行者也於茲更有一言恩元此次赴美蒙美國各界異常優禮不獨恩元一人之私寵抑足以表示兩國之親交施棟諸君遠臨敝國我國人士歡迎親愛之意亦至無窮謹舉一觴以爲施棟諸君壽並以爲今日在座諸君壽 
[天津美商會開會紀]  
　　益世報云天津美國商會對於日領干涉中國商會選舉會長一事已於昨日二十四日午後五時開特别會議到會會員四十餘人首山會長馬康（美國）主席略謂日領干涉中國商會之選舉不僅有違外交規則且惹起中國人民之憤激我國（美國）處在友邦地位不能默視故擬請駐京美國公使對於此事應有相當之表示副會長法克司云當籌一和平之抵抗方法使此種事實不再發現全場對於上項兩種辦法一致通過並决定由書記幹事先致函申賀中國民意機關之商會堅持正大主義保護本團體之自由選舉不受外官之妨害及干涉本會同人曷勝欣賀希望始終保守人民主權以發揚完全獨立之精神特由本會書記幹事將簽字公函送致貴會云云並聞我國在津總商會已具呈國務院外交部農商部請依照國際通例轉向日政府抗爭矣 
[津人再請罷黜楊以德]  
　　天津學生聨合會因福州日人槍斃學生警察及楊以德尚未撤任兩事特於昨日下午四鐘約集各校學生約千餘人在靑年會門前齊集全體游行講演並沿路分散傳單路線係進東門大街出北門經估衣街單街子過金華橋大胡同到省長公署在出發之前先由評議部舉出五代表計爲諶志篤李之常陳泮嶺周恩來（因事託黄者勳代表）易守康先到省長公署由劉稽查長接見讓至副官處接待室内等候少頃敎育廳長王章祜即來詢各代表來意由代表陳述要求條件㈠福建之事請省長致電政府令外交部向日本嚴重交涉以保國權而維民命㈡撤楊以德問題延遲日久何以尚無解决㈢出版自由載在約法平民雜誌本爲喚起一般人之愛國心楊以德竟請查禁是剥奪出版自由必須恢復王廳長即照上述各條進内代陳省長少頃即來回覆云省長對於第一條要求致電中央本爲分所應爲惟對於手續上不可不稍爲斟酌第二件要求撤換楊以德之事决不良言第三件如在言論上能自加檢點决不能受人拘束云云各代表因所請三件毫無美滿結果故又辯論許久王廳長復又二次見省長旋即回覆云省長不是不見亦並非不辦實因内中有許多窒礙之處故請大家原諒云云各代表又加辯論非請見省長不可王廳長又三次代陳省長方邀省長允見及至客廳曹省長出來接見曹云天氣如此之冷又讓你們來一躺適纔吾已向王廳長說過福州之事將來必有相當辦法俟看福建本省情形如何然後再說諶志篤云福州事卽中國事省長素來愛護國家所以請省長作一表示省長云你們卽先向大衆報告去况現在天氣甚冷時局又如此希望你們多留神你們明白麽陳泮嶺云人民現在因請願政潮深感痛苦請省長辦理才好曹省長云吾的意思你們還不明白麽靜候中央辦法就是了至此各代表卽興辭而出 
　　順直省議會二次請撤楊以德電云北京大總統國務院保定曹督軍鈞鑒前於冬日呈請罷黜楊以德事已將兼旬尚無消息諒政府絶不姑容一殘暴屬吏重拂國人倘遲久不决必因疑慮又出事端茲據天津各界代表曁公敎商民等對於楊以德一案紛紛請願主持公論用再懇請從速簡放賢員尅期交替以平民氣順直省議會叩又咨曹省長文云案查本會前以直隸警務處長兼警察廳廳長楊以德仇視人民阻撓　慶請予罷免以靖民心於本月冬日除逕電大總統國務院直隸督軍外並咨請貴省長查照在案乃事隔多日未見明文茲據天津學校職敎員同志會戴練江等報界代表孟震侯耶蘇敎祈禱會代表王厚齋公敎救國團代表伊素忱回敎代表時子周女界代表李毅韜學生聨合會代表諶志篤等天主敎公民張素馨等曁商民房從霖等對於楊以德於雙十國慶禍津情形先後請願到會或謂反對共和摧殘敎育或謂挾商罷市誣陷學生或謂恣睢暴戾蹂躪地方或謂縱警殃民騰笑鄰邦總之不外請求撤懲以順民情當經請願股兩次審查報告查請免直隸警務處長楊以德現職業由本會電請政府督軍及咨請省長各在案茲據請願前來應照所列各節咨催省長查照辦理又查天津學校職敎員戴練江等爲撤換楊以德請願一案業經由本股報告大會茲得據各界代表孟震侯等天主敎公民張素韾等前來請　應與前案合併辦理等語本月十四日開會議員黄恩隆臨時動議請　請願各案即日交會 
 
 

Page 7

 
 
公議經議可决並贊成審查結果除電大總統國務院曹督軍外相應抄附請願各原件咨請貴省長查照轉咨實爲公便 
[新衆院質問鎊餘與京鈔]  
　　財政當局將何詞以對 
　　新衆院議員盧嶽等昨日提一質問書云吾國近年來財政告困無容諱言外債台高京鈔價落當局者棘手旁觀者慄心此際而有贏餘之欵是不二漫然濫用之矣查財政部所轄中央各機關發放薪金皆以五六成搭用中交鈔票甚有至於七八成得固屬當事者維持中交兩行之苦心而按預算案所定之全國收入悉本現金以各人員薪金搭用五六成鈔價准市價折算其所贏餘爲數何極现外債償還及付息每年金額約逹一萬三千萬元以上此就以前金價昻貴時言也現二年間金價大落以美金言昔彼一元抵我兩元今彼一元抵我一元以日金言昔我一元抵彼一元今我一元抵彼四元以英金言昔日一鎊價洋十元今日一鎊價約五元而據財政部核編八年度預算表所開美金一元折我一元八角日金一元折我九角英金一鎊折我九元比前曾云核減比之市價幾高一倍計全數一萬三千萬元應可贏餘六千萬元以上綜此兩項昨今兩歲之間究竟贏餘若干移歸何用存儲何所預算表内未經列入人心未免懷疑諸公愛國以誠對於此項贏餘諒必素有計畫謹依院法提出質問限三日内明白答覆 
[京學界要人之凋謝（野雲）]  
　　北京學界自秋徂冬尚算平流而進但近來師徒之物故者如北大敎授康寳忠劉師培學生林德揚女子高師學生李超等此數人者或以學術爲舉世所欽或以行誼爲同儕所重而其死也或倉卒以殞生或艱困以畢命學界頗震悼之因述之以告於世 
　　康君寳忠字心孚陝西城固人幼隨父客蜀故所操皆成都語嗜學副於推理力精通歷代制度典章皆能明其所以然從章大炎習小學經學學識益進留學日本事攻政治經濟辛亥以前對於革命事業鼓吹甚力在民黨中時時輒居於指揮地位民國四年入都任北京大學中國公學法政專門等校敎員繼又兼任朝陽大學高等師範課四年以來每週敎授時間及三十所任之課爲法制史經濟政策學生頗表示歡迎本年都門學潮劇烈時被舉爲各校敎職員聨合會代表與當道交涉不屈不撓而又出之以誠懇故學界秩序旣賴以維持而政府一方亦常倚爲轉圜之關鍵康氏體極肥舉止不便而又勤學善敎奔走不遑致死之由實在於此當畢命之前一小時猶在法校上課倉卒歸眞一瞑不視情極可慘本月二十二日各校特爲之開追悼會於北京大學法科大講堂到會之人甚衆蔡子民校長演說尤爲痛切其輓語爲「於一週中舌敝唇焦任卅時講授加以新聞通訊雜誌徵文心血幾何爲靑年嘔盡」「自五月來夙興夜寐圖各校維持遂能秩序如常弦歌不輟成功者退令後死何堪」可爲寫盡康君之行誼矣 
　　劉君師培字申叔江蘇儀徵人粹於經術其歷史世多能道之蔡子民長北大後延爲國文門敎授講授文學學生信仰之者頗不乏人自北大有新文學　之提倡劉氏極不謂然自居於國故派首領學生篤於舊學者輒趨和之至編輯國故雜誌以示與新潮雜誌相對抗近年患肺病極劇然時猶力疾入校任事前日竟卒於京師寓所身後蕭條一無所有歷二日始入殮所有殮資均係陳君獨秀代爲經理現聞北大方面已議給恤金若干而學生中亦已提議爲開追悼會云 
　　林君德揚四川人肄業北大法科三年級學識思想均極優長而又富於愛國心公德心責任心本年五四學潮而後君在聨合會力疾任事繼偕同人組織第一國貨店奔走尤力患肺病已年餘日前忽投萬牲園内池水以死死之前致書於其兄謂自知肺病已人三期萬無回生之望與其備受疾病之痛苦毋寗早　此身斷送蓋遲早總須經過一死也云云其態度從容絶無流俗畏蒽之見存其中夫亦可謂勇矣林君自殺之後都中學者紛紛作文討論認爲對於社會有重大關係如羅君家倫蔣君夢麟　　均有文字發衣載入京報　現　大　學不日　爲林君　追悼會　誌哀悼　　李超女士廣西人初受家庭虐待備嘗艱苦賴其戚某君之助得以出險萬里跋踄遠來京師入高等女子師範受完全敎育女士優於國文富於思想品誼人格素爲師友所敬重但現雖身在學校而家庭之覊絆尚未能完全解脫歷年飽經奮鬬生活遂至憤而成疾日前竟病殁於京寓凡同學同鄕知女士生平者無不哀其遇而敬其人也現由都中學紳各界發起爲之開追悼會石駙馬大街之女師校定於本月二十九日舉行日内各界致送輓文者甚夥某女士所作輓詩内有一悲君奮鬬力已竭同此艱辛人尚多」之句爲之惻然「女子解放」一語在今日思想界言論界可算風靡一世矣豈知女界中之凄風苦雨並未稍減於前乎 
[京華短簡]  
　　閣員同意案雖已提出而新衆院方面投票日期目前尚未確定據聞安福俱樂部前此曾表示除周以外均可承認之意思迨已逹到目的則又存得隴望蜀之心於是田之内務張之農商夏之敎育均擬一筆抹殺靳氏得此消息大爲驚異昨午親往府學胡同向合肥請示辦法結果如何無從探知安系方面昨亦開始活動擬於日内在太平湖本部開一全體大會討論否决之法惟有知其内容者則謂問題專在次長若安福部所要求之次長能如願以償則一切可望通過現該部有俟徐樹錚到京協商後再定投票日期之說 
　　日前山東省議議電致政府對於靑島問題有所陳請當時即由國務院電覆解釋一切昨聞該該又於二十日電國務院云准魯省長轉到院東日電略稱山東外交關係綦重故一面拒簽德約一面力籌補救斷不至坐失事機誤魯誤國等因逖聽之餘莫名欽感但補救之方未蒙明示近來靑島問題將由日人提議向我國直接交涉中外喧傳東民益深惶駭究竟政府如何應付懇卽示以概略以釋憂疑無任迫切待命之至云云蓋因外間頗傳靳氏有主張中　直接交涉之說也 
　　近日京中盛傳有中美將締棉花借欵之說昨有某君以此消息訪問銀團關係人據云去年中政府任命周學熙爲棉花督辦時意在改良棉種並用新法種棉當時有人主張購用美國棉花種子曾問過阿卜脫阿氏曾投資於南美智利植棉故樂道其經騐因之外間遂謂中政府與阿卜脫已爲棉業借欵之談判近日徐恩元偕來之某資本家曾謂中國棉業尚在萌芽時代每年産額本國尚供不應求試問以何物爲作抵押品而能借三千萬之鉅欵世界上　抵押而又無把握之借欵恐無論何國必不肯爲預料中國棉業少則十年遲則十五年方可講到整理鹽有鹽稅關有關稅烟酒有烟酒稅棉花今則毫無基礎如何總借欵予敢說棉花借欵十年以内决不能成立此爲某資本家負責之語外傳云云殆非事實也 
　　當局以導河計畫工程浩太故於各項辦法不惜再三研討以期完善聞此次偕徐恩元來京之美資本家司棟氏爲璧畫『巴拿馬』運河工程家之一人對於水利導河之學甚有心得當局聞此擬於不日宴會各資本家時面詢一切據某方面言司棟氏對於吾國導河計畫預有極大之貢獻如當局採用其策所有機械經費一切需要美國方面俱能有所輔助該氏并擬與當局接洽後親往直隸山東江蘇浙江四省視察河道一次以資着手辦理 
　　駐日公使劉鏡人氏被命以來爲日已久今雖已自海參威回京但又請假兩月未赴任地昨聞劉氏語人云余在海參威所辦之事都半與日本之主張相爲衝突今爲駐日公使其勢難有圓滿之結果故頗不願往大有辭意惟聞東海極力挽留囑以勉爲其難不知劉氏果肯一行否 
[紀福州大交涉之詳情]  
　　福州自靑島問題發生後學生提倡國貨熱誠迄未少懈西湖設國貨陳列所迄已月餘刻尚在陳列之際所有新發明之國貨及原有國貨足與舶來品相抗衡者計數百種每日到場觀覽者總在千人以上一方面仍認眞查貨本月十二日下午四時有學生三四人到定遠橋華來蘇廣雜貨店調查適見該店有東洋磁盃數千個學生檢查之際墜地破碎一個該店東即指爲搗毁國貨將學生襟領扭住拳毆其餘二生急往附近學校召集學生七八十人到店大興問罪之師將店面所陳之物品及玻璃等搗毁損失約四五十元是時各校學生聞信而至者計三百餘人交通斷絶省垣警察廳長史廷颺聞知立派警察及保安警察馳至該街兩頭截堵將閒人勒令解散學生亦相繼退去後該街尚有巡長一人巡士十餘人站守蓋恐學生復來也是日南大街宏美與晋太記兩蘇廣店亦因調查發生衝突事但未至大决裂隨即平息又前日有學生數人到南街尤恒盛行調查該店東尤某向學生說明店内所存日貨約值八千餘元係靑島問題未發生前所辦到者彼時予恐外界訾議將日貨封藏内庫未經諸君檢查言畢遂帶學生到内庫開箱檢視無誤並有單據呈騐學生即發學生會所製印花令其粘貼准平價發售收回原本學生乃去此數日前學生查貨之大略情形也 
　　福州日本領事見學生查貨進行不已乃致文交涉公署要求取締其往來文如下（日本總領事公函）逕啓者關於取締學生等排日運動及各新聞排日記事一案迭泐公函請辦在案查彼等不法行爲一向未改近又增佈排日傳單而各新聞皆指日貨爲劣貨稱購日貨商人爲奸商陰嗾陽聳煽動學生等不法行爲事實明確貴國官憲對於此事並無何等取締本領事誠苦難了解日昨學生等在貴國商北華號等處燬燒日貨貴國巡警目擊此等事實無何等辦法其餘爲本領事耳之所聞者甚夥最近有劣貨調查隊滿市横行搜查日本商品或焚或燬等等暴行貴國官憲居然放任自行蔑視貴國法律誠爲堂堂治法國一大污點本領事所　如斯似此行爲内則違背貴國大總統中日親善方針外則阻害友邦感情若照此結果貽誤恐至重大茲鑒於最近實狀特提出數條於左㈠以督軍名義出嚴重之布告㈡解散排日運動機關反其他團體㈢凡揭載排日記事之新聞勒令停刊並處罰其責任者㈣保護賣買日本商品者之保證本領事希望每每尊重邦交之福建政府容納前紀條件誠意實行對於排日運動勵行澈底的取締以郭邦交實所厚望合就泐逹即希貴特派員查照辦理仍希見復爲荷順頌日祉 
　　（交涉公署覆函）逕啓者案照前准貴總領事來函關於學生等排日運動及各新聞排日記事請從嚴取締等因當經本署分别呈報並函逹警察廳查照辦理在案茲准廳復以查福州學生聨合會現已飭令解散目下尚無運動排日之機關其學生之臨時集合者亦經立即派警制止新聞排日記事前已疉次飭令注意茲復再行警告以免妨礙邦交至買賣日本商品者自應切實保護准函前由相應函復查照等因准此俟奉到指令再行函逹外合先就泐逹即希貴總領事查照爲荷順頌日祉 
　　至十五號夜學生會演文明新劇多勸告國人之意當時即起衝突有日人躍登台上扭演員而毆之隨被軍警解散十六日上午日本人及台灣籍民共百餘人大隊入城意在尋釁見我國學生持鎭靜態度遂於下午出城全隊盤踞大橋頭有靑年會學生七人於是日下午六時乘人力車過此日人及台灣籍民一擁而上用刺刀鐵尺將各生毆刺學生無力抵抗均受重傷内一人被刀傷腦部一人被鐵尺打斷脅骨一人打折脛骨均仆於車中其餘四人拚命奔回靑年會日人尾後力追學生奔至校門被日人開槍轟擊彈中學生腿部仆於地上靑年會敎員美人段紡華聞聲出視挽救中彈之學生日人持鐵尺向段背力擊段亦受傷仆地是時我國武裝警察趕至日人又開槍擊之我國警察受傷數人但不敢開槍還擊祇鳴警笛日人及台灣人散去有四人（日人二台灣籍民二）奔順記番菜館我國警察前往圍住該四人飛登樓上開槍亂擊槍彈已盡則用該店器具亂擲繼登屋頂擲以磚瓦我國警察斯時猛力進前逮捕同時大橋頭又被日人打傷海軍學生一人被捕去市民一人我國憲兵向前阻止日人開槍擊中憲兵腹部立時仆地逾時福新街第一臺門首有日人三名見有貌似學生者卽由後猛撲亦有受傷者是日學生重傷垂斃者五人憲兵警察受傷者數人靑年會幹事以學生被毆失蹤未知下落乃由幹事率同學生並會同中國保安警察赴中停街台江汛一帶搜尋於平和洋行後進尋獲一人倒臥地上不能行動用轎扛回至捕來台灣籍民三人即由警察第四署解交日本領事請求懲辦是日城台各校一律停課各商民一律閉門停止貿易脅骨被打折之學生係興化人名楊玉蒼是夜已在靑年會畢命身中有紙幣一千元亦散失越日十七號上午下時省議會經學　商會學生會在省議會議場開國民大會預備會討論辦法提出四條㈠請我國政府要求日本政府撤換福州之森浩領事㈡令日本新領事向我政府謝罪㈢賠償損失㈣請我政府向日本領事要求懲辦兇手經衆贊成下午二時紳學商報各界在省議會議場開國民大會衆推省議會議長爲主席登臺報告十六日下午情形報告畢將預備會時所提四條件付衆討論大衆對一二三等條無異議惟第四條主張改爲請我政府向日領事要求會審此案付表决多數贊成林議長對到會人衆宣告謂此四件先集合到會人衆向官廳用口頭要求後再用公文書呈官核辦至於商民罷市一事自屬公憤但現今重在對外地方秩序亦應維持請先行開市靜候官廳辦法衆謂俟官廳承認四條然後開市是晚閉會後林議長率同到會人衆到省長公署用口頭要求經李兼省長一一承認越日即繕具正式文書呈於省公署矣 
[蘇議會記事（六）]  
　　第一次開成大會解决兩難題 
　　蘇議自二十日開大會到七十六人二十一日仍開大會到七十一人二十二日仍開大會到四十六人均以不足法定人數未能開會二十三日星期不開會二十四日開五年度决算審查會今日（二十五日）又開大會至三時而到者七十八人記者方抱無限悲觀以爲今日又成畫餅矣乃不移時而續到五六人已逾法定人數立卽摇鈴開會錢議長主席記者憑檻旁觀不知葫蘆裏賣甚麽藥豈知此難産之初胎乃爲劇佳之寗馨兒聽了一點餘鐘不覺笑逐顔開不嫌煩瑣一一述之於次 
　　議長報告人數後蔡鈞樞動議請變更議事日程將油印之徐議員瀛屠議員宜厚王議員鴻飛及本席對於日人在閩暴行共有緊急動議四件先行討論表决多數贊同議决即電中央嚴重交涉次王鴻藻動議變更議事日程將第一案移在第六案後表决起立者僅三十一人乃宣布日程第㈠案（省長咨會查核見復八年度本會經費案）發言者甚多蔡鈞樞起問本席仍有修正案提出何以不列日程議長答收到在後張援朱翼雲謂旣有本案修正案若失今不提將來何從提起請議長查取如已印成即行配布議長卽令課員查取分配議題爲修正本會經費案其主張係減縮議員公費仍七百二十元之舊常會臨時之支給悉仍舊例張援盧瀚蔭均聲明贊成但修正二字應改爲核減王鴻藻徐宗鑑馮世德取同一步調王鳳誥馮士奇謂當從事實表决龔廷鶚謂議題未經宣布須補手續須請變更議事日程附議者五人以上當由議長宣布變更議程蔡鈞樞等建議修正本會經費案列入第二案與第一案合併討論衆贊成次照蔡案改修正爲核減即以答復省長咨會表决全體起立馮世德謂此案關係預算須經三讀會請先付審查盧瀚蔭反對之謂非預算案無須三讀王鳳誥謂當然三讀可立時接開二三讀會鄭立三主張略同卒以認爲須三讀者多接開二三讀會均全體起立於是一年來雙方爭持之案全部解决議員諸君之適合社會心理良可嘉也次宣布㈡㈢兩案合併討論（第二案爲省長咨交復議八年度省地方預算案第三案爲省　咨交覆議八年度省立各營業機關特别預算案）顔作賓起言此案本會於何日咨出省長覆議何日交到請議長宣布議長宣布該案於六月二十日咨出二十六日晚間始接交覆議案王鳳誥謂是何理由應請行政委員說明行政委員金彭年趨演台說明因公署事繁請諸君原諒盧瀚蔭謂議會法規定在五日内旣係後期無可通融沈蕃謂行政委員有原諒之說是已自承錯誤陳大猷謂除去末日生期行政訴訟法確有規定但議會法所謂開會六十日三十日者却無除去末日之規定省長如比附而出此則生法律解釋問題本會係立法地位法之所在實無通融餘地黄次山鄭立三王鴻藻均有主張大致無甚差異卒以時效已過退還公署付表决不起立者才三人次宣布第㈣案省長咨交南通警察所爲局經費請增列入八年度預算案顔作賓謂此案不能成立因南通係一縣不能與淮陰銅山相比蔡鈞樞謂南通係模範縣本省於銅山淮陰警局均有補照費係消極的維持對於模範縣當然爲積極的發展討論至此已將五時會場漸黑議員有退席得人數不足遂宣告散會聞二十六日仍開大會云 
　　蘇議會爲閩事致京電如下北京大總統國務院外交部鈞鑒報載福州日僑聚衆持械無故擊傷學生及軍警市民多人有當場斃命者横暴不法已逹極點國人聞知莫不憤激彼政府宜如何訓斥領事嚴懲禍首以謝閩人乃復調集海陸軍由福州登岸大捕學生竟置公法邦交於不顧是而可忍國將不國務乞迅提條件嚴重交涉以紓義憤而保主權蘇議會叩 
[杭州快信]  
　　浙江地方實業銀行濫賬二十餘萬元上届省議會臨時會時省署交議就營業盈餘項下提歸以符官商股分認之意經全體否認决定由官廳派員照原股本令該行塡足股票逐年計息分紅淸算楚繳一面淸查濫賬依法訴追由經理人負責至今曾否執行未據省署咨復該昨又提起質問 
　　敎育伍廳長請假兩星期赴京昨乘早車起程職務委第二科長張廷霖暫代聞伍君去志甚堅有不願再行返杭之說 
　　杭州學生聨合會昨午後二時假座第一舞臺開會歡迎全國靑年會幹事由幹事長余日章君演說三小時半各學生團復至馬坡巷事務所開會討論閩事對待辦法 
　　省城金融恐慌萬分湖墅米行停斛已將六天各米號咸自携現金對客買賣每石可得便宜二角五分米行盼官廳撥現救濟迄無效果莫不叫苦 
　　前督署參謀裘紹興高紹基互控擄取財物案今日上午督署特開軍法會審參謀厲爾康爲審判長 
　　浙省警察協會前日開會選出正會長夏超副會長楊桂慶祝紹箕評議員林映淸鄭廉等二十人 
　　省垣各典舖會議規定質當金飾每兩以十元爲限 
地方通信 
[松江]  
　　松人對於淸查公欵之意見松人葉逹文爲淸查地方公欵公産事函旅滬同鄕懇親會報告眞相文云（上略）謹啓者松江淸查欵産欲從辛亥年九起乃月松江人民多數同意非一二人私見也聞有人向尊處陳述此係閔謝意見問題旁人幸勿爲人利用等語僕聞之不勝詫異松江兩年來有一種流行病凡遇地方政爭輙曰閔謝一若松江地方祗有閔謝而别無他人者最可笑也弟等即與閔謝無仇怨亦豈願戴兩姓爲黨魁此次淸理問題官意一方面祗欲查雷董經手事件民意一方面欲澈究辛亥年事何嘗閔與謝之見存哉茲寄呈淸理報告一分可以見光復以來擇肥而噬者何人吾輩雖不必苛求有如此鉅欵被人吞没似亦不便袖手也公等幸勿爲人所惑而中止仍當協力一致進行（下略） 
[蘇州]  
　　路員來蘇參觀之電告蘇州車站曹站長奉滬寗鐵路車務處洋總管通電謂現因津浦鐵路車務處周處長欲至本路各站參觀一切爲此電仰該站長先事籌備等因曹站長接電後已預備妥洽矣 
[鎭江]  
　　鎭市金融奇緊之現狀自滬市洋釐飛漲後滬同之滙銀到鎭收買現洋每日裝車運滬者已有十餘日鎭市現洋洋現窘狀昨日公所開盤龍洋漲七錢二分餘銀拆亦開四五錢之譜洵爲近數年所未有云 
[揚州]  
　　商民請究鄕民誣控揚州大儀集鄕民張瑞卿（即張聨芳）等要求該集陸陳行改用排斛未遂曾聚衆百餘人至縣禀控各該行沿用大斛請求取締一案現該集商民方面以各行所用之斛係循售章辦理並未私改公推商民王松芝俞小春　五人代表於二十五日來縣請究農民誣控未知佟知事將若何秉公辦理也 
　　延燒商店多家十三圩善襄碼頭福興泉茶館樓下住有２ 
外來貧民陰曆十月初三夜十一鐘時不知因何失愼延及正街南岸自福興泉茶館延燒朱家豆腐店瑞成昌京貨店書紙鐘表整容等店北岸計燬乾泰恒錢米店同春藥店郭順興炒貨店等共十餘家損失甚鉅惟聞北岸有三家均向某公司保有火險是日西南風不大燒至寳善巷時各處水龍齊到竭力施救方得撲滅云 
[杭州]  
　　浙議會協爭閩事電浙省議會因閩省學生巡警被日人擊傷閩省議會已來電報告自應去電協爭茲將其電稿錄下北京大總統國務院外交部均鑒日僑在福州行兇傷人請迅嚴重交涉以伸公法而保國權浙江省議會右印 
[寗波]  
　　各界聨合會成立寗波各界聨合會本月二十四日下午二時假縣學明倫堂開正式成立大會各界到者三百餘人王冰生主席陳企白紀錄主席讀開會詞張坤墉讀宣言書畢即由金臻庠包杏村張坤墉廬孟愉李銳陳企白王冰生徐伯維諸君演說末由主席致答謝詞共同攝影面散是日城内江北岸各處商舖莫不懸旗慶賀云 
[太原]  
　　閻錫山告全省學生之手諭日前閻兼省長以求學立志要言寄諭全省各學生云余嘗謂學不下個做好人有飯吃學個什麽諸生當以此求學不能敎人做好人敎人有飯吃活個什麽諸生當以此立志閻錫山手諭右諭寄省内外高小以上官私立各學校責成校長及國文敎員於奉到手諭之本星期内與全校學生明白講解 
[安慶]  
　　請設實業勸業員皖省實業行政向無專員佐理實爲缺點現實業廳長高炳麟擬於每縣設勸業員一人就各地勸導以喚起人民實業思想昨已呈請省長照准矣 
　　准設禁烟專局歙縣接近浙省且處重山之中現聞有私種雅片情事若無專員調查官廳耳目萬不能週稽察偶疏毒卉滋蔓烟禁前途何堪設想該縣知事祝崧年爲先事預防起 
剷除倘有抗違立請軍隊彈壓等種種計劃呈奉省長棜核矣 
[漢口]  
　　漢皇市况彚聞據中美新聞社消息長沙漆業近頗發逹漆料均來自四川及貴州産漆區域每年自八月至十二月爲運漆時期一九一一年前漆之貿易價值祗四萬兩現已近三十萬兩湖北料産漆但品質不甚良近來由漢埠出口運往英國之華茶甚少價亦低廉棉價漸鬆動山羊皮價頗穩固猪鬃聞有銷路尤以白色者爲著漢口電汽廠現共設有直接發電機三架可供給十六枝光燈三萬盞之電流有華商數人在漢埠新設一電機織襪廠名曰美林電織公司爲武漢兩埠向所未有云 
[香港]  
　　萬國寳通銀行巨竊案香港萬國寳通銀行於十九日下午發生一巨竊案當十月間永樂街某金舖由美國買來八九大金兩箱每箱計有大金一千二百五十枚拾入該銀行銀倉存貯及是日下午一鐘該銀行華洋兩管倉人相繼下倉將兩箱大金檢看見第一箱共有金兩袋（分大小二袋）大袋裝有大金一千枚小袋則貯二百五十枚及開看第二箱只有一小袋内有二百五十個其大袋中之一千個大金則全變鐵塊兩管會相顧愕然立報知總司理由司理人用電話報知總捕房當即派出總帮辦占士屈華探長侯亨與探目鄧生等到場勘騐果見一箱係有金第二箱則全係鐵片細察箱内有字紙甚多俱係美國報紙惟聞箱未開時極形堅固並無破爛又無絲毫痕跡可尋有疑係在火船半途爲人頂包者有疑係始初將大金裝入箱中之人作弊者傳說不一至該銀行管理銀倉非常嚴密銀倉鎖匙共有三條有内外倉鎖之分非有三人一同往倉不能啓門現警探正從事細心查究云 
雜評一 
[蘇議會取消加費（默）]  
　　記者見蘇議會自上月二十八開幕後倐將匝月日以不足數不能開議似與其最初發表振刷蘇政之誓言所謂用盟息壤云云者實未能踐因是深爲蘇會慨惜而有昨日失望之論今據所得消息則謂此次取消加費實出於議員諸公之覺悟將以表示其捐除成見同心協力以謀振刷蘇政之意而取消加費特其容納社會心理之嚆矢果如是則諸議員仍將大有造於江蘇不禁怦怦然令人復生無窮之希望而吾昨日之言淺之乎窺議員諸公矣 
　　雖然議員諸公果能由此取消加費一念進而爲蘇省全局謀使蘇民不再如前之失望乎則須待未來之報告記者將翹首執筆以俟 
 
 

Page 8

 
 
   
 
 

Page 9

 
 
   
 
 

Page 10

 
 
　　湖北水災圖（三十三）小康家之被災狀（二） 
　　本屆鄂災奇重由湖北義賑會敦請專員赴鄂親攝災民慘狀商請本館按日排登俾流離之狀得陳於仁人君子之前如蒙慨助捐欵請逕送上海棋盤街四百九十六號本館啓 
本埠新聞 
[大陸報紀孫中山之談話]  
　　大陸報載孫中山之談片略謂孫氏昨稱中國新内閣人物乃絶對親日派靳雲鵬於去年赴日觀操時手定軍事協約而略有親美氣味之周自齊則爲安福部所不容孫言及路透電社所傳過激黨函請孫中山在中國運動勞農革命之消息謂過激主義在中國無蔓延之機會渠未接到此函亦無接到之望蓋英國社會黨曾屢致書孫氏多爲英員所扣留也孫曰余之中國議和唯一條件僅在國會必有全權以執行其職務耳北京政府苟從余言中國卽中和平内爭由余發動和平不難由余恢復段祺瑞已從吾議但另有一派不願國會恢復徐世昌之爲總統係非法國會舉出故不願召集舊國會蓋恐新國會一經解散彼將不能安於其位也舊國會拒絶北京與東京間之密約故日本亦不願見舊國會之恢復有此阻力和平乃遥遥無期但北軍不致與吾人開戰北方縱派數百萬兵士給以大批軍械來南作戰惟吾人具有軟化其力之方法迨彼等一入戰場即將棄其利器而與吾人爲友矣余敢謂北兵到後三個月内縱不與吾人爲友亦不與吾人爲難北方雖有大軍利器又何足慮徐世昌與陸榮廷接洽談判南北軍人間之單獨和議今日南方憲法派方與陸榮廷奮鬬陸雖擁兵自衛然不出半年必歸失敗段則頗有悔意自知過失而欲修補前愆甚願與余義和無如阻力太大段不能脫離其舊日僚屬之覊束也段前爲親日派今雖欲爲仇日派亦不能見信於人矣過激主義决不致深入中國勞動與資本間或有衝突但資本制度尚未與於中國而勞動家又復急於餬口不遑他顧余素主張鐵路礦産與水力皆歸政府管轄以此乃取銷勞動與資本爭鬬之一勞永逸方法也諺云治患於已然不如防患於未然卽此之謂英美易爲過激主義繁殖之地因英美兩國資本制度甚爲發逹之故若中國則不然上海勞工一二舉動似有過激色彩然他處無之也云云 
[全國各界聨合會消息]  
　　評議部會議昨日全國各界聨合會評議部開第十一次會議施洋主席馬少奎李渤海紀錄㈠討論各地各界聨合會組織大綱案（陸濟提議馬方正郭維海毛　豐等互有討論史采丞主張添各界聨合會得建議於總會一條付表决通過列入第五條主席逐條讀畢付表决全體通過主席報告今日各界茶話會本會須派數人前往招待當推定毛一豐施洋李亞夫潘惠齋張敬之等爲本會招待員馬少奎李亞夫提議會期未滿各代表無許擅自離會李渤海郭維海主張與李馬二君同通過馬方正臨時提議報載又有紗廠借欵可與棉花借欵一致反對通過遂散會 
　　快郵代電一各界聨合會學生聨合會轉各團體各報館均鑒北京政府烟酒借欵不顧全國反對悍然簽約乃猶以爲未足復與美同訂借棉花借欵三千萬與日本訂借紗廠借欵四百萬藉實業爲名行充括之舉人民擔負日增國家主權日墮言念及斯欲哭無涙夫友邦於吾國時局未靖之前不借欵於中國久有宣言今胡驟食前言除日本别有用心外其他友邦蓋爲實業虚名所惑耳望全國父老羣向友邦誠懇聲明此種借欵祗足增進吾國官僚武人殘民之力决無絲毫有裨於實業投資延禍是豈友邦之本心衆志成城或逹救國之希望也佇望進行并希賜覆全國各界聨合會叩 
　　快郵代電二各界聨合會學生聨合會轉各團體各報館均鑒據上海各報登載近許世英與天津義商馬焯禮合辦華義銀行合同業已成立第七條載稱經董事會之决議得發行紙幣又受政府之委任得代理國庫事務云云閱之不勝驚駭夫發行紙幣關係金融之通滯至大且巨而代理國庫爲國家銀行之特權尤不宜啓外商參入財政之漸前者吾國交通銀行藉二三當道之力攘奪中國銀行特權致演成停止兌現之困民現狀瀘支濫借致有國庫如洗之禍國結果此猶國内之自相紛擾也華義銀行旣係中義合資何能取得自由發行紙幣權與代理國庫權以亂我國内之幣政况北京政府媚外性成遇有要求敢不畫諾則吾國人民資本之銀行不易取得之紙幣發行權彼合資銀行反以一董事會决議而取得之而國庫之統一權從此曾將破裂其二萬一千四百箱軍械之供給正與此事後先輝映而北京政府殘民鬻權之計畫又底於成矣敢請貴處一致反對以維持我國之幣政主權是所深禱全國各界聨合會叩 
　　寗波各界聨合會來函全國各界聨合會諸位先生大鑒今晨接郵惠函並賜祝詞拜領之下無任感佩敝會於昨日（即夏曆十月初三日）開成立大會蒞會有學生聨合會小學聨合會女學聨合會靑年會商業公團聨合會工業研究會報界公所會館工廠等計三百餘人各界懸旗誌慶會場秩序極好擬卽日開評議職員會選派正式代表再行赴滬與會滬上會務情形還祈不時賜敎不勝翹企之至 
[各團體會議紀]  
　　上海學生聨合會全國學生聨合會上海各界聨合會全國各界聨合會先期柬邀上海各大團體於昨日午後四時假公共租界某菜館開茶話會到者五十八人公推劉振羣爲臨時主席報告開會宗旨略謂今日四團體柬邀諸君來此討論者因美國參議院對德和約通過保留不僅一百五十六至一百五十八三條關係吾國山東問題而已今全部皆予以正義公道之處置極望各團體致電美國上院感謝其主持正義之好意又謂福州日本人在彼槍傷學生軍警多人未能以尋常之事視之實彼有意開釁國民自救之法唯有不與交易從前曾與商帮協會及報關公所協商惜其互相推諉未竟其事言之滋痛茲請劉淸揚女士發表意見劉女士略謂各界聨合會係受民意支配之機關並非支配民意者故對於重大問題發生莫不廣徵衆意以冀羣策羣力共紓國難次謂致電美國上院及對付福州日人暴行之方法均應卽日實行末復言國人設無從前五分鐘之不力何致有今日福州之恥辱現時再不犧牲自救來日全國因而奮起實受上海各界愛國同胞之賜云云次陳家鼎馮釗光馬文衡任振等均有意見發表會議結果㈠對於美上院通過呆留案由各團體或單獨或聨合致電美上院表示感佩其能尊重正義與人道又致電英法意駐北京公使請其轉電本國政府一體贊同美參院之主張㈡抵制問題由上海各界聨合會起草提倡國貨委員會組織大綱及辦法由各團體通過後共同加入進行 
[留日學生通電請表示民意]  
　　留日學生泣懇救國團前因山東問題保留美國國會已經通過並聲明「保留美國對於中華民國與日本帝國問因此條欵所起爭端之完全自由行動權」曾致函本埠各團體請拍發下列各電「㈠電謝美國國會言論界及國民并請極力維持正義人道㈠分電協約各國國會言論界及國民以表示吾國眞正民意並請其對於德約山東三欵主持公道以保世界和平」等情原函已紀二十三日本報茲悉該團又以此意於敬日分電廣東參衆兩院各省省機會敎育會農工商會各界聨合會學生聨合會國民大會各報館各團體請爲一致進行云 
[關於閩事之函電]  
　　上海全國學生聨合會接嘉興學生會函云閱報見福州日人擊斃中國學生事不禁爲之髮指眥裂務望貴會同心努力設法對待此至大問題並希勇猛前進惟國是圖敝會則追隨其後一切應負責任惟命是聽不敢稍辭特此奉聞望羣起努力爲禱 
　　陳滄等致長江三省電云南京李督軍南昌陳督軍武昌王督軍曁省會商會敎育會各報館均鑒日人在閩肆虐鎗傷吾軍警學生近復派艦壓境示威直視對等國爲如何地位凡屬國民能毋憤激誠以此事非一省之事關係國權存亡公等爲國干城一言九鼎愛國之心諒有同情可否切電政府嚴重交涉一面并爲政府後盾以振國權而平衆怒臨電依馳不勝迫切之至三江聨合會陳滄潘祖臣臧熾堂等公叩宥 
[敎育講演大會之通告]  
　　江蘇省敎育會昨發通告云敬啓者歐戰終止各國敎育方針隨時勢而大變國立南京高等師範學校校長郭君秉文特於本年三月間西渡考察由美而歐九月歸國郭君對於歐美敎育夙所研究此半年間足跡所及見聞確實故其發抒之意見尤爲眞切本會爰定於十二月六七兩日特開講會除請郭君講演外並由沈君信卿講演山西之政治莊君百俞講演山西之敎育沈莊二君均代表本會出席本年山西全國敎育聨合會者山西政治敎育數年以來銳意進行沈莊二君於開會之暇親加考察足資借鏡此次開會利用星期六星期日兩半天休暇之光陰請三君爲有系統之講演講畢提出種種問題共同討論諸君有志研究新敎育此爲極好之機會而本會所尤希望到會聽講者則公私立各學校在此新潮洶湧之際身當敎育重任之敎職員諸君也附開講演期及講題請届時早臨爲荷此頌台安「講演題」陽曆十二月六日（星期六）七日（星期日）午後二時至五時分節講演「講題」郭君秉文㈠歐美旅行見聞略述㈡法國之敎育㈢意國之敎育㈣瑞士之敎育㈤英國之敎育㈥美國之敎育㈦今後各國敎育問題沈君信卿山西之政治莊君百俞山西之敎育「會場」上海西門方斜路江蘇省敎育會三層樓 
[張默君女士演說預誌]  
　　靜安寺路五十一號寰球中國學生會本星期六（二十九日）午後七時請神州女學校長兼神州女界協濟社社長張默君女士演說「歐戰與敎育之關係」女士自去歲奉敎育部派赴歐美兩洲調查職業敎育留美半載在哥倫比亞大學悉心研究本年五月復渡歐游英法義瑞士比利時等國又至埃及印度安南等處週遊各地於前日（二十一日）乘法國郵船「鳳凰號」抵滬女士回國後對於以上各地之狀况頗有心得届時必有高論以供吾人之研究欲聆女士言論者須先向該會索取入場劵云 
[西報之最近金融談]  
　　大陸報云日前匯兌飛漲出口貿易幾全停頓而入口商家則猶觀望希冀匯率逹於頂點相率不購金匯票昨日午後滙率落至美金一百六十元英金八先令一便士市面乃稍安定購匯票者頓見動活各銀行除日人等銀行外皆售出滙票不少此種事態今不復令人驚異所苦者出口商家耳近十日來匯率屢漲而紐約市價因海電延遲閱四五日而始逹出口商家乃不能照紐約價格收買但銀行現仍出售出口匯票以購洋貨者購進金匯票所付之銀爲週轉據掮客云昨日午後日人銀行聲稱不復出售出口滙票但　於此後三十日内籌付前已買出之出口匯票銀行家稱日人銀行存銀較他銀行爲少昨日日人銀行貶金價以吸收現銀即在午後日人銀行猶懸出售美金現銀交易爲一百六十八元之高價焉市面雖繫於銀價但供求公例實爲原素昨日銀價爲美金一元三角七分然在上海目前存銀則較去年爲多蓋目前存銀之價值較一年前多逾一百二十五萬兩也中國已在美國購定前所未有之大批現銀陸續運出上海某大銀行昨接紐約電據稱美政府已聲明不反對美國銀幣之出口今雖出口商人不能營業然銀行家與掮客不以市面現狀爲慮以爲入口商家現猶坐待滙率之漲至極度迨一旦入口商家見極度已到不能再高卽將爭購金匯票需求旣多匯率自落至是銀行又將有充分現銀以應付出口匯票矣使昨日午後銀行遲閉門一小時則購求金滙票者勢必尤多熟悉市情者以爲出口商家須再待一二星期俟現銀到滬後即可鬆動銀行家爲恢復銀市常狀預防匯率倐漲起見曾集議兩次但無結果銀行代表有主張發行金紙幣者但恐華人不願收用故此議不見採納上海在批現銀裝入内地其故以俄幣盧布在山東滿洲蒙古市場幾無價值可言北方華商皆須現銀且排斥未息日洋不能通用於是本爲上海留用之銀多爲内地所吸云此外尚有一原因即中國各銀行現皆儲銀以備舊曆年關之需是已由美運出之銀現已在途而中國復在美國續行購銀裝回將來此銀到滬銀行家與商家即可釋然矣 
　　字林報云外國銀行公會因銀價高漲銀根甚緊近曾開會考慮救濟市面計畫有人提議外國銀行應會同發行一種特别紙幣以倫敦公有之存金爲豫備金查印度政府與海峽殖民地均在倫敦備有豫備金抵付所發行之紙幣滙豐銀行亦在香港發行紙幣若干以存於香港政府之欵爲抵今上海所提議之辦法僅屬暫時之舉此項紙幣特别註明俟過陰曆新年即行收回蓋陰曆新年之際上海銀根必更見緊急也外國銀行公會曾徵求中國各銀行之意見蓋欲知其願否收用此項紙幣中國各銀行雖覺此項紙幣發行後可以省去銀行間搬運現銀苦力之費但意見未能一致外國銀行討論之後亦未得同意故此議遂作罷論殊可惜也 
[最近日貨進口表]  
　　上海學生聨合會調查科稿 
買號　　船名　　來埠　貨色　　　　件數和昌盛　山城丸　大阪　鈕扣　　　　四百羅又　　　又　　　又　　絨襪　　　　一百八十打又　　　又　　　又　　牛奶化裝品又　　　竹島丸　又　　帶機　　　　六件鼎記　　山城丸　長崎　茴香　　　　四十三擔又　　　又　　　又　　鮑魚　　　　三擔十斤又　　　又　　　又　　蝦米　　　　十二擔又　　　又　　　又　　香蕈　　　　二擔二十二斤又　　　又　　　又　　油魚　　　　十五擔十斤又　　　八幡丸　神户　沙魚蝦米海參等九十三擔豐記　　山城丸　馬崎　魚干采等　　七十擔 
[浦東杜行鄕燬貨紀]  
　　浦東杜行鄕救國十人團以日人在閩傷斃學生商人特於前日邀集全體團員開緊急會議籌議鼓勵社會進行方法公决嚴查劣貨當衆焚燬藉以振刷精神嗣在輪船碼頭查獲劣貨多種即於是日下午三時在城隍廟前曠地焚燬並由團員互相演說茲將所焚劣貨名目列下李萬茂之菌勞永義之沙皮葉同泰之火柴談來生之白魚 
[山西路商界聨合會之籌備]  
　　山西路商界聨合會籌備同人昨發通啓云啓者本路商界聨合會業由同人等發起集議組織荷蒙各商號多數代表出席一致贊成足見該會爲救時要舉亟應乘時興起凡我父老伯叔兄弟姊妹具有同情况今各路成立十有八九而閩事前車驚心蒿目痛切剥膚本路設施尤屬緩無可緩爲特定於月之初八日即本星期六晚七　半起仍在德安里口允昌當隔壁王福記開本路第二次籌備會互相討論一切方法推舉臨時會長各職員等以資早日成立得以加入總會一致行動凡我商業同人有事則不落人後無事則集思廣益有賴於團體結合力者正復不少事關急要萬乞寳號速舉代表届時出席指敎不逮同人等無任翹企之至特此布聞江心安郁良心呂介勤趙阿四和豐號程紫庭胡玉泉徐昭祖劉子振潤昌號王步雲胡炎昌沈采生葉紳義協昌號郭柏良周新桂白榮玉王立山榮康號斐麗生陳少廉周麗棠源昌正馮明權公啓 
[唐家弄商聨合會職員會紀]  
　　虹口唐家弄商界聨合會成立已旬日昨日仍假成大弄紹興旅滬公學開職員會會長朱堯臣主張開辦義務夜校提倡國貨演講道德等均須積極進行故北山西路各商店均就近加入該會因北山西路聨會尚未成立願入唐家弄聨合會者如黄長盛碾米廠廣慧中藥號張和泰米號誠記磚灰行燧利森昌兩煤號張崇康南貨號協大昌京貨號等二十餘家 
[報關公所評議常會紀]  
　　昨日（星期三）南北市報關公所評議部開常會到者評議員十分之八首由石芝坤報告本公所今接得招商局咨稱奉海關諭令該局轉知報關行全體自西曆十二月一日起凡出口各貨報單須實行塡繕兩份到關等語惟此項手續非常繁瑣是否可行請衆討論當由評議員朱眉芳起言此事關係重大非召集全體同業到所開會决議不可經衆贊成除發布臨時通告定於今日（二十七號）下午二時在所開會討斌表决次議稽查本公所賬目一事主席報告謂上届常會所董約定上月二十七日交送簿據到議董高子嘉先生處接收但所董迄未履行應否函催云云正在提議間所董前來告稱交簿一節因會計趙君尚未回滬須再寛緩三四天交送云云議畢散會 
[縣商會討論舉副會長問題]  
　　推補與補選請縣知事核辦 
　　上海縣商會於昨日午後三時開董事會會董到者有干蘭屏莫子經聞蘭亭姚紫若李詠裳陸崧侯張樂君葉鴻英陸伯鴻沈潤挹葉丹庭葛吉卿顧馨一汪寛也等由正會長顧馨一提議本會副會長蘇筠尚業於陰曆本月初二病故所遺副會長一席援照商會法即以選舉次多數者推補爲副會長云云討論良久公决須呈請上海縣沈知事核示辦理或以次多數推補或另開董事選舉會一俟沈知事核定辦法再行遵照施行 
[麵粉公會新貿易所將開幕]  
　　機器麵粉公會内新貿易所已組織完備訂期陽曆十二月一日正式開幕日前舉定理事員並舉榮宗敬爲理事員長另再聘定仲賣人（即掮客）專做貿易事宜惟仿照交易所章程仲賣人須覓五千元之保證方可給證到所任賣買之責現因開幕在即一般仲賣人之投所報名者頗不乏人云 
[滙豐銀行建造新屋之預備]  
　　大陸報云匯豐銀行新屋圖樣之草稿業已繪成該屋占地約八萬方呎擬以石造高五層門臨浦灘自浦灘江海關起至福州路止其後背逹四川路建屋之工程司維爾森氏曾在美國閱視各銀行行所之建築數月今勾留倫敦蓋擬集合英美銀行之優點而成此厦也 
[滬上發現輕㾕症]  
　　大陸報云昨據醫士云上海現又發見㾕症（即流行性感冒病）但其勢甚輕未聞有因患此而死者今雖有漸見蔓延之象然尚無戴上面具之必要就調查所及肺炎症未隨㾕症而俱來鮮有傷及肺部者此次㾕症誠極輕淡某醫士曰事態殊不嚴重患者少則四日多則十日卽完全無恙面具一層實非必要且面具之是否有益尚屬疑問蓋美國各處去年於㾕症流行時曾戴面具而醫界意見則不一致謂爲有益也又一醫士云面具確爲有益惟上海目前情形除入病室者外不必戴上面具云 
[意飛機陳覽改緩一天]  
　　意飛機在滬陳覽之期本定二十七八兩日茲因未及置備改緩一日定於星期五六即二十八九兩日在黄浦灘蒔花會舊址陳列供人觀看時期仍爲午前九時至十二時午後二時至五時 
[造船所趕造美艦之忙碌]  
　　海軍部所轄之江南造船所於前年承接美商定造之商輪六艘共價美金九百萬元此項船隻原料純係華貨惟機器等件購自外洋因歐戰期内運輸不便是以稽遲尚未迨竣茲因歐戰告終航運已通所購第一批機器格料業已裝運到滬由造船所劉所長飭令造船科搬運入所迅速趕造如期完工以維信用是以該所近日造船工程日夜工作異常忙碌 
[特别巡捕隊今日解散]  
　　上海公共租界之特别巡捕隊於一九一八年五月成立茲因捕房西捕增多特别巡捕乃定於本月二十七日停止執行職務今晚七時將齊集於操演廳會操並由工部局議董致詞向衆道謝本月二十一日工部局總董已致書特别巡捕隊長安得生氏對於該隊一年來之成績表示歡謝之忱並約定操期又謂工部局擬组織特别巡捕後備隊希望在隊諸人仍盡義務云 
[保護救堂之警廳布告]  
　　淞滬警廳昨出佈告云爲佈告嚴禁事案據阿拉白司脫路基督敎士上海苦力會福音堂敎士倪耀忠函稱敝會於五月間設分堂於浦東洋涇西鎭按期佈道志在挽頽風而振薄俗惟鄕愚無知妄加猜忌甚有好事之徒率衆滋擾散播匿名揭帖以穢物塗於敝堂門上竊恐長此不已釀成仇敎舉動敝處曾函請貴轄三區分所設法保護未蒙示覆迫不得已瀆求鈞廳出示曉諭該處鄕民并飭該管分駐所長派警注意鄕愚無識舉動相機勸止敝會感戴德政永無紀極絮瀆之處尚祈原宥臨啓不勝待命之至等情據此查敎會宗旨無非勸人爲善且設堂佈道載在約章所在之區當然保護茲察閱該敎士函稱各節當以不法莠民無端侵擾此種藐法行爲言之殊堪痛恨若不嚴禁查拿遇案懲治將何以儆刁頑而伸法紀除訓令該管警區隨時認眞保護外合亟佈告仰諸色人等一體知悉須知妨害安全大干律禁而敎堂爲佈道重地尤不得稍有侵害騷擾行爲自經佈告之後仰各安生業愼勿再蹈故轍自罹法網本廳長言出法隨决不姑寛勿謂言之不預也切切此佈 
[南市第一區署之愼重冬防]  
　　南市第一區警署趙署長因時届冬令防務吃緊前曾通傳境内各商店各購置警笛預備發生盜案時狂吹以便崗警聞信兜捕並着每家蓋章或畫諾遵辦在案日前趙署長特派長警分别傳知着令各店舖有章蓋章無章畫諾彚集存署以憑稽考又傳知各錢莊每晚送銀往來必須提早從事以免匪徒垂涎如逢大批或多數銀兩應先來署報明由署中派出長警隨時護送各店舖送貨送洋切勿差遣年幼學徒在途任責以杜後患云 
　　又趙署長以十六舖一帶旅館客棧林立且逼近輪埠碼頭難保無外來匪徒潛藏其間現當開始冬防之際不得不嚴加查察是以傳知各棧主將所立之循環簿據開明寓客來歷姓氏等分别塡註每日呈報來署後按日掉換以便稽考並於每晚令巡官親往查察有無隱匿匪徒及招留男女住宿之事如違察出嚴罰 
[憲兵冬防期内之防範]  
　　京師駐滬憲兵三營第九連吳連長近以時屆冬令巡查宜嚴爰於前日爲始飭派憲兵八名乘騎馳往華法交界之民國路及城内九畝地西門外斜橋等處加意梭巡閘北一帶由該營張營長昨日令飭第十連朱連長亦派憲兵每晚出巡以保治安 
[協緝院巷鎭刦案盜匪]  
　　搶刦奉賢縣屬阮巷鎭警區槍械案内之巨匪迭經水陸各軍警懸賞通緝迄未破獲茲悉水警第一區沈區長據偵探報告業經購獲線人一名能知此案首要各犯潛匿地辕自當帶線密緝惟恐該匪等匿居租界照章應先照會捕房查照故沈區長除派探來滬密緝外並於前日具呈上海交涉公署請爲轉知英法兩公廨知照各捕房飭探協助捕拿 
 
 

Page 11

 
 
[水警派船保護航商]  
　　駐滬水警第三隊王隊長以管轄現内浦江流域之王家渡關港夏家嘴楊思港一帶均爲小輪航船由滬入浙之要道冬防期内自宜格外法重保護故於昨日調撥舢板槍船八艘分泊以上四處每處駐二艘另派師船四艘以二艘乘潮增漲之時上駛游巡又以二艘於退潮時下水游巡以資防範 
[省令協緝斃兵刦槍之梟匪]  
　　滬海王道尹淞滬徐警廳長上海縣沈知事均接齊省長訓令云案據蘇屬緝私統領宋明善呈稱案據統領所部第一團團長高靑田呈稱竊於本月二十日據第三營營長余炳文呈稱本月十六日據職營第一隊隊長劉永臣呈報本月十五日據職隊派驻楓涇之五號船兵士王安才同伙夫張桂臣來隊聲稱船長王耀桂於本月十四日下午七點鐘率本船兵士三名伙夫一名並六號船兵士黄義澤一名由楓涇汛巡出七里餘至松江縣屬楊有墳迤南地方停泊防堵私梟迨至十五日黎明時見有沿河邊二三十人口操巢湖聲音護送一隻張篷船順河而來弁兵因見來船情形堪疑遂即喝令停駛候查不料該梟匪等備有快槍多　膽敢開槍拒捕弁兵與之抵禦數小時之久委因寡不敵衆兼之槍多殘舊不濟應用竟被該匪等擊傷弁兵蜂擁上船刦去槍枝五桿子彈三百三十粒軍單褂六件巡船擊傷多處匪等乘船河向西逃去只有兵士王安才伙夫張桂臣二名未被擊傷其餘均受傷臥倒在船事後經兵夫二人摇船順將受傷弁兵載送回隊船長王耀桂並兵士黄義澤因傷重在船身死等情隊長據此除延醫療治傷兵外迅請營長蒞騐酌奪施行等情營長據此立赴沫涇該隊汛地覆詢受傷兵士等並檢騐已故船長王耀桂左臂及胸腹兩部均各受槍子傷一處兵士黄義澤胸部受槍子傷二處脇下受槍子傷一處均洞穿血出委係被匪槍傷致命兵士黄仁澤李金森二名腿部皆受傷巡船擊傷多處查刦去之槍彈係毛瑟槍四桿村田槍一桿村田子彈二百七十粒毛瑟子彈六十粒船長軍單褂一件兵夫軍褂五件核與該隊長呈稱相符當飭該隊長派人將傷兵二名送滬紅十字會療治並措資棺殮已故船長王耀桂兵士黄義澤屍體一面備文咨行松江縣署備案所遺該第五號船長職務除面委該隊長暫行兼理並責成該隊長限十日内務將是股梟匪設法緝獲解請懲辦並經營長親率巡船曁通令各隊一體購線嚴巡跟追外案關傷亡弁兵損失裝械事體重大究應如何通緝兇匪及議處營長之處理合據情備文呈報團長鑒賜轉報伏候指令祇遵等情到團據此除已經指令該營長嚴飭隊長劉永臣限日緝兇追械懲辦曁優購眼線迅速設法緝獲並由職團密派對於偵察匪情素有心得者數名四出偵緝隨時電報團長以便率隊會同水陸軍警前往兜剿各在案伏查蘇浙毘連之區大帮梟匪出没無常前經刦去第四營槍械並傷兵士業經通令嚴緝在案而該匪等竟惡燄愈熾膽敢聚衆復行傷害弁兵槍刦裝械似此目無法紀殊堪痛恨若不設法認眞嚴緝瞬届冬令梟匪易於嘯聚將來爲害何堪設想且巡船出哨晝夜梭巡責任所歸而該匪等竟出没無常防不勝防倘長此以往滋蔓益甚恐有不能收拾之勢除令飭各營嚴加防範並將所存槍械是否應用確切查明具報另文呈請更換外擬懇轉請蘇浙兩省督軍省長公署曁兩浙鹽運使署分别轉飭所屬一體恊緝是否之處理合據情備文仰祈鑒核施行伏候指令祗遵謹呈等情前來統領據此除指令呈悉仰候備文分别呈請轉令通緝務獲究辦並挑派得力弁兵前往會同該團營長設法兜拿外查該鳬匪竟敢連合大帮拒捕斃傷弁兵刦奪槍彈實屬罪大惡極非嚴緝法辦不足以維緝務而儆將來理合備文呈請鑒核分令軍警一體通緝務獲究辦實爲公便等情據此除指令外合行通令仰速一體協緝該梟匪務獲解究此令 
[私藏槍彈禁錮三月]  
　　暫移虹口捕房之特别機關華探目張芝卿包探王長根等前日查見浦東人陶杏榮將勃郎林手槍一支子彈八十五粒在公共租界湖北路即大新街中法藥房後面飛隆汽車公司隔壁弄内一百十二號門牌某旅館十二號房間向庽客杭州人蔣樹庭兜售當將陶蔣二人及槍彈一併帶回收押昨解公共公堂即由西探目壳羅香與張探目分别上堂禀稱兩被告拘入捕房後據陶供稱現在日淸公司買辦間爲出店光復時伊曾看守南市商會房屋手槍係會中之物子彈原有一百粒嗣失去十五粒故祗存此數蔣樹庭供係醫生手槍係陶託伊代售等語此事由蔣報告始得捕獲禀畢將槍彈呈察詰據陶杏榮所供與探所禀略同惟稱係蔣願代消售而蔣之供詞亦與探同中西官磋商之下以蔣無關着即開釋陶不應私藏軍器判禁錮西牢三月手槍子彈充公 
[滬南發現刀傷男屍續誌]  
　　西門外斜橋南瞿眞人廟附近小河中發現無名男屍一口經廿五保十五圖地保投報地方廳委派夏檢察官等前往騐明委係被人用刀砍斃諭令棺殮聽候緝兇究辦等情已紀昨報茲悉此案當時由夏檢察官等蒞場騐得該屍年在三十歲左右頭面額頂等處被人用刀亂砍面目糢糊右目與右太陽一帶受傷最重甚至眼珠突出腰肋一帶雖有刀傷並不致命惟太陽穴受致命傷而死抄其身畔有銅牌一塊上書工業聨合會會員字樣又機器簿子一本並二寸許照片一紙夏檢察官諭飭將以上各物帶回本廳存儲候查昨午夏檢察官以該屍必係在廠家爲機匠之流據情面禀梅檢察長並派法警二名四出調查死者家屬並嚴緝行兇各犯以便拏解檢廳訊辦 
[周天復交三千元人洋舖保]  
　　蘇州人周天復因與已經獲解公共公廨訊明押辦之周夢飛沈瑞如等四人於民國五年六月十號將鹽業銀行買辦倪榮甫之子誘往法租界禁閉向倪勒索洋五千元一案有關經特别中西探目查獲兩次解由公共公廨訊押查究等情均紀本報昨晨由張襄讞與英包副領事升堂提訊首由捕房代表牛門律師上堂譯稱前次庭訊因捕房尚須找尋人證故請改期但今天見證仍然未到故再請展期特别訂訊如被告之律師欲請求將被告交保最少須存洋一千元云云次由被告代表林百架律師起稱此種刑事案捕房一再要求改期且事隔三四年之久即使被告果犯刑事原告之控訴權已經消滅應請將案註銷否則請准被告交舖保出外候示云云堂上諭周交三千元人洋舖保另行訂訊 
[滬杭路紀事兩則]  
　　學生測量鐵路支線之函詢徐家匯工業專門學校土木科三四年級學生每年派往杭州西湖一帶實習測量茲該校長唐文治擬於明年始凡各生實習地點改在本省界内鐵路附近之處昨特函詢滬寗鐵路局長任小山氏請指示攤添支線地點俾便從事測量將來測繪成績自當送局備作築路之用當經任局長轉詢洋工程師克禮阿據克禮阿之意滬寗路擬設支線共有三處山南翔至嘉定爲一路由蘇州至常熟爲三路由無錫至江陰爲三路學生測量當以第一路爲最合宜惟測量時宜注意者爲現時車站應如何改設使與支路聨接車站須設於何處方與車務有益沿途橋樑應採用何種式樣沿途車站應如何佈置每站搭客貨物兩項進欵約數若干支路之終點應在嘉定何處其理由何在均應於測量計畫中詳細說明俾資研究昨經任局長將此意轉復唐校長查照矣 
　　塌車送貨辦法之規定滬寗鐵路北站貨棧承辦輸送客貨之協興公塌車公司日前因商家自僱塌車送貨互相爭奪經路警干涉毆傷車夫等情疉誌本報茲悉該路車務總管韋燕君爲免紛爭起見特規定辦法凡轉運公司之貨一律須由路公司車夫代送不得自僱車輛此外商家或洋行欲自用車輛送貨者須有鐵路執照方許照辦聞此項辦法日内將通飭實行矣 
[查究閘北賭窟房主之布告]  
　　松滬護軍使署昨出法字第七十七號布告云照得本署前閱本埠中西各報先後登載並迭據密報閘北寳山路二十八號屋内開設輪船賭場每於夜間邀集多人前往賭博等情當飭警廳調查屬實惟因該屋主於巡警前往查察之際有抗拒不遵情事經密令憲兵營選派得力官兵一員帶同憲兵數名前往該處設法入内查察發現賭場兩處遂會同五區警署詳加檢察將所有賭具悉行搜出屋主已先時逃逸當由本署派員督飭憲兵警察將該屋檢點發封仍飭五區警署就近派警妥爲看守聽候處分在案查此種輪船賭博爲害地方殊非淺鮮前經迭次嚴禁有案乃復敢公然開設實屬膽玩已極亟應查明屋主澈底根究從嚴處置以絶根株而除後患惟自該屋發封以來迄未據查得該屋主下落案關重要未便久懸茲特出示自今日起以兩禮拜爲限着該至主自行來署聽候查詢核辦如逾限不到即由本署將該賭窟房屋拍賣充公賭具及應用物件分别存燬所有該屋契據概行作廢爲此示仰該二十八號屋主知悉切切此布中華民國八年十一月二十六日發閘北寳山路二十八號門首實貼 
[閘北藥舖主不允夥友加薪]  
　　本埠藥店業夥友因生活程度日高要求店主增加薪資已見昨報閘北方面共有藥舖五十餘家前日下午各店主在商業公會開會集議僉以各家所用夥友勤惰不一本領亦有高下高者應在加薪之列平常者或因多年老友歷年逐漸加薪已無可再加况邇來一切開支有增無減常有虧耗之虞故此次夥友所請萬難允准云 
[催繳南開大學捐欵]  
　　上海縣沈知事近接江蘇齊省長函云天津南開大學校現已組織就緖成立伊始所有各屬前曾遵照擔任勸募該校經費一事已將捐册分發諒已由滬上各巨商贊助樂爲輸欵現因開幕在即需欵正迫請爲分致催繳已認捐資俾得集數彚送來省即便撥用等因沈知事已轉函各團體請將經募捐數集衆彚繳來署以憑轉送云 
[祝生記呢絨西服店開張]  
　　甬人祝東生以虹口北四川路靶子路一帶商店十之八九爲某國人所開爲圖謀抵制起見爰於北四川路靶子路口七十七八號門牌開設呢絨西服布疋字號兼賣國貨及化妝品等以便供給附近人士之需求自前日開幕起廉價一月想熱心愛國者必舍彼就此爭先往購也 
[靖安艦入塢修理]  
　　第一艦隊所轄之靖安運艦於七月間奉令護送利捷等六艦往黑駐防回滬後又奉總司令派往秦皇島運煤前往閩厦一帶交與各艦濟用事畢於昨日開行到滬即奉代理總司令何參謀長命令駛入江南造船所修理再行遺調 
[候查假羅卜票之來歷]  
　　楊樹浦路一千三百九十二號門牌順興烟紙店夥富立曾指控寗波人焦富莊將每張十元之假羅卜票混兌等情當由該管滙山捕房中西包探往將焦連同羅卜票一併帶回收押昨解公共公堂因捕房禀請改期以便調查來歷故中西官諭焦帶回捕房候查明於下禮拜五解訊 
[貼償盤柩費了案]  
　　江北人何金福年五十三歲向在原籍務農度日生有一子名小喜子曾娶孫氏爲妻去年春間小喜子夫婦來申貿易後杳無音信乃托外甥范德泰來滬調查范到申後到處偵查始知小喜子已死何孫氏再醮與人遂函致江北招何金福來滬將孫氏尋見向之詰問據稱小喜子已於今年七月初三病故嗣由唐正之爲媒將我轉嫁與周姓爲妻唐得媒金四十元等語何以伊子身死不明遂喚警將該氏與唐等扭控警署前日函送地方廳何金福在廳具詞要求伸雪昨日午後經檢察官研訊之下以原告所控各節毫無證據將案却下姑念何金福之資盤伊子屍棺回里着唐周貼償洋三十元了案 
[判給髮妻贍養費]  
　　陳警民前延律師在公共公廨控請與髮妻瞿緯娟脫離夫婦關係由廨傳集兩造訊明判原告所控理由不足將案註銷陳聞斷不服請求復訊終結仍判將案註銷並着陳月給被告贍養費嗣陳又不遵諭故昨晨由關正會審官與美副領事丁瑞門氏會升第四民庭傳訊據被告崔緯娟之律師起稱被告近兩年來衣食住三項及醫學費皆係湖州同鄕會供給計洋一千二百九十六元又本案律師費銀五百兩均請堂上着原告擔任外給被告按月贍養費云云原告陳警民之律師起而反對以上請求中西官磋商之下諭自本案執行堂諭之日起着原告按月貼給被告贍養費洋五十元被告所請賠償律費及湖州會館代墊各欵應由被告提出證據再核 
[拐匪禁押兩年]  
　　拐匪揚州人許起龍串同已由城内檢察廳獲案訊辦之張寳卿將虹口嘉興路二十一號門牌婦人董榮氏之女阿珠及婦人王愛林輾轉略誘往奉天賣娼嗣愛林脫身來滬告由董榮氏報告捕房飭探將許獲解公共公堂訊押等情迭紀前報昨晨由捕傳同見證袁王氏（即愛林）將許解廨請究據袁王氏供丈夫開設銅作被告係夥計正月間藉詞販土須婦人携帶串同張寳卿將我與董姓女拐去由張賣入妓院是寳中西官以案經證實判許押西牢二年以儆 
[汽車磕傷小孩]  
　　昨日上午十一句餘鐘有年近花甲之江北老嫗手抱小孩行經虹口甘肅路新署女押所後面觀音寺門首適二十七號執照汽車飛駛而來該嫗不及避讓被碰倒地磕傷小孩頭面經五百零九號印捕查見立令司機人將車停止嗣幸該孩傷無大碍遂山該汽車夫給洋一元與嫗未至捕房了事 
[科罰汽車夫併紀]  
　　汽車夫俞雷仲日前駕車至法大馬路不愼撞在法商某號電車上雙方均受損傷後由二百三十五號華捕到來抄錄號碼回禀捕頭於昨日將俞傳至法公堂請訊先據該華捕上堂禀明互撞情形詰之俞供認自知不合惟民人之車亦受損壞求宥判俞罰洋二十元外再賠電車損失費洋五元又徐開仁日前駕車至法租界開馳快車經巡捕查見禀明捕頭昨日傳至法廨請訊先據捕頭禀明前情徐供認開馳快車以後不敢再犯判罰洋十元充公以儆 
[彩章鞋店倒閉案近訊]  
　　廣東人潘本逹前在廣東路五百零五六號門牌開設彩章鞋店於本年四月間倒欠馬子久李歲華張家珍黄詠琴陳蓉卿李智之沈誠之七户巨萬貨欵被延律師在公共公廨以刑事起訴提訊之下判刑事案註銷被告交保仰各原告以民事起訴候核等情曾紀前報嗣潘無保管押至今已有四月昨晨延律師投民庭請求開釋各債權人亦延律師到案反對並請速催廣東地方官廳調查潘有無財産存在原籍云云關讞員與美丁副領事得禀會商之下諭候再函催廣東地方審判廳及汕頭交涉公署按照原告所開逐節查明候復到再核被告仍着拘押 
[控訴工頭圖吞造船回扣]  
　　住居浦東爛泥渡向業祥生鐵廠之工頭張炳華李狄田等前因訂立合同承造該廠輪船應提九五扣歸各小工頭均分現張處積存此項公欵計有九千元憑中奚品山由張出立親筆借票以昭信用近李狄田等十四名以張炳華意圖吞没公呈上海地方審判廳請求急速處分當經張廳長核准於昨日密飭承發吏渡浦會同三區崗警將張拘解至廳押候訂期研訊 
[吳欽德刑事案又不服判决]  
　　蘆壚鎭泰豐米行控吳欽德違背契約請追損失一案中間因發現行賄事項又發生刑事其民事案已經判决二審終結吳敗訴刑事案亦研訊終結候判在案前日午後地方審檢廳堵賀推檢兩官開庭命提吳上堂略詰一過當庭宣判處吳監禁五個月吳不服當庭聲請上訴問官准之 
[不理貨銀案缺席判决]  
　　興隆木行經理張逸民在公共公廨呈訴朱林祥不理貨銀八百八十一兩七錢等情曾由公廨傳訊因被告不到諭着原告登報限令被告投質如逾限不到缺席判决在案昨因期限已屆午後原告代表律師投第四公堂陳述前情要求判决李襄讞得供商之英包副領事以被告旣逾限不到應准原告律師請求判照原告控數缺席判决 
[地皮糾葛之傳訊]  
　　徐掌生在公共公廨呈控徐銀寳徐姚姚地皮糾葛一案昨經中西官升座民庭傳訊據原告延律師上堂譯稱請派員會丈該地着被告除去界石再訊並將地圖呈察堂上諭原告呈案地圖候函送會丈局查明再核被告所立界石着即先行除去 
[閘北崗警拘獲帶土犯]  
　　閘北四區崗警前日在北火車站查獲帶土犯解傳壐抄獲土三兩四錢拘入警署經王署長研訊一過命解司法科核辦 
[錢債案改期再訊]  
　　陳鴻烈呈控黄肯記（即肯堂）不理結欠同康運大兩倒閉錢莊銀八百餘兩又東林號代表數十户控曹君琳倒欠巨欵又其昌號控曹振初倒欠巨欵各案昨晨均由中西官升座民庭傳訊因人證衆多而時已近午不及訊問故諭一併改期一禮拜再訊又陸尚文呈控錢榮安不理賬洋一千七百四十餘元一案本訂於昨晨傳訊旋因改期故兩造皆未到堂候質 
[公共公堂債案一束]  
　　已閉源盛茶棧股東曾入西洋箱之皖人許幹臣控朱夢元不理欠銀一萬四千九百餘兩一案昨日午後由關讞員會同西洋副領事施君升座第三民庭研訊兩造代表律師投案各據理由辯論良久中西官核供判朱先行開釋候將兩造呈詞交理賬員閱看定期十二月五號再訊 
　　賈祥甫控程滌生不理往來銀四千六百五十兩一案昨日午後亦由李襄讞與英包副領事在第四公堂集訊先由原告代表律師上堂譯訴前情訊之被告亦延律師到堂代辯聲請展期中西官核供判被告認償原告代表律師出庭費准予改期再訊 
　　廣西路福致里某妓院主榮珍泰探張文熙租賃貴州路一百七十一號門牌肉店營業不付生財租金等情而張亦呈訴榮不還肉價洋八十四元四角昨日午後亦經李包兩君傳兩造到案質訊明晰判被告償還原告賃資即行遷移原告所收押租洋一百元發還至反訴案着被告檢出證據展期七天再行訊核 
　　不炳生控劉源生不理欠欵一案昨日下午亦由李包兩君傳訊據原告代表律師上堂聲稱被告已將欵料理明白請爲銷案中西官諭准將案註銷 
[法公廨訊理債案併紀]  
　　王兆榮前延逹商律師投法公堂控林若蕃騙貨潛逃請求提究一案經中西官核准於昨日傳訊原告律師稱今被告已央中出場理處請求銷案中西官判准予註銷 
　　賚美律師投法公堂控黄眉公不理擔保抵單謂求傳究等情昨又傳訊先據捕頭禀稱飭提去後黄匿不到案請核中西官判准予原告隨時扭案訊追 
　　周恢五前投法公堂控劉仁榮不理票銀二百五十兩求追等情劉供認虧欠判押繳在案昨又提訊被告請求交保出外料理判准予交三百元人銀並保限十四天料理 
　　仲記投廨控房客老萬全虧欠租洋三十六元求追等情老萬全供認欠租今有期票一紙呈鑒判交案之期票交原告取去被告交保出外候原告將銀收到後再核 
[圖竊行兇押九月]  
　　竊賊王開發前晚潛至法新租界居民陳阿二家撬門圖竊經事主覺察出外追獲詎王袖出鐵鑿將事主面部猛擊一下血流滿面嗣由巡捕到來將王拘獲連同兇器帶入捕房昨將王解送公堂請究先據原告上堂禀明前情詰之王供認圖竊行兇不諱中西官以王行竊拒捕不法已極着押西牢九月期滿永遠逐出租界 
[押店夥私取飾物]  
　　楊樹浦路七百零八號門牌安興押店夥翁坤泉因陸續將店中質下之金戒金表金練等飾物竊出質洋化用被店主丁天然察出報捕派探季立仁將翁拘入捕房吊出原贓押候解廨請究 
[兩竊賊解送檢廳訊辦]  
　　小南門濟壽堂藥店前晚被竊賊姚永堂挖門入内竊得銅元十五千並零星衣物而出爲警將人贓拘送一區三分所訊押又大南門外桑園街二十五號張榮泉家前晚亦被竊賊王阿大混入行竊衣物當被張聞聲追獲喚警押送一區三分所昨午傳到濟壽堂藥店夥薛龍生與張榮泉連同姚王兩竊申送警察廳移送地檢廳請辦 
[誌謝]  
　　昨承商務印書館贈第十六卷第十一號東方雜誌一册又銀行週報社贈第一百二十六號銀行週報兩册書此併謝 
來件 
[和議之可不可蔣智由]  
　　能爲永久之和平也者則可和不能爲永久之和平也者則不可和能爲根本解决之計者則可和不能爲根本解决之計者則不可和非借外債爲分贓主義者則可和借外債爲分贓主義者則不可和非以議和爲當事人陞官發財之計者則可和以議和爲當事人陞官發財之計者則不可和能掃除此後政黨之爭者則可和不能掃除此後政黨之爭者則不可和能選舉公正不再賣買者則可和不能選舉公正再用買買者則不可和能去冗兵貪將則可和不能去冗兵貪將者則不可和尤有一時之要能取銷軍事日約者則可和不能取消軍事日約則是合而入之於日本也不可和不知今之所謂和平者如彼乎如此乎不然吾恐以和平統一爲美名詞饜當事人陞官發財之慾而爲吾民再種之亂而已矣 
雜評二 
[南商會之副會長問題（庸）]  
　　商會會長副會長在任期内出缺其補充之法是否舉行補缺選舉抑以本屆改選時得票次多數人推補商會法並無明文「按施行細則第五條第二項所定係指補充謝絶當選者而言與已就任之正副會長無關」自法理上言之商會法旣無候補當選人之設置則正副會長之出缺當然舉行補選即如省議會議長中途出缺亦以補選行之從未聞以次多數推補也 
　　此次南商會副會長出缺據昨日職員會議結果有主張補選者有主張以次多數推補者議論紛紜卒以請示行政官廳爲解决此問題之歸宿夫商會爲目的團體具有法人資格於法令所定範圍以内當然有自决之權能會董諸人即以次多數推補爲便利亦未嘗不可以多數之决議强少數以服從何必依賴官廳請示其所不當請示且縣知事非最高司法機關有解釋法律之特權即得其核准不能舉以對抗異議亦徒暴其迷信官權之根性而已 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　斐然題 
　　自由談三字皆用當代名人字跡每星期調換次今日係斐然先生手書 
新談 
[英吉利之漁話] [  蔣夢芸]  
　　松江之四鰓鱸風味别致入冬味更肥美自魏晋已來已著盛名此我國著名魚産中之一也日本四面臨海南部有黑潮之環流北部有來流之通過故産魚特盛淡水魚如鰛鯉鰊鰑等産額亦夥就中赤鯉一種味最佳美國人嗜之彷彿吾人之嗜四鰓鱸也 
　　在歐洲諸國則亦各有其特産之品如英吉利之鱸Haddock挪威之　Cod法蘭西之鰛俄羅斯之鮭等皆稱名産而爲國人所嗜好惟我國之四鰓鱸及日本之赤鯉皆因漁業不發逹故産額有限僅著稱於國内而已若英國之鱸魚則遍銷各國名聞世界矣其漁業之狀况頗有足述者 
　　英國四面臨海國内河川湖沼縱横貫流魚族羣集沿岸市邑概爲漁船之出入港尤以英格蘭威爾士兩地産額爲最旺據歷年調查是兩地每年平均産額逹一五○·○○○·○○○·○磅云其産魚之富可見一斑其他如吾人視爲至遠至險之白海Wbite　Sea北海North　Sea亦爲英吉利漁船出没之區若隱若現顚撲於狂風怒濤之中理其冐險生活終年不絶英國漁業之所以能發逹半固由於地理上之關係而半亦由於英人富於冒險性所致也 
　　英人駕小艇作捕魚生活當上古時代已極發逹此曾讀上古史者咸知之Aocjent　Brton於無意中追逐鯨魚至於海口及Howkins戰爭中健兒Devon,　Uornwall等漁兵生活兩故事固鐵證也 
　　農夫耕作必先播種待其旣熟而後可收獲屠夫宰畜求售必先飼之育之待其長成而後能宰賣獨漁夫捕魚旣無須先事播種更無庸飼之育之一葉輕航隨處可以投網隨時可以得魚且取之無窮求之不盡使洋海一日不涸者魚之生産亦一日不絶此漁業獨優於他業之點也惟漁夫之生活亦較他業爲危險决非懦弱者所能措手此英人之所以能獨覇海上也 
醫學談 
[新發明之返老爲童術]  
　　中美新聞社巴黎通信云法蘭西書院醫學部長伏洛諾夫傳士日前在巴黎之外科醫會議席次發表一可驚之學說實爲從來醫學家所夢想而不可得者其說維何即返老爲童是據博士言彼嘗以有孔之腺納入老羊之體中此老羊即矯健活潑無異小羔故如照此法將猿猴之腺納入老年人體中亦必壯健多力與壯年無異此勢所必然者也自博士試行此法已著功效頗自信其新發明之醫術百無一爽云人身各部有小腺五其一曰有孔之小腺上次英國醫生會議時大學敎授甘斯醫博士曾謂此等小腺爲人體中機器之一部分足以使人發育者腺極微小一時計之小囊已足包藏其全部五腺並皆主要與腦部相連者爲分泌黏液之腺及松子腺在頸項者爲盾形腺而腎上之腺及有孔之腺則屬於軀幹之下部據近世一般醫學家言苟此五腺有一損壞則人體之發育必立爲阻滯或完全變動有孔腺中有液吾人知之已久然此液即足助人發育則猶最近所發明者也甘斯博士曰『人體中之機械其能享育衆生衍爲大族者有孔腺是已』法蘭西書院爲人文淵藪聞名於世者久矣伏洛諾夫博士現任該院醫學教授亦爲一多才之醫學家其學說流行醫界頗爲人重而其最轟烈一時以示法國醫學界大進步之精神者則莫如以下等動物之腺移入人體而可返老爲童之一說至此說之濫觴不自今始英國已故醫學家霍斯來動爵實爲第一人發明者結果雖不惡惜未能持之久遠自納入獸腺後須屢易始得故不甚圓滿至取腺之法可由動物口中取出而由人之皮膚下注入頗易見其功效法國名醫家克勞培那德氏（以一千八百七十八卒年）生前亦嘗研究此事盛言人身諸腺之作用爾時亦有以腺液足以延長精力爲言者迨至伏洛諾夫博士而乃發明此最新之術惟一般人意中以爲腺入老人之身而冀得發生新力此事究不足恃不過短時間受一激刺或能見效苟反動力至則必老憊如故良以一部分之血液雖能更新殊不能徧及全體也 
 
[新大陸美景五十一　金髮女豪（美國國民精神之一）] 　　一千九百十七年美總統威爾遜第二次繼任總統之先有女權黨員每日佇立於白宮門外請願並以大字警語書於紫黄白黨幟之上如云『威大總統君忘昔日之約言乎』使大總統每出入必望見之大雪嚴寒曾不少輟[  一之]  
詩錄 
[不言無樓詩話（三）] [  莊蔚心]  
　　散原古詩雖有佳者然僻碎殊甚不若太夷之淸微淡違有味外味若其七律則無弗工也醴陵傳屯艮先生爲三湘名士其詩頗近之嘗與余言稱陳詩近體不去口且言散原精舍詩集下册更佳其用筆則不外重拙大三字未下筆時重若有千鈞然隨意寫出則又毫不費力藴意無盡非若常人一落筆便無 
餘地也余甚佩其論茲錄先生望仙橋上墓詩曰晴暄春氣動千山漸長松陰慘照顔雙鳥遠隨靑嶂度一峰遥對白雲間死生遂欲空千古歌哭猶能共往還誓墓無由轉長愧痴兒已分老殷頑通首如伯嚴即陳詩亦無有較此更佳者近先生自言已不爲伯嚴之詩賢者固無所不能也 
劇談 
[東籬軒雜綴] [  柳遺]  
　　俞振亭爲菊笙第五子一名俞五與楊小樓同爲俞派正宗小樓之藝紥靠短打靡所不宜實有發輝光大之功俞五僅得乃父一部份之眞傳耳所謂一部份之眞傳者何曰惡霸之態妖怪之形二者而已故於挑華車長板坡鐵籠山等劇演來碓極佳妙然終覺得免不了好勇鬬很之習昔賢所謂大醇而小疵者我於俞五亦云五性好漁色姬妾甚多因之精神日衰出臺每有力竭之病近則專心經營斌慶社科班不復登場獻技矣惟其辦事之幹練且敏捷伶界中無第二人當第一舞臺初開幕時文明園距離甚近勢不能不受其影響乃邀請名角如譚鑫培孫供奉時智儂尚和玉李吉瑞薛鳳池輩輪流演唱以與抗衡楊小樓竟爲所挫以戲價而論文明廉於第一舞臺而戲碼則實高出多多也當是時孫供奉以事晋京甫下車爲俞五手下之先鋒某瞥見歸告俞五而俞五即親詣西河沿斌昇店謁老孫老孫釾其來之速五乃歷訴失恃（菊笙以民國二年卒）以來景况窘迫言極悽婉并云今日之艱苦非由諸前輩帮忙將何以爲生老孫僅脫出那可以三字俞五即泥首以謝而出電囑同興園送燕菜席至斌昇店而文明茶園門首已高懸老鄕親擇吉登台之牌矣 
　　梅闌芳第二次應上海之聘俞五違李六到申靜候蘭芳歸期爾時天樂園與第一舞臺亦競相延聘而天樂園主出際雲之子田雨農正搭新舞臺與蘭芳本係至戚過從甚密以爲誰復能奪之者蘭芳性本柔善對於三戲園之競聘無所可否鳳卿促其表示乃曰有到此接我者我當從其請李六聞之即飛電燕京五得電星夜南下迨蘭芳啓程之日所有關於行旅必需之品俞五已皆置備無缺而之車抵都站時文明圍馬車早馳俟於車門之内甫下車即爲接去天樂亦有車來覓蘭芳不得乃折回而同興園之燕菜席已先蘭芳之歸而送到梅蘭芳三個大金字即於是時放光明於文明園之門首其手腕敏捷類如此 
　　梅蘭芳初在廣德樓之喜連成科班演唱日得戲份京錢十六吊（每吊合銅元十枚）後增至二十六吊此是蘭芳發軔之初爲己酉年間事越年嶄然露頭角乃脫離喜連成而搭文明園時蘭芳嗓音變化不常貌雖楚楚可觀而藝殊無驚人之處未幾竟輙演靜資殆期年得稍玉潤會田際雲組織翌文社托由蕙芳羅而致之蘭芳之名實目此始常與蕙芳合演虹霓關樊江關雁門關等劇勢均力敵可謂前無古人後無來者蓋年齒相若姿態相若技能相若而能共處一台相爲表裏者固梨園盛事而亦不易多覯者也蘭芳之藝旣日以進蘭芳之名復日以盛各園主咸不惜以重金延聘蘭芳以在翌文社極順利故概行謝却天樂園之營業致無隙地空閒至此蘭芳乃有增加戲份之要求田氏不允其請遂托故請假而慶樂園前懸有某日梅蘭芳准演女起解之牌梅毒者流易天樂之轍羣赴慶樂端坐翹首以迎蘇三孰意蘇三竟不果來叩其故則曰蘭芳懸牌慶樂之後即有人揚言將以威力迫脅不使之出台蘭芳懼先使舅氏秦某偵察實在乃甫出門即爲一般龍套專家所痛毆并聲言梅老板若不回翌文社我儕行將餓死與其餓死不如犯法羣情極爲憤激蘭芳竟不敢出然此皆田氏之謀也後以增加戲份爲結束仍山蕙芳作調人云 
雜錄 
[影戲話（十二）] [  瘦鵑]  
　　匝月以還海上諸大影戲院頗多佳片以飽吾人之眼福凡有斯癖者無不額手稱慶焉予旣於維多利亞部得見「難堪」一片矣疇昔之夕復往浩盤班觀美衛名片「愛神奏捷記」Tle　Triumph　of　Venus其情節純屬希臘神話而其景物及藝事之妙乃至無可醫說殊足令人作三日思也片凡六卷說明片上亦均嵌裸體美人精緻動目其主要人物爲愛神以名女優蓓菂麗Bety　Lee飾之玉姿娟好出塵不愧斯選一童子飾爲愛童亦活潑可喜其演攝之地不知在美國何許山水淸絶疑非人世殆可謂海外之桃源矣飾神女者皆美女郎時時洇泳其間白浪漾蕩與玉肌相映於是山水天然之美與美人天然之美乃得並見於一幅白幕之上苟令名畫工見之亦將擱筆而去眞奇觀也至其全片本事亦可得而述之希臘有高山曰奥靈白爲仙人出没之所白雲封徑人跡罕至一日衆神宴聚山中主神喬芙特召愛神娓娜絲至與之言愛娓娜絲意弗屬漠然不爲動喬芙怒謫付火神佛爾根令懲創之佛爾根者貌奇醜狀若大厲娓娜絲珠啼玉泣誓不之從開爲暴力所脅無如何也中途得間遂脫逃爲戰神麥司所救遂相愛好佛爾根妬且恚走告麥司所數司獵女神大愛娜因相與設策思窘之佛爾根有仙網立取以網二神二神轉側網中竟不得出他神聞而麕至咸姗笑焉愛神有副曰愛童亟求助於樂神阿普羅阿普羅駕雲帡而至以琴歌迷佛爾根救愛神去同至蜜露島居未久愛神即與一襲世之雕刻家相愛悅雕刻家則買雲石爲範其像俾永立島中已而誕一女曰娓霞玉雪可念一日愛神復應喬芙召泫然别去雕刻家悲甚日夕望空痴想而已越日司獵女神大愛娜來浴於河輕榖乍褪忽爲雕刻家所見避已不及大愛娜怒發一矢射殺之復飛標斷像臂（按近代美術家所雕愛神像皆斷臂殆即本此）始悻悻去雕刻家旣死魂游天上遂常得與愛神把臂言歡如是多年娓霞已亭亭玉立矣忽加愛於一少年漁人之身漁人名潘那司固美丰姿者大愛娜亦見而愛之怒娓霞之奪其所愛也出之於亂山之間愛童得耗舉以告愛神因救之出時潘那司忽爲羣盜所刼將燒殺之以祭天神娓霞趣往願以身代卒亦爲愛神所救後即往面喬芙愛神請以仙液賜二人俾長隸仙籍喬芙可之以大愛娜之屢困愛神也命服罪以贖前愆跽而將仙液上愛神稽首乞恕於是愛神遂奏捷矣 
小說 
[長姊] [  鳳生譯]  
　　曹乃於亞三之茶園中得一棲身之所友有勸之謀生活者曹亦弗注意其以憤恨在胸無心謀事歟或以茶園中機會將至歟吾人殊費揣測曹復遣其妻子歸其外舅處已即日起程赴亞三此兩人婚後第一次之賦别也沙雪自遭此舉益忿其穉弟之出世雖未嘗宣之於口胸懷之悲痛益甚當小兒啜乳或入寢之際其長姊則嘗念其旣長當增幾許煩惱水或冷矣見入校或太晏矣又念及已身及其他人日夜如此沙雪苦矣未幾而兒母下世臨終之際以幼兒託其長女此孤兒者使其姊心更無寗日矣兒啼則其長姊伏其身撫之兒且以小拳握其姊髮不釋手天未明兒即醒起奔至其姊床前以小手推之使醒吚唔不休如小溪之泉流旣又呼基姊曰『姐姐』（與我國同音奇甚）或『姐姐媽』無事之時則作禁之事食禁食之品往禁往之地其姊苟阻之者則大閙不休此小小之覇主駕其長姊而上之兒旣喪母凌其姊乃愈甚 
　　兒命名禮耳曼里方二歲其父即攖没疴當時有書致曹戈拍囑其速至曹之來也頗費楮筆而卡尼勃納撒那（其父舅之名）已奄奄一息矣卡氏遺命以其子撫育之責託諸其婿又以其家産之四一遺其長女曹棄其請即歸家理其財産久之久之夫婦始再晤面大凡一物之分析也可再合之爲一至若兩人長久分離必欲於同處同時求其一再聨合勢必不能蓋心者活物也瞬息時間必有長而有變在沙雪之意此復合之攀頗足動其新情愛久婚之人婦朝夕相處幾於麻木不仁别離旣久則此種習慣必完全消滅而沙雪得其夫之情愛較前自益接近伊旣嘗私矢不背其夫則伊對其夫愛情之光亮終不聽其晦暗曹戈拍對於復合之心理則與其妻不同彼念未婚之前兩人常不相離其妻不啻彼之信心無其妻不啻失其信心故當曹戈拍外出之時此身如陷深水之中久之此種觀念又爲之變不寗惟是往日曹戈拍之生活强半銷靡於疏懶之中此兩年來曹之思想不外求其景况稍佳以彼較此則往日生活直類空影矣大抵女子天性之變更全繫愛情苦夫男子則視志願爲轉移 
[自由談之自由談] [  不冷]  
　　商量餘地商量餘地新名詞也然余謂旣有商量即有餘地旣無餘地即不能商量然而今之政局則常在商量之中而一無餘地亦可異矣 
 
 

Page 15

 
 
   
 
 

Page 16

 
 
   
 
