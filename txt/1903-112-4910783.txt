# 1903 - 112 - 4910783

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領井然秩然現已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維雅鑒 
[皇朝政黄類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野　下感究心經世之務官書卷帙繁重購寘匪易私集事育龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百　本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[再續平情人辨惑論]  
　　辛丑秋兩宫在陜西各國力請回鑾時諸臣有請臨幸湖廣者有請駐蹕河南者李文忠懼無以謝各國嘔血而薨皇太后恐變生意外詢慶王及賢相能保其無事否慶王謂勢須回鑾但意外之變非臣下所能保賢相謂不回鑾而聨兵迫請誠難保其無事若再臨幸他處更難保其無事窺各國之情若卽速回鑾則無事尙覺可保皇太后遂卽刻下詔次主啓鑾竟得光復舊物不失自主之權不失尺寸之土此其六也賢相年逾六旬慘遭西河之痛有以風水之說進者賢相告人曰我之塋地以不離祖塋爲要止求不爲道路耕犁所及卽是平安不求富貴子嗣我自問可以對天地神人乃有子而喪縱再生子我年至八十子亦不過十餘歲誰可以保我之子若我之保人之孤者且我自問不愧不怍而人之毁我者各不遺除力我實不解其何故幸際聖明得保餘年斯已矣何以風水爲言之淚涔涔下聞　亦莫不潸然此其七也有此七端足見賢相大節而人乃故意汚　此其宜辨者六也以上六辨實持平而出之留心世道者見之庶知人言之不足信知人言之不足信庶知公道之自在人心孟子曰予豈好辨哉予不得已也予爲此論殆迫於公心之不得已冀以解世人之惑而已豈好辨哉總之綱常性理中國之宗教也宜　要編緝淺近之書使初入蒙學者習而解之以培其本則性情正趨向端人材競起邪說自消而天下平矣日本數十年來學校之制三變而不失其宗故道一風同能與列國爭强其明鑒也律法公法各國之政治也亦宜分譯成書使次入中學者習而解之以達其用然後按其性之所近取一切致用之學如天算輿地兵法電化聲光汽重農桑製造醫藥之類或專習一門或兼習數門務期精通然後升入大學量能授官以成其材則學皆有用雖至愚者亦可開通知識不至一事無知卽至智者亦當循途守轍不至一事無成合中國一十一省之生靈共涵濡皇太后皇上至慈至孝之雅化自然忠義奮發足以固億萬年有道之基並望樞府疆圻和衷共濟贊襄朝廷力行實政開礦路自然之利除捐輸剝削之名昔衛文公以蕞爾之國躬行節儉務材訓農通商惠工敬教勸學授方任能不數年而富强十倍况我大清幅員萬里其政效又當何如抑攷國家變法之初往往横議沸起以駭聽聞蓋邪慝不張經常不顯易陰極則陽生理數然也故陽九陰六之會實正道昌明之先但使執政者力持正教不失宗旨其邪説自不能與敵何事囂張凌競爲哉 
[諭旨恭錄]  
　　三月二十日軍機大臣面奉諭旨此次京察一等記名未經召見各著於本月二十七日起挨次呈遞膳脾如是日未經召見仍於次日頂備欽此 
[本館接奉電音]  
　　昨日薄暮京師飛電傳來上諭九道旨二道敬謹譯登○四月初一日内閣抄奉上諭前據御史王乃徵奏叅四川匪人肇亂實由文武官員種種不法所致等語當經諭令岑春煊確查兹據查明覆奏四川建昌道曹穗預報肅淸跡近冐功惟才具尙優著革職留任並撤銷頭品頂載保案以觀後效候補知縣顔守彝約束不嚴兵有缺額提督丁鴻臣屢被叅劾聲名平常均著即行革職提標參將重慶甲營遊擊王長澐署馬邊協副將城守營遊擊穆德霈雖查無鑽營賣缺實據惟聲名惡劣均著革職永不叙用以示懲儆該部知道欽此同日奉上諭前據御史商　奏參道員縱兵傷民並臚列該員營私肥已各節當經諭令岑春煊確查茲據查明覆奏四川總辦鹽局候補道華國英雖無私賣民田侵蝕公項實據惟於勇練交鬨一節治軍不嚴無可曲貸華國英仍者交部議處其所報効川振銀六萬兩著户部另行核給奬叙餘著照所議辦理該部知道欽此同日奉上諭前據御史徐德沅奏參四川知府等員當經諭令岑春煊確查兹據查明覆奏四川叙州府知府文煥失察委員濫用刑訊著交部議處府照磨董盛未入流高恭紱罔知自愛物議沸騰均著革職永不叙用瀘州直隸州知州榮雋不勝繁劇著開缺另補前署宜賓縣知縣羅楨貪酷性成民情共怨前經奏叅革職著從重發往新疆効力贖罪候補知縣唐致遠縱丁騷擾聲名甚劣著革職永不叙用南川縣知縣雷登閣聲名平常著開缺另補前署　江縣事新寗縣知縣桂秀信任門丁確有婪索著革職永不叙用餘著照所議辦理該部知道欽此同日奉上諭岑春煊特參局員請旨懲處各等語四川試用道李祐短徵稅銀貪鄙營私候補知縣恩澤縱丁誣詐狼狽爲奸著卽行革　候補通判董紹勳候補府經歴楊秉沅候補縣 
 
 

Page 2

 
 
丞熊均霈候補州判丁世澄玩忽誤公均著一併革職餘著照所議辦理該部知道欽此同日奉上諭額勒春奏因病懇請開缺一摺江寗副都統額勒春著准其開缺回旗調理欽此同日奉上諭廣西右江鎭總兵員缺著丁槐補授欽此同日奉上諭廣東鹽運使員缺著信勤補授欽此○初二日奉上諭廣東雷瓊道員缺緊要著該督於通省道員内揀員調補所遺員缺著向萬鑅補授欽此同日奉上諭江蘇蘇州府知府員缺緊要著該撫於通省知府内揀員調補所遺員缺著丁之栻補授欽此同日奉旨各省繙譯舉人著於四月初八日在保和殿覆試欽此同日奉旨江寗副都統著奎芳補授欽此 
[電傳宫門抄]  
　　昨日午後六點鐘越十五分時京師友人專電告知本館云四月初二日皇上召見軍機大臣及穆特賀潘江慶斌靈照 
[宫門抄]  
　　三月二十日吏部翰林院廂黄旗値日無引見瀛貝勒等謝調授缺恩禮王請假十日卓公請假五日姜桂題郭殿邦預備召見吏部奏派騐看月官派出張百熙溥善壽耆李紱藻崇勳胡燏棻張仁黼王福祥秀林王綽謝希銓貴秀誠壽高枬楊士燮 
朱顯廷召見軍機及袁世凱○二十一日户部正黄旗値日無引見禮王謝抵銷處分恩朱侯致祭明陵回京請安胡燏棻盛宣懷謝交部從優議叙恩楊士驤謝以應升之缺升用恩景澧增崇謝調授缺恩意公請假十日溥興請假五日召見軍機及楊士驤 
[寶物將還]  
　　美國舊金山某日報云前數日有運兵船名沙路靖者由小吕宋中國等處駛回關上稅員羅令臣在某武弁行篋中搜出玉牌一面長十二寸闊四寸厚約四分上刻中國文字因未報關携回關署令譯史嘉拿譯出始悉爲中國寳物流傳至今已歴一百六十七年牌用靑玉鏨成匀凈無瑕詢之某武弁下認隨同聨軍入京得之大内祗言用美銀五十圓買來我中國駐舊金山總領事周君聞之卽派總譯官陳君振先到關查明並請留候歸還中國大約將來羅君繳呈美户部轉繳美外部然後送交中國使臣寄回也兹將牌上文字照錄左方維雍正十三年歲次乙卯十一月丙申朔越十有二日丁未孝子嗣皇帝臣口口謹稽首再拜上言臣聞至德回天裕鴻模於萬世深恩浹地垂駿烈於千秋揚顯號以薦徽稱考彝章而崇殷禮光昭寶册輝映瑤圖欽惟皇考大行皇帝道協清寗功隆位育敬天而虔昭事孚精意於郊壇云云惜以下所譯不全然亦足與天球河圖同其璀璨已 
[請發軍械]  
　　香港循環日報云廣東欽廉各屬土匪作亂四處蔓延日前廉州府知府郭友琴太守申請上游支發小口徑無烟毛瑟槍子一萬粒小口徑無烟比利時槍子一萬粒十三響云者士槍子一千粒哈乞開司槍子三萬粒以供防剿之用防城縣知縣曾明府汝材亦請領來復線奥槍六十枝槍子六千粒大憲均飭軍械局如數配齊俟有輪船裝運前往 
[欽匪猖獗]  
　　香港循環日報云廣東欽州府屬土匪到處蔓延有司議剿籌防不遺餘力説者謂此項匪類多爲飢餓所迫不得已而麕集爲非每有黨羽數百人僅劫掠千百文錢或猪牛一二口者有今日被刼明日卽隨同刦人者若非正本清源恐未易肅清四境也日來羅品卿守戎由省馳抵欽郡駐紥來興令李直刺派令總巡邊防各營兼辦營務處 
[鐵路述聞]  
　　香港循環日報云粤漢鐵路由省達佛山一叚期在速成上月鹽步鄉及缸瓦欄兩處均已築成三四十丈十六日某工程師駕舟赴佛山沿河察看並促令工人務於年内將省佛之路告竣其由寨邊小唐以達河口之路現亦已陸續開工矣 
[仕學紀聞]  
　　武昌訪事人云湖北仕學院公法門於三月十六日第一次堂課卷清晨九下鐘時藩憲瞿賡甫方伯臬憲李少東廉訪及梁寳二提調先後蒞院題爲按公法邦國如何分等邦國交還逃犯其例義何解邦國失和用兵而仍被公法節制者若何西方古有四國相繼而興幅員漸廣係何國也泰西教化本原有三何由而出英人失國於西得國於東其事若何課卷俱用彌封蓋杜弊也此外地輿教習刻方赴汴會試以生地輿學員暫行放假一月圖算各學員功課業已集有分數不日將揭榜院前兵法門教習鑄方君近另有他就以致講席尙付闕如提調梁觀察以各學員勤奮可嘉以故日來斟酌優給膏火 
[學生鬨堂]  
　　杭州訪事人云上月某日浙省大學堂某姓肄業生自言失去馬褂一件浼監察委員戴君訪查載君謂此由爾自不小心所致何饒舌爲某生怒謂爾所司何事堂中失物烏能付之不見不聞戴君謂如欲稽查惟有將上下人逐一搜索諸生從而阿和羣謂搜亦何難萬一搜之不獲將奈何於是載君下令先搜家人行篋次及諸生均無蹤跡諸生嬲之不已戴君怒曰爾等皆事不干已似此混閙豈謂我無斥退之權乎口講指畫之餘舉手一揮適中某生之首諸生謂其有意凌辱驀將戴君按倒掌頰數下始各鳥獸散時總理勞玉初主政適外出堂中司事急命人邀歸諸生向前剖白主政好言慰之諸生以三事要挾第一須將收支人立時斥逐第二戴亦不能容留第三嗣後堂中事無鉅細及用人之事須由我等公議然後施行不能由爾一人作主主政笑曰若是則安用總理爲我惟有自行告退耳諸生聞言一哄而散主政隨命駕詣撫轅白諸護撫誠果泉大中丞中丞告以不必强留惟有聽其自去另募新生而已聞諸生散學後初尙口出大言謂當集貲自立學堂互相研習後以事無成議因之家居省垣者次第歸家其無家可歸者麕集貢院東橋文昌閣内遍告諸窓友謂倘有私自浼人籲請仍欲入堂肄業者當飽以老拳擾紛紛殊可笑也 
[閙考述聞]  
　　安慶訪事人云安徽安慶府知府桂太守接奉學憲綿大宗師札文飭卽舉行科考因轉飭所屬懷桐濳太宿望六邑一體舉行縣試頃聞市井謠傳桐城諸童有閙考情事確否尙未可知也 
 [P茸城火警> 
　　松江訪事人云上月二十九日午後郡治西門外裏館驛迤東陳勝隆銅作後進張姓家不戒於火婁縣主屈吉士大令飛馳而至彈壓匪人移時城守營曾鏡庭游戎亦策騎戾止督同各水龍設法施救祝融氏知勢不能敵偃旗息鼓而回然樓屋三椽及臨河披屋已付之一炬蕩焉無存矣 
[蘇省官塲紀事]  
　　蘇州訪事人云江蘇候補知府陳太守綸奉撫憲恩藝棠大中丞札委辦理善後局兼文案差於三月二十七日到局○江蘇督糧道羅少耕觀察於上月某日因公赴滬二十七日事畢而回○鄧司馬文堉奉撫憲恩大中丞札委辦理蘇城膏捐局差○楊大令紹時向辦鎮江保甲巡防近由上憲委署州縣一次奉到飭知後卽於上月二十八日由鎭江來蘇禀謝○江陰顧山司巡檢吳少尹廷勳荆溪湖司巡檢鄒少尹恩浩均奉本縣委解秋審人犯於上月二十七八日先後來省旋即禀辭○江蘇補用知縣瑞大令成於上月二十六日由京臣 
 
 

Page 3

 
 
見回省○恩大令厚辦理車坊釐局一年期滿溢收三成以上上憲照章留辦業已奉到札文矣○候補道劉觀察更年前詣金陵謁見新任兩江總督兼南洋通商大臣魏午莊制軍於上月二十六日遄回○花翎四品銜江蘇分缺先補用知縣李明府瀠由湖南珂里入京引見旋於上月二十六日來省禀到○原任崑山縣知縣諸大令可寶於正月某日因病出缺嗣君筮期上月二十七日假省城倉米巷隆慶寺領帖○署崇明縣陶明府聨琇瓜期已屇經藩憲陸春江方伯撤回另候差委遺缺飭准補是缺之李大令如松赴任供職○蘇省應入秋審人犯業已次第解到撫憲恩大中丞示期四月初七日督同藩臬兩司勘訊 
[都門客述]  
　　京師訪事人云巡視北城察院成侍御昌現届期滿本城紳士聨名百餘人赴都察院呈請留任一年聞已蒙總憲批准矣○上月某日署理大興縣楊大令會同宛平縣趙大令出示曉諭曰現奉尹憲札飭以恭辦陵差永定門外黄幄地盤歸鐵路工程局一手經理惟近日鄉民紛紛到署環求以各處墳墓旣經遷移請給遷資以恤貧困等情兹已商諸直隷所派委員姚定於三月二十四日在前門外津榆火車站散放仰遷墳之家屬屇期前往領價等因前來合亟出示曉諭爲此示仰該處有墳有地之户一體知照爾等屇期早集前門外津榆火車站聽候工程局委員姚大人會同南城司及本縣按户散給具領毋稍自悞其各凛遵毋違特示計開一園地每畝二十兩一起墳每塚八兩一上地每畝十二兩一佔地未起之墳每塚二兩一次地每畝八兩一井每眼十兩○二月下浣以來市中禁用砂錢凡以凈錢購銀每兩合當十京錢十一千有奇次錢十二千五六百文至十三千文○三月初旬五城練勇在東便門外緝獲私鑄人犯二十餘名以大車載冶具及銅鉛等物解交公所俟轉解城憲訊明轉送刑部科以應得之罪 
[鷲峯春眺]  
　　杭州訪事人云本年秋審經護理浙江巡撫誠果泉大中丞提前赶辦所有各屬人犯現已陸續解齊隨於三月二十二日牌示定期四月初一日督同司道當堂審錄口供○省垣武備練軍前由護撫誠大中丞札委統領聨太守豫督隊往嚴州及嘉湖等處試演行軍陣法太守擇其技藝純熟者分别注册禀請優加犒賞以示鼓勵 
[堂董得人]  
　　本城同仁輔堂董事曹寄耘前因擅賣義塚事被人控發經蘇松太兵備道袁海觀觀察查明斥退堂中庶務暫歸姚子讓孝廉管理而今葉棣華明經接辦普育堂事務旣而孝廉以事繁職重屢次告辭觀察因遴選徐蘭齋司馬曹潤甫明府莫子經别駕姚佑生二尹爲總董已於昨　到堂視事矣 
[淸理祠基]  
　　合肥李文忠公奉旨在滬上建立專祠由商務局洋叅贊福開森君擇定徐家匯二十八保五圖地畝中兹有業户數家已將田單遺失因函請上海縣主汪瑤庭大令飭傳地保陸大成詰訊陸供是地業户甚多内有數家田單已失幸小的處有詳細版册可查今特逐細開單呈電大令核與册書底册不符飭令退去候飭糧書對明然後移請清丈局丈明給發代單劃清界限 
[妙論宏宣]  
　　美國名儒李佳白先生於上禮拜四在格致書院講論印澳兩國政治議論生風人皆傾佩時廣學會總辦李提摩太君及傳教士某君咸在座講畢李提摩太君遍告尙賢堂諸生云今有名師教授爾等須勤愼攻習以圖上進毋荒嬉也迨本月初四晚八點鐘時復講印度埃及兩國政治之異同有志求新者盍聯襼掎裳一聆妙論乎 
[上海縣署案瑣]  
　　浦東爛泥渡豆腐店主陳煜堂於光緒二十六年二月十六日被寗波杏生糾衆誘至船中持刃戳斃控經縣宰汪瑤庭大令拘到帮兇之蘇全生林福福兩名訊供收禁迄今案懸三載前日縣差在十六鋪内續獲帮凶之張金榮一名至晚大令升堂研訊張供小的向在浦東工作陳本賭棍某日糾同小的往某處賭錢路遇甯波杏生等四五人相約登舟開往僻靜處在艙中聚賭不料甯波杏生與陳素有仇隙至半夜又因爭錢起釁扭住互毆杏生帶有鐵斧將陳連砍數下隨偪令小的相助小的遂以小刀向腿後連戳兩下旣而杏生又偪令舁屍抛棄河中然後分散刻下杏生逃匿何處小的實不得知蘇供小的時在後艙陳如何戕斃實未目覩情形林供小的雖在艙中賭博並未助毆張聞之稱蘇林所供確係實情大令飭將張釘上脚鐐與蘇林一併收禁獄中飭差仍嚴緝正兇以便訊辦○蔣幼牧控吳吕氏霸占房屋等情大令研訊之下蔣供小的有祖遺房屋一間坐落大南門外向租與吳吕氏之父吕裕堂居住歴十餘年今小的將屋出售吳吕氏堅不肯遷務求作主吳吕氏供丈夫早故母屬無人此屋由父親向蔣租地起造付給頂首洋銀四十元併墊付工料洋銀五十五元今蔣雖付還四十元尙有五十五元不肯承認致小婦人不能遷出大令判令蔣再給吳吕氏洋銀五十元收回房屋○孟掌林毆斃李渭卿一案屢經大令研訊堅指張阿林帮兇因飭差將張拘拿訊鞫張供小的與孟鄰居均以種菜爲業且時時在外爲人駕舟去冬十月某日李被毆斃時小的適在嘉定載貨故不知情大令飭暫交差收管聽候查明訊核○浪子王國楨誘姦迎春坊雛妓唐巧寶被包探拘入捕房解請英美租界公廨讞員張柄樞司馬略訊口供轉解至縣大令飭暫行收押昨日巧寶之母唐王氏投縣備質大令著縣差將巧寶帶案候訊○日昨三灶航船户沈瑞良訴稱日前小的鹹瓜街大茂藥材行夥囑帶藥料至南匯三灶鎭鼎隆藥店鼎隆執事人稱失去兩件責令小的認賠至前日管帮人姜永春忽串同大茂行中人至小的船上將㯭取去倉卒間失去洋銀等物求卽查追大令飭差持票前往查明理處 
[英美租界公堂瑣案]  
　　包探竇如海解王阿隆到案禀稱伊前曾犯案今又登蘇州河中沈阿四所駕航船上指某客所携羽綢等貨漏捐索詐洋銀四元沈不允從遂將貨取去報由小的拘住吊出原贜由捕頭給領今特解王請究讞員張柄樞司馬商之美總領事署白繙譯官判責三百板枷示一月期滿之後逐出租界○包探劉森堂解王生才到案禀稱楊潤之家於上月某日之夜被賊行竊所失不貲小的疑及此人是以拘案請訊兹查得伊所稱上月二十四日假宿南市某小烟間實無其事情更可欵請再訊鞫王供小的實未竊物司馬著押候四禮拜内詳細查明解候訊核○包探趙銀河解卞五郎到案禀稱伊行竊王阿榮家衣物故由小的解請究追司馬判責三百板遞解回籍○包探王長桂解許阿海到案禀稱伊行竊方阿容家衣物故由小的解請究追司馬判責三百板 
[自求多福]  
　　啓者山東民罹鉅厄待振孔殷敝所正萬難籌措之時仰蒙善士陸錦照求佑長子病速痊並祈合家平安元五十兩又求長媳病速痊元五十兩新塍江朱氏節省醫藥費移助求病速痊洋一百元無錫達源莊善士徐念曾由福康莊來洋一百元張雪堂善士募不書名捐洋二百元查巽甫先生募華亭顧門查氏毓璋保壽平安洋二百元高郵丁玉軒善士募卓安求病愈鷹銀二十五元龍銀二十五元吟紅館主洋五十元慈祥怛惻感佩莫名自來積善之家必有餘慶如此孳孳爲善定知門庭席瑞降福孔偕感荷之餘致深頌禱用識數語奉揚仁風上海北市絲業會館籌振公所施則敬謹啓 
 
 

Page 4

 
 
　　　　　　　　　　 
 
 

Page 5

 
 
   
 
 

Page 6

 
 
　　 
　　 
 
 

Page 7

 
 
   
 
 

Page 8

 
 
   
 
 

Page 9

 
 
[浦東巡局紀事]  
　　顧品濤扭湯阿九至保甲總巡局訴稱女兒愛貞被伊誘去總巡謝岳松明府研訊之下湯供詞一味含糊因卽移送上海縣署請縣主汪瑤庭大令訊辦 
[上海巡局紀事]  
　　前日朱阿木持船中油篷等物至滬南同裕公押鋪求質被汛捕某甲拘至十六鋪巡防北局禀請局員陳仲賢二尹訊究旣而船主朱阿玉投案具保二尹允之○前唐橋巡防局員蔣克生二尹命勇役家丁遍赴各茶肆嚴查有無聚賭情事旋在三官堂附近阿木所開小茶肆内拘獲賭徒甲乙丙三人帶回局中押候訊辦 
[南市捕房紀事]  
　　前日鄭洽記土行内失去土餅七十二枚由行主開單投報捕房捕頭令包探黄量海留心偵緝○昨日陳長泰王萬生二人在途行走包探黄量海見其形迹可疑拘住盤詰知在川沙犯案潛逃來滬遂卽解入捕房捕頭令押候轉解馬路工程局禀請總辦翁子文太守訊辦 
[法租界公堂瑣案]  
　　江灣人曹阿根濳入寄父曹生榮家竊取金戒指一枚被包探查獲詰知年甫十五遂於昨日解案請訊讞員孫建臣大令著押候查明訊核○小工顧耀安曹金生因索欠起釁在馬頭上扭毆被包探拘獲昨日解送至案大令判將顧責一百板曹責一百板○周元芳行竊某棧所儲顔料倩邱炳如求售被包探一併緝獲解案大令判責周三百板邱二百板贜存捕房候失主認領○董新之訴稱前日行經新拓租界被流氓楊阿掌等軋至某茶館攫去洋銀三元併褫取衣服質得洋銀一元五角爲此指交巡捕拘案請辦大令判枷一個月責一千板○湖北人穆巧雲卽孫穆氏旅居法界某里前日乘間竊取孫蔡氏家枕箱一口内儲洋銀首飾等物窩留司　人范少泉家報經包探拘獲連范解案孫蔡氏投案領贜大令飭將巧雲發交某善堂留養洋銀首飾飭孫蔡氏呈具領狀始准領回范無干省釋○巨賊沈德芳邱德生鄧開其王榮春王德富等由漢口鎭江等處來滬相約至賽馬塲一帶行竊前日被包探拘獲在身畔搜出洋銀七元及小銀錢十餘枚昨日解案請辦大令判各枷號一個月責五百板洋銀充公○公泰同順二冰鮮行主張阿開陳阿虎訴稱騙子朱以興冒稱徐阿連賒去貨物計洋銀八元數角前日在途尋獲扭入捕房今已解案請卽訊追大令判責三百板○錢如山吕松雲由某處附招商局江裕輪船來滬雇小舟駁運行李偶不經心中流傾覆杉板船户吳阿林吳阿才見之飛槳而至撈取所失皮箱錢吕遂得攀援而上及向索令歸還二吳不從致相爭閙被包探拘獲解案錢吕各呈失單大令命將皮箱當堂檢點錢稱箱已撬開少去洋銀一百元二吳不認大令著押候嚴比○數年前有賈金大向在姊妹行陶月金借用洋銀二十元立有筆據前日遇諸南誠信烟館向之索取致相口角被包探拘獲解案金大供小婦人雖欠伊洋銀不應率爾行兇且被攫去金耳環二枚現在只還其一大令飭將月金交人保出呈繳借劵及金耳環一枚一面令金大繳到所借洋銀二十元當堂給領倘月金不還耳環准金大照數扣去○兪錫祥訴稱前日偷兒吳克生來家行竊被傭人王阿盛拘獲膽吳敢持刀逞兇請爲重辦大令判枷號一月責一千板○李耀臣張來富同訴稱小的等家中連次失去料泡燈一千餘枚報捕後查獲賊犯吳桂生朱阿福及收贓人李春今已一并送案請卽訊追大令判罰李洋銀十元吳朱各責五百板 
[美租界捕房紀事]  
　　昨日浦東人王阿弟張阿榮駕駁船至中虹橋互爭停泊之處以致兇毆王驀取竹篙將張頭顱擊破事爲六百一十三號巡街捕所見一併帶入捕房捕頭令扶張至同仁醫院醫治王押候解送公堂禀請讞員張柄樞司馬訊辦嗣因再四苦求願給養傷費若干遂從寛釋去○昨晨小販胡阿才肩挑鷄蛋至西華德路菜市中求售旋有甬婦某氏者論價不合致被毆傷某號巡街捕喝阻不依一併帶入捕房捕頭詢得情由將胡申斥一番從寛釋去○前日傍晚時虹口靶子路左近田中倒斃一無名男子由某號巡街捕投報捕房捕頭令地保備棺收殮 
[蘇省官報]  
　　三月二十四日藩轅牌示照得署武進縣縣丞葉承霖年滿遺缺查有輪委到班之儘先前補用縣主簿許景慈堪以飭委署理吳縣林禀知下鄉公幹蕭啓奎禀知赴甯見制憲錢國選禀知署靑浦交代於初限内算結回同知銜知州用代理鹽城縣王以乾湖南人由甯來禀知交卸代理鹽城縣候補府經歴許繼根江甯典史方弼高湻均押解秋審人犯來省禀到卽辭請補平望司巡檢楊哲謀禀謝奉飭准補二十五日知縣恩厚由車坊厘局來禀謝飭知二年期滿盈收三成以上照章留辦五品銜補用知縣瑞成直隸人由京引見回省禀到江陰縣顧山司巡檢吳廷勳禀知押解秋審人犯來省到卽辭二十六日直隸州李傅蔭禀辭赴甯見制憲知縣玉以乾禀辭回甯花翎四品銜分發江蘇分缺先補用知縣李　湖南人由京領照來省禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十九年三月十八日京報全錄]  
　　宫門抄諭旨均錄正張○接錄　摺○蘇撫恩奏江海關一年期滿徵收内地商稅銀兩摺○都統奎等奏辦理邊防出力各員懇恩擇尤保奬摺○江甯將軍信奏爲調員辦理旗營總營務處片 
接續前摺已革試用知縣沈國鈞奉貼緊要告示遲延兩日又適與張傳芳同居難保非見好米商意存希冀實屬卑鄙誤事該二員業經革職應毋庸議已革試用典史馮詠苹奉委查辦米釐本府僅止諭董禀覆乃擅商米董提捐以致米董藉捐漁利又復到處逗留行蹤閃爍是該典史上欺本府下詐米商實屬生事無恥惟未經審出贓據應請將馮詠苹永不叙用候補從九品朱惟和卽朱枊臣隨同馮詠苹查辦米釐於擅令提捐等事不能阻止禀揭亦屬徇隱糊塗應請將朱惟和一併革職已革浙江桐鄉縣教諭張傳芳於米商運米出口請有聨單尙與偷運者有間其回籍係因上年選授桐鄉縣教諭此次到揚接眷赴任尙非私逃惟身充寗波米帮總董二十餘年與揚州鎭江等處衙蠧市儈無不狎熟種種弊竇無不透悉此次揚州旣因米貴示禁不勸米行卽日停斛復徇米商之請藉米已裝齊爲詞赴米稅局續領印照五十張商船恃有聨單多運數日是張傳芳朦請道照致擾府禁情節殊爲可惡實屬瞻徇鄉情故違禁令除業經革職外應飭常鎭道揚州府立案永遠不准張傳芳再充寗波米帮總董以杜弊端米董布理問銜王賦卽王式之被控歴年經收善舉米釐不免浮冐侵呑已屬不合此次又復提捐生事其所攤之捐欵並未呈繳到官查係甫經開辦旋卽因控閙停止至行賄各節該董堅不承認謂須問之别家米行與該董無涉始終一味推賴他人亦不能質證指實查王賦係本地米業賣行領袖董事卽使無行賄情節而故違禁令停斛遲延亦難辭咎應請將王賦革去布理問銜發縣看管二年以示懲儆其餘各米行商董希圖多運獲利乃係商賈常情至停斛之遲早提捐之有無弊端皆由總董主持與各商無涉未便株累苛求應行槪予省釋免傳以安商業並飭取仙鎮瓜濠各米董米行切結將來開禁以後如遇米價翔貴經官重復示禁出口卽日遵示停斛如遲停一日應將該米董罰銀一千兩遲停五日革去董事嚴行治罪並責定常鎭道發照章程此後給發米船卽照數目按旬申報督撫衙門查核嚴定給照期限勒令米船於發給桅封三日之内卽須請照發照三日之内必須報關出口由下游釐卡亦按旬呈報查騐過卡米船卽照數目以便互相鈎考免致禁運時冐領多運又查揚屬米運至鎮江出口江都縣及仙女廟巡檢曁揚州防營鈔關馬橋兩汛寗帮會館向來均有陋規此後應飭該運司澈底查明將江都縣及揚州防營管帶官陋規嚴行禁革其巡檢汛弁微末貧苦不爲之明籌公費必致藉端留難挑剔攬擾商人於商情轉非所願應令查明向來所得陋規之數於善舉米釐行董中飽多收之欵内提出發給作爲該巡弁等公費寗帮會館捐欵亦飭於善舉中飽内撥給總之不准於釐捐善舉之外有分文私收之欵以清商累而肅官方所有訊明揚州員董被叅私運米糧出口受賄故縱擬結緣由臣等謹合詞恭摺覆陳伏乞皇太后皇上聖鑒謹奏奉硃批著照所請該部知道欽此 
頭品頂戴江蘇巡撫奴才恩壽跪奏爲江海關一年期滿查明徵收内地商稅銀兩循例恭摺具奏仰祈聖鑒事竊照江海關商稅每年　徵正額銅斤脚價及盈餘共銀六萬五千九百八十兩三　三分歴經扣滿一年關期奏報在案兹自光緒二十五年二月起至二十六年正月底止一届期滿前任關道蔡鈞曁已故道李光久前署道曾丙熙已故升任道余聯沅各任内實共徵收稅銀三萬五千四百九十三兩八錢三分五釐又海運漕糧沙衛各船搭裝二成貨物免稅銀三千九十一兩七分四釐作抵正稅外計實徵抵徵共銀三萬八千五百八十五兩五錢三分九釐照額計短徵銀二萬七千三百九十四兩七錢五分一釐緣滬關常稅向賴沙衛　船轉運進口以油豆餅爲大宗出口以棉花疋爲大宗自火輪夾板各船暢行沙船之利爲其所奪遂致常稅歴年短絀歴據該關道將常稅短徵情形詳請奏報在案嗣准户部議復江海關常洋兩關騰挪節省每年認定加解銀四萬兩以爲貼補足額之需自光緒二十二年起作正入收造報等因咨行札關遵辦續經前署督臣張之洞奏明前項認加銀四萬兩解充南洋陸軍學堂經費之用伏查此届關期經各關道實力整頓設法招徠無如時勢使然委非稽徵不力業經遵照奏案由各該關道照數攤賠足額又新增北洋茶稅一項前議每年酌加額外盈餘一十二萬兩不作永遠定額旋因鎭江揚州平定商販仍由内河行走不能足額又經奏明儘徵儘解在案今届一届關期滿共徵新增茶稅正耗銀五千一百四兩四錢八分七毫實係儘徵儘解並無收多報少情弊以上所徵各項稅銀除例支經費外業已照案分别撥解前據該關道袁樹勛詳請核奏前來奴才覆覈無異除飭認眞稽徵並造具收支各數清册詳咨外理合恭摺具奏伏乞皇太后皇上聖鑒謹奏奉硃批户部知道欽此 
奴才奎順奴才魁福跪奏爲辦理邊防營務出力各員擬懇天恩擇尤請奬恭摺仰祈聖鑒事竊查光緒二十六年因沿邊地方不靖經前都統祥麟等遵旨籌備邊防先後調集察哈爾馬隊二千名遴派統領管帶等員督率操防並援案奏設管務處遴派翼長總理等員以專責成嗣因餉項支絀地方漸就安謐由奴才等先後奏請將馬隊裁撤歸旗訓練各在案溯查當時口外游匪潰勇勾結成羣到處窺撓官兵備多力分匪徒動輒拒捕該統領等或設法兠拿或跟蹤追捕該匪迭經創懲逐漸解散沿邊蒙民始獲各安生計該統領等督隊馳騁於嚴寒酷暑之中歴時年餘始終罔懈覈其前勞實與尋常緝捕勞績不同至辦理營務處各員舉凡徵調兵馬運籌餉械曁隨時稽查布置昕夕不遑亦屬著有微勞竊思奴才等自到任以來將及三年諸事上秉宸謨下資羣力際兹邊境粗安仰維朝廷有勞必錄之至意溯查各員前勞擬請擇尤奬叙可否籲懇天恩俯准將在事出力各員擇尤請奬之處出自逾格鴻慈如蒙兪允俟命下之日奴才等遵將出力員弁擇尤開單恭候恩施再查有察哈爾正藍旗新額魯特前任公中佐領　濟特多爾濟因帶隊巡緝遇賊衆寡不敵與護軍札戴蘇同時中槍捐軀由奴才等於二十六年九月將該佐領出缺日期曁捐軀情形咨報兵部旋於咨補該佐領員缺復將前由聲叙在案該佐領等奮勇捐軀殊堪憫惻擬請飭下兵部將佐領米濟特多爾濟及護軍札戴蘇照例從優議卹以示矜憫所有前辦邊　營務出力各員擬請擇尤保奬並帶隊出缺之員隨案請卹各緣由是否有當理合恭摺具奏伏乞皇太后皇上　鑒訓示謹奏奉硃批著照所請該部知道欽此 
信恪片再旗務廢弛良由駐防人員皆以武事爲專長而於文義例章未能通達現値整頓之始奴才精力有所難周必須調委妥員來營贊助兹查有二品銜記名遇缺簡放江蘇補用道徐賡陛前經奴才在綏遠城將軍任内保薦人材蒙恩引見特發江南現正需次在寗擬卽派充旗營總營務處並清查蘆租牧廠等事除咨會署兩江督臣張之洞一體飭遵外理合附片陳明伏乞聖鑒謹奏奉硃批知道了欽此 
 
