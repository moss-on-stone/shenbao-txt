# 1912 - 39 - 4914004

 

Page 1

 
 
   
 
 

Page 2

 
 
評論 
[近事雜評]  
　　（一）遜位問題清廷遜位之舉海内外延頸跂踵以望其頒布者非一日矣始言北軍阻撓今則一致贊同矣始言滿親貴反對今則宗社黨良弼惨死而洵濤輩少年之狂熱亦隨炸彈聲響以俱滅就情勢論有民政府迫促於先袁項城奔走於中清太后主持於後（十五日清廷會議清太后云此事我自主持無須集議）似明白宣布正在此時而猶遲遲不發表者非中變也外面爲磋商優待之條件裏面實磋商孫袁之交替蓋清帝一退位孫總統將辭職而舉袁以更代此見之宣言亦早有成約雙方過渡之際凡民政府從前發施之政令固不得不要袁以承認而袁世凱今後建設之方針亦不能不求南中之同意推之而政府之組織閣員之位置千頭萬緒事前多一次磋磨庶日後少一重困難如演劇然必角色分配齊全而後可揭開熏幕袍笏登塲故記者以爲遜位之遲遲不發表非中變也外面爲磋商優待之條件裏面實磋商孫袁之交替 
　　（一）滿蒙問題俄之經營蒙古日之注意滿洲耽耽逐逐由來巳久滿清時代礙於機會之均等民軍起義之後又格於列强之中立因之未便首先發難昌言侵略自外蒙古獨立俄人陽假調停陰行暗助外交界巳竊竊疑慮謂保全支那領土完全之主義將從此破壞今果日兵一萬三千名在大連灣之柳樹屯登岸矣俄馬步砲隊八百餘人又會合蒙兵圍攻黑龍江之臚濱府矣警電頻傳風雲日亟此時南北協商尙未就緒交涉而挽回之北京政府實責無旁貸愚意以爲宜由袁世凱向駐使質問於先吾民政府抗爭於後一面從速解决種種問題統一以謀對外如日俄而屈於公理歛兵不動吾固以友邦相待如惟强權是尙吾亦當研究最後之對付總之早一日解决庶少一次損失否則滿蒙不守恐後之接踵而起者正未有巳也噫嘻（未完） 
專電 
　　北伐聯軍接到袁世凱停戰電報卽開特别會議多數人以張勳誠罪不容誅然欲滅此朝食必犧牲許多之生命况張勳自願歸順己派人詣聯軍陳述意見故亦决議派員到徐會商停戰條件惟倪嗣冲軍一時尙無辦法 
　　北伐参謀團今日公推欒雨田劉拔青二人同赴戰地與張勳等會商停戰辦法（以上南京） 
　　張勳照會宿遷民軍請各停戰民軍疑其有詐尙未答覆（宿遷） 
　　清帝遜位詔書聞巳决議二十七日頒布 
　　熱河都統錫良清廷准其辭職而以崑源代之 
　　直𨽻開平灤洲煤礦將歸英人承辦改名中英合資會社 
　　庫倫活佛以金礦向俄國抵借銀四百萬兩現正在商議中（以上北京） 
　　清肅王赴奉天時中途被炸彈未中（天津） 
　　浙省官制定陽暦十二日實行 
　　蔣都督委盧錢岳爲民政司應德閎爲財政司政事部取銷全部職員停辦公事預備交替 
　　褚輔成决計辭職内訌甚烈（以上杭州） 
公電 
　　雲南都督電南京孫大總統黄總長北伐總司令武昌黎副總統長沙安慶福州廣東杭州蘇州上海南昌九江西安成都重慶桂林各都督鑒雲南简練精兵編爲北伐隊派唐繼堯爲司令官韓鳳棲庾恩鍚爲叅謀長編爲兵隊計幹步學生一大隊步兵四大隊騎兵一中隊機關槍二中隊及憲兵衞生輜重彈藥繼列各隊巳於陽歴勘日出發取道黔湘軍餉先撥發十五萬元特聞滇都督鍔印� 
　　南京内務部電各報館鑒本部總長因抱恙留滬前以本部事務全權委託次長而一切公文則以總長署名侵公文程式定則也今閣會議定凡各部總長在假中時所有公文仍署總長名惟外加次長小戳以爲負責任之記特此聲明内務部蒸電 
　　光復會員電南京同盟會孫大總統汪總理鑒貴會員蔣尊簋前在浙時誘賣本會員囗囗在粤東西摧殘志士黄總長鈕次長諒有所聞今又鑽營任浙都督引用姚劉諸漢奸私植黨羽前數日間在申拜结亡清諸逃員日數十起昭昭在人耳目旣貽貴會羞復爲民國害不速加誅貴會養癰貽患何以答同胞光復會員吴錫齋吴嵎兪忠郊趙文衡沈濱應兆松陳慶安毛鎭焕等百三十人同叩 
　　蕪湖軍政府吴振黃君致段軍統電各報館轉信陽州叚軍統芝泉鈞鑒去夏侍節注江錫假南下荷蒙待遇優渥且感且愧誓本所學宣力邦家以報我夫子夷虜昏暴國幾淪胥義憤塡胸有觸卽發乃者武漢倡義登高一呼諸同學投袂東南集合志士甘冒萬險以脱覊絆國治自滬抵蕪聯絡同志其時九江初復金陵未下長江中權皖蕪扼要皖同學勞苦經營迄未得手遂致省垣一再糜爛國治力任蕪事同學偕至籌畫鎭攝深相倚恃光復之始商民安堵斯皆我夫子夙昔陶鑄激厲之效國治等所持以致之國民助成共和幸褔以爲夫子光也今者全國一致贊同共和而满虜猶藉殘喘以爲反抗今得夫子聯絡民軍迫使清帝退位此一反掌全局一新民國前途功績極偉國治曁諸同學方日厲兵抺馬枕戈撃楫渴冀北上誓掃腥膻伏願夫子統集勁旅傳檄燕雲尅日渡河會師易水國治卽率所部馳受指揮事定之後長揖歸田優游於共和幸褔之中爲我中華民國之國民何快如之素志所在夫子以爲何如皖蕪軍政分府兼司令總長吴振黄國治叩 
　　南京陸地測量局電各報館轉陸地測量局各科班員鑒本局業經開局現正出外測量所有取錄各科測繪畢業生限於二月十五日以前一律到局否則開除另補以重要公幸勿自誤特此公佈參謀本部陸地測量局公佈 
　　紹興同盟會電各報館轉南京孫大總統同盟會汪總理及海内外諸同志公鑒浙都督蔣尊簋任用漢奸反對民黨肆行無忌宣言解散會黨以軍法部勒浙中官吏人民共和時代豈容此等專制惡魔肆其威權人民憤怨乞卽取消會員量予懲處以去公敵而申公憤紹興同盟會代表潘任黄廣叩 
　　寗波同盟會電南京孫大總統同盟會汪總理上海陳都督轉各報館鑒浙都督蔣尊簋勾結前在廣西同惡相濟屠戮志士之漢奸姚梧岡引用蔣劉來應諸奸朋比作慝聲稱目的己逹欲消滅各民嘗悍然對衆宣言凡行政各員及起義諸人應以軍法部勒恣意專橫莫此爲甚同盟會有此敗類實貽全體羞乞照會章懲處甯波同盟會代表江鏡清張家瑞胡朝陽林士曾同叩 
　　嚴州同盟會電各報館轉孫大總統同盟會汪總理及全國同胞公鑒浙江本會會員蔣尊簋甫爲都督卽肆行專制任用姚劉蔣應諸漢奸反對民黨聲言用軍法部勒解散各會黨人民憤怒敢聲其罪昭吿天下並乞總會嚴厲懲辦嚴州同盟會代表卲瑞彭王謨叩 
　　處州同盟會電各報館轉孫大總統汪精衛及海内外諸同志公鑒蔣尊簋爲浙都督搔殘民黨濫用漢奸欲以軍法部勒黨人侵奪參議職權橫行無忌請斥出本會以儆奸邪處州同盟會會員呂月屏陸通球節叩 
譯聞 
　　美國國務部答覆德國詢問對付中國革命之函中表明政府之意見深望各國嚴守中立尊重中國土地之完全及其主權又望各國合力行事勿得獨有舉動自中國革命起事後美國常與英德法諸國交换意見各國靡不贊成合力行事政策故曾以同式公交致與上海議和專使 
　　昨日下午伍廷芳代表赴戈登路李德立君處訪唐紹怡君互談一小時之久伍回寓後文匯報代表即往見之據稱渠與唐紹怡君本日皆未接到北京電音 
要聞 
 
 
 

Page 3

 
 
[清太后承認退政之交旨]  
　　舊暦十六日清廷開御前會議後清太后即有承認退政之意會議旣散袁内閣奉到清太后懿旨略謂迭據岑春煊袁樹勛駐外國公使汪大燮等以及各路軍隊代表叚褀瑞等聯銜電請朝廷俯順與情承認共和政體等語足見人心所向一致從同朝廷决不忍爲一家一姓之尊榮而使天下塗炭着派袁世凱爲全權大臣應將所有開列各條件卽與民軍詳細磋商俟民軍認可之後朝廷立即降旨頒布天下云云惟此旨係由清廷交諭内閣故并未明發云 
[關於優待條件之要電]  
　　伍廷芳致各省通電南京孫大總統武昌黎副總統各省都督前敵各軍總司令各路招討使公鑒頃接廣東陳都督庚電謂聞此次和議内有清帝仍居北京不去帝號王公仍舊襲爵此耗傳來全粤憤懣等語案此次北洋軍隊贊成共和清帝退位已將實行由袁内閣與廷協議清帝退位後之優待條件因彼此往來電商尙未决定故暫未宣布廷受議和全權總代表之任而於關係重大之事必先商諸臨時政府乃始决行至於各處未能一一先行電商亦必爲諸公所體諒此次所議優待條件廷所堅持者必清帝宣布贊成共和然後中華民國於其退位之後予以優待如此則中華民國統一南北之基礎己立對於清帝之一身及其祖宗家族不妨從優看待清帝雖不去其尊號而以外國君主之禮相待王公雖不去其爵而公權私權一切與國民同等此於共和國體似無所妨法蘭西爲民主國至今日世爵仍存至於巳經去位之清帝亦不過虚名之爵號似無須過於爭執廷受任議和此中之曲折困難想諸公或未能相喩惟無論如何必不使共和國體有所妨礙民國基礎有所搖動祈鑒察爲幸伍廷芳青 
　　袁世凱覆譚君人鳳電伍代表交譚君人鳳齊電悉國體問題正在磋商力求平和解决其中爲難情形唐伍兩君皆所深悉來電所慮各節必可消弭此事但求寔際不繫虚稱如以武力迫脅則恐横生枝節反多阻碍大非吾人渴望平和之心希與同志共鑒此意凱 
[北軍請願共和之良果]  
　　北方軍隊請願共和電奏呈遞後清廷曡開御前會議及國務大臣會議討論對付之法聞各親貴及蒙古王公均巳一致明悉此舉實爲奠安大局保全皇室之至計故前此持論激烈之各王公今己毫無異議隨于前日會商妥協電覆各軍隊略謂朝廷對於此次事變始終一意不欲以兵力解决但改變國體事關重大非付之國民公决不足以昭愼重而免紛爭目下南軍要求條件已略就範圍若非關於國計民生重要問題朝廷亦决不忍堅持固執以小害大該軍隊等所請發于忠君爱國至誠殊堪嘉納着各明白曉諭各該軍隊静候朝廷辦理云云 
　　聞各軍隊接到覆電亦極爲滿意日前此事正在會議時該軍隊曾續呈兩電催請覆音而滿親貴之持破壞主義者仍强指爲係一二附和革命者所爲並非各軍隊之全體意見又有謂姜桂題首先反對者各軍隊聞知此項謬説深恐清廷受其愚蒙人心爲之擾亂卽紛紛電吿各當道證明此舉實係各軍隊全體意見故清内閣不敢不覆電嘉之云 
[注意袁世凱命北軍團結之通電]  
　　舊暦十五日袁世凱致各路軍隊電云從來用兵之道貴於團結勢分則力薄衆集則力厚勝敗存亡由茲而分非細故也方今時局日益危迫南方號令紛歧外人羣焉屬目各處土匪又復乘機蜂起惟頼我軍統一命令結有團體始克支持至今否則北方早己糜爛不堪矣諸將士爲大局計爲身家計仍必須固結團體謹守統一命令俾我軍隊聯爲一體敦睦勸勉衆志成城方可保存秩序拯救生靈不出數月大局保全身家安樂豈不甚善倘互生意見先自紛擾卽啓鬩牆之釁將貽散沙之譏必致他人起而圖我内地土匪愈不可遏大地茫茫恐遂無存身立足之所利害懸殊瞭若觀火務望諸將士堅守團結宗旨互相勸吿並通知各防營一律恪持此義努力前程不勝厚望欽差大臣袁世凱删 
[西報最近時局觀]  
　　字林報南京電云臨時政府中人謂近日西報所載民軍諸事多有不實之處如謂大總統己請袁世凱籌議永遠停戰云云並無其事且未與北京討論在天津召集國會問題更未嘗有允將臨時政府移往北京之事 
　　孫總統又謂外間發表之聯合内閣人 
名全屬懸猜臨時政府現惟與北京政府討論遜位問題此外各事須俟遜位實行後始能開議也 
　　孫總統亦未表明豫備退隠之意惟已温語大衆功成身退將來當知其極易安置耳 
　　參議院目下正在編訂臨時行政法其永遠憲法大約須俟正式國會成立方可發表 
　　參議院不允將臨時政府移設　　 
北方并不允在天津召集國會其意蓋欲維持南京民軍本部獨立之地位也 
　　津浦鐡路之民軍目下共有五萬五千名尙有由南方開來者其數如下廣東兩鎭雲南一鎭江西一鎭褔建半鎭不日前敵大軍可有十萬之衆 
　　武昌兵隊己足四鎭尙有一鎭現在組織中其總數將近六萬名 
　　民軍意嚮全主和平且皆渴望滿人退位之後可得最後之解决惟不肯屈從北方之命令現擬鞏固軍事上之地位俾革命之目的可以萬全逹到云 
　　大陸報云據確實消息南京民軍領袖巳允按照四百萬銀數給付清帝贍養金俟將來幣制改爲圓位之後再更圓數 
　　都城建設何處仍未議决民軍主設南京袁世凱主設北京尙有數事亦在討論之中大致日内均可决議 
[漢冶萍借款始末記]  
　　大陸報云漢冶萍煤鐡公司日本借欵外間談論己久其詳情頃始宣布此債雖名爲民國政府之借欵實由盛宣懐發起蓋欲借此以仗外人保護其財產也 
　　漢陽產業係屬公司性質由盛宣懐爲總理其大股東爲奕劻載洵載濤諸人故此項產業大可由民國政府抄没之 
　　方盛宣懐離京之時即恐民軍有此一舉故至青島後與某外國公司代表會商此事擬將此產業歸該公司出名以得其保護此事將近就緖忽接清軍奪回漢陽消息盛乃大爲得意不復與該公司續議其意以爲清軍必可戰勝民軍也 
　　旣而盛赴日本借欵之議乃發生蓋盛在青島時日人嘗思與盛磋商謀得漢陽產業之管理權及民軍獲勝後盛氏在蘇杭各處之產業悉被抄没盛乃大恐而有與日人協商之舉至謂此事將由股東會承認者不過假託之詞以期避去他人之反對實則盛氏代表清皇族固總握管理之權也 
　　此事聞由盛與日人議定係在名義上借債二千萬兩而實交者爲數無幾但此後諸廠將由日人管理如開工及擴張廠務等事有需欵項之處則悉由日人借欵中提用 
　　盛氏旣與日人議定此事復以銀三百萬兩借與民國政府以杜其干涉故民軍之借用該欵聞將擔保不抄没盛氏此項產業且須加以保護使之即能開工 
　　曩者民軍亦嘗討論抄没此項產業惟因該公司前已借用日本債銀八百萬兩之多故遂作罷據深悉大局之人云民軍大可以尋常之手段抄没此產而擔任付還日本之借欵乃民軍因需欵孔急且恐日木起而交渉故乃允受三百萬圓（上謂兩此爲圓不知孰是）之借欵而坐失抄没此產之機會也 
　　此事雖名爲借欵按照條欵不啻實以此絶大產業之管理權畀與日本日人由此可以坐得太平洋一方面鋼鐡實業之權利矣 
　　此鐡礦爲中國最富之產業數百萬噸之鐡塊不難唾手而得蓋僅須由地面移入廠中不必多費挖掘工程也且中國工値極廉如管理得法則漢陽產業必可戰勝他廠獨得厚利耳 
　　盛宣懐旣以漢陽產業押欵借與民軍則招商局之借欵未必再能成立蓋盛在招商局中亦爲一大股東該局產業多在通商口岸民軍欲抄没之頗費周折故盛不必措意及此今股東之中雖已有願意抵押欵項借與民軍者然非盛氏許可必不能得多數股東之贊成而盛氏則必不應允此事也 
[紀沿江商務情形]  
　　據日本領事署商務隨員某君調查楊子江一帶情形云漢口人民豫料漢埠市面將來必較革命以前更爲發逹現領袖商家正在極力提倡重興漢口之計畫 
　　武昌臨時政銀行現將從前發出之紙幣二千萬圓撥付現欵贖囘每日以二萬元爲限 
　　現武昌設立造幣廠每日可出銅元二百萬枚以供市間之需用該銀行從前發出紙幣每元僅换銅元五六十枚今武昌政府以一百二十枚贖回之其辦事誠非從前惡劣政府比也而漢口稍有資本之人刻皆廣購紙幣每元出價銅元百枚然後向政府易元一百二十枚此則商人牟利之慣技也 
　　武昌政府所出之紙幣其有實足抵欵者約三四百萬圓今擬限定此數流通市上故將來商業之局頗爲有望 
　　附近農人收穫芝麻豆子甚豐己紛紛售與外人易得現欵惟外人購定之物尙不易運出應城火車站爲河南運輸之中心點現猶堆積芝麻五千萬噸待運至漢 
　　漢口華界焚燬者約居十分之八惟毗連英租界之處尙有完全房屋現皆住滿從前逃難今始回里之人目下地主急欲借銀一千五百萬兩重興市面且擬讓地十分之一以放寛道路 
　　聞著名業進口貨之商人現由水電公司之領袖孫君爲首已與南北政府會商運輸物料事宜矣 
　　漢口華界有數商人營業頗佳内有一人每日售出貨洋至三萬圓之多其銷路最廣者爲糖與雜貨糖之釐金業巳裁去税僅及前之半而價反較前漲高供不應求也 
　　入口貿易未見動靜因租界洋商存貨甚多洋布棉紗兩項销塲尤爲微細因定貨者皆來提去也 
　　漢口華界地價今巳高漲目下雖無賣買聞從前臨水之地每方售銀五百兩者現須售銀一千兩葢已加高一倍云 
　　革命之後惟九江財政未受影響實因漢口戰時商業多移該處其棉麻向由漢口出口者皆改由九江矣故九江臨時政府財力極爲豐裕足供六個月之需用 
　　漢口市上通用者爲湖北官錢局紙幣九江則俱用現洋出入足見實力之充也 
　　江西省本年農田收成極豐惟因厘金未裁農人皆有觀望之心尙未售出一俟輸運過後當必有一番佳象也 
　　蕪湖則因饑荒稍受影響然當地商業亦未見因革命而減色 
　　鎭江埠却因戰事大受其害其原因蓋爲安徽省屢起騷亂使民船不敢下至淮河查該河通皖汴兩省爲運輸之要道兩省產品素由該河運至鎭江今皆改由青島出口鎭江商業於是全然停止矣 
[南都近事]  
　　第五師師長劉之潔與倪軍接戰未能遵照作戰命令屢次失敗以致壽州正陽關等處迭電吿急三河口又失守援師現滯留懷遠一帶殊屬貽誤大局現經陸軍部撤銷任命改派步兵第六旅長劉毅接任 
　　魯省光復均係張承治君發難之功且張君於北省情形尤爲熟悉現由陸軍部派爲山東烟台登黄一帶都督胡瑛之爲一等參謀官 
　　浙軍等二鎭運存浦口之管退山炮二十五尊因聯軍挨次裝運尙未全數運至戰地朱統制焦灼萬分己將司令部遷至固鎭第一協司令呂公望駐紮蚌埠現與粤軍姚雷浦軍柏文蔚會商抵制張勲殘兵潜圖南下 
　　蘇軍混成恊因車輛不敷輸運遲至昨日始抵懷遠分隊駐紮壽州正陽關現與浙浦諸支隊及皖北淮上軍籌備向西北方進發抵禦倪嗣冲侵入江蘇境内 
清談（東）（吳） 
　　袁世凱亦人耳而我全國四萬萬人竟無一人能揣測其用意之所在者此亦奇聞之事矣 
　　將謂擁護專制耶則自停戰以來似有贊助共和之意將謂贊同南軍耶則通飭軍隊之電似又爲抵杭北伐之備總之非血肉不能奠民主之基非武力不足貫平和之的和局可以開議而軍備不可不修清皇室尙可優待而袁世凱不可不防 
小説 
[俄王之偵探（五）（無名）]  
　　是日傍晚余僱馬車從老馬路往海邊海面日紅如白海中兩島映成紫色海邊輪船甚多余在岸旁覔見綠蠟只見綠蠟輪船係一極好看的游船船身漆灰白色各處都用黄銅鑲嵌十分美麗船梢懸有英國之旗桅頂之上又有數字云爲皇族之游船隊煙囱爲黄色船之式樣甚奇是時各船上人多在岸旁散步交口　　　　 
評論都説船式甚好爲港中輪船之冠余至綠蠟船上遇方培見禮畢是時船梢上尙有一人臥於藤椅之上其人身高眼黑面上光滑年約四十歲穿白色衣服面目間露仱俐色似一律師方培卽爲余引見説卽友人鉛武鉛武向余述欽慕　　　　 
之意方培卽又道謝余替彼寫書之情余卽約彼兩人同至余家小餐兩人亦卽　　　　　　　 
快諾方培又述抄寫意文信事方培説抄寫意文甚難因我不識意文容易錯誤余道你們船上有兩名意國水手爲何不叫他鈔方培一聞余知他們船上有意人方鉛兩人心中似有不適方培答道此兩名意人我等僱以各處購物只能口譯不能筆述我們船上此種人甚多意人之外另有一希臘人一西班牙人一叙里亞人都爲購物繙譯之用余笑謂如遇如秘密事件也極有用密事件蓋指海關偷税而言於是余與方鉛兩人笑談漏税等事 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[將有民國新式郵票出現]  
　　南京函云民國郵票式樣業經内閣會議决定分尋常紀念兩種再分十餘等尋常票四圍花紋中用世界最新式之飛艇取民國從新之意紀念票用孫大總統肖像以期普及一班人心聞此項郵票欲招攬承印者頗不乏人云 
[閩嶠新談片]  
　　漳泉抗繳錢糧閩省光復後財政本極困難近又出發北伐軍三千人需欵三十餘萬孫都督迭電漳泉二府各州縣催繳本年下忙地丁錢粮以濟軍用詎泉漳人民不知大局地方官雖迭派差胥勸納錢糧卒無一應者 
　　泉永包辦鹽税泉州永春二處鹽務向由官辦自光復後各處土匪拆毁鹽局毆傷司事以致私鹽充斥無敢詰問省鹽政處以鹽爲入欵大宗委員往辦亦無人敢爲嘗試近有吴王二商特向鹽政處禀請包辦泉永兩屬各州縣鹽税歲繳課欵銀五萬元當經鹽政處批准札委昨己由吴帶同司事六十餘名前往接辦未卜能如願以償否 
　　領事尙守中立鼓浪嶼交涉分所委員曹令友蘭到厦多年熟悉交涉頗爲各領事所歡迎光復後省委閩人林褔春來厦接辦携有外交部照會詎各領事咸云嚴守中立不允接待林褔春大爲掃興而回 
　　取銷吴副司令吴中恊锦堂前經孫都督札委爲厦門副司令官後又兼義勇隊管帶並署中府一人三差不合共和國制度孫都督昨已來文將其副司令一職取銷至中府及義勇隊管帶則仍其舊云 
[皖江近事片片]  
　　先鋒隊索餉先鋒隊第一隊本係都督由京帶來前因與司令官朱某衝突經都督電告陸軍部長令陸軍部調回京都開往浦口由孫都督給發一月餉糈每人另賞洋三元詎該隊兵士必欲索三月餉銀都督不允致演出開槍轟撃全城閉市之風潮噫該先鋒隊兵士抑何無軍人資格也 
　　青年軍被拘青年軍第三隊旣奉都督命令解散詎該隊不遵軍令經監軍韓君報告告都督當時提獲八人解交執法部擬卽槍斃以肅軍紀旋爲炸彈團保釋四人餘均拘留一月 
　　蔣管帶演砲皖省自黄焕章亂後所有砲營原存之法國七生五砲及湖北五生七砲均遭鏽爛頃經管帶蔣君振華飭匠修竣然非實彈演射不足以察砲力現擬於二月初九日在東門外炮營試放惟恐附近居民臨時驚擾特呈請都督先期示諭并請都督及各界前往叅觀刻孫都督巳出示宣佈居民一體知照俾免驚擾云 
　　清節堂危機皖省清節堂本係收養嫠婦之所其欵項亦係慈善家所捐集故每年收入甚鉅頃有人覬覦此欵名則提取一半充作公用實則欲沾餘潤聞不日擬訂辦法呈請都督核准以便中飽私囊想孫都督慈善爲懷幹練素具必能洞燭隠微揭破奸謀也 
[漢口市政談]  
　　夏口知事通告爲通示遵照事照得商塲街市理應釐訂寛宏庶得交通便易有益衛生查從前漢口全鎭大小街巷轂撃肩摩時形擁擠然舊制窳敗久應改良現遭兵燹全鎭俱焚此後房屋正宜精求建築道路尤當規畫擴充俾得改革妥善共圖商業便利免貽外人譏評是以市政問題亟應提前解决本知事頃奉都督面諭暨臨時中央政府電商規畫不日由寗派工程師來鄂（按李四光等業己抵鄂）公同籌議等因奉此合亟出示曉諭凡爾商民即將原有基址各自清理毋得即行修造致使後來拆换應候清丈圖繪再行示知修理免礙善政而壯觀瞻至所有被焚區内破壞牆垣勢將傾塌者甚多倘不速爲拆毁一經隤倒必致有傷行人亦應由各該管業主急爲自行拆去共圖保安除移漢口商務總會外爲此出示仰卽遵照辦理勿違切切特示 
　　商務總會小啟敬啟者昨准西商商會主席亨斯佩君遞來英文信函經敝會譯成華文略謂對於將來行用中國莊票問題中國各埠之西商商會均經注意研究本會亦曾於本月之二十六日開特别大會討論一過矣行用莊票一層因受中國近事之影響實有更張之必要故該日之會於詳細審查各方之利益後决議辦法如下漢鎭華人交易只收現銀或收莊票以三日期爲限此項辦法從一千九百十二年二月十九日起實行爲此專函知照祈轉請貴會各帮董知照各商一體知悉等語除分致外用特轉函轉逹即祈查照是荷 
[贛省軍政紀要]  
　　解散會黨吉安袁統領鑒頃據永新縣饒知事呈稱該縣好事之徒聯合龍門山會黨藉北伐滅滿之名嘯聚無賴推西響劉覺爲首糾衆開會張貼告示陽稱義軍陰實難測且開有勒捐紳富情事現在人心擾亂市面驚惶會黨約有三千餘人縣兵半哨難資防範懇調巡防一哨來縣鎭懾一面設法解散等語希即迅速酌派得力目兵馳赴該縣彈壓解散黨羽爲盻都督馬冬印 
　　會師北伐贛省組織北伐軍隊業成六營派委劉統領懋政督帶在寗聴部編發現又派蔣羣督帶學生軍二營於二月五號出發赴寗會師北伐此間歡送頗爲熱閙茲將馬都督致大總統電文錄下南京大總統陸軍部參謀部鑒敝省續派學生軍兩營赴寗聴尊處命令會師北伐由蔣督帶率領於五號出發所有該軍駐紮地點前己咨商陸軍部支配現在指定何處乞即電示贛都督毓寳支印 
　　軍隊會操贛省馬都督諭軍務部云照得軍事旁午操練最爲緊要所有在省步隊二三四標學生軍砲隊憲兵警察民團各軍隊該部迅速派員前往查視並將查視情形報告本都督再行示期齊集會操云 
　　遣散團勇贛省軍隊招練已有兩鎭北伐及援鄂之外均屬駐紮省城以保地方治安惟給發雙餉財政上頗形棘手業經馬都督於三號召集各軍警營團長官到府會議設法减餉辦法然因事體重大尙未解决現因地方巳就安靖决議將保安會團勇解散並經都督到會演説發給雙餉始獲遣散辦理甚爲得法云 
[蘇都督府指令彙述]  
　　清河縣紳民陳浩等具禀蘇都督府請准將江北民政部總長楊慕時復任等情奉莊代都督指令云呈悉查江蘇省議會議决暫行地方制並無民政部總長名目所請派查慰留各節應毋庸議此令 
　　江北阜寗縣公民王灜等具呈蘇都督府控告民政長方在鏞溺職多端請將民政長撤任並請另委廖思涌接辦等情奉莊代都督指令云據呈訐控該縣民政長方在鏞溺職各端并指名求請改派旣非出自法定團體之公意毁譽均難憑信荐舉亦屬冒昧不准此令又阜寗紳董左溥等具禀以開會集議公舉廖思涌爲民政長請委任等情奉莊代都督指令云呈悉己於王灜等呈内批示矣此令 
[江蘇憲兵隊成立]  
　　蘇省軍政廳日前飭將原有陸軍警察隊四十名再在各營挑選合格勇丁六十名共計一百名編成憲兵一隊委戴聿乾充當隊官到差後該隊排長勇丁等全體公禀控告戴隊官劣跡多端請示撤换當經都督府核准將戴聿乾撤差另委張榮香君接充昨己到差視事矣 
[蘇鄉又有抗租風潮]  
　　吴江縣民政長王君前派委員一員帶同差役人等並派陳君帶小巡船四號偕各棧收租賬船十號同駛至河西溪上一帶傳同各該處區董圩甲人等與各農民商議减成収租辦法詎商議三日毫無端緖旋經各業戶擬將抗租各佃戶擇尤拘拿各鄉民等見勢不妙立即鳴鑼聚衆鬨聚至一千餘人聲言欲將各船拔起幸陳君尙有胆量立令四巡船各勇持槍出隊陳卽向衆鄉民曉以利害各鄉民等始稍懼怯復經區董圩甲等諄諄勸告始得解散現各租棧業戶等巳赴省垣擬將細情禀陳都督請發軍隊前往恊同吴江巡船差役人等嚴拿懲辦不識能邀允准否 
　　吴江平望鎭落鄉溪街地方有某姓業戶歴來收租甚苛素與鄉民結怨此次又因開報荒熟竟至顚倒錯亂該鄉民等大爲不服聲言不允納租某姓竟欲請官拘辦各農民乃聚集數百人各執農具蜂擁至某姓租棧將該業主拖出亂毆至遍體鱗傷奄奄一息始將該人抛棄河中旋即淹斃現已由該家屬人等上省禀請拿辦矣 
[補紀夔州光復情形]  
　　川省自路事風潮起後省城雖甚擾亂而川東一帶尙屬安謐武昌事起人心因之大亂清趙督以夔州爲全川門戶委候補道余大鴻帶兵三營嚴爲防堵委知府成昌爲監督委奉節縣知縣曹彬孫爲提調正設備間川東土匪大起余大鴻竟畏懼不敢到夔時湖北利川建始等縣相繼光復夔州孤懸曹令督勇千餘會同警務長徐希賢勉力防守籌兵籌餉兩月之久大勢愈迫嗣有本城辦理團防紳士鮑立貴（鮑超之後）等勸該令投誠該令仍舊反抗至十月初六日該令正在夜間巡城之際民黨猝發勸令投降該令執迷不從身受數傷而死警務長徐希賢亦同時被殺城内秩序大亂幸附近民軍連夜入城維持秩序人心始藉以無恐惟鮑之爲人頗爲與論所不容聞民軍到時鮑竟遁逸家屬有被民軍罰欵二萬金之説至曹令彬孫原籍直𨽻武清縣王慶坨被殺後眷屬靈柩滯留該處旅况困窮艱危萬狀嗣經誅殺端方之民軍經過聞悉前情勒令該縣及商會凑資送其眷屬靈柩回籍日昨己由秦皇島下船乘車過津刻已抵家矣 
[莫干山交渉案之棘手]  
　　莫干山旅居洋商斐信誠君被盜戕害一案迭經浙軍政事外交科派員查辦獲到形跡可疑之工匠一面會商駐杭英領事酌贈撫恤嚴緝正兇迄今匝月仍無端倪現聞英領事以該邑民事長辦理玩忽蔑視外人生命且近日土匪猖獗居留商民設再遭不測足損兩國邦交等情疊向軍政府詰問要求嚴限破獲當卽知照政事部於昨日加派偵探童義榮鄧褔壽二名迅赴該邑嚴密跴緝並電飭前次派出外交課員羅鴻治會同武康知事將巳獲之桂全褔研究匪蹤查獲斐君防身手槍一具其餘仍無痕跡聞英領事限期迫促交涉頗形棘手云 
[莊復民軍活潑之行動]  
　　關東民軍首先發難者確係莊復兩處而支持多日未被清吏籠絡者亦惟該處爲最堅首事者難顧人宜實以高君匡之力爲最多且志氣堅忍助捐墊餉令人欽佩日前藍督都曾來電慰問並由某黨員携來欵項若干賞勞軍士昨已到莊齊集各兵員代表都督演説鼓勵多時羣情頗爲感激 
　　又云莊復民軍各首領毅力素厚雖經清督派員議和賠欵萬元表面上似已了結實則仍厚集兵力暗中招募多數兵勇並有大有勢力之某黨員往來其間聞己將清吏賠償之欵購買軍火並在南軍處運來大砲數尊正擬大舉兵心踴躍昨又聞停泊芝罘之民軍海容艦等三艘已開到畢流河方面想登陸後定有一場爭戰也 
　　又據清駐莊巡防營管帶張某日昨差兵弁持書告急並將該埠龍王廟一哨巡及黃土坎之半哨均調赴青堆駐紮因確見河南面海内有兵輪一艘青堆子南尖亦有兵輪一艘花園口有兵輪兩艘現己登岸莊青二輪雖未登陸均在海口停泊於初十日午後查見務卽轉告各駐所嚴加防範以便迎敵而商會總理田德軒君日昨因聞北伐軍艦隊已駛抵境内即時傳知各商人齊集銀市商議民軍到埠應行如何保護商團如何對待於十二日午刻會議云 
[滇省提倡礦業]  
　　軍政部實業司示云爲札發事照得滇省礦產五金皆備自禁種洋烟以後生計艱難商民漸知開礦顧礦業仍未臻發達者雖由於一般人民無專門智識又復資本薄弱而礦章過嚴收取執照等費過鉅亦實阻碍之一大原因查滿清時代部定礦章凡請領勘鑛執照者應繳照費銀五十兩請領開鑛執照者應繳照費銀一百兩小資營業之人往往望而却步當此財政困難欲振興鑛業非另訂章程將執照費用大爲减輕不足以資提倡況據近時調查報告各屬商民開採零星小鑛者尙屬不乏若集合大資組織礦務公所之人殊屬罕覯茲訂定暫行章程除各鑛税課仍照舊章抽收外凡開採小礦地界在二百畝（長六十丈寛六十丈爲一畝）以内資本在二千兩以下者每執照一張繳照費銀十四兩如地界不及百畝資本在一千兩以下者其照費减收一半地界在二百畝以外資本在二千兩以上者照費照加一俟中央政府成立頒發礦務通行新章時此項暫行章程即行註銷除報告軍政部外合將編撰白話告示札發爲此札仰該府廳州縣員卽便遵照代爲標判並宜書印多張發貼所屬各市鎭鄉村俾衆周知並將粘貼處所曁日期具報查考惟民間風氣尙未大開一纸空文恐未必遂有實效仰該府廳州縣員於接見地方商民時剴切勸導務使開辦礦厰之人日益加多庶地利漸興民生自裕本司竊有厚望焉切切特札 
[山西人之呼籲]  
　　山西代表狄樓海君以共和大局日見妥恊晉人尙獨受荼毒特上書民國外交總代表伍廷芳君請電袁世凱撤回張錫鑾地方秩序用李木齋維持茲錄其文如左 
　　秩庸先生鈞鑒晋軍自娘子關失利後以太原兵單且無險可扼退出省城分駐南北兩路原爲曲免戰禍不致地方糜爛當其退出之先即由閻都督委託民政部長李木齋維持地方秩序李甚能事當即督飭民團巡警並招募巡防兩營彈壓土匪安輯居民故太原民軍雖退而地方平靖如故旋據諮議局電稱清軍藉保護敎堂爲名（此係袁氏授意意大利參贊揑稱太原有匪欲焚敎堂要求派兵保護）突於舊曆冬月十六日開來兵隊四營屯駐省垣清撫張錫鑾隨於二十二日到省當時樓卽詳陳太原爲民軍管領地點無論絶無仇敎之事即有此事亦當然由民軍派兵保護不宜聽之清軍損削主權矧清軍北舉委係謀佔太原中斷南北聯絡以蹙西北民國勢力屢次函請台端據約力爭毋受敵紿迄未見有何等交涉而即置之未問者誠以贊同共和南北將見一致苟進駐之兵能守紀律似亦可以不問矣乃疊接諮議局國民公會函電及近自太原來者報告此次開來清軍即係違約進攻娘子關之第三鎭兵到省後逢家即入肆行刧掠並藉捕索黨人搗毁尙志學堂及晉陽并州各報館張錫鑾復借口犒賞軍士羅掘民財因之省垣居民驚擾逃避雞犬不寜道路流離慘難盡述夫財產爲人生第二生命今不刦於兵卽奪於官飢寒失所轉而溝壑勢所必至晉人何辜遭此塗炭也張錫鑾身任清廷封疆之寄於議和期内不知以信義安撫軍民反用攻娘子關故智將兵隊開往韓侯嶺及平遙縣等處進襲民軍並約毅軍及第二鎭兵濟自茅津以拒後路此外又調武衛軍十營據守省垣似此舉動蓋不至於晉地民無孑遺巢無完卵不止竊以晉軍起義不少後於各省其地點當乎衝要亦不亞於武漢乃因武昌議和擯而不與遂致清軍全力進攻至有娘子關之失利此其痛苦要爲天下所共喻邇者清帝退位發表在卽共和傾向南北巳成一致而晋人猶於此時重受荼毒屬有血氣詎甘忍默况先生佛心濟世公溥無私容獨忍於晉人之顚連困苦無可告説耶用然備陳始末泣請台端速電袁氏嚴重交涉責令遵照和約撤回張錫鑾並將駐晋清軍一律退出地方秩序仍由李木齋照舊維持如此方足昭袁氏主張共和至信無欺若於東南則將順於西北則抵禦樓愚竊不知其用心之所在矣且卽慮因退兵别生事端晉民軍分駐南北距離省垣亦非甚遠應飭移軍太原藉資保衛其策尤爲萬全總之晋省全體糜爛即在旦夕不及此救助恐後日益難收拾萬望先生顧念民命鼎力主持俾晋危而復安晋省之幸亦民國之幸也專肅祇請鈞安伏冀垂鑒山西代表狄樓海泣叩 
 
 
 

Page 7

 
 
本埠新聞 
[呈請取消滬軍都督]  
　　滬軍都督陳英士君呈大總統文云爲呈請事竊立國以正名爲先立法以統一爲貴當武漢起義切望聲援事逾浹旬東南如故南京爲大江都會地點在所必爭惟巨寇負隅急攻難下不得不施盤馬彎弓之策以爲搤吭鐍破之謀其美等冒死進行先克上海得製造局海軍源泉旣爲我有東南電局總樞亦爲我握江浙兩省本待南京消息而後動靜者至此乃相繼而下海軍處亦因之組成長江流域脈絡貫通爰合浙蘇鎭滬之軍會攻南京張人駿張勳鐡良螳臂無能棄城偕遁於是沿江各省悉數光復範圍稍廣消息較靈其美於上海光復之初被衆推舉爲滬軍都督夫上海屬𨽻江蘇地居縣治都督之稱何以副實當時曾力駁固辭而衆意以爲都督之設非原官制非關地域但因革命事實而發生此特設之官且以戰事方新急宜策應藉此以扶大局以繋人心責任所在暫效馳驅迨江蘇光復後再辭不許臨時政府成立後三辭未准伏思受任滬軍都督本爲一時權宜之計不圖開府後各省援卾攻徐援皖攻魯以及北伐各師皆取道申江紛紛供應餉糈告匱則問滬軍軍械不敷則問滬軍大至一師一旅之經營小至一宿一餐之供給莫不於滬軍是責且郵電舟車之艱難無異職司外部查辦案件之叢脞又如職操司法推之全國海軍之餉多出滬軍每月用欵之繁數逾百萬以一無所能之其美幾兼交通外務司法軍政財政而獨爲以四無屬地之申江幾綜東南樞紐門戶統籌兼顧而獨任其美覺十餘年來爲革命而出死入生之日以今例之向不致如斯蓋上海地處交通人人得而求備而地居下邑事事爲人阻撓卽如叅議員每省各舉三人而陳陶怡關係在滬致欲去位司法界藉口動爭地點而姚榮澤抗不解申幾欲漏網甚至滬上商團之駐紮滬已批行蘇復咨駁硝礦專賣公司滬己納餉蘇令取消對於滬上各機關人員委任非專號令不便管轄上旣無統一之權事實上乃有衝突之勢牽制如此無事可爲且凡百收入均被各方面爭之而去凡百支出均由各方面諉之而來縱係巧婦無米難炊雖極肝腦塗地之誠豈能收戮力同心之效現己精疲腦憊力疾從公長此掣肘非但不能副我初心轉恐因此而誤大局相應呈請大總統取消滬軍都督名位俾其美免戀棧之譏蘇滬無駢枝之誚仍得以革命軍之一員奔走共和事業公私幸甚伏候準行謹呈 
[拆卸城垣後之布置]  
　　上海拆除城垣曾經市政廳長民政總長議在舊道署内設立事務所籌議一切茲因工程部業己組織完全議舉潘克恭君爲工程科科長先將城河測量淺深然後從小東門迤　至西門一叚先行塡塞以便興築馬路振興商市聞已與法工部局西董劃清界限俟將城垣拆去之後即在馬路中央樹立電燈桿彼此相間燃點便利行人不日即可宣布辦法 
[農工商務總長之陳請]  
　　上海農工商務總長王一亭君上實業總長張季直君書云竊聞謀國是者務任其難非徒榮其身顯其名快一巳之意而己也迨事定功成苟自問有不可久於其位者則急流勇退無稍瞻顧此出處之大防終身得失之所關也自武漢起義一轉瞬間上海光復其時戎馬倉皇雰若亂絲需人佐理震以市井庸材奉滬軍都督委任維持商務貿然任事絶無遲疑非好爲是也商業爲國家之元氣所關者大不得不勉盡義務冀補救於萬一乃者天眷漢族一鼔而下金陵竊以爲東南底定四方賢士接踵而至固陋如震宜可解職因而上書陳請冀遂藏拙之心復蒙蘇滬都督温語慰留勗以勉襄大舉勿萌退志忽忽兩月無所表見將任官惟賢之謂何哉新政伊始百廢待舉興大利除大害必具非常卓絶之才乃克勝任而逾快震不學無術而濫竽其間殊不足以孚衆望伏乞俯鑒愚忱准予乞退另委賢能兩有裨益震猶有請者上海爲商業繁盛之區交通便利宜設一民國總商會爲各省商會之領袖策其進行考其成績以維持於其間非以侵實業部之權實以分實業部之勞其辦事權限及詳細章程仍由鈞部酌定通告各省俾各承認惟各省商會向用部頒圖記應如何改革之處自宜早爲頒布以資信守至於商會章程是否仍前辦理今届舊曆年終正商界新舊交替之時凡有政令尤須及時宣布俾新舉之商會總恊理有所遵守不致觀望而無所適從比年金融恐慌商業失敗非得富有經驗如閣下者統籌全局力圖挽回不足以收良好之效果而立於商戰劇烈之時代也謹貢芻蕘伏祈埀鑒 
[和議糾正會開會]  
　　鄒亞雲夏重民諸君因反對優待清帝條件發起和議糾正會昨日下午二時假社會黨會塲開會大都歸咎參議院與伍廷芳又聞定二十五日在張園再開大會云 
[兵人不服長官之處分]  
　　滬軍都督執法科蔡君昨日宣布判决詞兩通照錄如下（其一）案奉都督發下據滬軍光復軍統領李徵五申解煽惑同營不服長官之犯兵王斌洗殿二名前來當飭由本科提案訊究訊得該犯兵王斌確因同棚兵士盧松被管帶斥革以一時之激憤致有免革之要求實不敢與棚長爲難致犯軍律等語查兵士借端要挾對於上官而顯事抗違越職力爭對於同營而妄行干預按律問擬罪不容寛姑念滬上尙非合圍之地軍隊尙在出發之先自應照平時懲罰令處罪卽以本府頒行懲罰令所稱對上官抗言倨傲或誹謗者及跡近招搖或事不干已妄行干預者兩條同時並犯加等科罰至洗殿一名雖有匿名揭帖之舉動惟此次要求盧松斥革一事僅屬從行並非首倡應减一等治罪以示烱戒而申紀律除發交地方檢察廳監禁外即分别判决俾衆週知此判（其二）又申解侮辱長官不服查問之犯兵梁靜波及事不干己相助爲非之盧其煥兩名前來當飭由本科提案訊得該犯兵梁是晚因正目治病令其出外購醋配藥手中所執並非酒瓶亦未飮酒遇見檢察員上前盤詰時在深夜看不清楚且言語不通致起爭論並非有意違抗等語訊之盧聲稱並無將檢查員侮辱與梁所供相同此一面之詞未足據信查此案旣據檢查員報告確實兵士違抗上官命令律有專條自應按法懲治以肅軍紀姑念該犯兵等初因深夜昏暗未見符號繼因方言有别未明意旨以致誤犯過失尙覺情有可原應照本府懲罰令對上官抗言倨傲及深夜私出營門兩條同時並犯加等治罪從犯盧其煥照懲罰令事不干己妄行干預一條治罪以昭烱戒而尊軍律除發交上海地方檢察廳分别監禁外合行判决特此宣告 
[制造局續解地雷]  
　　陸軍部黃總長曾飭製造局趕造地雷以備北伐之用業經李總理先後解過二百餘枚茲又於前日飭由地雷厰鑄成六十餘磅之地雷二十枚解往寗垣撥給各軍應用 
[陜人學習槍法]  
　　關外藍都督派陜西代表高正中等十餘員於日前抵滬至製造局學習開放新式快槍及機關鎗手法業經李總理諭令匠目於前日起每日在局敎練一俟學成卽須回陜訓練兵士 
[都督府頒發寒衣]  
　　滬軍遊撃隊砲隊等營曾奉滬軍都督轉奉陸軍部命令出發各兵士因禦寒皮衣及戰靴等物尙未備齊故未起程茲聞滬軍陳都督巳將各兵士應需之羊皮紫花布領衣及衞生衫褲一律置備昨巳札發該營查收轉給矣 
[交通聯隊徵募工兵]  
　　陸軍第三師團交通聯隊鐡道大隊長徐君昨出示諭云爲徵集工兵事照得本隊徵集工匠略與徵集軍士有異必須素有鐡路工程實地經驗而軀幹强壯者方爲合格内中凡分鐡工泥工灰工木工石工道工及司機司軌司旗司鈎等服法徵集密切編制有事則輔助行軍無事則從事建築服兵義務旣不愧乎國民路政振興尤羣趨於實業一舉數善於斯爲備如有路界同志自愿投入本隊服務者於卽日央憑保證齊集硤石鎭下東街初等學堂考騐簽名入册尅日編隊前赴南京實行訓練而速進行特示 
　　附徵集工兵簡章（甲）確於路工各項專門素有經驗者（乙（軀幹强壯者（丙）品行端正者（丁）素無嗜好者年齡十八歲以上四十歲以下保證須由路界人員確實可靠之號商出爲擔保 
[催造軍人名册]  
　　陸軍部前飭滬軍都督查造滬上各營隊管帶員名及各兵士花名履歷清册送候查核經陳都督分飭各營查造在案茲因日久尙未造送又於昨日分催駐滬各營隊迅速遵辦　 
[國民總會職員會記事]  
　　本埠白克路中國國民總會發起於雲南劃界事件之後當時由東京國民會派代表歸國組織並經在滬志士幾歷困難始得成立堅抱編練民軍改革政府之主義並開辦模範國民軍團於東南光復時爲有功近以民國成立該會職員會員大半服務臨時政府致本部常到會員甚少昨會長沈縵雲君特在事務所召集臨時職員公同籌議皆以本會目的雖達而回首前次組織之苦心及其艱貞之歷史未便遽行取消且職員少數人對於此會均有保存維持之責俟大局底定再行召集開全體大會再議進行或另行組織之事遂決議數事如下一議决本會暫由到會職員共同維持一議决自陽歷三月起仍繼續編纂月報（已出三期）由楊千里君擔任一議决經費除收入月捐外由沈縵雲君擔任一議决延訂駐會書記派一員管理收發單件及收支事項一議决通告各省支會繼續進行一議决從前會計帳件及存欵暫交葉惠鈞君收存俟訂定書記即行移交一議决將以上議决條件登報宣布 
[掃除烟毒之動機]  
　　不吸捲烟進行會第二次談話會决議刋就勸戒單數千分分送實貼上刋有請勿吸香烟雪茄七大字旋由尤惜陰報告昨日接到杭州國民協會李雲年君來函述杭垣勸戒捲烟事仍同杭君辛齋等同志力圖進行並辦有白話報開通中下社會創辦演説練習會以促社會進化滬上同志聞此消息極爲感快現推舉鞠也僧沈九成二君赴工黨聯絡以圖普及至本地軍政界巳由機關部函請勸勉軍士以正社會趨向 
[寳善街大火三誌]  
　　英租界寳善街滿庭坊轉角德泰烟紙店起火殃及四隣房屋一百餘間巳兩誌本報昨由捕房將該店主夏德富夥友嚴華峯並學徒兩人併解公共公堂請究先由中西探禀稱該店生意清淡每月房租需銀五十四兩開銷甚大難以支持且保有火險銀一千八百兩恐有縱火圖賠情事請爲澈究訊之夏嚴與兩學徒均供由比鄰天津館起火關讞員商之德領師君以起火情由己經捕房查明未便推諉判夏押三禮拜嚴押兩月以儆疏忽學徒兩人一併開釋 
[光復軍逃兵被獲]  
　　駐紮閘北之光復軍第一標二營兵士陸士霞（卽陸掌生）私取同伴衣物逃匿租界前日在北浙江路被同營軍人張朝生汪金鴻王阿來遇見向論爭執在途互扭由捕查見一併拘人捕房昨晨併解公共公堂請究由該營葉管帶派弁持文投廨聲請提回訊之陸掌生供稱張等强將小的拔往華界被捕查見拘至捕房轉解案下是實訊據張等三人供稱並非至租界拘人實與陸在途撞見囑回不允求察關讞員商之德師副領事以張等在租界拘人本應重究姑寛各押五天示儆陸留候移送本管營務處自行處治 
[集議消防政策]  
　　閘北救火聯合會第一隊經董錢貴三君昨日下午二時邀集各會員在自治公所籌議進行方法至傍晚始散 
[謝贈月份牌]  
　　昨承商文印刷公司惠贈五彩月份牌五張書此誌謝 
瑣聞 
[城内]  
　　毋庸效勞○滬軍都督批將弁學生郭瑞麟等呈云披閲所陳具見奔走國事熱心可嘉惟自臨時政府成立後練兵籌餉俱由各部統一籌劃限制招兵與禁止勒捐之文揭於報端該生等豈未知之耶偵察奸宄本府亦設有專員所請均毋庸議 
　　檢察廳批示○孫阿根呈批爾所請代父受罪志誠可嘉惟律無明文碍難照准查刑律第四十三條凡受五等有期徒刑或拘　　　　　 
留之宣吿者其執行上實有窒碍時得以一日折算易以罰金等語爾如思父念切除將巳經督禁日期除算外准照易刑處分可也此批 
　　民政長批示○仁源興經理姚洪疇禀批查典當失火應即查明被燒號數造册呈核以憑給示照例賠償方爲正辦該典所稱援照裕泰成案照當本三成賠償扣算利息查核案卷尙屬相符姑准先行出示照章開賠其賠償日期所請以一個月爲限時間未免太促仍應照裕泰成案以兩個月爲限仰卽遵照所有被焚號數希卽迅速補造清册呈候察核以便派員調查分别備案仍候民政總長示遵此批册存前禀附艾選青禀批據禀當田審判應查吊原卷過署察閲該商與金大林縣控上控情節雖甚複雜業經前令訊明該商得直具文詳銷未具批答惟金大林旋結旋翻心未折服且纏訟不巳意極執坳該商執有前縣印諭亦未過戶承糧此時繳價請諭核案碍難照准仍須提到金大林嚴訊如不遵斷予以相當辦法昨日金大林在櫃完糧櫃書因案未訊結且無由單不敢照收竟至衝突似此蠻橫更非含糊可以了事本邑審檢兩廳業巳成立民事訴訟不在本民政長範圍之内未便越俎代謀該商自赴審判廳具訴仍俟案結請審判廳移送過署以便照斷給諭過糧庶可永斷葛藤毋誤執業來呈四十八元莊票一紙擲還抄黏附 
[南市]  
　　衹可含糊○向爲米業之寗波人樂炳文挈妻來滬寓居南市榮華棧内近被同寓吴麗桃將樂妻誘拐至榮慶棧姦宿適被其子窺見密告其父扭控裁判所訊究樂妻傳氏供年念七歲成親六年餘供含糊判氏戒責一百下給夫領回並提茶房陳阿松拘留又提棧主婦王沈氏飭罰洋五元充公 
　　男孩待認○商團公會會友某君前日因事至浦東洋涇鎭見有男孩魏阿生迷路啼哭恐入拐匪之手當卽帶至市政廳詰知該孩年十一歲張江栅人家有父母奉飭留候家屬認領　　　　 
　　並非拐販○興北人甘伯先曾同妻父汪順坤挈同所買男孩兩名乘撫順丸輪船過滬被人疑爲拐販禀奉市政廳裁判所拘案訊不供認判甘收押習藝所半年汪押三月在案茲由滬軍政府執法科員蔡君函致市政廳稱有軍醫科一等科員吴濟時君深知甘汪來歷確非販賣請爲酌釋陳裁判准卽提囘當堂釋放 
[閘北]  
　　姦騙寡婦○陳長壽控朱梅和與其寡媳徐氏通姦並盗去田單衣飾值洋三千餘元一案前日巳奉總局司法科批准飭傳訊究矣 
　　虧欠豆價○恊盛行主仇林華控王阿山欠豆價二百餘元屡討不還等情業奉總局司法科飭傳候訊核斷 
　　故意觀望○周榮春在總局禀控萬雙林欠往來欵項一案前日由萬投案聲稱實欠洋四十餘元迭次邀周算賬故意不到科長諭萬將所欠之欵繳案聽候核斷 
　　軍械齊備○滬軍游撃隊第一團第一營管帶曾振卿前日向陳總司令處領到新鎗子彈及各種軍需一俟部署妥貼卽須拔　　　　 
隊北上 
[英租界]  
　　移提盜匪○夥刦嘉定北門外朱家宅蔣陸兩姓花行衣飾等贓之盜匪胡賢根胡朱郎吴榮狗徐小法携贜逃滬經新閘捕房包探張天林查獲一併解奉公堂押候查辦在案昨晨復由捕房將胡等四盜解廨請究由嘉定民政署派差持文投案聲明移提關讞員商之師君判胡等各盜一併留候備文准交來差帶回歸案訊辦 
　　無可再延○德商瑞生洋行控用人龔頌甫私用賬洋一千四百元由廨判龔押候保人葉少甫設法料理在案茲因日久不理昨由捕房將龔葉二人併解公堂請究據龔供現在銀根緊迫一　　　　 
時變產無人承受求恩寛限中西官以案懸日久未便再延判龔押西牢一年如能於限内繳洋准予隨時酌核葉有擔保之責仍着收押帮同清理 
　　德商訟案○德商謙信洋行控禮昌號主茅增山定貨不出又美勒洋行控沈森泰欠銀又魯麟洋行控劉矞卿欠銀逃逸案内之張福堂魯亨洋行控馮子勳定貨欠銀等案昨由捕房將被吿各人併解公堂請追判茅交保候訂期會訊沈繳銀開釋張收押候核馮姑念在押日久無力措繳着即具結開釋如日後興隆仍着照繳　 
　　惡姑逐媳○浦東婦人沈張氏在山東路碼頭投浦圖盡由捕救起轉送公廨昨由官媒解訊據供住居欽賜卿殿夫名沈年華因被姑逐出是以投浦自盡判留候移傳其夫到案再核　　　　　　 
　　小孩迷路○男孩楊芝東女孩楊五小施老小均因不辨路經由捕帶入捕房留至昨晨併送公堂請示楊孩供年十三歲潮州人父在杭州建橋開設亁泰土店此次獨自來滬游玩楊女供年十歲四川人施女供年九歲貴州人均住界外判兩女併送棲流所留候家屬認領楊芝東因身畔藏有洋銀七十餘元情節可疑着押候查明再核 
　　妓女擇配○濟良所昨解不愿爲娼之妓女丁彩玉到廨訊供一過判交濟良所帶回照章擇配 
　　尙有見證○合茂煤號控陳鏡清謝通仁董仲山騙煤一百噸昨經公堂復訊原吿代表聖文律師上堂譯稱此案先由陳鏡清將道契騙抵繼由謝通仁朦混出煤尙有見証到堂質証應作刑事案訊究陳等延費信惇律師辯稱陳將道契作抵前經訊明改爲民事訴訟謝持該號棧單出貨亦不能指爲欺騙至董仲山並未在據上列名原吿不應作刑事案起訴應請將案註銷聶襄讞興德裴繙譯官會商之下謂此案前經美領訊明改爲華案今原吿律師旣稱有見証到堂質証自應詳細研訊遂判謝交保陳還押董仲山即行開釋 
　　自願出妻○四馬路某烟紙店夥李時林之妻王氏（卽王小妹）因與叉袋角裕源紗廠管車人朱堯卿通奸並將衣飾各物　　　　　 
藏匿母家前日被李捉獲將男女併解公堂分别管押昨由捕房將見証林嚴氏潘坤林併傳到廨証明朱奸騙情形訊之朱與王氏供仍狡賴中西官以証據鑿鑿判分别各押三月並以李自愿離異着卽具結存查氏期滿後發交棲流所另行擇配起案各贓准交原告領回 
　　贍養丈人○馬夫於悦照控妻父史鴻飛匿女不交一案昨經公堂復訊史將女交案來斷判女交於領回史開釋並着於每月酌貼史贍養費若干 
　　誘拐婢女○馮蔣氏因誘拐王拔如家貴鳳貴璙兩婢女捲物　　　　 
潜逃昨晨由探將氏拘解公堂請究判押候吊贓再訊　　　　　 
　　匪徒入獄○匪徒彭來褔陸品泉在租界内持刀截刦行人財物由探拘解公堂訊押在案昨經中西官復訊明白判彭押西牢一年期滿逐出租界陸押三月 
　　孤苦伶仃○女孩王英順在虹口迷途由捕查轉送公廨昨由官媒將女解案請示據供年十三歲湖北人與父母逃難至宜昌父母均遭殺斃女子求乞來滬供畢淚下中西官憫之着送棲流所留養 
　　被控纍纍○已閉龍興旅館茶房殷榮達曁婦人劉席氏同控　　　　 
該旅館主王子云不還押櫃洋四百元一案前日午後由廨復訊原吿殷榮逹劉席氏先後投案求追質之王供在押無從設法求　　　　 
恩交保料理聶襄讞以王被控纍纍判仍還押候下禮拜三再行訊奪 
　　單地不符○英商羅白臣控著名地販葉薇生以僞契騙抵銀兩一案業經公廨訊明判送上海縣禁錮兩年嗣因原告查得　　　　　 
有抵押之西門外肇州路地產因單地不符復禀公廨將葉移提到廨訊押並奉中西官前往該處會勘明白於前日復訊判仍還押候會商堂諭飭遵　 
　　不應抛工○日斯巴尼亞商呂美雪茄烟公司控男女工人盛介生王爱珠等任意抛工違背合同等情前日午後由廨傳集男工盛介生楊炳堂陸雪林王妙蓮顔步周張琴良張才生張新發徐祖有洪阿二陳永昌及女工王爱珠張月台徐阿二陳阿貴等十五人奉王襄讞與日斯副領事會訊先據該公司華經理王爱棠代表原吿投案求究訊之該工人等同供因原吿洋人諸多挑剔减扣工資是以不愿再做中西官以該工人等旣與原吿訂立合同不應擅自抛工姑念無知從寛一併交保限下禮拜一齊赴該公司照常工作如違交案押辦 
[美租界]  
　　女屍免驗○昨報記葛冷氏因生產被穏婆計盛氏硬將孩首鈎出致傷氏之内部醫治無效而死各節前日下午由中西廨員蒞騐時即經屍戚陳秀鰲投案求免具結收殮 
　　查獲女匪○住北四川路青雲里之盧梁氏許陳氏專以販賣小孩爲業昨經包探查獲搜出江北小孩一口送廨候辦　　　　　 
　　自投羅網○徐仁林報吿捕房云行經鄧脱路被婦人伍陳氏喚入其家突被其夫伍阿增撞見致遭毆傷捕頭飭提伍夫婦到案詢問一過分别斥釋 
　　索租衝突○劉陳氏住北河南路四百三十九　　興收租人王成章口角相毆扭控捕房捕頭斥不准理 
　　日人蠻橫○前晚有一日本水手乘醉雇坐計阿四人力專不　　　　　 
給車資反肆兇毆由一百九號巡捕查見喝阻不服拘押捕房候送日署請辦 
[法租界]  
　　傭婦自由○宓伯賢控李遠宗誘拐其家傭婦王方秋出外姦宿等情昨經公廨聶裁判提訊王婦稱婦人自願與李私識並無　　　　 
逼勒誘拐情事聶裁判商之顧副領事以王婦旣巳自願可勿深究即交原吿帶出李巳押數天亦卽開釋 
　　拔還房租○徐萬興虧欠天主堂房金五月經公堂訊判交保嗣因無保收押追繳在案茲由徐妻設法先交兩月昨日復訊徐稱現擬再交一月其餘求請開釋於本月底交清聶裁判判交包探帶出先交若干餘欠着自向原吿磋商 
　　筋疲力盡○南貨店主曹道生因欠楊寶生借欵四百元不還控由公堂判限一月交保理楚嗣因挺押不理昨又訊追曹供店中貨物巳被房東拍賣抵租現無别項可抵衹得俟將來覔就生意陸續拔還判交保出外分期料理 
　　馬夫受罰○馬夫王阿寶停車違章巡街捕上前干涉非但不依反欲持馬鞭行兇當被拘捕送廨請辦判罰洋三元充公　 
來件 
[民社支部簡章]  
　　第一章總綱 
 
 

Page 8

 
 
　　第一條本社各支部悉統屬於本部其宗旨辦法以本部規約爲根據支部設立某處卽定名曰民社某處支部 
　　第二條各支部地方範圍以内發生事件得由支部發表意見其關於全部及他部事件應提交本部議决執行 
　　第二章社員 
　　第三條各支部之設立由本部特定社員發起組織之其有贊同本社宗旨願任發起者須先具書本社經職員會議决入社後委任組織之　 
　　第四條各支部社員資格及責任適用本部規約第二第三第四第五條之規定并應隨時將入社社員報告本部 
　　第三章職員 
　　第五條各支部設支部長一員總理該支部一切事務其幹事評議兩部職員額數由各支部自行規定其職任權限仿照本部另以細則定之并報告本部 
　　第六條幹事部各員之選舉適用本部規約第九條之規定 
　　第七條支部幹事及評議員任期及改選適用本部規約第十條之規定　 
　　第四章責任 
　　第八條各支部議决及執行事件應每月報告本部 
　　第九條本部每年秋季大會時各支部應派代表赴會并將該支部社員及本年一切事項具册報告 
　　第五章經費 
　　第十條支部經費以支部社員常捐及特别捐充之 
　　第十一條支部經費之收入支出適用本部規約第十二條之規定并報告本部 
　　第六章會期 
　　第十二條各支部每年應於本部秋季大會之前開社員常會一次日期須一月内登報布告其職員各會由支部自行酌定 
　　第七章附則 
　　第十三條各支部幹事評議各員未經正式選舉時由支部發起人先行推定分任職務并隨時報告本部 
[浙鹽改革大綱]  
　　本局己定官收商賣爲浙鹽改革政策其理由已詳意見書内欲達此目的非詳細調查精密研究不足以編定法令惟恐各地商人因政策未定多所觀望特將改革大綱先行宣布其詳細法令及各項手續當隨時登報宣示 
　　（一）產地限定鹽之一物隨處可煎隨地可晒惟產滷之地則有一定今欲禁止私煎私晒必須限定產滷之地始准製鹽其餘一律停止 
　　本條一時未能實行當取締各煎灶减輕成本限定產額盡數由官局收買不准私售其收鹽價格由本局調查各塲成本定劃一之標準 
　　（二）製法改良此問題係一律改爲晒鹽後始能實行現時當以產鹽多而成本輕爲主　　　 
　　（三）鹽價劃一欲統一鹽價必自官收始無論何塲所產用何種方法製成由官局定劃一之價收之其有私自賣買者按律懲治 
　　本條係專指浙鹽而論如外來鄰私或收買或禁止或抽銷塲税當另定專章不在此例 
　　（四）課釐併加從前之正課帑課雜課加課加價以及一切雜費等名目一律廢止定產地銷塲兩税併入於鹽價之中税則遠近劃一惟產地由肩販每日挑售者免其銷塲税產地税與銷塲税之税率爲產六銷四之比例商人配鹽除鹽價外先納產地税到地時納銷塲税以舒商困至商人售出價値則視路之遠近由官局酌定價格 
　　本條專指食鹽而論漁鹽當另定辦法 
　　（五）改引爲斤從前之綱引住肩及包課等名目有以三百五十五斤爲引者有以三百七十五斤爲引者有以三百九十六斤爲引者有以四百或八百斤爲引者一律改爲斤以百斤爲包百包爲票（萬斤）認鹽配鹽運鹽均以票計數當另發新照前清引照一律作廢至於滷耗當視路之遠近酌加百分之十至百分之二十爲度　 
　　（六）引地併合從前引地以縣爲單位區域太小一縣一經商或一縣兩經商此疆彼界易起衝突巡緝旣繁耗費尤巨合計經巡將及百人每人千金即需十萬矣雖曰取諸事人其實仍取於民現擬將引地放大劃定區域如左 
　　（一）蘇五屬及靖江縣　 
　　（二）杭嘉湖三屬及廣德一州（建平在内） 
　　（三）金衢嚴紹四屬 
　　（四）徽州府 
　　（五）廣信一州　 
　　（六）寗台二屬 
　　（七）温處二屬 
　　以上七大引地各置經商一人照近三年實銷引地及戶口册支配銷額各舊商能組合公司承運各該地者當來局掛號換給新票 
　　（七）廢塲設局惟產鹽之地設之從前不產鹽之塲一律廢除其塲地錢粮劃歸該地民事長管理 
　　（八）銷額變更從前各地商人均照原額包認旣非以人口支配多寡太不公平現擬照近三年各地實銷數及戶口册定一比較先儘舊商按第六條所列地點認辦試辦一年後再定銷額 
自由談 
游戲文章 
[曲辮子陳情表仿李密陳情表] [  爱]  
　　辮子言臣以累墜夙遭詬病生長三尺垂於肩背衆口一詞譏爲豚尾清廷滿取臣飾觀躬親撫養臣少多　鬁九歲尙短蓬鬆拳曲至於油滑旣無義髪終鮮劉海兩鬢稀疎晚始成握外無香水刨花之潤内無生髪香油之敷曲曲下垂形神骨立而滿夙崇體制常戴翎頂臣作陪襯未嘗廢離逮奉民國沐浴僧化前都督在鄂疑臣偵探後軍統在寗意臣奸細臣以頑固見稱幸不被囚委狀特下任臣向導尋蒙厚恩除臣探馬猥以微賤當效馳驅非臣隕首所能上報臣具以表聞辭不就職軍令切峻責臣逋慢警察逼迫催臣就道告示遍貼急於星火臣欲奉命割棄則以滿奴猶在欲苟圖兩全則盤藏不許臣之進退實爲狼狽伏惟民國以恕治天下凡在毛髪猶蒙矜育况臣孤苦特爲尤甚且臣入黨騎牆曾作漢奸本圖利禄不矜名節今臣亡國賤俘至微至陋過蒙拔擢豈敢盤桓有所希冀但以滿援絶勢窮氣息奄奄遜位之詔發在旦夕臣無清廷無以至今日清廷無臣無以保面皮彼此二人相依爲命是以相合不能相捨臣之年歲四十有四清廷滿祇有年内六日是臣盡節於民國之日長報滿之日短也奴𨽻私情� 
願乞留養臣之頑固非獨滬之人士及軍統民長所明知皇天后土實所共鑒願民國矜憫愚誠聽臣微志庶滿僥倖卒保醜形臣生當隕首死當結草臣不勝犬馬怖懼之情謹拜表以聞 
[理想小説狡猿] [  越痴]  
　　北山之北有一猿性極狡雖狐莫之過羣獸畏之好與狐游蓋以其狡與狐之媚物以類聚是以相得一日因事觸狐怒狐絶之猿獨處寡歡懣甚未幾山南之獅憤狐據其地也謀逐之羣狐大恐乃迎猿以自衛猿喜甚召獐猊等獸爲爪牙意謂獅猛獸也不可與爭必先去狐狐去獅將德我再謀去獅則一山之中無我敵矣乃佯與獅乞和陰行其狡計狐知之大憤乃移仇獅之心以仇猿將置之死地猿未結歡於獅先見罪於狐狡計乃不得行心惴惴焉不得巳乞救於鷹以鷹非同類且爲異族之有勢力者也（未完） 
海外奇談 
[火車大進步] 　　[  幼齋]  
　　美國柏得生機器厰造成一種新式火車每點鐘能行一百三十英里合之中國里數有三百九十里其式與尋常每點鐘行七十英里者無異惟尋常機器在水鑊下面而此則在上面其輪軸之製亦與尋常不同故運動如此神速云 
[海底行車]  
　　海底行車本非易事美國人某近得一法能於大西洋海底安排輪軌行駛火車由美直達英國其法沈十八寸厚之鐡管於海底每叚長一百六十尺逐段相連長及九千里管組三十六尺能容二火車一來一往甚爲穏便説見近日西報　　 
[孝司脱博士筆記] [  頌斌譯]  
　　哈德弗ＨＡＢＴＦＯＲＤ·美國東方大城也偏東十餘里有大公園一爲美之名臣華蠻痕所建築落成於一千三百零六年經始建造之匠名博司屯爲美國著名之工師此園容五萬人宏偉崇壯可稱地球上獨一無二之公園四周崇垣屹嶫林木蔚然一入園中則金碧輝煌令人目眩道路均鋪以小石光明整潔酥潤欲滴道旁左右花木迎人園東偏則有植物院焉古木夾道濃翠參天各種菓樹無一不備院内士女履舄交錯多有坐花藉草飲食談笑者兒童則曳繩騎輪自涉天趣西邊有博物院院中去質存皮之珍禽異獸不勝屈指裝潢精巧栩栩欲生竟令閲者莫辨其爲眞爲贋也博物院之西有噴水池溪沼曲折自如池水清潔可鑒而大小鳬雁魚蝦鵝鴨麋鹿不可勝數池邊青石矗竪木欄環繞一般遊人多依欄理絲垂釣焉池南一亭雖不甚寛大而雕鏤精緻四壁張各國名人油畫百餘軸皆精妙絶倫園南則有藏書室美術室戲臺樂臺客廳客堂大厦雲連一門一窓一欄一楯所縷花樣莫不翻陳出新無雷同者尤可爱者園北有一石屋高八十尺長三百尺門窗墻壁樓板瓦蓋皆以五色文石砌成寸寸雕鏤成花石石磨滑如鏡近墻方柱多用碧綠文石如玉如晶皆含山水之形每隔兩柱壁間嵌寳石數方每方又分五色七章絢爛奪目盡地球石質之所有無不備有紅如柿者有黄如栗者有黑如漆者有綠如翡翠者乃至如水如雲如霞如霧天然妙章令人嘆絶中間甬道兩旁有琢石人象侍立成行或執旌旗或持樂器其式樣之工巧佈置之玲瓏氣宇之軒昂非夷所思游人左顧右盼如入山陰道上應接不暇宜乎邇遐聞風來游者絡繹不絶而歐人且詡爲宇内第一大觀也 
遺聞軼事 
[金陵健兒傳] [  鐡公]  
　　健兒金陵人忘其姓名爲人精劍術以勇名每與人圖壯士數十人攻之莫能勝人故呼爲健兒健兒性喜聞人談古今戰爭事嘗　　　　　　 
曰大丈夫當於馬上揮戈殺敵馳騁沙場作馬革裹屍之好男兒何用效書生摘尋章句爲後從軍塞上以功得稍握兵柄概然有術霍勒銘燕然山之志又慕岳少保之爲人嘗吟少保所作詩至馬豐隊氏血旗梟可汗頭歸來報明主恢復舊神州之句則意氣飛動怦怦不能自己其在軍中嘗考究塞外山川形勢及險要之區或上馬張弓挾矢獨行千里外入胡境擒胡兒以歸飲以酒而叩其虚實以故深悉敵情數以奇謀進於主將且言順長驅大漠摕蕩醜虜以繼岳少保黄龍痛飮之志主將頗忌之以故所謀皆不見用健兒憤然曰男兒不克掦眉吐氣激昻青雲安能鬱鬱久居人下遂辭去與燕趙問豪傑遊有李將軍者燕人孔武有力能扛鼎人故以將軍稱之將軍豪俠仗義喜結納賓客凡羽人劍客及士之落魄者多歸之聞健兒名卑辭厚幣召入門下待遇殊他客顧健兒性沈默寡言笑將軍每宴客酒酣以後坐客咸擊節高歌或拔劍起舞左顧右盼意氣飛掦健兒獨低首大嚼與之語唯唯而巳終不發一言四坐咸匿笑之健兒謂將軍曰向者委身門下以爲將軍能得士也今觀衆客徒事誇耀實皆庸俗人是將軍僅慕虚名而已請從此辭將軍勉留之不可贈以金帛亦不受遂行徒步出徼外歷名山大川縱目流覽忘其路之遠近還至齊齊地多高山峻嶺綿亘數百里爲大盜出没之藪每刦掠商賈財物官吏莫敢捕健兒日遊山谷中所至必窮其境始返有知之者吿之曰山中多綠林豪客愼勿獨行健兒大笑曰吾縱横塞上十餘年所殺勁敵不下數百輩未嘗一遭挫辱豈懼若輩草萊乎一日行至南北交界處山勢益險惡峯巒層疊大樹盤空健兒步入山谷中正流覽間忽遙聞笛聲嘹亮音節悠掦急前進蹤跡之行未數武忽見數十人自谷口呼嘯而來狀殊雄勇有徒步握刀持劍者有乘馬張弓挾矢者及馭車者肩擔者紛紛不一霎時至前健兒見車中貨物纍纍且載四五人手足皆牢縛（未完）　　 
心直口快 
[不可解半打] [  越癡]  
　　和議解决終歸武力而此一再之遷延孰得孰失孰利孰害不可解 
　　前清集各省人辦一省事尙能和衷今以本省人辦本省事常鬧意氣不可解　 
　　女學生竟能犧牲身命爲同胞求幸福富家翁不肯捐助金錢爲地方辦公益不可解 
　　軍人以睡妓女爲臥薪吃大餐爲嘗胆其見解之超特宗旨之堅固不可解 
　　光復告成一般黠者父率子兄挈弟各據要津近均自命爲新人物坐享厚禄而平日稍有學識者多落拓無告不遭兵燹將爲餓莩不可解　 
　　我亦想攫一局長局員濫竽充數以圖衣食而此念一生卽覺汗顏是以終止不可解 
閒心思 
[京戲名對]  
　　取帥印拾玉鐲背板櫈六月雪叉麻雀 
　　進蠻詩送銀燈頂花磚九更天釣金龜 
　　賣橄欖烏龍院雷峰塔廻龍閣嘉興府 
　　紡棉花白虎堂天水關落馬湖太平橋　 
　　𧈢蜡廟金山寺洪羊洞池水驛金榜樂 
　　鴛鴦橋白水灘惡虎村汾河灣鐵弓緣 
　　龍華寺蝴蝶夢摩天嶺審剌客青風寨　 
　　鳳儀亭鴻鸞禧走雪山接財神白火山 
　　四進士奪小沛諸仙鎭 
　　兩將軍戰長沙萬佛山 
小説 
[短篇滑稽祝融氏遨遊寶善街] [  嘉定二我]  
　　上海繁華素著人物殷庶棟宇雲連車水馬龍曲巷繚繞街線縱横路之轉角處旁行斜上之白粉字横訂屋角曰寳善街 
　　時│辛亥之冬月之二十一日晨│時計鐘四下祝融氏驀然發起遨遊洋場之思想浪跡花叢之觀念於是登風火輪帶火老鴉作滬上遊 
　　祝融氏旣至上海自思前在桂花開時夜遊四馬路個中佳景快樂何如忽火老鴉手持一信授祝融氏 
　　祝融氏拆視笑曰原來回祿君亦來上海寓滿庭芳新華商旅館有興有興　 
　　祝融氏卽往寳善街訪回禄君至滿庭芳轉角處適烟癮來了即到德泰煙紙店買三砲臺香煙一匣命火老鴉等往正和館合興飯館吃飯去飯後可到南北園老虎灶馥園小茶館吃茶去茶後至新忻園來覔我可也又付中華銀行拾元鈔票一張囑火老鴉等至祥泰小錢莊兑散作爲飯錢茶資及零用費 
　　祝融氏分付已畢獨自往華商旅館適回禄君己他出留條約在愛吾廬茶叙祝融氏卽到愛吾廬與回禄君閒談要想看看野雞斯時茶客極少野雞一隻無有 
　　祝融氏曰前次我在青蓮閣時野雞密密何以此處絶然相反 
　　回禄君曰寳善街野雞本來不多見若此時四馬路上恐亦不出現了他們正在陽臺夢裏做那饒頭戲哩 
　　由是祝融氏即偕回禄君同往醴香閣酒店小酌喚酒保至竹生居呌火爐魚生宵夜二客食畢再至萃昌原衣店買皮袍一套宏茂錩襪店買襪一雙 
　　正行間忽見路旁有理髪店祝融氏告回禄君曰人間天上其道則同人間强迫剪辮天上恐亦難免必待人强迫剪之不若先行除去爲妙回禄君答曰善乃同進内一個是謝却胡奴一個是脱離豚尾居然兩個新民　 
　　此時祝融氏要往丹桂看髦兒戲走至丹桂門首回禄君止之曰此和調戲園一無所看祝融氏乃退出至新忻園火老鴉等早己齊集簇擁而去與回禄君同歸天上 
 
 
