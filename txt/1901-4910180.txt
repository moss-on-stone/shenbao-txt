# 1901 - 158 - 4910180

 

Page 1

 
 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勲臣大名同垂宇宙其奏疏文牘先由嚴潛春中丞選付梨棗惟剛汰過多咸以未窺全豹爲憾旣而曾　襄公復取官私所竊勒爲遺集計八十六卷凡整軍經武察吏安民諸大改甄采無遺可稱全璧兹書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利使惜坊間輾轉翻刻魯魚亥豕遺悮良多邗江夏君毓芝有鑒於此爰覔得初印善本倩本局以太號鉛字排印校讐詳愼紙墨精良每部十六本分裝兩函碼洋三元寄語海内諸家尚其各置一編以備衛生之用售處在上海申昌書室愼記書莊及各書坊均可選購請就近移玉可可也 
[書袁觀察飭所屬各書院改試策論札後]  
　　自中東戰事旣定和議告成朝廷毖後懲前力圖變法銳意自强知時文試帖不足以得眞才而見實學也於是特宣綸綍命鄉會試及各直省歲科試一律改考策論俾有志之士不再汩没於空疏無用之學以消沮其才華海内之望治者方謂從此可以痼習永除人文蔚起矣不意戊戌八月康梁亂作皇太后復行訓政之禮舉從前所頒新政一切更張而考試亦仍復舊制内而樞府外而疆臣相率緘默自安從不聞出一言以諫阻甚者揣摩迎合或請釐正文體或請整頓文風一若非此不足以興正學而存舊制者然嗚呼何其傎與夫考試爲國家功令所係上旣不欲變革則在下者之承順意旨虚與委蛇雖失繩愆糾繆之風未嘗不足爲保身全家之計所異者各省府州縣之書院從前旣改試策論自變政後亦一律復課時文甚而如江陰之南菁書院定章本以經史課士至此轉令肄業諸生考試時藝以此爲仰承朝旨藉明其敬謹奉法之意與則嘗讀明詔誦王言上日以廉潔勗下而百爾之貪鄙猥瑣如故也上日以勤能勵下而庶僚之頽廢　咠如故也煌煌明諭初何嘗竭力遵行而獨於改試時文之條則各書院無不朝奉詔而夕改章並不稍存觀望此中情節實屬索解無從今者蘇松太兵備道袁海觀觀察痛舊習之日探思陳言之務去特禀請督撫憲通飭所屬各書院之原課時文者自七月起一律改試策論每期掌故論一藝時務策一藝始爲完卷其原課經古之書院務須講求治事有用之學不尚風雲月露蟲魚餖飣之舊習冀共木支大厦川障狂瀾仰副聖天子撫髀求才提唱實學之至意限七月終將各書院院長監院考課經費情形由縣會學詳送至道以備查考逾限如不覆到定各移司記大過一次以爲俗吏儆風行雷厲所以培人才而固國本者洵屬至周且詳吳中人土逖聽風聲當無不同深感奮雖然愚竊猶有慮焉蓋風氣之轉移固恃書院爲準則而書院之趨向實視院長爲指歸乃今之所謂院長者或挾上司之薦函或恃故交之情誼百計鑽覓求主皋比郡縣吏迫於勢狥於情於是不問其人之學行貿貿然奉以爲師其於肄業諸生往往終歲不相見見亦未嘗奉教言又或家居而遙領之利其廪給以供餬口此其人除陳欄八股外詢以經史子集詩賦古文之旨尚茫然無所知更無論乎中朝之掌故各國之典章天文地輿之書格致製造之學今一旦遽改舊章欲令以掌故時務課士試問其從何指教從何品評吾恐此札到時必有議論紛紜起而訕謗者即明知不能故違憲意勉强遵從亦不過擇四書中淺近數題聊以塞責名雖改爲策論實則仍就舊時八股聊變其破承起講之名以此爲講求實學必有魁偉奇傑之士咥咥然笑其後者故愚謂觀察旣欲振興人才必須將各書院院長逐一考核飭將每月課卷解送至轅觀其所命之題與所取之藝果能學有經法通知時事仍令主講席以教諸生否則即時辭退另行延聘如此則空心無用之徒再難戀棧而學問淹博識兒宏通者可以乘時而起矣謂非今日正本淸源之要務哉明决如觀察當必有見及于此者無待僕之鰓鰓過計也 
[本館接奉電音]  
　　昨日午後西安行在飛電傳來上諭四道懿旨一道敬謹譯登○七月初一日行在内閣抄奉上諭朕禀承慈訓常以躬行節儉爲天下先我聖母皇太后平時節用愛人無微不至自上年駐蹕關中宫廷服御之微尤無一不極從簡省地方每日供億皆有定數諸事撙節力袪糜費卽此次啓鑾回京沿途行宫供張早經傅知屏除華靡帳褥綵綢之屬均飭毋庸備辦自上用以至内監人等所需車馬數目皆開單親自裁核極爲减少聖慈愛惜物力厪念民艱至於如此凡爲大小臣工更當觀感興起各崇儉約庶幾上下交儆返樸還純至將來蹕路所經一切用費均已准撥正欵原不至擾累民間惟修治道途等事現恐損及田禾有勞民力朕仰體慈懷深加軫惜允宜特沛恩施所有陜西河南直隷各地方凡係蹕道經行之處應徵本年錢糧著加恩豁免如有業經徵收者准其流抵來年正費各該督撫卽飭藩司刊刻謄黄先期頒行張貼俾衆咸知務期實惠及民毋任吏胥舞弊用副朝廷巡狩省方施惠黎元之至意將此通諭知之欽此同日奉上諭本日召見之河南補用同知周鉞著以知府仍留河南遇缺卽補欽此同日欽奉慈禧端佑康頤昭豫莊誠壽恭欽獻崇熙皇太后懿旨自上年駐蹕西安倐將一載該省民風質樸荒旱以後民困未蘇迭經頒發巨帑源源振濟現已普得透雨可慶有秋惟目前生計岌岌艱難深宫實深厪念兹值回鑾伊邇再行特沛恩施著頒給内帑銀十萬兩交廾允酌量散振俾沾實惠以恤窮黎欽此同日奉上諭張之洞奏保薦人才一摺湖北候補道朱滋澤徐家幹均著交軍機處存記欽此同日奉上諭張之洞奏特叅貪劣各員請分别懲處一摺湖北署歸州知州試用知縣龔瑞清任用貪劣丁役藉端勒捐逼斃民命著革職提訊按律懲辦鄖縣知縣曾國藻糊塗執抝任聽差保勒和命案著卽行革職興縣知縣崔長尤加增擅釋罪犯著開缺以巡檢降補以示懲儆餘著照所議辦理該部右道欽此 
[星使蟬聯]  
　　香港循環日報云中國簡駐美利堅大臣伍秩庸星使廷芳聞有聯任之命美國外務大臣已於某日竭誠謁賀矣 
[誦起輿人]  
　　醇親王出使德國由滬瀆而香港而新加坡先後行程本館已備登報牘當行抵新加坡時坡中諸華商旣浼總理事官羅觀察道逹誠意旋復恭獻頌詞曰中國寓新加坡紳商等人恭悉王爺駕臨坡地羣情雀躍忭舞歡呼今蒙邸駕略分降尊辱臨商會使我衆紳商等得親顔色可謂異常榮幸欣感難名於是誠歡誠忭拜手稽自而獻詞於王前曰我中國向遵古訓凡諸親貴曾無遠涉鄰封迨至中外通好以來各國常遣大臣遠來聘問卽以親藩之 
 
 

Page 2

 
 
貴亦不憚爲汗漫之遊故能洞悉外情開通隠蔽我中國有識之士鑒其成效亦嘗有請派貴近王公出洋之議惟是說懸而未用得勿以使才難遘猝猶未得其人歟今王以天子同氣之親持節歐西騁瀛寰九萬里之大觀開華夏五千年之創局實爲我朝獨隆之盛舉亦卽千古未有之壯圖兹我臣庶得覩威儀直與瞻天仰聖慰忭相同矧王天賦聰明春秋方富經綸蓋世中外同欽今更親歴外洋躬覽列邦政學取長舍短運諸一心灼見眞知非同耳食他日還朝覆命造膝敷猷旋乾轉坤悉仗回天之力行見先朝隆軌復振於今海邦輸琛盡之誠王廷萃衣冠之美使我中國聲名文物復耀寰區胥於我王此行賴之豈不懿哉紳商等食毛踐土久沐國恩雖暫寄乎外洋實深繫乎宗國今荷我王辱臨撫視商民可見聖天子不遺海外蒼黎時加軫念喁喁赤子上厪深宫凡我臣民其當若何感激涕零矢誠報國也哉紳商等獲迎車駕何可無言用特聯上頌詞敬祝我皇太后皇上萬壽無疆更祝我王福德兼隆他日攄其經濟造我邦家覊旅之民皆得躬逢其盛是皆仰賴我王之力願王鑒兹誠悃而有以奠我黎民焉 
[記邸駕蒞檳榔嶼情形]  
　　醇親王銜命赴德意志征驂所蒞備紀報端昨閱杳港環日報云六月十七日午後一點越十五分時醇王乘巴仁郵船抵檳榔嶼駐嶼理事謝太守曁前任理事張觀察率向閩廣諸紳商齊集碼頭迎迓隨由觀察及太守乘英國公用之某小輪船高揭龍旗登巴仁謁見諸紳商皆衣冠整肅鵠列海埏嶼中參政司某君親至碼頭巡察致敬盡禮備極情文一時商民之環而觀者數以萬計至二點越十五分醇王帶領隨員由小輪船登岸諸紳商鞠躬爲禮王舉手答之隨乘督憲所備雙馬車導以巡捕官并總差三名迤邐至督署茶罷復折赴行臺諸紳商恭獻茗點引登樓上憑眺一周旋又下樓略坐然後乘原車繞大門樓抵鐵吊橋渡登船上時已鐘鳴四下矣迨五下鐘時巴仁即展輪西渡是日合城諸華商均就門外交懸中英兩國徽章士女如雲歡聲載道 
[體恤商艱]  
　　甯波訪事友人云前者浙江寗紹台兵備道兼浙海關監督春會東觀察鑒於各種花爆之爲禍諭令業此者一律遷至人烟寥廓處以免意外之虞未雨綢繆計誠良得旣而聚興等花爆鋪主瀝訴苦情求恩體恤觀察許之卽於月初某日繕發批示曰前據謙和等具禀當經批縣示諭該柱首及鄰佑人等邀集該花爆鋪體察情形酌量地叚議擇僻處開張原爲防患圖安起見乃該柱首等不待縣示先已遵批集議另覔人　稀少地方設棧存儲硝磺請免遷店並據聲明香燭等鋪亦有花砲兼售四朋間係餅店失火並無傷斃人命察核情詞尚屬可信姑念兩造皆係商民自當一律體恤但使無害於地方亦必俯順輿情不令冋隅獨抱旣據另設棧房存儲硝磺等引火之物則店鋪但售花爆應卽准如所請仍舊開張該柱首等務宜關照各鋪嗣後格外謹愼小心火燭卽所以和睦鄉鄰也仰鄞縣卽便知照 
[請禁私錢]  
　　昨有客由杭州致書本館友人云邇年圜法日壞省垣私錢充斥百貨遂因之漸昂兹由各業會館董事集議章程禀請各大憲札行府縣等官出示曉諭自七月初一日爲始嚴禁行用私錢并添派巡丁認眞查緝巿中貨價亦於是日起一律公平是亦掃除積弊之善政也 
[金作贖刑]  
　　吳人于竹書卽俞竹書名爲報捐道員指分廣東候補實則深居家巷專以投瓊博簺爲生涯月前因賭被拘解經長洲縣主蘇大令訊明管押據情通禀各憲轅此已紀諸報牘矣兹得姑蘇訪事友人手函云于子名某現任山東某縣知縣聞有此事卽解组來蘇月初某日具禀籲求願罰捐陜振洋銀二千元爲其父贖罪上憲允之書呂刑曰金作贖刑上憲其殆深明古例者哉 
[沈災未澹]  
　　白門苦潦已誌報端昨得金陵訪事友人續函云六月二十一日午後大風甫息雨師復來怒瀉天瓢勢如倒峽至入夜四更時始止翌日江河之水又增數尺平地幾至没脛城北極高之處人民雖幸無恙而四面皆水有事出外即平地亦必坐小划船此城中患水之情形也若水西門外及下關上河諸處近河各街平地上水深數尺各鄉圩田盡付洪流沙洲圩曾先後加高五尺有奇迨二十一日大雨之後依然一片汪洋此城外及各鄉患水之情形也似此水勢日增沈災恐尚未艾小民其將何以爲生乎噫吁嘻 
[白門平糶]  
　　金陵訪事友人云此間自遭水患米賈卽居奇遏糴米價因此奇昂兩度總督劉峴帥軫恤民艱特飭南北兩總捕同知及上元江寍兩縣主會同紳士將倉榖碾米平糶以濟貧民旋由官紳議設平糶局三處南　同知督辦者在郡城隍廟賣票令持往江寗府署内箭道領米北捕同知督辦者在文昌宫賣票令持往阜成倉領米兩縣會辦者在旱西門華藏菴賣票令持往豐備倉領米同於六月二十日開辦每米一升售足大錢三十二文 
[禁賽神會]  
　　蕪湖訪事友來函云安徽甯國府屬各州縣迎神演戲之風最盛繁昌縣陳大令惡其勞民傷財特出示禁止曰照得時屇社會賽會演戲原屬四鄉農民藉伸春祈秋報之意故爲例所不禁惟現值時事多艱各處會匪游勇紛紛蠢動凡有賽會定戯之處必人烟稠密土客紛紜更有開塲聚賭打降逞兇一若以酬神爲名肆無忌憚其中良莠不齊匪徒最易溷跡貽害閭閻莫此爲甚若不嚴申禁令何以杜匪類而靖地方除諭飭各都紳董妥爲勸禁外合亟出示諭禁爲此仰闔邑軍民人等知悉自示之後務各勤理農事不准賽會演戲致滋事端倘敢故違定提爲首之人從嚴究辦其各凛遵切切特示 
[巧破疑案]  
　　姑蘇訪事友人云上月十六日午前九下鐘時蘇城由馬坡巷陳公館主人陳明府鳳蔚遣長隨某甲送洋銀二百五十元至閶門某振捐局迨午後一下鐘時甲忽在公館附近席地痛哭自稱被匪刃傷三處洋銀劫掠一空明府聞之立遣地甲投報吳縣署報請縣主田大令飭捕緝拿偵騎交馳日久未獲大令騐得甲傷在面部及腿際僅破皮膜而褲上則裂口甚闊情形似屬不符及傅問彼處居民及河中舟人均稱未聞聲息心疑即甲僞爲而苦未得其憑証遂當堂飭丁至帳房取洋銀一百元存某錢莊傳諭軍民人等能洞悉是案底藴來案陳明者卽以此欵犒之越日忽得浙江某縣移文知甲係著名拐匪因案被人告發請卽飭差拘押以便派差提解歸案訊懲云云始恍然子此案實係空中樓閣大約不得免於盡法以懲矣 
[鳩江客述]  
　　蕪湖訪事友來函云成衣匠某甲向居寗國府城東門内日前偶因細故與某乙角口忿無可洩遽將熨斗擲去恰中乙頭顱以致因傷斃命隣右見已釀禍奔投宣城縣署禀報縣主陳大令立即飭差將甲拘案釘鐐收禁以便照律嚴懲○日前有張某者倩陳姓持一函寄畢家橋途遇小河擬卽鳧水而過甫至中流遽占滅頂其妻某氏聞訃悲痛異常向張索取百金爲埋葬之費張只允出洋銀二十元刻下事尚未了也○上月某日寗國府城内東嶽觀招集梨園子弟演劇以資娱樂正在袍笏登塲之際突有營馬一匹飛駛而來觀劇之人避讓不遑竟致互相踐踏斷脰折脛所傷甚多亦無妄之災也○上月二十六日有竹木牌若干由上遊飛駛而下致將畢家橋衝倒行旅裹足欲渡無梁刻下已由竹木諸商捐貲重建矣○上月某日宣城縣境水東鎭某姓姑婦因家庭瑣事以致勃谿婦忿不欲生將週歲女孩倒置水缸中淹斃然後吞服洋烟後經人施救得生而一顆掌珠則已命歸泉府矣婦亦忍心矣哉○日前寗國府屬某處山洪暴發水勢滔滔滾滾幾如高屋建瓴以致五處小圩同時潰决刻雖積水漸退然屋宇田産之淹没者所值已不貲矣○建平縣境丫山有周某者不知因何被人謀斃傷痕纍纍現已報經地方官前往察騐矣○上月某日宣城縣境水東鎭陡起大風走石飛沙勢甚洶湧百年老樹多被摧殘房舍亦大半坍塌居民之因此斃命者計共百餘人亦浩刼也 
 
 

Page 3

 
 
[吳宫秋草]  
　　姑蘇訪事友人云日前省城臨頓路附近某姓家雇竹工某甲修葺凉棚偶不經心失足墮地首觸街石腦漿迸流比鄰王紳聞而憐之立遣傭人餽以參湯一甌以冀延其生命無奈傷勢過重服之毫不見功延至傍晚卽溘然而逝災生旡妄竟如斯哉○西美巷中某柴行主朱甲與金獅河左近居民朱乙積不相能本月初二日午後遇諸孽茗樓茶肆中甲不覺忿火中燒突前毆乙仆地受傷甚巨一息奄奄知釀禍端懼罪逃逸茶肆館主莫某慮有意外之變禀請巡緝西路之安定旗前哨哨弁張雲卿守戎轉禀西路總巡汪大令大令立卽飭差將甲拘局不知將何以懲之 
[星使抵申]  
　　欽命出使日本道逹歉忱之那琴軒星使已於昨日午前十點鐘時帶同叅贊隨員繙譯等人由天津乘招商局海晏輪船抵滬下椗小東門外法租界招商局金利源碼頭蘇松太兵備道兼江海關監督袁海觀觀察提右營叅將廖楚材叅戎以次文武各官咸詣舟次禀安禀見星使隨命駕至美租界北河南路天后宫側出使行轅駐節少頃觀察復會同上海縣主汪瑤庭大令趨詣行轅晉謁星使以禮延入茗談片刻然後興辭迨四下鐘時星使卽命顧康民張在初陶杏南三叅贊代拜東西洋各國駐滬總領事官蓋頭等使臣之體制宜爾也至出洋之期聞定於本月十七日云 
[法帥來申]  
　　昨晨八點鐘時法國水師提督某氏由天津乘某兵艦來滬下椗郵船馬頭驻滬法國總領事及副領事繙譯等官會同法兵統帶前往恭迎旋至總領事署暫駐 
[法員回署]  
　　日前駐滬法總領事巨籟逹君赴金陵謁見兩江總督兼南洋通商大臣劉峴帥晤商開濬吳淞口事宜兹已事畢於前晚附某輪船回滬 
[上海宫塲紀事]  
　　浦東楊家渡巡防局委員某二尹出差現奉道憲札委江蘇試用縣丞羅秋阜二尹鴻賓辦理羅二尹已赴轅謝委○又本城保甲巡防北局委員李二尹刻亦撤差亦奉袁觀察札委候補從九品馬啓臣二尹辦理昨日二尹到轅謝委並呈履歴○會丈局委員黄明府黼昨日到轅稟見 
[淫棍正法]  
　　淫棍小百哥卽顧阿六强姦尹朱氏一案前日經道憲袁海觀觀察親提過堂勘訊擬照例究辦嗣奉督撫憲札飭過堂後情詞無異卽行就地正法以昭炯戒等因故觀察於昨日面諭上海縣汪瑤庭大令遵照辦理大令遂於午後四點鐘時傅齊通班差捕升坐大堂一面飛請城汛周鑑之千戎率領親兵馬隊四十名到縣護斬大令發出監牌提犯至案騐明正身即令如法捆綁擁出小南門至校塲處斬首級裝入木籠發楊樹浦犯事地方懸竿示衆其爲從之小鹽金豆即張杏寳已擬定永遠監禁矣 
[美界火警]  
　　昨晚二點逾二十分鐘時北河南路天后宫後成大弄内某姓家不知緣何失火霎時冐穿屋頂光燄燭天捕房内瞭望臺見之立卽鳴鐘告警英美租界救火會西人急驅皮帶車馳往開放道旁自來水龍頭吸水狂噴約歴半點之久始得火滅烟消 
[暫停訊案]  
　　昨日禮拜二爲法界公廨訊案之期適讞員杜枝園大令别有要公法總領事署繙譯官某君亦無暇到堂會訊遂飭丁咨照捕房暫停訊案 
[竊案移縣]  
　　前者本邑英界周公館被賊竊去金銀首飾所值不貲旣報捕房即由某包探拘獲窩贓犯婦傅氏起出原贓解經讞員張柄樞司馬研訊知係甬人張阿二卽陳金寶所竊業已逃回原籍遂備文派差赴寍波投鄞縣署禀請關提昨晨原差將張提回連銷贓之馮裕卿解送至案司馬分别研究張一味狡賴馮供小的曾爲張售去金臂釧不知其係竊來叩求恩宥司馬商之白繙譯官著一併移送上海縣署請縣主汪瑤庭大令究明核辦 
[上海巡局瑣案]  
　　前日流氓陳長生向徐阿奎徐阿三藉端訛詐攫去綢洋傘一頂衣服數件二徐心不能甘奔赴十六鋪巡防北局控訴局員蕭子文二尹提陳研訊判令從重鞭責藤條二百下飭地甲押令遊街三日期滿交人保去○小南門外陸家浜左近有秦鶴鳴者向在某沙船上當舵工前日午後江北人江扣子向之强借洋銀不允所求致遭毆擊秦忿甚扭控於二十三七鋪巡防局局員盛兩村二尹研訊之下判責江五十板著具呈改過切結然後交人保出○前日南巿十六鋪橋畔梁東昇水果行内販客某甲入巿購物被林阿奎乘間竊去洋銀一枚經甲追獲扭送十六鋪巡防北局局員蕭二尹判責五十板以示薄懲 
[塗改]  
　　昨日本報所登鄉試展期札文實係上海縣主汪瑤庭大令奉到上憲札飭出示曉諭標題中札文二字合即改作示文閱者鑒之 
[添註]  
　　昨日本報所登澄叙官方一則係上海縣汪瑤庭大令抄奉大憲告示故中有通飭各屬嚴密查拿之語漏未標明合卽添注於此 
[靖江乞振公函]  
　　敬啓者靖邑僻處江北土瘠民貧素鮮蓋藏今年自五月二十六起至六月初七日止淫雨浹旬而尤以二十九至初四數天爲最甚銀河倒瀉平地水深數尺加以靖江與如泰錯壤地處下游兩邑之水匯流入江浩瀚奔騰遂爲鄰壑居民皆在巨浸中田廬人畜衝没不計其數業將被災情形函告台端懇求援拯詎料天未厭禍六月十六日急雨狂風飄颻震撼翌日風勢益大江潮陡漲洶湧異常濤頭高至二丈有餘靖邑本三面環江東自張王港西至靑龍港八九十里之遙圩岸無不衝破沿江腹地近或五六里遠或十餘里直至老岸横河盡皆崩潰　中積水没踝被災之處房屋什物悉付洪流男婦大小淹斃無數其幸存者或棲屋脊或止樹巔忍飢待救慘不忍言邑宰董明府會同庭燝等多雇船隻廣備餅餌四出救拯權濟目前之急其淹斃男女屍骸所在多有而尤以五圩港張王港兩處爲尤多庭燝等目覩沈災心傷浩劫明知各省苦災籲求必衆但泰岱之雲覆大千而無外江湖之水潤片壤而有餘翹盼仁施急切無似專肅敬請善安伏維垂鑒　愚弟劉庭燝方翼鵬錢佐衡倪向榮黄錦中王文梓劉憲燝方壎同頓首 
[聲明義振獎捐分别辦理]  
　　啓者本年東南各省同被水災乞振之書風馳電至則敬勸助義振多年自應設法分籌冀免偏枯而昭公允惟自去秋迄今籌辦秦晉順直獎捐所收各欵均須獎給實官未便移振他省其有不願邀獎之欵早經解交潘振聲嚴佑之兩公查放湊振别無存欵可撥其從前積有振餘二十萬金經盛丞堂發交輪電兩局及上海各典分别生息數年來黄幼農都轉及盛丞堂先後撥濟各省振需業已提用無存目前無可挪墊往年直東等省告灾全恃東南財富之區源源捐助今則自顧不遑來源已竭敝省衢嚴等處慘被蛟洪傷人無數則敬誼關桑梓尚未能彚解大批若欲兼顧數省誠恐力不從心凡此爲難情形當爲乞振諸君所共諒第敝振所自先君子創辦至今閱時幾及廿年則敬勉承先志斷不敢因經辦獎捐遂置義振於不問今局捐振諸公約自本年八月初一起哪有心存濟世不願請獎者請將惠欵擲交仁濟善堂絲業會館兩振所查收卽當塡奉收條並列清單乞登日報所收捐欵除指明振濟何省仍卽照數轉解外其未經指振之欵擬按月核結總數作爲十成分撥安徽被災最重酌撥三成江西江蘇浙江各酌撥二成尚餘一成或分振湖北或匀濟福建屆時再酌將來如准獎給貢監銜封仍當詳請照章核獎其有願捐實官諸君逕請開示三代履歴連同正項飯照銀兩交由敝所核塡執照按月册報不再另給收條如此分别辦理庶義振獎捐兩無妨碍則敬承乏後路並免顧此失彼之憂謹乞附登報尾伏祈公鑒上海六馬路仁濟善堂盆湯弄絲業會館兩振所施則　子英甫謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
前日有高德奎者投縣訴請騐傷入晚縣主汪瑤庭大令升堂研訊高供小的在滬南錢漳會　　近擺攤售舊衣已歴多年每月出地租錢千餘文向由會館司事林某經收今年地租已付至歲暮同業夏某垂涎攤基百般謀奪林被其燭惑將攤基另租與夏今日小的前往設攤被夏霸阻匈毆受傷并失去衣服一包計數十件爲此控求提究大令飭仵役騐得高右肋有拳傷著卽退去候傳地甲到案訊明究核○朱桂生偕其妻楊氏投縣訴請騐傷大令研訊之下朱供小的家住浦東向爲駁船駕長昨日比鄰徐洪生家失去錢二百文因小的之妻曾往閒談竟敢誣妻行　妻心有不甘向之理論遭徐夫婦扭毆叩求騐明究辦大令謂此係細故何得輙肇訟端著卽回家聽候飭差協保理處○張廷芳控蘇秉均圖賴借欵大令研訊之下張供蘇前向小的借去洋銀六百元立有借據將房屋劃歸小的收租抵息迄今已及十年近來蘇囑房客止付意欲圖賴借欵以故控請究追蘇供小的借欠屬實兹擬將屋出售得價歸還並無止付屋租情事大令著速將房屋召賣歸償宿欠毋肇訟端 
[英美租界晚堂瑣案]  
　　本邑人瞿金銓本姓徐自幼由舅氏瞿丙春撫爲義子因從瞿姓洎丙春歾有墳地一畝有奇遺囑歸金銓承受以供祭掃之需近金銓將地永遠租與某洋商正擬刨去祖墳卽由同族瞿某之孫婿沈阿榮以金銓盜掘祖墳爲詞投公廨具控前晚讞員張柄樞司馬升堂研訊沈阿榮供稱是地係小的岳家祖遺之産今被金銓將祖墳掘去叩乞嚴懲金銓供是地係義父丙春所遺有遺囑爲憑當時姨母錢瞿氏曾見議現已來案願作證人錢瞿氏所供略同司馬著沈阿榮具以後不再滋擾切結將地斷歸金銓管業○前者鄭淵庸控張杏生誘令伊妾林氏卽妓女林韻香捲物潜逃司馬研訊之下以兩造供詞各執諭令檢呈韻香賣身據再行訊核前晚司馬飭提復訊鄭投案供稱據已被韻香竊去無從繳出當時實由同安里某妓院買來曾出身價洋銀一千三百元現有傭婦可證韻香供小婦人實因受苦不堪不願從鄭求恩超豁司馬著發棲流女所擇良婚配 
[英美租界公堂瑣案]  
　　包探劉光震解林阿根到案禀稱此人寄居虹口昨與范阿冬口角其妻某氏即聲稱失去金的指糾人將范扭至望月茶樓任情毆擊意猶未快復投訴捕房今者捕頭令小的解請訊究范供訴前情林俯首求宥讞員張柄樞司馬商之白繙譯官飭具呈安分切結從寛斥釋○賊犯何阿相行竊韋安堂家錫香爐一枚經包探孫阿星拘獲解案請究司馬判責一百板贓給還失主○歹人顧桂根冐西衣鋪主陳友卿之名向公順洋貨號騙取衣料等物報經包探顧阿六拘獲解請究追司馬判責三百板逐出租界○積賊王阿大疉經犯案遞解回籍近又潛入租界中經包探陳金標拘解請究司馬判令管押捕房半年期滿仍遞解回籍○賊犯張阿弟行竊沈瑞堂家靴鞋衣服報經包探孫阿星拘獲解請究懲司馬判責二百板贓給還失主○賊犯周阿才行竊王開松家衣服羽扇等物携之而出適被二百三十四號巡捕所見拘解捕房昨晨捕頭令某包探解案請究司馬判責三百板遞解回籍○積賊嚴阿華匿跡租界中圖肆胠篋之技昨經包探張才寳拘獲解請究懲司馬諭令交妥人具狀保出不准再入租界中違干重辦 
[法租界捕房紀事]  
　　某輪船管駕西人被杉板船户某甲竊取洋銀一百元因卽扭甲入捕房聲訴一切捕頭令押候解送公堂禀請讞員杜枝園大令究明核辦○某鄉人以樹藝棉花爲業上月之杪行經法國新闢租界法華路突被衆流氓肆行毆擊鄉人向之撐拒衆流氓怒拔刃戳傷三處并攫去銀質對時表一枚事後報知捕房請爲查緝捕頭允之昨日經某包探拘獲當日行兇滋事之甲乙兩丁戊五流氓解送捕房捕頭略加研詰令押候解送公堂禀請究辦 
[美租界捕房紀事]  
　昨晨江北人謝鳴宣投捕房訴稱在南潯路某餅攤爲餅師突被流氓卞三糾同羽黨兇毆並攫去洋銀五枚請爲查緝捕頭允之○日前楊樹浦路老公茂紡紗廠某西人被不知姓之細崽六寶出店裕記竊去金臂釧金練剛鑽石戒指等物約值銀三千餘兩逃逸無蹤昨經包探顧福其劉升堂在英界福州路昇元錢莊查獲戒指一枚詢知由六寳裕記暫押遂將莊主顧桃土拘入捕房捕頭令押候轉解英美租界公堂禀請讞員張柄樞司馬訊辦 
[永錫爾祉]  
　　昨蒙沈門顧氏求病速愈助振洋銀一百元彭雲從爲子病愈兩交還願洋銀三十元甘吉錩求嚴親病愈洋銀五十元古吳回心子爲子病祈愈洋銀四十元江都永錫堂求資先父冥福洋銀二十四元恒孚銀樓經募嚴善士因病求愈洋銀一百九十八元朱景溶求次子肇華病卽速愈指助鎭江振欵洋銀二百元徐靄堂爲抱孫之喜璋儀栘助洋三元對洋三元小洋二百零五角仁施濕沛厚福將來竊以助振愈疾屢見報章天道好還理無或爽世有呻吟牀褥而未能遽占弗藥者其以此爲療疾奇方焉可乞登報尾虔祝遐齡上海六馬路仁濟善堂籌振公所施則敬等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
