# 1899 - 217 - 4909455

 

Page 1

 
 
[勸募紹屬嵊縣新昌上虞餘姚水災急振] [  本館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懐者指囷粟以予人駕麥舟以贈友古人鬲　　且振卹貧窮矧値此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局原通官銀號仁濟善堂及本館恊振所均可代爲彚解肅此佈求㐲維德鑒 
[論法人要索]  
有客問於執筆人曰近者意大利國無端啓釁向我中朝索取浙江省之三門灣政府堅持定議未經允從數月以來籌防甚力而意人要求不已必欲在浙省索得一地以遂其心現又添派快艦二艘一名味助味亞一名加陸阿俾篤駛赴中國海面以示聲威乃一波未平一波又起法人以辦理雲南交涉事復欲以兵力脅制中朝業已派有兵隊馳至滇南一若欲以兵戎相見也者外患之亟靡有已時意且不論敢間法果何因而開釁乎執筆人曰法之開釁也以雲南蒙自縣法領事署爲土人所毁故借端生事欲請中朝准其在蒙自開闢租界并請將雲南提督馮萃庭宮保調至他省蓋以一千八百八十四年中法兩國爲越南事軍門曾與法人打仗甚爲勇猛法人畏之恐有窒碍故不欲其在滇省將兵也今者派其兵隊馳赴滇南殆我朝廷以處意人之法處之不允其無厭之婪索故遂欲以兵力相脅制乎客曰法人開釁之故僕旣聞命矣特不知蒙自土人何爲而毁法領事署乎執筆人曰蒙自士人之毁法領事署也以華官枉法欲正法一礦丁所致也先是去蒙自縣城二十餘法里有高洲錫礦向由某甲司理礦務近忽被人控之於官官墨吏也貪得賄賂不問細情遽定甲以死罪甲之親屬赴道轅鳴寃道憲不加平反判如初擬且於五月十四日派兵二名押甲回礦京地正法是處礦丁不下萬人歸附甲者四分之三至是大爲不服聚衆鼓譟奪甲而殺二兵甲見巨案已成勢如騎虎爰卽擁衆起事翌晚遣黨三百餘名繞道至縣城之西攻刼洋稅關關内祗稅務司夫婦二人比鄰爲法領事署寓有法人七名聞有變比孑身逃入城中謁見道憲道憲送至某廟暫住而派兵十五名爲之守護並　各法人不可離廟出外致罹不測縣城本有守兵四百祗以餉糈久不給領不肯拒敵以致亂衆得徒手入城刼軍器庫奪取槍械旋卽退去未幾復至法領事署刼掠銀物喪失甚多時法領事因事往雲南某縣聞報馳返華官遣兵五十名送之五月十八早抵蒙自則地方已安謐如常稅司及各法人日間仍至洋關及領事署辦公晚則回廟棲宿滇省大吏旋派營勇馳至擊散亂民奪回所搶銀物惟已不克齊全各法人旋卽取道回越南與西貢法提督商辦一切是役也礦丁以華官貪賄之故欲殺某甲以致揭竿聚衆攻刼洋稅關及法領事署奪去銀錢貨物之類此雖由於礦丁之不法然亦由華官之貪婪枉法有以致之也法人無端被擾幾至不得安居領事署則爲所毁壞矣銀物則爲所刦掠矣其向華官詰責也固無不合之處然此事並未傷一法人且亦不因法人而起不過因亂民滋擾殃及法人耳法人果以輯睦爲心何至遽欲以干戈相見卽使奪回銀物已不能如趙璧之完何妨責令華官使之賠補所毁法領事署亦不妨使華官重新營造以復舊規今乃若此舉動其殆於睦鄰之道或有遣憾乎客曰有是哉子之迂也夫自中國不振外洋諸國無一不存鷹瞵鶚顧之想求逞其雄心特患無隙可乘不得時加臠割耳如意之弱小猶且無端生事必欲遂其得寸則寸之心豈以法之雄强而反不惜端要挾乎嗟乎富强無術國家外患固靡有窮期也言已欷歔而退執筆人於其去也乃操觚紀之以付剞劂氏 
[本館接奉電音]  
　　昨日午前京師飛電傳來上諭一道敬謹譯登○七月初四日奉上諭延茂等奏特叅疎防絞犯越獄脫逃旋經拿獲之管獄各官請旨分别懲處一摺監獄重地宜如何小心防範嚴密看守乃管獄提牢等官漫不經心以致擬絞重犯越獄脫逃雖據報當日拿獲究屬疎於防範管獄官驍騎校雙安著摘去頂戴革職留任提牢官佐領慶連著降一級留任餘著照議辦理該部知道欽此 
[俄租韓地]  
　　太唔士報云俄人賃取高麗海口三處以十二年爲期歲納租銀四百五十圓由俄國國家經理人開辦期滿後卽將界内地址及利益歸與韓廷說者謂三處海口氣候温和雖俄國各口已氷是處並舞　凌凝結故俄人賃以備冬日停泊兵船也 
[議訂新約]  
　　天津國聞報云英比麥西三國恐將來有罪犯逃匿東方爰議與日本訂立交犯約章按目前與日本已立交犯約章者惟美利堅一國而已 
[電艇到日]  
　　日本臺澎日報云英國也羅公司爲日本定製驅逐水雷鋼艇若干號其歸入電字號者已於上月十七日駛抵横須賀軍港其式與雷字號艇相同全體均用鋼鐵長約六十七米達廣約六米達深約四米達容積三百十一墩速力每一下鐘時可行三十一海里排水器二副十二斤砲一尊六斤速射砲五尊水雷發射管二枝煤艙容煤八十墩亦水軍中利器也 
[界限分明]  
　　天津采訪友人云郡城東門外盧家莊一帶自去年劃入日本租界以來尚未經中日官紳會同勘丈至六月某日始由天津道府縣各官帶同弓手吏役逐一勘明計租界四至北至馬家口福音堂南至海光寺均退讓三丈西至南門外大道東至西開大約不日卽當出示曉諭矣 
[路礦近聞]  
　　天津國聞報譯德文報云山東德州之鐵路礦務今已合創一大局約計資本洋銀二千七百萬圓華人亦准入股每股出洋銀五百圓其第一叚鐵路自靑島至濰縣期以三年告成第二叚自濰縣至濟南二年告成總署准德人自靑島至沂州再築一路訂明八年之内告厥成功路之左右各三十里内五年之久讓德人掘取煤鐵及火油等礦所取之煤先儘德國兵船購用必俟德兵船充足他人方可購求至於高密鐵路目下依舊興依因中爲土人 
 
 

Page 2

 
 
所阻由地方官賠德人工費銀三千四百兩 
[詳述信州閙教情形]  
　　客有自信州至九江者語諸本館采訪友人云本年五月杪廣信府屬貴谿縣鷹潭鎭教堂忽被匪人所毁攷鷹潭距縣治約十里之遥與安仁縣境二十一都壤地相接人烟稠密良莠不齊其中多有信奉西教者五月初旬二十一都黃姓不知因何將同族奉教之人縶去旋復與教士牴牾巡檢某君恐滋事端禀陳縣署縣主楊少庭明府亟率同黃把戎星夜馳至出示開導小駐數日隨卽浪靜風平洎回署後鄉民忽又惑於徐某之言謂堂中已購得洋砲擬卽招集洋兵與地方民人爲難云云遂一唱百和意圖先發制人鳩集數百人掳教士羅君至離堂二十里之上淸鎭左近蓮塘明府聞之飛馳往諭得將羅君釋歸不料明府方在蓮塘而鷹潭教堂又被衆亂民付諸一炬所幸堂中銀錢器物早經移寄教民家所燬者惟木料及粗重物件而已日内明府已據情通禀上游不知將來如何議結也 
[建案餘波]  
　　福州采訪友人云建郡閙教情形前已屢登於報刻經鄧玉峯軍門統率所部前往拿辦嚴密異常六月十七日忽又有匪人散布謡言欲與地方官爲難事爲敖鎭軍所聞立卽妥爲彈壓始無意外之虞吁亦險矣哉甌寗縣裴大令如欽辦理此案深不滿上峯之意某日已檄令撤任遺缺以樊司馬明逵署理 
[接錄整頓釐金條議]  
　　一請飭愼用賢員以袪積弊也咸同之間大軍與賊相拒水陸勇營所在蜂屯軍市之饒湘鄂上下游皆然故其時常關盡廢釐收最旺及事平勇撤新關旺收常關漸復洋貨暢銷土貨囤滯彼盈此絀銀錢漏巵於外洋物力日形其凋敝故釐收年减一年此消息盈虚一大關鍵也惟自古理財之術常以用人爲本胡林翼任嚴樹森閻敬銘治鄂釐而軍用饒曾國藩任黃冕主東征局胡大任主江西牙釐而士馬騰飽左宗棠任周開錫治閩釐而庫藏充裕光緒五六年粤督張樹聲奏調編修李用淸典粤釐成效頗著光緒十一二年粤督張之洞調用賢員治釐收數最旺海防經費賴此挹注光緒二十二年署江督張之洞奏請以候補道程儀洛督辦江皖釐金惜事格不行前賢謂任法不如任人任人之效十倍於立法洵至言也現各省釐務均責成藩司總核藩司苟廉明公正下知畏法黜陟明而情意通分任潔己奉公之員則商怨紓而國課仍裕又叅用公正紳士設商務局察知物產之衰旺各業之盈絀有能辦包一方之釐者照牧令一體委任蓋胡林翼最善治釐其法以通商情爲第一要義嘗日用官不如用紳唐劉晏用士人佐榷之良法不先胡林翼而言之乎一曰總核比較以重榷課也關稅有定額而釐金無定額然現在各省辦法有逐月比較有通年比較儼然與額徴之數無異觀张所開行省歴年比較數有前後大相懸殊者部臣亦可奏請飭疆吏確查以杜欺飾至遇有不旱偏災收數短絀則如米榖食物抽釐之類盡蠲之以廣皇仁須奏明辦理釐金有淡月旺月之不同如今年冬臘田收或開春雨水减色來年春夏减色而秋成豐收較旺是在各藩司責成總分局員通一年比較以盈絀之分數分記功保奬留差記過撤委叅劾以明賞罰而資鼓勵一曰各省物產衰旺不同當隨地制宜也如皖南茶釐嘉湖絲釐昔旺而今衰以印度大吉嶺茶葉日盛外洋亦講求種桑育蠶而湖繭往往有椒米瘟之病故也潯皖江寗木釐日減以回空鹽船在漢關競買半稅單裝載木植之故也江西景鎭磁釐亦今不如昔惟漢口俄商買磚茶行銷北路則今盛於昔因洋貨鴉片烟浸銷内地錐根漏出外洋歲數千萬以致華民風俗日奢習氣日惰生計日微雨粤潮漳厦出洋商民分佈傭工於新舊金山小呂宋秘魯巴西南洋星加坡各處操其奇盈多携資回内地轉相灌輸歲踰千萬賴此有以稍挽漏巵所以粤閩釐收尚可整頓暢旺職是故也他若出洋華傭以糖治吐瀉故臺閩糖利廣銷洋人暑帽多取輕適故山東草帽辫暢售此類皆宜參究新關貿易册務使興工商植物產使製法精良土貨暢旺可以敵洋貨之奇盈商務局官紳爲之保護維持考察物產盈絀之故而隨時制爲輕徴重徴之宜則釐務當有起色一曰外銷欵項不妨臚欵報部仍請飭部臣勿掣疆臣之肘也查各省困於京協各餉及奉省軍需洋債丁漕所入不給解撥至全恃釐金挹注撫藩大吏受恩深重地方時有水旱災歉紅白卹賞緝捕保甲淸糧丈田軍需善後洋務交涉營局各差以至巡船杜漏塘壩堤工善堂書院在在需費故外銷名目所不能免非必侵漁入已也第外銷旣係爲地方之用不妨作正開銷似宜明諭飭其臚列欵項和盤托出開單請銷仍准其立外銷名目部臣當如雍正中耗羡歸公一案仍存留各省藩庫備水旱軍需動用但報知部臣部臣勿掣其肘不列入春秋撥册之内是則可行也又查常關積弊胥役猥多外銷正用之外弊孔視釐局尤甚亦可照此辦理蓋以釐局辦法簡易訪有員胥劣跡隨時撤懲可以除弊至鈔關稅則辦法繁曲名目太多關胥常與院胥部胥鈎結聨絡深根固蒂牢不可破故從前疆臣深知治體者若馬新貽沈葆楨常力持以爲常關不可遽復其正額盈餘應餘應解之數應取償於釐金代徴解部蓋以鈔關之積弊什倍於釐局故也條議未畢明日續登 
[議减經費]  
　　湖北訪事人云鄂省武備自强各學堂開辦以來漸著成效近聞督　接到户部來電内開目下庫儲支絀江南高等學堂業經奏明裁撤湖北各學堂事同一律應否概行裁撤以節糜費應卽妥議具奏請旨遵行等因張制軍以學堂創辦之始頗費經營若驟行裁撤致諸生學業廢於半途似非朝廷造就人才之本意連日傳見王雪岑程雨亭兩觀察曁提調徐穉生太守汪泉蓀司馬詳加核議聞擬奏請將學堂仍舊留辦堂中經費則量予核减以免虚糜未知能仰邀俞允否 
[日艦抵漢]  
　　漢口訪事人云五碼頭江于泊有日本兵艦一艘管帶某者渡江謁見督憲張者濤制軍制軍旋往答拜亦兩國交接之禮也 
[閩省官塲紀事]  
　　福州訪事友人云前者建寗府屬閙教之案經省憲檄委金太守前往商辦迄今尚未就緒追原禍始皆由府縣各官不能先事預防以致釀成此案前建寗府程太守嘉佑現已撤任遺缺以邵武府王太守貴調署遞遺邵武府缺以截缺知府管太守元善署理建安縣王大令之傑撤任遺缺先委候補知縣樊大令明逵代理旋以樊大令另有差委飭准補建陽縣俞大令佳鍾署理○泉州府鄭太守秉鈞偶感時疫曾不數日卽賦仙游省憲聞報委華戟卿太守署理不料疫氣所感立時傳染甫閱兩日亦卽名登鬼籙現已委特用府劉太守煇元前往署理矣○統領福毅全軍署理福寗鎭總兵洪梓靑鎭軍前因駐紥長眼不遑兼顧福寗鎭篆務禀請交卸督憲許筠帥允卽委留浙候候補總兵姚鎭軍期珍署理○副將張副戎世香經上憲委署泉州城守營叅將上月某日詣轅禀謝○漳浦縣馮大令興獻病故遺缺委補用縣何大令建忠署理○同知朱司馬丙元委辦沙埕釐局○通判徐别駕星鈐奉委調辦南臺局提調差○通判鄭别駕煦委辦南臺局支應事○五虎門巡檢婁少尹啓彊調省另候差委遺缺委縣丞王二尹錫榮代理 
[中堂謝步]  
　　欽差大臣剛子良中堂蒞滬後泊舟新閘大王廟碼頭昨日淸晨移節北河南路西首匯業公所旋乘轎式馬車分詣各當道處謝步至亭午時始返 
[總戎謁客]  
　　蘇松鎭總兵統帶南洋兵輪船陳印波總戎旭因聞剛中堂戾止特來禀謁到滬後於昨日命駕入城遍往文武各衙門拜會至縣署時王大令飭丁擋駕 
[萲室違和]  
　　上海縣王欣甫大令之太夫人年屆八秩精神矍鑠近日頸後忽患巨瘡其勢頗重日延數名醫診治想大令孝感動天定能早占勿藥也 
 
 

Page 3

 
 
[航船被刼]  
　　前日有某姓航船由某處載客至滬以爲時已晚停泊白蓮涇口至三鼓時突來赳赳桓桓者四五人擊破篷窓一躍登舟刦取某氏婦臂上所籠銀釧及小洋銀一百枚揚長而去次日船主某甲開單投報上海縣署縣主王欣甫大令准之立卽派出公差兩名前往查明禀覆核辦 
[提訊命案]  
　　浦東裕伯題橋陳家行一帶近有巡鹽勇丁槍斃人命事聞於松江府濮太守札飭上海縣王大令飭差查提屍屬地保到案訊供已紀本報前晚王大令升坐花廰親提詰訊十六圖地保顧雲汀供上月二十日小的聞有鹽捕營巡勇開槍擊斃鄉民之事立往查察知是日有緝私船四艘行經裕伯題橋巡勇見岸上有鄉人肩挑私鹽十餘擔遂登岸窮追鄉人懼棄鹽而逸巡勇雇附近鄉民挑鹽下船每擔許給挑力小銀錢一角及至船上忽又圖賴以致口角紛爭持刀威嚇揮令鄉民登岸旋卽開船鄉民追至陳家行市橋觀者頗多皆立橋面之上巡勇竟敢開槍遥擊先傷張堂堂一耳次傷汪五觀凌元觀後又傷張炳良褚潯觀汪凌兩人傷勢最重行數武卽在某藥店門前倒地斃命及屍屬到來船已開出塘口由浦江向北而去適鹽捕營管帶吳福海老爺乘小輪船由北南來得悉其事立至陳家行命蔣哨弁請圖董沈含卿到船晤商先許給洋銀一百四十元後加至二百元兩屍屬各得八十元餘給受傷人爲醫費各屍屬均允自行收殮小的是以未便報案求察屍妻凌吳氏供是日丈夫凌元觀在田耕作被巡勇槍彈擊中右足傷重斃命由管帶吳老爺給洋銀八十元勒令收殮小婦人畏而允從屍弟凌雪春所供相同汪五觀之母王氏供年六十七歲次子五觀今年三十二歲六月二十日往田間耕種被巡勇放槍彈中左肋及右臂等處傷重斃命隨由吳者爺給洋銀八十元勒令收殮長子大和本不允從後吳老爺欲帶去長子因懼受虧故卽棺殮遺下寡媳年僅廿三歲生有一女甫及三月求卽伸寃汪大和供與其母相同大令曰本縣當卽赴鄉開棺相騐爲死者伸寃惟爾等不應收受洋銀答稱兩屍受傷時見者共有數千人小婦人斷不謊供惟旣遭慘斃不忍開棺叩求俯准免騐卽提行兇之人照律擬辦大令准之著各具求免開棺檢騐切結存卷俟卽移提開槍兇犯到案擬辦各屍屬稱謝而退 
[會訊自縊案]  
　　法租界紫來街隆泰木器店主鄭少溪在捕房自縊身死適縣王王欣甫大令公出未回經道憲札委松海防劉乙笙司馬詣騐屬實嗣由大令提訊屍子鄭申如牽涉法界包探王金福及探夥王載洪二人大令以事關交涉照會法總領事白藻泰君會訊以上情由己詳前報昨日九點二欣甫大令帶同各書役命駕至法領事署頃之公廨讞員朱森庭明府亦乘輿戾止繙譯何君迎入客廰會商良久旋飭傳兩造質訊被告陳墨卿自行投案屍子鄭申如託故不到大令飭差傳催數次申如遣其弟冠生候訊大令卽會同朱明府何繙譯廾座先提陳愚卿詰訊陳供光緒四年鄭少溪向父親陸續借去洋銀九百元至十年非持本不淸還并利息亦從未付迨過父親去世後母親向鄭索取一味㳺移去年十月母亦故世職員向索三次均置之不理不得己投法界公堂具控蒙朱公祖准詞於六月初三日　包探王金福提到管押捕房是晚鄭未知因何自縊身死借據七紙已附呈在案計借本洋銀姓百元利息洋銀二千四百餘元今鄭申如避匿不到顯見情虚求恩明鑒大令謂陳曰爾父在日鄭先借去洋銀數百元本利無著何以後來仍肯借給供父親在日曾開天元木器店閉歇後餘存木器等物鄭少溪素爲是業因將木器作洋銀一百元借給與鄭開店後以資本不敷陸續商借故父念係親戚故共借去洋銀九百元詎料鄭忘恩圖賴本利不還包探王金福供六月初一日公堂大老爺出票提鄭小的遂於初三日九點鐘將鄭解入捕房並無私刑吊打及私押於捕頭查察不到處之情事實被誣控求恩明察大令問鄭自縊究在何時供初四日早四點鐘時管牢華捕查悉鄭自縊身死當卽告知捕頭報請相騐探夥王載洪供初三日隨同王金福提鄭到案餘供與同大令詰問屍子鄭冠生曰汝父所欠之洋銀何以延約不還今日汝兄因何不到供故父借貸之時小的年祗數齡木知底細諸事俱由長兄申如經理現在兄長有事至岳家並非避匿求察大令諭曰汝兄不應誣控包探擅自提人私行吊打况經劉大老爺騐明自縊身死毫無傷痕爾回家可傳諭爾兄誣控在官人役不能含糊了事鄭唯唯又謂王金福王載洪曰汝等奉票提人並無不合鄭少溪自縊咎由自取與汝等不涉諭畢與何繙譯會商以鄭申如誣控包探尚須澈底根究俟訂期覆訊再核訊畢已鐘鳴十二下矣 
[銀行帳略]  
　　匯豐銀行自西歴本年正月一號至六月杪之淸帳刻已印成定於八月卡九號在香港議事計六閱月内除去一切開銷凈得贏餘洋銀二百六十一萬二千九百四十三圓二角二分加以去年滾入洋銀八十三萬四千六百三十八圓四角六分合共洋銀三百四十四萬七千五百七十九圓六角八分今者諸董之意擬以洋銀一百萬圓歸入公積銀内至此而公積銀已多至一千一百萬圓又以洋銀二十五萬圓抵房產之價付各董花紅若干尚存洋銀二百十八萬二千五百七十九圓六角八分應付各股友每股三十先令再按照開設時每洋銀一圓作四令先六辨士核算共合五十三萬三千三百三十三圓三角三分今每圓祗値一先令十一辨士八之五應補付各股友洋銀六十八萬一千七百十四圓二角九分凈存洋銀九十六萬三千五百三十二圓零六分滾入下半年帳内 
[書形性學要第三册後]  
　　是書爲子舊居停李君問漁譯箸君邃於西學曾試鴻博獲雋頭銜淸要望重瀛西近更於修省之餘譯成形性學要其第一二册早已付諸手民今復踵而成三編洋洋數萬言詳論光磁二學繪圖貼說了如指上螺紋竊謂今之譯西書者其病有二一則泥於西文以致詞句晦澀冉三循繹苦於索解無從一則祗求華文要適以致與原本中曲折細微不相脗合毫釐千里貽誤學人君則西學旣　貫精詳而華文又足以達之故能使累黍無差爲繙譯諸書中第一善本所惜僕依人作嫁碌碌無能其於格致工夫毫無心得浣展盥訥未免愧對良朋耳時光緒二十五年立秋後二日上海黃協塤夢畹生跋 
[江西藩憲張方伯復電照登]  
　　嚴筱翁鑒前由新泰厚匯銀之信諒到電悉兄與葉施楊席諸公助振規銀五竿感激之至當代百萬災黎九頓首謝遵屬先由司庫墊發應急輔善義紳具領按項請交存新泰厚湊還洋欵勿匯查吉臨南三府災情極重工振需欵甚鉅已詳請奏咨開辦振捐仍希諸公竭力勸募爲禱華叩七月初四日 
[詳述招商局漕米水脚數]  
　　七月初一初四兩日所論招商局裝運漕糧一項每年可盈餘銀一百二十萬兩云云細查招商局第一屇祗裝運漕糧二十萬石嗣因沙寗船逐漸减少商局歴年加增漸裝至七十餘萬石至多者今年亦不過九十餘萬石漕局所領公欵水脚并保險每石銀三錢八分連津滬兩處棧租上下駁費自置麻袋漕局總辦委員司事薪水一切在内核計商輪每石凈收水脚銀二錢五六分歲得漕糧水脚銀十餘萬至二十萬兩耳大沽水淺開河頭二班船駁運有遲至十數日始行起淸駁船偷漏甚鉅向多不賠以致商局吃虧更重而歴屆漕米運津又要限期五月裝完然春季之時適値客貨麕集亟待裝運之候迫將客貨截减此中暗虧便已不少年來客米由滬至津每石水脚三錢增價時三錢八分至四錢幾分不等現在每石水脚祇有二錢五分以此比較招同局並無格外之利而招商局曾於中外失和之際連年冐險裝兵運械非他國公司所可爲力者拱北輪船在錦州爲兵勇裝炸藥失愼船價數萬毫無償還尚須撫卹全船中外人等家屬所費萬餘兩之鉅昔年往來南洋舊金山等處國家均無津貼曾復報効慶典銀萬　備振銀十萬兩歲繳大津上海　學堂經費銀八萬兩今又捐報効銀六萬兩共計每年籌捐銀十四萬兩以西例銀行存欵五釐週息計之無異　　効銀二百數十萬兩矣豈非中西各國輪船公司報効國家之至厚者乎 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[籌辦膏捐]  
　　湖北訪事人云鄂省庫儲支絀解京恊餉不敷甚鉅張香濤制軍飭司道各官各抒所見以備采擇旋有某大員具禀督轅請仿照上海章程抽收烟膏捐以資集腋制軍韙之日前面諭保甲局朱惠之太守江夏縣陳少石大令查明省城内外土鋪烟館共有若干家開具淸單以憑核辦太守及大令奉諭後已督飭鋪委逐一淸查矣 
[典書閙事]  
　　福州訪事友人云上杭街萬源漆行主人黃少欲與弟錫九家擁巨資兼設光大當鋪前年侯官舉人葉世誠將書二十二本質錢五千文及向贖忽失二本孝廉稱是書係何氏手抄札記異常名貴不容殘缺必欲取償而後已涉訟三年經前任侯官縣易小雲大令斷令典鋪加六倍賠償葉不允堅請將夥某甲嚴懲大令批示申斥立案不行現經兩造親友一再調停仍未妥洽葉積恨莫洩商同其友陳少坡糾集數十人奔至漆行尋少谷不見遂擁錫九入城徑送侯署縣宰劉特舟大令提訊之下騐明葉與錫九各有傷痕均著交保出外再行訊究事爲臬憲同子迪廉訪所聞卽飭侯邑宰秉公訊辦以儆刁風而安善良 
[淸理街道]  
　　前者保甲總巡戴子邁明府奉委兼管淸道事宜時曾派出巡查人十名責令按叚綛眞稽察不意日久玩生有名無實致街道依然污穢不堪事爲明府查知不禁大爲震怒立將各人一併革除自六月起至八月止月給打掃夫茶水錢每名一百文責令勤愼從公毋稍怠惰 
[舟子溺斃]  
　　日前靑浦縣人張某滿載西瓜來滬販賣舟泊滬北沈家灣其子阿大年已弱冠猶有重心前日午後因天時炎熱躍入河中泅水以游以泳其樂陶陶不虞時方潮漲水勢甚急一時身不由主隨潮而去其父立卽倩人打撈業已腹大如瓠返魂無術乃載回家中自行備棺成殮 
[公堂停訊]  
　　昨日禮拜四係法界公堂訊案之期因讞員朱森庭明府與縣主王欣甫大令會審鄭少溪自縊一案故特咨照捕房停訊一期羈押各犯統俟禮拜六一併訊判 
[上海巡局紀事]  
　　前晚南市十二圖汛捕趙桂在江南製造局砲彈廠後曠地上查得水烟袋兩枝知係竊賊所遺因卽送至高昌廟巡防局禀明局員馬午橋叅軍存候失主到局認領○南市吉祥弄卽久大馬頭及裏馬路等處每有無業游民自稱包車夫成羣結隊盤踞横行見有婦女經過任情調笑時肇事端近經保甲總巡戴子邁明府查知立卽出示諭禁並傳知十六鋪巡防中局委員文二尹隨時派勇前往嚴加約束 
[英界公堂瑣案]  
　　流氓盛毛郎係巨棍范高頭范毛毛昆季行之同黨近由郭松松糾令帮同將堂兄子阿頭刼往吳淞勒索洋銀一百七十元阿頭如數措給始得釋回事後心有不甘投報捕房由包探陸阿九將郭松松盛毛郎拘獲昨晨送案請究郭阿頭供本邑人務農爲業堂弟松松糾同范黨盛毛郎向小的索借洋銀一百元小的不允忽於七月初三日在新閘遇見將小的刼至船中開赴吳淞勒借洋銀一百元並開銷船價等項七十元小的畏其兇横恐有性命之虞不得已如數付之始得釋回今旣獲案叩求訊究郭松松供堂兄阿頭積欠小的洋銀故向索取曾約同至吳淞一次並非强刼叩求明察盛毛郎供伊等弟兄因有錢財轇轕邀同小的代爲淸理不敢刼人勒索喪讞委員張同馬商之白繙譯官謂若輩横行不法可惡已極判將盛毛郎重責一千板管押一年郭松松重責三百板管押半年○粤帮木匠勞松等承攬信和祥號各項工程已歴年所邇向算取工資被信和祥執事人蘇美及簡有吞没洋銀八百餘元勞松遂率同鄧騰何滿譚進鍾興李錦鍾權張玉王達楊桃莫祥唐恩唐容譚炳蕭炳葉秋蘇淸李廣梁信羅勞簡志唐堅何安張禮蘇其羅雲何有何朝唐荷梁成謝江梁堅李劍張魁何暢梁元朱安唐恩張貴郭蘇金進簡勞簡良麥堯何照陳輝張叙邱照林輝莫壽姚章黃甜蘇根等六十人將蘇扭案聲稱簡已聞風逃逸今蘇亦將遠颺是以扭送案下求恩究追蘇美供此項工銀均由簡有經理小的並未吞没叩求明察司馬著兩造各明白補詞靜候核奪○包探李耀庭拘解宏園烟館執事人胡芝大値堂人張全全到案禀稱前日彼處有烟客楊介生失去小洋銀六角誣指對楊吸烟之陳召全所竊相與攢毆致陳受傷小的聞知急往查問烟館中人不服竟將小的扭毆今特送請訊究楊介生供是日小的失去小洋銀不知何人所竊而胡張二人貿然向陳詢問致相爭論小的恐釀事端向勸不依旋被將陳毆傷此事實與小的無涉胡張同求恩宥司馬判罰胡洋銀二十元提出四元給陳爲養傷費張重責三百板○包探趙銀河拘解竊賊周益福到案禀稱此人僞裝狎客至妓女朱鳳娥處竊取銀水烟袋一枝經小的緝獲人贓送案請究朱鳳娥遣女傭投案領贓周益福供落魄無聊不得已而出此下策司馬判責三百板管押兩月贓給還失主 
[美界捕房紀事]  
　　昨午竊賊李阿毛掩入西華德路某粤人家圖竊適爲事主所見當揚拘獲扭送捕房捕頭令押候查明然後解送公堂禀請讞員翁笠漁直刺審辦○昨日賭徒王阿更在北河南路天后宮前設攤誘賭適爲巡街華捕所見立卽連賭具解送捕房捕頭令押候轉解公堂請翁直刺懲辦 
[將伯助予]  
　　衡文者以此意未終彼意又起謂如山陰道上應接不暇就目前振務觀之與斯言正相胞合自去年山東皖北曁淮徐一帶被災雖經設法補苴尚未能一律薉事不料浙紹餘上兩邑同時被水江右吉贑等郡又罹沈災需振之繁正如塡海移山無從措手所幸四方好善君子共體時艱再接再厲計此次收到徽州績溪程芷庭洋二百元隠名氏求父病愈洋一百元龔夑臣注洋五百角陳省介求省吾胞兄病愈洋五十元朱積善堂龍銀廿元鷹銀十元厚記棧交來大元昌洋五十元祥記興記各洋五十元公記洋十二元小洋三百八十角川源通同德和集珍祥合洋三十元謹一併誌之如左[  上海六馬路仁濟善堂籌振公所施則敬等謹誌]  
[惠澤及時]  
　　啓者敝堂施醫給藥每交夏令經費浩繁左支右絀無可彌旋蒙隠名士二人接踵而起各助英洋一百圖由源昌號交來誠謂惠澤及時施當其阨也又蘭敦睦堂鄧求合家平安助洋十圓燭影氏助洋四元張善士助洋一元李善士助洋一元又集福册隠名士助洋六角後先祗領感佩莫名敝堂職司出納屋漏自嚴區區之心幸蒙鑒諒惟是來源有限望澤正殷尚冀四方藥善諸君一視同仁源源接濟斯小民之疾苦可紓大造之報施不爽種瓜得瓜種豆得豆因果之說何容屏而不談謂予不信請誌報章以當左劵滬北天后宮前廣益善堂司董嚴信厚葉成忠施則敬唐榮俊等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年六月二十五日京報全錄]  
　　宮門抄○諭旨四道錄前○大臣載奏查看陵寢樹木生虫敬陳管見摺○蜀督奎奏特叅武營不職各員摺○駐藏大臣文奏爲達賴喇嘛循例移居洛布嶺岡片○又奏爲遣散隨帶兵丁片○大臣文奏委員代閱番營兵丁片○鄂撫于奏爲遵旨察吏據實叅劾各員摺○六月二十五日推班○内務府呈進九九盒○又奏派致祭雨雷風雲派出海公錫公阿公英侯○又奏派致祭内外城隍廟派出崇光毓秀○掌儀司奏二十八日祭奉先殿倫貝子行禮○召見軍機○皇上明日辰初升○勤政殿受賀辰正二刻入座聽戲○○奴才載瀾跪奏爲敬陳管見恭摺仰祈聖鑒事竊奴才奉旨前往○東陵查看松蟲所有查看詳細情形業經先後奏明在案伏思陵寢樹株風水攸關内務府舊設有樹户差役緑營舊設有撥汛兵丁儀行海地各有責成原應隨時修理俾資蕃茂乃近年被蟲之案層見疉出平時稽查搜捕視等具文所有樹户兵丁幾同虚設且捕拿時則請撥經費淨盡後則請奬官階而於平日廢弛之咎未經議及有奬無懲殊非先事預防之道極其流弊更恐有不肖官弁妄生希冀釀使成災藉爲請欵邀奬地步尤不可不預爲杜絶奴才愚昧之見擬請旨飭下各該衙門嚴定處分自此次搜捕凈盡後如再有樹株生蟲之處該管官弁能於三個月内捕拿凈盡者免其置議仍不得率行請奬若並不卽時搜捕致讼成災者卽將該秋官弁議處倘有意存規避匿災不報者除將該管官弁從嚴懲辦外並將該管大臣予以應得處分如此嚴定章程庶可挽以前之積習而卽以杜將來之弊端奴才爲愼重風水起見是否有當謹恭摺具陳伏乞皇太后皇上聖鑒訓示謹奏奉旨一道欽此○○頭品頂戴四川總督奴才奎俊跪奏爲特叅營員分别休革以肅戎政恭摺仰祈聖鑒事竊查川省武備廢弛匪伊朝夕緑營員弁積習尤深必須破除情面而實力整頓方有振作之機奴才到任以來認眞考核細加訪察而有庸劣不職者當此講求營務未便稍事姑容兹查得綏靖營遊擊成勳身弱多病才具平常綏定營守備許國淸精力就衰聲名狼籍越嶲營守備李宗才年力衰頽難期振作順慶營守備楊樹森畏葸無能不堪策勵寍越營領哨千總何國樑衰庸昏憒雙目失明升用副將吳家春行爲荒謬勒案陋規儘先守備余茂營麟營私牟利任性妄爲以上各員若不據實甄别恐相率效尤何足以嚴營規而申紀律相應請旨將綏靖營遊擊成動勒令休致綏定守備許國淸越嶲營守備李宗才順慶營守備楊樹森寗越營領哨千總何國樑升用副將吳家春儘先守備余茂麟一併革職以示懲儆如蒙俞允所遣綏靖營遊擊各缺川省現有應補人員均請扣留外補合併聲明謹繕摺具陳伏乞皇太后皇上聖鑒訓示謹奏奉硃批旨另有欽此○○文海片再每年夏間達賴喇嘛移居洛布嶺岡應由駐藏大臣循例奏陳歴經遵辦在案本年達賴移居之期奴才駐紥邊境未回前藏兹據西藏糧務胡用霖禀稱達賴喇嘛於三月二十一日由布達拉山移寓洛布嶺岡業林仍遵向例會營揀派弁兵護送下山該糧務復於二十五日親詣省視一切均臻妥善等情具禀前來理合附片具陳伏乞聖鑒謹奏奉硃批知道了欽此○○文海片再奴才進藏時桑披犯順三岩不靖是以奏明招募勇丁一百二十名隨帶起程到任後復奏明帶領至邊均經奉旨允准在案現在奴才旣回藏自應將所部勇丁遣散爲是無如所招募者皆四川貴州之人若在西藏遣散不惟流落異成情旣可憐且使貽害地方吏覺可慮兹當奴才請覲之時倘蒙俯准卽由奴才帶領回川遣散稍遲兩月所費無幾所全甚大矣又奴才由貴州藩司任内特簡駐藏大臣未經回京卽將眷屬携至四川省城居住妻瘋子幼屢經奏明有案兹若蒙恩准奴才來京陛見卽將奴才眷屬擕回都門尚有親族招呼異日奴才前往印度亦免兩地懸心之苦謹附片陳明伏乞聖鑒謹奏奉硃批卽著派員帶領回川遣散欽此○○奴才文絡跪奏爲委員校閱前藏漢番官兵春操情形恭摺具陳仰祈聖鑒事竊查西藏每屆春秋兩操向係駐藏大臣認眞校閱本年春操奴才因駐邊境未回前藏不能親身校閱照例漢營札委西藏游擊陳錕番營札委噶布倫等就近認眞校閱以符定制兹據西藏游擊陳錕噶布倫等呈送操册前來禀稱奉札之後卽於三月十七日起連日親赴校閱在藏漢番官兵技藝所有陣式步伍尚屬齊整槍砲聲響亦皆聨貫查閱册註弓箭鳥槍中靶者均在七成以上當經奴才札飭藏營將備戴琫將漢番官兵技藝嫻熟及生疏者分别奬勵責懲用昭激勸以期一律精强悉成勁旅仰副聖主整飭戎行修明武備之至意所有委員梯閱前藏漢番官兵春操情形理合恭摺具陳伏乞皇太后皇上聖鑒謹奏奉硃批知道了鍧此○○頭品頂戴湖廣總督臣張之洞湖北巡撫臣于蔭霖跪奏爲遵旨察吏據實叅劾恭摺仰祈聖鑒事竊惟方今時事艱危禦侮首在於固民心而安民莫先於淸吏治屢奉懿旨飭督撫於不肖官吏破除情面嚴行叅劾又飭力袪積習認眞考核又奉上諭於所屬各員隨時留心考察仰見朝廷澄叙官方孜孜求治之至意感悚莫名臣等若不實心整頓何以仰答鴻慈數月以來臣等公同留心考察採之輿論訪之僚屬其庸劣著聞之員復參之於案牘以考其實似此者斷不敢不據實特叅稍存姑息其有聲名不好而尚未查實者與夫雖有一端之失一事之誤尚可望其攺悔者又全體不無可議而核其才藝尚足供器使者均當恪遵慈訓如父兄師長之訓教子弟以觀其後臣等亦斷不敢遇事苛求以塞其自新之望兹查有鹽運使銜候選道前署施南府候補班前補用知府魯欲仁瞙視民艱需索屬員考試滋弊前代理襄陽府候補知府韓鑑藉公營私操守難信三品銜補用知府龍兆霖素行不檢比暱匪人不顧大局四品銜安陸府同知盛勛擅受縱役屢控不悛前署鄖西縣本任竹谿縣知縣周瑞鑾粗劣謬妄不識官方四品銜在任候補直隸州知州石首縣知縣劉邦道苛罰虐民猥鄙近利咸豐縣知縣余良才好利縱役民怨繁滋同知銜候補知縣巫國玉素行不謹　綠躁競同知銜候補知縣龍　辦釐貪鄙聲名最劣補用知縣蔣謙受舞弊病釐擅離差所通山縣教諭陳廷瓚聲名平常難資訓迪襄陽縣典史周思濂違例擅受被控有案通山縣典史范大瀛任性妄爲不知檢束試用府經歴龎輝光壟斷罔利多招物議試用府經歴歐陽棽倚勢横行勒薦司事署棗陽縣典史王元中行止卑陋屢被指探前署公安縣孱陵司巡檢曠楨一瞻大妄爲逼斃多命試用從九品文龍耀苛虐商民絶無忌憚試用典史張之鋆鑽營取巧聲名惡劣以上各員均應請旨卽行革職三品銜補用知府唐樹滋人甚平庸辦厘生事花翎道員用候補知府黃仁黼貌似有才辦厘不實以上二員均請以通判降補運同銜升用同知調署棗陽縣知縣梅冠林辦事疲弱難期振勵五品銜前署恩縣候補知縣董治勛任用劣紳辦事寡實以上二員均請以府經歴降補監利縣知縣羅迪楚性情浮躁不洽輿情惟文理尚優請以教職歸部銓選經此次叅劾之後臣等惟當督率僚屬勉以洗心滌慮寛其旣往策其將來果能共自濯磨臣等不勝冀望倘復狃於積習不知愧奮嗣後如有貪黷敗檢縱役虐民需索屬員營私靳蔽奔競鑽營政事昏疲行止污邪者有一於此定予隨時請旨示懲斷不敢稍事姑容所有遵旨察吏據實叅劾緣由臣等謹合詞恭摺具陳㐲乞皇太后皇上聖鑒訓示再所有石首咸豐竹谿等縣各缺湖北現有應補人員應請扣留外補合併聲明謹奏奉硃批另有旨欽此 
 
 

Page 14

 
 
[光緒二十五年六月二十六日京報全錄]  
　　宮門抄○諭旨一道錄前○御史余奏叅劾總漕大員摺○欽差大臣剛奏遵旨查明總漕大員被叅各節據實覆陳摺○六月二十六日推班○范廣衡謝授光祿寺少卿恩○召見軍機○○山東道監察御使臣余誠格跪奏爲總漕大員縱屬害民婪贓溺職謹據實糾叅請飭下江南查辦事件大臣一併確查懲辦恭摺奏聞仰祈聖鑒事竊臣維時至今日外侮迭乘内地民生元氣未復我皇太后皇上宵旰焦勞無日不以國計民生爲念大小臣工宜如何仰體聖慈力圖報稱乃臣聞漕運總督松椿人本貪庸懵無知識其闔庭穢行道路喧揚直不堪登諸章奏然家政雖亂但使公事粗能理料則該督不過自玷其家聲而於國於民尚無大害乃在任十年毫無振作信用門丁前已屢被叅劾近復信任候補知縣周士鈺賄賣差缺朋比分肥南河吏治因之大壞甚至民間鋪户亦多受其訛詐上年在淮安府城外添設騐補捐局搜括商民激成衆惡聚至一千餘人拆毁捐局驅逐委員淮安城内罷市數日旋至淸江控訴該督不究遂將委員所開廣元錢店拆毁搶掠商民錢鋪亦因此倒閉者十餘家該督見衆怒難犯出示許撤騐補捐局而不敢懲辦亂民亦復不聞奏報運河漕標本該督專責漕標營務廢弛淸淮以北剽刦成風從不整頓虚縻餉項歲已不貲而湖灘葦蕩任意私徴入已運河歲修之疑發與河廰各員種種尅扣勒令廰員具領實不及十之三四以致河廰各員延不修防不能責咎淸淮高寳一帶淤墊日高而淮徐靈泗之水患實由於此徐海被災數年該督近在咫尺旣不報災亦不辦振上年迭荷天恩發帑振濟去冬始據該督奏報一次請將辦振之周士鈺等嘉奬其實周士鈺藉該督之勢凌壓同僚妄自尊大把持公事固已日不暇給何嘗辦振淸浦徧地災黎死者日以千計只聞淸河縣侯紹瀛捐錢數百千在碼頭散放而已又有許賣婆者出入該督衙署賣婆之女亦不時往來或由督署後門延入漕標各營差使由許賣婆母女指名請委無不受命如響以致附羶逐臭賄賂公行廉恥不存紀綱掃地似此贓污不職縱屬害民若令久任疆圻何以風僚寀而蘇民困相應請旨飭下江南查辦事件大臣剛毅一併確查懲治臣爲整飭官方起見昌否有當謹恭摺具踈伏乞皇太后皇上聖鑒訓示謹奏奉旨欽此○○奴才剛毅跪奏爲遵旨查明總漕大員被叅各欵據實覆陳仰祈聖鑒事竊奴才抵江寗後准軍機大臣字寄光緒二十五年四月二十日奉上諭有人奏總漕大員縱屬害民婪贓溺職請飭查辦一摺據漕運總督松椿貪庸無識在任十年毫無振作信任候補知縣周士鈺賄賣差缺朋比分肥南河吏治大壞上年在淮安城外添設騐補捐局搜括商民激怒聚衆至一千餘人拆毁捐局驅逐委員淮安城内罷市數日旋至淸江控訴該督不究遂將委員所開廣元錢店拆毁搶掠錢鋪因此倒閉者十餘家該督見衆怒難犯始出示許撤騐補捐局不敢懲辦亂民亦不聞奏報漕標營務廢弛淸淮以北剽刦成風從不整頓湖灘葦蕩私徴入已運河歳修之欵種種尅扣勒令廰員具領以致河廰各員延不修防淸淮高寳一帶水患實由於此徐海災振該督奏報竟將未嘗辦振之周士鈺等濫行嘉奬又有許賣婆者出入該督衙署漕標各營差使由許賣婆母女指名請委無不受命如響請飭查辦等語著剛毅按照所叅各節確切查明據實具奏原摺著鈔給閱看將此諭令知之欽此遵旨寄信前來奴才當卽札飭江蘇試用道沈邦憲馳赴淮安淸江一帶按欵密查復經奴才詳加訪察具得梗槪請爲皇太后皇上據實陳之如原奏内稱該督信任候補知縣周士鈺賄賣差缺朋比分肥南河吏治大壞甚至民聞鋪户受其訛詐一節查周士鈺在淸江多年地方情形熟悉現充淸江淮安兩處善後局提調南河各項差缺向係該督量才派委尚非周士鈺所能叅預謂其信任該縣賄賣分肥實無其事惟周士鈺小有才能充當提調年久廣爲結納藉此凌人妄自尊大迹近招摇至民間鋪户如有訛詐情事豈肯隠忍不言再四訪查尚無控告該員案據自係傳聞之誤又原奏上年在淮安府城外添設騐癍捐局搜括商民激成衆怒聚至一千餘人拆毁捐局驅逐委員淮安城内罷市數日旋至淸江控訴該督不究遂將委員所開廣元錢店拆毁搶掠錢鋪因此倒閉者十餘家該督始出示撤騐補捐局不敢懲辦亂民一節查上年五月十一日該督派委江蘇候補布政司理問王崇悌在淮安城外下一鋪地方創設騐補捐局專爲稽查下游漏報捐貨而設該員邀同在淸江關設廣源錢店之孔昭文前往照料因淸淮等處五方雜處肩挑貿易之人誤聽傳言者零星收捐之說一時衆論譁然遂於是月十三日將該局銜毁淸淮兩處先後罷市該督立將王崇悌差使撤去一面飭將騐補局栽撤人心遂安内有藉此揚言孔昭文所開之廣源錢店現將倒閉民間一聞此言無不携票取錢該店周轉不及遂致倒閉此外如廣成德興晉泰洪源鉅源各錢鋪雖先後關閉然多因資本不足自行歇業尚非被　源牽累查此次商民肇事之由實因零星小販誤信驗補捐局亦須抽捐以致衆情疑惑滋生事端當時各處滋事鄉民聞風麕集事定卽散該督查無爲首糾衆之人無從緝拿是以未予深究並非不敢懲辦該員王崇悌到差甫二日倉猝聚閧非因搜括捐項而起尚無不合至孔昭文因廣源虧欠官項業經淸河縣提押追繳另案辦理又原奏漕標營務廢弛淸淮以北剽刼成風從不整頓虚糜餉項一節查漕標經制各營分紥淮安海州各府州縣零星散布僅資鎭撫此外防營無多統計步隊三營馬隊本係四營現經分爲八翼至安東沐陽以至宿遷相距二百餘里均駐有淸淮防勇又在步隊各營中抽練三百人名熊武軍駐紥淸江居中策應遇有盜案由該營會同地方官實力緝捕其現駐防勇之各州縣均經該督加委營務處俾文武聨絡一氣呼應較靈近雖伏莽未靖而遇案認眞緝捕時有所獲迭經該督奏報有案可憑是漕標營務尚不至於廢弛又原奏湖灘葦蕩私徴入已運河歲修之欵種種尅扣勒令廰員具領不及十之三四以致延不修防淸淮高寳一帶淤墊日甚淮徐靈泗之水患實由於此一節查葦蕩共設左右兩營該地所產蘆葦由營採取變價每年約可收錢二萬餘千洪湖等處灘租生年約可收錢八九千千文均係充作工需等項之用歴年收支务欵由承辦委員分别造報有册可稽勢難私徴入已至運河歲修等欵種種尅扣本爲從前河工積習惟近年庫欵支絀工費較前核實有先發三四成工竣之後再行請領者委無放不足數尅扣之事淮徐等屬運河連年修濬並未出有險工上年徐海各屬因雨水過多兼之蒙沂山水下注致被水災河隄實未潰溢詢之該處居民據稱二十三年夏間上游洪澤等湖來源湧漲江湖又復頂托水逾閘壩定誌數尺有奇直至秋成以後始啓放車邏各壩下游亦未遭水患是以修防得力尚屬可信又原奏徐海被災數年該督旣不報災亦不辦賑去冬始據奏報請將周士钰等嘉奬其實周士鈺把持公事日不暇給何嘗辦振淸浦徧地災黎死者日以千計一節查淸江爲南北通衢徐海連年水災飢民就食該處者至十餘萬人之多該督於上年春間勸集義振約錢八萬餘千串購買山芉豆餅分投散放全活甚衆謂死者日以千計必無是理至請將周士鈺嘉奬係因該員隨同勸振稍有微勞尚非濫行保奏又原奏許賣娑出入該督衙署漕標各營差使由許賣婆母女指名請委無不受命如響一節查押姓母女並非賣婆從前在該督署傭工早經辭退仍寓淸江地方該氏因往　曾經服役每逢年節入署叩賀家長誠所難免惟請托各營差使查無其事原奏亦未能指明何人買差遍加訪察實無確據此摺未完 
 
