# 1892 - 287 - 4907004

 

Page 1

 
 
[重印五經體注○全號畫報○岑宫保介福圖出售] [  點石齋啓]  
　　五經體注一書久已風行海内而善本則殊寥寥或字多漫漶而莫辨或板太縮小而未清不獨閲者有費目力而且場屋中題解有失貽誤非輕本齋有鑒於此曾將是書悉心校印迄今銷售久罄頗蒙士林稱賞今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另議全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宫保坐鎮滇黔閩疆戰績在人耳目間士民翕服今將平生事跡繪圖置説名曰介福圖亦已印成每部實洋八角如蒙賜顧上海向本分局三馬路北申昌京都廣東兩湖福建汴梁西安四川等省各分莊購取 
[宜仿西法以裨時事論六]  
　　一日整圜法以杜毁鑄按通典自太昊以來已有錢太昊高陽氏謂之金有熊高辛氏謂之貨陶唐氏謂之錢商周謂之布齊莒之間則謂之刀秦錢文曰半兩重如之漢孝文仍其文而重祗四銖孝武全銷半兩更鑄三銖旣而有司言三銖輕易作奸乃仍鑄五銖新莾居攝造十二銖值五十文造契刀錯刀值什倍之旋以金刀之諱改爲貨泉此圜法之源流不僅始於太公之圜法也自是以後歴朝之制更改靡常而盜鑄之禁亦自漢而已嚴其時諸侯若吴王濞大夫若鄧通皆得卽山鑄錢其富無敵至吴鄧之錢遍於天下據鶴林玉露云半兩錢乃吴鄧所自鑄其説不同意者文帝仍秦制半兩之文故吴鄧自鑄亦以半兩爲文耳其錢流傳最多至今尙有之然其時官錢因而疲滯用是議禁犯者論死我朝定制除車器樂器外其餘銅器民間一概不准私藏當官變價違例者笞定例何等森嚴所以然者仍不外乎維持圜法而已杜漸防微可謂至矣然而私鑄私毁猶未能絶盖利之所在匪徒每不惜身家性命以圖之咸同以來私錢益復充斥爲害巿廛誠非淺鮮近年粤省開爐以機器鼓鑄其重庫平一錢所出固已不少宜其推行愈廣乃滬上初尙通行近則絶無而僅有以其光明璀璨遂傳爲銅中有金恐難保不又爲匪徒所收毁夫錢爲中國之寳歴久不廢上有國號其權内則掌之大司農外則掌之司道烏可供匪徒之妄作竊謂與其設法禁絶而流弊滋之不如略仿西法俾匪徒無從生心之爲愈也今宜更鑄新錢重不過三四分以機器範銅其模精其質輕欲私鑄則吃本重欲私毁則餘利微可以行之而無弊今旣有機器改造亦自不難宜於粤省先行試鑄然後推廣陸續將　錢收銷改換一體行用則盜鑄之風將不禁而自絶矣一曰講藝事以信貿易貿易之道首重在信况梯航重譯以來懋遷推誠布公以待之猶不免有所猜忌若稍有所不慊於其意而欲其願出我塗也難矣信者何不外乎貨真價實而已貨真價實而能持之以久不售其欺不虞其虧折者心平日講求研究確有把握而後可説者謂當今通商各國捆載而來者除呢布爲日用所需軍械爲國家所急其他類不過奇技淫巧之物其可以易我金銀無算者固民情之好異然其所製究亦未嘗不精也中國出口之貨惟恃絲茶二項爲大宗絲與外洋進口之貨相敵而近年以來外洋亦講求蠶桑之利中國絲業漸衰茶業則更形凋敝此其故何歟或謂絲茶二項出口關稅太巨成本較重以致視爲畏途或謂華商往往作僞是以銷塲阻滯其實則尙不盡係乎此皆失於講究之故耳養蠶做絲以及種茶採摘焙炒等事華人自以爲老斵輪手初無細意研求之人而彼外洋之人乃有所觖望於我矣且外洋之人講求蠶桑以及精求種茶之法者實繁有徒故外洋所産之絲茶日漸加增卽使刻下尙未能盡善盡美而將來研求愈進必且蒸蒸日上中國之利必有大爲所奪者矣夫五榖果菜所縷絲絮等土産也他國所有者中國無不有而且多其能益加培植講求藝事則所産更日出而不窮至於所産日出而不窮將天下莫與爭矧爲區區絲茶二物而謂有不能擅其大利者乎絲茶爲中國所出而西人乃獨講求其法精益求精中國反不加意焉不亦可恥之甚耶雖然近來當道諸公亦頗有以此爲務者誠能奏請如日本之仿西法設立官茶局農菜等處妥定規程盡心教導並非奪民之利無非利民所利如此則一切土産方且日有起色豈但絲茶然後知中國商務之不振非不能振也失於講究之故耳一講究則土産盛而貿易自必暢旺彼亦何所籍口於我哉以上所陳各條竊謂切中時事芻蕘之言或亦可備採擇焉此外倘更有所見尙容操觚以待 
[制憲出轅電音]  
　　兩江總督劉峴莊制憲擬赴鎮江閲視砲臺因事中止已列前報昨接金陵電信云制憲定於二十九日辰刻啓節赴鎮江閲視砲臺約計往返須三日云 
[宣南鴻雪]  
　　吏部示傳現出有奉宸苑柳村閘閘官一缺查有坐補奉宸苑柳村閘閘官于登灜應行坐補相應傳令該員於三日内親身赴部騐到毋得自悮○稽察舊泰倉趙給諫增榮現已五馬出守所有稽察舊泰倉一職自應另行奏請钦派他員經都察院開列清單具摺入奏奉硃筆圈出接察舊泰倉著吏科掌印給事中鄭嵩齡去欽此○上虞備用處續辦事章京頭等侍衛宗室德潤現丁父憂照例給假百日穿孝所有續辦事章京一職責重事繁應卽委員署理經慶邸等諭令上虞備用處二等侍衛薄剛暫署以專責成○管理太常寺事務禮部尙書臣宗室崑岡等謹奏爲循例具題事查九月初六日秋祭都城隍廟應行遣官前詣大威靈公前讀文致祭謹案臣寺祀典所載應由散秩大臣中題請欽派一人主祭准侍衞處將散秩大臣銜名咨送前來臣寺照繕題本進呈恭候欽遣俟命下之日再由臣寺知照遵行謹此題奏請旨八月十五日奉旨遣委散秩大臣一等承恩公鍾秀行禮欽此○淮安關監督世榷使序現已期滿經内務府開列七司三院一等資深兩項郎中員外郎清單繕具題本進呈請旨八月十六日奉旨這淮安關監督著一等記名奉宸苑郎中常恩去欽此○兵部馬館漢監督候補主事何主政傳中現已一年期滿應行更換經兵部諸堂憲就本部漢司員中揀擬正陪於八月十八日帶領引見本日奉硃筆圈出兵部馬館漢監督著兵部候補主事李象辰去欽此○署山西巡撫胡中丞聘之以本年夏間平陽等府屬三十餘州縣雨水爲災需賑過鉅擬仿照順直推廣賑捐章程設局開辦分投勸導以本地財賦供本地賑撫之需如有捐銀一萬兩以上者卽專摺奏請降旨優奬俾災民得資拯救等情專摺入奏八月十八日奉硃批著照所請該部知道欽此○八月十四日爲松壽泉少冡宰溎懸弧令旦是日適逢齋戒之期遂改於十八十九二十二十一等日在西單牌樓磚盤院胡宅召集優伶演劇四晝夜以款嘉賓計十八十九日演小丹桂徽部二十日演小恩榮崑弋部二十一日演寳勝和秦部一時花 
 
 

Page 2

 
 
穠　　　　脂柔勝會非常諸客無不興高采烈云○盛京岫巖城守尉宗室嘉三年任滿奏准陛見於本月十八日入都循例　宿刹　具安摺膳牌於二十日子刻齎往西苑門奏事處呈請遞入旋於寅刻抵西苑門暫坐宗人府茶房少頃樞垣發出傳單嘉善著於第三起入　 
[上御勤政殿]  
　　召詢奉省防務政治數語守尉逐一詳　奏對畢隨退出西苑乘車回宣武門内迤西柳樹井故宅午後赴各要津處　○兵部爲知照事武選司案呈所有行走四年期滿漢藍領侍衞張鴻年一員本部於八月十八日帶領引見本日奉旨期滿漢藍翎侍衛張鴻年著以都司用欽此欽遵到部相應知照領侍衞内大臣處查照○光禄寺爲知照事所有學習期滿奏請留寺補用典籍恩榮一員本寺於八月十八日帶領引見本日奉旨期滿奏留候補典籍恩榮著准其留寺欽此欽遵到寺相應知照吏部查照○正二品漢廕生候選通判丁道津奉旨以主事用欽此本月二十日配簽經敬少冡宰當堂掣分户部在主事上學習行走除傳知該員外復知照户部查照○本年秋季神機營分撥馬步隊伍前赴南苑駐操所撥隊内八漢排槍隊輪應自九月初六日起守衞西苑外圍值班一月自應照奏定章程改撥他隊移操入苑查捷字威遠步隊輪應明春入苑况本年已過守衛西苑班次卽令該隊於今秋入苑駐操俟明年春季入苑卽改令八漢排槍隊填宝以均勞逸而免偏枯○廂藍滿印務叅領志明咸成恩禄雙林四員因支領米銀改折老米侵挪數千金經人告發恩相國查明屬實將志明等四人先行撤去印務叅領諭派叅領玉森等四員署理俟所告他欵查明後再行覆辦未及辦結相國卽騎箕而去新任都統漪貝勒以如此辦法勢近紛更諭令玉森等毋庸署理仍令印務叅領志明等四員回任辦公以一事權而觀後効新轉户部左侍郎張椎野少司徒蔭桓擇吉本月二十日辰刻上任新升户部右侍郎陳桂生少司徒學棻擇吉本月二十日午刻抵任先期經司務廳分行示仰闔署官員吏役人等至期一體謁見○禮部爲咨行事儀制司案呈本部具奏議駁安徽巡撫沈秉成題請將安徽桐城縣壽婦姚吴氏現年九十七歲連閏一百歲旌表一本核與定例不符現在毋庸旌表等情八月十五日奉旨依議欽此欽遵到部相應抄録原奏咨行安徽巡撫查照○禮部示頭傳咸安宫官學候補教習李保鈞八旗官學候補教習陳元潮限三日内親身赴部騐到並携帶筆墨以備填寫親供當堂核對筆蹟毋違○會典館文移處收掌官倭恒額謹禀爲禀聞事本館現續纂得會典十卷請於本月二十日到館看書理合禀聞○新授工部尙書孫燮臣大司空家鼐涓吉本月二十一日午刻躬蒞冬曹履任先期經司務廳示仰除付四司處所外闔署官員書吏皂役人等至期一體謁見○吏部爲片催事所有本年應行奏請欽派考試現在實缺筆帖式業經通行各衙門查照咨送在案惟乞今各衙門率多未經咨送自應再行片催相應片催内務府希卽將應考之各院司處所現任筆帖式銜名並聲明何員留署何員告假務於卽日咨送本部以憑辦理幸勿再延○八月十九日内恩豐倉開倉放給内廷各項首領太監蘇拉人等本年六七八三個月並香燈媽媽口分老米計共一千二百餘石俱以大車由倉裝載沿紫禁城出東大栅欄糧行人等率於此地購取聞每石可售松江銀一兩七八錢○祁子和大司空世長逝世後所奉恩旨業登前報兹聞禮中察照尙書應得卹典例奏請賜卹奉旨祁世長著子諡欽此○八月十八日清晨七點鐘時刑部由獄内提出江蘇司阿審路刼明火暫犯一名當堂鄒縛由南門扶出裝入囚車内有一役爲之防護二役把守車門沿途有緑營弁兵十餘人簇擁犯坐車中面帶歡容全無畏死之狀迤邐出順治門沿大街至菜巿口將犯扶入囚棚俟駕帖到臨立卽行刑示衆 
[通州試事]  
　　順天學政李芍農宗師按試北通州已詳前報兹悉八月十一日一等生員覆試十二十三十四等日較閲武童步箭十五十六十七等日考試技勇十八日新進文武童總覆十九日奬賞二十日秉節出轅乘太平船由水路赴天津闔城文武官員及二十五學教官均在河干恭送○宗師較閲武童技勇務使樍弊一空先其牌示拉硬弓時袒出右膊平膊開弓如有夾帶皮條縧繩或右腿踹几希圖矇混者當堂斥責扣除○大城縣某姓武童年甫十二馬箭爲通塲之冠督箭則俱未命中學憲牌不不准入後塲童向宗師苦求宗師姑准所請及試時頭號硬弓連開三次頭號刀石亦各嫻熟平稳後得取作佾生 
[天津人語]  
　　總辦鐵路公司事務伍秩庸觀察請假回粤計已三閲星霜八月十五日始航海回天津李傅相仍札委充鐵路公司總辦隨於十八日到差○開平礦務局總辦唐景星觀察因病逝世已列報章兹悉今夏觀察曾抱采薪之憂旋卽調理就痊不料感受時邪舊疾復發竟於八月十七日仙逝李傅相聞訃深爲惋惜聞招商礦務二局擬各賻萬金云○李芍農宗師行文天津府内開試畢通州後定於八月二十日啓行屈計二十三日可抵津郡李搏霄大令預備供帳忙碌異常七屬生童已於二十日齊集矣○三秋已屆萬寳告成錢糧爲國課正供亟應及時報解天津縣李大令因於本月二十日設櫃開征並帶征節年應完銀兩除呈報被水之各村莊另行查勘核辦外其未被水者令投櫃掃數清完掣串收執○前兩月英商高林洋行疉次失竊多贓報經領事官函致地方官比捕緝拿迄未弋獲中秋節後某夜復有賊赴行中一試其探囊伎倆由更夫執獲詰究之定供稱姓徐行二家在河東略用刑求卽供認前案不諱翌日送交領事官轉送租界委員解請津海關道發縣訊鞫當堂供出夥犯燕尾子劉二及拘劉到案則又率出某甲某乙並窩銷贓物之某人二十二日縣差恊同捕役及關道署戈什哈分别提人吊贓○鐵路公司由天津至唐山先創之鐵道一條謂之商路嗣築至古冶擬逹關東沿溝營謂之官路今藏官路已抵灤州正在修造橋梁以通轍跡灤河闊約二里許橋椿甫下卽於夏間被大水衝倒水退復鳩工現在椿又釘成不日當有雁齒虹腰可以往來對渡矣 
[遼客談邊]  
　　營口河神廟昔年由三江商船帮創建風霜久歴漸就衰頽司董議籌欵重新先由大會捐助千金關道善觀察亦捐銀二百兩其餘則募諸建廣各帮行號於本年三月開工至七月杪頭門大殿客廳兩廡以次落成擇於八月十六日開光正殿恭懸御賜匾額觀察親率文武員弁首先行禮司董及大會各行號亦依序拈香一時觀者如堵墻咸謂從前未有之盛事○近日油荳價值日昻紅糧亦略貴據巿中人云荳油存貨出貨不敷分銷荳子上海運去太多紅糧因農人正在冗忙不及輪諸巿上故也○天氣自八月後日轉融和不似七月下旬峭寒侵骨屈指封河止陋四十日然生意仍甚寥寥也○北方人素不解醫藥三江公所開設施醫局分給貧病人湯藥往往回家煎透將汁傾潑取藥渣嚼而咽之殊可笑也 
[安慶官塲紀事]  
　　前總理撫提營務處候補道彭受臣觀察因阿中丞案中查明私拜門生夤緣仕路以致斥革功名自應解組歸田閉門思過遂於本月二十四日交卸差使詣各僚友處辭行翌日卽挈眷乘招商局江永輪船取道滬江回蘇州原藉○委辦皖南保甲懇務局候補府吴士青太守廷選於本月二十五日行抵省城禀見各大憲拜會各寅僚聞有公務面禀上游小作勾留卽須辭返局中供職也 
[廣州試事補紀]  
　　本屆歲考順德縣新進文童高嵩高鴻蓋喬梓也嵩年九十有六鴻年一十有八招覆之日嵩則鶴髮觀光耄期不倦鴻則鵠袍就試秀美而文扶持乃父歸號爲之拂座展卷安筆置硯文宗見問而知之爲之一笑旣而皆獲售　更膺苴選允足爲士林佳話矣○本月十六日東莞縣文童點名時有廪保二人當堂指出槍手羅某徐文宗以劣生槍冐每於點名或封門後察出數人而廪保指發者甚少今該　生張華勳祁俊於衆人波靡之中獨能振作洵堪嘉勉著提人優行并各賞給書籍一部由學交領以示奬勵○學憲牌批所有昨取番禺新生東師二十號以抄襲刻文扣除應以佾生中東潤十二號一名提補仰該學傳知與榜示各文童均於二十七日辰刻來轅廳候覆試其卷册一併 
 
 

Page 3

 
 
備送○又　　東莞文重　名册内第七牌二十名趙姓單名一字第一百十二牌第二名陳姓雙名下一字皆與　廟　相同良由生長鄉僻 
知敬避然繕册　吏係在官當差久諳例禁之人何以公然直書旣未知照更改亦未敬缺末筆及改寫下面尤屬疎忽仰廣州府查　繕寫　　文童書　之吏卽子戒飭其文童趙姓陳姓二人仰訪學查明是否談字淡字之誤如何直取此字爲名應將該童甲飭併令卽速更名以　　　本部院刻有詩韵釋要一書其卷端首列臨文應避字樣所有此次取列一等及新進諸生皆於簪花日按名給發俾有遵循兹特發出一册俾　教官並　保童生等先行展觀以後各塲如再有文武童生未知禁例取名如此者一例更正再行入册自小之後倘再經本院察出　子嚴思不貸特示○又南海廪生高枚等呈批前日點名時至葉伯譽一名見其接巷後舉止張皇卽喚背三代履歷全不能記及授筆與寫僅書出兩代名字與册上又不相符是以發交提調官審訊其時該廪保　旁猶欲爲粉飾謂伊係葉怡不知葉怡係册上票簽不到之人伊若冐葉伯譽之名進塲卽係葉怡本人亦屬頂替且伊所默三代雖與葉怡之三代相同然果係葉怡不致祖父之名俱不能記何以沈思良久默出兩代其一代之名又復忘之况發交提調審訊時伊不知係本院看出猶謂填册時未親到廪保處僅託其弟赴填是以廪保指攻其妄更不待言現在發交廣州府覆訊所請超釋之處應俟詳復到日再行核辦無得黨同特飭 
[邗溝霜葉]  
　　今夏直隷永定河决口下游一帶皆成澤國被災之重與十六年相彷彿兹由漕運總督松漕帥接准李傳相來文商請仿照十六年成案推廣勸捐上抒朝廷宵旰之憂下解小民倒懸之厄漕帥卽在清江設局開捐一面頒發告示勸諭各屬官商紳富各解腰纒共襄義舉告示略云倘有好善之圵慨捐鉅欵不願奬給職銜者不妨赴局呈明本部堂當隨時奏請恩施特奬刻已頒發到揚懸掛通衢世不乏卜式其人當必踴躍輸將以遂顯揚之志也○揚城曾文正公祠由地方官例祀外每至仲秋鄂湘西皖四岸運商復邀集同袍虔備牲醴公同致祭以矢弗諼本月廿二日踵行此舉先一日由四岸值年首領邀約各商衣冠濟楚演習禮儀並請運憲江都轉主祭屆期五鼓齊集祠中奉牲將事進退雍容具見各商之孄於禮數而文正公遺澤入人之深亦可想見矣○西山一帶素爲産米之區卽俗所謂山米也城内店鋪居家多喜購食今年因雨澤愆期秋成歉薄有顆粒全無者南鄉圩田收成亦遜於上年幸邇日裏下河一帶新米陸續運到在邵伯仙鎮兩處交易帆檣似織商賈如雲開盤價值自二元六角起分别等第至三元四角有奇據個中人云如外江客販購運不多似可不致再漲惟本城薪價日長每百斤須青蚨二百數十翼蓋因産柴之處多爲飛蝗嚙食故也貧苦小民雖無米珠之歎不免薪桂之憂矣○兩淮商捐部庫銀兩業經上憲核定分限呈繳分批請奬原所以體恤商情而清界限也刻已屆五六限而三四限内未及繳清者尙多其已繳之頭三限應行請奬未據呈報者芥復不少現在第二批奬案亟須截數萬難再延遂由淮南總局諭飭請奬公所迅速查催當據公所岸商清吉昌等禀覆大略謂各商繳銀有在岸者有在揚者　内已否繳清無從知悉至分批請奬有由公所彚齊者有持收照逕赴憲局呈請者頭緒散漫一時實難稽查兹奉憲諭商等公同酌議除第二批奬案業已截數外擬自三批起定立新章嗣後各商請奬先將收照持赴請奬公所由所查明何限何綱何商並何人經手填註掛號加蓋戳記然後彚齊呈報憲局倘有持照逕赴憲局而未經公所掛號加戳者概不敢奬似此一轉移間各該商是否依限繳銀按批請奬均不致漫無稽核是否有當請卽示諭祗遵旋經局憲批准懸示局門曉諭鄂湘西皖四岸商人一體依限繳銀照章請奬毋得自悮○東營地方開花烟館之沈氏曁棍徒锺四率領多人至灣子街某醫室吞烟訛詐聲勢洶洶經保甲總局及甘泉縣宰將烟館房屋發封充公已詳前報嗣經甘邑李明府將沈氏鍾四以及助惡之青皮等先後拘案嚴懲分别覊禁烟館房屋飭官房牙前往勘估兹據官牙鄭履安勘明方向間數估司值錢二百五千文李明府遂出示召買略謂如有願買者卽備齊估價當堂呈繳立卽發發印契執業論者服明府除惡之嚴 
[軍麾莅滬]  
　　新授長江水師提督黄昌岐爵軍門陛見出都由天津乘招商局新裕輪船南下上海縣黄大令預飭辦差人等在碼頭伺候昨日下午新裕駛入浦江在金利源碼頭停泊江海關道聶觀察提右營傳叅戎松海防同知劉司馬上海縣黄大令以及印委各員均往江干迎迓軍門次第接見茗話片時各官卽興辭而退 
[殯儀志盛]  
　　夏初蘇松太兵備道聶仲芳觀察之公子因病逝世於昨日設奠舉襄清晨提右營傳叅戎松海防同知劉司馬上海縣黄大令守備程守戎城汛朱千戎　讞員蔡太守法讞員葛同轉帮帮總巡朱明府曁城廂内外各保甲局員本邑糾董次第赴道　吊奠觀察在旁一一致謝各營派出洋槍隊百餘名於發引時沿途護衞觀察謝不敢當至午後一點鐘時靈柩用獨龍槓以十六人舁之而出由火神廟過彩衣街太平街三牌樓迤邐出新北門至金利源碼頭登舟載回原籍前導除旂鑼傘扇不計外有肅靜迴避欽加三品銜卽補清軍府通議大夫等銜牌繼以誥命亭真亭祭亭魂轎領魂雞又有頂馬一人道轅大旗隊十二名提標右營親兵四名江蘇撫標滬軍營親兵十餘名僧道各八衆沿路吹彈柩前有本轅護勇十二名爲之照料所過之處觀者塞途洎靈柩抵舟叅戎司馬大令等員復往叩奠及解維而去已斜陽欲下霧鎖空江矣 
[身死花叢]  
　　龜奴吴子清家在姑蘇臺畔生有一女小字素娟長而目秀眉清丰神婉約遂挈之至滬上賃屋英租界清和坊第三里二百六十一號門牌開設野鷄娼寮日令女翺翔於茶坊烟肆中勾引狂且入室前夜寍波舟山人趙金茂偕甲乙二友前去作狎邪游旣而燭燼夜深趙留連不去芙蓉帳煖其樂可知至次晨十點鐘時披衣而起自言頭昏眼暈幾疑地轉天旋龜奴聞而慌張疑爲痧症急延挑痧匠爲之施治無效而斃龜奴知事關重大邀同二圖地保報縣請騐旋有趙之親屬投縣訴稱趙自耽死趣與人無尤且怙恃俱無祗有一叔母女流羞澀未便上堂願卽備棺成殮瘞埋求免臨騐黄大令准之事遂寢息 
[火頭受苦]  
　　本邑南巿增祥碼頭丁順發麻繩店失火沿燒事後由上海縣黄大令拘店主丁順生卽丁錦生至案訊供枷號發往火塲前日由十六鋪地甲帶出未及片刻卽有被災之家男女老幼不期而至有戟指詬詈者有揮拳肆毆者一時愈聚愈衆約共數十人地甲恐肇事端竭力排解向被災者一再告罪各人始紛紛散歸 
[牽連被責]  
　　王松濤之妻顧蘭英淫蕩不堪背夫逃逸王以被妻叔顧富春妻弟顧福生誘拐扭控英公堂經蔡二源太守移送上海縣署黄大令訊得蘭英由其姊阿翠誘出及拘訊阿翠堅不肯招復拘牽涉之潘秀卿訊供收所此已屢紀報端矣昨日午後帮審委員竇明府提潘覆訊供稱小的係本邑人向在治下開設飯店並未誘拐蘭英實被寃累明府著笞責一百板潘一再求恩明府謂若此則减責五十板可也責畢當堂開釋 
[英界公堂瑣案]  
　　包探張九意禀稱竊賊管關烟竊取金陵輪船上陳文炳之對時表一枚經小的查獲人贓并訪知失主已出洋今先解送案下管供稱小的係粤東人年十六歲對時表在船上拾取並非竊贓蔡太守判令責手心二百下贓存捕房以待失主歸時認　○一百三十五號華捕禀稱昨日小的於巡街時見王福林周阿全二人在路旁爲簸錢之戲以其近於賭博向之拘拿王周恃蠻逞兇後得喚同　　　　王周同供稱小的等均小本營生偶作簸錢之戲以後不敢再蹈前愆矣蔡太守判令各管　十　○沈桂卿訴稱小的與羅阿一同　　　　　 
 
 

Page 4

 
 
碰撞以致口角忽被羅持斧擊傷左目是以報捕拘案羅供稱小的雖與沈口角不敢行兇某號巡捕將斧齎呈蔡太守騐得沈確已受傷飭將羅管押俟受傷人投某醫院醫傷察其究竟傷勢如何再行核辦○包探顧阿六禀稱積竊劉玉全卽劉玉山前曾竊取法租界鼓登鶴等家衣物由葛大老爺懲辦釋出後甫經數日又竊治下鄭興隆等家衣物經小的查獲人贓解送案下鄭等均投案請領失贓劉供稱小的連次犯竊死無可辭惟乞施恩以全蟻命蔡太守判令發捕房管押一年贓給失主各自認領○包探黄四福禀稱賊犯張阿富竊取邵阿林等家烟槍二枝經小的查獲人贓解送案下張供稱小的係上海人落魄無聊以致犯竊求恩曲宥没齒不忘蔡太守判令笞責三百板驅逐出境贓存捕房以待給還失主○包探沈金隆禀稱三百四十八號華捕向捕頭訴稱巡至某處見盧三照車上裝載重大之貨有違工部局定章意欲拘至捕房突被舉手批頰捕頭向盧詰問盧不認逞蠻捕頭命小的稽查小的查得並無毆捕証據今特送請究懲三百四十八號華捕禀訴前情盧供稱小的爲人裝貨不敢逞蠻蔡太守從寛申斥一番卽行開釋○費桂賢訴稱小的在路閒行適屠夫張阿英赶猪仔一羣　穢沾身與之口角張突將赶猪之竹鈎擊傷小的右手張供稱小的惟與費口角不敢行兇蔡太守騐得費手有微傷判令將張管押三日○副捕頭好偕包探唐寳榮禀稱查得蜮口楊厚才等小烟館六家深夜開燈傳案請罰楊及任榮和王任林江阿星萬阿心朱金玉同供稱小的等均在治下開小烟館不知工部局定章是以悮犯以後不敢如此矣蔡太守判令各罰洋銀兩元悉數撥充某處西醫院經費○王阿琴訴稱小的僑居治下百老匯路昨日路逢張金泉唐阿良打架致被悮傷頭額張唐同供稱小的等均當小工餬口口角之際悮傷旁人自知罪不可逃尙乞原情寛宥蔡太守判令將張唐各管押十日○包探秦少卿禀稱福利公司某西人以夥友鄔月明李裕生傳和尙等人不告而去投控捕房捕頭命小的傳案請懲豈知原告竟不投到兹將原控之洋文信呈閲鄔李傳同供稱小的等不願在福利營生别無他故蔡太守著卽開釋○包探王阿二禀稱小的查知積竊韋阿生今又犯賭是以拘案請懲韋供稱小的前曾犯竊現在不敢犯賭乞施恩典蔡太守判令枷號兩禮拜期滿遞解回籍 
[法界捕房瑣案]  
　　烟娼陳瑞寳勾引某錢莊主應長福以致樂而忘返應母許氏尋至花烟館向子索錢瑞寳瞻數邀同淫娼大阿金小　金行兇毆逐許氏勢不能敵忍氣而歸歸則繕就禀詞控諸公廨葛國轉飭拘瑞寳至案訊供之下著押令交應到案再核此已詳登昨報者也昨晨九點鐘時同轉莅捕房許氏偕其親串李陳氏及媳應李氏懷抱幼孩投案同轉提瑞寳覆訊供稱應大少爺因事往鎮江約十日後回來奴當送至琴堂發落也同轉謂爾將應誘匿可知伊家中有無妻母供稱小婦人本欲勸應大少爺回去無奈伊尙情絲難斷同轉謂伊母前來尋訪爾竟敢邀約妖娼蕩婦向之行兇爾之瞻亦可謂大矣遂喝令掌頰一百下掌畢覆訊供稱應母時來小婦人處索取銀錢許氏聞之卽稱小婦人向子索錢不與此娼于涉同轉謂瑞寳曰爾如此兇横尙不知差乎喝令再掌頰一百下押交應到案當押下時口喃喃低駡曰天殺才害我天殺才害我聞者笑之○湖北人熊德中控同鄉親串黄仁卿竊去紋銀數十兩洋銀三十二元一案已列報端昨晨葛同轉又將熊黄帶案逐如訊究包探王榮培禀稱小的查得熊黄本中表戚本月十八日由漢口來此邀約同船六七人中有熊之堂兄弟熊花兒等三人同住興聖街太興客寓寓主告以如有洋銀及鄭重之物須交明櫃上熊答稱並無值錢之物至二十一日黄出外不歸熊卽稱失云洋銀當卽出外尋訪前日遇諸黄浦灘畔扭住盤詰黄言洋銀存在小禀門外某花烟館内洎同往尋花烟館黄又言一時不能認明門户隨卽一同回去次日又稱洋銀已被花烟館龜子取去今小的查得鴇兄包劉氏孀居日久所開花烟館中並無龜子恐其悮認旋有熊之堂兄弟熊花台投案訴稱洋銀確是寅竊黄供竊小的所竊紋銀均在烟娼金林金蘭處花去同轉著押候傳到金林等二娼再行核奪○前者漢口德順祥號有青荳五十一石附虧豐洋行德興輪船裝來滬上寄存廣豐本棧一切均由德順祥號夥蔡明日經理旣而蔡虧欠號中銀兩被號主送押捕房不得已將德順祥之貨置爾通融央施豐泰米鋪夥朱阿福代爲料理日前朱以廣豐棧之棧租較他棧稍貴遂將貨駁出轉存沙遜洋棧駁船駛至洋涇浜口爲貨捐局巡丁所見疑朱有漏捐情事將貨扣住在沙遜棧前諸船恫喝適有某號西捕巡街到此將巡丁及朱一併拘送捕房捕頭訊得貨未起岸本無　地等損此令退去巡丁等回局禀請總辦將情轉告葛同轉同轉飭提朱到案而朱已聞風避匿乃將小店主施錦芳提押前日施父炳章　公堂遞禀請將錦芳門釋同轉以朱未到不允所求 
[物我同春]  
　　謹啓者敝堂接奉李季記大善士求病速愈樂助山東賑洋一百元又奉洋二十元推利濟以延生本慈祥而獲佑天人共鑒物我同春從此康疆逢吉百福千祥誠求者如願以償樂善者聞風興起皆大　喜永保平安謹代災黎望風叩隯[  上海六馬路仁濟善堂籌賑公所施善昌等謹誌]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
