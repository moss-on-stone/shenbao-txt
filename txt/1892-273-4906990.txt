# 1892 - 273 - 4906990

 

Page 1

 
 
[重印五經體注○全號畫報○岑宫保介福圖出售] [  點石齋啓]  
　　五經體注一書久已風行海内而善本則殊寥寥或字多漫漶而莫辨或板太縮小而未清不獨閱者有費目力而且場屋中題解有失貽誤非輕本齋有鑒於此曾將是書悉心校印迄今銷售久罄頗蒙士林稱宣今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另議全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宫保坐鎭滇黔閩疆戰績在人耳目間士民翕服今將平生事跡繪圖置說名曰介福圖亦巳印成每部實洋八角如蒙賜顧上海向本分局三馬路北申昌京都廣東兩湖福建汴梁西安四川等省各分莊購取 
[三百十三號畫報告白] [  點石齋啓]  
　　福州濟世醫舘有西醫名亞丹者醫一瞽人能使雙目重明于是該處瞽者聞之踵門求治者實繁有徒是可見西醫之神乎其技矣他若書生之巧于竊鴨甌俗之惑於搶龍不知寳鼎而賤沽好　三國而成癖捉姦者故令男女易服捕蛇者偏教師弟呈能東人殺妻謬言療母墨民求雨妄敢要天及新附點石齋叢鈔並臥游圖等准於十六日出售此佈 
[宜仿西法以裨時事論五]  
　　一曰添領事以資保護通商以來泰西凡有人民産業在於中國各口岸者莫不遍設領事官以管轄而保護之其權甚重並有自立刑臬牢獄務令彼之人事事不受挾制於我且於租界設巡捕房以拘束夫我其勝算之操不已靡遺哉是蓋由於中外訂約之初未諳情勢致彼得以事事占先也今日中國除於外洋島嶼設領事外其他原可以不與比較第向設之領事不過新加坡紐約舊金山古巴馬巴薩嘉里約長崎横濵神户廂館等處而已固已大費唇舌始得相安然於中國人民猶祗允其保護而不聽管轄也一切詞訟案件莫不由彼科斷此其事權之輕重巳相懸絶矣然旣有領事彼尚稍存顧忌遇事申報出使大臣可與彼外部駁詰是領事一官關係綦重奈何弗再議擇要添設耶况中外商務本屬我絀而彼盈猶賴華民出洋所得工資源源寄返尚可與中國之漏巵稍稍抵得十分之一二而歴年以來輸賑納捐報效本國者其數亦頗不貲又奈何不亟行自爲保護耶方今南洋各島僑寓華民已不下三四百萬如舊金山等處每遭土人之厭惡致苛例頻興辯論迄今猶未就緒未始非不早設領事之悮也竊見目下所最要者莫如香港西貢新金山北圻檳榔嶼柔佛白蠟麻六甲芙蓉石蘭莪仰江日裏三寳隴小吕宋葛羅巴此十數處爲華民所萃集聞每有中國官塲中人到彼必瀝訴環求請代懇設立領事其輿情之盼望眞切如此若不亟爲籌及何以安慰人心此則薛叔芸星使所曾經凱切陳奏而與外國政府再三商辦者也今當先自英屬之香港設起而後推至他處盖英與中國尤爲輯睦而他國之設領事於彼境者向無阻止有例可援雖香港爲彼鄭重之地未肯遽允然苟如星使所奏堅持初議至再至三與之磕磨則亦必有轉機此處旣已允洽則他處自成破竹一節之後迎刃而解不難矣如此則誠所謂庇蔭周則民生厚而不獨開商務財用裕則近憂紓而非以勤遠略布置廣則衆志聨而兼可詷敵情呼籲少則國體尊而卽以禦外侮一舉而數善備矣一曰握電報以明界限電報之速瞬息千里泰西推行各得其利雖縱横四達徧乎歐美等洲彼與此連此與彼接然疆域攸殊按諸公法畫然各不能相侵越焉惟與中國則異盖以中國初未設線也於是大東大北兩公司相繼而開由中至外電報之利盡爲所有旣而中國亦漸仿行自設電報局以迄於兹十有餘年已將遍及乎各省所未設者僅湖南一省耳蒸蒸日上利源漸開其效固爲甚捷已然所獲者仍是國中之利其利之流出外洋者則仍不能遏其源而壅之防也夫電報者關係軍國重情非僅爲商賈諸人傳消遞息兾博區區微利而已也今雖電桿林立在内地固已節節通靈矣而忽焉外釁突生海疆有事調兵發艦設防運餉在在皆貴乎快捷專恃電報靈便庶幾可以從速布置有備無患運籌帷幄之内决勝千里之外均賴電報以傳發縱指使之奇謀而洋線乃在他人掌握之中能保其爲我用而不虞漏洩機宜乎是猶未盡善焉然思有僨我之事者則巳先有嘗試如會匪滋事先斫電線俾官塲軍報不通可知倘有軍務電線最防偷斷况手持太阿授人以柄能不害及其身者乎近聞俄羅斯將與中國黑龍江邊界接線以通歐洲此一舉也論者多以爲是俄人狡謀中國必受其欺又有謂係忌之者故作危詞以聳聽而兾其事之不成其說不一要之中國必通盤籌算可以由自己握其要領乃可以行否則不特俄議萬不可允卽他國向之所侵越於我者亦必從長設法收回事權概歸中國電局辦理而後可此一舉也人莫不以爲難然不如此必有後患惟有志者庶克任此艱鉅耳 
[本館接奉電音]  
　　昨日由京師飛電傳來上諭一道敬謹譯登○八月十一日内閣抄奉上諭長江水師提督黄翼升著加恩在紫禁城内騎馬欽此 
[大將星沈]  
　　長江水師提督李與吾宫保蒙恩予告尚未解組歸田先於閏六月移駐蕪湖藉以消遣世慮俟新任黄昌岐爵帥陛辭南下方可瓜代芒鞋竹杖隨意看山林下優遊備嘗清福不謂仲秋以後病體纒綿延至本月十一日未時遽爾騎箕而去諸公子擗踊哀慟三軍亦皆感悼同聲適提中協李雨亭恊戎於是日來蕪省視驟見將星之隕不免痛失典型隨卽督同諸屬員襄理喪事擇於晚間十點鐘時小殮夜半兩點鐘時大殮所遺篆務卽刻由恊戎電禀劉峴帥旋奉回電飭封固齎至金陵傳聞黄爵帥已於初六日召見棨戟南下當在指顧間然則提篆或可不另委大員攝理乎 
[神山災電]  
　　昨晨日本神户來電云是處西人所設密采里客館忽於十四日火發房屋悉付刼灰寓客捨命奔逃未罹於禍惟一日本細惠斃於火窟之中所有詳細情形且俟訪事人書來再行列報 
[剿匪捷音]  
　　江西萍鄉縣與湖南醴陵縣交界處有哥老會匪揭竽爲亂前已兩紀報端本月初十日申刻南昌電至九江云頃據吉安禀報初四日離萍鄉三十里之南坑地方有會匪三千餘人作亂吉營往勦相持一時許吉營獲勝殺斃會匪五十餘人生擒三人鎗傷不計其數吉營中亦傷十人 
[蕪湖火警]  
　　本月十二日下午四點二刻時蕪湖江口北首鷄窩街忽然火起是處草房櫛比間有一二瓦屋 
 
 

Page 2

 
 
錯雜其間秋高風燥之時祝融氏更易藉勢憑權大張威燄老湘營左哨近在咫尺首先赴救俄而街坊各水龍亦皆飛奔而至噴珠濺玉平地泉流火勢始漸漸告衰隨卽熄滅事後訪知共燬五六户僉云火爲某小烟館所肇 
[流毒日長]  
　　西人密枝臣諳悉阿富汗及波斯國地土之宜嘗云波斯國附近山水之村落向以蠶桑爲業往往收成歉薄折閱甚多近年以來大半改種鶯粟而土人之染阿芙蓉癖者因是日益多衆不論老幼男女甘之如飴或烹煉以供呼吸如中國人之一榻横眠或徑將烟土咀嚼不必更費火力無論鄉村城市皆以此項生理爲大宗鶯粟仁可以軋油用作食料或以之燃點燈火亦不殊繼晷之蘭膏去油後仍取其仁剥食竟與糖果競美若阿富汗國則種烟之地甚少染烟癖者亦寥寥罕見焉流行愈廣則爲害愈深非地方之福也 
[叻報述日本事]  
　　日本製造各物外觀甚美價值更廉故所至之地銷流甚易西一千八百九十一年中國之葵扇運入天津者比上年約少三十五分之一紙扇約少四萬枘緣日本扇源源而至每柄不過十文左右中國之扇銷塲因之頓滯然則藝術一事豈非欲富國者所亟宜講求也哉○華盛頓來信言有美國人久居日本遊倦言旋嘗致書於某日報謂日本人步武西法不獨服飾等仿效美人卽形容狀貌亦欲與美國人比並日人之目原與中國人相似近有數日本人特延德國醫生將眼邊用藥打爛復以藥物敷治之約閱數日自然平復並無一線凸凹痕卽與美人之目無殊亦不甚覺其痛苦效法至此殆有甚於嗜痂成癖者矣○日本某處名山峻嶺高可插天人跡罕到一日有人遨遊至此見一巖洞深不可測其人欲窮其異入而視之則見熊骨人骸縱横狼藉且有日本古甲胃一副古劍一口及家中尋常日用器具泥封蘚積斑駁陸離古錯可愛巖口砌以蔴石大僅容身其或古人避亂於此殁後留遺乎究難以意忖測也 
[穗石叢談]  
　　七月二十七日爲兩廣總督李筱泉制軍懸弧令誕文武各官無不登堂晉祝冠裳蹌濟輿馬喧闐制軍開筵宴之異常熱鬧○廣東長樂縣屬蛟水爲災縣宰將被害情形備文禀報大憲札委馮大令灼孝携帶銀米馳往放賑○署廣州恊黄和亭副戎金福奉兵部來文調取引見一俟將任内經手各事料理完竣卽須交卸起程傳聞所遺廣州協一缺上憲擬札飭借補是缺之李鎭戎先義赴任然尚未見明文也○新授廣西布政司黄植庭方伯順道回粤本擬勾留數日卽擇吉起程嗣以適逢督憲夀辰暫緩行旌登堂叩賀旋於本月初一日登舟取道西江馳往桂林履任 
[廣州試事二志]  
　　廣東學政徐宗師考試廣州府屬生經古日見諸生甫就號舍卽解脱磅礴未免近於佻達之風隨繕發示言痛加申飭其示曰本部院考試各屬雖當暑熱其外府生童皆衣冠竟日從未下位方以爲此邦講求禮教省城當更彬彬今日考試生員經古天氣甚凉及點名後見號中各生脱帽解衣者甚多幾與齊民相等此皆平日任意脱略兼以矜躁未除是以一衫之微皆覺甚熱不知敬事之心隨處皆有試思本院爲爾等考試終日衣冠未嘗稍懈爾等與考之人宜如何整肅以副朝廷旁求俊乂之心倘初基已似此不端安望成遠大之器且堂號廪生居多亦有蹈此惡習者殊堪痛恨倘以後考試生童有似此情形者一概照犯規例將卷扣除不錄無貽後悔禮教爲風化之本原關繫甚重非斤斤于浮文末節間也特示○本月初二日宗師考試南海番禺兩縣童經古有肇慶人某甲學富五車名登乙榜爲貧所迫頂替入塲宗師高坐堂皇見其擅離號舍飭役拘拿及搜其身邊果有筆金謝單一紙係某童所立者遂將此童提出一并發交提調官訊明嚴辦翌日五鼓點名時此兩人已枷號頭門前矣見者咸畏宗師執法之嚴○初三日考試東莞順德香山三縣童經古點名之時見有某童年貌不符盤詰再三復傳廪保辨認廪保竟莫識其眞僞含混答之宗師大怒飭將此童攆出不准與試並於開放頭門時發出牌示略謂該廪於所保文童亦不認識實屬玩忽公事荒謬已極著革廪存附以儆效尤○順德人梁某年已耳順猶困於童子軍中考試經古點名時人多擠擁竟爲衆人推仆於地手足頭面悉被踏傷鮮血淋漓奄奄待斃幸有卓營勇丁在塲彈壓舁之回寓不知能保無性命之憂否○甲乙兩棍徒冐稱學使之戚串行到處招摇撞騙墮其術中者不知凡幾事爲學使所聞札縣訪拿旋由南海縣差役在某客寓中緝獲其一 
[烏衣秋夢]  
　　四月二十五日之夜有盜擁入金陵東鄉楊樹灣村王維清家拒傷王之生母席捲所有而去事隔數月緝捕無蹤事主疉次控縣控府上憲嚴飭該管地方官勒限破獲刻經署江寍縣藍雲峯大令派役多名四處探訪並移知鄰封查照失單一體嚴緝其賞裕韻　能捆送此案眞盜一名者給洋銀五十元通信者三十元○金陵惡棍小李綽號秃尾巴龍久經上憲訪拿迄未就獲日前河北段保甲分局分别　所轄巡勇扭送一人謂係小李及騐之則面多痘痂殊不相類當堂訊供乃知爲藩轅職事夫别駕勃然大怒嚴飭該勇於十日内務獲　身如再以贋物塞貢定予重懲勇知無可欺朦卽將小李送案别駕飭笞一千板移縣收禁核辦○金陵失業游民往往習爲無賴從未有簪縷世胄而亦魚肉鄉氓者乃近日此風甚熾往往三五惡少連袂而來或茶寮或酒肆飮喧呶聲驚四座瀕行不名一錢稍不如意則揮拳若雨　人皆敢怒而不敢言八月初旬某日有三人衣服麗都相約至東牌樓鶴鳴園召主人進紅友主人告以此間是飯顆山非糟邱臺也客請自便適有山左人設肆於對門夙爲劉伶所推重三人遂挈壺往沽較少　多嘵嘵不已旣而曰囊中羞澀無價可償請俟諸異日可乎山左人以素未識荆堅不首肯不獲已將所携紙扇爲質然後袖籠麴秀才而去旣而傳杯送盞拇戰聲酣迨五臟廟修完復相約至酒店戟指向山左人而詈曰汝何人斯敢竊吾扇不容分辯遽批其頰隨復抛擲器物時有尚衣署某幕賓在座亦被殃及手巾包内本洋四圓並碎銀三兩餘轉瞬間不知去向三人更大肆咆哮遷怒於鶴鳴園主鄰里咸抱不平帮同扭交四福巷巡卡卡官王君查問滋事者姓名乃知爲首者姓楊湖南人住箍桶巷興善堂内固翩翩濁世之佳公子也帮兇者一爲盧妃巷徐公館之子弟一爲照相館　李姓正在查問緣由忽楊姓之兄鳩集家丁二三十人蜂擁至卡將親兵擊散奮力推倒刀鎗架奪出三人縱之使去事爲保甲總局馬觀察所聞謂堂堂宦族何得目無法紀若此嚴飭屬員提楊到案照例懲辦楊蝟縮家中不敢出首徐李亦如喪家之犬避往他方觀察隨在嚴拿地棍告示後硃筆親批一行謂近有人冐充宦家子弟横行不法殊堪痛恨倘嗣後有少爺滋事者一經扭送來局本道從重懲辦不貸此示發交地甲張掛東牌樓通衢行人屬目者盈千累萬莫不太息於楊公子之自取其辱也 
[吳市讕言]  
　　常州府桐太守以事赴省謁見中丞本月初七夜舟泊滸墅關暮色蒼茫秋瑟瑟突有梁上君子掀篷忩而入將所帶袍套朝珠及紋銀一百數十兩席捲一空及黎明太守好夢初回察知情節立飭汛官及長元吳三縣宰悉心查緝務獲　懲○有名小老虎者蘇州府署公差也就府署照墻後開設烟寮洞闢芙蓉不知視禁令爲何物本月某日有洋銀三十元暫置帳桌上忽被裝水烟之寳寳　去逃避無蹤事後以寳寳爲值堂人小瞎子所薦勒令賠償一半小瞎子勢不能敵惟有忍氣吞聲而已○本月初十日清晨某公子偕及二人欵步至觀前玉夀仙茗寮意氣揚揚唤博士瀹雨前茶以消渴吻博士謝和尚婉言告之曰少爺們欲飮雨前請進内座公子曰我惟給爾雨前之值可耳何必拘拘於内座外座爲和尚不善措詞稍稍觸忤公子怒與之揮拳和尚亦勢不肯下公子益憤懣親詣吳縣署拜會凌大令大令飭差拘和尚至　喝責數百板以巨枷械其頸發押至玉夀仙門前限一月後開釋 
[蝗不爲災]  
　　蕪湖來信云本月初八日午後三點鐘時遥望天際一片黑雲濃如潑墨初以爲催詩雨至也旣聞其聲颯颯始知蝗孽羣飛旋見疎疎落落飛往江北蕪上幸尚未停留至十一日下午時又見飛蝗過境間有停落在荒山僻野間跳躍紛紛幸秋稼早已登塲可以見其 
 
 

Page 3

 
 
咀嚼耳君子曰蝗不爲災是爲熙朝之瑞 
[上黨叢談]  
　　蕪湖新關税務司吳得祿籍隷美利堅供職我華已廿餘載歴任廣東香港閩浙等關榷務蒙恩賞加二品銜佩帶三等寳星今者蓴菜秋風鄉思縈繞特禀諸總税務司赫德乞假回國一行嗣奉回批准如所請催瓜代尚未得其人故行期未經筮吉云○江潮退後兩岸亂石磊磊然浮出水面商船攏岸長年須格外留神一日某米行夥於登舟時跳板偶一欹側翻身墜下頸項適觸石尖血湧如潮立時昏仆幸某粤號藏有妙藥急出敷救得免埋骨江邊險哉○牙釐局督辦袁榆生觀察於本月初八日乘某輪船赴省禀陳經手事宜聞革職部文刻已轉行到省約月内當交卸遄回矣○三秋已至萬寳告成田舍翁含餔鼓股之餘咸欣欣然入城購取零星以爲中秋之用擔囊挈榼相接於途鑼鼓聲中羔羊可殺　麻影裏鷄犬無聲絶妙一幅田家行樂圖也惟皖北潁亳廬滁各屬旱荒慘酷民人菜色可憐嘻同居一省之中奈何竟菀枯頓判耶 
[勾麗問俗]  
　　徐某者朝鮮太公之妻弟也與華商貿易虧欠鮮錢千餘串太公查知虧欠之由係與某妓相狎將所有資本悉付纒頭之費遂將妓管押追索資本以償華商　告各號請以一月爲期華人某甲迫不及待於七月初一日至太公宅索錢與閽人爭閙太公告以旣有成議君請稍安毋躁甲出言不遜乃照會中國領事拘押到案董予懲辦某可論自取其咎矣○國王選各道官妓至春籥衙門教歌舞　此時事多艱尚復縱情聲伎是殆别具肺腸歟○上月初三日午刻五點鐘時有西人馳馬街市觸一小孩撲地幸傷不甚重西人給以銀錢孩遂欣然而去○華商由仁川運貨至京多用船隻裝載至龍山然後舍舟用車每當卸貨往往與鮮人爭毆近由總辦通商事務袁觀察委典史馮某隨帶人役二名在龍山彈壓所需薪水由各商捐納○巡員丁得鵬乞假歸里領事委崔繼昻代理巡緝事宜○初六日明洞李某家失愼焚燬房屋若干尚未查悉○袁觀察設立學堂選幼童十人學習朝鮮文字語言○中清道李敬直無賴子也糾合惡少數十人擄掠村莊鄉民患之鮮官閔姓率隊往勦敬直公然抗拒率衆列陣以待鮮兵奮勇直前烏合之衆紛紛潰竄敬直力戰突圍而出爲村人所獲未知若何處置也○華人高某與巡差共賭高屢戰皆勝向巡差索錢巡差知高並無執照扭赴領事署將高遞解回籍○張某者萊陽人略諳湯頭歌訣便以良醫自命適巡差患疾延張治之服藥不效復延官醫邵某診視邵索張方視之謂此方與病相反以告領事立拘張某到署笞責二百下取保釋放世有胡亂用藥草菅人命者當以張爲榜樣○十一日黑雲如墨大雨傾盆歴一晝夜方止四野田疇一律霑足農人咸有喜色○巡廳布告各商謂近有劇盜十餘人由華來鮮各宜小心防護然無一家失事者殆巡捕之力歟○十三日日本當鋪被盜行刦未知被刼若干再待續聞○十四日國王祭於祖廟循常例也○十七日袁觀察派差役高某齎公文至麻浦高忽與鮮人毆鬥不能取勝鼠竄而歸○華人周某在日本街與日人爭毆日人持刀亂擊周額受傷昏暈幾絶回訴巡廳卒不得直○國王宫中目四月起妖異大作嬪妃往往於半夜赤體驚起王不能堪乃修整故宫爲遷徙之計○有某丐向商店行乞店家推之出外應手而倒在地詈駡商店無可如何給以青銅數百始揚長而去丐亦倔强矣哉○有平陽客孑身赴京途中遇一人自稱咸鏡李姓言談欵洽遂與同行其一日宿虎邱村店李沽酒與客共酌客欣然入坐三蕉旣罄玉山遽頽及曹騰睡醒李不知所往客之資斧盡被搶去始知李以酒行哄騙術也○有張某因負欠過多無計彌縫取阿芙蓉吞下迨家人知則受毒已深無從施治幽魂一縷已返泉臺慘哉○廿四日廣橋李某家忽遭回祿經水龍灌救始得火滅烟消○廿五日國王生辰商家張燈結彩以示慶賀市井男女挈伴絡繹不絶亦一時勝景也 
[八閩讕語]  
　　閩縣蔡伯昻大令精明幹練夙著賢能上月有義嶼鄉命案訪聞訟棍趙姓從中主唆正在飭拿間反以門下勒索傳費等詞具控大令查明原委將門丁斥之出署某差亦予以薄懲○某日署海防廳朱子香司馬課試越山書院生監文題子謂子賤至女器也童題天將以夫子爲木鐸子謂韶詩題賦得已凉天氣未寒時得寒字考生之粗魯悮認爲子謂子賤二章謂中間從王從連之字犯端慧太子諱不免嘖有煩言後經院長廖積齋進士告明考生始挾卷而去○福州上憲接奉部文開設順直振捐局委候補府傅太守以禮爲提調復委福防廳朱司馬清澤侯官縣李大令樹敏候補同知唐司馬雨時賴司馬恩銓柴司馬棠鄧司馬聨恩候補通判張通刺慶鈞徐通刺星鈐會同助辦 
[四明郵簡]  
　　前報紀寍波鄞縣竊犯在押潛逃一事兹又訪悉起意脱逃者爲小寳生多年積賊身手極桂同逃各犯之中大半偕其羽黨自今夏購綫拿獲後早存脱逃之計是夜糾集各犯撞破所門看役聞聲驚起而視見此犯手持松柴棍首先衝出餘犯亦皆左執　棒右持粗碗以備抗拒此時看役僅三名且皆染烟瘴見此兇惡莫敢誰何任其衝出大門儀門翩然而逝現在楊稚虹大令雖嚴比捕役勒限緝拿然亦報官樣文章徒裝塲面而已寥天黄鶴豈尚能入我網羅乎○某日源昌洋藥店聚集賭徒往鬥花籠牌九某官訪知其事飭差協同城守兵丁前往拘拿店主李永大曁頭家莊客緑豆阿七等早已聞信脱逃僅拿獲同賭之貝金珠看估洋銀之李成甫探聽消息之吳缺嘴三犯各責數百板枷號三個月 
[潯上濤聲]  
　　九江鎭何采臣鎭軍明亮長江水師湖口總鎭丁燕山鎭軍以現在天氣秋凉正宜及時習武遂各率部下全軍每日在教塲演習陣圖校閱鎗砲戈矛等技○署理九江關道涂仲昉觀察椿年捐簾贍養育嬰札委王子夀少尹祖蔭總理其事又委九江府經歴黄藻濵叅軍維恩會辦尚恐有假抱嬰孩冐領口糧等事至無力養孩者反致向隅遂又添委紳董羅星丞孝廉鈕若泉封翁爲之襄理○涂觀察札飭德化縣出示驅逐流娼一事前已紀諸報端現又委江防府王植東司馬儒楷會同羅明府清查有屋之家不准租作娼寮凡屬游娼一律驅令出境向之藏垢納汸者今已一變而爲清凈世界矣○九江府崇濟川太守嚴辦保甲以靖地方凡屬下文武各官無分雨晦風瀟日夜稽查不敢少懈商民安居樂業無不戴德銘恩又以義渡有便於民擬定章程變通辦理見者咸頌爲一路福星也○本月十一日爲署九江後營遊擊記名簡放提督邱雨亭軍門時成之夫人五秩大慶部下兵弁及諸同寅無不趨轅祝嘏其哲嗣星菴别駕光燦曾任夀州學正旌德阜陽懷遠三學教諭因之門生世好亦皆躋堂晉祝衣冠輿馬炫赫一時○由龍開河至九江府城中隔一小河是處居人良莠不齊五方雜處外無城廓最易藏奸湖口水師設有守備一員督帶所部戈船數艘分紥此間以資防禦黎希齋守戎受田補得斯缺卽禀明鎭道府會同德化縣羅少垣明府將江上渡船編立字號印盖火烙白圈黑字不准外來划船攙入其中又令五船爲一牌互相保結每夜起更時卽不准行駛尤恐或有緊要公事每夜派一划船伺應并督帶弁勇親出稽查俾匪徒無從托足 
[滬城火警]  
　　昨日午後四點鐘時本城火神廟西首某棺木鋪不戒於火霎時冐穿屋頂向西延燒該處地甲立卽鳴鑼報警俄而輔元果育復善等堂及坎濟社沈香閣道轅十鋪等處各洋龍風馳電掣而來分投灌救道營縣及保甲局各員均帶差勇臨塲彈壓至六點鐘時火勢始衰計焚燬棺木鋪明瓦鋪轎行鴻泰帳簿作等房屋六七幢聞因燃點香斗延燒木花致成此災至詳細情形容俟探明再錄 
[同慶良宵]  
　　昨爲中秋佳節本邑英法公堂皆暫停讞務月圓花好同慶良宵髣髴庾樓玩賞時也 
[游園肇禍]  
　　中秋佳節人月雙圓本邑各項手藝中人照章一律停工出外游玩以致邑廟中游人如織擠擁不堪亭午時有小木作帮 
 
 

Page 4

 
 
中甲乙兩人口角互毆堅不肯罷旋有巡勇至始各散歸又有西鄉人某丙至九曲橋畔失去手巾包内有鷹銀三餅錢二百文找尋無著祗得垂頭喪氣而回 
[擊毬獲勝]  
　　前報記上海彈子會中人與香港彈子會中人在泥城橋外賽馬塲擊毬以角勝負兹悉共留兩日上海西人獲勝計共多一百五十七點 
[滬濵瑣話]  
　　前日芝麻客某甲由東鄉雇舟載芝麻數十石來申行至浦左陸家嘴處忽有冐充緝私巡丁之某乙駕舟駛至聲稱盤查私貨甲曰此貨業已報捐何必再查乙不服喝令同黨數人一擁上船向南撑去以後不知所終○聚源小火輪船由蘇州來滬擱淺浦左陸家渡沙灘已詳前報嗣經船主連日設法施救至昨日復雇得駁船數艘竭力拖拽始得出險 
[工匠跌傷]  
　　英界老巡捕房起造洋房經之營之已更寒暑昨日下午有工匠某甲從高墜下頭顱觸破鮮血淋漓經人舁送至仁濟醫院其人已昏不知人事不知能保全性命否 
[莅騐僧屍]  
　　本邑英租界三馬路福夀庵佛店住持僧元敏留泰州僧元照掛褡其中元照年二十二歳素有疾病且嗜烟成癮前日無故吞服生烟元敏初不疑也旋見其神色不佳遂送往仁濟醫院救治越時斃命醫院中當卽報知捕房傳某地保恊同元敏投報上海縣昨日午前九點鐘時黄愛棠大令臨院騐明久病吞烟詰之元敏供稱或者因病生忿以致吞烟自盡大令飭元敏爲之備棺成殮說者謂鴉片産於佛國今此僧服鴉片而去其眞如佛家所謂來從來處來去從去處去乎嘻 
[英界公堂紀事]  
　　吳瑞虞訴稱吳梅鴻攬包塡泥工程積欠洋銀請爲追繳宋二尹允之卽飭差傳吳候訊○王宗文訴稱曾爲陳賢達擔保某木行中木料價銀今竟不付請卽傳追宋二尹飭差傳陳候訊核辦 
[法界捕房紀事]  
　　某竹工性素兇横與店主時有不和前日邀至小東門外某茶寮與之評理藉端敲詐定欲索取洋銀六元店主畏之不成與較倩紫萊街嫁粧鋪主某甲如數給之求免饒舌竹工見甲遇事畏葸復妄稱爾前有難事相求亦應酬謝甲云若然則我當倩友人之塲　闊綽者代爲理勸何如竹工不知其友爲何如人輙大肆咆哮定欲得見一面甲無奈向乙商量乙租界中辦公人也竹工見之登時失色抱頭鼠竄避向英租界中乙自後追之竹工奔至橋邊經英巡捕阻住及奔回又爲法巡捕所獲遂卽扭送捕房○湖羊行方阿春持僞圖章期票向嚴生等哄騙洋銀二千餘元嚴等控諸公堂葛同轉令將阿春之晚父吳大四及其兄方瑞初拘拿訊押此已屢列報章矣嗣有與阿春同逃之某甲自知不能久匿於本月十一日回滬十二日自行投案供明阿春現在浙江嘉興地方願同公差往緝同轉立傳原告雇舟前往果將阿春就獲押解來申○某姓不知何許人前日闖入大自鳴鐘工部局花園内守門之四十五號華捕向之喝阻甲置若罔聞且復與捕爲難經捕拘入捕房管押○某小竊由英租界竊得木桶一口持過橋南經巡街捕拘拿管押 
[正氣流行]  
　　百花祠藥局主人素善推摩急慢驚風不取分文藉以濟世月前粤省某善士囑製浩然正氣散並啓建羅天大醮以志虔心主人念及重五節前適因徙宅免災得邀神佑因乘便多製半料計一千服送交敝館協振所散給災民此散專治時疫流行秋後痢癘凡在飮和食德者孰不感戴弗諼哉謹綴數言以明謝悃 
[善果同培]  
　　昨日本館恊振所承善婦李門宋氏捐助洋銀四元求病速愈又宏大錢莊衆善友以節省月餅費洋銀四元助振一則采薪憂抱撤簪環而濟鴻嗷一則賞桂筵開滅口腹以全蟻命旣已同培夫善果自能廣錫夫福田他時勿藥爻占阜財曲譜有不難左劵之操者用志數言以觀後效 
[丹徒來信]  
　　敬啓者丹徒全境沿江圩田不足十分之三此外概係小田全仗雨澤光緒十四年一夏無雨遂成旱災以後數年雨澤恒稀俱無豐稔今年由伏至秋又復無雨稻秧槁死早榖亦枯加以飛蝗入境旋撲旋生禾苗雜糧全行凈盡鄉民本無葢藏經此奇災更難存活　尚未交冬令賣子鬻女已屬屢見耕牛爲農根本無草可喂紛紛棄賣或轉付屠宰少壯者轉徙他方老弱婦孺閉門待斃瞬交冬令若不急謀拯救數十萬生靈必致生機全絶爲此伏求諸大善士俯念哀鴻大發宏願或自行推解或代爲募緣多寡不拘總感救命功德如有賜欵乞寄鎭江西門外打索街東泰和烟店收捐處彚齊散放不勝翹望叩禱之至[  丹徒縣合邑同人百唄直]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[安慶官塲紀事]  
　　准補安徽廬州府范映泉太守葆廉奉嵩書農方伯飭赴新任供職太守卽趨轅叩謝大約中秋節後當筮期俸檄履新也○上月二十二日沈仲復中丞委營務處朱軍門往騐貴池江口砲臺　得上有大明臺一座下環無數暗臺咆之以萬斤計者共二尊又有一砲臺在小砲營南上罩八角砲亭與大營明臺彷彿軍門騐畢卽順流而下騐視攔江磯一帶砲臺然後回至省垣趨詣撫轅禀覆 
[鎭江徒邑旱災貼養耕牛集泰和收捐處八月上旬清單]  
　　上海公所發卞宛鎭蔣禹屏大善士規元一千兩正○窰灣不居名求冥福錢五百千文○張祉餘四百三十二册張錫璜十三愿四千六百八十文趙鍊青一愿錢三百六十文邵德發一愿三百六十文夏萬興一愿三百六十文季學洪一愿三百六十文劉舜年一愿三百六十文吳溥衆一愿三百六十文二銘堂四愿一千四百四十文曲江吟舘英洋二元張祉餘二愿七百二十文○福和三百八十七號册元生洋一元○一林豐西號六百零一號册德興隆洋二元義興升洋一元永泰恆洋二元一林豐洋五元○福和莊二百七十五號册朱子頤洋一元一百七十號册公和錢三百文湧裕錢三百文萬興錢二百文不書名三百文又四百文宏發四百文陳東昌錢四百文隆昌錢四百文惻隱齋錢五百文同大和洋一元三百八十八號册不書名洋二元不書名鄒洋二元○鎭源莊手長安樂洋四元○鄧有筠洋二元○錢莊减中秋節膳洋四元○福和莊三百九十七號册余義和洋一元三百八十九號册不書名英洋一元不書名劉洋一元又洋一元不書名宏銅洋二元不書名楊洋一元不書名王洋一元不書名華洋一元不書名徐洋一元不書名顧洋一元求如願汪洋二元無名氏洋二元三百七十八册恆豐泰洋二元三百八十一號册無名氏洋一元○吳善翁五百零八號册無名氏洋十元○嚴楚書五百九十一號册夀萱室錢三千六百文○三義公手晏君洋四元○福和莊三百七十六號册祥記洋二元五桂軒主人洋二元不書名洋二元三百八十六號册隆昌永洋一元三百九十二號册震恆洋二元　百九十三號册吉記洋一元○附啓者牛爲農本荒年售牛情急眞切概可想見東南鄉各村巳經賣出不少待種麥後賣者更不知凡幾同人目擊傷心亟思援救爲兩全之策前明僉事林肇元本朝林少　先生撫蘇道光癸卯年吳中大水荐飢俱以養牛爲救荒首策旣可救其目前之急且以儲其來歳之耕苦意婆心實爲至要前有滬上公所發下宛鎭蔣禹屏大善士聞信慨助規元銀一千兩正可爲提倡其成不獨恩及禽獸而切更可至於百姓矣又有窰灣不居名求冥中福寄助錢五百千文又無錫錢莊寄助英洋四元又蘇州長春巷鄧有筠堂寄助洋二元以上各善士並未擬募册閱前月登報養牛捐啓觸目發心慨然樂助仁人同心隂行其惠功德何可涯量前擬募啓每愿錢三百六十文凡人皆可勉力所費無名所關甚大以一愿至十百千愿惟而廣之衆擎義舉惟祈樂善君子鑒而助之盼甚禱甚 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
