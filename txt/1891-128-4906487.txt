# 1891 - 128 - 4906487

 

Page 1

 
 
[第二次開印二十四史] [  圖書集成局啓]  
　　啓者本局年印二十四史紙墨精良校讐詳盡細心參酌有美畢臻是以招股之時購禀者卽爭先恐後迨去冬告竣除售出股票外局中尚留書二十部現可出售每部收現洋五十六元并以購者源源而來深恐不能遍給因又續印准明年正月告成其精妙與第一次所印無殊决不稍有苟簡諸君子如來購票每部仍價洋五十元先付二十元餘俟出書時找足至從前己購股票目今尚未取書者請卽移玉來取以便先覩爲快也肅此布聞伏維雅鑒 
[分局遷移] [  點石齋啓]  
　　啓者本埠分局向設在二馬路横街三層樓洋房内發兌石印各種書藉歴有年矣今因修築房屋擇定四月初一日遷在四馬路横街南首仁濟醫舘對門如蒙貴客光顧請認明庶不致悞 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分縷析無不詳載於其中囊所印者早經售罄兹復排以新鉛印以潔白紙張每部十本碼洋六角卽日出售有欲討論掌故者請向本埠甲昌外埠申昌　　售申報人購取爲盼此佈 
[論好官必不騖虚名]  
　　昔人謂作州縣官最易造福亦最易造孽誠哉是言也州縣爲親民之官若以百姓之休戚視爲一己之休戚疾病則拊循之農桑則督課之災祲則賑恤之貧窮則矜憫之於一切分内當盡之事無不實力舉行不事張皇粉飾而一邑之民相與熙熙皥皥遂其生而樂其性是之謂造福若自顧考成要求聲譽或矯枉而過正或尅日以程功此在當局者方沾沾焉自以爲得計而不知暗中剥喪元氣不少循良之頌祗出於一二人愁歎之聲且徧於千百户武健嚴酷者之所爲足以爲斯民蠧也久矣是之謂造孽欲辨造福與造孽之分此無他亦不過分之於好名不好名而己矣古來循吏如龔黄召杜輩雖亦有赫赫之名然惟不求名而名自歸之夫然後播之歌謡傳之史策而無愧不若後世所稱循吏無時無地不爲沽名釣譽計也徵之國朝如湯公斌張公伯行于公成龍張公鵬翮陸公隴其皆以清廉著一時上契主知卜孚民望然而之數公者平日兢兢致力大率鑽研理學一旦出膺民社遂舉誠正治平之學見之於實政言人所不敢言任人所不敢任當其時同僚或笑其迂大憲或嫌其戇而數公者獨能百折不回孤行其是迨至里閭戴德頌循良者異口同聲卽使年代屢更棠隂非舊而尚論者追懷曩哲猶得指而數之曰如某某者眞不愧名臣邑乘紀之國史載之必如是以得名然後盛名鼎鼎可與日月爭光不與草木同腐自古以來風氣容有變遷民心斷無厚薄氓之蚩蚩看似一無知識其實極有知識其心至一一則不雜其性又至直直則不撓彼見　司之設施適如吾意之所欲則以爲官愛民老幼婦穉歡然誦德雖有人禁之使勿言亦不能箝其口也若有不滿其意者則一人非之衆人和之雖脅之以威誘之以利不能强怨誹者以頌禱也三代直道所以至今存者賴存斯民耳誠不料仕宦者求名之計乃愈變而愈巧也自知所設施者無以得民心博民譽於是寄耳目於腹心串合不肖紳土粉飾一時驚駭庸俗每當去任時輙有萬名　德　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　 
政牌不論有司之賢否涖任之久暫詛祝者之孰多孰少輙以牌繖二物爲題中應有之義甚或摭拾浮詞刊諸石碣夫以羊叔予之隆勳清望峴首豐碑見者且不能爲之墮淚况其他哉紳民贈送牌繖例禁綦嚴官之於民猶父之说子也父雖賢聖子無頌父之文官雖循良民無譽官之理所以然者黜陟是非之權操之自上故也夫果有善政及民尚不可以萬名傘德政牌德政碑爲張皇耳目之計何况本非出自民心僅賴貢媚導諛之不肖紳士揣摩迎合增此一番無謂之舉動自有識者視之不足爲榮適以滋辱耳昔曾文正督兩江時適逢壽誕屬下官紳撰文致祝或駢或散庾鮑韓蘇兼擅其勝大率鋪張勳業極力揄揚官樣文章吉祥止止文正彚成一帙戲裔之曰米湯大全儒雅風流動人遐想文正不喜灌米湯故其所受米湯雖較他人爲多却以游戲視之今人最喜灌米湯而米湯却不能多偶得一二碗卽欲自爲表襮以誇示於庸俗其能免爲文正所齒冷否然則如之何而可季康子間政於孔子孔子對曰政者正也子率以正孰敢不正在上者苟能正以持躬正以馭下左右近習須擇正人地方紳輩必延正士而於謟諛　合招摇延攬者則嚴拒而痛斥之以實心行實事毋求近功毋見小利行之旣久必有眞效可覩由是以列上臺之薦牘騰下邑之歡聲内可以質影衾外可以對師友豈必急急焉舍所當爲爲所不當爲以爭此無足重輕之名譽哉前署福建厦防同知秋司馬以要求名譽勒贈牌傘事發經興泉永道吳觀察大張告示諄諄曉諭禁革頽風凡列名仕籍者孰不當置諸座右觸目警心俾毋蹈秋司馬之覆轍哉 
[蕪湖閙事續信]  
　　蕪湖閙事情形己列昨報兹又聞閙事之時係初五日下午二點鐘起衆人先將天主堂收養孤兒之處及海關西人住宅縱火焚燒遂致垣墉棟宇悉化飛灰衆人猶不肯罷手聲勢洶洶擁至領事署一面肆行拆毁一面搶取什物領事官挈同夫人與各西人均至太古洋行躉船暫避其鋒其時適有益利輪船停泊江干遂囑該船暫緩開行以資保護少頃適有德興輪船鼓輪而至益利船遂開行赴滬至初六早忽又滋閙一波未平一波又起聞其時領事官己受損傷此不過傳聞之詞然己可見事勢孔棘日後不知如何了結俟有續信再行登報 
[瀛臺淑景]  
　　總理各國事務衙門同文館爲示傳事所有先後己遞呈投効肄業各書生奉堂諭傳考該生等務於光緒十七年三月廿六日起至四月十二日止半月以内親身到舘報明能考何項文字以便定期考試分别去取倘逾限不報到者不再收考毋得自悞○順天府爲出示諭禁事照得西山萬壽寺戒壇附近諸山多係產煤處所康熙二十四年聖祖仁皇帝御製碑記曰西山地接神京嶺岫綿亘林壑深美中多精藍古刹考其歴年久逺建置自唐以來者則萬壽寺戒壇爲最古寺在唐曰慧聚明正統時始易今名其地渡渾河而西山徑盤互紆廻而入中復豁焉宏暢壇殿軒囊猶見遺制深山長谷烏可少此清嚴之寺以眺覽名勝哉朕以時巡偶至斯地輒爲駐輦顧近寺諸山爲產煤 
 
 

Page 2

 
 
所居民規利日事疏劚念精舍之側鑿山採石良非所宜爰命厘定四址而禁之俾梵境常寍舊觀勿替于以葆靈毓秀山川當益增輝澤爾等因聖訓煌煌允宜敬謹遵守誠恐附近居民人等罔知禁令在於原定四止界内開窰採煤希圖獲利甚非所以昭敬謹而重名勝合行出示諭禁爲此抄錄假製碑記示仰該處居民人等一體欽遵愼毋在於該寺原定四址界内開窰採煤以寗梵宇如敢故違一經訪聞或寺僧及地方人等告發定卽從嚴懲辦决不寛貸其各凛遵毋違○某京官家於春樹三條胡同上月中旬某日時值黄昏驀見一幼童自内而出訝其素不相識阻而搜檢則手内有對時表一枚當卽扭交北城吏署某吏目研訊之下童自稱年十三歳姓陳名元晨間逃學出門竟日流連腹楞難忍是以　機行竊意圖易錢以具饔飱吏目飭重責十板以爲之儆責至四板童兩腿紫暈鮮血迸流狂呌如宰猪吏目心有不忍飭令止責押待家屬到來次日有童之舅父聞而來領吏目訊以童父何不來案其人稱童父現在病中吏目飭將其人收押班房閱日連童帶往城署聽候發落城憲憐童年幼施恩免究諭以若再犯竊定行責斃隨交其舅父領回嚴加管束○上月十三日五城練勇正在合操有某甲者因使單刀失手擊中某乙之額登時血液模糊受傷甚重閱操侍御見之立遣練勇四人將乙舁回延醫敷治○大宏廟迤北人某姓翩翩年少自命風流性好狹邪遊逺近咸知爲登徒子一流人莫有與之聯姻婭者以致年逾而立中饋猶虚客冬央友作冰上人聘某書吏之女爲室上月六禮旣備送至女家訂於廿一自行合禮書吏之女竊聞郎君不務正業淫蕩不堪出入於柳巷花街揮金如土恐家業一朝蕩盡日後不免同受飢寒遂於迎娶之前懸梁自縊書吏赶急報知新壻延隂陽生批就殃榜裝殮迎三星未照夫紅鸞殃先臨夫白虎世有恣意宣淫者盍以此爲龜鑑乎　某甲欠某乙京錢四百千延不償還一日遇諸途中大爲口角中人某内聞知其事極意勸和甲氣不能平令母控諸北城正指揮署揑稱乙非但圖賴錢文并將兒子隱匿指揮飭役拘乙研訊乙供稱當忿爭之際甲己由丙帶回指揮飭役拘内研訊内供稱某日親送甲回家實無被乙誘留之事指揮將甲母大爲申斥叱令退去調停○上月二十四日小榮春班在三慶園登臺演唱清歌妙舞傾動時流有某公子年甫廿餘齡携僕而往站立臺上目矚四旁班中人勸之曰請少爺入座縱觀莫植立多時致令兩脚麻木也公子怒大肆兇鋒掌櫃人慰以好言公子堅不依允立遣中西捕役鎖掌櫃至坊說者謂公子之父現官侍御故敢憑權藉勢在梨園中耀武揚威也○日前有一健僕携衣服首飾至宣武門大街某典鋪質得制錢九十餘千少頃又携金珠首飾對時表來質掌櫃人觀其形跡實係賊徒赶卽遣人報知西河汛隨有某千戎帶兵前往拿獲健僕訊出同夥四人在皮庫營某姓家窩頓歴犯各案贓物均由某姓售銷干戎遂速派兵赴皮庫營將同夥某某曁某姓拿獲收禁以便訊供○滿姓夙有劉盤龍之癖近因三戰三北兩手空空遂於某日用破布褥裹短刀一柄携至中東地面德盛典鋪質銀二十兩鋪夥展而視之知其來意不善隨用好言安慰勸令出門不料滿竟奔入鋪中夥遂呼衆扭住縳送中東吏署請懲吏目立即詳城城憲令荷枷三月輪流示衆限滿折責釋出○某日午後有一青年艷婦手持銀臂釧一雙至延壽寺街和興典鋪欲質銀五兩鋪夥傳觀良久未能辨其眞僞後經某總管估定確係贋物遂以不收二字覆之翌午復有廿餘男子持包金臂釧一雙欲典銀八兩總管估得紅銅爲質飭夥細加盤詰男子卽紛紛竄逃○日前左翼弁兵拿獲黑面判官鄭德齋等光棍六名解交提署奏交刑署分局訊辦旋由浙江司承審官刑訊知諸混名盡屬訛傳惟若輩素日在街市游行難免無招摇等事因擬以荷枷三月限滿折責釋出 
[丁字簾紋]  
　　金陵訪事人云總統南洋兵輪船郭善臣軍門謁見劉峴帥禀商一切要公隨於上月二十六日乘開濟兵輪船出洋巡閱各海口並赴烟臺旅順會操畢事便道詣津沽謁見李傳相禀商南北洋防海事宜○城北於三月二十六日迎賽東嶽大帝會是日也天朗氣清惠風和暢鐘鳴一下會中人舁神像出游儀仗鮮妍並世無兩一時金閨麗質繡閣嬌娃翠繞珠圍爭先快覩人海人山擠掖非凡○水西門外人某氏年甫廿餘生有一女藁砧夙嗜杯中物不勤於業漸入下流近以餬口無資欲將牀頭人出售婦知之大爲反目徧邀親族與夫評論是非甲懼而逃數日未返鄰人某乙代爲尋見勸令遄回安分貿易詎甲性成難改旣飽煖則又恣睢上月二十三日竊取妻之被褥質錢沽酒一醉頽然夜與父言兒力不能顧室家與其槁餓終身不如售入富人家或可飫肥甘而厭羅綺父斥之曰汝欲死耶誰見牀頭人而可當財貨者甲遂弛然而臥鼻息如雷翌晨又以昨言告且曰兒己覓得受主矣但願他鴛鴦睡穏我甘認蕭郎是路人也父怒而撻之甲竟持刃相向父情急呼救四鄰齊至甲乃抛刃而逃父今親族四出找尋及尋至縶以巨絙由衆帶至鄉祠用家法處治噫如甲者醉生夢死其眞糊塗蟲哉君子曰豈特糊塗蟲是直人中之梟獍 
[市中鶴語]  
　　江蘇巡撫剛子良中丞示期四月初四日舉行秋審大典預期各州縣批解人犯至省分寄司府各監中丞派出營兵分紥監前以資防護届時中丞衣冠升座司道府縣次第堂叅然後按照官階列坐堂下其餘文武叅見畢鵠立兩旁巡捕官領牌提犯由東角門入勘畢交原差由西角門帶出計罪犯十一起按名均有賞賚云○江蘇省垣牛痘局設立多年嘉惠孩提功德無量近日梅炎藻夏天花盛行西舍東隣傳染殆遍寄語心存保赤者及早抱孩往補免使　容過好滿面加圈也○初三之晚鼉鼓初敲蘇垣閶門下塘某姓家烟囱忽有火星爆裂鄰人見而譁噪急以鹽滷灌之始得火滅烟消不致釀成奇禍亦幸矣哉 
[虐斃養媳]  
　　杭州萬安椥烟舘主某甲家有童養媳原籍紹興甲妻與夥某乙有私雙宿雙飛情同膠漆甲吞雲吐霧日伴一燈嘗曰人生惟行樂及時耳雖戴上緑頭巾亦何愁壓倒鬚眉七尺哉久之媳漸大妻之穢事皆所深知小孩家口没遮攔每在人前津津樂道甲妻不知歛迹反視媳如眼中釘朝夕鞭笞往往流血甚至燒烟籖以灼其飢肉以致兩股臭爛膿血淋漓而鞭撻灼刺如故也鄰右見之　言相勸甲妻兇如雌虎略不稍悛因暗告其母家願湊齊身價洋爲之贖女或者俟十五六歳後再行擇日完姻甲不依妻忿且益甚某夜又因細故大肆咆哮舉足踢之傷厥小腹倒仆於地昏暈不甦可憐一個小嬌生竟爾魂游地下母聞信奔至言欲赴對控呈不料烟舘爲地甲公差日夜游息之地至此竟互相袒護不使其母呼寃惟令購得三尺桐棺草率殯殮噫昇平世界竟有若此虎狼使無差役作護身符尚不致覆盆終戴奈何堂皇高坐者竟明於逺而昧於近一任署中差役若此妄爲耶 
[彝陵櫓唱]  
　　去歳輪船失事聞者咸有戒心現在寳華等輪船上所用各燈一概不用洋油卽用茶油菜油燃點前日寳華輪船在途經查艙西人查出火油數箱不問來由立卽擲於江中從此輪船上火油火柴概不裝運誠防患　然之道也○東湖縣許明府於三月二十二日爲其次公子完婚聘娶巴東縣康明府之女康明府於數日前送女來宜當綵輿迎迓時鎭憲派弁兵護衞以壯觀瞻衙内設筵演劇鑼鼓喧天酒肴霈霧極一時之盛事○日前德興輪船抵宜御運貨物小工蟻聚有二人抬洋布箱上坡略不留神前面之人身體偶欹頭腦己在石上碰破後面之人因之跌倒所抬洋布箱自上而下在身上滾過其勢甚險未知能否調治痊愈也○南門外一帶江岸叅差臨承　當潮落風定時有舟人拉縴三月二十四日有某舟人正在拉縴忽有豺自後突嚙其臀立時倒斃宜人呼豺爲山彪當此清平世界竟有惡獸食人豺狼當道发問狐狸敢以告諸鋤惡者 
[江西官報]  
　　從九宋鵬程由籍起服來江安義縣丞朱葆清患病請假回省就醫以府經金振聲署理編修叚友蘭由籍晉京户部主事 
 
 

Page 3

 
 
陳昌雲由京回籍永寗縣謝若潮南昌同知蔡俊俱上年錢糧分欵免行置議籖分卽用縣兪官圻繳照准補上饒典史吳祖昌卸辦萍鄉　　　任通判賀運隆委往建昌德興催漕折兩淮候補鹽大使李紹基由東鄉籍來省吳忠謙香查南昌富倉圩堤 
[召募代書]  
　　新任上海縣袁示爲召募代書事諭各邑民人知悉如有文理通順稍知律例願充代書者先赴承發房報名伺候本縣於本月初八日考取給戳承充毋得觀望特示 
[秃鶖褪羽]  
　　蘇州人鄭某素有積蓄小康家也顧性愛嬉游以花骨頭爲性命窮年賭博囊槖漸空又以癖嗜烟花致其妻時時反目遂披薙於普渡山某寺法號威堂方丈僧悞信其誠實不欺給以緣簿令往蘇垣募化集資建關帝祠去歳輾轉至申江托名購取木料與某慶　　姓結爲方外交借住某客棧中終日逍遥于秦樓楚舘復包定鋼絲轎式馬車一輛無明無夜徵逐飛馳直至風雪殘冬始回山　歳祗以久習繁華靡麗不慣寂守空門至今歳暮春重入花花世界與法租界德善里某氏有染摩登伽女攝入媱舍媱躬撫摩蓋己毁如來戒體矣前晚鐘鳴兩下又在氏處參歡喜禪適爲法包探查知立卽拘入捕房在身畔搜出鷹洋一百零一元小洋銀二十六枚並金鑲翡翠秋葉耳環金小照匣各一枚此外尚有金剔牙籖各式表墜等物昨日解送公堂葛同轉問爾乃佛門弟子爲何若此行爲鄭低眉合十供稱僧人素來安分不敢爲非前晚行經德善里前義遭拘押如大護法查得僧人有不端事請交師父立付荼毘否則斬絞流徒情甘忍受問爾卓錫何處如何深夜出入弄中供稱僧人於去年十一月來治下小住某客棧所有棧中發票呈求大護法檢閱至此次因山中啓建關帝廟大殿雖己落成兩廂尚木料不敷故來添購現寓西門外元通菴内昨晚往趙家收取存洋一百元至金玉劗環皆係未出家時所置問爾身佩表墜表留何處答稱方付鐘表店修理同轉一再訊問供稱僧人有胞弟名恭甫者現在本城普育堂當司事請卽傳問可也同轉謂旣不肯直供着押候查明核辦隨諭令包探往德善里氏家查緝少頃王郁孫三包探拘氏及其母並將鄭留存之木魚袈裟鐃鈸鐘磬度牒緣簿一併送入捕房待明晨解請同轉質訊噫愚夫愚婦深信異端往往奉之若神明敬之如上帝而亦知平日所奉之敬之者固卽此憊爛不堪之賊秃乎觀於此僧而佞佛者當知自返己 
[苡頰代臀]  
　　葛同轉訊鞫法公堂案每每易笞臀爲掌頰意者亦明愼用刑之意歟昨日判令掌頰者尢多因連類記之曰通事稱乞兒郭金福向老北門外某帽鋪乞錢乘間竊得瓜皮縀帽五十四頂經某包探拘獲連帽三十四頂送案請懲尚有廿頂不知抛在何處郭供稱除起案之三十四頂外餘被捕役取去葛同轉姑念失主不來着押候掌頰八十下○陳渭卿在鄭家木橋附近某甲家竊得洋布長衫一領經某號巡捕拘送公堂葛同轉因未查明失主着押候掌頰四十下長衫暫留捕房○通事稱前晚兩點鐘時有周姓闖入某煤棧竊煤數斤經某號巡捕拘獲送案請懲周供稱小的日間在英租界中求食被捕拘押至晚間十二點鐘時開釋行經煤棧在地上拾煤一塊葛同轉謂人家所積煤斤豈容任爾拾取判令押候掌頰四十下○郁包探禀稱張阿三在老八仙橋西首竊得板凳吊水桶各一經某號巡揷拘住張供稱小的向以御車餬口是日因見無人貪小行竊葛同轉謂竊人之物烏可不懲判令掌頰四十下○陸福全等六乞兒在小東門外竊取某魚販錢三百文經魚販查知將陸扭押昨日解送公堂葛同轉向之訊究陸供稱小的由魚販之友嗾使竊魚旣經售去小的祗分得大錢六十餘文小錢二十餘文問爾從前作何事業供稱小的前在土山灣教堂學剃爰去秋來此衣履典質一空無可奈何以致犯竊同轉着押候掌頰一百下○王包探禀稱日前蘇州人王金泉在老閘所泊航船上竊取火腿兩條拘案請安王供稱航船主與小的同村求念初犯法外施仁葛同轉着押候掌頰八十下 
[縣署瑣案]  
　　新任上海縣袁海觀明府前日出外拜客及回敬業書院公餲時突有鄉人潘琪山攔輿控稱被船埠兪書林　勒船隻並被攫去錢一千九百文請爲究辦明府卽着值日差將潘看管一面傳兪到案於晚問升座提訊潘琪山供稱小的係浦東人以舟楫爲生涯本月初小的由六里橋駕舟來申意欲裝糞初三日忽有素不相識之人令小的當差答以我船按月出捐何得藉詞索詐伊竟將船櫓糞桶並錢一千九百文一併攫去臨行時揚言我是兪書林之夥爾不妨記取姓名至次日小的尋兪理論一味置之不理爲此來案喊控兪書林　稱此事實與小的無干求恩明察明府得供令兪當堂出洋二元給潘琪山具領一面着兪出外查明船櫓糞桶等物交潘收領兪唯唯遵斷潘叩謝而退○本月初一日報登英公廨將誘拐蘇婦張徐氏之張黄氏送縣云云兹悉姓氏尚有錯悞查誘拐者實係黄張氏被誘者實係張徐氏由帮審委員宋二尹提訊之下判黄張氏鞭背二百下暫行營押俟交到張徐氏身價洋二十二元再行釋放張徐氏騐明懷孕在身當卽發堂俟分娩後交伊弟領回管束 
[英界公堂瑣案]  
　　某號西包探某中禀稱徐文杰刺船垃圾碼頭存積火油有違租界定例拘請罰鍰徐供稱原籍寍波火油間有鐵箱破漏者是以存在船中包探又禀稱船上共有火油二十箱蔡太守判罰洋銀十元撥充某西醫院經費○副捕頭禀稱前有扛夫某甲控被岳阿牛毆傷今特將岳送案岳供稱小的不敢行兇蔡太守查得原告未到飭岳央八保出○工部局西人好司訴稱信和米店主陳定周屋前有水溝一道臭穢不堪時近炎天觸之最易染疾屢令取土塡築陳不依從陳供稱屋地租自洋商原有水溝一道如欲築土須先向地主告知蔡太守限七日内將水溝用土塡平○包探顧阿六拿獲積竊陳鳳山解經蔡太守訊明判令遞解紹興原籍陳稱當包探拘拿時兒子懼而走散有一百五十五號華捕目見小的給兒子洋四角令其暫待片時豈知竟一去無跡求准出外尋覔蔡太守飭差帶同查訪此己曾列報章者也昨日包探顧阿六禀稱小的奉飭恊差帶陳尋子連日蹤跡全無實係謊言叩求明鑒太守研訊一百五十五號華捕禀稱小的從未見陳有兒子更不知伊給洋四角之事陳供稱小的務求恩典自行回籍太守惡其狡猾判令笞責二百板　兩禮盾内自行回籍逾干懲辦○張祥泰訴稱小的在王寳才野鷄馬車行當馬夫昨日駕車至小東門外攬載劉七生等四人過三茅閣橋給小洋一角小的卽找還錢廿文忽言四人祗須四十文强令小的找還六十文小的告以從無若此便宜之車　隨有小馬夫與之爭論劉等取馬鞭毆擊小馬夫王來解勸亦被混毆王訴與相同三百零三號華捕禀稱小的目見劉與馬夫毆鬥劉供稱小的係天津人在候補道某大人公館内當轎班昨日偕三友從小東門外回僱坐張所駕野雞馬車應付車資四十支給以小洋一角例應還錢六十文張祗找二十文是以與之爭論並不兇毆且小的素知野雞馬車從小東門外至三茅閣橋雖定章每人車資二十文其實彼此爭攬客人互相貶價以致近來每人祗索十文張稱從無每客十文之例蔡太守謂劉不應因細故肇釁判罰洋銀半元撥充某西醫院經費○包探唐寳榮禀稱竊賊沈阿榮闖至胡阿發家竊取木鐘當場獲住人贓扭入捕房小的盤詰之餘知前曾行竊布衣水烟袋等物質錢使用共得質票十八紙俱售與沈阿二舊貨攤因又拘沈令其交出質票吊取原贓交各失主認明無悞胡請准領贓蔣聚介陳阿桂傳老贓陳月亭丁阿生同稱家中失物己由包探吊贓阿榮供稱小的係寗波人連次行竊自知咎無可辭尚求大老爺俯念貧窮曲爲恩宥阿二供稱小的不知竊贓誤收質票蔡太守判令將阿榮笞責一百板發捕房管押六月阿二罰洋銀五元贓給各失主分别認領 
[法界公堂瑣案]  
　　王郁孫三包探同禀稱王炳全張徐來等六人專在各鄉鎭托名收買錠灰乘機竊物日前不知從何處竊得羔皮寍綢縐紗馬褂四件二毛馬褂統一件棉衣數件挑來租界向恒德當質錢經小的等拘住王張搜出洋銀一百四十六元押票數紙約當本百餘千今特送案請究葛同轉訊問之下王供稱小的本汪裝煤船主陳阿六處爲夥上月廿六日之晚有紹興賊兩人由嘉興西塘等處竊得衣物數包 
 
 

Page 4

 
 
雇船至青浦約陳上岸吸烟小的見其來路不明不免見財起意持扁担挑至上海行經西門外與同鄉人張徐來相遇因偕至租界質錢所得實係賊贓與尋常行竊者有異尚求恩典格外從寛王包探稟稱王身畔有鐵釘一枚亦係賊具張供稱小的並未與王同竊同轉謂二人均極狡獪着押候從重比究○王顧氏抱九歳女孩投案訴稱前晚此孩偶在門前被東洋車夫尤春撞仆於地車輪從下身碾過以致受傷兒子玉昆見之向尤理論尤反誣兒子毆擊高呼巡捕將兒子拘押捕房葛同轉騐得孩受傷屬實諭令往仁濟醫院療治尤管押玉昆釋　本城永豐錢庄屢售銅洋害人不淺葛同轉移拿庄主顏少圃并搜出出售銅洋二百七十六元之簿據旋由茂源鍋鋪主許專觀保顏出外昨日許不將顏交案同轉提許訊究許求暫緩一天交顏至案同轉准之謂明日如不交來定將爾代爲管押○積竊李士雙吳桂林吳阿升屢次串同行竊經某包探查獲吊到寳豐竹布店鄭姓所失竹布五十二疋此己詳登前報矣昨晨捕房中送三人至案葛同轉略詰數語判令將李笞責三百板兩吳各笞責二百五十板分别遞解回籍○通事稱工部局灑水馬車夫楊志田與頭目倔强送案請懲楊供稱小的並不倔强實因不諳西語之故葛同轉着押候問明再核　烟　李魏氏訴稱家有妓女名銀珠者去年由其夫送來抵押鷹洋一百數十元嗣有優人陳世中欲娶以爲室小婦人以其尚有本夫未敢專主陳卽將銀珠刦去幸由某巡捕阻獲送案請懲陳供稱銀珠自願嫁小的曾付過身價洋銀五十元繕有筆據葛同轉間旣有馮據何不檢呈着卽還　　交妥實保人復諭令李魏氏於明日帶銀珠到案質訊○張韓氏訴稱小婦人向在某棧揀雞毛上月二十九日行過二洋涇橋遇素不相職之一和尚冐稱與小婦人爲中表親并云欲荐小婦人至某洋行傭工惟須出洋一元小婦人先付半元不料伊竟一去不返日前又在途中遇見是以扭送案下陸供稱小的以販布爲生並無哄騙錢文之事葛同轉着押候比究○王包探禀稱日前蘇州女子王金寳經航船户費阿金帶來滬上送入沈金寳花烟館賣娼小的知之將費沈拘請訊究金寳供稱家在蘇州由父親許字同鄉人朱姓朱家無力迎娶是以來此傭工葛同轉問爾知費共携多少女子來申供稱自願趁船來此問爾父是何名字外祖家何姓供稱父親李文奎母親李沈氏翁向在各鄉鎭製壽器問爾曾見過丈夫否供稱未見問爾來申爾父知道否供稱父親令來此地傭工謂若然則爾本姓李爲何改作王金寳金寳支吾以對同轉問爾今年幾歳答稱十八歳問爾離家幾何時矣供稱向在山塘傭工今年歇出於二月二十七日來申暫在沈家借宿謂爾旣易名王金寳定作賣笑生涯着將一千人押候明日訊核○太古碼頭小車頭目張國中訴稱前日泰昌冰鮮行出店人喚車送毛笋五車當由小的之姪洪林承攬己載三車忽有周洪裕吳金泉李昌元前來爭奪致將洪林毆傷周吳同供稱小的等均在輪船碼頭攬載客人行李並未爭載毛笋實被誤拘李供稱泰昌出店人喚裝毛笋小的曾裝載兩車葛同轉問爾等可知泰昌出店人是何名字張李均稱不知同轉着將周吳李押候查核 
[恩同再造]  
　　山東臥牛山留養孤寡捐欵經本館恊振所代募以來屢蒙諸善士慨擲飛蚨藉甦涸鮒前己泚筆誌之以表揚大德於萬一兹又將第二次所收捐欵並諸善士台銜臚列左方鄭榮記洋五元隱名氏洋一百元存性堂洋五十元無名氏洋十元大元號洋二元美福洋一元三才號洋一元兆泰福洋一元永記洋一元立順乾洋一元立順昇洋一元允興義洋一元怡大號洋六元共收洋一百八十元連第一次清單總共收洋二百四十五元似此澤溥貧寒恩施孤寡想見篝燈夜織不間茹苦之聲甘餌朝分可免斯飢之歎有不同感鴻恩认無旣哉 
[憐貧救苦]  
　　竊以見靈轍而生憐趙宣獲救哀王孫而進食漂母稱賢一飯雖微施者原非乾報半生淪落受者實屬銘恩况當病體支離莫冀陳琳草檄寒肩瑟縮誰來范叔綈袍倘其將伯無人深恐英雄末路矣敝堂自設一文愿以來冬則給粥施衣夏則贈醫送藥荷蒙富商名宦璇閣瓊林惠助雲來屢登日報兹由三月十六日起至廿九日止辛承逺近仁人擲回捐册十七和共收到英洋三十二元七角紋銀八錢九分内湖南衡賜縣樊明府助洋五元另收到諸大善士惠助常捐正二三月分大錢一百十一千一百八十文又羅府廖太太麥府材太太各助藥資三期陳府張太太助一期仁恩廣被深憐瘠士窮民德政覃敷逺及滬濱貧病屢叨駿惠感戴鴻慈惟祝諸官紳景福蕃應崇銜壘晉並頌各送信華堂集祜懿範　齡請附報章藉申謝悃[  上海虹口示濟堂同人等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
