# 1882 - 153 - 4903269

 

Page 1

 
 
[竹花臆說]  
　　竹之爲物清矯絶俗於植物之中别標一格其竿則直上凌霄無屈曲之勢而自根至頂皆有節焉是故操行之君子比之凡物之體質清高訐節遒勁者皆立異於百卉不與凡豓之品爭四時之枯菀樹類之有松柏是也而竹差似之古人詠歌於百卉稱其華惟松柏無取於華者蓋託興詠物之體則然詩曰山有喬松言其高也囡如松柏之茂言其盛也孔子有歲寒松柏之歎亦重其晚節以比節義孤忠之士竹之見稱於古人者頗不如松柏之多然禮器如竹箭之有筠也如松柏之有心也二語並列可知竹實亞乎松柏一以節見一以心見合乎卦象堅多之稱不以花爲貴也顧花非二者所貴而二者要非無花樹愈大則花愈小不獨松也松之花細不可見落而爲粉其未開時不過松針之中間有松子之窠每粒之上茸茸者是也旣開卽成粉山人收之以供餈糗之用其細已甚柏亦如之然不得謂之無花也至於竹則眞無花矣自春筍掀泥以至風吹解籜每出一節則横長一篠漸而愈高不可以尋丈計一歲之中止見其長不見有花因其在植物之中體質廻别不與凡卉爭榮更不與松柏同實無嫌乎其異也與竹類者亦不一物山徑之間澤陂之上似竹而非竹者爾雅曰菉王芻竹萹蓄稱名最古物類旣殊方言不一所見者有葉似竹而竿細矮者有竿小節疏而葉較竹大者有隨地蔓生莖細有節亦類竹竿而横亞旁出不直向上其葉之中捲心如苞破之有穗而毛者有長短與諸種相似而葉獨闊大如裹角黍之箬霜後起極細硃點者皆類於竹其他生於水草間萑蘆葭菼或節似竹或葉似竹尤非一類惟高皆不及竹然萑蘆葭菼均有花卽捲心如苞穗而毛者及其散落亦如蘆花之飛舞而已大抵眞竹類者無花差似竹者其質輙同水草皆能花然物類反常非可以理論也植物之類不盡每歲作花世言菖浦無花於人之素性鄙吝忽而作豪俠之行者則曰菖浦開花喻其難得也不知難得者非果無花蒔菖蒲百器以水石養之置諸案間間有一二能花者或黄或白細茸可愛且有奇香然則何以花者獨少則以菖蒲體質極微一蒔之輙不得法或拂其性葉且隨茁隨萎何有於花故花者百中一遇也此非物性之反常也芭蕉最易生之物庭除偶植一二稷其根經冬不爛則來歲夏間窗牖無光然自春而秋寂然不見其花忽而有花生於捲心之中含而未發大可如掌其放必於侵晨每日一瓣仰承清露盞許挹而飲之其甘如醴約月餘之久盡數十瓣而止俗以芭蕉爲甘露卽指此也乃人謂此花瑩白如瓊名曰瓊花本無而有其幾不祥此則近於反常而實亦非反常也葢秉氣各異或花或萎不必盡應一歲之榮枯竹之有花亦自有理天以四時成化風雨霜露所以生殺萬物　歲不齊一物類感之故榮實亦不一致或有某節後宜風某節後宜雨物得之而榮者苟愆其期則昨歲是而今日非矣桃李諸花性最易植雖風雨愆期花有遲速而不至於有花無花之異如芭蕉者或宜忌太多數十年之中不一遇其性之所適是以難耳卽此一歲爲其性之所適而所植之處陰陽向背又不一致則亦不能皆花竹之品更高於蕉清潔挺直超然無上天時地利不得到恰好處故隨處皆可種竹而欲一見其花則不可得其他物之無花者尙有多種陵谷峯巖點綴雜樹野人往來未嘗一見其秀安知非因天時地利之故而百十年之中亦有忽然發花之候所以不稱奇者不經見卽不經心故耳竹則到處皆有偶然見花遂嘖嘖焉奇之亦人情也至於主用刀兵之說且以咸豐壬子爲證是必謂其反常而後可也顧物之反常必如桃李之不時而花不時而實乃可以傳會其說然七八年前曾有十月桃花之異滬上寓公題詠甚多亦並無大灾異可以指證然則不時華寳者亦卽余所謂天時地利之不齊風雨霜露之所爲乎灾祥之徵鮮據造化之理無窮願與同志諸君細叅之 
[諭旨恭録]  
　　四月十六日奉上諭寳廷許應騤奏查悉工程積獘請飭部妥議章程一摺各項工程勘估承修均應核實豈得稍有浮冒該侍郎等所奏從前辦工情形請查照成案明定章程並此次節省銀兩應交何處等語着工部議奏欽此 
[外洋消息]  
　　前日法公司輪船帶來外國新聞紙言中國泒駐美日秘三國星使鄭玉軒京卿已於三月初八日行抵倫敦擬於十一日啓節由法國取道前赴日斯巴尼亞京城矣又云英國盖斯德里兵船上之水師兵官名郎者中朝欲聘之以管理中國水帥事務郎君甚喜然不欲離英國水師之任故不能遽允中朝之請乃發禀至英請於水師衙門言中國現在來聘可否請爲核准而仍兼英國水師之職該衙門不准所請以爲向無此例云未識郎君能否爲中國水師襄力也 
[錫礦股票漲價]  
　　十八日報列寓滬西商紏股創一公司往西蘭角地方開挖錫礦每股洋一百元投買者甚多原定二千五百股已溢出一千二百股之多昨悉每股已漲洋四十五元衆以此價相買矣 
[競觀馴象]  
　　前述英國之馴象針波售與美國一節兹悉該象到美之後帶往各處供人觀玩經過之地觀者盈千累萬現又帶往非來帶利非挨特造一車裝之此車長四十尺高十三尺半重十二墩半云 
[哲人云亡]  
　　聞得香港中外新聞舘主筆何君近忽逝世何君在舘已十有三年西人重其才品是日照常到舘作事到午刻頓然昏迷不省人事經舘中人舁回其家下千卽已捐舘西人得信深爲惋惜西人謂其病在心經膏肓遘厄何二稚之忌才也 
[港事雜録]  
　　杳港西字報載有福州電報言本月十四日福州茶巿業經開辦其價較去年增銀四兩但是否因本年茶色較好得以漲價則電音簡略未能詳悉也該報又云九龍地方創設電線直逹羊城一節其鐡線已由怡和行之格冷愛德尼輪船載到若干其後又將繼至其豎桿之地均已勘驗妥貼計長四百二十里定於一月之後興工若天氣晴明無所阻滯則六禮拜卽可完工也又言廣東沿河之炮臺現已築就虎門炮臺亦已修竣共計炮臺九座刻均一律修葺完固共有新舊西炮一百五十九尊據聞建修該處砲臺之費自西歴一千八百七十四年至七十九年六年之中費銀四十二萬兩八十年至八十一年兩年之中費銀四十萬零三千兩觀此數目必以爲炮臺十分堅固矣然此一百五十九尊目炮亦必須用心管理倘或生銹則胥歸無用也虎門炮臺其費乃由民間捐辦其上皆用三合土卽各 
 
 

Page 2

 
 
　　砲臺亦皆鞏固但中國作事往往始勤終怠但願以後始終如一則邊圉之固於是乎在矣 
[烟禁廢弛]  
　　本月十八日有西人自杭垣致信云今歲該處所産之豆較往年爲盛近已豐收可爲杭人賀也然空曠之地種植鶯粟者亦殊不少刻下已勾萌畢逹由杭至海甯多係種植鶯粟之區卽杭人之吸烟者亦較前更多其烟舘本皆設於冷街僻卷今則大街上亦有開張者布簾飄蕩短榻横陳纷雜於字號店鋪之間殊非雅相行人并有手持烟鎗者何該處烟禁之寛一至於此耶 
[皖省大閱近聞]  
　　皖撫裕中丞前在省中校閱營伍業經列報兹悉中丞擇於本月十八日出轅先赴壽春校閱該鎭標兵弁事畢赴宿州校閱倅毫兩營再由驛至合肥巢邑登舟出裕溪口渡江莅寍國校閱皖南鎭標仍由水道囘省所有出轅後日行公事委藩司代拆代行遇有緊要事件遞呈行轅批判並示隨從員弁書役不准向官民需索違干究治所需夫役人等仰沿途州縣先期雇定一槪自行發價體恤官民如此遥知鐃吹聲中謳歌競作矣 
[靈轝抵皖]  
　　前報述李伯相太夫人之靈轝將過皖境尹明府雇匠在西門外建造碼頭官廳預備迎祭兹悉靈柩於十六日上午十點鐘抵皖舟泊西門外碼頭裕中丞以下官員齊往舟次祭奠並恭唁李制軍苫塊哀忱各營亦列隊江邊迎迓聞停舟三日開往珂鄕並據傳李伯相已約期於二十日内在裕溪口會齊同奉靈轝進内河取道巢湖回籍云 
[憲札照登]  
　　前報李傳相奔喪回籍所有各處函牘均寄蕪湖招商局轉遞合肥云云兹由津友鈔寄傳相瀕行時通飭各局臺原札合再照登如左○光緒八年四月初五日札爲通飭事照得本大臣奉旨回籍穿孝所有各處來往緊要函牘應由天津上海輪船文報局迅速轉寄蕪湖招商局董事江蘇試用通判劉光廉代爲經收發遞合肥原籍本大臣于到籍後或隨時就近派人赴蕪局收取或由蕪湖李道鳳章宅内轉遞冉行酌辦除分飭遵辦外合行札飭札到該局卽便查照此札 
[都天勝會]  
　　揚城敬奉之都天大帝俗稱英濟王神汪姓諱華相傳爲唐時秀士夜讀時聞五瘟使偶語散疫于井神卽赴井受毒以救民故其像青面赤髮極其可畏乃受毒後之變相也其靈異尤爲顯著揚城年年賽會去年因國制暫停今年復行擇期於四月十二日各行業皆提厘爲出會經費是日係六陳行衣布行銅鐡行木竹行葷店及廚行五業當首其餘各行擇日再行此五行有九如仁福崇福榮禧春祥五牌號旌旗傘盖之輝耀臺閣貢亭之堂皇顧繡組織之鮮艶金鼓絲竹之喧闐較昔年尤盛其最名貴者有金爐宣爐五色玉山玉琢八仙長皆尺許又有精雅花草供珠寳供無不爭奇賭勝誇耀一時至於會頭以及帮忙照應之人皆華服鮮衣雖用力粗人亦衣裳完好不似前此之以乞丐應招也據云本月二十八日未行之各業出會其一切更爲大觀云 
[灌油種火]  
　　奏潼鎭距揚城近百里鎭有張姓富已數世頗稱積善之家其住宅之左爲花園右爲大空院四圍高墻倉厫草堆一切牲禽蓄養之所在焉前日大雨之後火夫往草堆取草供炊聞得一種惡味嗅之莫辨忽遇管事張某至一嗅知爲洋油氣卽問上下衆人并無點洋油者隨令取草一把點火試之果見火卽着以水澆之勢更四散張大驚知有暗算者告之東人此堆之草不必用以爲薪以防不測乃未幾而案破鎭西有曹姓者家小康亦積草於宅外之隙地三月初旬有人放火未成因時時戒愼二十五日一更許牧牛之童在堆旁墻角大解忽見一人高踞草堆手持一壼四面澆洒疑之密告長工衆工卽起果獲一人手執洋油瓶拷之始吐云將洋油洒於草上然後在墻外以火射之必着人必來澆而此物愈澆愈着俟勢已燎原然後肆搶前日用之張庄惜被識破不然得手後衆卽回鄕不來此處矣曹卽告張商同辦理問其根柢乃安清道友聞已禀控高郵州矣 
[拐孩騙食]  
　　揚州新城雙盛茶館於三月二十八日早巿有一人携一六七歲男孩來吃茶人約三十許操淮音吃點心之後卽出門而去未一時携一新葢籃來向茶博士二替我做肉包餃子共若干裝於籃内博士應之點心辦至其人呼算帳付錢在腰間摸取皮夾忽頓足云壞了壞了皮夾内洋錢一元當票三張皆失矣失洋事還有限當票却要緊况茶錢亦無着落奈何奈何因與博士婉商着一人隨去上船拿錢其時早巿正忙博士不肯其人卽奮然曰旣不肯我將兒子押在此卽刻取錢來還何如博士只得首肯其人卽怱怱携籃而去大聲囑兒不要亂走乃至日西黄鶴不返衆卽問兒兒不語狀類疾以冷水沃面姜湯灌之始甦前事茫然詢爲南鄕某村人衆始知被拐來只得轉爲出帖招認噫如此拐者還算好人不過小騙食物大約不忍過於作孽技癢不禁腹枵難耐故小試狡獪耳 
[縱火宜懲]  
　　近來温郡城内放火之事層見疉出凡屬僻靜之處如蕉葉巷打鑼橋道前等處或被更夫看見或被查夜官撞着故未成災迨至本月初八夜三鼓時鼓樓下絲縧店一面緊貼鼓樓一面竹籬爲壁賊等竟將籬笆焚燒頓時猛烈所幸是夜風微惟將東面鼓樓燒去一半各店未遭其害但放火搶火律有明條此次失愼實係放火而起致沈天盛襪店失去皮箱兩隻次日已　搶火之人查着無如生意人畏事深恐送官花錢僅罰戯酒已許了結然而此等搶火之人死且不足蔽辜若不從嚴懲辦將來愈無忌憚尙望當道者嚴昭烟戒其勿以煦煦爲與哉 
[侵蝕丐費]  
　　温郡乞丐之多甲於他處各店舖向由丐頭包去每年以店舖之大小定包價之多寡前因丐頭歛錢肥已不行散給是以各店舖攺議章程統不準包如有丐來自行給發無如乞丐過多此往彼來接踵不絶當於四隅議立一局每　朔望由局開發祗因事不甚雅乏人承辦局立未久卽廢迄今攺歸捕署兼辦各店將丐費繳署由署散給遇有惡丐强討儘可隨時送究當初設想未始不善無如日久弊生泒錢日見其多散給曰見其少乞丐因無所沾惠仍復登門索討而舊規旣立欲改不能目下各舖因此一事頗無良法云 
[龍船競渡]  
　　温郡於午節向有龍船之會今聞業將舉行大南門外花柳塘楊大王廟與蟬街威濟廟等均已議定派人書捐惟西門外陸堂廟尙未舉辦云 
[江西官報]  
　　藩憲牌示臨江府通判李玉成禀請交缺遺務以補用通判劉塋署理署按知事周維恭期滿更替遺務着正任蔣星煥回任供職 
[修理藥局]  
　　江右火藥局向委知府班人員辦理佐以丞倅數員其工作盡用人力有長年有短雇照工發價局設貢院右側佑清寺内該寺房屋寛敞墻壁高固兹聞因所用房屋多滲漏損壞處卽經善後局委員勘估興修矣 
[跟追拐逃]  
　　本月初間有張家口人携一少婦乘馬至京師投宿崇文門外巾帽胡同廣和店内甫缺行李卽有一男子踵至亦張家口人突見先來之人並不交話卽以白刃斫其頭顱雖傷而未死經店東攔阻盤詰始悉二客乃同譜兄弟先至者爲弟拐其嫂而將逃至遠處也被兄尋獲因與拚命店東急爲報官經東河汛守府差役鎖帶人犯至署未知作何結局云 
[看會溺斃]  
　　是月初六日漢皋長盛街出會鬨動武漢三鎭人如潮湧有一武昌人年約二十餘身穿羽毛夾領掛竹布長衫白襪京鞋 
 
 

Page 3

 
 
至龍王廟搭船渡江由船過船一足跨去詎竟失足落水當時打撈無着少頃浮起舁置碼頭業已氣絶次日方由其親屬認領因欲快一時之目致遭滅頂可爲好趁熱閙者戒矣 
[道家失愼]  
　　月之二十一日黎明蘇城調豐巷中某姓道士家驟報火警是時天甫辨色幸各路水龍紛紛馳救祇焚去數椽並未延燒鄰右查該姓雖係道流實與俗家無異卽所謂伙居道士者是前數日家有喜事新郎卽老道之子所有洞房奩具及繡帳香衾盡付一炬云 
[寃鬼索命]  
　　蘇城胥門外駁船帮三月初旬舉行年規喚清音一班敬神作樂開筵醵飲甚爲熱閙有鄰兒至神前戯弄擺設物件該帮中有老年人司其事者曰王阿天斥言神佛靈驗不可戯弄小兒不聽反肆謾駡阿天遂披其頰小兒歸哭訴於母其母素潑渾名雌老虎卽與阿天理論定欲披還其頰經衆人勸解阿天之子姪又爲賠禮婦皆不允竟打阿天兩下阿天忿極自思年已古稀遽遭此辱卽購阿芙蓉膏服食而至該婦家該婦疑爲嚇詐方欲喚保送縣詎阿天逾時卽死當由衆隣私和在該婦家棺殮未及報官本月十三日爲阿天五七日期阿天之親屬欲在該婦家作佛事一天該婦依然恃蠻不允詎於晚間忽見黑影一團卽毛髮森竪旋自披其頰作種種鬼話皆阿天歴數其罪者跌撞而死其死時情形與阿天臨終毫厘無異噫怨毒之於人亦甚矣哉以上係蘇友所述確否待查 
[錫山近信]  
　　無錫絲巿收繭情形已登前報兹有友人來自該邑謂本届蠶絲豐稔各路收繭之庄鱗次櫛比較往年多至數倍每家均設大竈烘焙蠶繭兼有洋人設庄經收各鄕出數甚多每日竟有三百担之譜價亦增昻育蠶之家頗樂于售繭謂較繅絲出售可省煩勞惟選事者及各絲庄大滋不悅聯名控縣謂邑中多設大竈殊於風水有碍且日夜煤氣噴薄烟薰數里居人尤虞中毒請爲出示禁止攺用小灶旋奉汪明府委少尹勘騐勸諭攺造刻已有數家遵諭矣 
[截奪類志]  
　　剪徑之風北方莫甚於遼瀋若天津則向不槪見乃本月初旬有由衛至京安平地方者行至大柳樹下突遭截搶按安平巿鎭爲長安來往通衢大柳樹下離安平僅三數里京津車輛向必待東方發白然後開行如須赶路必邀約成帮方各開車現因京西妙峯山有會自初一至十五大開廟門此半月内進香者絡繹不絶是以該兩貨車有恃無恐三更後竟揚鞭徐行是時茅店鷄聲香客尙少甫至大柳樹忽鸞鈴響亮馬跡縱横四騎出自林間擎鎗攔路車夫以衆寡不敵任其飽掠遠颺而去翌日報案緝兇亦無非循行故事耳又離京二十里之于家衞亦有被拾情事晉隆油號于家衞之舖户也月初遣夥入京收取寳銀四隻圍裹腰間策馬出都一路驅馳畧無意外事轉瞬八孔家坆突於叢棘中出二人手執利刃將馬攔截夥與分辯遽被拖下將人按住解掠寳銀而去夥正驚怖無惜間見後面又來一車執鞭者亦于家衛人與夥素識夥具述情狀執鞭者曰適遇二人於途一披褐衫者乃于家衛之無賴也見我避道向西北去刼銀者必此二賊於是相將至廣渠汎守府署報案并詳述二賊面貌守署捕役次日眼同該夥尋訪至朝陽門茶館中適遇一賊遂獲之在身畔搜出銀一百兩其褐衫與短刃俱在其一賊旋亦在城内續獲云 
[侯相蒞滬]  
　　左侯相由蘇啓節後行程已登於報兹悉侯相乘坐滿江紅船由白雲輪船拖帶來滬昨日千刻製造局李總辦派江案輪船往迎至三點一刻遥見憲舟到來計輪船官船共有十餘艘隨經停泊該處之三號輪船升炮兵丁一十六名持鎗排立横桅上并有江南水師砲船亦燃砲申敬關道憲劉觀察及新道憲邵觀察松海防劉司馬上海縣莫邑尊均先回滬卽偕李總辦及陳寳渠太守隨同蘇藩憲譚方伯乘小輪船迎上及憲舟傍碼頭時製造局礮隊兵四百名曁撫標滬軍營提標右營武毅營等兵弁皆排隊恭迎碼頭上搭盖高棚蒙以五色布印委各官俱向船上遞手本惟譚方伯兩道憲及李總辦得蒙接見略談片刻辭出碼頭卜備有緑呢八轎恭迓侯相進行臺安憩至六點半鐘侯相傳諭辭却聞今日拜客後卽欲赴吳淞閱操并查勘砲臺云江南提督李軍門亦同時抵埠于六點半鐘登岸製造局各工匠常例於四點半鐘停工昨因侯相駕臨李總辦以侯相或欲察看各工故着遲至六點鐘散工也 
[絲巿續聞]  
　　昨日本埠新絲聞由洋商銷去者只有邵玉峯越峯百包計價三百八十二兩半三百六十七兩半又楊萬豐竹峯十包價三百五十二兩半又賣莊七里五十包價三百念兩至三百四十五兩千金大蠶十二包價三百十兩均係祥太播喴買進至胡雪記前昨二日共揭進新絲約有一千包之譜價開如下謙太彩翎三百七十二兩半通記文鹿三百七十兩錢宏盛鳳翎三百七十二兩半春翎三百五十二兩半俞石翎三百七十二兩半福翎三百五十二兩半張恒華白鶴三百八十兩白翎三百七十兩姚大仁金象三百六十二兩半金鶴三百七十七兩半森太雪梅三百七十二兩半唐廣豐金麒麟三百四十七兩半玉麒麟三百五十七兩半久記慶鶴三百七十七兩半慶翎三百六十二兩半怡成三喜三百七十七兩半雙喜三百六十二兩半徐世興潔生太康元豐與昌繡雲成太錦綸均三百九十二兩半 
[公使抵滬]  
　　前日法公司輪船來滬有法國駐華京公使附輪而來日斯巴尼亞之駐京公使前往　羅現在亦乘該公司輪船一同抵滬云 
[新創公司]  
　　上海近來屢有人創開公司刻又聞會德豐洋行經手擬創設駁船公司計須紏集一千股每股銀二百兩合本銀二十萬兩云 
[定期覆訊]  
　　東洋車户一案於前日在美總領事公廨訊斷同審者爲美英德三國領事英領事以有事後至兩狀師辨駁一番未能斷結故復定期於五月初四日再行覆訊 
[馳馬落水]  
　　諺云行舟騎馬三分命信不謬也前日午後四點鐘時有本邑口音之某少年衣服麗都騎白馬從靜安寺遊玩回時加鞭飛馳約離寺二里光景馬忽跳躍少年收拉不住慌張墮馬是處右首適有小浜少年滚鞍落水馬則向東飛奔不知所往人在浜裏幸水尙淺當卽扒起然已遍體坭漿頭顱碰破血流滿面路人聚觀者莫不掩口胡盧該少年卽就浜沿略洗去面上血痕覺其形甚抱愧欲尋馬則黄驃已作黄鶴只得步行而返并有鄕孩一隊跟隨少年之後皆撫掌揶揄云 
[本城火警]  
　　前夜八點鐘時本城薛弄底東首小弄口某姓扇骨作因烘扇骨失火霎時間冒穿屋頂果育堂水龍首先馳到儘力施救各龍亦陸續而來得以撲滅然已燒去房屋四間拆毁數間矣 
[英官保護華人]  
　　秘魯自與智利相爭干戈不息然智利兵精氣銳長于折衝行陣之間秘魯竟非其敵轉戰敗北勢已不支智利業已入其國都據其疆土秘魯雖欲收合餘燼以圖背城借一亦不能也秘之頑民以君喪國亡無所約束肆行妄作竟將旅寄秘地華傭焚擄刼殺慘無天日又復輾轉販賣苛虐百端英官惻然憫之英國駐劄利馬城公使移文英國駐劄嘉里約埠之馬士領事令其力行保護華傭毋使殘害今將領事申文具録如左亦足見英之念切華傭無區畛域矣爲申復事昨承本月二十一號來諭内開擄拐華工載往秘魯沿海口岸一事已會同司打玲水師軍門竭力設法防範并飭本領事協同襄辦以冀有濟等因奉此本領事以此美舉久已關心前已竭力屢向地方官爲此難民辦理 
 
 

Page 4

 
 
其事近日本領事與智國駐守嘉里約埠副將往來晤商請其設法除此患害俾得稍減其弊前此所立傭工合約大有欺騙人所共知其約繕寫二紙華日文各一其華文以工期一年爲限而日文則書五年此等誘拐華工之事實由匪類詭計面出甚至光天白日竟敢在道途擄捉華人當時本領事曾對智官說及問其智官何以絶不將拐匪緝拿究治查利馬城擄拐之案甚多憲台若將其弊端各節縷陳於智國大帥之前于事諒必有濟遠勝本領事在嘉里約所辦前因有載華人前往沿海各口之事本領事曾力勸嘉里約之智官嚴行稽察並請先將各約查騐然後放行似此辦理必有成效該智官鴉滿拏地忌語以此事甚是關心經已飭令嚴行稽察然聞該智官旋因公事紛紜其麾下員弁亦未肯認眞辦理令人抱憾近日英國林麻船出口載有華人其數不少前往虚齊哥埠查得該船所爲幸無違例知其甚爲妥當惟智官麾下禀報之語未可盡信倘欲認眞辦妥此事須嘉里約港内各國兵船各將本國出口船隻詳細查辦本領事查得拐匪係先將華人寄在港内棧船俟出口船隻將近揚帆卽將該華人載過船上竊意如無兵船在港領事當自行上船查騐偕港内該管官同往方得妥協苟能照此辦理其弊可除今時正當舉行辦理此事因秘魯現無政府所令不行財産性命均不安穩况各華工始則被匪拐騙强令到秘今日又復爲匪類所欺諸般刻削每遭傷殘慘害已極豈可坐視不爲保護其幽僻蔗寮之華人莫不遭此慘害查智官可往之蔗寮办復不少何不請其前去將拘逼爲奴之華工悉數起釋以上蒭言伏望察核施行以保護華衆幸甚本領事當卽曉諭本國船主凡載華客出口務宜小心守法毋自貽伊戚爲此理合申復按英官之踴躍爲此者固由于愛人樂善之心救災恤隣之誼然亦以我中國設有公使叅贊于其地以隱爲之維持調護于其間歟選録金山中西彚報 
[遺徽足誌]  
　　英果敏公翰字西林滿洲正白旗人也少貧力學天性純篤童時師長凡與菓餌必懷歸奉親親有訓必跪受終身如一日由孝廉以知縣分發安徽時粤捻諸匪兇焰方熾鳳台人苗逆者借團練名横行鄕里值公署斯缺得該逆心腹諭以大義賊皆感服故苗逆初未與諸逆合者皆公力也捻酋張洛刑　州雉河集人聚賊數十萬爲兩淮巨患且與粤匪通公正調署州篆密致張逆所親許以重賞授奇策卒擒張逆以獻於僧邸粤逆北竄公慮近畿受擾命投誠李世忠說諸賊以北地風寒之苦李任等逆信從南奔公乃設謀盡殲之賊勢日衰宋逆金詩山東匪首漏網逃匿公恐其惑衆擒誅之皆公深謀剛斷以去害爲民福者也都統烏魯木齊時念兵民習于夷俗罔識儀制卽率番回諸部示以朝賀之禮化其愚頑之性而邊外衆心咸服矣考公服官行事知機慮遠誠如諡法在位則重視寒畯臨軍則善撫卒伍所至視民如子凡與遊者皆推心置腹終始不渝如公者誠不愧爲一代偉人也古今忠孝竹帛必垂况公任重兼圻蒙易名之籠者乎其生平事蹟國史能詳之余與公遊深知深信聊就平昔所欽佩者備書之以供衆覽而謂此區區筆墨足以傳公也則吾豈敢湘江外史稿 
[綺懷八律步散華禪韵卽呈霧裏看花客倉山舊主聽濤軒主揖竹詞人同政]  
　　絮絮深宵語萬千一番離合再生緑花間好夢渾前度客裏閑情尙少年勉我虚懷向餘子任他長袖舞蠻天者番别去何時見柳折陽關倍黯然惘惘天涯逐浪沙輕裝琴劍送年華伴將蕩子風中絮盼斷歸期陌上花坐膝不忘呼小鳳牽衣忍見送征騧從今已隔千山水何處紅樓碧玉家酒波燭涙可憐宵花憶春深色更嬌頰粉替匀當日面帶圍量瘦舊時腰便從恩怨生魔障不惜窮愁度暮朝莫恨離多歡會少人生艶福最難消不數當年弄玉姿歌衫舞扇太嬌痴有情翻作無情語惜别偏工送别詞索袖猶香藏舊怕詳函未愜坿新詩粗豪輸與波斯賈日碾雕輪挾艶姬評花賭酒最高樓回首風光付水流玉笛頻催紅雨怨珠簾不捲碧雲愁釵横髻墮情何限燭炧更闌話未休薄倖還須卿諒我夢魂曾是上揚州巖花堤柳拂征鞍萬里空函寄亦難逆旅勞人傷躑躅深情替我祝平安好從幽伴將愁解莫遣修眉爲恨攅安得長房鞭地術團欒坐月聚前歡何日編茅住水涯浮名爭覔計原差休仍迹泛隨飛絮逕擬堂成傍浣花摶虎心情謝馮婦驚鴻神采溯靈媧從今誰遞眞消息怕聽臨風咽暮笳欲斷情根覔太阿關山夜月奈愁何還鄕羞說終衣錦繋帶驚看舊贈羅檢點行囊珍餽物追隨綺席怕聞歌英雄兒女千秋恨只覺人間事最多平江黎床舊主浣花生初稿 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月十一日京報全録]  
宮門抄○諭旨三道録前○旨一道○發抄旨四道都察院烏等奏爲請旨摺子○陜督馮奏爲據情代奏臬司因病請假夾片○署滇藩李奏爲恭報接署藩篆日期摺子○署滇臬鍾奏爲恭報接署臬篆日期摺子○普撫張奏爲委署道員並請飭查夾片○滇撫杜奏爲遴員更補知縣摺子○將軍銘等奏爲循章巡查參山事竣摺子○四月十一日工部鴻臚寺正藍旗值日無引見○麟書等各謝署缺因○阿克丹謝授光禄寺卿恩○王文韶由天津回京請安○工部奏派查估貢院工程派出錫珍孫家鼐○熙拉布遞遺摺○召見軍機○○太常寺題五月初六日夏至大祀地於方澤奉旨遣本格恭代四從壇遣全佑恩慶瑞興立瑞各分獻欽此○發抄丁寳槙奏請將如數完繳欠欵之華陽令顧懷壬開復奉旨着照所請該部知道欽此○又請將賠繳額徵稅契之巴州牧金鳳洲等原叅查銷奉旨着照所請該部知道欽此○又請將挖補執照假冒撞捐之委員張人綱革職確訊奉旨着照所請吏部知道欽此○額勒和布奏請以灤平令呂景熙調補赤峯令奉旨吏部議奏欽此○○都察院左都御史臣烏拉喜崇阿等跪奏爲奏聞請旨事據四川孀婦廖鄒氏以昧良覇吞勒逼謀斃等詞赴臣衙門呈訴臣等公同訊問據廖鄒氏供年三十八歲潼川府遂寍縣人緣氏翁因馮興順小贸缺本央氏借貸並將地基修造房店恁伊贸易自興順故後伊子心奇心全起意昧良哄勸氏夫廖全業夥贸遂將留養銀兩交伊生理光緒四年氏翁病故十一月二十日氏夫至伊家清理帳目不准　不算帳反串賄毛飛鵩等局謀否騙詐稱折本勒逼氏夫將地基賣抵氏夫不服胆將氏夫斷絶飯食至二十一日不知如何謀害立斃尙賄廖坤業至氏家送信巧代氏報案坤業實私遞免騐呈詞内外通同舞弊縣主竟不相騐控府控道批縣提訊一味糢糊反將氏掌責迫叩督轅亦未提究等語餘與原呈大略相同臣等查該民婦廖鄒氏控稱馮興順曾向伊翁借本小贸興順故後其子心奇心全哄勸伊夫廖全業賣業夥贸遂將銀兩交與生理嗣向清算帳目反串賄局謀否騙詐稱折本將伊夫謀害斃命並賄廖坤業等通同舞弊該縣竟不相騐疉經上控並未提究等情控關謀害斃命舞弊案懸如果屬實亟宜澈底根究謹抄録原呈恭呈御覽伏乞聖鑒訓示再據該氏結稱本府本道臬司學政總督衙門各控告一次均未親提合併聲明謹奏奉旨已録○○馮譽驥片再據前任四川布政使程豫禀稱在四川藩司任内奉四川督臣丁寳楨行知光緒七年閏七月十七日奉上諭四川布政使程豫着來京另候簡用等因欽此遵於八月十七日交缷藩篆正束裝起程間適因感冒風寒觸發喘𠻳舊疾調理兩月未能就痊力疾遄行復受棧道陰寒之氣喘𠻳益甚兹於八年二月十九日行抵陜西省城精力實屬難支未敢前進禀請據情代奏籲懇天恩賞假兩個月以便醫調一俟假滿病痊卽行呈報起程等情具禀前來理合據情代奏仰懇恩准賞給該司假期兩月俾資調理一俟該司病痊卽行起程北上謹附片陳明伏乞聖鑒訓示謹奏軍機大臣奉旨着照所請欽此○○布政使銜署理雲南布政使雲南按察使臣李德莪跪奏爲恭報微臣署篆日期叩謝天恩仰祈聖鑒事竊臣於光緒八年二月初一日接督臣會札以雲南布政使吳德漙因病出缺所遺藩篆奏委臣署理並據布庫大使曾汝材將印信文卷齎送前來臣卽於初三日恭設香案望闕叩頭祇領任事伏念臣三吳下士知識庸愚前攝藩條涓埃未報迨回臬任兢惕方深兹復奉檄署理藩篆查滇省地當邊要藩司職重旬宣舉凡理財用人在在均關緊权惟有勉竭駑駘力圖振作遇事禀承督撫臣悉心經理不敢因暫時署事稍涉因循以期仰答高厚鴻慈於萬一所有微臣接印任事日期理合恭摺具報伏乞皇太后皇上聖鑒謹奏軍機大臣奉旨知道了欽此○○二品頂戴署雲南按察使鹽法道臣鍾念祖跪奏爲恭報微臣接署臬篆日期叫謝天恩仰祈聖鑒事竊臣接奉督臣劉長佑撫臣杜瑞聯行知雲南臬司印務奏委署理隨於光緒八年二月初三日准本任按察使李德莪印信文卷等件移交前來臣當卽恭設香案望闕叩頭謝恩祇領任事伏念臣浙東下士知識庸愚節年從事軍營由知縣擢至府道賞加逹勇巴圖魯名號簡放鹽法道涓埃未報兢惕方深兹復奏委署理臬司印務查滇省地當邊要臬司總匯刑名檮昧如臣懼弗克勝惟有矢慎矢勤勉竭愚誠隨時隨事禀承督撫不敢以暫時權理稍涉因循以期仰酬高厚鴻慈於萬一所有微臣接署臬篆日期及感怽下　謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○張之洞片再恭閱邸抄光緒八年二月十二日奉上諭山西河東道江人鏡著開缺交吏部帶領引見欽此嗣於二月二十八日接准吏部咨二月十六日奉上諭山西河東道員缺着唐咸仰補授欽此查江人鏡開缺部文至今尙未接到河東道員缺緊要而唐咸仰現在河南到任尙需時日未便久任虚懸所有河東道篆務自應先行委員署理以專責成查有候補道吳其復明練沈靜堪以署理當經檄飭遵照除咨明吏部詢查江人鏡開缺部文因何日久未到曁飭司按站挨查外理合附陳伏乞聖鑒謹奏軍機大臣奉旨知道了欽此○○雲南巡撫臣杜瑞聯跪奏爲遴員更補省會要缺知縣以資治理恭摺具奏仰祈聖鑒事竊照雲南府屬昆明縣知縣陸宗鄭補授安平同知應以光緒七年閏七月二十四日接到部文之日作爲開缺日期歸閏七月分截缺前經臣以該縣係兼四要缺附於省會事務殷煩非精明幹練之員難資治理擬以太和縣知縣張曾亮調補兹於八年正月二十二日准吏部咨查該員歴俸未滿三年亦未遵例捐免核與調補例章不符行令另行楝選等因自應遵照辦理隨復督同兩司於通省現任正途應調人員内再加遴選查有同知銜浪穹縣知縣曹廷銓年五十七歲係江蘇溧陽縣人由增生中式道光已酉科本省鄕試舉人考取教習同治六年充當正白旗覺羅學漢教習報捐期滿引見奉旨以知縣用報捐本班儘先選用十二年十二月簽掣雲南浪穹縣引見奉旨雲南浪穹縣知縣員缺着曹廷銓補授欽此領憑於十三年十一月十一日到任加捐同知升銜調署宜太和各縣知縣光緒三年大計保荐卓異請咨赴部六年二月初五日經欽泒王大臣騐放堪以准其卓異加一級註册回任候升初六日覆奏奉旨依議欽此領照回滇委署昆明縣知縣於是年十二月初十日到任署事臣查該員廉明誠慤任事實心以之調補昆明縣知縣洵堪勝任與例亦符其任内並無降革留任展叅及承緝已起四叅案件其餘因公處分例免核計據署藩司李德莪署臬司鍾念祖會詳前來合無仰懇天恩俯念員缺緊要准以浪穹縣知縣曹廷銓調補昆明縣知縣該員係現任知縣請調知縣銜缺相當毋庸送部引見至該員卓異加一級候升之案仍照例帶於新任所遺浪穹縣知縣選缺滇省現有應補人員應請留外俟覆准日另行揀員請補謹會同雲貴總督臣劉長佑恭摺具陳伏乞皇太后皇上聖鑒勅部議覆施行再此案奉駁部文係作七年十二月二十一日按照減半計算應以八年二月十五日接到部文之日起限該司於二月十八日具詳合併陳明謹奏軍機大臣奉旨吏部議奏欽此○○奴才銘安玉亮跪奏爲循照定章巡查參山一年事竣恭摺具奏仰祈聖鑒事竊查吉林所屬産參各山自咸豐三年奏明停採酌定巡查章程每年春秋冬三季酌派官兵按季分查夏令草木暢茂稽查尤爲緊要由内外城副都統親歴督查一次以照慎重統俟結報到齊彚案具奏歴經遵辦在案又因前經停查之烏蘇哩綏芬二處其江河西岸仍係甯古塔三姓二城管界仍由各該副都統派員分季稽查結報其吉林所屬　英額嶺一帶産參山塲上年夏季奴才玉亮及各外城副都統應查參山因分飭統領馬隊副都統銜花翎開復恊領全福督帶馬步官兵入山搜捕餘匪曾經隨時奏明暫行停查在案至春秋冬三季吉林應查之英額嶺經派騎都尉明陞防禦訥舒肯雲騎尉清山雲騎尉惠連雲騎尉訥穆渾三姓應查之烏蘇哩據泒佐領隆貴花翎佐領阿察奔驍　校開霖阿勒楚喀應查之羅拉密據派雲騎尉萬倉雲騎尉雙喜花翎記名恊領委恊領桂全等查明並無偷控老山參枝情事均經先後結報前來除仍按季派員嚴飭遵照定章實力巡查以杜弊端並取結存查外所有一年内稽查參山事竣理合恭摺彚總具奏伏乞皇太后皇上聖鑒謹奏軍機大臣奉旨知道了欽此 
 
