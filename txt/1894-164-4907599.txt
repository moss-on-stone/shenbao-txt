# 1894 - 164 - 4907599

 

Page 1

 
 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早巳不脛而走不翼而飛茲訪求太史遺像及隨園圖延畫師摹　　太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附近於後共成三十六種可謂盡善盡美髮憾無遺矣而又字蹟疎麗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製樨木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[經策通纂續集開印啓] [  點石齋主人告曰]  
　　經策通纂一書久巳紙貴一時不脛而走天下矣其引用之繁夥體例之詳贍無煩贅言茲有浙東名宿及延陵君高足數十人竭三年之力攷正集之少備者補輯攷證成書百卷周秦諸子皆句梳字櫛編蒐經學家攷訂之語如正集經史之例毫無遺漏又攷諸史藝文中古籍之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目錄一門以便多士知功令之當遵此外一一照原書部分補輯可謂絲髮無遺憾矣現付本齋石印其體製式樣悉照原書想海内君子必以先親爲快焉准六月中出書惟此書皆由脩儒辛勤纂輯而成卷牘雖少於原書而成書較難採輯更難不准翻刻願諸君弗與塞士爭此區區焉此啓 
[中西教養得失論]  
　　居今日而論人才每謂中西不相及不知聰明智巧中外同具泰西未必常見爲有餘中國未必常見爲不足議者不察徒震驚於格致製造之精國富兵强之效以爲不可幾及夫豈窮本探源之論哉蓋以中國土地之膏活人民之繁庶物産之殷富甲於地球諸國而顧靦然屈於諸國之下有若退抑自甘不能爭長角勝者非人才之不相及也實教養之不如耳竊嘗默計中國教養之道不及泰西者蓋有數端試爲臚舉而詳陳之泰西各國於民間讀書之事皆國家爲之經理教法之次序課程之淺深皆國家所定卽民間自立學塾其課程教法亦不能外此所設公學不分貧富一律入學富者按歲酌捐經費貧者免取修脯富者不以富自矜貧者不以貧自恥爲師者亦無分畛域一律教授故貧者得以自奮而廢學者寡中國於民間讀書之事國家初不與聞黌宮學院蒿萊滿庭教諭訓導幾同虚設雖有義塾之名以加惠寒畯然通都大邑或有一二遐陬僻壤則併此而無之且規模狹隘教法淺陋貧人子弟發跡于義塾者千萬而不得一二徒具虚名毫無實濟故中國廢學者多而貧人子弟其賢者以不才終老死無聞以楩楠而等諸樗櫟不肖者放逸怠惰蕩檢踰閑循而至於作奸犯科者指不勝屈皆由無以端其始基善其蒙養故也此中國不及泰西者一也泰西於初學之際卽教以國史地志及一切有用之書由淺而深由略而詳由本國而外國故於國家大政事大沿革大典章率人人知之以其童而習之素所誦習者然也此外凡算學化學格致學及一切學問皆因材施教不一其格上以類爲招下以類爲從故旣多博雅淹通之士而專門名家者亦復不少中國不然所以取士者止有科舉一途所以爲科舉者止有時文一途雖豪傑之士具不世出之才非是則無以自致於靑雲之上讀書子弟句讀稍明文理稍通父若兄卽使從事於帖括之學舉天文地理格致歴算一切有用之書有用之學皆屏之使不得見秘之使不得聞務以一其趨向專其心志夫中也養不中才也養不才故人樂有賢父兄也今中國子弟所聞於父兄師長者非惟無以啓活之且從而閉塞之敝精竭神終其身於推敲聲調之中時文試律小楷而外絶無他長足取旣非博古又昧通今夫一物不知儒者之耻聖門高弟皆身通六藝士之爲士未有若今日之空疎無補者也流俗之人徒見數百年來功名氣節之士往往出於其中以爲科舉之法已善不必他求不知科舉之内旣聚此百千萬人不應功名氣節之士獨不得入則是功名氣節之士之得科舉非科舉之得功名氣節之士也今天下人才不振日見委靡豈非取士之不得其道哉此中國不及泰西者二也泰西各國皆有藏書館異帙奇編搜羅富有琅函秘笈比於天祿石渠之富人民之讀書者皆得入館披覽晨聚暮散各有定時若德都藏書館印本九十萬册鈔本一萬五千册奥國藏書館印本三萬册鈔本五千册比利時藏書館刻本十三萬三千四百册鈔本一千二百册英國敖斯佛大書院藏書四十萬部此皆就其一鄉一邑言之其通都大邑設館以庋者所在多有書籍之繁富汗牛充棟不能殫述蓋知讀書之家必不能兼備衆籍而在貧士力有未逮尤不能廣爲購置故設館聚書公之大衆欲其兼收博覽增長學問法良意美無逾於此所以加惠士子者其效無窮中國儒生自日所誦習之外每多未見之書貧士之無力購置者詢以稍僻之書非惟目所未覩抑或耳所未聞雖欲極其研窮探索之功而其道無由富有萬卷者又多束之高閣徒飽蠧魚之侵蝕而子弟未必能從事於斯故富貴者苦於有書而不能讀貧者苦於欲讀而不得書二者交失而讀書之事荒矣此中國不及泰西者三也泰西各國皆有博物院每多數千年以前數萬里以外之物舉天地間所有羽毛鱗介草木蔬果山川之菁英淵叢之怪異博物志所不及載博古圖所不及辨無不類列羣分星羅棋布各呈其本然之體質此外新奇製造中外書籍圖畫無不廣爲搜羅包涵萬象囊括古今西國之所以創此院者非以游目騁懐供玩好而已也蓋於游觀之中而寓學問之意焉世人限於方域阻於時代足跡不能遍歴五洲見聞不能追及千古儒者雖讀書稽古往往知有是名而不知有是物今旁蒐博采綜括萬有備於一堂用以廣其識見資其辨論此與藏書館之立法並足以佐讀書之不逮助訓導之不及與書院有相輔而行之益中國絶無此等制度雖山海名經爾雅釋詁然或涉虚無或沿謬誤無人爲之溯厥淵源辨其眞贋明其是非故鳥獸草木之多識華人不若西人之精博良由無以資其覽觀便其考核故也此中國不及泰西者四也凡此亦僅言其大略而已苟欲悉數之恐更僕而難終也嗚呼我華人苟或悟及乎此曷弗翻然易轍攺絃而求及乎西人哉 
[本館接奉電音]  
　　昨由京友電傳上諭一道敬謹譯登○五月十三日奉上諭本日京察補行引見之太常寺少卿常明著照舊供職欽此 
[宣南語夏]  
　　戶部爲片行事俸餉處案呈所有八旗文武官員應領本年春季五成俸米折色銀兩現准銀庫付稱定於四月二十九日開放相應片行貴旗傳知承辦人員務於是日辰刻赴庫承領毋悮可也○吏部爲示傳事所有光緖二十年四月分月官主事馬毓楨曾煚森京府通判唐維錦知縣虞煊楊克燾黄炳文楊倧超李肇宗並補行騐看直隷州知州高維嶽巡檢吳元熥截取舉人陳春藻勞丙祺梁鋆梁冠芳等十四員於本月二十八日卯時赴午門前聽候點名帶領騐看勿得違悮特示○國史館示傳准吏部送到漢謄錄洪漢暉許應奎沈維新許文熙黃恩榮等知悉 
 
 

Page 2

 
 
務於五月初三日親身赴館騐到毋違特傳○翰林院爲曉諭事照得本年甲午恩科新進士奉旨著於五月初七日起至初十日止分作四日帶領引見欽此欽遵今本院於初七日帶領一甲進士宗室滿洲蒙古漢軍直隷奉天江蘇安徽初八日帶領江西浙江福建山東初九日帶領山西河南陜西甘肅湖南湖北初十日帶領四川廣東廣西雲南貴州爲此示仰新進士等知悉務於各是日寅刻俱穿常服備帶元靑褂佩帶對子荷包手巾進内聽候排班帶領引見並於初四日卯刻進院演禮毋得違悮特示○四月二十五日皇上升太和殿傳臚上御寳座後鑾儀衛凈鞭官循例唱贊鳴鞭詎未及三鳴鞭而鴻臚寺左贊鳴贊官卽唱贊排班凈鞭官恐蹈愆儀依舊鳴鞭如禮鳴贊官未免非是新進士行禮時鳴贊贊禮畢未卽遂爲行禮鳴贊赶爲暗示始克行禮至上起座還宮樂未三終見上欲起鑾亦卽停止是以止還宮後卽明降諭旨已錄於前無庸贅述是亦足以整肅官常也○光緖二十年四月二十五日軍機大臣面奉諭旨嗣後文武新進士前三名於傳臚前一日帶領引見後卽赴該部演禮鴻臚寺鳴贊官著一併前往帶同演習欽此○聞兵部捷報處於四月二十七日由軍機處領出　廷寄一道遞交四川當卽加封發交馬館差官馳齎川省投遞雖是何秘件外間例不與聞然據傳謂邊防要務云○侍衛處爲知照事四月二十六日奉　旨朕於明日辦事用膳召見大臣後乘轎出内右門由隆宗門出西華門進西苑門德昌門勤政殿小坐俟皇太后還海率諸王大臣跪接後還瀛臺欽此○軍機處片交吏部光緖二十年四月二十六日軍機大臣面奉諭旨本日引見截取道員禮科掌印給事中丁立瀛工科掌印給事中胡俊章截取繁缺知府山西道監察御史吳樹棻等三員著於四月二十八日預備召見欽此欽遵爲此片交吏部轉傳該三員卽於是日寅刻赴西苑門外伺候召見並自行呈遞膳牌可也○盛京宗室覺羅學生向例五年考試一次分别等第以備叙用兹屆考試之年經盛京將軍開具盛京五部侍郎銜名請旨欽派二三員會同將軍在署扃試等情專摺入奏於光緖二十年四月二十五日奉硃筆圈出盛京兵部侍郎啓秀盛京工部侍郎鳳秀欽此○刑部於四月二十六日早六點鐘由獄内提出山東司承審斬梟明火盜犯三人四川司承審斬梟明火盜犯三人江西司承審搶佔良家婦女斬犯一人當堂騐明綁縛由刑部南門扶出裝入囚車每犯一車内有一役在犯身後扶持外有二役把守車門並調緑營弁兵十數人隨車一路護决此七犯中竟有坐於車中面不更色高唱不休者由刑部街走交民巷迤邐沿城根出順治門走大街至瑞露居捨酒處該犯等飽飲醪醁酩酊方止及至菜市口法塲先將各犯覊入囚棚迨駕帖到時方逐名行刑○安徽省應解本年兵部驛站銀一千兩飭委卽用知縣文大令解部刻巳抵京前赴兵部投納文批聽候傳期交納 
[嚴拿小醜]  
　　潮州來翰云近有人向縣令密禀謂有乞丐某甲者係土匪高老會之探事人倘欲蕩平小醜得此一丐不難直搗匪巢矣縣令卽飭差將甲拘案研訊甲初堅忍不認嗣乃加以嚴刑甲欲吐仍茹縣令法外行仁謂汝若能將匪黨詳細情形一一直供卽賞汝充當勇丁勵後効以贖前愆甲乃將著名土匪數十人及匪黨姓名詳細供出縣令親率差勇多名帶甲下鄉乘間兠捕據甲所供匪跡不爽毫厘第各匪狡展異常多有聞風遠遁者 
[航船遇盜]  
　　寍波南鄉橫溪航船共有八艘於本月初三夜銜尾開駛赴甬路過橫山大橋突遇盜匪二十餘人冐充局勇聲稱汝等航船常趁賊盜今日必須搜查方准過此各舟子信以爲眞皆繫纜橋旁匪黨遂分投各船肆行刼奪船中搭客見其手執利刃無不畏縮如蝟任其搜括一空呼哨而去惟在後一船見而遠避未遇其害七船之中各客俱帶洋銀赴甬解付節帳多者數十元少亦十數元合計共失二百數十元各客因所失不多皆不願報官請追云 
[盜犯成擒]  
　　朱偉靑楚産也華年三九衣服麗都癖愛牧猪奴戲一擲千金現因上海縣拿獲盜犯焦湖阿小等研訊之下供稱朱曾　夥行刦王豐崙家上海縣黃愛棠大令因移咨華亭縣童米蓀大令立籖幹差指名嚴拿差役王某等偵悉趙僑居府署南首西司弄馬姓房屋内當於初二夜魚更再躍後破扃直入將朱拘獲解案暫押翌夜童大令升堂研詰朱供在松十餘年曾當兵目惟性嗜賭博牌九搖攤日夜不厭大老爺若治以犯賭之罪甘受無辭至夥盜情節小的雖愚魯無知亦以罪惡彌天實不敢以身試法大令謂某盜等在上海縣案下指供確實爾亦不必狡賴朱供有某匪曾入局賭博小的固與認識嗣見其人不甚妥當因給伊洋蚨四翼麾之使去或因此銜恨任意誣扳大令謂某匪卽與爾有隙豈此外數犯亦皆與爾有仇故意誣指乎本縣亦不暇深求爾且於上海縣堂上供明可也遂飭差役釘上鐐銬收入内監小心看管以俟解歸上海縣訊究 
[北海疫報]  
　　北海英領事致函香港潔凈局云西三月六號醫生柯逹報稱北海於前三禮拜内巳無患痘者觀於此則痘症或可濳消當時已將此事函知貴局迨五月十號貴局欲知北海近日時症情形致函下問兹謹將十六號以前本埠情形詳細言之查北海疫症與五月十號香港連理醫生所言相同其重者兩日卽死輕者越一禮拜然後云亡其或旬日之後猶得生存則可望醫治痊愈加路濵醫生言曾有一病疫之人其毒核起至半月之久腫脹始定惟聞土人言則患疫而得醫痊者十僅一二華醫治此症多用凉藥且不將核敷治祗煎飲草藥其核多生於小腹在西醫則謂當謹愼飲食用藥内托俟其核脹足然後割下查此等症土人常患之不足爲異惟每閱十數年則變爲時症傳染死亡屢次皆然而本年則尤甚因是死者三四百人至今始漸少計北海自開埠以來人民最爲稠密地方之污穢由此滋甚而地方官又不爲之整頓聞諸土人言一千八百七十五年以前凡遇時疫流行民人死者約有百名及至八十四年時疫又起死者僅五六十人九十一年復遭時疫則死者僅四五十人惟本年自西二月至今死者竟若是其繁醫生劉利云當一千八百八十二年時死於疫者亦有四五百人其症則於四五月中爲最今歲亦然查閱稅關十年報章第六百五十四頁備載詳細六十一頁則載雲南蒙自縣亦患此症滇人呼爲痒子症北海人則呼爲症子症如欲知此症若何可稽查西人路渣疫症書及西人巴架遊歴報章此二書香港中書肆皆有出售無庸本領事細查者也觀此等時症雖可傳染於人然勢亦甚緩旅居北海之西人幸無有患此者華人怵於疾厄多有顧而之他冀避傳染此症死亡若是其速幸尙難傳染否則死者恐不止如此矣北海土人亦多有購買外洋藥水灑於屋中以辟疫者土人言若飽餐之後或吸烟或嚼檳榔則入有疫之屋中卽可免傳染此說亦頗近理然土人之患此疫者大都貧賤小民居處湫隘者至於衣食飽足之家則甚少死者又多屬女流因其蠖處斗室中也處每逢有疫之年若大雨時行卽可濳消然苟能潔凈諒亦可免此症蓋是埠有曲徑二爲廣州人所居料理潔凈每當時疫流行兩處傳染甚少較諸大道通衢尤爲平安此其明徵也西歴去年本領事與西人依活夏頓倡議灑掃街道俾臻潔凈初時土人亦允捐貲相助後則難乎爲繼僉謂凡遇公事所有捐資徒供經手人中飽是以鑒於前車不允解囊樂助埠中亦無善士爲之修理街道故欲求整頓殊非易易也 
[佛山潦信]  
　　廣東佛山鎭當西北兩江匯流要衝河身狹隘灣環每年端陽節前後西北雨水纒綿山水下注勢必河流增漲瀕海街道雖設有西水板爲搭橋渡客之需第恐潮汐忽來倉卒間未免徬徨無策也月前苦旱河流淺涸貨船鄉渡常寄泊沙口候潮至上月十六日溪流陡漲船可駛行十七日正埠水已上街俄而西竺直義等街水深及脛十八日午後大基承龍汾陽等處紛紛築堤於門外阻水不使入内計兩日間水增數尺最可惜者孖竇忘下閘板被水衝入淹壞禾稻不少緣此竇向例雇工司理啓閉閘板應用各物無不預備交司理　管守以專責成不意圍内　者見水勢驟增巡至竇上竇門大開驚問何故不下板司理人支吾以對謂失去閘板數塊耕者喧然責備並卽添置閘板助其堵塞 
 
 

Page 3

 
 
奈水深勢猛大費人力方能攔閉恐江潮再張則無補救之方耳 
[松郡濬河紀事]  
　　松江西門外市河於上年秋間由婁縣張肖芸大令會商紳董籌集鉅資興工挑濬自日暉橋迤西至跨塘橋止區分五叚其東一二叚並西第五叚資雇民工逐漸開竣至中間三四兩叚以時將寒沍未及舉辦張大令回憶前屆中叅府楊叅戎蒞任時督飭營丁開濬城河程功迅速民皆稱便遂於今春禀商譚靑崖軍門轉飭統帶正副兩營張叅戎曾游戎先將大張涇金沙灘曰龍潭數處河道次第疏鑿其去歲未竟之第三叚河工自陶行橋繞至蔣涇橋折而向西至三秀橋復迤南至橫涇橋一帶於本月初二日督同帮帶楊守戎曁兩營哨弁各率所部軍士每於天將破曉時親歴河堤指揮從事直至日已西斜始策騎進城諭令停工各歸營伍至初六日下午一律疏通翌晨譚軍門會同恩太守乘輿出西郊勘視婁縣張大令張叅戎曾游戎以及帮辦河工之張冠廷都戎均會同紳士在包英閣河工局鵠候有頃隨同軍門太守勘視工程卽令開壩而第四叚河道自秀塘橋以西至錢涇橋止亦卽於次日興工屈指五六日又當告厥成功矣 
[端陽競渡]  
　　揚州每屆天中佳節城外向有競渡之戲畫船簫鼓點綴昇平亦一年中之樂事也本屆更踵事增華添製各物無不推陳出新計龍舟二隻一黃一藍船旋夭矯靈捷非常龍之後又佐以廠船二隻上置踿韆架選相貌嬌好童子裝演水鬥等戲劇鷁首又另置平轉秋千一架如磨盤式亦遴選美童搬演蛤蚌等精怪於其上船之兩旁遍揷五色彩旗臨風招展愈覺十色五光令觀者賞心悅目收南門起乘風破浪直駛至五臺山河面彼來此去絡繹河心是日適值天氣淸朗日麗風和觀者紅袖靑衫萬人空巷東岸更如蟻聚如蜂屯十里河沿幾無隙地其大家閨眷多預雇蘭橈憑窓玩賞釵光鬢影隱約暇鬚時或駐泊於柳隂時或尾隨於龍後長年三老莫不利市歡欣鈔關河内泊有大號官舫數隻聞皆係紳宦眷屬龍舟至此咸呈手版叩安然後搬演搶標等技聞連放數標皆易著手惟未次施放野鳬一隻謂之活標甚不易奪蓋波紋一動鳬卽展翅遙飛東竄西馳約歴半時許仍可望而不可卽嗣經各龍舟水鬼一齊躍入波心四面兠擒由水底伸出拿雲手叚始行奪得噫神乎技矣兩岸觀者喝采之聲幾如百面春雷同時並發是時已日墮崦嵫游人亦意興闌珊咸唱陌上花開之句聨裳掎袂緩緩入城而龍舟上人興猶未盡原擬來日再奏厥技藉賈餘勇不料翌晨忽雨師稅駕鎭日不休只好攺期再演然遨游者不免略阻淸興矣 
[記逆子]  
　　鎭江西門外大街孀婦王張氏茹蘖飲冰誓守栢舟之節生有一子乳名喜仔幼習手藝刻已完姻喜暱下流終日沈迷於芙蓉洞裏每至囊空如洗卽向其母索資其母屢訓不悛以致口角某日母淚痕滿面忿不欲生經隣人勸慰再三始轉悲爲喜若而人者其眞獍梟之不若哉嘻 
[嚴訊匪棍]  
　　前者江南製造局總辦劉康侯觀察飭高昌廟巡防局員送誘拐婦女之蟻棍李逢春至上海縣前晚黃大令升堂提訊李供稱小的係湖南長沙縣人年三十六歲曾在某營當差三月二十三日從金陵來滬寓居康德棧長江水師提督黃大人飭小的跟隨少大人拜會聶大人小的素與寓在同慶公之沈師爺相識某日小的遇同鄉婦譚李氏言及丈夫譚大人曾保至副將與沈師爺交好現在譚大人赴福建譚李氏來自蘇州亦寓同慶公旣而沈師爺囑小的小心照顧并勸帮給盤川小的已給過洋銀五六元譚李氏仍逗留不去小的因令同遷長安棧至旅資無著時小的將自已衣服質錢用度此事曾向沈師爺說過沈師爺囑小的不必經管前月十八日小的勸譚李氏遷居别處譚李氏不允致與小的楸扭旋喚巡捕到來拘至捕房轉解英公堂蒙宋老爺訊明保釋二十五六日又向小的索錢小的不給卽赴製造局劉大人處呼寃劉大人派勇將小的拘送高昌廟巡防局局員僅問數語卽喝責二千板實在寃枉大令曰爾與氏有何親戚答稱並非親戚小的是湖南長沙人伊是辰州人大令曰爾旣是好人爲何時時與非親非族之婦女調笑且强令遷居别處更設計欲賣入妓寮攫伊衣飾質錢花用試問如此行徑果是好人否答稱小的並無其事大令曰劉大人來函多至八行書四五頁均述爾犯事情形爾於初三日喚妓寮龜子至長安棧看明議價并嗾使爾友余姓商同哄騙伊實情無奈是以奔赴劉大人處呼寃及劉大人派勇至長安棧查問爾尙在棧中膽敢與勇爲難今爾在本縣案前尙敢混賴乎遂喝令重責二百板謂爾事早已查明若不實供定當重責二千板答稱四月間小的曾取伊裙一條押錢一千五百文實未取過衣飾大令曰爾究竟哄騙李氏是何意見答稱小的實欲將伊帶至金陵作爲妻子大令著收入自新所候示核辦 
[續獲盜犯]  
　　本邑虹橋鎭王豐崙家被刦後由華亭縣拿獲盜犯朱偉靑解歸訊辦兹又經捕役協同華亭縣捐右華　續獲此案盜犯張阿狗朱瑞堂解歸滬上禀明黃大令帶候堂訊 
[妓女喊寃]  
　　妓女王榮卿在六馬路某妓院爲夥被鴇婦霸阻從良前日乘輿入城赴上海縣署大堂喊寃求恩超拔值日差禀明黃大令飭交官媒看管候示 
[發堂送回]  
　　胡阿寳卽麻皮阿寳因在虹口犯賭於去秋獲案收押至今在所患病由看役禀明黃大令騐看屬實飭原差發交普育堂醫治胡烟癮甚鉅携帶烟具進堂且有婦女服侍堂董見此情形以違堂中向章未便收領仍將胡阿寳送回縣署原差禀明大令請示遵行 
[仍歸縣署]  
　　上海縣黃大令拿獲賭棍周恭仙解歸英公廨已紀昨日報章英讞員宋莘樂通剌查得周雖以聚賭爲業然係有職人員飭差送歸縣署請大令暫行收管俟與英領事訂期會訊然後移提 
[會訊案略]  
　　比商良濟洋行主施得琴投領事署控華商信和號寄販茶葉一案經領事古君貝爾照會英公堂讞員宋莘樂通剌會同詰訊因佛郎克價值不符諭令原被告查明再訊此已詳列報章矣前日禮拜六古君蒞公堂會同通剌升座原被告各延律師代爲申辯原告律師卜易聲稱前所訊第二次巳賣去之茶葉一百三十二箱因法國佛郎克昻貴良濟不肯認虧是以未曾斷結現在佛郎克價已减照賣茶時僅差銀三兩有奇故第二次信和寄販之茶一百三十二箱已付四成洋銀三百九十六元此款可以了結無煩再訊現在尙有未賣之第一第三兩次寄販茶葉爲數甚多付過洋銀一千四百元其貨不佳勢必虧本請諭令信和尋一保人須保銀六百兩出立保單交良濟收執日後倘有虧本情事可向保人追償官間被告曰低貨何以與好貨同價信和號司事人馮振揚答稱貨雖略低然斤兩較重上次之貨每箱僅七斤半下次之貨每箱重至十五斤當時曾向良濟主人言及良濟主人稱此種茶葉外洋難銷恐價值不能起色故須信和央人具保被告律師高得祿倩譯人申言曰信和在上海倩馮與良濟交易應照上海市面而論至於外洋行情漲落華商不得而知此事良濟不能與信和理論未知堂上以爲然否中西官深以爲然良濟主人稱外洋行情漲落華商雖不得而知然曾屢經關照信和司帳人王阿良且照外洋來信修函告馮王稱並未言過旋有良濟洋行執事某甲上堂訴稱行主初接外洋來信每箱可值銀五兩深爲喜悅後忽價值漸跌王來行支銀時行主曾與言及王堅稱並無其事惟曾至良濟收過洋銀一次行主上堂時並未言及關照行情爾今思强作見証耶官問馮曰良濟當時曾否有信關照答稱有初次來信云每箱值銀五兩約遲兩禮拜又來信云每箱值洋銀五元繼又云每箱僅值三元五角試問何以價昻時不賣直至賤而始賣耶其中顯有弊竇第二次一百三十二箱確係寄販彼此立有憑據各簽名字請查良濟拷單簿有所簽之字爲憑至以後之一千餘箱實係售歸良濟故不簽名兩造律師照以上各詞再三駁詰卜律師又稱此項茶葉現在尙未賣去贏虧未定倘有贏餘固屬美事萬一虧本須令信和央人保銀六百兩馮不允卜律師與良濟行主再三商議願减保銀一百兩祗立五百兩保單向馮詳細開導馮始依允將保單交良濟行主收執俟貨銷去後再行核算 
 
 

Page 4

 
 
[扭獲被告]  
　　前者沈其昌投英公堂控稱陳錦堂積欠花衣價向索不付求卽提追宋通剌准之迨飭差往提陳巳聞風避匿至昨日　沈尋獲扭赴公堂差役據情禀白通剌著交差看管諭令沈靜候核奪 
[謀害未成]  
　　江北人徐某挈其梅鶴來滬賃屋於西門外方浜橋伏處一椽聊蔽風雨徐藉兩肩爲餬口計朝出暮歸其妻素性輕浮頗似隨風柳絮與同鄉人某甲有染已非一日繼念楊柳津頭桃花洞口終不免漏洩春光不若去此眼中釘可以天長地久遂與甲定計將徐戕害而徐尙瞢然罔覺也前日負擔回飢腸轆轆急呼其妻煮飯黃梁熟後取而啖之初覺其味惡劣心以爲疑及細視碗底有水銀乃悟牀頭人之害已再三盤詰始吐眞情當卽訴知本圖地保將甲與婦送入西門外巡防局蔡二尹訊悉前情勃然大怒喝將甲重笞四百板婦鞭肯二百下著具攺過切結送案備查卽行釋放 
[拆梢被獲]  
　　薙髮匠某甲年僅十六七來滬訪友在鄭家木橋南首長發客棧暫駐行蹤携帶洋銀五元五角交與棧主收存翌日十二點鐘棧主將原洋交還被小流氓乙丙諸人所見意圖索詐當經棧主鳴捕拘拿若輩聞風逃遁僅獲某乙一人解入捕房押候堂期解訊 
[輕薄肇禍]  
　　前日關聖誕辰本邑南市各會館中一律設筵恭祭西門外斜橋南首紹興會館更召某處梨園子弟登臺演劇鄉　婦女相率來觀突有輕薄少年多方調戲旁有製造局工人見而忿恨代抱不平扭少年抶之各奮老拳紛紛擾擾旋有人出爲排解邀至某茶肆啜茗一塲惡戰遂得瓦解冰消 
[仁壽同登]  
　　李朗民觀察八十壽誕本擬設筵宴客因念山東沈災未澹小民蕩析流離殊堪憫惻特以洋銀三百元交本館恊振所囑爲代解災區以演劇張筵之費爲拯飢救溺之資是誠可謂大慈大悲大菩薩矣他日者福報長綿期頣撰杖知觀察之所以加惠生靈者必更數倍於此且操劵以俟之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江右採風]  
　　江西巡撫德曉峰中丞出轅巡閱九南饒廣建撫各郡營伍四月二十八日下午旌節馳抵撫州次日卽大閱各軍賞罰有差又次日卽首途回省初欲由李家渡起旱路而行署南昌縣周金箴明府新建縣何梅閣明府均於月之朔日親往謝埠恭迎憲駕旋聞中丞由建河水道而回兩明府卽折回至水路恭迎並飭辦差家丁赶於章江門外滕王閣鋪設一新初二日闔城文武員弁兵勇均伺候章江一帶維時大雨如注迄未少停不免帶水拖泥下午中丞乘坐官舫至滕王閣馬頭各員弁皆恭呈手版中丞酌見有差頃刻卽排導入城回轅各員弁復繞道馳至撫轅恭迎如禮○學憲盛省傳宗師按試廣信事竣於上月二十七日起馬本月初一日上午回省各官恭迎如儀計通省歲科兩試皆巳蕆事云○臬憲福餘菴廉訪於前年訪悉省垣痞匪多而且悍無惡不作無人不害卽將各痞匪姓名懸示頭門一面飭縣遇案嚴辦迄今頑梗如故未能大加懲創本年復經南昌新建二縣指名招告按拿究治到案者仍屬寥寥可謂神通廣大兹廉訪以該痞匪皆積惡稔兇誅之則不可勝誅寛之則萬難再寛且隣省本省時有匪徒蠢動更恐該痞匪黨羽愈聚愈衆膽略愈大肆毒愈甚抗官拒捕乘機煽亂皆意計中事因思持久之道善後之方擬將貢院背後舊軍裝局攺作自新所除犯案較重者盡法嚴懲外其較輕者或永遠錮押或數年收管務令一網打盡不留遺孽面商藩憲方佑民方伯允撥閒欵每日按名酌給火食錢五十文使不致餓斃面禀德曉峰中丞俯允興辦飭卽妥議章程詳覆已委林司馬祖祈會勘自新所工程將來辦理嚴明得法首惡者無一漏網次惡者不至肆恣則窩娼聚賭打架鬥毆窩賊銷贓等類城廂可期漸少卽閙教滋事强盜搶刦匪徒搆亂諸事亦可漸稀豈非整頓地方之要務哉 
[體恤孤寡]  
　　嘉泰茶棧股東袁朱氏投縣具控擋手沈志藩侵呑存欵經黃大令倩帮審委員葉司馬屢次　訊著提股東陸爕祥葉壽春到案並諭袁朱氏携子來案並著兩造算帳已詳前報前晚葉司馬升堂覆訊袁子名仁淸者供父親逝世三年嘉泰茶棧嶯來由父親經管及逝世後托沈志藩經手小的前有婚喪事向棧内移欵應用已認還六百兩朱晉生供袁仁淸之父福堂在日爲茶棧經手已虧空一千九百元此係棧内規銀福堂故後又因婚喪事取去四百元前已將福堂月俸劃去沈志藩供稱帳已算過除扣存欵外並無一千九百兩袁福堂逝世伊子仁淸托中人胡子卿解勸除去虧空規銀尙須付袁朱氏三百元陸燮祥供是嘉泰股東袁福堂在日經手虧空規銀一千八百兩曾認過八百兩其餘未繳惟求公斷葉壽春供是股東袁福堂所空之銀求恩公斷司馬謂仁淸曰爾佼虧空之銀爾應歸還但爾父親已故兩造之帳亦未合符總須各認吃虧此案尙可了結不致拖累兩造均求公斷司馬曰陸亦須吃虧斷令袁仁淸繳規銀六百二十兩問袁仁淸爾愿否答稱父親已故小的力有不逮尙求减斷司馬曰如此核斷恐陸等尙不應允此案若不早了深恐訟累拖延袁仁淸唯唯司馬謂陸朱等曰爾等皆是生意中人不必擾訟念袁朱氏寡居須加體恤袁朱氏供稱大老爺所斷之欵小婦人無力繳案叩求减免司馬謂陸等曰念袁孤兒寡婦爾等可再讓五十兩著袁朱氏出銀五百七十兩爾等將袁之存欵如數繳案再四開導兩造均遵斷愿具遵斷切結完案司馬復諭袁朱氏曰案已了結爾須尋屋遷居免致再有糾葛答稱小婦人自欲回蘇求寛限至八月節遷移司馬著限至七月十五日遷移袁朱氏等遵斷而退 
[上海縣署瑣案]  
　　寗波人葛夏氏控兒子葛春世身死不明一案已紀報端黃大令屢次訊鞫以要証張東木未經到案難成信讞飭差赶緊往傳昨日將張傳到大令飭傳通案人証質訊○日前有花餅商張裕卿扭控開羊行之黃九順往來生意扣勒羊價一案前晚經黃大令倩帮審委員葉司馬提訊張供向爲花餅生意與黃九順往來花餅計有八百元之數小的與伊結帳應還小的洋八十二元向之索取屢次游約叩求追給黃九順供開羊行與張裕卿往來生意計洋四百元之數小的行規往來生意洋作九五扣小的結欠張裕卿洋八十二元現因生意淸淡一時未能還楚今被扭控案下小的行已閉歇惟求寛限與張姓往來八百元生意照九五扣算並未欠伊八十二元司馬謂張曰今據黃供與爾往來八百元扣去九五並無八十二元答稱小的有摺子爲憑當卽呈案司馬閱見摺子理應照數淸還今姑衡情酌斷將八十二元再作九五扣令黃九順還張洋銀七十九元著交保具限十日如數繳案張等叩首而退 
[英廨晚堂瑣案]  
　　二百九十八號巡捕解送黃思志黃朱氏王元泉等人請訊前晚宋通剌升堂研詰黃供稱小的係寍波慈谿縣人耕讀傳家不干外事光緖十八年妻子朱氏乘間私逃旋訪知匿跡申江特於上年來緝旋以患病附舶回家今春復來始悉妻子與王私識同住虹口祥豐里爲此報捕拘案求大老爺斷給小的領歸朱氏供稱小婦人家中貧苦衣食難周是以來滬傭工以餬其口嗣忽病魔纒擾無處棲身不得巳與王賃屋同居兹願隨夫回籍王供稱小的亦寍波人年四十八歲妻子物故後由朱氏之妹撮合令朱氏與小的姘後知其有本夫屬次勸令回里朱氏堅執不允是以姦宿至今小的受有微傷叩求恩赦通剌判令將朱氏掌頰一百下交黃領回管束王押候傷痊發落○月前吳明齋控張文渠擔保葉炳如定買絨布十三箱延不提出前晚宋通剌提張訊鞫吳訴稱原籍徽州在治下榮大昌洋貨號爲夥葉向爲掮客此次定買織布由張擔保延不出貨約虧銀百餘兩已潛回洞庭山原籍爲此叩請著張料理張供稱小的向當洋貨掮客前在某烟館遇葉言向吳購定絨布小拉並無擔保情事通剌諭令吳靜候移請吳縣關提葉到案再行訊斷 
[美界捕房紀事]  
　　江北人聚三不詳其姓氏前日就裏虹口菜園向其友王羅定小猪頭索取會錢不給分文以致揮拳互擊旣而王擊刀向聚三之頭猛劈幸急避讓祗傷耳邊忿不能宣向巡街　聲訴王等知事不得了遠走高飛聚三遂奔赴捕房向捕頭呶呶聲訴捕頭飭某包探前往查拿未知能弋獲否○前日有甲乙丙丁四小孩掩入元芳路東桂芳里某戊家竊取銀錢旋以分贓不匀互相口角包探竇如海向之盤問甲默默不言轉詰乙孩懼而吐實乃卽一併拘解捕房捕頭著押候解赴英公堂請宋通剌判斷 
[金陵官報]  
　　五月初五日湖口船廠江西知府劉思訓　○初六日署常鎭道蔡見辭○初七日縣丞保福祥奉委朝陽門稽查並到差巡檢陳秉圭　由湖南來起服　省○初八日候補道楊鴻度到由湖北回銷湖北督銷局差○初九日丁憂知縣張義澍叩謝賜賻 
[蘇省官報]  
　　五月初一日鄭學書禀知江蘇賑捐案内奬給花翎指分江蘇新海防例試用縣丞姚文傑浙江人到六品銜指分江蘇試用巡檢姚鈺廣東人奉撫憲騐看到省○初二日知縣王椿蔭禀知首府委赴新陽公幹卽辭○初三日陳以屏禀辭領咨赴都藩轅牌示照得吳縣縣丞缺以長洲縣縣丞崔鴻宗調署所遺長洲縣縣丞卽以蔣元榕調署○初四日新海防試用從九俞鴻壽奉部騐看到省○初五日知縣竇鎭山禀知奉委查騐飛划各船差府經李錫蕃由金陵來並謝十五年分海運案内蒙保補知縣後以同知用○初六日從尤楊夔福辭赴松江差遣○初七日候補道福盛通知奉兩院將軍會委恭辦慶典點景差辭行晋京候補道沈玉麒通知奉院憲札委兼辦牙釐局本日接辦○初八日同知何希曾由京起服回省知州王顯鉁由京引見回省○初九日分發江蘇試用道庫大使吳爾炑安徽人到省○初十日指分江蘇試用典史沈慶年浙江人禀知捐免騐看到省　　 
[邗江官報]  
　　五月初一日庫廳許鹺尹禀知任事金分轉耀忠由淮北公幹來揚○初二日朱分轉之柟宣分轉兆熊甘分轉澍均由差次來○初三日黃分轉以忠銷京餉差陸鹺尹寳委解淸江餉差 
[申報舘恊賑所經收順直賑捐五月初一至五月初十日止第十三次淸單]  
　　初一日京都同德堂藥局銅洋三元叔水氏洋一元無名氏銅洋三元小洋二角救呑生烟藥粉洋一元○初二日無名氏洋一元○初四日九齡童子孟超氏求自病速愈將積存押歲移助洋二元殷金記求合家平安洋四元雨記求諸事順遂合家平安洋四元楊佩記求諸恙速愈百病消除洋一元○初五日眉山氏洋五角閱報人洋一角○初七日無名氏銅洋二元蘇州袁萬順洋二元查嘉瑞洋五元○初八日無名氏銅洋二元沈織簾堂求沿途淸吉洋六元○初九日同恊祥海味號洋五十元竹隱　主人爲先室汪宜人四十冥誕經懺資移助洋八元○初十日銀爐公所徐炳權經募　業規元廿五兩　慶州署各善士四十八戶規元三十八兩四錢零七厘隱名氏洋五元以上總共收洋九十元零八角規元六十三兩四錢零七厘銅洋十元 
[上海虹口元濟善堂施醫給藥一文愿第五次淸單]  
　　百川通票號來古黔有心無力人助權平銀一十二兩正伸規元一十二兩九錢正○耀記號大小銅洋張重七兩七錢正成茂號銅洋十元黃毓齋銅洋一元○湖北歸州寄全泰洽來隴西氏求病愈助小錢五千文務堂四百文百忍堂三百文敬業堂三百文廣利和補過子朱鄧氏七齡女子求平安三齡女子求如意求主平安求水陸平安九戶合洋四元六角　大源記　來江都八港倪湘渠呂星五黃星齋黃庚堂李東初五戶合洋三元江隂南街陳白心餘子洋三元知足道人十愿全年洋四元寳應北門陳壽昌洋二元韋陳氏四月份洋二元韋勲聰俞克琦石龐氏顯伯州東信號五戶各一元楊四知堂趙宗厚堂二戶合洋一元志成堂二元紹基堂洋三角○以上共英洋二十六元九角規元一十二兩九錢正銅洋張七兩七錢正錢六千文又銅洋一十一元合併聲明 
[滬北鐡馬路廣益善今將四月份諸大善士月捐收數淸單開左]  
　　唐茂枝翁洋六元陳善亭翁洋五元吳渭川和昌成二戶各洋四元戴綏之李琴光戴運來三戶各三元徐棣山譚幹臣朱葆珊黃佐卿順泰木行黃省三六戶各二元何瑞棠金松泉徐俊良陳望生錦章源利太鳴昌李珊記周蓮塘福昌傳晋友新順記韓山曦南順記老悅生陳虚齋復泰天益十八戶各一元周恆茂莊源大二戶一元二角麟慶堂譚八角謝森記謙記咸章保安丹會四戶各六角俞順利宏生隆昇萬有全梁煥南德大恆來七戶各五角余洪記恆升愼餘堂三戶各四角　萃樓萃源施德豐恆泰　泰五戶各三角曹德大生大裕生恆生四戶各二角張玉芝堂一元錢一百七十文更上一層樓一元一角錢六十七文　來二角五分錢四十八文天成嘉綸裕盛　介福九章元懋壽康延康晉和餘大鴻順愼餘惠奏元甡元茂衍大厚康永豐存德利享立大恊昇和元宏元寳和泰源宏大正大承裕寳順升大丗一戶各六百文淸蓮閣四海昇平樓二戶各四百文存濟堂一千文　層樓八百文同昌泰五百文亦新園通裕春園九　宏章泰長豐周同太謙益祥潤泰昌允章何恆昌升和大章恆茂晋昌錦章十六戶各三百文　合順湧源鴻運樓　成元　恆生義廣盛五雲日昇樓三元同慶樓祝源昌一壺春十一戶各二百文恊盛祥永萬興三戶各一百文○以上共收洋七十二元九角五分　　　　　　八十五文○又附各洋布號春季捐○大豐恆興二戶各錢一千五百文怡豐一千二百文豐泰　　　　豐瑞萃昌 
 
 

Page 10

 
 
順成　豐怡盛六戶各九百文萬通七百五十文大德祥彩章日新盛寳享泰記源生慶和永陸鎭記同裕昌新昌成同豐十一戶各六百文大源永錦豐鼎豐四逹瑞義泰恊豐同昌時和鼎裕恆豐信同源順義源正昌順元生日新增屏記振豐隆大昌順通裕大昌登豐德順祥恊康德興成仁和天豐元興新昌瑞豫祥恆和大順祥生太集成公愼德大源　大慶豐震大恆丗八戶各錢三百文以上共收洋布號錢廿八千三百五十文○又附育嬰捐○戴運來翁十元乞登報章以誌徵信 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十年五月初七日京報全錄]  
　　宮門抄○諭旨三道錄前○護浙撫劉奏修理砲臺並旗桿兵房等項請先行立案摺○又奏籌　　黔餉　　○　　　　革已故同知片○又奏委解第三批地丁京餉摺○又奏委解出使各國經費片○晉撫張奏查明經徵地丁錢糧未完　　以上各職名摺○又奏籌解地丁京餉片○又奏撥解内務府經費片○湘撫吳奏起解加復俸餉頭批銀兩片○五月初七日理藩院鑾儀衞光祿寺正白旗值日翰林院引　見八十七名○明桂請假五日○王懿榮陳兆文預備召見○召見軍機　麟中堂陳兆文王懿榮皇上明日卯初二刻至大高殿拈香○○頭品頂戴護理浙江巡撫調補河南布政使臣劉樹堂跪奏爲浙江省鎭海口岸鎭遠靖遠威遠三砲臺並旗桿兵房等項年久損壞應需修費遵照新章先行立案恭摺仰祈　聖鑒事竊照浙江鎭海南岸鎭遠靖遠兩砲臺建自光緖六年北岸威遠砲臺建自光緖元年遇有小損均經隨時修葺無如歴年已久海濵風雨猛烈異常斥鹵鹹地潮濕尤重加以操演大砲不時震動現在頂三合土俱有裂縫蓋木擡樑閒多蟻蛀臺頂三合土覆壓甚重全賴蓋木擡樑擎托之力今蓋木擡樑俱被蛀齧若不赶爲拆修傾塌堪虞又各臺兵房旗桿亦均損壞迭據南北兩岸砲臺管帶補用副將王立堂准補象山恊副將陳勝文禀請修葺節經前撫臣崧駿曁臣先後飭令總理鎭海砲臺事務寗紹台道吳引孫前往各臺確切查勘委實工難再緩並經該道一再確估拆修鎭遠靖遠威遠三砲臺並旗桿兵房等項實需修費銀一萬二千二百兩由防軍支應報銷局司道復核無異照數動給寗紹台道吳引孫具領督飭各該臺管帶從實興修兹將前項應用經費數目遵照新章詳請先行　奏咨在案以便將來專案造銷等情前來臣覆查無異除咨部查照外理合恭摺具奏伏乞皇上聖鑒敕部查照施行謹奏奉硃批該部知道欽此○○劉樹堂片再查運庫鹽課項下奉撥貴州月餉先於光緖九年間奉准部咨兩浙减爲月恊銀四千兩緣兩浙鹽課歲入有常奉撥各餉以及本省年例應支各欵爲數甚鉅用欵浩繁只能儘收儘放是以未能顧籌黔餉致有欠解前因疉准黔省文催待欵孔亟卽經行司勉力按年籌解恊黔餉銀一萬兩以冀稍裨時局所有光緖十九年分應恊餉銀業已解過在案兹據浙江鹽運使惠年詳稱在於綱票課厘曁縣塲課項下湊集銀一萬兩作爲二十年分恊黔之欵發交天順祥商號匯解赴黔兌交貴州藩庫察收詳請具奏前來臣覆核無異除飭將匯解起程日期另詳分咨戶部曁貴州撫臣查照外理合附片陳明伏乞聖鑒謹奏奉硃批戶部知道欽此○○劉樹堂片再各廳州縣交代一經算淸如有虧短欵項卽應依限掃解不容遲延兹據藩司趙舒翹詳稱查有已故前任玉環廳同知胡鍾駿玉環任内短交徵存各年租穀折合銀五千九十四兩三錢四分五厘六毫三絲二忽又十九年契稅銀六十一兩五錢七分八厘五毫共銀五千一百五十五兩九錢二分四厘一毫三絲二忽節次札委嚴催該家屬挨延不解實屬膽玩據該管道府揭叅到司由司詳請奏叅前來臣覆覈無異相應請旨將已故前任玉環同知胡鍾駿卽行革職以示懲儆除飭司勒限嚴催該家屬赶緊掃解外理合會同閩浙總督臣譚鍾麟附片具陳伏乞聖鑒謹奏奉硃批著照所請該部知道欽此○○頭品頂戴護理浙江巡撫調補河南布政使臣劉樹堂跪奏爲委解本年第三批地丁京餉銀兩恭摺奏祈聖鑒事竊承准軍機大臣字寄欽奉上諭戶部奏撥光緖二十年京餉限五月前解到一半十二月初間全數解淸不准截留攺撥藉詞延誤等因欽此並奉鈔單内開撥浙江地丁銀四十萬兩業經先後二批籌解銀八萬兩並留抵萬壽慶典蒙恩賞賚浙江省窮黎銀二萬兩其京餉銀十萬兩奏咨各在案兹據布政使趙舒翹詳稱兹第三批京餉動支光緖二十年地丁銀五萬兩派委候補知縣徐星龯管解循案由滬附搭輪船運津解京交納等情具詳請奏前來臣復核無異除分咨查照撥護並取起程日期咨報外謹恭摺具陳伏乞皇上聖鑒謹奏奉硃批戶部知道欽此○○劉樹堂片再據護理浙海關甯紹台道吳引孫詳稱案奉札行出使各國經費各關均自第七十一結爲始於六成洋稅内原提一成之外再提半成並於商局六成稅内亦按十成計算每結并提一成半解至江海關備撥等因遵經按結提解至一百三十三結止在案今自光緖十九年十一月二十五日起至二十年二月二十五日止第一百三十四結期滿共收華洋各稅銀七萬二千七百七十兩五錢七分計六成銀四萬三千六百六十二兩三錢四分二厘應提前項一成半出使經費銀六千五百四十九兩三錢五分一厘現已照數兌足發交號商楊源豐照案匯兌於光緖二十年三月十一日匯解起程前赴江海關道衙門投納等情詳請具奏前來臣覆核無異除分咨查照外理合附片陳明伏乞聖鑒謹奏奉硃批該衙門知道欽此○○頭品頂戴山西巡撫臣張煦跪奏爲查明光緖十九年分經徵地丁錢糧未完一分以上各職名遵章先行開單奏報恭摺仰祈聖鑒事竊照前准戶部咨光緖六年正月於籌備餉需摺内覆核各項奏銷一條行令各督撫於所屬各州縣應徵地丁錢糧分作十成將未完一分以上各員於題銷例限以前先行開單奏報等因歴經遵辦在案兹據布政使胡聘之詳稱遵將光緖十九年分經徵未完一分以上各職名開單詳請具奏前來臣覆核無異除將應辦奏銷册籍飭令赶緊繕造另行恭疏題報外所有光緖十九年分經徵地丁錢糧未完一分以上各職名理合遵章於題銷例限以前先行開繕淸單恭摺具陳伏乞皇上聖鑒敕部核議施行謹奏奉硃批戶部議奏單併發欽此○○張煦片再前准戶部咨光緖二十年分京餉奏撥山西省地丁銀四十五萬兩行令分批委解又普省每年應解烏里雅蘇臺科布多二城經費銀六萬六千六百六十六兩舊欠經費銀五千兩减半加增鹽菜銀一萬兩全支加增鹽菜銀一萬兩又京餉内劃扣札薩克俸銀一百兩添撥科布多常年經費銀四千兩等因歴經遵照委解在案兹據布政使胡聘之詳稱晋省光緖二十年分應解前項京餉除已籌解過銀　萬兩詳經奏咨外兹又於庫存光緖十九年地丁項内借動銀五萬兩作爲二十年分京餉差委卽用知縣許文森管解於三月二十二日起程赴部交納又籌動銀九萬五千七百六十六兩作爲應解烏里雅蘇台科布多二城經費等欵銀兩除奉文坐扣科布多幫辦大臣借支養廉銀一百兩光緖元二十七十八等年减平銀四百五十五兩二錢零解銀九萬五千二百一十兩七錢零差委候補知縣唐洪謨管解於三月二十八日起程前赴歸綏道衙門交納轉給該二城提餉委員接解各等情先後呈請奏咨前來除分咨查照外理合附片具陳伏乞聖鑒謹奏奉硃批戶部知道欽此　○○張煦片再前准戶部咨另籌内務府經費遵旨議定於各省關籌解銀五十萬兩内撥河東新加鹽引銀四萬兩仍遵向章於六月前解到一半十二月初間埽數解淸等因到臣當卽欽遵轉行去後兹據署河東鹽法道閻廼珏祥稱遵查河東道庫並無新加鹽引之欵惟有將每年墊解甘餉海防經費銀四萬兩攺解此欵先撥頭批銀二萬兩並隨撥平餘　費等項銀六百六十兩差委長樂司巡檢申嗣元於光緖二十年四月初四日管解起程前赴内務府交納下餘一半銀兩俟十二月初間照數籌解等情請奏前來除分咨戶部内務府查照外理合附片具陳伏乞聖鑒謹奏奉硃批該衙門知道欽此○○吳大澂片再湖南每年應解另欵加復俸餉銀八千兩經臣奏請自光緖十九年起於節省長夫尾存項下照數動支作正開銷業經先後解過十九年分庫平銀八千兩奏咨在案兹據善後報銷總局司道詳稱光緖二十年分應解加復俸餉銀八千兩現又在於節省長夫尾存項下先行籌備頭批庫平銀二千兩合湘平銀二千零七十二兩六錢折合部部頒砝碼一千九百九十六兩三錢三分九厘交頭批京餉委員候補同知諸福應候補知州甯彝訓搭解赴部交納等情詳請奏咨前來臣覆覈無異除咨戶部查照外所有搭解光緖二十年分另欵加復俸餉頭批銀兩緣由謹附片陳明伏乞聖鑒謹奏奉硃批戶部知道欽此 
 
