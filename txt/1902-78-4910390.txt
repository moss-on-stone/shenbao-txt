# 1902 - 78 - 4910390

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論近日學堂之弊]  
　　古者七歲而入小學十五歲而入大學此宋儒朱子之言也學堂之設本以作育人才而轉以蠱惑民志一旦犯上作亂之輩起於學堂之中臣何能當此重咎此歲在戊戌壽州相國請禁逆書摺中語也今天下需才亟矣然人未有生而才者則學不可廢猶恐獨學無友未免孤陋寡聞則國家爲之設堂以聚之俾羣萃州處其中得以收相觀而善之益别其等則曰大學堂曰中學堂曰小學堂曰蒙學堂分其類則曰天算學輿地學格致學政治學兵法學測繪製造學語言文字學似此培植人才不遺餘力凡在入學肄業者宜如何功深伏案惟日孜孜爭自濯磨備他日國家棟梁楨幹之選其次亦得銜命而出通好鄰邦樽俎折衝講信修睦卽不然而或充譯史或作舌人薄技片長俱堪器使乃我見近之爲學者心粗氣浮自矜一得稍識捱皮西提諸字面卽詡詡然傲慢師長押侮同儕旣未知名教之防安所識聖人之道惟是輕狂佻逹意氣飛揚若而人者用以備洋行中細崽管事康擺度之流然且未能稱職安望其學成而仕爲國宣勞乎然猶曰國家惟空費此培植之資於事尚無大礙也所可惡者近來子弟之在滬上學堂肄業者大都沾染康梁惡習日以君民平權父子平權夫婦平權諸謬說當衆昌言甚至欲改聖清爲民主之邦或妄思創興東南自立之國排擊執政指斥宮闈無父無君恣行狂吠平日私相議論無非尊俠士行民權表楊已戮之逆臣依附在逃之亂黨噫凡若此者古昔亂臣賊子猶不敢公然顯白於大庭廣衆之中乃以彬彬有禮之書生而竟肆無忌憚至此天下事尚可爲耶雖然僕以爲學生不足責此特創設學堂綜理學務者有以釀成之耳聞之某處有一學堂其規模之擴張學舍之深廣固不待言而所教者皆師長編輯之書所講者皆康黨紕繆之義舍中國古聖相傳之天經地義與夫泰　各國之兵刑禮樂制度文爲而日以易服色除君權豪傑甘流血以救時國民結團體而用世等語口講指畫作爲講舍之課程亦何怪少年血氣未定之時先入其言而昧昧於三綱五常之大哉又聞有某學館經理者羅致生徒數十輩自居總董之尊其用以教人者除泰西書籍外日授以康逆所箸之中西學門徑七種及梁逆時務報中諸論說按數日一課文藝則卽刺取以上諸悖書　題更購致清議報孔子改制攷戊戌政變記等編雜置案頭供學生披閱噫吁嘻昔壽州相國所謂導天下於亂者非斯人而誰履霜堅冰其來有漸滬上耳目親切猶敢若是之瞻大妄爲更何怪留學外洋者如傅慈祥之私携軍火回華謀在漢皋作亂而排滿之黨迄今猶固結不解目中華爲老大之國謂聖清爲不足有爲耶然則如之何而可曰凡設學堂必責令具結備案地方官更以時考之有以此種妄語教人者堂屋則標封教習則斥逐學生阿附其說則罰不許應考試捐功名一面由京師管學大臣釐訂課程奏請皇上聖裁然後頒發各學堂遵守庶民智廣趨向端悖論濳消人心自正而人才乃自此蔚興矣豈不懿歟 
[電傳宮門抄]  
　　昨日傍晚京師友人專電告知本館云二月十四日無明發上諭皇上召見軍機大臣及印啓郭曾炘 
[韓聘俄員]  
　　朝鮮友人來函云前者韓廷以時事多艱請駐韓日使加藤君佐理國政近忽改聘俄人矮來欺西夫氏藉以牽制日人特不知日人聞之果甘受俄之牽制否耶 
[俄韓齟齬]  
　　朝鮮友人來函云俄人前在慶興地方設立電竿近忽悉被韓人毁去俄使聞之立向韓政府嚴詞詰責謂爲有乖兩國交誼不知韓政府將何以答之 
[俄人專利]  
　　日本長崎訪事友人云日本政府近接駐俄境哭羅篩哭夫副領事官函開頃間俄國簡駐黑龍江之某將軍出示曉諭大旨謂韓之北境諸島嶼距海一百俄里之内所有金銀各礦及石腦油之類均不准他國商人開採蓋以俄人設有企業公司已向農務理財省大臣承攬此項利權以故有此禁令也 
[星使行期]  
　　聞之京師友人云前者宗室載振欽奉諭旨派往英國致賀加冕之禮兹已定於三月初四日起程往返以六個月爲限 
[惟辟玉食]  
　　聞之京師友人云御用紅蓮香稻産自京西香山下計稻田二百四十餘頃專派佃戶承耕每年所收之米按春夏秋冬四季交納本月初一日佃戶韓永春呈交香稻米二百石經内務府照數兌收 
[遴選秀女]  
　　聞之京師友人云二月初十日爲皇太后遴選秀女之期先期傳諭八旗各都統轉飭三品以下五品以上各旗員凡有及笄之女俱註明册上屇時由父母携至地安門内齊集燕翅樓前恭候傳入神武門按册遴選 
[設堂講武]  
　　聞之京師友人云安定德勝二門外有曠地一區廣約二十餘頃俗呼之曰東校塲向爲八旗五 
 
 

Page 2

 
 
營操演之地其北有巨刹曰黄寺喇嗎羣萃其中刻下某軍統帥擬將寺屋劃出若干設立武備學堂蓋取地近校塲操演便易也 
[奏留帥節]  
　　聞之保定友人云直隸總督袁慰庭宮保以呂道生軍門奉飭赴浙江提督本任之後北洋無專　大員擬奏請暫留以資臂助未悉能邀兪允否也 
[直督課吏]  
　　聞之保定友人云二月初二日直隸總督袁慰庭宮保考試同通以下各員應考者共六十七人政治題問日本刑律最重後仿西法改輕而犯法較少其道何在財賦題問銅貴錢少欲救飢荒議者謂非鑄銀元不可至行用之法或謂照洋元之重聽巿價低昻或謂照部議作足銀七錢二分或謂改鑄庫平重一兩卽作足銀一兩請詳其利弊以何爲便 
[開荒定議]  
　　聞之張家口友人云口外荒地一望無垠數年來屢有禀請開墾之人而訖無定議近日劉麗卿觀察接奉熱河都統札文諭令督辦開荒事務我知小民之自食其力者自必接跡於途矣　 
[屯糧改制]  
　　武昌訪事友云近日湖廣總督張香濤宮保欽奉諭旨裁撤衛弁將屯糧改歸州縣經收等因欽此遵卽飭知司道從速舉行藩憲瞿賡甫方伯以屯糧頭緒紛繁清理不易爰與督糧道譚伯成觀察會商札調德安衛宗少堂守戎星馳來省互籌蓋以守戎宦鄂十餘年地方情形最爲熟悉故方伯特殷殷下問也 
[興學述聞]  
　　安慶訪事人云朝廷創設學堂培植士子各州縣苦於經費不足多未舉行惟安徽潁州府聨太守福特捐鶴俸創建潁州府中學堂馬軍門玉崑籍隸潁州聞之而喜慨捐銀一萬兩俾得早日告成 
[皖鑄銅圓]  
　　安慶訪事人云邇年制錢日漸短絀幸各省鑄造銀圓以資補救因是孔方兄身價不致過昻惟皖省銀圓久經停鑄兹者撫憲聶仲芳大中丞命改鑄當十當五銅圓札委候補府林太守爲提調 
[浙學過潤]  
　　鎭江訪事人云新任浙江提督學政張大宗師亨嘉陛辭南下月之初十日道出潤州就六吉園碼頭繫纜常鎮通海道長久山觀察以及府縣各官均登舟投遞手版宗師以次接見略叙寒暄有頃卽解維赴姑蘇然後向武林進發瀕行常備續備各營勇丁咸列隊江干鳴槍示敬 
[徐鎮過潤]  
　　鎭江訪事人云本月初十日江南徐州鎭總兵劉鎭軍育文由徐郡乘舟來潤拜會各當道午後揚帆上駛逕赴金陵聞有要公須與兩江總督劉峴莊宮太保商定也 
[令尹乞骸]  
　　紹興訪事友人云正任浙江會稽縣兪振巖大令鳳岡蒞任已逾十載去冬修葺海塘時因公赴省禀見撫憲任筱沅大中丞面陳一切中丞見其年已古稀精力衰頽恐難勝任商諸藩憲誠果泉方伯檄委現辦酒捐之程輔堂大令贊清前往署理兪大令遂以老病乞骸自求開缺中丞允之一俟交代算清卽須返欋豫章優游林下矣 
[潯江耀武]  
　　九江訪事友人云九江鎭總兵王雲笙鎭軍以時際三春正宜講武爰飭標下選鋒左右兩營管帶官胡寶林蕭勛臣及新勁營管帶白琨舲三遊戎各率所部每日至校塲操練以壯軍威 
[松郡縣試正案]  
　　松江采訪友人云華婁兩邑舉行縣試業已告竣本月十三日二鼓時華亭縣林大令飭發正案計錄取一百九十九名迨十四日午初婁縣屈大令亦將正案發出錄取一百餘名兹將前列各二十名照錄于左華亭周孝永吳葆誼沈傑張葆華杜衡宋樹屏徐廷颺王隆文李藩宋登第柳煕元于慶曾壽天麟錢公溥顧褧殷堯藩雷應運孫錦裳兪宗彝秦風婁縣兪兆昌盛元音查曾禧沈蘭許文枬方懷瑾張道南候鎮圻陳煕皞張永祜王承薪蔡邦石李宗華王正瑩湯史朱世瑾丁承彦杜葆瑛陳彬金章 
[濬河述略]  
　　安慶訪事人云皖省開濬各河擬深四丈寛十六丈長九百數十丈撫憲聶仲芳大中丞札飭楚淮二軍及澄清水師營勇從事畚鍤旋以工程浩大貧民無可謀生爰募士人二千名月給工銀二兩七錢行以工代振之法 
[米價奇昻]  
　　安慶訪事人云去歲之冬皖省白米每石售龍銀四元左右新正以來日漸騰貴刻下每石已加至五元八角說者謂指顧農忙之候注販日稀價値恐尚有增無减也 
[武弁窩贓]  
　　武昌訪事友人云鄂省西宫街距藩轅咫尺聽鼓之人多需次於此有某公館者門庭煊赫僕御如雲門外亦多長者車轍主人某武弁向在某局管帶砲艇初不疑其有他不意本月某日江夏縣陳介庵大令接准夏口同知馮少竹司馬密函立卽督率捕役練勇將公館中親隨數人縶之以去並於上房内搜獲贓物甚多一時道路傳聞咸聞去臘今正武漢等處竊案疉出皆由某弁主使窩藏贓物高積如山大約一經訊明必當詳革嚴辦惟以仕宦中人而與鼠竊爲伍其亦知貽羞於同類否也 
[學堂難辦]  
　　温州訪事人云浙江温州府王雪廬太守汲汲以開設學堂作育人才爲務惟經費無從籌措因邀集紳富勸令捐輸無如各紳富皆觀望不前迄無成議太守不得已將中東書院膏火撥入學堂合郡士子聞之以寒士生機頓絶爲詞禀請另撥他項未悉太守如何處置也 
[捐及牲口]  
　　蘇州訪事人云自胥門外開埠通商巿上驢馬盛行苟得青錢數十文卽可雇以代步價廉行速人皆便之此項驢馬初惟向巡捕房納月捐此外並無所費乃邇來蘇州府署忽訂新章每頭月收洋銀二角給以憑照一紙始准出賃與人隨派出巡勇四名在各處輪流巡緝設遇並無執照者拘去罰鍰 
[潯郡官塲紀事]  
　　九江訪事人云上月某日九江鎮總兵王雲笙鎭軍命駕赴金陵謁見督憲劉宮太保至二十八日乘吉和輪船遄返○廣饒九南兵備道瑞莘儒觀察蒞任後頗能留以吏治自正月二十一日起每日傳見屬員二人以覘才具之優劣○正月二十八日瑞觀察拜會英領事官樂民樂君傾談良久○連日道憲顼觀察府尊孫太守柬請紳士劉雲樵觀察會商將濂溪書院改爲中學堂并擬加捐煤油以資津貼 
[皖省官塲紀事]  
　安慶訪事人云府照磨沈朗山少牧因病出缺上憲委補用典史徐少尉祖昶署理已於上月二十八日接鈐矣○前 
 
 

Page 3

 
 
署六安州瞿直刺世琬捐升知府禀請撫憲聶仲芳大中丞給咨送部引見旋於上月二十九日詣各憲轅禀亂北上○李大令延慶前因婺源教案致掛吏議刻奉上憲行知准其開復隨於本月某日赴各憲轅禀謝○署懷寗縣劉大令啓文署宣城縣陳大令麟瑞奉藩憲湯小秋方伯牌示互相調署○准補建德縣李大令長郁奉藩憲湯小秋方伯札飭赴任○本任宿州桂刺史中純奉藩憲湯小秋方伯飭回本任供職○宿松縣陣大令於本月某日禀報丁憂遺缺經藩憲湯小秋方伯委卽用知縣崔大令保齡署理○太平縣張大令煥禎病故遺缺經藩憲湯小秋方伯以候補縣萬大令世章請補 
[鐵甕春濤]  
　　鎭江訪事人云駐紥鎭江之南洋常備續備各防軍每屇黎明卽由營主督同至北門外及東碼頭兩校塲試演戰守諸法及德日兩國陸操聞須禀請常備右軍統領杜雲秋觀察及續備全軍統領陳字山軍門以次簡閱○去夏大水爲災鎮郡各洲圩大半坍塌業經道府籌捐巨欵設法培修大約三月初旬工程當可告竣矣○近日天時不正喉痧盛行以此殞命者不知凡幾常鎭通海道憲長久山觀察推聞緣由大约因各街巷鋪戶居民任意堆積垃圾穢氣薰蒸所致爰面諭署丹徒縣洪鷺汀大令多派夫役挨叚掃除並曉諭地方人民嗣後互相告誡不得仍前傾棄違則嚴究不貸 
[上海官塲紀事]  
　　昨日江蘇督糧道羅少耕儲憲由蘇來滬上海縣汪瑶庭大令聞之卽於午後至馬頭恭迓○金陵關稅務司安格聨君因公來滬暫駐北泥城橋某洋房昨日午後三下鐘時蘇松太廣兵備道憲袁海觀觀察命駕前往拜會○黄浦司巡檢陳星伯少尹病故後奉藩憲陸春江方伯檄飭王蔭亭少尹維翰接署涓吉本月十三日履新昨日趨詣道轅謁見袁海觀觀察 
[示禁影戤]  
　　督辦淞滬捐釐總民中司道監江南海關分巡蘇松太兵備道袁爲出示諭禁事案據吳淞釣船公所因入浦釣船無幾經費不敷設想包攬沙船以圖肥已所以改頭易面集衆朦禀稅司奉經批駁該公所膽敢揑詞諭准在淞設立江北船商公所並將釣船公所合爲一處經理諸人悉仍其舊包攬稅捐需索浮費若不及早嚴爲勒閉祗恐將來戤洋商掛洋旗挾制欺蒙滋生事端在所難免歴奉各大憲批飭吳淞不准添設公所各在案所有保安延慶兩公所並無案證均係私設不過偕公所名目代商經報稅釐藉資歛費早經出示勒閉値此國帑支絀賠欵艱難之際各處釐稅均須整頓並據貨捐局詳稱上海南巿鹽馬頭新開南英和洋行懸掛英旗訪聞該行招攬進口猪船掛旗入浦不完釐捐各等情由局移道照會英總領事並函致新關稅務司一體查禁在案兹接霍總領事函飭據英和行東聲復並無此項章程等語函復到道查隱戤洋商私掛洋旗前經關局會同示禁在案兹據前情合再出示嚴禁爲此示仰商民人等知悉詞後如再有華商朦領洋牌及托名洋商兠攬情事定卽分别從重究懲决不姑徇其各凛遵毋違特示 
[申送試册]  
　　昨日上海縣汪瑶庭大令諭令禮房書吏將縣試全案並出過題目赶緊造齊清册准於日内申送松江府轅請府尊余石蓀太守查核蓋遵向章也 
[英界火警]  
　　昨晨六點鐘時九江路第十三號門牌慶福永綢縀莊忽然失火幸經救火會各西人竭力施救得卽熄滅計延燒瑞生祥信和泰兩家共房屋四幢莊夥陳慶裕年約四十餘當火熾時不及奔逃遽被焚斃事經捕頭訪聞遣包探李四春往查如無家屬在申當爲之購棺收殮至晚七點鐘時河南路三百三十號門牌某京貨店忽又失愼烈燄飛騰當經瞭臺鳴鐘報警各救火會西人急驅皮帶車至極力灌澆移時始熄至焚去房屋若干容俟明日續錄 
[馬路工程局瑣案]  
　　南巿福順報關行夥顧金山扭車夫嚴道清至馬路工程局稱被冐取洋銀二元八角總辦翁子文太守倩襄讞委員余克安叅軍研訊顧供稱行中有水脚洋銀二元八角付給船戶朱記生時廣發祥所雇車夫嚴道清適在行中冐認爲朱將洋銀領去迨後朱來行索取始知其故急追至久大馬頭將嚴扭獲送案求追嚴供稱小的係江北人前在南馬頭楊公館爲車夫現已辭歇並無向福順報關行冐領洋銀之事實遭誣指叩求明鑒叅軍飭交人保出候傳福順執事人到案訊奪○幼童曾來雲迷失歸路倀倀無之由四十號巡街捕送至捕房捕頭令解至工程局總辦翁子文太守倩余叅軍研訊曾稱通州人年十有一歲日前隨叔父來滬上岸時忽然失散叅軍命函送普育善堂留養俟其家屬認領 
[疫喉芻言]  
　　甚矣疫喉之流行也其患最猛其害最速揚州於去歲由秋冬至今春患斯症者沿門比戶長幼相同互相傳染夭折頗多心實憫之予不敏謹按内經云一陰一陽結謂之喉痺一陰者手厥陰心胞络也一陽者手少陽三焦也胞絡代心君行令名曰君火三焦謂之相火君相火炎直衝於上而爲喉痺矣細繹斯文此經旨之言其常也又讀仲聖平脉篇云清邪中上濁邪中下清者潔也濁者渾也此明言天之清邪地之濁邪非風寒暑溼燥火六氣之邪乃天地間别有一種暴厲雜氣之邪也其中人也由口鼻而吸受以天氣通於鼻地氣通於嗌也凡中之輕者清化自愈中之重者治不如法多半不逾三日而死也可畏哉再按今歲少陽相火司天初之氣厥陰風木主氣又値少陰君火加臨君相二火炎炎得風木而鴟張肺金受尅且丁壬化木木運統之胃亦受制故疫喉痧危而尤險也亦與内經君相二火爲害正相吻合更加以瘟毒充斥三焦流布五臟上而咽腐下而自利外而丹痧内而譫煩人身之血氣有限何堪任瘟毒蔓延表裏上下交爭津液頃刻消亡不死何待故瘟病論謂瘟病首先犯肺逆傳心胞疫喉論謂三焦火炎直犯心胞同一危疴也揚郡通都大邑不乏高明有謂禁用寒凁者有謂先宜表散者有謂升託丹痧者有謂直折攻下者聚訟紛紜莫衷一是予本不知醫間而涉獵醫書如重樓玉鑰痬科心得疫痧草白喉捷要白喉忌表抉微疫喉淺論諸書各有心得不無可采想司命者自有疫喉痧之見解地步何待鄙人貢言見解旣明治必合法豈必拘拘於禁用寒凉註瘟毒鴟張何堪辛温先宜表散註三陽表藥非治瘟也升托丹痧註不清營熱徒托何益直折攻下註臟氣已傷攻下愼之諸法乎總之隨症應變圓機活法神而明之存乎其人可也愚見如斯質之諸大高明以爲何如光緒壬寅歲春正月上浣廣陵憫疫老人甫草○附錫類散白喉吹之神效祈有力者多合數料濟人亦莫大之陰功也眞象牙屑三分上𪽒珠三分水飛青黛六分上梅片五釐西牛黄一分壁錢二十箇微焙卽� 
蟢蟢窩用墻上者板上忌用人指甲三分煆存性不必拘拘男者用女女者用男男女皆可用右藥取吉日修合研爲細末磁瓶存儲勿令洩氣疫喉吹之神效異常再加煆人中白五分上明雄二分尤妙 
此稿由揚州隱名氏寄來囑登報牘心存濟世欽佩良深惟是疫氣流行朝夕萬變似非一定之方藥可以治之神而明之存乎其人老人之言眞閱歴有得者哉僕不敏素未習歧黄家言錄而存之閱者悉心斟酌可也[  本館附志]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[捕頭請假]  
　　有王經年者籍隸蘇州府屬崑山縣幼赴外洋遂占西籍前年遄回本國充南巿捕房捕頭邇以節近清明知華俗有展墓之舉爰定於本月二十二日買棹還鄕昨日特赴道轅謁見蘇松太兵備道袁海觀觀察禀請賞假三禮拜觀察允之 
[上海縣署瑣案]  
　　日前英美租界公廨讞員張柄樞司馬移送盜犯黄順春至縣縣主汪瑶庭大令訊無實供諭令暫行收押前晚飭傳事主趙掌高地保朱楚卿質訊朱保禀稱趙在虹口胡家木橋左近張周氏所開老虎灶肆内發給各小工工資匪人疑爲賭博蜂擁而入攫取銀錢張周氏投報捕房捕頭遣包探拘黄送案惟查悉爲首者實係私販胡三趙供稱小的係淮安府屬鹽城縣人在滬上當小工頭目與張周氏同鄕常雇工人三十餘名在太古馬頭棧房中工作每逢禮拜給發工查正月十九日傍晚時小的在張周氏茶館發給携有錢四十餘千及洋銀若干甫發錢四百餘文突聞門外有槍聲各人大驚均從窓口躍出旋見數人持刃闖入小的懼奪門而逸所有銀錢盡被搶去後報明捕房由包探至胡三家搜出洋槍藥彈尖刀並獲黄順春一名求恩訊辦大令曰當時黄曾否到塲答稱其時小的急於逃避並未看明不敢妄指大令諭令退去候加派差捕嚴拿胡三訊辦○前日有黄三囝者訴請騐傷大令向之詰訊黄供父母均故遺有田房與兄各半立有分據載明單契由兄執管今兄竟私將住屋悉行出售得主欲來管業小的始知其事出爲理論突被衆工匠毆傷分據呈電大令諭令暫退毋庸騐傷候提到案中人訊明核斷 
[英美租界公堂瑣案]  
　　梁煥開被其妾之弟名華兆者竊去金對時表一枚報捕後經包探陳根寶拘解請究讞員張柄樞司馬商之偉繙譯判責手心二百下贓給失主領去○日前西國管獄人遣華傭楊增榮至龔金生所開棉花店購取棉絮若干斤楊私向店中人索取酒錢因而滋閙事爲包探張寶成所知拘解公堂請究司馬判責手心二百下○積竊王阿榮王來雲串同陳元泉行竊張福生家衣物報捕後由包探張金林拘解請究司馬判令將二王各責五百板押捕房半年陳責二百板○朱元生行竊童成公紡紗廠中機器紗二包售與陶王氏報捕後由包探張阿五拘獲解案請究司馬判責四百板以儆○著名流氓陳阿二卽王三郎串同張長根陳小毛至沈仁甫飯店内左酒右漿據案大啖臨行時非但不給一錢反向索洋銀二元正在紛擾之際爲包探李星福所見拘解請究司馬判各責五百板押捕房二年○戴生昌輪船局中源濬小輪船在老閘橋下碰沈已紀昨報嗣經工部局西人查得橋脚已被碰折遂知照捕房由捕頭遣包探邊槐洲將船上柁工石源根拘解請究司馬判賠銀五十兩然後交保開釋 
[租界捕房瑣案]  
　　德裕號主王芬以無錫人榮錦芳代劉子英購去小麥七百五十餘擔計銀二千餘兩運至天津銷售旣而拳匪肇亂逃冋滬上呑没貨欵等情投公堂控告讞員杜枝園大令准詞備文至無錫關提到案訊取口供押繳貨欵昨日王芬投案聲稱榮意圖呑没求卽嚴追榮供稱此欵實未收到請關提劉到案質訊大令著還押所諭令各邀公正人妥爲理處禀復候核○某老虎灶挑水夫朱長林誘令余金生家傭婦侯氏捲物而逃控奉大令訊供押候嚴比昨日命提復訊朱仍不實供不令惡其狡展著重笞三百板還押再比○德昌煤號主胡德明前控掮客吳如泰圖呑貨價銀一千二百兩迭奉大令訊供交保出外理處旣而吳乘間逃逸大令飭卽拘獲押追案懸迄今挺押不理昨日命提復訊吳供小如有洋銀二百元存保人處今被呑没求卽究追大令著押候提保人訊核○歹人王少卿誘姦鄕婦某氏并騙取衣服質踐控奉大令訊供著枷號一個月期滿重責五百板○專竊行駛長江各埠輪船之賊犯蔡新和陳月生拒捕兇毆經包探解奉大令訊明著各責三百板驅逐出境○偷兒李三郎陳根郎均經包探解奉大令訊供著責李三百板送改過所監禁三個月陳責一百板卽行開釋○積竊張榮生陳阿四范德富王紀生均經包探解奉大令訊供著責張四百板陳三百板范王各二百板然後斥釋 
[美租界捕房紀事]  
　　昨日午前瘋人某甲至外虹口兆豐路馬頭徘徊瞻眺忽然躍入江心幸爲各船戶所見設法援起送入捕房捕頭令轉送公堂禀請讞員張柄樞司馬安揷○昨晨無賴張阿榮等在吳淞路沈家灣左近忽起爭端互相毆擊事爲某號印捕所見喝阻不依一併帶入捕房捕頭姑念事起細微令押乞丐牢半天以儆○前晚梁上君子何阿貴混入楊樹浦路某姓家行竊衣服等物適爲某包探所見連贓帶入捕房捕頭令押候解送公堂禀請　辦 
[金陵官報]  
　　二月初四日候補道吳庚辛直隸候道林志道均見宿遷遊擊李東武辭善後局候補道趙赴蘇見撫憲初五日正任安東縣張狀彩知縣胡廷琛劉德元于銘訓林士菁王以乾沈兆碮葉芸陳銳吳用威洪德垿州判周恩煦均禀知在署閱卷知縣松齡禀知收上元採辦第一批次米又王毓江銷鹽城淤田差並奉撫憲電　赴蘇卽辭江西知縣曹鈞到由京引見回卽辭赴江西議叙知縣吳鳴麒請假赴引巡檢邵承宗禀知到省初六日藩轅牌示東臺縣典史陸高奉部選授江西瑞昌縣遺缺查有試用典史李章貴堪以署理蘇松太道袁勛到高等學堂候補道潘由滬回知縣吳錫官禀知復查睢寗房膏捐差初七日蘇松太道袁樹勛見辭候補道李維翰交卸武穴掣騐差回知縣沈承德禀知復查邳州房膏捐差卽辭又陳文藻奉司委赴揚公幹初八日丁憂知府崔鼎禀知奉盛宮保委辦安徽宣城煤礦卽偕合股日本商人並礦師先　勘准補江寗縣盧禀知任事調署山陽縣孫交卸江寗縣事知縣蘇錫岱辭赴引縣丞易宗銘由蘇來分寗巡檢邵成宗叩謝奉飭註册差委初九日長江提憲程文炳軍門到會知縣吳錫官奉委覆查睢寗房膏捐差卽辭試用鹽經歴聶祖昌由江西來領咨到到省卽辭赴淮不平輪船楊春澤辭送李總巡赴通州等處初十日藩轅牌示新選句容縣典史顧國琛繳憑到省應卽飭赴新任巡道徐禀知本日扃門考試師範學堂學生江蘇試用縣舒　儀由京來到省指分湖北試用按司獄陸永謙到鹽大使陳丕　由揭解餉來又陳汝晋奉示考試府經歴菁良齡奉示寫履歴巡檢鮑勳江西巡檢呂輯成世職童恩崇均奉示騐年十一日知府梅藹奉禀請賞假回籍省親直隸州魏秉銓禀知起服回局又恩苦奉釐捐局委赴大勝　公幹知縣齊堯年禀知商團初十日開操巡檢周珍奉善後局委赴四川查探藥價卽辭水雷輪船馬超羣辭赴長江送程提臺閱兵補昨日銀圓省候補道劉謝委調辦蕪湖米厘十二日長江提臺程文炳軍門會辭行候補道朱濳傳見又慶錫庚辭赴滬 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
