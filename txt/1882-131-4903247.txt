# 1882 - 131 - 4903247

 

Page 1

 
 
[續印華英字典出售] [  點石齋主人啓]  
　　本齋前用石印法印成華英字典每本價足洋五角此書於繙譯及查西字極稱明備人爭購取業巳售完兹又照前法續印其版口略爲放大字跡格外清楚裝訂亦加精工現巳出書仍照前價在申報館間壁申昌書畵室出售欲閱者祈來價購此佈 
[再論美廷准阻華傭事]  
　　美國禁阻華人之議初則美之民間起意攻逐大有洶洶之勢特未奉其官憲之允行是以未敢發難繼面美之官憲亦有此議大抵因衆情不悅慮其滋生事端不得不免從所請於是由議院而至政府定議以驅逐阻止爲事所格者惟總統一批顧全大局遵守和約不准政府之所請然不踰時而總統亦有衆怒難犯之懼批駁者如彼而允准者又復如此然則美之不許華人再往已無疑義　旣不許華人再往美國是美國之利益華人不得均沾從前和約固已題相違背勢必重與中國攺換約章而嗣後華人旣不再往所有巳在美國之華人理應作何處置似必有安頓限制之法亦將於攺約時一并議及矣竊謂總統初執此意以爲按照和約不應如此立議固足見其敦睦邦交大公無私而其後卒致不得自行其意者葢美洲各谷與他洲迥殊總統本由公舉凡四年而行滿其初舉之也必其爲人有合於衆心故爲所推舉今旣登總統之位而欲自行其志殊與公舉時衆所屬望看不合且禁阻華人美民以爲然者美官亦以爲然朝野上下無不存惡華人之念則總統雖欲勿許而其國人必不肯於奉命可知也與其意見不合君民參商而國政亦將事事窒礙孰若姑從輿人之請而徐徐與中國熟商善後之策之爲愈况前總統嘉菱路爲奇篤所傷訊出瘋供言我此番謀剌總統乃奉天命而行等語則此時處置華傭一事苟欲堅執己見保無干犯衆怒而致啓匪人之陰謀者故不得巳而亦允議也然則總統於此實有無可如何者非不知其事之不衷於理不韙於情也意者於方去之華人則禁使勿往於巳去之華人自有曲爲體　善予兩全之道歟前者物議沸騰不特阻止未去之華人抑將驅逐久住之華人今政府陳請而總統允行驅逐之說自必　議夫利在爭趨人情之常美洲曠土處處皆是華盛頓倡義立國從之者二十六部其地不過北洲濵海之處當全洲十分之一計二十六部之西北一隅土番所居均爲未墾之荒壤再北英之屬地亦多枯瘠其國勢正與中國之居亞洲相類總統言我國荒土正多有賴於華人之力亦指此也惜乎華人往彼皆受人傭雇得工資以自贍故在繁庶之地而未至空曠之逼來者愈多則牟利愈難於是自減其值以求美人之用之而遂以干美人之怒以美人傭資有不能遽减之勢而華人減價受雇使人樂於用華人而美人反在其後也吾謂此亦華人作法自斃之尤假如不減傭資而美人有需於華人不能不用也則諸傭樂得而爲之旣减其值而百人之事不能分諸二百人華人之賦閒者恐仍不少於華人旣無所益乃於美人實有所損其所以取怨者豈非華人自任其咎哉本館前日論及華人之往美者易北轍而南轅以至於巴西其需於華人之事正多甚喜華人之至其地與其在美而爲美人所惡何如往巴而爲巴人所喜顧巴西言與立約諸事草創其欲用華人固於約中見其大意但舍熟就生人都不願中國地廣人稠初非不足自贍第開拓有限而滋生無窮故經數千年之治而人轉浮於地外出洋者源源不絶易美而巴異日華人徧於巴西境内固亦意中事特現在尚需時日耳竊謂美洲曠土甚多美國西北接于英屬地面之處土番所居類多未墾華盛頓結連屬部與英人用兵迨英人去美卽自相立約孜孜以冶其國不復爲拓境開邊之舉以致今日仍安草昧然二十六部之外百餘年來亦漸有新附者此等荒陋之地不知農桑不事造作華人至美旣爲美人所惡能阻其未來不能逐其已往何如與中朝妥商擇邊境土番之地以處之由美派官鎭守或由中國互相助理以保護之使華人在彼耕作興造以收其利將來居之旣久漸與土番相習而土番亦變俗而内附豈非美國之大利哉不知美人亦有計及於此者否也 
[使署下旗]  
　　晉源新聞紙言本埠接到美國傳來電報知中國駐美之欽使署中現已下旗大約因該處議阻華人之請美廷巳准故有此舉云然此不過揣度之詞未知究因何故也 
[保定近聞]  
　　保定府西人來信言保定地方近來大興水利凡河道之淺者深之曲者直之擬於深州之東開一支河計長三十里欲引滹沱河之水流入小范俾有所宣洩而河間府霸州等處田土可以涸出以便開墾是誠百世之利矣又云保定府之北有曹河者現在亦擬開深派令郡城營兵各帶鍬鐝前往從事云又言該處所産之麥顆粒殊形瘦小盖因久無雨澤地土堅硬故不能發榮滋長也 
[姦婦定讞]  
　　前報載福州有謀死親夫一案兹悉此案業經定讞照例將該婦凌遲處死惟處决之期刻尚未定大約部覆一到卽當行刑矣 
[雷殛述聞]  
　　福州西人來信言本月二十日馬尾地方疾雷震死華人一名其姓名則未詳悉一震之威至於如此亦可畏已 
[擅租官地]  
　　福州船局設有儲材所以爲收貯材木之處其中隙地尚多曩年旺岐鄕與火頭鄕人因此相爭曾釀命案沈宫保以地近船局卽爲契買以斷葛籘去年有僧某欲借此地架屋出租爲天后宫香火之資吕提調尚未之允而二月間忽有寍波木商托人懇許總監工讓租此地許總監工卽囑許筠生收租言定每年租銀百兩按月照付彼此應允及二月底許筠生將租銀五元交與文案處請其轉禀星使文案以事未奉諭不知首尾當卽退還吕提調以私租宫地事關大局恐釀　端卽禀知星使奉批將租銀五元交還木商不准出租並將私租之人查究以肅廠規云云竊思船局爲中朝海防之要區每年經費數十萬恒有盈餘原不須此些微之租致傷政體在該木商因利乘便情尚可原而局中人竟擅自出租獨不畏聞者所竊笑耶尚幸提調胸有成竹遇事持平得卽作爲罷論耳 
[泒船救溺]  
　　閩省海壇地方日前有一夾板船遭風沉没船主赴船政衙門禀請泒船施起船局以無船可泒回答該船主又赴督署禀請並云有土人在彼處偷取貨物故何制軍函囑黎星使赶緊泒船甫於前月十二日派振威 
 
 

Page 2

 
 
輪船馳赴海壇設法援拯以恤商人而敦隣誼然能否拖起刻尚未悉也 
[電局攺章詳述]  
　　天津電報總局向在城内楊家花園其分局在紫竹林下現自攺章後除官報外總局概不發報一切商報悉由紫竹林分局傳遞查去年創設津滬一線共用官項銀十六萬兩原擬落成後招商辦理且官辦不如商辦之認眞近由盛杏蓀觀察集股八萬兩繳還官項尚短八萬俟發官報扣除數年後將欵扣清遇發官報另行領價行見日有起色凡有股份者當共色喜也 
[破棺抛骨]  
　　杭州下城之柳營巷内舊有瓦礫堆高與屋齊居人以狗兒山呼之已十餘年矣巷有福蓮𤲅係女尼住持近欲在對面添造房屋其地　在狗兒山之脚爰卽雇人挑清基地鋤鍤兼施不意於山脚下掘得一棺極其高厚衆利其中所有力破其棺乃棺蓋甫啓果見一賊屍紅巾裹首黃縀包身龍袍龍履依然無恙屍身巳潰爛無存惟巨辮一條約重觔許其餘則骨殖零星而已聞該屍枕首墊足之處皆以銀錁其手中胸前亦皆有金銀襯壓一概被該匠等攫取殆盡後來之人搜尋不得遂將枯骨傾出抛棄滿地衆以其賊尸無肯爲之掩埋故暴露今巳數日矣 
[北鹽繳價定期示]  
　　揚友來信抄奉淮南總局曉諭北鹽繳價定期示一紙内開淮南總局爲示諭事光緒八年二月二十六日奉署運憲徐札開光緒八年二月二十三日奉爵閣督鹽憲左札本署司會同儀棧會議詳復脘岸北鹽各商繳價限期復行辦理請示飭遵一案緣由奉批所議尚屬允洽仰卽轉飭照辦並候札飭皖岸曹銷局知照繳等因奉此除分别咨行外合亟録批抄詳札局卽便遵照辦理等因並抄詳下局奉此查此案前奉飭議卽經抄録奉批示諭遵照在案兹奉前因除呈報皖岸暫銷局憲察辦外合亟抄粘示諭爲此示仰皖岸承運北鹽各商卽便遵照辦理毋違特示計抄粘爲會議詳復事竊奉前憲台劉札開據司詳皖岸北鹽各商繳價遲延請倣照南鹽繳價限期辦理等情業經本部堂批示皖岸北鹽准自戊寅秋綱爲始倣照皖岸南鹽繳價章程限十五天領咨到揚後再限五天赴局投咨繳價逾限不繳照章懲辦仰侯札飭皖局遵辦並行儀棧知照繳等因印發在案正在轉行間據皖岸北鹽運商張萬昌等禀懇仍循舊章等情前來除批昨據准運司詳以該商等領咨後延不繳價請倣照南鹽一律立限將全價呈繳等情業經批准在案正在轉行間據禀前情所陳是否屬實候行司棧再行查議詳奪等因除牌示外合行抄禀札飭查明會議詳奪等因並據該商等具禀前來當查各岸引鹽皆於給咨後定限繳價北鹽事同一律自應照辦惟皖岸銷售暢滯不齊因之課項遲速難定且北鹽向繳全價期限過近商本未免綦重尚係實情據請攺於開綱時立限繳價事尚可行至捐項牌價等事江岸曾奉憲批飭令循舊應毋庸議均經飭淮南總局歸案妥議速復以憑會核詳辦兹據該局員金運判等會同禀稱伏查此案前因北鹽各商繳價玩延任　罔應卽令卑局擬請戊寅秋綱爲始倣照南鹽繳價章程辦理稟蒙詳奉督鹽憲批准照辦奉經轉飭遵照並分别具文報明兹奉前因伏查繳價章程各岸皆於給咨後繳價誠如憲札北鹽事同一律未便兩歧惟所稱遵照南鹽定限繳完全價商本未免吃重一節尚係實在情形旣據各該商等公同籲恩並聲明此後不敢玩　該商等旣知儆惕可否俯如所請於開綱時立限繳價以示格外體恤查南鹽無論已未開綱凡係巳領環咨一律定限二十天投咨繳價北鹽向不專案禀請開綱歴係卑局接奉司棧會委赴塲捆運北鹽飭知其已據投咨繳價者卽行給發賣單訂運今擬請於卑局奉到會委飭知開辦給單之日起已領環咨者定限若干天呈投環咨繳完全價其開辦後續領環咨者是領咨日期在開辦日期以後卽倣照南鹽辦法以給咨日起定限若干天投咨繳價逾限不繳均照章扣運示罰至應定限期是否仿照南鹽期限抑另行酌定應請會核定章似此量予變通以紓商力旣與繳價章程不相違背而買運亦可期迅速矣理合擬議禀復伏乞鑒核會詳批飭遵照等情據此署司職道伏查北鹽繳價限期本應查照各岸章程一律於給資日定限呈繳惟北鹽向繳全價期限過近商本未免吃重尚係實情皖商張萬昌等前請攺於開綱時立限繳價旣據該局請如所議自應變通辦理署司職道秉公酌核據江運北鹽呈繳鹽價應以該局奉飭知開辦給單之日期爲始起限飭繳已領環咨已到揚限於十日先令投繳全價其未領環咨者領咨日期巳在開辦以後自照南鹽辦法以給咨之日起一律定限二十天呈投環咨繳完全價逾限不繳均照章扣運示罰如此明定章程則繳價不致玩延而於商情亦無違碍除批後詳辦外理合會議具文詳請仰祈憲臺鑒核批示飭遵實爲公便 
[茶販搶秤]  
　　鄂省武屬之十州縣多半爲産茶之區而咸寍縣産茶地方僅以馬橋栢墩爲聚處茶亦中等因鄕人貪摘老茶故致味簿質輕也今年馬橋等處客莊土莊共有七家聞其鄕間販户近因較比各莊茶秤至有大至四十兩者衆心不服出貼糾同販子業户將各莊秤搶去稟官請斷據云茶秤先止二十七兩逐年漸加議升至三十二兩以爲定規此數亦已倍常今增至四十兩則瞞心昧己爲情理所難容未知傳言確否果爾則官憲當如何嚴辦以免鄕人吃苦哉 
[布局近聞]  
　　本埠織布股分大有升騰之象聞由通商大臣奏請十年以内祇准附股擴充不准另行設局爭利本埠零銷概免厘稅巳奉諭旨准行故股價因是日漲也摺稿尚未發抄惟聞其大略云遴泒紳商購買機器設局倣造布疋延聘工師丹科到滬與訂合同出洋酌購機器夏秋卽可開辦查西例新創一業例得畀以年限自應酌定十年以内不准另行設局應完稅厘一節如由上海零銷免完稅厘以示體卹販運出口祇完正稅概免沿途稅厘等語夫似此辦理日後開局自必有盈無絀更能日漸擴充宜乎股分價之先昻也 
[電燈足股]  
　　本埠擬設電氣燈已列前報兹悉因有此事而地火公司之股分票業經趺價電燈公司股分已滿其股分票且已每股漲銀十兩所需機器等物亦已首途大約年内可以一新耳目矣 
[花會更期]  
　　前報曾言西商在跑馬廳設立花會定期昨今兩日嗣因風雨交作布棚損壤故攺於明後兩日三點鐘起至七點鐘止具雅人深致者當不少觀花之興也 
[本埠風雨]  
　　本埠于前月二十七晚起風天氣轉凉二十八上午陰晦微雨時下午後風雨交作漸增猛厲風聲震瓦雨勢傾盆天氣更爲寒冷居人易夾而棉猶覺凉侵肌骨雨至晚間九點鐘始止封姨則依然肆威有排山倒海之勢浦江中停泊船隻移錨漂蕩者不計其數徹夜人聲鼎沸全黎明時始得安靜虹口德國公館對面浦中本泊有德國之大兵船是夜因風浪吹激至於走錨遂撞着怡和行之福和輪船福和船邊略被撞損該兵船上人趕爲料理移泊於英總會對面福和本定於昨晨開往漢口前夜雖被撞尚無大損故昨晨仍鼓輪啓行又洋涇浜内有一石灰船欹側致石灰傾入河中墻壁之被吹坍者亦復不少昨晨風始偃　天氣較暖陽光偶露而濕雲未收云 
[日食屇期]  
　　前月十五日本報列有預推日食一節已將上海縣告示録登並略述徐家匯法國神父函致字林報館之語今日屇期各衙署自當循例救護也 
[鬥毆飭查]  
　　法界會審署昨據捕房解至餅師鬥毆案一起同桂樓茶肆前餅攤主高阿二禀稱雇用吳阿五爲夥有陸金泉向吳索錢 
 
 

Page 3

 
 
爭讑　在茶肆樓上鬥毆毁壞物件同桂樓堂倌蔡洪海投案禀稱被毁物件約值洋十元求爲追賠吳阿五供並未欠彼錢文翁太守訊據陸金泉供去年正月間在挹清樓茶肆餅攤作生意吳曾借去錢一千四百文還過四百文尚欠一千向索不認我現在城内顧家弄口茶館餅攤上等語太守詰吳阿五陸稱汝還過錢四百文有此事否吳答稱還彼四百文雖有其事但現在並不欠錢太守度兩下或有别項情事飭將陸金泉暫押俟查明後再辦 
[供詞不實]  
　　法捕房包探在小東門外租界見一人手携衣包形跡詭秘盤詰之下言語支離當卽拘進捕房查得包内有女衣十餘件其中單夾布衣爲多搜其身畔得質票十三張爰送至會審公堂訊理其人供係陳姓浦左高橋人撑沙船爲業衣服係船主徐姓囑送南巿張家弄無錫媽媽處適逢天雨故質去兩件以買釘鞋雨傘翁太守謂沙船皆泊南巿張家弄又在南倉何得到小東門况船主託送衣服亦不應擅行質去顯見不實飭捕帶囘管押俟查明有無失主具報及陳是否沙船上之人再行判斷 
[車夫交保]  
　　法兵船大司務某甲昨投法界會審署訴稱禮拜五上岸購物遺忘牛奶餅干東洋車上計值洋七角當時該車夫已遠去不及追問現得途遇是以鳴捕拘解求爲追償東洋車夫陳蓮生供我車並無牛奶餅遺下恐伊錯認翁太守詰其車主何人答稱顧秋濤太守將陳交與顧秋濤保去並諭如查出牛奶餅是陳所取着卽將人交案以憑核辦 
[忤逆押究]  
　　婦人貝李氏送違訓子貝錦堂到法捕房昨解公堂請辦貝李氏因染病不能到案祇貝錦堂之母舅李印科投質翁太守詢問情形飭將貝錦堂暫押俟其母到案再行核辦 
[種火獲匪]  
　　美租界裏虹口地方粤人某姓家前夜被匪徒縱火烟已騰起幸卽時知覺撲救得滅尋見竹筒二段内藏火藥並卽追獲該匪徒送入捕房管押按放火之事時有所聞而匪徒甚難弋獲此番就擒送案想問官必從嚴懲辦以一儆百也 
[勸導免罰]  
　　本埠美租界裏外虹口居民舗户每將垃圾隨意傾倒屢經巡捕知照置若罔聞今捕房查明違章之家共有三十二户開單呈請陳太守傳人科罰昨由差捕傳到李昌記梁氏等十九名哲繙譯請卽判罰李等同供此後决不再犯尚求寛恕陳太守乃再四開導謂此番姑免究罰如後再蹈前轍定當照辦隨盡行釋放諸人稱謝而退至飭傳未到之各户着差再行傳案科罰 
[請宴續聞]  
　　昨報列公所請宴一節兹悉其間有錯誤處實係棲流公所諸董事就所設席恭請關道憲劉觀察上海縣莫邑尊赴宴也 
[謁客遭險]  
　　昨午後有某官員由蘇來滬乘坐民船用小火輪船拖帶聞係某局總辦將過新閘橋時有新閘之卡員隨帶家丁雇坐杉板船迎上欲行謁見禮豈知輪船過閘未見前有杉板而杉板船亦失於照顧致相碰撞卡員之家丁立於船頭其船一側隨致落水旋經船又稍平卡員卽拉住輪船之欄杆得免落水然衣服巳濕輪船水手慌將卡員扶上輪船一面救起家丁均送回卡換衣是誠險中之大幸也 
[褻字宜查]  
　　昨據鄺君祝封來信謂禮拜日至南巿閑行見三泰碼頭弄内有空房一所内積字紙甚多其對門有謝福昌招牌隔壁有長順號招牌門前貼常熟糧米局紅紙條歇有字紙担一副担上懸果育堂惜字牌其屋内有十歲左右之女孩揀紙之白軟者另置一籮顯係欲做還魂紙者夫細民只圖小利不知褻字造孽固由於訓導無人但果育堂係著名善堂何可被收字帋人所賺或作還魂紙者於担上假冒該善堂之名是亦未可知也 
[接録擬實學館章程]  
　　一文案支應館中所有公事文書及領支錢閩局亦歸監督辦理現學舘初設事務較繁擬添文案一員專司公事文書支應一員專司領支錢銀可否之處伏候憲裁○一書識每月領支錢銀數目每季存儲書籍器具均須開造四柱清册呈報并學生逐日課程紀録擬設書識一名專司謄寫請批照學生發給火食雜費外每月酌加薪水銀六兩以資辦公○一選材實學館之設爲粤東創學大憲培養人材儲備國家將來之用似宜明示遠邇以廣招徠取身家清白體質堅實資性聰明曾讀中國書數年文筆稍順者入舘肄業或仿閩局章程由大憲親定或照天津局章委館中員紳公同選取均候憲裁閩省考選學童限年十二至十六歲天津水雷新局限年十三至十七歲盖因年幼學習倍易經心且歴練需時報效有日也兹擬仿照閩省年限若生監職員年少有才及年巳長成志殷向學者破格録取一二亦可先期揭示招考有志肄業者報明年貌籍貫三代聽候示期點名扃試作時文開講一條入選者再行覆試惟幼年文筆大抵相伯仲者居多宜兼察其容止語言以爲去取考選時寛爲取録入館後嚴爲甄别則工拙勤惰亦無所掩矣閩局或由香港洋人書院挑選諸童曾習洋文入門較易惟于漢文多略所習算學亦祇供貿易之用且其中多樂户蛋民子弟習染卑污又或世作洋傭久淪異教如需兼采似宜嚴爲決擇庶不致品雜薰蕕國家取士不拘世族而流品之辨必嚴寒微崛起不乏其人而污賤之家罕聞通達盖因其平日父兄之督教旣疎師友之提撕復少見聞巳陋習染多非囿于門户者良不少也擬請凡入選者於塡寫三代外并報明伯叔兄弟令親屬出具甘結本鄕或隣鄕紳士作保初進館時保人送入學堂以憑察核如有冒濫追究保人凡優倡𨽻卒之子弟概不録取以清流品庶身入其中者益勵操脩館中房舍除講堂廳所及廚房茶房澡房不計外樓上下共房七十八間擬留十二間爲辦事員紳所居丁役聚處六間庋置書籍四間所餘五十六間每間住學生二人可容百人有餘惟開辦之初諸事草創擬先招五十人試辦待學滿一年嚴行甄别以定去留隨招補額此時諸事辦有端緖可再招五十人共一百人分爲五班講授庶事有次第不至鶩廣而荒閩省學童入舘除火食茶水燈油筆墨紙張簿册外各月給養贍銀四兩以贍家用每大考前列三次加銀一兩五年將滿操練時中銀一兩六年下船學習加銀二兩每月養贍有加至十四五兩者今體察粤省情形酌中辦理初進舘時不給養贍銀每名日給火食銀六分小建之月及請假按日扣回每月各給茶水銀一錢八分燈油銀一錢八分薙髮銀一錢洗衣銀二錢中外書籍筆墨紙張簿册隨時分給全大考前列三次每月加給膏火銀一元升上頭班後每月給膏火銀三元操練時加銀一元下船後加銀二元雖比閩省較微然事貴得中始能持久于節省之中仍寓鼓勵之意也　　　　　　　　　　　　　　　　　　　　　　　　　　　　[  此稿未完]  
[甲寅春日偕費君鶴堂遊菁山常照寺偶得七絶兩首愧不成詩聊誌一遊]  
　　十年重到話前因笑指湖山似故人今與君遊同暢覽芒鞋竹笠過三春震耳松聲雜鳥聲白雲亭下一泉清寺藏竹徑無塵跡我欲叅禪願未成　　[  吳興沈登瀛菊泉甫未定草] 　　　 
[春日同蔡君西泉到千金訪無爲寺不果率成拙句]  
　　乘得野航懸短篷水雲深處忽聞鐘虹腰印碧環低岸螺髻涵青列遠峯苕霅釣徒追逸興烟霞禪寺羡高蹤無爲寺相傳後漢王司徒故址也何當重訪金溪畔古刹焚香拜佛容吳興沈登瀛菊泉氏未定草 
[浙省撫轅抄]  
　　三月二十三日候補府鄭桂生禀謝給咨赴都引見卽辭銷塘工總局差禀見巡檢張樹培禀知杭府委催海寧州　牧認解南米差叩辭○二十四日張序捷禀知厘捐局委王汪涇厘局差叩謝調署德清縣蕭文斌交卸桐廬縣晋省禀謝奉藩司札委調署禀安候補縣雙斌禀銷發審差徐先翥禀謝塘工保舉並禀知釐捐局委菱湖厘局差叩謝夏献鋆禀知厘捐局委平湖厘局　叩謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年三月十八日京報全録] [  切字代瘸用]  
　　宫門妙○諭旨五道録前○侍講陳　奏爲請派大員覆訊江寍命案或提交刑部審鞫摺○粤督張　奏爲考察期滿各員摺○滇撫杜　奏爲察看各員夾片○粤督張　奏爲暫留知縣差委學習夾片○三月十八日理藩院鑾儀衛光禄寺廂白旗值日理藩院引　見二十八名　侍衛處三名○克蒙額謝專操大臣　恩○穆隆阿請假十五日○文英預備　召見○吏部呈進夏季搢紳○掌儀司奏二十三日　奉先殿親行禮節○召見軍機　文英○○日講起居注官翰林院侍講學士臣陳寳琛跪　奏爲江寍命案疑竇孔多請　派大員覆訊或提交刑部審鞫以成信讞恭摺仰祈　聖鑒專竊十一月初十日奉上　諭劉坤一奏革員刁狡請旨刑訊並將原審各員分别調省查辦一摺等因欽此臣初以爲衆供旣經確鑿革員刑訊間官解任法固宜然及於邸抄詳核該督原疏正有不能無疑者查江寍三牌樓原案沈葆　以曲學如身懷五角銅錢决爲會匪執亂國典之說於薛春芳根柢不加詳究遽將曲學如僧紹宗札飭正法平心而論其辦理草率實不能曲爲之諒惟官非一任事閱四年忽據竊犯之單詞執委員爲賄串供詞屢攺枝蔓横生臣恐前案因草率因存罅漏此案必又因鍛鍊而致煩寃甚非　聖朝欽恤庶獄之意也夫三牌樓一案至購覓眼線以後可歸獄於胡金傳之串供而當相驗之時則不但殺人者未得主名卽被殺耆亦未知誰某知縣仵作成見毫無其所勘情形當可憑信乃以後案供詞與原驗互較情節旣大相徑庭供招且自生柄鑿敢一一爲　朝廷陳之原驗髮辮砍落無存後案沈鮑洪濳扭朱彪髮辮朱彪驚跌周五用篾刀亂砍將髮辮砍落並未移屍則髮辮臆遺落在地不應無存此其可疑者一也原驗屍旁遺有表心紙石灰包篾刀草鞋各件後案又增火鉢及小尖刀兩件三人蹲地烘火至朱彪死後周五沈鮑洪供旣棄紙灰刀鞋而逸豈於炙手可𤍠之火鉢轉挾之而行卽云遺火取鉢雪地中亦當有灰燼痕迹且小尖刀一把究竟置於何處曾否起獲亦未聲明此其可疑者二也原驗地上並無血跡及踐踏情形其爲移屍無疑後案旣謂朱彪素習拳勇卽髮辮被人潜扭亦可用刀抵拒何至身帶尖刀聽人砍殺且行兇雪地踐踏必有情形斃命當塲亂傷豈無血跡此其可疑者三也初供謂殺朱彪之日先向繆切子轉借金戒箍當錢如果查對典簿金戒箍實於光緒三年十二月初九日入典時日旣符証據自確今前案乃於初十日見屍戒箍乃於十二日付質日期無可更移遂攺爲初九日殺朱彪十二當戒箍任意換供兩相遷就此其可疑者四也三牌樓地處城中初十日命案旣出驗屍緝兇人情之洶洶可想如果所驗之屍爲朱彪則所緝之兇卽周五沈鮑洪等能不潛蹤遠颺乃敢於此時公然嫁賣劉王氏又遲之數日從容借當金戒箍以殺人之人出入街坊若無事者且朱彪但告知周五等謂劉王氏寄藏繆切子家並未同赴繆切子家當面交代而卽往行竊乃周五於殺朱彪之次日　來繆切子家　劉王氏嫁賣繆切子亦不疑有他而一聽其所爲天下有此情理乎况劉王氏旣經嫁賣則周五等巳各飽腰纒繆切子亦得分餘潤又何所使用而供質戒箍種種支離皆由　供就案而起此其可疑者五也大凡命案最重造意周五因氣忿朱彪誘逃劉王氏之故首先造意沈鮑洪因與朱彪妻有姦慮被朱彪看破之故允從加功携刀買灰各蓄殺機志在得朱彪而甘心何以一見朱彪之後又歡若平生並卽入夥行竊旋因朱彪他往忽又密謀乘間致死則是周五爲劉王氏旣得而頓釋前憾沈鮑洪　慮姦情敗露而仍懷殺心似乎前之造意在周五而後之造意在沈鮑洪矣何以原奏仍謂周五與沈鮑洪密謀究竟此案造意於何人起衅於何事　謀於何時悄恍游移莫可依據此其可疑者六也夫外省問案皆於犯人供詞刊削煩蕪綴屬首尾方始入奏今原奏摘叙之供其可疑者亦如此倘統閱全供不知其可疑者又當何如也薛春芳之死日久無親屬具領屍棺本是供人指摘至其籍隸和州出於曲學如游供固未據以定讞今後案告發者則保甲局就獲之竊　李　鳳也　利州並無薛春芳其人者則已决　學如之弟　學和及其姪曲惠春也謂胡金傳喝令用刑者則割耳遞回原籍之張克友也論告發則非朱彪之的屬論証佐則皆原審之仇讐夫李大鳳旣欲爲其　伸寃何以不在朱彪被殺之時而乃在自己行竊被獲之後曲學和旣欲爲其兄伸寃何以不在曲學如被决之時而乃在沈葆楨出缺數年之後以是爲衆詛確鑿然乎否乎其中略足動聽者則惟許加幅之認回原物方小庚之到案翻供然𥯣刀本民間常有之物初非此案緊要關　而方小庚一巿井游民當日可得賄而助胡金傳卽今日亦可得賄而証胡金傳此固小人之常態也本年高淳縣唐葆元被劾一案該革令始終堅執　令問官洪汝奎孫雲錦到案上控京控嘵嘵　已曾不數日而此案解任各員洪汝奎孫雲錦實居其首又八九月間都下有刊刻匿名　痛詆洪汝奎並及是案到處投遞或疑洪汝奎爲運使遇事守例頗忤奸商故致謗讟或疑卽唐葆元所爲其怨毒能不憚數千里致之輦轂之下則督府左右通省官寮豈　受其回惑者而劉坤一奉有開缺之命氣巳中餒易爲浮說所摇故不得不據　道原詳將前案問官紛紛奏請解任所奏如果屬　胡　　固有罪名卽洪汝奎等亦應照承審失入將無罪之人錯擬斬絞已决例分别　處豈得因另泒大員覆訊一語稍從末减然則執該督此奏爲袒護洪汝奎恐非篤論矣臣亦知周五沈鮑　 
洪供狀歴歴謀殺朱彪斷非子虚烏有但與三牌樓之獄究竟是一是二旣前騐後供不能符合似當再事推求必謂省會重地如有别起命案不能匿不禀報此則滅跡毁　情本恒有移甲就乙事非易明與其扭合而摶平反之名何如虚公而用亭疑之法劉坤行將去位又新爲李郁華所彈就令卒定爰書恐亦難　衆望新任督臣左家棠撫臣衛榮光皆忠正公明似不至有所偏倚然到　尚需時日又恐此案宕延日久别生葛藤且派審仍不過省中司道卽再行覆訊難保不始終彌縫於下反成積重之勢觀於餘杭之案概可知矣擬請欽派精曉刑案之大員前赴江南將兩案人証卷宗悉心研鞫抑或提交刑部審訊之處伏候聖裁臣爲矜　疑獄起見是否有當伏乞皇太后皇上聖鑒謹奏奉旨巳録○○兩廣總督臣張樹聲廣東巡撫臣裕寛跪奏爲考察試用期滿各員謹繕清單恭摺仰祈聖鑒事案於同治八年八月初十日准吏部咨開嗣後自道府以至未入流凡由曾任各官保舉並非應升之階及巳經甄别人員保舉以升階候補並本係毋庸甄别人員保舉以升階候補未經甄别人員復保加候補班次或原係候補班未經甄别　 
復保加儘先班次均令督撫詳加試看在省人員以保案奉文之日起赴省人員以繳照後作爲到省之日起扣滿一年分别奏咨甄别後方准按班補用又迭准部行應將捐納到省人員試用一年期滿認眞考核詳加甄别具奏等因轉行遵照在案兹據　泉兩司遵照新例將捐納勞　試用候補知府同知通判知縣到省試用一年期滿各員認眞考察並聲明劉清泰李玉棻陽春煒常酉蘇振朝均曾經面試文理清順試論通達等情詳請甄别具奏前來臣等覆加查核切實加考開列清單恭呈御覽所有臣等考察試用期滿各員緣由理合會同恭摺具奏伏乞皇太后皇上聖鑒訓示謹奏軍機大臣奉旨吏部知道單併發欽此○○杜瑞聯片再道准部咨道府州縣到省一年期滿應由督撫察看才具奏明甄别等因遵　在案兹查有軍功保舉候補班在任用補用知府志秀遇缺卽補同知直𨽻州張長英分發雲南試用同知龍文五品銜試用通判歐陽洵試用通判黃煥基同知銜試用知縣韋用堂同知銜試用知縣張坦在任儘先補用知縣江那縣丞彭會超到省試用均备一年期滿例應照韋甄别據藩臬兩司會詳前來臣查該員志秀老成練達張長英明敏有爲龍文年壯才長歐陽洵辦事穩練黃煥基趨公勤奮韋相堂氣度安詳張坦學富才優彭會超克勤職守均堪以本班留省補用除將該員等履歴清册咨部查照外所有甄别知府等官堪以留補緣由謹會同雲　總督臣劉長佑附片具陳伏乞聖鑒訓示謹奏軍機大虑奉旨吏部知道欽此○○張樹聲等片再新選增城縣知縣楊士模於光緒七年十二月初二日領憑到省本應飭赴新任惟增城縣現在查辦積案正當吃緊之際必須熟悉情形之員方能得力該員楊士模甫經到省於地方情形尚未諳悉若遽飭令赴任恐措置未能合宜致有貽誤自未便因前有部議選授人員不准留省之文稍涉拘泥擬令新選增城縣知縣楊士模暫行留省差委以資學習據藩臬兩司會詳前來臣等謹附片陳明伏乞聖鑒訓示謹奏軍機大臣奉旨知道了欽此 
 
