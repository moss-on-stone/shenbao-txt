# 1896 - 347 - 4908461

 

Page 1

 
 
[新印德國軍制述要借箸籌防論略合編] [  圖書集成局代恪]  
　　二書爲德國子爵來春石泰游戎所箸而鄞縣沈仲禮觀察譯作華文者也歲乙未兩江總督張香帥延游戎至江寗訓練自强軍而以觀察經略夙優委令總理營務游戎講武之暇箸錄成編將德國軍制縷析條分繒圖貼說呈之當軸俾得借法自强又以中國二十一行省中防務不可稍懈因爲之從旁借箸籌畫精詳觀察讀而善之謂此皆經世之要圖謀國者不可不讀爰悉心繙譯核對無訛各圖另以華字註明俾盡人可以披閱邇經友人覔得原本由本局排印出售以廣流傳每部碼洋一角二分世有慕游戎及觀察偉猷者請向本埠三馬路申報館帳房申昌書畫室及各外埠申昌購閱可也此啓 
[求補韓文故闕] [  圖書集成局啓]  
　　韓文故一書爲福建光澤高雨農先生㴻然評點本局承友人諈諉重付手民排未竣工偶疏藏庋被鼠嚙去卷一第六十一六十二兩頁及卷三第一至第十七頁以致排工暫輟不得不重事搜求敬告海内藏書家如鄴架中儲有是書者乞借補鈔以成完璧本局願贈新書或洋銀若干聊獻微芹以酬雅意至於原本仍當歸趙决不破損沾污倘許玉成請惠寄上海三馬路申報館或福建南臺怡興洋行轉交爲盼手此布陳維冀雅鑒 
[綜論各處匪盜之多]  
　　人不願爲良民而願爲莠民豈性之不善歟抑有以迫之使然歟或曰天地有和氣亦有乖氣雨暘時若天地之和氣也水旱災殃天地之乖氣也其於生人也亦然有付之以和氣而安分守己者有付之以乖氣而剛狼暴戾流爲匪盜者天地不能使數百年間無一災祲之歲天地亦不能使數萬人中無一桀驁之人獨不解天地於凶年饑嵗則不常有而於犯上作亂之民則生之惟恐其不多者豈造物不能鍾靈毓秀故多生此不馴之輩耶余嘗歴觀本報所紀匪盜之事幾於書不勝書無紙蔑有其他小者不及論舉其大者如上月朔日報紀内城盜案一則云八月十六日之夜有緑林豪客三十餘人擁入内城毁翁叔平大司徒府第之門持刀入刼時已更魚四躍大司徒方入值内廷眷屬聞敬張皇任諸盜倒簏翻箱携贓而逸洎大司徒自公退食一聞被刼卽乘肩輿至榮大金吾處歴述緣由大金吾立飭各該管地方官限三日内緝捕正盜按律懲辦并知會左右翼劄飭巡捕五營一律嚴緝翌日卽緝獲盜犯二十七名陸續解送提督衙門分别治罪又上月二十日本館接奉電傳諭旨云九月十五日吏部左侍郎徐用儀由前門棋盤街地方經過突有已革馬甲林光施放火槍將該侍郎車上玻璃打碎以致面有微傷當將兇犯拿獲審訊供詞支離請飭送部嚴訊等語已革馬甲林光膽敢在輦轂之下施放火梒轟擊大員不法已極著卽將該犯林光送交刑部嚴加審訊加等治罪並著正黄旗滿洲都統飭將該犯所供之領催札姓嚴行看管聽候刑部傳質欽此後本報續登訪事友來函知是日徐少冡宰適遇槍子飛來頰際劃破一道輿夫急將林綑縛送交附近官廳轉送步軍統領衙門嚴訊傳聞林係旗籍因與某甲銜怨意欲報復其時誤認少冡宰爲仇人故肇此禍云按此二事一與昔年閻丹初協揆被盜相類一與兩江總督馬制軍被刺相類少冡宰亦幸而獲免耳否則當有不堪設想者據林供與某甲有怨因報仇而誤擊少宰其言似亦不實未足爲據豈有欲置人於死地而鹵莽從事竟至誤認其人聞昔年張汶祥行刺馬制軍被獲後亦無眞實口供意者林亦欲效其術乎觀其愍不畏死之爲雖非盜黨實係匪徒不意京師爲禁近之地而匪徒之不法至於如是之極則其膽似較張汶祥爲尤大矣至翁司農清風亮節不减閻相當初而猶爲宵小所窺何耶豈欲一破司農之底藴耶當閻相被盜時傳聞所失不及二千金今司農被刼其數不知較閻相多寡若何要以司農之斗山望重廉潔嚴正之性久爲京師中人所推則亦必不至於慢藏誨盜也但京師爲宸輦所臨何等嚴肅而匪盜横行猶且如此何論外省大員非平民可比而被傷被刼猶且不免何論凡人宜乎本報所紀外省匪盜搶掠居人刼奪旅客殊有更僕難終之勢甚至緝捕弁勇亦不畏懼反敢逞其兇惡欲與爲難如上月廿六日報紀鹽梟拒捕一則略云江蘇新申飛划營槍船查哨至震澤縣境突見私鹽船十餘艘方思捕獲而匪黨二百餘人持械拒捕幸營官得信立卽率兵往救得獲匪船二艘搜出擡槍火藥及私鹽等物解回省中云云夫緝捕巡船本有拿盜之職匪徒宜見而退避乃非惟不避轉從而拒之此其兇横尚可問哉綜此一月之間而匪盜縱掠悖逆之爲已有此三大端其餘無足重輕者尚不知凡幾天生凶惡之人何如是之多耶而余則以爲中東戰後散勇滋多各處饑荒流民載道益之以會匪餘孽猶未盡除故匪盜縱横世界幾成荆棘實則非天之生是使惡或亦迫於有所不得已也欲清其源當善其後生理而安揷之此風庶可稍息乎 
[松江試題四志]  
　　松江采訪友人云江蘇提督學政龍大宗師於九月二十八日考試金山上海南匯青浦四學生員金山四書文題湯之盤銘曰一節上海康誥曰作新民南匯詩曰周雖舊邦一節青浦詩云邦畿千里一節通塲策題董仲舒傳公羊之學言春秋大要有十指又有王號五科君號五科試條舉其說引申其義詩題賦得心鐵已從干鏌利得心字五言六韻又補錄童生經古塲算學昰骨木球高一尺横截爲二其兩積三比若一與二之比問截面徑幾何橢圓内容相等四平圓於平圓周與橢圓周相切之四處作直線連之成長方形只云長方之形長一尺八寸濶一尺六寸求平圓徑幾何代數術中有以二爲底之對數其對數僅有四位試仿常對數表之例增七位求松郡本日午正太陽高弧度分設砲起高十二度子落一千丈問起高至四十五度子落應遠幾何 
[學轅牌示照登]  
　　松江采訪友人云九月二十八日傍晚五下鐘時江蘇提督學政龍大宗師牌示云所有松江府各屬考經古之文童華亭王蔭奎雷諴周宗髀奉賢秦鴻飛婁縣姚錦德陳志蓮張聨輝金山湯玉彬上海楊葆恒董召南高翀賈豐臻賈豐芸王遵善沈元齡張文瀚張國維徐紹甲吳灝周炳文南匯陸樹坤青浦姚文渭王承萲朱則濓姚文澂等於二十九日已刻來轅面試以定去取特示 
[監司接篆]  
　　鎭江訪事人來函云新署常鎭通海道曾觀察丙熙於九月之二十五日由曰門乘白雲輪船順流而下鎭郡宫塲接信卽飭辦差人等在荷花塘碼頭塔蓋彩棚張燈結綵直候至金烏西墜始見三江口輪烟縷縷上蔽層霄知憲舟遥臨斯時水陸各營兵丁站隊江干旌旗耀日戈戟凝霜槍砲之聲山鳴谷應少頃輪舟就碼頭下椗副都統吉統制鎭江府彦太守曁文武各員齊集碼頭迎接觀察分起接見略道寒喧各官興辭而出當頒發紅諭譯於二十六日辰時接印是日清晨鎭城文武均次第趨轅叩圓官廳之内翎頂輝煌署中高掛綢綵鋪陳美麗轅門外紅男緑女欣瞻盛典者接踵而至吉時旣屆傳鼓三通新兵前營早已自月臺以下直抵頭門照墻排列幾滿砲鳴三響鼓吹齊作觀察朝衣冠出至大堂先就香案前望闕行三跪九叩禮再行拜印禮畢退入二堂接見府營廳縣各官每班三人 
 
 

Page 2

 
 
分三四次入謁詢以民風土俗娓娓不倦廳縣見畢接見佐雜諄諄勸免虛已下人直至一點鐘時各官紛紛散去營兵亦收隊而回二十七日午刻觀察排齊全副儀仗端坐緑呢大轎前導有二品頂戴賞戴花翎總理各國事務衙門章京記名簡放海關道四品小京官等銜牌次則頂馬一員道轅親兵八名戈什哈數名由道署出西門至洋馬路先詣英領事署拜會雷君雷君迎入欵以西式茶點觀察以西語答之晤談良久始行告辭旋卽入城躬往文武各衙門答拜繼至丹徒縣署宗大令飭家丁擋駕現示期二十九日謁文武郡廟初三日放告 
[榷使啓行]  
　　鎭江訪事人來函云九月二十六日正任常鎭通海道調署蘇松太道兼江海關監督吕鏡宇觀察交卸道篆先一日鎭郡文武各官曁各業紳董公議在甘露寺肆筵設席恭請觀察赴宴以伸衣餞之情席間水陸紛陳冠裳畢集直至夕陽西下始各盡歡而散次日午後觀察排導出西門詣招商局碼頭乘鈞和兵輪船東下逕赴申江瀕行鎭城各官及各防營兵丁均在江干恭送脚靴手版異常忙碌 
[偷兒膽大]  
　　鎭江友人惠函云邇日城廂内外哄傳府署有被竊情事詢之知其事者言彦太守之夫人前已因事回京府署上房闃其無人重門扃鎖太守則下榻簽押房印信衣箱銀錢零物悉皆移置其中飭僕人昕夕看守小心謹愼跬步弗離上月某夜突有妙手空空兒飛檐走壁而來幾似鶯捎燕瞥時房中人正酣沈蝶夢鼾聲呴呴然任其倒簏傾筐飄然而去臨去復將署内長梯一架移至縣署後庭實不解其何意也迨至次晨太守披衣起僕卽將被竊情形禀告太守大爲驚訝一舉足鏘然有聲俯視之則見洋銀抛散在地不少分毫隨傳丹徒縣宗大令到來爲之勘視並飭迅速緝拿竊犯毋任遠颺大令唯唯應之及回署飛傳馬快地保限日獲案來函所述如此何以本館訪事人尚寂無所聞意者巷議街談難於憑信耶欲知究竟且俟續聞 
[武林火警]  
　　杭州采訪友人云九月二十三日辰刻清波門内荷花池頭陳阿四家草屋中忽然火發茅龍一道夭矯騰空各叚急擊警鉦水龍未及到塲而火已熄滅僅焚去茅屋二椽事後訪聞阿四向以負販爲生是夜五鼓出門忘未將燈吹熄致被窓隙暗風所括燃及葦壁立卽燎原誠意外之禍也 
[閙喪續述]  
　　某日報章紀蕪湖寗淵觀河沿羅義盛煤炭行主投縣署控前街恒昇泰桂圓棧主翟含章閙喪一案兹得采訪友人續述云恒昇泰店屋前後兩進舊本賃自羅姓店後臨河尚有兩進則羅自行貿易其中中間隔以腰墻闢小門以通出入然平時却如陶彭澤怕謂雖設常關者旣而羅因資本不敷將前後進一律典與孫姓管業遂與翟各出資向孫租賃中間不通出入租約歴歴載明第羅與翟本舊交每當轉掉不靈輙挽翟代向某某等錢莊保借久之已積至千金今夏羅忽因病而殂羅子擬將房屋賣絶與孫俾找出餘資應喪葬之用然恐一經變賣翟必索償保欵遂仍向翟婉言商之翟未能如願以償於是釁由此起突於上月某夜帶同婦女麻衣如雪由腰門閙至恒昇泰櫃上口稱將由店内出喪翟告以店房雖汝舊業今已改賃自孫且各有正門何得無理取閙羅子聞其言卽聳令婦婦百般撒潑時麗譙已轉二鼓保甲局保衞營俱督勇出外巡查聞有爭閙聲卽勸令暫歸遲明再論羅子一若弗聞也者滋閙更甚局員無奈祗得令勇丁回至總局禀明楊總辦給發封條兩紙將恒昇泰後面腰門封閉以冀中間隔斷免致滋生事端羅子竟將封條奪去夤夜奔投縣署鳴寃次晨縣宰親詣其家提集兩造訊問羅指翟鬧喪霸産翟指羅藉喪誣詐圖賴保銀各執一詞幾令南面者無從分其曲直乃批令央街鄰及公正人調處旣而調停不洽羅子又赴府呈詞府尊仍批令歸本縣提集前案人誣秉公訊斷 
[輦轂近事]  
　　京師訪事人丞云中城練勇原爲巡盜賊防奸宄而設每夜沿街喊號施放洋槍聲震遠近不惟可示威以警賊抑且入黑甜者至此可聞聲而驚醒法至備也九月初旬某旗總帶領勇丁排隊巡緝有練勇某甲因放槍禾響旗總當面申飭甲羞惱成怒遂於翌日約同各勇至中城察院張侍御私宅繳還號衣叩禀情由藉端辭差張侍御詢悉之餘以勇丁爲此細故膽敢集衆生事此風斷不可長當將某某等練勇八名均交兵馬司正指揮暫爲收禁聽候究辦一面將旗總責以約束不嚴暫行摘頂亦交中西副堂看押初七日城期侍御坐堂將練勇等提案嚴訊何人起意退差生事衆供如一侍御無法只得判令俱各杖臀四十荷校示衆予限兩月三月不等滿日責放以儆將來○前門外大栅欄公義洋貨店堆貨之房設於迤南之大齊家胡同晚間差徒看守詎料上月某日晚間徒染受煤毒薰死於堆房中次日時已將午不見其回鋪吃飯著鋪夥某乙往找呌喚多時不見答應急回店偕同某丙搬梯壏墻至屋内見其横臥坑上命登鬼籙告知店主報經中城兵馬司正指揮飭仵相騐始知被煤薰死屬實先著備櫬成殮城期屍親與鋪主人情願具結完案張侍御俯允當堂發落開釋○前報登羊骨作坊一案今悉西南兩城察院親自至翟家口勘騐飭仵作在骨堆揀出人骨十八塊眼同查騐實係人骨因南城劉雨亭正指揮有事繼至侍御將所騐骨塊交與指揮收存未曾當面包封籖押以致事經中變次日侍御令旗總取骨覆騐旗總未知底細至翟家口作坊復揀十三塊呈騐侍御見骨數短少而且長短不一非昨騐之物深爲詫異疑係更換畜骨指揮聞信卽將原骨呈堂侍御仍意懼劾是以將原骨交出情弊顯然卽將正指揮劉君撤任聽候查辦一面將仵作並旗總交南城坊收禁再行究辦 
[赤嵌語錄]  
　　日本某日報云日人自東歴九月初一日起在南臺孔廟内設立國語學習所以教土民邇來學業頗有成就計大小生徒共八十五人内三十五人由十七歲至三十歲學至六閱月卽經及第其餘五十人由七歲至十五歲限定三年始卒業○又云本願寺僧人在臺南設立日語學校俾土民願留受業○又云某日臺南城内武廟街某錢莊主土民某氏有事外出至侂未回舉家驚慌倩人尋訪越二日查見死屍在小北門外甘蔗園中爰卽報知憲兵往彼騐視係被人毆死尚未知兇手爲誰或曰疑係日本工夫所殺現已拿獲數人訊問矣○某日鳳山警察署巡查山田氏等數人巡邏至朴仔脚忽遇生番一羣持械出擊致將山田氏毆死另一人亦受重傷○又云九月二十八日有警部五人率同巡查九十五名由長崎乘小倉丸赴臺灣及到臺卽派赴臺中各處當差○又云臺灣總督近在各處設立木箱令土民之有寃抑者書就下情投入箱内每日官長自往開箱收取查閱并出告示曰爲曉諭事照得本官所設訴箱係爲爾等禀訴起見須將實情上達本官自當詳細查察以昭公平倘有藉端揑誣等情查出之後决不寛貸各宜凛遵此諭 
[湓浦江聲]  
　　九江府尹西庚太守牌示九月廿三日考試德安瑞昌湖口三色文童是日德安已冠首題又何加焉曰富之曰旣富矣又何加焉未冠少者瑞昌已冠敢問其次曰宗族稱考焉鄉黨稱弟焉曰敢聞其次未冠小子學詩章湖口已冠如斯而已乎曰修已以安人曰如斯而已乎未冠後生通塲次題取士必得詩題賦得陳言務去得韓字五言六韵○江防廳葆農司馬森溎湖南南人九月某日六旬弧誕潛入匡廬以避客次日旋署而在潯之官幕紳商仍舊醵金設席假義渡局江樓及同春和茶棧爲公讌盛所司馬興致益豪觥籌交錯時命以大富貴亦壽考六字冠首作詩以酬嘉賓雅惠誠盛會也○德化縣梁蔭南明府於九月廿一日赴二套口對岸之浴港迤上相騐命案聞係溺斃二人不知因何事故○興國州宋菊坻刺史考試頭塲題目已冠復禮爲仁一日克已未冠弟子入通塲二題五榖熟而人民育詩題賦得九月寒砧催木葉得催字五言六韵○准補瑞昌縣范秋帆明府羲馭奉札履任於九月廿一日到潯謁見道鎭府廳并拜會同寅廿四辭行廿六接印 
[吳苑秋聲]  
　　姑蘇訪事人函云署丹徒縣知縣宗大令能述現屆一年期滿經上憲照章撤回省垣另候差委所遺員缺署潘憲吳方伯於九月廿三日牌示候補知縣童大令寳善酌委署理大約卽須禀辭赴任也○太倉州吏目金少尹爾昌現經上憲調署嘉定縣縣丞所遺太倉 
 
 

Page 3

 
 
州吏目員缺吳方伯亦於是日懸牌以新班到班之試用縣丞蔣二尹楨堪以委令署理○新授安徽安廬滁和道李筱軒觀察廷簫交卸江寗府篆後於九月廿二日前來蘇州謁見各憲旋於廿三日啓椗前赴安徽新任○九月廿二日午後臬轅接到刑部釘封文書卽經陸廉訪札飭吳縣項大令由司府縣三處監内提出盜犯九名姦夫姦婦各一名口共解集吳縣衙門聽候點騐大令升坐大堂將各犯一一點名略詰口供喝令劊子手如法綑綁當卽會同中軍守備夏守戎帶兵數十名戈矛映雪劍戟凝霜從護龍街一直押入北寺大校塲但聞砲聲隆隆然劊子手先將犯婦凌遲處决然後將十犯一一梟首迨大令銷差回署時已昏黄矣○蘇垣流氓之多爲近來所僅見然從未聞有女流氓幾欲拔趙幟立漢幟者也閶門内皋橋一帶近有女流氓十八人結爲姊妹行自稱十八女羅漢成羣結黨招摇過市所有各姘夫皆係著名流氓十八女羅漢中以張金珠卽顧金珠及阿四姐爲首兇横異常目無法紀其姘夫中以十番馮小胖混名石鼓墩及傅阿昌混名賽青神者爲最若輩常在市巷横行不法魚肉良民附近各店鋪莫不畏之如虎酒樓茶肆飯鋪烟寮更爲若輩負嵎之所蠶食鯨吞從不費分文半錢設或向之索償則以麻姑掌奉贈是以各鋪主皆忍氣吞聲莫敢與較吳趨坊巷留園烟室五日間竟被女羅漢吸去烟一千二百數十箬非但分文無著反向尋仇因卽爲之閉歇書巷内新開某烟館若輩乃無日不至九月廿一夜三鼓後忽來數人大呼開燈烟館主婉告曰夜已過半開燈恐千例禁奈何若輩挺身拍胸而言曰誰不知老娘輩威名耶卽官長亦無奈我何有何懼哉甲不得已唯唯聽命若輩乃連吸烟一兩四錢之多吸畢起身謂甲曰爾今夜不願與老娘等記帳耶明日請至某茶肆評理可也言已一喚而去甲慌甚卽於翌晨閉其鋪而悄避蓋恐其禍不止此也現聞已爲地方官防悉業已飭差緝拿矣一 
[示期接篆]  
　　署理江海關道吕鏡宇觀察海寰蒞滬後就敬業書院小駐前日各官叅謁已畢觀察頒發紅諭一道略謂本道奉督撫憲札飭調署蘇松太道兹於十月初三日卯時接印視事合行諭知仰道屬各員書役一切人等屆期一體謁見 
[上海官塲紀事]  
　　昨日新署江海關道吕觀察命駕至道轅祭奠黄幼農之太夫人禮成黄觀察稽顙道謝吕觀察唁慰至再然後興辭○昨日前安徽滁和道蕭允文觀察兩江營務處曾仰階階察廣熙奏辦織布局總辦唐泉伯觀察先後至敬業書院拜會新署江海關道吕觀察觀察延見有差○前署常鎭通海道蔡和甫觀察鈞定於小春之朔乘某輪船往江寗謁劉峴帥禀陳要公日昨命駕至敬業書院賀吕觀察新禧兼辭行 
[秋賽三志]  
　　昨日爲寓滬西商秋季賽馬之第三日例有馮河之戲適遇風和日麗是以觀者益絡繹於途紫陌塵香印出鳳頭細碎丹楓村遠襯將鴉點零星勝景閒情一時無兩矣午後鐘鳴二下上海縣黄大令命駕至英界公廨邀同讞員屠别駕憑軾而觀與賽各西人莫不興高采烈是日共賽八次第一次九馬齊出奪采者爲馬立師第二次十二馬爭先首出者爲祥茂洋人第三次十五馬飛奔而出由會德豐洋人獨占先籌第四次十馬如驂之靳少焉工部洋人磅一馬當先莫與之伍第五次六馬衝風而至順全隆洋人得意言旋第六次十二馬聨鑣門捷道而四獲勝而歸第七次九馬齊施捷足會德豐洋人出人頭地第八次五馬跳浜沙遜洋人一躍而過此後幾無繼者第九次十六馬各逞超騰之技繞將一周旣而祥茂洋人奪得錦標而去時夕陽已下游人次第散歸而秋賽之事以畢○ 
[賽會先聲]  
　　今日爲下元令節本邑城隍廟廟祝例舁城隍偶像出游美其名曰振濟乏祀孤魂上海縣黄大令預期出示廟前禁止花十景牌沿路吹彈等各色違禁之舉前已照錄報章先一夕廟祝扶偶像至大堂居然效衙門體制發牌點卯繕寫路由黏貼頭門計出廟朝西過陳市安橋晝錦牌坊三牌樓縣西縣南太平街過虹橋進西唐家弄過塌水橋陳箍桶橋至大南門口繞同仁里曹紳門首折北過永興橋談家弄盤道轅天燈弄稍北進東唐家弄過魚行橋彩衣街一直出大東門吊橋折東轉南過外郎家橋王家嘴角花衣街經龍德橋如意橋往北朝南穿裏鹹瓜街陸家石橋盤城壕至西門外壇上入晚由壇起馬迤邐進西門過莊家橋往南折西到北弄繞出叅府轅門楊家橋入胡家弄盤副府衙門繞過凝和橋折東入梅家弄穿南梅家弄中大夫坊𥲑笠橋東街過益慶橋繞海防署回廟 
[善於調劑]  
　　新北門守門兵徐昌進前曾與某車夫口角法界某號華捕見而喝阻徐卽與捕忿爭旋由武弁楊步雲把戎解勸被捕一併拘入捕房旣解公堂鄭大令訊得徐拒捕屬實押候訊懲旣而該管管官某君飭弁函請大令將徐楊帶回辦理前日徐已受薄懲兹聞營官又將把戎調往大南門當差亦可謂善於調劑者矣 
[花叢斃命]  
　　法界某水果行夥江某與小東門外裕興樓畔烟倡銀珠有鍥臂盟前晚往續舊歡至天明忽然氣絶倡異常驚駭急邀家屬到來察得死者髮辫繞頸數匝面帶笑容堅欲投上海縣報請相騐後龜鴇一再向之哀懇願豐其棺衾代爲收殮並責令倡穿孝服家屬始不復有言 
[上海縣署瑣案]  
　　李阿東出賣製造局畔田畝與孫宦執業製造局總辦以其地與局毗連查照向章祗准局中收買因之函請上海縣黄大令飭差傳案著卽退還所付洋銀日久不還案尚未了前晚蔣刺史帶案訊比李供稱小的奉諭後屢次將洋銀退還孫宦無奈孫宦及某幕友不肯收受叩乞施恩刺史謂爾可於明日將洋銀呈案候本委設法退還可也諭畢令交人保出具呈限結備查○本邑西南鄉虹橋鎭地痞械鬥戳斃王長發傷及多人屍母王蔡氏協同地保顧升控經黄大令騐明立出硃單拿獲爲首之文生陳綱卽陳翰舟武生陳伯杳鳴鑼聚衆之陳伯安地保陳靄堂陳書堂訊供之下分别發學發廳交差收管此皆據所見聞詳登前報者也昨日差役又緝獲數人蔣刺史升座提訊鍾蘭慶供稱小的年三十有四本邑人向操茶葉業是日械鬥時小的身患毒瘡不能行走惟事前曾與丁桂和爭論被伊綁縛徐福山供稱其時小的兩足適患溼瘡腐爛不堪焉能與人械鬥丁同三供稱小的素業瘍醫桂和是小的之胞弟七月十八日與伯香爭吵小的在外治疾未悉緣由書堂禀稱七月十八日械鬥時適小的在法華鎭辦公靄堂禀稱此事係鍾與桂和爭雄以致釀成械鬥刻下桂和已逃避矣陳伯安供稱小的年二十有四是日並未前往互毆事由桂和與鍾等爭持而起伯香供此事武生並不與聞實由桂和與鍾爲首顧雨生丁瑞杳亦被鍾毆現已醫愈矣刺史覆加推鞫仍供如前因判令將同三交的實人保出鍾交差收管伯香交水利廳看管徐及靄堂書堂父差收管伯安還押候訊○二十七保頭圖鄉民沈阿毛行至小馬橋左近不知何故與蔡阿妹口角爭毆以致受傷并失去洋銀十四圓事後倩從兄沈阿大舁至縣署訴請騐究黄大令飭補詞候騐[  三]  
[上海巡局瑣案]  
　　雷林三前因患病倩走方醫生劉阿三包治給以洋銀一圓五角至今毫不見效昨日向劉理論互相口角扭至十六鋪巡防中局禀陳局員李蘭史二尹判令將劉押逐出境○昨日恒孚米行夥孫福生携洋銀若干雇舟至浦東買米尚未解纜洋銀已不翼而飛旋查知船夥楊毛毛陸金發所竊已少去數圓遂將二人扭至十六鋪巡防中局請究李蘭史二尹判令如數歸償免責交保三 
[美界捕房紀事]  
　　本埠人康姓所置小輪船一艘因有損傷駛往虹口朱家宅後某船塢修理刻己告竣前晚七點鐘時由虹口港駛回行經中虹橋左近忽然沈没二百八十七號三道華捕見之回告捕頭捕頭立卽傳諭船上舵工將沈船雇人撈起○本邑人王阿二有居虹口穿虹浜離西人打靶處不遠大約扁挑負販之流也近與甥媳黄沈氏有私其妻　氏聞之不禁怒髮衝冠前晚獨往捉姦旣入門王與沈氏力爲抵 
 
 

Page 4

 
 
禦得項氏扭住贈以老拳復出麻袋蒙其首大喝曰乃公事非爾所宜聞問今若此是自尋死地矣尚欲求生耶項氏知難强項哀泣求饒事爲鄰右所聞遣人喚王姪金全到來謂爾叔旣已亂倫不得復齒於人類遂盡情痛抶復勒令繕就不再與沈氏通姦筆據沈氏亦於名下畫押始縱之歸翌日王心不能甘糾集邱土土等流氓十餘人向金全索還筆據金全不允以致大受厥虧據情奔告捕房捕頭令喚巡街捕拘拿訊辦○昨日清晨浙江寧波府屬某邑人婁阿金持皮馬褂二襲至西華德路某押店求質適爲一百九十八號三道華捕所見恐其來歴不明拘至捕房捕頭令暫行管押候遣包探石金榮查明核辦○昨晨西新橋畔人徐阿寳之妻未知由何處購得各種水果數袋分載二車押送至虹口車夫見其荏弱可欺頓起不良之心驅車而逸行經北山西路包探石金榮見之將車裁住盤問來歴二車夫一稱係顧錦山一稱係陸芳友形狀慌張欲言又止乃一併帶入捕房未幾氏亦據情投報適與二車夫相遇捕頭欲解送公堂請辦氏不願多事乃卽領贓而去捕頭令將顧陸各禁押一天○前晚西人某甲在黄浦路拾取石片戲擲華人李雲章以致頭顱擊破李痛甚急喚四十二號西捕至將甲拘入捕房捕頭令送李至同仁醫院求醫生敷治甲禁押一宵罰出養傷洋銀五角○昨日午前某姓家失去女孩一口旋經鄉人張芳初遇見送至捕房捕頭令留候家人認領○廣東潮州府屬某邑人陳世昌賃得北河南路某姓房屋開設小烟館昨晨將穢物頃棄屋外陰溝中爲管屋人所見喚某號巡街華捕至令其拘至捕房捕頭罰出洋銀一枚 
[順屬勸捐棉衣第七]  
　　逕啓者棉衣欵項不敷甚鉅因轉懇許春榮大善士廣爲勸募兹蒙交到天津綢縀洋布帮各善士捐洋一百元大豐洋布號捐洋五十元慶餘堂許捐洋五十元德華銀樓帳房捐洋五十元高陽清廉居士捐洋三十元粤東番禺陳崇德堂捐洋二十元山左謙祥益寳號捐洋十元瑞林祥寳號捐洋十元慶祥寳號捐洋十元瑞生祥寳號捐洋十元恒祥寳號捐洋五元瑞蚨祥寳號捐洋十元天津不留名善士捐洋五元諸善長厚澤深仁施當其厄拜登之下感佩莫名然節屆冬令冰霜洊至倘稍遲誤殊乖拯溺之方伏望大發宏慈續捐鉅欵庶氷天雪地頓生暘谷之春竇桂王槐定獲福田之報不勝盼禱待命之至[  上海三馬路源通官銀號義賑公所嚴信厚謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[英界公堂瑣案]  
　　包探趙銀河禀稱太倉州屬崇明縣人郭金奎之額妻陸氏與鄰人王勝泉有私前日忽將家中所有衣物席倦而逃潛匿寳善街滿庭芳弄某小客棧王報捕後捕頭遣小的查獲起到原贓尚有零星據言已質得洋銀四十餘圓今特一併解請大老爺訊　郭供稱小的現在治下白大橋左近開設點心店陸氏卽阿二娘確曾與小的姘識賃居老閘順鼠茶樓内邇者氏又私與王姘將物私運出外幸由包探查獲求卽訊懲此婦兇悍異常小的不願收管伊之親生子阿二在此叩求交伊領回可也陸氏供稱小的係治下羅店人所質衣物均供店中正用並非由小婦人花銷亦不與王私識王供稱小的不敢與陸氏私姘寳被誣指屠别駕據情商　薩副領事官然後著將起案之贓給郭領去王及陸氏留候懲辦○包探孔阿才禀稱賊犯王永發前曾解請大老爺懲辦今仍賊性不改又竊取錢春生家綢布衣服四件報捕後小的奉捕頭之令得以緝獲今特送請究追錢投案領贓王供稱小的係蘇州府屬吳縣人以後不敢再犯矣别駕判令笞責二百板○包探顧阿六四稱徐阿根向在各倡院當龜傭邇者東飄西蕩專慣誑騙資財小的查得近又騙得盛王氏之金押髮籌一枝金珠環一對是以吊到原贓解請究辦徐供稱小的係蘇州府屬某邑人此項金飾由友寄存小的旣作龜奴何敢復爲騙子别駕著顧探帶回捕房令指拿寄物之人於禮拜五解案覆訊贓物暫存○包探黄四福禀稱昨日張阿蘭張雲長在途打架四百七十二號巡捕向之喝阻以致被毆旋得拘入捕房二張以洋銀二十圓爲質得以暫行釋出今未投案禀請核斷别駕著將所質洋銀暫留捕房如禮拜五不到則如數充公○包探竇如海禀稱賊犯胡玉增曾因案發送請大者爺訊懲今又串同楊阿興徐阿福胡阿小等人竊取朱錦榮陳阿當何玉如金阿文四家衣被諸爾朱等先後投報捕房捕頭令小的留心查訪兹已緝獲送請究懲朱等紛紛投案領贓玉增認竊求恩别駕判令遞解回籍楊等三人各管押三禮拜○包探張阿五禀稱王富明在江灣某粉麫店爲夥某日陡起賊心竊取店中銅鍋六口算盤一面携之來滬卽經小的緝獲今特送請究懲别駕判令笞責一百板○范天生訴稱兒子阿虎不務正業私將家中棉袍等件取出質錢兹經包探拿獲是以小的投案禀陳求大老爺恩准送回原籍嚴加管束所質各物由小的自行取贖阿虎供稱小的現已知過叩乞恩寛别駕將阿虎交天生帶去○包探沈金隆禀稱昨日賊犯李二擠人泥城外賽馬塲人叢竊取某甲所佩銀殻阿時表一枚適經小的緝獲解請究懲李供稱小的係揚州府屬某邑人偶往觀賽乘機竊物别駕判令笞責一百板贓存捕房待領○水巡捕唐寳榮禀稱昨日某小火輪船上司機器人童日林擅將煤屑傾倒蘇州河中實于河道有碍請卽開歲童供稱小的係浙江寧波府屬某邑人不定章以致悮犯别駕判罰洋銀五圓 
 
 
