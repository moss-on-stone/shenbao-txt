# 1903 - 158 - 4910829

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋加皖省之合肥等處旱魃爲災赤地千里山東之惠民諸州縣因黃河決口數百里内外室廬牲畜漂沒無存而廣西又因匪徒揭竿肆行焚掠今雖辭事稍弭而子遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓一和所謂身其康彊子孫逢吉者此理可操券卜也肅此佈陳惟希垂鑒 
[講求樹畜說]  
　　我華自古以來向稱以農立國禮曰三年耕必有一年之食九年耕必有三年之食蓋兢兢於農事也迨至漢世重農之詔屢見於史書降及後代此風仍而不替蓋古今聖王以爲足國之道皆在於農故未有不於此三致意焉我高祖純皇帝亦嘗以聖訓埀示天下曰以一人之耕種而供十數人之食必致日形拮据有牧民之責者務富剴切曉諭俾勤稼穡大哉王言誠可謂握重農以富國之本矣雖然農之事非徒播種五榖勤勞畎畝已也孟子曰五畝之宅樹牆下以桑使五十者足以衣帛五母雞二母彘無失其時使七十者足以食肉凡此者皆農之事也皆所以厚民之生也今中國於農田之足以富國無論智愚賢不肖固無有不知之者然祗注意於田功而不旁及於樹畜尙未足爲盡農之事也夫樹藝之爲利豈少也哉絲也茶也固出口之大宗也所以抵制洋貨者全視乎此而今則業此者日形疲弱迥不如前絲尙可以勉强支持茶則幾至年年折閱若夫水棉紡之織之通國人民昔皆以此爲禦寒之具今則貧富貴賤試問有一家不用洋布者乎試問有一人絶無一絲一縷之洋貨在其身者乎於此而不講求之恐此業將益見其疲而利盡爲洋人所奪銀錢愈流溢於外而吾民將愈見其窮至種植果樹則可製爲酒醴費旣省用亦繁西人每喜飲此酒倘能善於製造流行海國則亦未始非挽回利術之一端其餘若杮漆若梓桐凡爲器用者所不可少也若松杉若楠柏凡作楝榱者又皆不能缺也若樟則可煉爲腦橡則可熬其汁以及苓术之屬蛇牀龍膽之賤物諸凡藥品無一不可種亦無一不可以行銷且卽下至拳曲臃腫不適於用之材芟刈之剪伐之老榦繁柯皆足以供蒸薪之用誰謂竹頭木屑天下竟有一棄物耶我朝成憲嘗設立葦營備河工之稭科勤提柳予獎叙之　銜勸導之力方詎不甚善誠能效之何遽地力之不可盡大利之不可興乎且更有畜牧之法在若羊若豕若雞若鶩若魚鮮皆爲華人日用之常品是則魚池之鑿不可緩矣牧地之開不可缺矣且近自格致之學興其骨其毛皆有所用昔者顧亭林先生嘗謂苟有澤中千牛羊則江南不足懷蓋北方畜牧饒於耕耨然亦豈獨宜於北方而不宜於南方普天之下詎有不足以豢養六畜之地哉華人於樹畜之道素不講求素不推廣惟恃五榖以爲足用之源且更荒棄之處甚多任其長蓬蒿而生榛莽則何不於此荒畦曠地開拓利源大興樹畜之塲俾佐農功之不足非特國家可於此收其利我民亦可於此阜其財經國事宜此詎非善夫西人於樹畜二事刻意經營遇名菜嘉花則著爲論說以明其用於飼雞養蜂則累貲巨萬以成其業富國之源或亦由不遺地利所致我中國土地之大甲於環球人民之多亦非海外列國所能匹人與地兩者皆足爲我所用竭力以整頓之庸詎不足以爲救貧之助哉 
[本館接奉電音]  
　　昨日午前十下鐘時京師飛電傳來諭旨一道上諭二道敬謹譯登○五月二七日内閣抄軍機大臣面奉諭旨前飭陳璧迎請鐵牌現已到京在覺生寺供奉著發去大藏香一枝派醕親王載豐卽日前往拈香行禮欽此同日奉上諭吳廷斌奏分别舉劾屬員一摺調補山西太原府知府兪恒大同府知府李桂林汾州府知府胡孚宸沁州直隸州知州王旭東候補知府陳時嶲調補歸化廳同知樊恩慶署平定直隷州知州王爲斡署安邑縣知縣文水縣知縣劉彤光調署平遙縣知縣屯留縣知縣朱善元調署聞喜縣知縣和順縣知縣徐知昭儉據該護撫臚陳才品政績皆有可觀均著傳旨嘉獎榆次縣知縣戚勳嗜好甚深罔知檢束前代理壺關縣知縣長子縣縣丞楚恩孟藉案需索頗著貪聲議叙縣丞劉景春貪鄙狡詐不守官箴曲沃縣巡檢李成林不安本分惟利是圖潞安府訓導趙子瑩營私圖利不惜聲名候選教諭孔慶海行同巿儈有玷膠庠均著卽行革職擬補夏縣知縣何圻元措置乖方昧於治理著以府經歴縣丞降補五寨縣知縣歐陽杭御下不嚴難膺民社惟文理尙優著以教職歸部銓選蒲州府永樂鎭截缺同知孫汝漳年力衰頽著勒令休致准補猗氏縣知縣梅玉九辦事迂緩不洽輿情潞城縣知縣劉祖陶才難治劇人地不宜均著開缺另補寗鄕縣知縣陳德輿辦公竭蹶毁譽互見著撤省察看以肅吏治餘著照所議辦理該部知道欽此同日奉上諭王之春奏特叅不法營員請旨懲處等語補用叅將梁正沅千總鍾福興譚鳳祥把總吳盛高譚孝瑗紀律不嚴軍中潰叛均著革職永不叙用已革營官守備馮克紀自經革職不赴軍臺逗留軍營在沿邊一帶異常騷擾著卽行正法以肅軍紀欽此 
[電傳宫門抄]  
　　昨日午前十下鐘時京師友人專電告知本館云五月十七日皇上召見軍機大臣及錫良 
[塞王遇弑續述]  
　　塞爾維亞王遇弑一事昨已譯登報端兹接華歴本月十七日英京倫敦來電與昨所紀小有異同合再譯之以供衆覽來電云十五日之晚亂黨闌入宫中時塞王及后幷一弟二妹御前大臣兵部大臣首相樞密院大臣禁軍十二名均被戕殺旣而有新進之官出示謂王與后已經薨逝定於二十日在議院會議塞民頗爲平安十六日張燈爲樂高聲呼定格拉四及爲王奧廷聞之謂此事若與奧國無所妨碍儘可置之不問惟英國各報紙則謂 
 
 

Page 2

 
 
此事大有關繫各國不應允格拉四及爲塞王云 
[俄增戰艦]  
　　天津某報云英國近有增派東洋艦隊之計以英海軍向推歐洲巨擘至今日而俄國將駕乎其上故不得已而爲之雖未必一時卽能超過俄軍就令能之而俄國固以增派東洋艦隊爲宗旨者觀其去今兩年所孜孜增造之軍艦在一二年内可告成者計戰艦六艘重八萬六十墩巡艦七艘重三萬二千三百八十五墩逐水雷艦六艘重二千一百墩鐵甲防海艦一艘重五千墩共計二十艘重十一萬九千五百四十五墩至水雷艇在東洋者一十一艘旅順船廠中尙在興工製造其駛來香港近海者已有六艘足見其力圖增艦之言確實可信也 
[函論俄事]  
　　天津某報登日本東京訪事人來函云日來環球各國報紙均注意於滿洲一事究竟如何結局此時頗難預定惟觀俄人在各處屯買糧草調集兵艦添派商船輸運軍火似乎大有戒備情形且又遣兵戍往鴨緑江足證其在東亞有非常之舉動然俄皇則布告各國曰我俄專以弭兵爲務願與列邦共享太平噫何言行之不相副若此耶 
[俄臣抵日]  
　　華歴本月十七日日本東京來電云俄國兵部大臣哥洛白金於是日清晨行至日本東京日皇待之甚優特命灑掃某處離宫俾得使旌暫駐 
[英國國債]  
　　天津某報云某日英國户部大臣在議院中宣言曰前因中搭兩次戰事共用去英金二百十七兆磅刻下國債增至七百七十兆磅然商務大興徵稅多而籌欵易所有國債區區之數正不難陸續償還也 
[重訂商約]  
　　天津某報云德俄商約現届期滿日前俄已派員赴栢林開議約歴四五月卽可議妥聞德廷俟此約告成之後即派員至奥瑞兩國重訂通商章程 
[車夫聚衆]  
　　華歴本月十七日日本神户來電云大阪行駛輪船後各東洋車夫以爲有碍生理相率歇業聚衆議事巡捕驅逐之下有車夫三百名意欲設法擊毁輪以船與巡捕相抗卒以勢力不敵被巡捕拘住二百人 
[寗夏設電]  
　　天津某報云甘肅寗夏府僻在省城北路蒙洋交界教堂林立距省十餘站文報往返累月經旬向無電線遇有緊要事件異常遲滯近經陜甘總督崧錫候制軍與司道各員籌議添設北路電線第由省至寗道路遙遠查固原設有子局至寗夏官路七百十五里線路六百零四里較省城路近費省委員估計統需線桿料價運脚等項銀一萬餘兩雖庫欵奇絀當此交涉緊要諸務整頓之時不能不設法籌辦刻已奏明先由甘肅司庫挪用俟工竣後再行籌辦造銷矣 
[天津商務公所暫行章程]  
　　一商務公所原爲巿面窒塞而設所有辦法以疏通巿面爲主義一天津商情渙散互相傾軋現設商務公所以資聨絡擬令各行商業大者公舉董事二人小者一人以便詳求受病之原及救急之法和衷共濟一洗從前積習一商務公所除商董應隨時會集討論外每逢朔望各商齊集會商一次凡有於商業不便之事應卽設法攺革如有衆商樂辦尙須本公所提倡者本公所亦應相機籌辦一本公所所擬挽救各策須以大衆意見相同爲准如有眞知灼見與衆論不同者亦准隨時聲請本公所會商酌核藉資補救一各商家財產訟案先請本行董事評議如董事未能了結再由本公所秉公理處以免訟累其本行無董事者遇有商務轇轕亦准赴本公所聲請調處倘有不遵卽將理曲者禀送到官以憑訊斷一如遇土棍吏役凌壓商民准該商民赴局面訴由本公所查實卽送該管巡警及有司衙門懲辦以保良善一本公所辦事人等除董事月支車馬費銀十兩司事月支薪水銀　十四兩文案月支薪水銀十六兩均連火食在内其餘官紳槪不支給薪水車馬等費以節浮費一本公所事屬創辦在在需人擬延文案二人司事二人均須公推以明白商務心術篤厚且能耐勞者爲準凡有本公所公事另立日記一册隨時登明備考一本公所董事不得擔保銀行押欵等事以杜瞻徇而免物議一本公所辦事人員均須恪守規矩不得稍染衙署局所習氣倘或不遵規條卽由董事聲請辭退若有徇私等事與本公所聲名有碍者應卽禀明從重議罰一本公所經費暫由商人湊集每月由官籌給津貼銀一百兩在各牙行捐項内撥發按月開支造具清册呈報以憑查核一本公所現擬章程僅就目前救急而設俟有成效再行會通各省商務局成章酌量擴充以圖興旺一此項章程均爲開辦伊始應有之義其有未盡妥當及未盡周備者准各商董隨時聲明斟酌損益以期完善 
[詳紀鄂中運動會]  
　　四月二十七日鄂中師範學堂在閱馬廠舉行運動會前已略紀情形兹有友人由鄂寓書本館云是日由堂中教習督同全班師範生六十餘人至演武廳前操塲先時飭人用石灰圈出圓線兩重約二畝許中心插師範學堂方旗一面及英字粉板一扇五色小旗十餘面一點鐘時東教習乘車至與中教習立談少頃卽飭人將紅黃黑三色小旗十二面分作三排疏疏插地師範生四人作排立狀口令一聲各人向前拔旂三次爭拔先得者勝是爲第一番繼將寫就湖廣兼憲大人福安師範監督夫子鈞誨等大方字十六紙錯雜散置於外圈之内每八人爲一班每人爭取二字須字義聨絡而先得者貼在一長板上者勝是爲第二番旋由中敎習於粉板上書就算學題第一加法第二乘法不拘人數看題之後手持珠盤紛板先從圈内飛步作圈停足卽算首珠算次筆算先列而算明者勝是爲第三番再師範生八人一右足一左足用繩縛緊作四對並立此人以一手搭舟人之肩坎並而行以開步自然飛行絶跡者勝内有兩生止行靈動毫不牽强想係練習有素也是爲第四番率四全班生每二人前後立分作二十餘排周圍成六十四卦方位之式一時狂追氣吼者顚仆者紛紛擾擾如局戲然是爲第五番每一番中有出奇制勝者東教習卽舉紅旗一面贈之至此全班學生席地略坐刻許聽中教習口號卽起立隨師範學堂之旗而去 
[監司過潤]  
　　鎭江訪事友人云淮揚海道沈愛蒼觀察由袁公浦乘舟南下月之初七日駛抵京口拜會各當道是晚卽乘某輪船赴金謁見兩江總督兼南洋通商大臣魏午莊制軍 
[泗涇火警]  
　　松江訪事人云本月初九夜婁縣東北鄕泗涇鎭中巿某鋪不戒於火陡兆焚如毗連十餘家盡被殃及事後查檢起火之家或謂由某麫坊遺火積薪所致或謂係某蘆席行未知孰是 
[浙省官塲紀事]  
　　杭州訪事友人云正任德清縣調署鄞縣黃菊友大令現已交卸署篆於本月初十日來省詣各憲轅禀到○本月初十日讞局帮審委員王大令衡奉署臬司黃幼農廉訪札委調辦正審差所遺帮審事務另委候補知縣丁明府德威接辦○安吉縣教諭現奉署藩司崔磐石方伯委大挑教職朱廣文九疇署理○正任孝豐縣知縣趙鑄伯大令近以俸滿幷保舉卓異例應赴部引見本月初十日由護撫翁筱山中丞給與咨文俾得尅期北上○前紹興府南塘通判劉别駕舜年現由翁中丞札委帮辦岱山鹽局緝私事務當卽詣轅叩謝旋擇於 
 
 

Page 3

 
 
十二日赴差視事 
[邗郡官塲紀事]  
　　揚州訪事人云前署甘泉縣張受之大令現奉上憲調署桃源縣篆擇吉本月初七日起程赴任○東鄕保甲委員姚大令崇義素爲運憲程雨亭都轉所賞識自保甲總辦裁撤後五月朔日起局務歸府尊余太守接辦而以都轉總其成初三日檄調大令辦理城内總巡遞遺東鄕保甲委張大令辦理○正任泰分司宣分轉兆熊虧空公欵經運憲程都轉查明撤任遺缺檄飭胡碧澄分轉庖代分轉禀辭後立卽起和於上月杪駛抵東臺擇吉本月初一日接印任事 
[宫保謁客]  
　　廣西提督兼欽命邊防大臣蘇子熙宫保交卸來滬小駐軍麾昨日命駕赴道轅拜會蘇松太兵備道袁海觀觀察繼至上海縣署投刺縣主汪瑤庭大令飭丁擋駕 
[榷署懸弧]  
　　前日爲蘇松太兵備道袁海觀觀察懸弧令旦屬下文武各官均赴道轅祝嘏昨日觀察命駕赴各處謝步至上海縣署時縣主汪瑤庭大令飭丁擋駕 
[監司來滬]  
　　昨日江蘇候補道龔虞彬觀察因公來滬命駕詣道轅拜會蘇松太兵備道袁海觀觀察旋復赴上海縣署投刺觀察及縣主汪瑤庭大令皆以禮欵之 
[南令辭行]  
　　新委署理南匯縣知縣戴子邁明府於日前由省來滬小駐行旌昨日命駕赴各署辭行然後挈眷赴鶴沙擇吉本月二十日履新視事 
[祭奠故道]  
　　已故常鎮通海道長久山觀察靈櫬由家屬扶回原旗安葬昨日道經滬上縣主汪瑤庭大令聞之卽命駕詣法界金利源馬頭舟次祭奠如儀 
[續諭工頭]  
　　前者本邑浦東及新閘等處連出劫案經縣主汪瑤庭大令飭捕緝獲盜犯王小洪等人訊之供稱皆係運糧小工因卽傳到浦東運糧工頭葉寳山諭將各小工造具花名册呈閱並給發腰牌以便稽察旣又查得金利源馬頭工頭大明子抗傳不到大令因於前日函請法租界讞員魏蒓塢大令傳送縣署前晚升堂訊究大明子供稱後當留心查察凡有形跡可疑者一槪不用大令亦飭造册呈送如再有小工犯案惟工頭是問大明子唯唯而退 
[總辦赴浙]  
　　前日浙江海運滬局總辦林少筠太守由滬上乘某小輪船赴杭垣謁見護撫翁筱山中丞面陳公務大約勾留數日卽當遄返滬江 
[初訊巡捕舞弊案]  
　　公界工部局董前遣人投英美租界公堂控管理東洋車之三畫華捕馮阿信與車寓主蔡朝榮徐阿昌徐王氏馬王氏串通舞弊等情前日午後讞員孫建臣直刺會同英總領事署繙譯官迪比南君升堂研訊工部局董延高易律師瓊馮延律師卜易蔡等延律師雷滿爲之聲辯先由瓊律師聲稱總捕房所用管理東洋車之三畫華捕馮阿信勾引唐松樵違背捐章私收規費現查出所背者係工部局章程内第二第十兩條西歴某月十七號馮至唐處告以租界所行之車如捐照上鈐有小印者不得拘入捕房因此等車寓主每月皆在法租界付給洋銀四元故也後查悉所有拉入捕房之車大都不納賄者多納賄者寥寥無幾今起獲作弊之捐照數張見其小印鈐於法界工部局所給捐照之下當經公界工部局董函詢法界工部局董旋接回函謂此項小印不知何用顯係弊端原函具存可以呈出用將一干人傳案請核唐湘舟卽松樵供小的前當細崽停歇後越三五年始至捕房充當第四百六十號華捕由捕頭及三畫華捕馮阿信令至新閘查騐車輛見有破壞者卽拉入捕房西歴四月十八號卽華歴三月二十一日之晚八點十分鐘時馮知照小的凡車上鈐有蔡土榮月四字中之一字者不必拘入每月有洋銀四元係車主所出當在法租界交付小的答以不願領取此欵馮稱此事爾可放心嗣後小的因病請假偶至福州路見工部局繙譯胡先生言及前情小的告以事須秘密不得聲張若一聲張恐有性命之險由是小的見有破舊之車游行馬路中亦不敢拉入蓋一經拉入捕房須由三畫華捕騐過如何辦法正未可知至前月二十五號求壳件行舊主人函懇工部局董拔充第十六號包探胡增華投案聲稱在工部局當繙譯某日由老巡捕房雇車至公廨行經南京路轉北浙江路口車夫不肯前行向詰其故云因前有騐車之巡捕查得此車尙屬整齊而車背並無小戳厥後不知如何仍被巡捕拉去此捕是何號數記憶不眞及至捕房將情告知總捕頭時馮等已遭拘押自是總捕頭又派令出外密查見車背有蔡榮土有四字中之一字者均係壞車各華捕均不拘拿以此類推約有百餘輛卜律師將唐胡所供各節反復辯駁幷將車照給胡觀胡稱當時鈐此四字在法界捐照下者極爲清楚雷律師稱此四字乃車寓主暗記或别有所用已閱多年爾豈無所見胡稱向未見過今則除此四字外另有梅花式印直刺向馮等詰曰爾等自知有罪無罪同稱實無行賄情弊安得有罪時日已西沈直刺遂與迪君會商以此案枝節頗多非逐節研究不足折服其心著分别還押候下禮拜一午後三點鐘時復訊核辦 
[跋西政挈要]  
　　是書爲如皋姜星橋明經所輯彚地毬五大洲方輿形勢國政人情攷證精詳原原本本實能於魏默深海國圖志徐松龕瀛寰志略之外探原星宿薈萃羣言誠可謂集古今涉歴之大成中外會通之盛事而於有關一國大役或一代大事者尤不憚探賾索隱尋流溯源此豈近時抄撮家所能望其項背哉書旣成承我友華亭黃憲生明經以一帙相貺壓綫之暇讀而善之爰綴數語於簡端以告留心時事之君子 
[跋鄂譯英國藍皮書]  
　　藍皮書者何泰西各國紀國與國交涉之官書猶中國之有邸報也其名雖不甚雅而藉以考求國勢審察邦交誠留心時務之人所不可不閱者也鄂中當道將庚子亂事之載入書内者譯作華文申請外務部王大臣准爲各省課吏造士之用近委陳大令携稿來滬倩一新書局刊印頒行昨承局主周君仲華惠我一編披覽之餘敬志數語如右世有識時之君子其亦三復十讀引爲我人借鑒之資乎 
[移緩就急]  
　　日前本館協振所接福建大善士詹敬之寄來洋銀一百十元媵以一函云五月十二日爲亡室余氏大祥之期家人擬集羽士緇流誦經禮懴適閱申報載有廣西人巿一則因念彼處士女流離遷徙困苦堪堪爰將此欵洋銀一百元移助災區以資振濟尙有十元爲二小女葉詹氏寄自永安縣署中爲其母追薦冥福今亦一幷寄充捐欵云云具見大善士修德行仁知所急務天心感格福報彌隆九原有知亦當含笑矣拜登之下謹書數語以志謝忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[會回申]  
　　　　江蘇海運滬局會辦委員顔凝閣明府馳赴省垣謁見大憲兹者公事已畢遂於昨晨乘某小輪船返滬入局視事如常 
[上海縣署略]  
　　前者吳木林控杜苗卿拔人勒贖等情旣而杜亦控吳搶妻圖賣前晚縣主汪瑤庭大令飭提案中人　究吳供　四月十四日小的在茶肆中啜茗杜忽偕陸榮生即綽號夏侯惇者昂然直入欲與地保尋釁地保聞風而逸伊等卽指小的通風曳至小船用繩細縛駛往南匯縣境下沙鎭交與梟目林得勝閉置暗室勒索洋銀一百五十元小的無奈浼徐招全作保人始得釋出杜供稱四月初四日午後小的之妻在田間工作忽被吳糾人搶去小的飛步尾追被伊等曳至裕伯題橋某烟館内看守一夜次晨勒逼洋銀二十元不遂所欲僅將小的放回妻則留匿鍾兆林家後被賣與同村陶姓得身價洋銀一百五十元至十四日小的路中遇吳向之索妻吳不賝因曳至船上吳懼浼鍾阿友作保限十日内贖還事後誣控地保莫錫坤庇護分肥叩求察核莫保及鍾兆林仝供吳所控均係實情及提訊康金松則稱所杜供確實共妻現尙未回吳莫鍾三人堅稱杜素無妻室大令將杜一再盤詰始供稱妻子原嫁與叔父杜阿土後被退休因從小的大令又將秦徐氏控康金松糾同鍾兆林潘阿土强借不遂攫取棉花一案悉心研訊康供稱小的與秦徐氏私識偶因賭負倩鍾向氏借洋銀五十元氏不允故取其棉花六包大令飭將吳潘交莫保保去餘人一倂收押 
[上海總巡局紀事]  
　　本邑保甲總巡朱森庭明府查悉大東門外平陽弄全順小客棧窩藏來歴不明之人且並無連環簿呈局因於前日飭十六鋪地甲查明禀候核辦○保甲總巡朱森庭明府訪悉南匯縣人馬景桃行經南巿公義碼頭被流氓多人揮刃刺傷並攫取金約指等物因於前日飭地甲查明禀復昨日午前復親詣二十三七鋪巡防局令局員比捕嚴緝務獲究懲○前日陳福生糾合流氓楊文奎張來生向沈桂芳訛詐行兇經沈扭控保甲總巡局總巡朱森庭明府研訊之下沈供稱小的在邑廟開行店陳福生素與相識時來借錢小的畏其兇橫時周濟之前日又來强借小的未允陳遂拔刀恐嚇楊等在旁助之爲虐求恩究辦陳供稱小的惟向沈借貸不敢行兇楊張同供小的等並不與聞實被誤拘求恩明察明府判令將陳責五百板楊係攺過所逸犯命重責一千板張責五百板一倂枷號先由四鋪地甲押遊街巿數日然後發邑廟示衆一月 
[馬路工程局瑣案]  
　　小車夫何意興裝運存仁藥材行藥料若干行經南巿馬路中突與王和記王九九所御之車相撞口角之下繼以扭毆由巡街捕一倂拘入捕房轉解馬路工程局總辦翁子文太守倩襄讞委員黃衡堂二尹升堂研訊判將二王各責五十板○殷甫友駕一杉板船在老白渡浦中竊取蕭文壽船上所裝柴炭適爲水巡捕陳向榮查見拘入捕房轉解馬路工程局黃二尹向之研訊殷供小的係浙江寗波府屬某縣人駕舟餬口今在浦江中竊得杉板船一艘駛近蕭船竊取木炭一簍尙求寛宥後當攺過自新二尹判責一百板木炭給蕭領去船存候失主具領 
[英美租界公堂瑣案]  
　　包探竇如海解流氓王阿生陳炳坤楊金升曹進奎到案禀稱王係已革一百九十四號華捕糾同楊等至某老虎灶向錢培根强借洋銀四元不遂所求肆行兇橫報由小的拘獲一干人送請訊辦讞員孫建臣直刺商之德總領事署繙譯官麥令豪君判各責三百板旋復將王枷號半月○包探沈阿炳解陳阿福龔阿大到案禀稱伊等二人在洋涇浜畔誘人賭博幷强褫顧榆卿所穿衣服攫取洋銀肆行毆擊報由小的拿獲送請究懲直刺判各責五百板發押捕房三月○包探竇如海沈阿炳解朱福榮到案禀稱此人在馬路中搶取龜奴劉成光所豢百靈一頭報由小的等拿獲送請究追直刺著押候將百靈給還劉龜方准開釋○包探張天林解顧阿根到案禀稱此人行竊徐春華家衣服報由小的緝獲送請究懲直刺判責五百板○包探陳金標解江阿四到案禀稱此人搶取劉吳氏頭上所簪銀押髮報由小的拿獲請卽究懲直刺判責二百板枷號一禮拜○包探陳阿華解張金得到案禀稱此人行竊恊泰號内皮馬褂一件報由小的拘獲送請究懲直刺判責二百板○包探何阿春解陶阿三到案禀稱此人無端毆傷陳阿永報由小的拿獲送請訊懲直刺判責三百板 
[法租界捕房瑣案]  
　　昨日午後二點二刻時讞員魏蒓塢大令蒞捕房命提向某國兵船販賣各物混找僞洋銀之孫阿榮蔡阿桂丁阿雙潘定桂兪阿四五人至案略語情由著將孫潘各枷號半月期滿責釋蔡丁兪各責三百板○偷兒卜雲志李阿二經包探解奉大令訊供管押昨日命提至案著將卜笞臀一百板李責手心一百下○羅趙氏誘拐比鄰奚阿福之妻蕭氏及李姓女郎控奉大令訊明著將羅趙氏掌頰二百下取具攺過切結蕭氏及李姓女郎各掌頰一百下交家屬領回管朿○枷犯陳恒昌前因縱妹賣娼經包探解奉前讞員孫建臣直刺訊明判令枷號二月昨已期滿大令命提至案將枷開去重責五百板○允康錢莊執事人錢青選控徐榮卿欠銀一千七百五十兩大令訊供押追在案昨日命提復訊徐求寛限大令准之著交人保出赶緊理楚 
[美租界捕房紀事]  
　　昨日午前車夫潘阿聖曳車至漢碧禮路適小車夫張阿虞迎面而來不及避讓撞損輪軸互相扭毆六百六十九號巡街捕見之一倂拘入捕房捕頭詰得兩造各有不合申斥一番揮之使去○甬人孫耀元前央同鄕人顧杏生向葉順林借得洋銀二十五元日久不還前晚相遇於裏虹口義和園烟館中向索舊欠孫苦無以應遂將衣服携至鄰近某押鋪質得小銀錢若干枚與之事後心不甘服奔至捕房訴稱被顧葉借端索詐捕頭令某包探將顧葉拘獲押候解送公堂禀請讞員孫建臣直刺訊核 
[皖省官報]  
　　五月初五初六日牌示補用知縣查光華請補望江縣准補　池縣典史金　飭赴新任知縣饒國光泗州錢印綬頴州按司獄蕭　帮辦頴州府經周炳文鳳陽典史金士璜帮辦滁州均辭赴各屬牙捐初七日缷辦青弋保甲縣丞丁士圻到縣丞翁長溥泗州巡檢劉光樹和州均辭赴各屬帮辦牙捐李志元辭赴江蘇堔磺價初八日准調懷甯縣鄭思賢知任事代理懷甯縣陳實知缷事缷辦倒湖釐卡鄧瑜到候補通判吳澤鋆池州知縣孔慶晃安慶劉以信滁州劉壬林和州文化舒甯國均辭赴各屬牙捐龔樹棠到由皖措資回吏目胡濟壽安慶縣丞陳嘉鑫甯國典史陳蔭棠　　巡檢胡元傑池均辭赴各屬帮辦牙捐記名道石鎭到由京回初九日署靈璧縣　　源到謝率行知准補洞城縣缷任無爲州泥汊司婁作霖到候補知縣李維源知前署來安縣任内交代清楚秦師濟知奉委太平府屬牙捐通判龍紋祺　州巡檢　毓熙帮　　州均辭赴各屬牙捐桑潤到起服來省初十日候補知縣王在欽辭赴六安辦牙捐巡檢殷廷鶴知奉總局委代查北門城縣丞義振權到由廣西　探軍情回並辭赴皖北措資缷署望邱縣事准補壽州錢文驥到交代清楚回十一二日署靈璧縣准補桐城縣陳正源辭指分安徽試用府經陳師范到浙江人同知張雷辭赴富塗查案通判王鏡涵委辦巡檢楊寳勛帮辦　辭赴徽州屬牙捐縣丞冐家華知奉府委代辦候審所知縣叚愼徽程恩晉直隸州判儲韶鳳均文安典史潘際唐監印均知奉藩轅加札周鴻和　酌委優　一次十三日委辦運漕釐卡知府王詠霓和詶厘卡知府丁翰年均到新選令肥縣丞王慶恩到浙江人候補　縣張鑑泉謝超委一次盧鏡明鳳陽秦師濟太平均委辦典史彭德麒太平帮辦均辭赴各屬牙捐 
 
 

Page 10

 
 
[邗江官報]  
　　五月初一日東台縣孫大令實榖公幹到楊項鹺尹毓淮辭解南京餉起程初二日許芬轉念祖由高寳差吹來孫鹺尹貽善辭赴溱　卡陳鹺尹鳳書李鹺尹元讓均委總局聽差倪鹺尹寳輝銷沈家渡差陳鹺尹鈞銷通泰水勢差初三日梁大令委橋墅保甲差初四日丁憂通判任分轉文瀾辭回十二圩差次鄭鹺尉廷琛銷如阜南閘差 
[三四月份經收月捐清單]  
　　李珊記端節洋一百元道署四月洋廿元隱名氏洋廿元怡情軒二三四月洋十八元唐傑臣翁洋十二元陳善亭翁二三四月洋十五元泰昌號洋八元戴季蒓翁李雪巖翁龔府韓潤生翁貿孚綸華共六户各洋六元朱葆三翁徐貫雲翁譚幹臣翁韓山曦翁老順記南順記戴生昌祝源昌共八户各洋四元周湘雲翁善記春季二户各洋六元木商會館春季洋四元義昌成春季洋三元源通號三月錢一千八百源豐潤　三元六角莊源大洋三元二角戴運來翁滬江第一樓存濟堂何瑞堂翁蘇寳森翁老悅生新順記大觀樓錦章愼餘堂信昌　順泰復泰天餘老德記道信瑞昌順燮昌江南烟雨樓陳志雲二三月元昌二三月聚昌鳴昌正二三四月共廿三户各洋二元可爔可蠻順萬有全益昌朱珊記龐竹卿翁思補齋梁煥南翁金松泉湯蓮生翁章偑華通濟徐俊良二月共十三户各洋一元隆昇三月洋五角恒升怡園二户各洋八角久成九章北天成永裕成泳記共五户各洋一元二角中和帪房洋一元三角嘉綸和康壽康晉和愼餘餘大元甡元茂衍大洹益永豐存德協昇宏大宏元源吉寳和竇順承裕正大升大彚康崇餘永康瑞大晋大延源義善源福康兆豐恒德仁大久大源　森康厚大源餘瑞大鈞康壽豐鎭昌鴻餘鉅豐志大鉅元怡豐鼎康永大同餘共四十九户各錢一千二百張家鶴翁元成錦章大章九和宏章泰豐和同和共八户各錢六百其萃樓春園尹梅生翁施德豐徵昌怡昌熾大恒茂咸章復記共十户各洋六角青蓮閣義盛一　　普德大萬椿祥順共六户各洋四角怡大金令順怡大莊共三户各錢四百五雲日昇樓二三四月永成豐春季共二户各錢六百恒泰二月晋昌三月允章三月共三户各洋三角義森昌二三四月錢九百萬康四月錢四百恊成祥永愼萬興鉅康共四户各錢二百英法美三界一文願捐大洋七元小洋五百四十四角錢廿千零二百廿九以上共收大小洋四百廿五元九角錢九十千零一百廿九文滬北天后宫前廣益善堂司董嚴信厚龔心銘施則敬朱佩珍唐榮俊葉貽釗等謹誌 
 
 
 

Page 11

 
 
   
 
 

Page 12

 
 
[光緖二十九年五月初六日京報全錄]  
　　宫門抄諭旨均錄正張○直隷總督袁奏　員貪劣昭著反噬親臨上司請旨懲辦摺○熱河都統錫奏遵旨擇尤酌保剿平建昌股匪出力員弁摺○又奏酌量變通吏治章程岸○吉林將軍長奏揀員請補新設要缺同知摺○又奏吉林府署被火延燒據實叅劾片 
太子少保北洋大臣直隷總督臣袁世凱跪奏爲革員貪劣昭著反噬親臨上司請旨懲辦恭摺仰祈聖鑒事竊查順德府經歴姜遇庚前在代理南和縣任内於鹽店應送季規意外勒索傳押店役惟利是視罔惜聲名經署理順德府知府竇以筠委員查明詳經臣咨明吏部將該員姜遇庚斥革在案嗣據該革員以鹽店誣搈本府誣叅　情來津具控經臣批令臬司飭由保定府知府朱家寳認眞查辦該府泒委候補知縣馬覲臣前往南和縣查得姜遇庚代理任内鹽店季規係按半分致送姜遇庚不收定要全分店役楊順聲言代理人員向係半分姜遇庚卽將楊鎖押旋經典史保出屬實取有書差甘結該委員又至順德府查得普濟堂額設内堂貧民一百二十名上年四五六月貧民病故二十三名姜遇庚前在經歴任内散放口糧缺額未補取有經管書吏册籍甘結爲憑禀由朱家寶提訊店役楊順供詞相同該革員原叅並無寃抑詳由臬司核轉前來臣查該革員姜遇庚前因勒索季規傳押店役經臣咨部　革猶復不安義命輙以本管知府誣叅具禀鳴寃意存反噬現經查明原叅並無寃抑其散放孤寡口糧尤敢任意侵蝕實厨貪劣昭著罪無可辭應請旨將已革順德府經歴姜遇庚發往軍臺効力以儆效尤理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
奴才錫良跪奏爲遵旨擇尤擬保剿平建昌股匪出力員弁懇恩照給獎叙恭摺仰祈聖鑒事竊奴才前因建昌股匪剿辦平靖奏請獎勵出力員弁欽奉硃批准其擇尤酌保毋許冐濫欽此仰見朝廷鼓勵戎行有勞必錄之至意欽佩莫名伏查匪首徐乘奎歴年荼毒鄕里抗拒官兵前經收降仍復怙惡此次聚黨踞險起事蓄謀尤極兇悖擒獲後與悍目張松琴等俱供認前情不諱實屬罪不容誅當該匪首起事之初一經號召遽集至三百餘人俱係積年悍黨器利馬多設令竄出山溝勢必煽惑愈衆滋蔓難圖殊屬有關大局奴才檄委調署承德府知府曹景郕督率員弁星馳前往會合武衞左軍總兵孫多慶曁直隸練軍熱河　軍先布長圍猛進合剿該匪負隅困鬭鏖戰多時力不能支始分股狂竄復督隊兠剿窮搜不遺餘力甫及一月卽將匪首擒獲全股盪平該文武各員奮勇爭先洵屬異常出力遵即札飭營務處查明請獎奴才詳加覆核因人數稍多凡出力稍次之員删除另給外獎謹　在事尤爲出力之文職八員武職十六員酌擬奬叙分繕清單恭呈御覽合無仰懇天恩俯准照擬給獎以勵勤能而資獎勵出自逾格鴻施至例歸咨獎各武弁另由奴才咨部請獎陣亡弁勇亦俟查明咨部議卹並將酌保各員弁飭取履歴送部查核外所有遵旨擇尤擬保剿平建昌股匪出力員弁緣由謹會同直隷總督臣袁世凱合詞具陳伏乞皇太后皇上聖鑒訓示謹奏奉硃批該部議奏單二件倂發欽此 
錫良片再熱河州縣各官地處邊瘠治理極難必其人有堅苦卓絶之操辦事勤奮長於緝捕方足以有裨地方現在添設郡縣需才愈多求才愈亟本郡需次本無多員如必悉合部章者始爲請補人才殊難其選伏思部臣定章周密原爲愼重邊缺起見與其遷就而坐視貽誤何如酌量而暫請變通查目前禁革積弊添設新缺諸事無異創始計非爲地擇人吏治决無起色可否仰懇天恩俯念邊陲重地民困至深吏治至要飭下部臣除承德府缺卽照議覆新章辦理外其餘府廳州縣之新舊各缺暫於奏留人員内稍寛　極量材請補俾收得人之效俟一二年後諸事整頓就緖有轍可循各缺補調仍遵照部定章程以期妥善而防流弊愚昧之見是否有當理合附片具陳伏乞聖鑒謹奏奉 
　批著照所請吏部知道欽此 
奴才長順跪奏爲揀員請補要缺同知以資治理恭摺奏聞仰祈聖鑒事竊照寗古塔東南之三岔口添設綏芬廳撫民同知一缺業經政務處會同吏部核准定爲衝繁難沿邊題補要缺遇有缺出俱准陞調兼行如無合例陞調之員准於候補並揀發委用人員内酌量請補等因行知在案查綏芬廳同知一缺邊荒初墾界連俄疆事務殷繁動關交涉不僅創通撫綏佈置巡緝在在均關緊要卽外交事　亦多棘手自非老成斡練之員不能勝任愉快當於通省現在候補各員内逐加鄰選非現居要缺卽人地未宜一時實無堪以請補之員因查缺係新設待理孔殷似須爲地擇人未便拘守成例查有現署賓州直隷廳同知試用同知朱烈現年四十九歲浙江山陰縣人光緖十五年來吉游幕二十年十月經奴才飭赴奉天遼陽州前敵辦理行營糧餉處事務在順遵例加捐雙月候選府經歴念一年十一月於保遼案内奏保候補缺後以知縣用二十五年派充交涉課吏等局會辦二十六年四月遵新海防例加捐同知並赴部庫呈繳捐免保舉分發銀兩以同知不論雙單月分省試用二十七年三月經奴才奏請以同知留吉差遣委用因辦理善後事宜聲請援照軍務省分章程俟補缺後再行送部引見四月二十九日奉硃批著照所請吏部知道欽此七月奏請以光緖二十七年四月二十九日奉旨之日作爲到省日期奉硃批吏部知道欽此十月在順直振捐花翎奉部咨以游幕省分不准委署地方各缺等因議覆復經奏請仍歸吉林補用二十八年二月十八日奉硃批著照所請欽此四月二十九日試用一年期滿經奴才加考附片奏請留省照例補用十一月十二日委署賓州直隸廳同知篆務查該員講求吏治勤幹有爲以之請補綏芬廳同知實堪勝任據吉林分巡道文韞詳請具奏前來合無仰懇天恩俯念邊缺緊要准以現署賓州直隷廳同知試用同知朱烈請補綏芬廳同知實於地方有裨如蒙兪允除俟奉部覆再行給咨送部引見外所有　員請補新設要缺同知緣由是否有當理合恭摺具奏伏乞皇太后皇上聖鑒飭部核覆施行謹奏奉硃批吏部議奏欽此 
長順片再據署吉林府知府秋桐豫禀報本年正月二十日夜子刻民間點放花砲遺火於府署上房後院柴草堆上一時燃著延　窗檽適値是夜風狂以致延燒大堂當經傳集勇役並調水會人夫竭力灌救始行熄滅計共焚去大堂五間六房辦公房屋十二間所有案卷間有　經搶出亦被燒燬其監獄倉庫一律保護無恙獄囚八十二名臨時提押快班天明點號入獄並未脫逃一名此次衙署失火雖係民間燃放花砲所致而延燒堂屋案卷撲救不力咎實難辭除點明已未被燬案卷另行造册詳報並派差拘點放花砲之人到案究辦外開具職名揭禀由吉林分巡道文韞詳請核叅前來奴才查吉林省城民居稠密加以墻垣道路多用木板鋪築最易引火迭飭旗民地方官妥爲備防在案兹吉林府署大堂及各六房辦公房屋被人延燒雖爲民間點放花砲遣火所致事赶倉猝不及施救究屬失於防範相應請旨將署吉林府知府候補同知　桐豫交部察議以示薄懲除飭將房屋賠修將來免其造册報銷並咨部查照外理合附片具陳伏乞聖鑒勅部核議施行謹奏奉硃批著照所請該部知道欽此 
 
