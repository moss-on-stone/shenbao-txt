# 1900 - 71 - 4909668

 

Page 1

 
 
[皇朝經世文正續選增時事洋務川編] [  圖書集成局代啓]  
　　自長沙賀耦耕先生仿切問齋文鈔之　輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祇悉自道光以迄同治雖名臣奏疏私家著述已有美必收而海防礦務諸學尙付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋三元續編連三編世本洋三元單買三續六本洋一元在上海三馬路申報館申昌蘇申南北掃葉山房發兌 
[興樹藝說]  
　　我觀於本月十六日申報登安徽望江縣何大令札文而嘆中國地利無窮樹藝之興誠不可一日或緩矣古者山有虞林有衡豐草長林取之無盡而禹貢留心夫桑土衛文致詠夫梓漆椅桐凡此曠土平原皆可濬利源而裕生計正不獨渭川千畝竹江陵千樹橘南陽五百株桑謂足見賢達之兼營樹藝也至近世而官吏安於苟且小民亦不知種植之經惟是水耨火耕勞心畎畝苟語以蠶桑之務輙諉爲地非所宜以致屋角牆陰無復有濃陰掩罨更遑問桐柏松檜榆柳椿樟足以落其實而取其材補禾棉豆麥之不足哉雖然先達固未嘗不致意於此也嘗讀桂林陳文恭公撫陜西軍時巡歴鄉邨興除事宜檄内有植材木一條略謂種樹地土各有所宜其廣地利以資民用則一也我皇上於勸農教稼之外更敕地方有司以時勸民樹植廣收地利以益民生陜省山木叢雜砍代出賣每難遠運第崇山峻嶺樹木繁茂小民生長山中卽此便是恒產山麓水涯宜於種樹之地最多旣可造屋亦可易錢豈不善歟黄御史六鴻亦謂植果木種桑樹爲養民諸政中之至要者誠以先王之政樹牆下以桑通衢之旁植榆柳以表里今卽時殊勢異不能援古制以治斯民而利有可興則今古誠無或别也且種樹亦可以興蠶事桑惟宜於浙湖一帶若西北地高土燥種桑未必能滋長發榮則有采槲葉以飼蠶者矣有藝橡樹以飼蠶者矣有摘椿芽以飼蠶者矣物土之宜無一不可以收巨利夫亦何憚而不爲耶善夫泰西博學士論種樹之善也其言曰樹木多則地中溼氣能使之上升而天時可不虞亢旱河隄遍栽楊柳則其根蟠結可使隄身鞏固堅牢林木多則造屋所需築路所需製器所需舉可取之本地不必自外洋定購多費金貲左文襄總制兩江時聞而韙之曾奏請飭下封疆大臣令所屬廣栽樹木若夫桑之爲物尤足溥美利於不言是以西人於植桑接桑醫桑醃桑研究精詳非千百言所能盡至於棉也茶也蔗也麻也凡民間日用所必需者種之俱不容或緩今者何大令目擊望邑地多曠廢諭令加意研求廣購桑秧任人領種而又預備梓秧桐子分别存儲我知旣有以開風氣之先他時十畝閑閑濃陰蔽芾邭公之黍召伯之棠德化流行古人正不能專美特恐董其事者不肯以實心行實事或半途而廢或故事虚行則未免負賢令君婆心苦口耳抑各處勸民樹桑每以土性不宜相推諉然昔年浙西沈仲復制府開府西粤曾通飭各州縣遍栽桑樹并刊印樹桑育蠶之法頒發民間而泰西之意法諸邦海東之日本邇亦皆以蠶桑著名可知土之瘠者不難壅之使肥樹之不宜者亦有法以使之暢茂大令苟欲行此政乎曷弗采海外之良法以教導我民庶集幾彼衆長開我利藪漸推漸廣愈勘愈精誠如札中所云開物成務之良圖卽通商惠之工張本矣海隅下士跂而望之 
[本館接奉電音]  
　　昨日午刻京師飛電傳來上諭一道旨一道敬謹譯登○二月十七日奉上諭此次内務府三院等處京察一等引見各員内除長泰文億毋庸記名外祥福祥煜英端榮銓恩隆效曾錫麟存恒盛桂榮廷英麟文煦常山保桂文紳崇啓安存都慶榮科英賢世綱書正聯榮常恩福惠廷琦明誠均著交軍機處記名以關差道府用欽此同日奉旨所有此次京察一等交軍機處記名各員著自本月二十一日起按照名次每日二員呈遞膳牌限寅刻伺候召見如是日未經召見仍於次日預備其餘各員以次遞推其記名之内務府郎中祥福等著俟各部院衙門人員引見完竣後於次日起按續伺候召見欽此 
[圖展利權]  
　　香港循環日報云某日法國駐華使臣命駕至越裳與西貢總督互商機要事甚秘密外人末由探悉情由以意測之大約不外三端一將東京鐵路築至雲南府一整頓廣州灣及越南東京防務一建設東方海底電線如此則凡屬法人皆深望其議有成俾利權得以施展蓋英人已謀將緬甸鐵路接至揚子江之南然則法人之於雲南擬通鐵路亦决不能緩須臾矣 
[法報論煤]  
　　徐家匯匯報譯上海法文報云近日英礦師格拉思氏著述成書詳論中國礦務謂山西河南兩省產煤最旺山西東境有一礦山大至三萬四千九百五十方法里西境則五萬一千七百八十方法里其下皆煤石在東境者似形枯劣其西境則皆肥潤之煤實爲佳品礦中又有鐵坯雜煤中山西某廠恒用本山之鐵每墩祗費銀二分其工値之賤如此有人將山西煤運至歐洲經礦師化分與英國伽肋省煤不相上下火力猛烈宜於輪舟機廠其鐵亦非劣品可與皮抱地方之鐵嫓美華人工値甚廉挖煤一墩祗費銀圓二分五釐現在開挖兩處一深七十邁當一深一百邁當惟轉運艱難故商賈望而生畏不敢設廠開采西人李都芳氏詳加會計知此煤每墩出礦時僅値法銀半佛郎運至五十法里外已費十六佛郎運至一百法里外費至二十七佛郎若築有鐵路便於挽輸則運至天津每墩祗費十一佛郎半運至金陵祗費十三佛郎合之工費共每墩二佛郎半則在通商口每墩不過十五佛郎二分較之購自外洋相去懸絶西歴一千八百九十七年天津進口煤多至一百萬墩每墩値十九佛郎八分力釐貴於山西煤六佛郎是年上海進口煤多至六百萬墩上品者每墩五十佛郎零四分次者名曰澳底里煤亦須三十七佛郎零八分綜計一年所用若在山西由鐵路運來可省七百五十萬佛郎煤價旣賤機廠可以多設輪舟可以暢行百貨流通民生自大有起色也 
[戰端已兆]  
　　香港循環日報譯西報云俄京聖彼德堡各國使署謡傳日本現已部署一切將與俄人開戰其秉國諸臣擬與中英兩國聯絡一氣併力抵禦俄人蓋深恐俄人逞志於亞東故一意阻止也又聞日人請中國政府在京師設一武備學堂聘日員教以軍旅之事彼俄德法等國卽欲出而阻遏恐亦徒勞無功且於各製造塲則併力工作矣水陸諸軍則大加整頓矣各處海防更由兵部詳加察閱并擬在高麗得一妥善地以爲立足之區其所圖維不已彰 
 
 

Page 2

 
 
明較著哉夫日人明知俄國决不肯先啓釁端而必未事綢繆者蓋欲免臨時怱促耳至近來俄人則已派兵至阿富汗國邊界國中各報莫不發爲議論咄咄逼人然此時尙靜以待之專視英國阿南戰耗窺其意實欲任他國先行開戰不肯自居戎首之名并知印度人民以被災故頗爲不靖故不辭勞瘁預於亞西亞及各處布置妥貼觀此蓋深慮俄日戰事之將興矣 
[英國貸銀]  
　　香港循環日報云港中匯豐銀行總司理人則臣氏接倫敦來電略言現奉英廷之命籌借國債三千萬磅週年利息二釐七五限一千九百一十年四月五號償清由戶部核定每股英金一百磅實收九十八磅半股票由部發交英國銀行及柯爾蘭銀行與股者先交銀三磅由英國銀行及各銀行劃付均可限本月十五號截止核算與股多少按數公攤其或派股不足則先交之銀給與原人收回股分派定後須於本月二十六號交五磅半四月九號交十五磅五月三號交十磅六月八號交十磅七月十號交十五磅八月九號九月七號十月八號十一月八號各交十磅倘於四月九號或以後將股銀交足者給息二釐其或不能應期交銀者則以前所交者悉數充公英國夙號富饒不難咄嗟立辦也 
[英皇小極]  
　　日本長崎埠訪事友來函云紐約克埠烏阿而獨日報載倫敦來電謂英國女主維多利亞近因軍務倥傯宵旰憂勤致患失眠之症西歴二月二十八號由烏音查而宮移至里司篷宮御醫才姆司令獨君未經隨往旋卽促召前來盡心診治想吉人天相或可占勿藥之爻也 
[軺車已發]  
　　昨承武昌友人貽書本館云去冬前任四川總督李鑑帥奉命巡閱長江水師旋患足疾請假赴河南安陽縣别墅養疴假滿病仍未痊續假一月現已宿恙霍然具摺銷假定於正月二十八日自安陽起節取道襄陽由陸路抵武昌省會或云從海道來者蓋傳聞之悞也 
[清查武職]  
　　金陵訪事友人云署理兩江總督鹿滋帥鑒於浙江歹人吳春龢冐稱總兵一案深恐標下將弁此等情弊亦所不免爰飭中軍王幼山協戎按名稽察繼又札委城守協蔣協戎襄理其事兩協戎奉委後懸牌曉諭飭督標將弁於本月某日携帶札文履歴分投協轅聽候查騐旋查得各弁中有年歲與容貌懸殊者有籍貫與口音迥異者知爲冐名頂替無疑卽將札文曁歸標飭知立子銷毁其從前冐考月課以及冐充差委情事則槪免深求是日所查尙不及十分之三而假冐者已屬不少推而廣之更何止恒河沙數想經此澄清之後凡身居細柳營者其庶可免關内侯爛羊頭之誚乎 
[續錄總署王大臣遵議出洋學生肄習實學章程疏]  
　　一請飭出使大臣就現派出洋學生令各肄專門之學也查出使各國大臣每届奏帶同文館學生各二員係專資辦理公牘之用自無暇分身肄業至光緒二十一年冬臣衙門奏准派學生分駐英法俄德四國肄業國各四名共十六名月給薪水銀五十兩歲需經費九千六百兩又南北洋及鄂省派赴日本學校各二十名又浙江四名費由各省籌給共計已派出學生六十四名現在出使經費極爲支絀物力甚艱應先就此項學生察其才性擇尤送入農工商礦學堂肄業應加津貼並延師經費准在出使經費項内開支作正報銷又查光緒十二年先後據出使大臣曾紀澤許景澄咨報轉據洋監督師恭薩克禀稱出洋學生第一届第二届赴各學堂船砲廠肄業歴經各洋官考列記優次數分别等第給子執照内有能造船械能開五金各礦能造砲藥能充機器匠首能充駕駛教習能辦軍務工程各若干名一一註明肄業何堂從何工師遊歴何廠領有何等官憑可充何項監工咨臣衙門立案上年九月據駐英國使臣羅豐祿文稱出洋學生朱敬彝派學製造鐵路王汝淮派學礦務漸有端倪等語應請飭下各出使大臣推廣辦理並隨時照料稽查功課一請飭選譯農工商礦各書删繁舉要使人人易於通曉也伏查臣衙門同文館江南製造局及鄂滬各學會繙譯西書之有用者已不下數百種其中如農學新法蠶務圖說農事論略植物學種蔗製糖養蜂各法皆農政類也汽機必以工程致富考工記要海塘輯要鑄錢工藝電氣鍍金星輶考轍鐵路工程造硫强水法造紙法之屬皆工政類也富國策正續生利分利之别貿易總册皆商政類也開煤要法井礦工程冶金錄寳藏興焉西國鍊鋼皆礦政類也嘗見粤省刊有防海新論節要本圈點句讀極爲簡明西書文多繁複其不切要者不妨篇删其句句删其字或稍潤色之務使人人易知易行一覽了然日本人於西學書多加删節而酌改之得其要領使適已用應請飭下南北洋大臣鄂省督撫各出使大臣派員繙譯有用之書或聘高才教習如徐建寅華蘅芳金楷理傅蘭雅之流　其於中國土宜物力簡當之資可以家喻戶曉使農與農處工與工處商與商交風氣大開懲勸互用是與列邦之設博物院勸工塲無以異十年之後效可睹已一請飭疆吏寛籌常年經費續派高等學生出洋肄業也自光緒初年通使西域以來南北洋及閩省船政局時有派武弁藝徒已曉方言者分赴各處工廠肄業之舉或送入法之哈富馬賽學堂或赴英之阿姆士莊廠或赴德之哈次礦廠學成回華多有能充教習器師者現各省應推廣籌辦出洋後由出使大臣考校課程大要以劄記譯書二事爲綱領一出使叅贊隨員如有精通洋文者亦可令肄習各學也查歴届出使大臣遴選高才之員出洋差遣本屬藉資閱歴各國政教風俗與農工商礦各種制度學問課以日記歸爲拜獻之資奏定章程英國中等學堂例定年十一以上十三以下方准收入其上等學堂則已通繙譯者可以送入應請飭下各出使大臣詳查如有叅隨人員已能淹貫語言文字者擇其性之所近分肄農工商礦各學習其理兼習其數如有心知其意繙訂考校編成專書實可見之施行者行之有騐奏明請旨隨材錄用 
[縣令丁憂]  
　　姑蘇采訪友人云元和縣知縣陳堯齋大令際唐方奉署理南匯縣篆之檄太夫人忽抱沈疴因詣撫院請假俾得親視湯藥延至本月十六日辰刻太夫人駕返瑶池大令純孝性成哀慟欲絶旋筮期十八日已時大殮一面飭丁詣各憲轅禀報丁憂大約内日内卽當派員署理篆務矣 
[日本火警]  
　　日本長崎埠訪事友來函云上月某日岡山縣所轄笠岡地方某紡織會社不知因何失火致兆焚如所有貲財曾倩東京明治帝國日本四保險會社各保火險銀四萬元諒須如數賠補矣又某日橫濵不老町某姓家突被祝融稅駕共燬民居二十餘戶所失財物不少亦非常之災也 
[甌東火警]  
　　温州訪事人云本月初三日之晚七點鐘時倐聞人聲鼎沸警鑼亂鳴遙望東南方火光燭天無異赤城霞起詢知南門外蔣家巷孔聚順錫箔店因焙箔失火霎時赤燄衝大封家姨更從而助之致成燎原之勢文武員弁先後臨塲彈壓幸是處濵臨大河運水尙近僅燬去店鋪五楹 
[漢皋火警]  
　　漢口訪事友人云本月初十日之夜十點鐘時漢鎭英租界後十大家左近某牛奶店不戒於火致兆焚如迄各水龍馳往救熄已燬房屋三十餘間矣 
[浙省官塲紀事]  
　　杭州采采訪友人云前署浙江臬司陳養源廉訪因病出缺終七後公子將扶柩回籍安葬各憲定於本月十三日未刻親臨祭奠素車白馬絡繹於途○防軍局需用硝磺由局憲札委卽用知縣葉大令南金赴安徽　購大令奉札後於本月十四日首途○瑞安釐局事宜由局憲委候補縣丞邱二尹瑞梁辦理江厦釐局事宜由局憲委候補縣丞劉二尹肇甲辦理均於本月十五日下札大約日内將儆裝到 
 
 

Page 3

 
 
差矣 
[松郡官塲紀事]  
　　松江訪事友人云署理松江府舒復初太守棒檄來郡假校士館暫駐襜帷近以前署松江府濮紫泉太守業已挈眷赴蘇遂於本月十三日由校士館排齊儀仗遷入府署屬下印委各官均往叩賀如禮○署理華亭縣王緯辰大令近奉上憲調署他缺所遺華亭縣篆務經署理江蘇藩司吳仲懌方伯牌示轅門委林大令丙修暫署近日華署各書吏赶辦交卸事宜異常忙碌聞有二十三日來松接印之說然日内尙未見明文也 
[千戎辭别]  
　　昨日午前卸任上海城汛張縵雲千戎將回松江某營千總本任策騎赴各署辭行至上海縣署時前縣主藍雲峯大令延入内廳茗談良久而别 
[局員銷差]  
　　本邑南巿馬路工程局總辦程雨村大令前奉蘇松太兵備道江海關藍督余晉珊觀察札委巡緝蘇松太各處洋面爰於本月某日謁見蘇松鎭總兵陳印波鎭軍面商一切然後周巡各處回至吳淞口順道迎謁正任兩江總督劉峴帥昨已事畢乘火車而返詣道署銷差 
[覯若畫一]  
　　日前英國駐滬正領事官某君函致江海關道轅内開據一千八百二十七號契地租主禀稱是地南叚旣係城河馬路未准升科造屋築岸自應南北一律辦理該契地之北首亦當不准造屋築建駁岸方昭公允等由道憲余晉珊觀察查悉此事前據會丈局禀稱勘得該地坐落西門外城河邊近處河道逼窄其河岸馬路爲西門外往來要道未便准其升科造屋於水利行人均有妨碍應將沿河南叚楊石記升科單吊銷並押令應文森拆去板屋以服遠人爰卽札飭代理上海縣篆務之戴子邁明府迅速遵照辦理明府奉札後遵查應文森板屋已於去臘由縣派差押令拆去因卽據情禀覆道轅 
[飭拘流棍]  
　　蘇松太兵備道兼海關監督余晉珊觀察訪悉近來本埠士棍流氓日益兇橫若不及時嚴辦不足以儆强暴而安閭閻爰於昨日札飭代理上海縣篆之戴子邁明府汛卽派差按名拘拿並著差甲將著名流氓姓名明曰開單呈覽一面移文英美法租界公廨派捕協拿 
[移請協提]  
　　日前代理上海縣篆務之戴子邁明府移文英美租界公廨内開准士程局函送錢業延康莊控順成土棧主鄭雲谷倒欠莊欵業經拘獲訊　供出司帳人張宗禮押候補提在案兹查張宗禮住居租界應請移提歸案以憑訊辦讞員翁笠漁直刺飭差役協同包探將張拘獲襄讞委員張柄樞司馬研訊屬實令移送上海縣歸案訊核 
[移請押遷]  
　　英商怡和洋行主永遠承租浦東隙地一方旋有貧民搭蓋草棚藉謀樓止近日怡和行主欲起建房屋遂禀請英領事照會江海關監督余晉珊觀察請飭押遷觀察允之札行上海縣署辦理昨日　理縣篆務之戴子邁明府飭差前往傳諭各貧民速將草棚拆去毋得違延 
[保人受累]  
　　滬北英租界東興印字館學徒臧永裕將江南義振彩票塗改號碼持至某票號領銀被號中人察出告知廣濟公司解送馬路工程局總辦程雨村大令訊實口供飭責手心以儆旋由其父執魯錦　浼吳少卿保出大令著交出同謀之金福到案迄今日久置若罔聞昨日大令飭傳吳等到案以便根查 
[勒贖受懲]  
　　日前本邑人談錫堂偕見證人李慶棠某圖地保戴石林投英美租界公廨控談德福强攫契據圖謀産業等情讞員翁笠漁直刺准詞飭提旋有談裕成談良卿姚敬明蔡月中沈士英蔣寳杏徐根山姚振川朱德和煥章等人以談德福素行兇暴同具公呈控請嚴辦前晚襄讞委員張柄樞司馬傳集人證升堂研訊談錫堂投案訴稱小的耕耘爲業故父談向榮於咸豐八年由已故之同放談濟川卽談德福之父將坐落二十七保三圖之田一畝二分售歸管業旋於同治某年找價賣絶業經印稅過戶轉換紅契歴年上下忙錢糧均由小的完納邇者談德福忽稱此田並未賣絶恃强勒贖小的無奈邀同李慶棠並地保戴石林將契檢交察閱詎料談德福心懹叵測强向戴石林手中攫取逃逸李慶棠在塲目覩不得已來案控陳蒙大老爺飭差將談德福拘案其子復敢糾集士棍多人擁至小的家中任意滋閙務求究辦以儆兇頑地保戴石林供契在小的手中被談　福攫去李慶棠所供略同談裕成等同供　德福係鄉村巨惡素行不端求恩重辦談德福供故父並未將此田絶賣現被談錫堂等串呑是以小的將原契奪回投上海縣署具控叩求大老爺鑒原司馬喝令笞臀三百板掌頰五十下押候移文上海縣署吊到契據再行訊核 
[上海縣署瑣案]  
　　日前代理縣篆之戴子邁明府訪悉土棍孫阿美在浦左三林塘一帶橫行不法擾害地方爰飭差密拿到案前晚研訊之下孫狡展不承明府飭暫行收所聽候核辦○竊賊起和尙趙阿三行竊同裕公號哆呢六疋被捕役拘獲解送十六鋪巡防中局旋經同裕公夥投局禀請吊贓局員文二尹以贓物所缺尙多將二犯轉解到縣代理縣篆之戴子邁明府訊究情由判信枷號以儆旣而英美租界公堂讞員翁笠漁直刺以同裕公開設英界請將贓犯一併解廨究辦前晚明府提二趙復訊趙和尙供稱同裕公之哆呢實係著名流氓卽小的之妻弟張掌華張錫華及韓春堂等所竊與趙阿三携至小的家中囑爲典押致被獲案求開恩典趙阿三供張掌華等命小的携哆呢數匹至趙家同往付質實不知其竊來求鑒地保曹煥榮禀稱初小的不知張掌華等犯竊迨捕役吊贓述明情節小的卽同往張掌華家在門外磚堆内起出原　是實明府曰張等三人本係飭拿之犯旣匿蹟爾所轄圖内何以日久尙未解案今限爾三日速將曹等解到如違嚴比趙和尙趙阿三押候備文解送英美租界公堂訊核 
[英美租界公堂紀事]  
　　前者牛皮掮客唐美鳳將寄存太古公司及招商局各棧之牛皮向瑞記洋行李芝珊抵銀五千餘兩旋卽逃避他處及李持單至兩棧提貨據云此單早由恒豐祥木行主劉芝祥報失李爰以唐美鳳串同劉芝祥設計騙銀爲詞投控英美租界公廨未識讞員翁笠漁直刺如何辦理也○去年劉子貞太守飭家丁投公廨控賭棍周筱山謝榮桂串騙巨資潛逃他處等情翁直刺籖派陸瑞屠林兩役至長江一帶跴緝兹悉二役已在湖北漢口鎭將周謝二人拘獲解至丹徒縣暫行寄押想不日卽可押解來申歸案訊辦矣○前者上海縣移文公廨内開奉前道憲札開有投充城内水仙宮住持之僧人龍元逃匿租界與僧人方玉同居請卽提解以便訊辦翁直刺立卽簽差往提嗣經差役查得龍元方玉二僧均已入教未便擅拘遂於昨晨禀請核奪○前有倪元奎者控朱立志借銀圖賴等情翁直刺准之昨日飭差將朱提案押候傳同原告訊奪 
[美租界捕房紀事]  
　　前晚偷兒劉某潛至外虹口新碼頭十四號棧房穴壁圖竊適被管門之某西人所見指交六百十五號巡街捕帶入捕房捕頭令押候轉解公堂禀請讞員翁笠漁直刺訊辦○前日傍晚時有一日本人醉態瞢騰行至百老匯路見本邑人張惠仁乘東洋車而至出其不意奮力一推以致車倒人墜傷及頭顱某號印度捕見之將日本人拘入捕房旋經日本總領事署中人前往保出捕頭允之交署中人帶去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[委署批騐]  
　　塲州訪事人云淮南批騐所大使趙子猷鹺尹請假就醫運司江蓉舫都轉特委鄭鹺尹敏勤暫爲代理旣而趙鹺尹忽報丁外艱呈請開缺都轉隨札委江鹺尹寳年前往接署一面照章查取合例人員詳請咨補現江鹾尹已於本月十二日禀辭聞諏吉望日接篆視事 
[心誠保赤]  
　　揚州訪事人云揚郡每届仲春新舊城各牛痘局擇期開辦按日傳漿近來風氣漸開人咸知牛痘有益無損是以操斯術者皆高貼報條以爲招致中惟務本堂奉憲設立除給敗毒丸外每名加給青蚨二百翼是以各鄉之襁負而來者較他處繁盛近因西南各鄉距此窵遠又於舊城添設分局俾各鄉窮黎得以實惠均沾亦可謂心誠保赤矣 
[南巿捕房紀事]  
　　前日浦東人顧八八混入南碼頭拆船廠竊取器物適爲廠中人所見扭入捕房捕頭令押候解送馬路工程局禀請總辦程雨村大令訊究○捕房書識羅某屢次被賊竊物日久未獲前日又被若輩所算遂開列失單告知捕頭捕頭轉禀馬路工程局總辦程大令大令飭傳汛捕到案限日嚴緝務獲究懲 
[法租界捕房紀事]  
　　法界自經推廣地方遼闊照顧難周工部局各董會議就各探夥中遴選精明强幹者二十人分充頭二兩班包探頭班每人月給銀十兩二班八兩各給照會一紙隨同包探辦公統歸三道頭華捕節制○招商局金利源棧房失去點銅錫二十九條報捕後查獲竊犯楊寳生劉春生等解經讞員朱森庭明府訊供認竊不諱爰飭押候吊齊各贓分别懲辦昨日包探續獲同黨沈海泉一名解入捕房捕頭命押候堂期解請明府訊斷 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
