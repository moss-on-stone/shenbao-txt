# 1898 - 244 - 4909120

 

Page 1

 
 
[廣學會譯著新學彚編中國度支考英興記正續中東戰紀本末文學興國策時事新論罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而　窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度　　二卷詳稽奏報號舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財　持較中國度支主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成局啓 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祇采自道光以迄同治雖名臣奏疏私家著述已有美必收而於海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學則繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從廉計皇朝經世文編廿四本洋三元續編連三編卅本洋三元單買三編六本洋一元在上海三馬路申報館申昌蘇申南北掃葉山房發兌 
[恭讀七月十四日上諭謹注]  
　　七月十四日上諭有裁撤詹事府通政司光祿寺鴻臚寺太僕寺大理寺等衙門及東河總督與各省不辦運務之糧道向無鹽塲僅管疏銷之鹽道此外如無地方專責之同通佐貳等官以及各省辦公局所之冗員均著一併裁撤而又以湖北廣東雲南三省督撫同城著裁撤巡撫以總督兼管天語煌煌以國家舊制相沿官職不無冗濫朝廷命官授事不外核實循名故今者斷自宸衷一更官制草茅下土乃先就裁撤巡撫歸總督兼管之命而注之曰國朝設總督八巡撫十有五嗣添設新疆巡撫而移福建巡撫於臺灣當未移以前督撫之同城者四閩浙總督與福建巡撫同駐福州湖廣總督與湖北巡撫同駐武昌兩廣總督與廣東巡撫同駐廣州雲貴總督與雲南巡撫同駐雲南自前年臺灣割畀日人福建巡撫歸併總督兼理而督撫同城者祇湖北廣東雲南三省考巡撫之名所自始在明永樂初以潯桂柳三府蠻亂遣給事中雷瑱巡撫廣西總督之名所自始在明景泰三年潯梧猺亂廷議以兩廣宜協濟應援乃設總督自後總督巡撫或分或併或設或罷終明之世甚爲紛更國朝則以總督巡撫著爲定制中間雖小有裁併然視明世規模固爲劃一矣推原立法之始地方吏治則歸巡撫經理節制於總督而總督則專主兵其事固各有所司惟巡撫例歸總督節制督撫同城巡撫無有敢自專者於是一切大政悉總督主持而巡撫幾同虚設且其幣更有不可言者督撫同處一城愛憎好惡旣不同情寛嚴緩急亦有異用或意見各持或毁譽不一以致互相傾軋各欲爭權淆亂是非糾紛錯雜昔年郭筠仙侍郎於去廣東巡撫任時嘗疏陳督撫同城之弊謂宜酌量變通言之甚切當時未蒙允行薛叔耘侍郎嘗論之曰一城之中主大政者二人志不齊權不一其勢必出於爭若督撫二人皆不肖則互相容隠以便私圖仍難收牽制之益如乾隆間伍拉納浦霖之事可睹矣若一賢一不肖則以小人惎君子力常有餘以君子抗小人勢常不足卽久而是非能明賞罰不爽而國計民生之受病已深如康熙間葛禮張伯行之事可睹矣又有君子與小人共事不免稍事瞻狥者如乾隆間孫嘉淦許容之事可睹矣若督撫皆賢本無所用其牽制然或意見不同因而不能相安者雖賢者不免曾文正公與沈文肅公本不同城且有推薦之誼尙難始終浹洽其他可知矣是知督撫同城不特一則虚立其銜一則兩操其柄而害之所至或竟互懷猜忌相爲敵讐幸而國家無故則巡撫於一切公事雍容坐視求免隙怨之嫌雖受伴食之譏而亦無叢過之慮不幸而國家多事或欲稍事振作而兩人互爲牽掣或欲據理以爭而兩人交相傾陷但知苟安無事謂之和衷朝廷亦安用此封疆大吏也譬猶一郡之中而置兩太守一縣之中而置兩邑令號令所出其能一乎百姓當法當戒無所適從其能一日安乎一家之中而主持家務者有二或奢或儉或嚴或寛其能同乎僕隸厮養之佹趨佹避佹迎佹合其將聽誰指揮乎夫以一郡一邑之大祗此庶務而猶不能置兩守令一家之微祇此米鹽瑣屑而猶不可有兩家長何况主持數十州縣表率千百屬吏而使之相持以撓政黷民其爲害顧不大耶今者朝廷有見於此將督撫同城之湖北廣東雲南三省巡撫裁撤而以總督兼理其職庶幾瞻顧因循紛爭傾軋之患皆可以弭民生吏治當必受益無窮矣豈第爲省冗費而已哉 
[本館接奉電音]  
　　昨日午後京師飛電傳來上諭三道敬謹譯登○七月十三日奉上諭山東布政使著張人駿調補岑春煊著補授廣東布政使欽此同日奉上諭張汝梅奏查明黄河工叚漫溢詳細情形請將在事各人分别叅處一摺本年六月間山東上中兩游伏汛漫溢前經諭令該撫查明具奏兹據奏明詳細情形雖經失事處所電報稱盛漲異常人力難施然該管員弁究屬疏於防範承防分防之營官委員補用遊擊劉芳池候補知縣彭錫瑞候補知縣左延齡試用典史林介芹補用都司龔魁候補知縣吳金鼎候補縣丞戴奎光補用遊擊雲升候補通判芝祥候補縣丞嚴楫均著革職州協副將夏錫純著一併革職留工勒令迅籌堵合以觀後效上游總辦兗沂道丁達意上游提調曹州府知府鄒承照中游提調候補知府吳煜著一併交部議處仍責令督率營委赶將漫溢處所設法堵合此外漫溢民捻著一併迅籌修築並將被淹田廬查明分别振撫另片奏總兵崔廷桂請一　議處等語崔廷桂遠駐下游勢難兼顧惟旣係總理亦難辭咎著一併議處該部知道欽此同日奉上諭理藩院奏敖漢達王呈訓寃抑牽涉賄託言官飭將原呈呈覽一摺據敖漢達王達木林達爾達克呈稱翁牛特郡王贊已勒諾爾布因事　　並蒙古奸員賄託御史叅奏寃叩莫伸各語呈情形是否屬實著派剛毅確切查辦據實具奏欽此 
[法人論中國造路事]  
　　天津國聞報譯西報云法國外部大臣出有告示云中國盧漢鐵路用　利時欵築造共長九百英里沿途經過直隷河南湖北等省均人烟稠密頗稱富庶屈指此路一成獲利定　操劵中國又准華　道勝銀行由平定極富煤礦之處至正定造一鐵路亦可接盧漢鐵路故盧漢鐵路尤多利益現我法國雖已向中國議定是路所需材料應分與我國承辦不讓他國獨沾其利然目下中國大興鐵路他國多獲厚利我法國亦應相沾此等利益故我大總統加駐京公使畢昌爲頭等出使全權大臣可與中國政府妥爲商議等語比人見此甚不滿意於法國外部因比人曾約定如鐵路所需材料中國所無者須向比國購買故也 
 
 

Page 2

 
 
[議院宏論]  
　　天津國聞報譯巴黎時報云前者英國議院闢門聚議時英紳向白冷宣言曰我英在中國之利益當與俄德兩國密爲聨絡自今以後不復能如向時之大權獨攬矣蓋門戸旣已洞開其事機有不可禁遏者將來中國自立之權英亦不能爲之保固因有用兵之數强國雜處其間也夫三國聨盟歐洲太平之局遂得保全倘更有一保固太平之盟會英得攙入其間則其所保全者當更人矣我英如欲保固自已之利益但須設防於海上自足禦一切意外之虞卽於彼三國亦未嘗無益若更與一强國聨合則愈妙矣余甚願英美交誼益加親睦非必欲與之結盟然卽以結盟而論其於兩國地方教化風俗亦均甚有益也 
[江撫德中丞奏議變通武科摺]  
　　頭品頂戴江西巡撫德壽跪奏爲變通武科謹陳管見恭摺仰祈聖鑒事竊臣接准部咨光緒二十四年二月二十六日奉上諭前據榮祿高變曾胡燏棻先後奏請設武備特科酌改章程各摺片當經諭令軍機大臣會同兵部議奏兹據該大臣等分别准駁詳議覆奏並擬大概章程開單呈覽朕詳加披閱尙屬切實可行國家設科武備與文事並重原期遴拔眞才以備折衝之用現在風氣日新雖毋庸另設特科亦應叅酌情形變通舊制著照該大臣等所議各直省武鄉試自光緒二十六年庚子科爲始會試自光緒二十七年辛丑科爲始童試自下届爲始一律改試槍砲其默寫武經一塲著卽去所有一切未盡事宜曁各直省應如何設立武備學堂之處著該衙門隨時奏明辦理現在時局艱難朝廷釐定章程專務振興實學武塲改試槍砲亦轉移風氣之一端嗣後主試王大臣及各省督撫學政尤當加意講求認眞考核務在作其忠勇開其智識平時則嚴督功課校試則秉公去取毋得奉行日久又成具文致負作育人材　意該部卽遵諭行欽此欽遵咨行到臣當經恭錄行司通飭各屬遵照在案嗣續准部咨議覆廣西巡撫黄槐森奏武塲改試洋槍一摺行令各省熟察情形各抒所見陸續奏咨等因伏查武科改試槍砲洵爲自强要圖第改章之初必須通　籌畫則於盡善庶可奉行無弊武備學堂爲造就人材之基凡各省未經設立者亟應赶緊建立江西省因庫欵支絀先未舉辦此後考　旣以火器爲　自應於省會設立學堂教習訓練以開風氣而一趨向現已設法籌欵擇定永靖軍裝局之後添　地基蓋造房屋設立武備學堂並咨抄南北洋及湖北等省章程叅酌辦理一俟建有規模再行另摺具陳兹據布政司翁曾桂詳請具奏前來除　部外所有變通武科謹陳管見緣由理合會同江西學政臣李紱藻恭摺具奏並繕清單恭呈御覽伏乞皇上聖鑒敕部採擇核覆施行謹奏奉硃批訪衙門議奏單併發欽此 
[定期接篆]  
　　鎭江訪事友人云新任鎭江府譚太守泰來現經上憲飭知赴任因卽派丁頒發紅諭示期本月二十六日接印連日彦詠之太守清釐案牘以待届期卸然後赴蘇州府履新 
[潤州火警]  
　　鎭江訪事友人云人秋以來天久不雨風高物燥最易肇災本月十六夜三更時夢回枕畔忽聞警鑼亂鳴人聲鼎沸各營亦卽鳴號召集水龍夫馳往灌救嗣悉火起於西門外琉璃巷某姓家是處本係草屋一經著火其勢炎炎光燭霄漢旣而鎭城文武印委各官先後　塲揮令各洋龍竭力施救又　城守營兵丁拆斷火路　融氏始敗興而返然已焚去草屋二十餘家矣次日道憲長久山觀察派員查明被災各戸均係經　小民情殊可憫因捐鶴俸若干金派丁按戸散給 
[臺地司災]  
　　臺灣訪事友來函云東歴八月七號臺北鄰近地方風雨爲災慘難筆述自五號日間大雨傾盆迄夜間十一點鐘繼以暴風越兩晝夜始息城内水高二尺房屋全倒者六　四戸半傾者九十三戸壓死人口九名傷者十一名　八號兒玉總督派員詳查統計艋舺大稻埕滬尾基隆金包里水返脚錫口士林　橋海㨴厝各地方房屋之全倒者一千三百九十二家半傾者七百十六家流失者二十五家浸水者一千零地十四家漂去船隻一百三十三艘船中水手死者八十五人傷者三十三人至九號復查悉艋舺及大稻埕船中死亡者計有六十三人傷者十六人是誠可謂奇災矣 
[營口官塲紀事]  
　　營口訪事友人云毅軍統領馬三元總鎭玉崑前赴析津禀見榮制軍面陳要公現已事畢仍回防次視事○新任海城縣錢蘭齋明府涓吉本月初五日接印按明府爲前昌國府錢少如太守哲嗣○前署海關道王朶轅觀察交卸後原擬上月二十一日起程嗣因酷暑薰蒸兼之交代尙未清楚故緩期至本月初七日始克啓行聞觀察現經軍帥委往興京查辦事件其滬眷先令雇船回省瀕行時各官均恭送如儀 
[蕪湖官塲紀事]  
　　蕪湖訪事友人云升任江寗藩憲袁爽秋方伯自上月廿六日由江寗赴皖後現已公畢卽於本月初二日回蕪屬下文武各員咸往迎迓薇旌卽回中江書院暫憇諏吉本月十三日起節人都紳商士庶聞之臨歧祖餞者頗覺異常熱閙○徐進齋觀察交卸蕪湖道篆正擬開藩皖中尙未啓節又奉出使朝鮮之命觀察初擬逕赴京華恭請聖訓嗣因交代事宜於本月初四日前赴皖垣面謁鄧筱赤中丞初九日事畢回蕪隨卽携琴載鶴部者行裝於十二日清晨啓行在鈔關亭畔登舟由省憲派來之吉安官輪船拖　徑向白門進發屬下印委各官及紳士臨歧恭送者實繁有徒有董事數人因感觀察禁絶冐名洋商之東洋車行賴以安靜市　赶製萬民傘德政牌以伸去思詎料舁送至署觀察傳諭峻拒堅不肯收送者不得已乃將原物舁回○卸署太湖縣魏致如大令馴前曾需次蕪關歴辦稅務現署關道憲張曼龍觀察下車後卽備文咨調到蕪適現辦鈔關稅務廳張筱杉大令因事自請交卸觀察卽委大令庖代一面詳請眞除大令捧檄後已於十一日謝委接事○前報記土藥總卡提調王珊園别駕交卸局務後道憲張觀察留辦保甲總巡差務兹悉别駕實另有差委並未委辦保甲事宜至總　一差現已另委南岸江口保甲局員劉仲爽藩叅移辦所遺南岸巡局以魯港分巡吳特君一尹調辦遞遺魯港分巡則遴選候補佐雜某君前往辦理均於月初先後謝委到差矣○　珊園　駕辦理土藥五載於兹本月初交卸局務後由土商公製匾額及德政牌萬民傘恭送至局以伸媚兹之忱亦習俗使然也○寗國　桂玉堂太守無爲州李　亭直刺日前均因公赴省道出鳩江小駐襜帷與當道往返拜謁旋於初九日乘江孚輪船上駛○金柱關稅務委員徐月樵少尹自本月初奉委到差後甫經數日又接道憲檄委辦道轅銀庫事宜所遺關稅事務另委巡檢土錫俟少尹祝封　辦○袁方伯備兵蕪湖公餘毎喜搜訪載　及海内逸書凡羽翼經傳有關實學者靡不廣爲羅致付諸剞劂歴年來所刻齊民要術經籍舉要吉林通志等書無慮數十種兹見南皮張香帥所著勸學篇奉旨頒行各省外間尙少流傳乃復召集手民迅速排印甫閱旬日卽已裝釘成帙沾　士林現將起節入都行篋中卽携是書千餘部以贍京中故舊亦可見方伯扶輪世教之心矣 
[兼攝廳篆]  
　　松海防同知劉司馬因病　假由蘇松太道憲蔡觀察委上海縣黄大令兼理大令擇吉十八日午時接篆昨日司馬飭丁將印信送至縣署適大令略有微恙卽在内廳拜受署中書　人等皆呈遞手版叩賀如儀 
[被毆緣始]  
　　虹口著名賭棍范毛毛混名蠟燭行至天通菴附近被鄉民毆傷已誌前報兹悉毛毛並未身死是日上海縣黄大令飭役往拿因與同黨蔣雙林奔至天通菴左近王家宅表兄王錫嘏家避匿至夜同至天通菴鎭周苗二所開小茶肄内硬欲擺設賭檯周不允一人遂抽出利刃連刺　下周極聲呼救鄰右聞聲咸集見周身臥血泊中一息奄奄遂大抱不平各持扁擔將毛毛亂擊蔣見勢不佳逃至王錫嘏家惟毛毛被鄉民毆傷甚　前日苗二倩人舁至寶山縣署請騐未幾毛毛亦禀求騐究未知沈大令如何辦理也 
 
 

Page 3

 
 
[雌虎可畏]  
　　南市萃豐馬頭划船婦小寶珠潑悍異常素有雌虎之目昨日上午崇明人周姓携物喚渡言定渡資三十文行至中流小寶珠逼令加價周不服互相口角致將小寶珠耳環扭落鮮血淋漓小寶珠虎威大發狂吼一聲糾約娘子軍與之爲難某號巡街捕勇見而解勸令周給以青蚨三百翼小寶珠始無言而去 
[醫院紀聞]  
　　江北人盛阿才沈大康二人不知何故潛吞紫霞膏自盡幸經家人察覺倩人舁送同仁醫院經醫生如法救治始得一吐而愈○北蘇州路畔有新造洋房前日高墻忽然坍下適有某姓老嫗行經是處不及奔避被亂磚傷及頭面勢頗危重經家人舁送同仁醫院求治未知能無性命之虞否 
[上海縣署瑣案]  
　　前者陸浩然引誘王述功嫖賭以致竊取洋銀花用後被述功之叔查明請節扭陸到縣請訊黄大令因原告未到尙未斷結兹經原差將原告王宗輝傳案前晚帮審委員李葆初二尹升堂提訊王宗輝供兒子述功向業錢莊後被陸浩然誘同嫖賭以致虧空誘竊莊上洋銀數百元由陸糾同其兄著名賭棍陸少山巧爲騙去誘匿蘇州找尋無著近經胞弟尋獲問悉情由扭控案下請嚴行究辦并乞將兒子從重懲治以儆將來王述功供小的年少無知被陸愚弄尙求恩典陸浩然供向操洋貨業與述功相識並未誘令爲非實因伊自喜嫖賭無錢使用遂至竊洋還債無處容身意欲覓互小的憐之帶赴蘇州將謀别就並無他意二尹惡其狡展喝令笞責三百板押候追繳洋銀王述功年輕膽大不務正業著責手心四十下交其父領回管束○朱錢氏控陳沈氏誘拐至女郷李二尹提訊朱錢氏供去年轉租陳沈氏樓面居住數月後因意見不合移居别處姪女雲寶今年十六歲與陳沈氏素識别無他家可以往來前月某日忽一去不回四處偵尋有隣居傭婦　及曾見姪女由陳沈氏家弄内走出小婦人因此疑其誘拐朱金生供錢氏是小的之母親餘語相同陳沈氏供朱錢氏曾借居小婦人處毎至深晚回家須煮小餐鄰居恐致失火嘖有煩言故令遷去伊遂索遷費洋十元不遂所欲挾嫌妄控求察其女狗大供與母同二尹著邀同見証傭婦到案質對陳沈氏母女暫交官媒看管再候覆訊 
[法界公堂瑣案]  
　　天津人紀康伯前投法公廨控洋行街聚安糖行吞没故父由汕頭匯來之票銀四千兩經讞員朱森庭明府訊供飭將聚安行中人林錫齋陳勉之交保出外限半個月内赴汕頭檢取三連票據來滬呈候核奪昨禮盾六堂期朱明府會同何繙譯升座紀投　呈遞匯票求追林錫齋陳勉之偕同鄉郭德盛順仁德茂永吉仁大各土行主衣冠上堂聨名具禀並呈遞三連票據請詰原告所呈之票根係從何來紀供此票由故父遺下林等同供此事在光緒十八年當時牌號厚安後改聚安所有匯票均以圖章爲憑明府謂原告如果誣控亦當究辦林等請傳洋行街恊興糖行内益興司帳周姓彼處尙有匯　簿據可以爲證明府與何繙譯會商將兩造斥退諭令下期傳同益興司帳周姓到案質訊林陳又稱紀所呈票據内有票根二字雖被抺去字跡尙堪辨認明府飭將三連票簿據呈候察閱○周雲才控英界惠秀里鴇婦謝張氏圖賴故父借洋四百五十元經明府飭提謝張氏並中人柴樛陸子雲到案將票據給閱問是否屬實柴樛檴稱票據屬實惟欵已歸還明府遂酌斷洋八十元給周具領各具遵結呈案昨日堂期謝張氏呈繳洋八十元明府著存候原告具領何繙譯謂此案情節不符旣稱欵已歸還何以尙欲斷給洋八十元如果已還必有收清筆據請問筆據何在尙須澈底根究不得含糊了事明府唯唯應之○張鼎臣前控上川候補典史李長卿流落異鄉情願代給棧資並贈盤費送回故里反被竊去洋銀五十元明府以此事尙有不實不盡著張鼎臣　同見證舉人李良臣來案質訊昨日堂期張偕寶康棧主項趙氏投案呈遞李良臣信函明府謂本分府與李素昧平生何以忽有信函呈　遂閱視一週將原信擲還諭曰李爲見證旣不到案無從核斷李長卿露體上堂殊形狼狽極口呼寃連稱卑職並無此事明府謂爾不必稱卑職致　　名器一敗塗地遂謂張曰爾與李旣有梓桑之誼見此情形亦堪憫惻項趙氏係小本營生所欠棧資理應照給著將李長卿交爾帶出給還棧　設法送回故里李叩謝而退○久康錢　夥錢選青上期具控振裕銅錫店主徐桂勳所出支票銀二百兩届期不付求請追繳昨經朱明府飭傳原告到案質訊徐桂勳偕陳小寶投案遞禀陳稱此票由小的向振裕借出携至洪興購買川土洪興轉向永和購買因前帳未清卽被扣留小的曾向洪興索還由鋪中執事陸溪章出立筆據並登申報告白三天求請核奪明府謂旣已出票理應付銀著將徐押候人銀並保限三日内理楚陳小寶無干斥退○殷春山投案禀稱在首善里開成衣店本月十二夜被賊竊去衣服八件報捕後查獲人贓解案請訊沈阿狗供向在伊店爲夥明府著帶出邀同薦保人自行理處○陳士卿禀稱在老北門街開調烟館被陸川寶竊去烟槍一枝當塲拿獲送案請辦明府判令笞責八十板贓給失主具領○包探禀稱偷兒張阿二在護城河浜竊取某姓家玻璃二十方拿獲人贓請訊明府判令笞責六十板○朱小狗禀稱在吉安里司閽被賊施阿榮竊去玻璃數十方當塲拿獲送案請辦明府判責六十板贓給失主具領○吳同春禀稱在包平和鞋店爲夥被賊張阿三竊去鞋一雙追獲請辦明府判責一百二十板贓給失主具領○張春新禀稱王阿二積欠房租洋銀三十五元五角送案請追明府著押候人銀並保限三日内歸楚○揚州府屬甘泉縣差役丁洪裘明海奉公來此在租界中訛詐鴇兒陳氏洋銀九十元經明府訊明情節飭押候備文遞解回籍○前者賭棍周星源被人控設局誘賭騙去洋二千餘元迭經讞員訊供責比押追在案迄今已十閱月是日明府飭探帶出著卽覓保自向原告緩頰嗣因無人肯保帶回捕房解案請示明府判枷號一個月笞責四百板 
[邳州乞振書]  
　　水旱偏災盛世難免苟人力可施補救亦易然未有霪雨連月巨水迭次如邳州之復罹奇災慘且酷者也自愧無文百不達一謹將受災前後實在情形縷晰陳之邳境自去歲災後諸物昻貴糧價飛漲草根樹皮剥掘無遺而飢寒之餘疾病叢生什活六七地畝未盡荒蕪者一則賴義賑之博施再則賴平糶之濟衆而極貧者生矣且田産有主買賣通融而次貧者全矣及典質衣物納息稱貸而中人之産亦未致束手而無微矣今歲春夏之交二麥茂盛禾菽苗茁爲近年所未有無論貧富皆望眼欲穿屈指而計以爲衣食之資在是債負之償在是卽不耕而食者見爲豐收立致亦多挹彼注此助其不足以便稍分農人之利所以糞肥耕耨薅鋤之費較他年恒加數倍原冀滿篝滿車胼胝辛勤婦孺忍飢而不辭也而孰意四月二十一日大水猝至芒種節後隂雨連錦其時大麥初熟小麥纔黄有全行未刈者有甫刈旋止者計冐雨而刈者亦不過十之一二焉猶冀天晴水退也無如風狂浪湧繼長增高沂武山洪倒峽傾江徹夜連宵潑墨傾盆迨二十四日無分高下一片汪洋矣此第一次被水而人力難施之情形也五月初間水始消退穗爛粒朽莢落草腐熱泥薰蒸臭穢難聞沾體塗足且刈且負尙冀登塲之後雖難悅口猶可果朡也不意五月望日大雨驟至始則永夕永朝晴雨倐忽繼則如注如瀉晝夜無分兼以西水突至山洪暴發平地深有數丈東衝西决堤埝靡存市房村舍坍塌略盡架木以棲婦孺乘舟直入街衢向之所穫無論在塲在田在囤者一概盡付東流崇塘櫛比順流而下者三日夜而禾桼之未成者不計出噫二麥三秋籽種農工其費億萬計至此而盡付波濤靡有孑遺矣斯時人乏米薪牲鮮芻牧合男婦老幼無不疾首椎心痛哭流涕恨不與之偕亡者也此二次被水力勞財費顆粒全没之情形也初伏以後水又漸消田夫野老相與熟計曰無麥無禾何以卒歲天無絶人之路庶幾晚秋可卜乎厥維莜麥爰及蔬菜種奇貴而不得不買時無失又不敢不種一畝之需斗麥之費種之者無不筋疲力竭以死生爲孤注也乃河伯之怒未息雨師之駕復稅自六月中旬以及七月三日接二連三幾於無日不雨無地不水矣現仍滔天巨浸有增無减將不知何 
 
 

Page 4

 
 
所底止此三次四次被水而人力已竭無可補救之情形也刻下十室九空流離載道饔飱已苦不給遑計冬春之日老幼尙難存活奚慮田原之蕪有田而無耕者十居五六矣耕而無種者十居六七矣種而無食食而難钓者十居八九矣斯誠數百年未有之奇災五大洲罕逢之凶歲况追呼日急災害無聞飢溺餘生情何堪此嘆乎君門千里呼籲莫聞生佛萬家安懷素志惟是不揣譾陋上瀆清紳伏乞大善士大仁人早沛鴻施速降慈雲趁此秋耕之際或貸以籽種或助以糗糧此時多種一畝卽多活一人早惠一月卽多全一方斯正災黎危急存亡之秋瘡痍迫切待命之際雖明知國運艱難籌欵非易發棠之請似屬不情然值此萬不得已之時無可陳訴之日不得不爲千百萬災民泥首百叩以求也邳邑沿河正副二十社災民王星渠花兆桂花吟秋百叩敬禀 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[易繞地球]  
　　廣州博聞報錄印度機藝報云西伯利亞鐵路告竣時於商務工藝軍務諸事必有關涉俄國鐵路船務大臣早已有言佈告云倘西伯利亞鐵路工成三十三天可週環球一次計由法城皮廉文起程一日半至彼得堡京十日至琿春又十日至舊金山大埠四日半至紐約七日而返皮廉文合共三十三天可矣可知此鐵路告成則南方鐵路及船務生理將爲所奪若欲得免此弊須將輪船大加迅速今輪船毎點鐘行十八里非改至行二十七里不可今火車毎點鐘行四十三里半須改至行六十二里如此亦三十三天可通行地球一週今時格致之學日新無難將車船設法加速也 
[暹國借材]  
　　廣州博聞報云比京來信比國駐紥暹羅總領事賴德剛克呈報本國外部略謂暹國政務近日頗見整頓刑部已聘比國律師四人勸立一切内部亦延比國士人一名帮辦庶務戸部則添設英稅司一員另聘二員副之鐵路總監督則係德國工程家某君郵政亦多用德人工部聘請意國營造司充當各工監督並請歐洲各項人員助理一切其海軍砲船上亦用西員統帶其中以丹國武員爲多 
[武員服禮]  
　　金陵訪事友人云升任江西巡撫松鶴齡方伯交卸江寗藩篆啓節入都省垣禁防健兒列隊恭送之時有某生蹀　往來藉開眼界突被衡字營勇毆辱受傷甚重家人舁至營中訴於統領統領置之不理旋由某生家屬邀集學校中人將聨名控之督轅統領始查出行兇之勇丁責以軍棍并遺某管帶至生家服禮其事始寢 
[丁簾笛韵]  
　　金陵采訪友人云毎嘗節届中元民間例設盂蘭盆會以賑孤魂梵唄聲喧香烟繚繞陳設詭麗舉國若狂紳不歆非祀有識者固已目笑之而其間又雜以清音絃索傀儡優伶灘簧蓮花之類八音競作靡靡動聽而蓮花一曲尤爲淫蕩傷風敗俗莫此爲尤元蜜兩邑宰夙稔此弊力欲革除會同出示凡各街坊里巷施賑孤魂只准延集僧道施放瑜伽燄口一切游戲蓮花清音概行嚴禁并飭幹差彈壓倘敢陽奉隂違仍蹈故轍立將會首逮案嚴懲旣節民財更裨風化狂瀾力挽其庶幾乎○今年春夏之交各處缺米價值騰貴爲數十年未見之奇此中曲折言人人殊大都以有勢力者私販出洋不盡由米商居奇屯積也刻下各省秋成均稱豐捻寗屬裏下河一帶新榖早已登塲皖南各山玗之米亦紛紛運至省垣貨多值賤勢所必然毎石開盤不過洋銀三元之譜人情歡慰爭謝天公乃各米商貪利無厭照市收下依舊能同把持高擡售價毎石需五元五角較收買之值毎石可獲利二元有奇彼則慾壑日深民則飢腸難飽奸儈罔顧大局惟以牟利爲心有地方之責者可不亟行懲禁哉 
[上海巡局瑣案]  
　　某日清晨流氓楊梅生不知從何處竊得鮮魚一擔挑至南市小南門外水神閣倩徐大售與沈萬福沈邀令夏全福邱阿菊等人後忽互相口角扭至二十三七鋪巡防局控訴局員盛雨村二尹升座提訊責令沈將小洋銀十角錢五十九文繳出夏邱各罰洋銀一圓一併存局候失主具領徐責二百板○大南門外地近荒僻向由道謀創設棲流所以棲　丐邇來丐頭漫無約束致諸丐盤踞茶寮烟館滋擾不休毎至傍晚或黎明時見有踽踽獨行者更蜂擁攫取財物近處董事奚元良曾禀請二十三七鋪巡防局毎日派勇丁彈壓有張阿生者混名小寗波彼黨中之巨擘也前日與同黨李天生在近處小茶肆内互相格鬥突出利刃傷李之肩奚董聞知恐釀巨禍令駐紥附近送子庵之卡勇一併拘解二十三七鋪巡防局請究局員盛雨村二尹升堂提訊命將張鞭責竹梢五百下李掌頰一百下飭二十七鋪地甲　在犯事地方示衆三日○南市首善堂曾在南馬頭平安街置有房屋數椽邇者雇匠修理被張阿二乘間竊去　布短衫一件木工李心田瞥見扭交十二圖地保顧桂　帶至二十三七鋪巡防局請究局員盛雨村二尹升坐提訊張俯首求恩二尹飭笞責一百板驅逐出境不准逗留贓給失主具領 
[馬路工程局紀事]  
　　近日朱森庭明府訪知南市小船帮中人賦性兇惡時有糾衆訛詐情事甚或身藏利器威嚇平民大爲地方之害特於昨日傳諭各馬頭船帮頭目著將各船戸嚴加約束嗣後如再犯事到案惟頭目是問又各划　在馬頭上攬載渡客此拖彼扭動輒行兇亦令船帮頭目傳諭禁止旋復帶同差役及各　地甲書吏人等至新馬路一帶躬親查察面諭巡街各捕勇嚴拿流氓聽候究辦當酌給賞銀以示鼓勵○南馬頭某木作小工奚阿炎被同業周關元積欠洋銀二元屢索無著前日在新馬路相遇彼此口角互扭至馬路工程局捕頭王榮培著傳地甲查明核奪 
[英界公堂瑣案]  
　　洋人瑪斐臣控稱前日傍晚時囑細崽張小順管守門戸行中並無他人不意忽失去銀盃一具疑張所竊送請究追張供稱並未竊物實被寃誣求恩鑒察代理讞員　瀚生大令商之福繙譯官著將張暫　看管俟禮拜三復訊察奪○前者四馬路萬興樓不戒於火事後三十八號西捕查得萬興樓附近某土碊内時時火起情有可疑遂　知捕頭禀請供理讞員鄭大令飭差恊探提土棧主俞棟雲到案昨日研訊俞供　州人素知守法並無放火之事大令以事關重大與福繙譯晤商良久著暫管押俟查明禀復再行察奪○鴇婦黄鰱頭阿巧卽夏王氏在北　粉弄開設花烟間夥妓沈月仙徐娘半老貎若無鹽夏王氏惡之時加毒打前晚不知何故又將月仙肆意兇毆呼號之聲達於戸外隣居某甲惻然憫之投報捕房衛捕頭飭包探朱阿高將夏王氏沈月仙一併拘至捕房轉解公廨請訊鄭大令詰問之下以惡鴇凌虐烟妓實屬可惡異常判掌頰二百下枷號一月沈月仙送棲流女所留養擇良婚配○押犯王阿三訴稱司押之犯王杏春等將小的吊打求恩究辦鄭大令以王等犯事覊押尙敢逞凶實屬不法已極判將杏春等四人各責二百板枷號五天然後還押○包探倪　泉禀稱前日王玉堂失去銀水烟袋一枝旋經小的查知其贓初窩頓顧陳氏處復已質洋十元竊賊則逃逸無蹤今捕頭令小的將氏送案請爲訊究鄭大令著顧陳氏賠還當本洋十元暫交官媒管押俟緝獲竊賊再訊○二百零一號華捕禀稱著名流氓陸毛毛張雲春二人向船戸朱土泉夏阿大尋釁訛詐小的查知陸張二流氓曾在浦東犯事經巡防局員某老爺枷責釋出甫經四五日依舊怙惡不悛是以送請究辦大令命各責一百板從寛開釋○某號西捕禀稱前日積竊謝阿多馮阿林二人向　才元勒詐洋銀因之拘解請究大令判各責二百板謝阿多訊非本地人發回捕房遞解回籍○費姓包探禀稱野鷄妓女張王氏李周氏王林氏及鴇婦王陸氏時當深夜在途拉客有違租界定章拘案請究大令判將鴇婦王張氏罰洋五十元張王氏李周氏王林氏各罰洋十元 
[美界捕房紀事]  
　　蘇州河鐵路大橋北堍泊有官舫旗上大書湖南善後支應局字樣不知者疑爲朝廷命官詎料竟係不尶不　之輩前日戴生昌小輪船夥陳永春所失綢縀百餘疋全係售與此船昨日捕頭察知飭包探洪阿寶上船將原贓吊出并拘船夥王學桂周德榮入捕房候辦船交水巡捕唐寶榮看管○戴生昌小輪船局車夫陳阿二張阿三二人昨日串竊甬人陳元慶之東洋車一輛爲陳所知立喚巡街捕將二人拘入捕房押候究辦○江北人謝彩芝馬阿成皆積竊也咋在外虹口公和祥碼頭串竊舊鐵絲三百磅爲包探胡瑞龍所見拘入捕房押候解辦 
 
 

Page 10

 
 
[蘇省官報]  
　　七月初六日藩憲聶由滬回正任蘇海防同知王用龢由常　内河厘局來五品銜指分江蘇試用知縣程錫熙安徽人由京領照來省昨日禀到縣丞馮汝璋由江隂厘局來分發江蘇試用縣丞章俊斌湖南人由京領照來省禀到○初七日太湖恊鎭朱德明到卽辭行三品銜丁憂浙江補用同知劉國郇湖南人由籍來正任蘇海防同知王用龢禀辭回常昭内河厘局同知王秉忠由木瀆厘局專丁來省禀知交缷代理松管糧通判事代理松管　通判柴俊禀知接印任事同知銜試用知縣朱度旦湖南人由京引見來省禀到知縣林廷增由京引見回省銷海運津通局差並禀知丁母臺直隸州德存由寗回補用從　品陳盛鈞湖南人由京起服回省禀到牙厘局總辦朱現奉院憲委署江蘇按察使篆務探得於十三日接篆升授江蘇督糧道桐已奉到院憲飭知赴任○初八日候補道錢志澄硛知奉撫憲委督辦清丈沙洲事宜無錫縣孫禀到委署　江縣周禀辭赴任同知袁保基由松滬局來通判陳寶撙由盛澤厘局來知縣程南金江隂厘局來又倪曾鑾由鎭江提米回縣丞陳秉中禀知由江西押運平糶米三千石來省又馮漆　　辭回江隂厘　　州鎭　　河營右哨把總孫毓珠禀知　　平糶　石來藩轅牌示照得陽湖縣知縣高承惠調省遺缺查有候補通　蔡匯滄堪以酌委署理○初九日委署太湖同知吳禀辭赴任同知庸文煦由上海來禀銷水利局差知縣方蓀由吳淞貨捐分局來巡檢趙濬彦由常州來禀謝奉委金山縣保甲差記名簡放提督王得勝湖南人由寗來撫轅　示七月分候補同通詶縣月課定於本月十二日考試○初十日藩轅牌示照得蘇州府知府桐澤欽奉簡命補授蘇松糧　道所遺蘇州　知府缺資有鎭江府知府彦秀堪以調署遞遺鎭江府知府缺查有候補知府譚泰來堪以署理又丹陽縣包港司巡檢錢繼光病故遺缺查有鄭工遇缺先巡檢管運森頂補無錫縣孫禀辭知縣胡　澄禀謝飭知前辦江蘇賑捐出力蒙保補缺後以直隸州知州用新授福建布政使江蘇按察使吳於七月初九日酉時壽修本署正寢本擇於十一日已時大殮現改於亥時 
[金陵官報]  
　　七月初七日藩臺胡總理兩江營務處候補道陶水師學堂候補道柯候補道蒯光典首府劉泰州陸銑辭均傳見遊擊徐青雲交缷奇兵左旗回靖江厘捐知縣胡葆慶到知縣陳紹唐見准補孟河右營都司會紀策由京引見回通判俞廷翰辭委署发臯縣胡廷琛辭○初八日籌防局候補道唐傅見同知崔鼎沿江放餉回宣城分銷縣高振聲到署鹽城縣李作霖交缷回通判余本窩辭回江西○初九日總理兩江營務處候補道陶辭赴江隂公幹候補道周家駒由天津回水師學堂候補道柯禀知寰泰練船帶同駕駛學生巡歴南洋回寗統領親軍等營劉請期假服廿一天寰泰兵船徐振鵬禀知第五届帶領學生出洋巡練回並由滬裝運洋槍來福安輪船黄友勝送砲台餉回知縣戴光禀知安徽採辦米谷交清贛州城守都司蔣本榮叩謝辭赴任徐州中營夏正汛守備方寶怡由京引見回督轅文巡捕知縣劉思懃由蘇回江安輪船楊星田由上海修船回○初十日候補道龔盛際奉示繕寫履歴知府喻先覺奉委浙江衢嚴等處勸辦淮徐海各屬賑捐分局知縣黄在福禀知漕院保加四品銜又李恩元禀知解餉赴　回蘇州守備周啓發叩謝辭赴任鹽知事劉鍾祥由揚解餉來典史張士彦寫履歴楊綬昌騐看均奉示 
[上海虹口元濟善堂經收六月分送堂一文愿並施醫藥清單]  
　　吳興氏簡陳韋氏韋陳氏各一元崇儉齋主人爲母病愈求合家平安洋一元郭謙脩五六　分二元黄樸生黄唐氏黄桔記黄觀慶黄容幹合洋二角錢廿一文金宋氏宋何氏宋沈氏施鄺氏姚門氏何凌氏無名氏合洋二元一角共收愿洋八元三角錢廿一支○大豐洋貨號梁氏劉緝卿各　施醫藥洋十元茂泰號二十元鴻遠書屋求椿萱永蔭人容膝書齋黄寶蓮朱錦文黄潘氏各一元尹則卿麥林氏黄遂記各三元唐敏之七元免藥子上元荇記求保母冥福五元孟廉浦五元農學　十元共收施醫鑠洋九十三元 
 
 
 

Page 11

 
 
   
 
 

Page 12

 
 
   
 
