# 1885 - 122 - 4904334

 

Page 1

 
 
[經藝淵海例言]  
邊孝先儲將腹笥江文通燦到筆花儒者据管屬文空疏寒儉爲世所譏而經藝爲尤甚試觀近科鄉會墨之中式者大都五光十色炳炳麟麟盡能事而蔚巨觀經藝之菁英乃大洩焉僕心好之而徧覽坊刻陋劣不堪寓目爰於客夏廣蒐佳著凡先輩房行名家課藝以及京邸直省諸友聞訉而投贈者積有卷軸嚴定去取又查各經中之可以命題而前人未經涉筆者出資倩名手分題補作其除淘汰不計外共得文一萬篇交點石齋縮印成帙將次竣工爲錄例言以告同志一名曰時文必尚入時經文尤非時不可是編所采雅合風會凡簡淡高古之文槪從割愛而坊刻之濫竽充數了然無味者更無一字關入求當於時而巳一經藝所以覘才華沈博絶麗斯爲正宗是編專取考据精核據引宏通故字數有多至八九百者開拓心胸譏者快之一佳文旣夥去取綦難是編一題至多不逾三四首然必各備一格或訓詁體或騷選體務取書卷詞華並擅其勝故無疊床架屋之弊一五經旣分選文亦必相稱畸輕畸重殊欠精當是編銖兩悉稱每經約二千萹多則酌删少則補作熊肥蛤瘦之譏吾知免矣一是選經飽學家反復校勘奇字奥句訂定無訛初不敢草率從事貽誤當世盡區區之心而巳一是編專倩精於書法者工楷冩眞前後一律每頁八萹紙張潔白字跡濃黑装訂亦極精雅表裏統觀歎爲僅見以上例言從原書錄出先行佈告蓋恐壟斷之徒魚目碔砆雜投欺世購者辨别不精勢必重貽後悔所願海内君子於購辨是書時詳加審視勿被所蒙訂於四月初出書如願躉售速來點石齋面議此佈 
[三十七號畫出售] 　　　　　　　　　　　　　　　[  申報館主人啓]  
　　本埠六馬路仁濟善堂籌欵煮粥以餉貧民旣於常例議停之後加賑四十餘日而又苦口婆心以兾繼起有人爲民請命存心抑何仁慈也故亟麗之以爲有力者勸其報之首之畫譜一爲龍山落帽圖一擬歐陽子秋聲賦意圖俱係任君伯年所繪氣象高古魄力沈雄廻非甜俗家所能彷彿准於十六日出售畫報仍然九圖後附淞隠漫錄一則閱者鑒之此布 
[請繳第二批古今圖書集成股銀] 　　　　　　　　　[  申報舘點石齋主人啓]  
　　本齋於前年　倡議紏聚一千五百股仿印古今圖書集成每股規銀一百五十兩分三次繳足此議早邀公鑒嗣印　地造屋從外洋置辦機器復延名手澆鑄字模然後開印至今計巳印成數百本雖未装訂而書之式樣字之精湛極爲雅觀諸君儘可先來披覽惟　印之初機器人工均覺生澀故每日出書無多兹則鉛字業經鑄齊人手亦日臻嫺熟此後按日討工每日約可排原書從四本而漸至六本八本完工可期迅速所以各股友第二批股銀計每股五十兩務　早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收　統限於三月廿九日以前一律交清切勿遲延悞工是所禱盼再此書初議共印一千五百部嗣以各股友喜用大字　字旣放大則紙張亦費本數加多本齋益形虧耗故擬多印數百　籍資貼補旋見巿面欠隹且此　亦身本重大　仍印一千五百部以符原議合併附聞 
[洋務要談]  
　　中國自與泰西各國通商以來輪舶通行雖萬里重洋無異於近在户牖古之所謂外國者近而遠今之所謂外國者遠而近然則處今日而言辦理洋務實未易易矣而中國積習相沿猶復以高談洋務爲可恥昨有友人言及僕曾遊京師寓室庋有西學諸書盖在上海日久性之所好故携以自隨閒時必取閱之一日有執友某鉅公至寓處晤談偶見案頭西書輒愀然有不豫之色正襟危坐莊語相規謂吾子春秋鼎盛文名藉甚正宜簡練揣摩致力於舉業此等異歸書籍閱之何益且見名刺以西紙爲之又怫然曰是可見子之樂於西法若以此剌出見京華諸大老則卽非阿斥及之亦且目笑存之殊非所望於子者也僕以其前輩執友不敢與辨唯唯而巳然卽此可知當今之好尚雖際此五洲互巿之日而於洋務一節尚且鄙夷視之其有究心於此者則又諱莫如深恐爲他人所竊笑翰詹科道等淸貴衙門設有言及洋務者皆鄙之不屑與談如是而欲辦理洋務之得人不亦難乎余聞此語不禁憮然者久之嗚呼時至今日而猶屏洋務爲不足重乎此則中國之所以見輕於西人也且今之所謂知洋務者吾知之矣略解愛皮西提温都的里口中可以成誦筆下可以成書卽自以爲知洋文識洋語詡詡然自以爲是而官長見其如此則亦以爲果能熟諳洋務遇有交涉事件卽以畀之殊不知彼之所謂識洋務者僅識其文字語言而此外則一無所能焉泰西之通商於中國者凡幾何國除日本同在亞洲向爲同文之國其人情風俗尚有可知者在而其餘歐美兩洲之國何限一國有一國之性情一國有一國之好尚何國之人樸而野何國之人狡而詐何國之人重信義何國之人尚夸大習而知之乃可以因應而無悞若但以西人二字概之不足以言熟諳洋務者也中國有令幼童出洋習學之舉旣而悉數召回談者或以爲該幼童等在外洋頗有不洽之處故有召回之命然以觀於去年馬江之戰有自美國回來之學徒五人皆能開砲攻擊命中及遠出生入死於波濤洶湧烽烟猛烈之中較之未經出洋之各哨弁迴乎不同則是出洋學徒之有用原有明效大騐此特其一端耳除此五人之外其可用者當更有人在焉顧或者又謂出洋諸學徒所習西法果亦有適於用而其人類多棄中國之禮儀效西國之風氣性情則驕傲剛愎吐屬則粗豪掘强甚至行爲一切宛然一西人且係　鄙不文之西人然則以華人而變爲西人又何取焉竊以爲欲中國多辦理洋務之人必須中國不諱言洋務不輕視洋務而後可不諱言洋務則人人皆可講習卽不出洋而或就西人之書館學業或就華人之善於西學者執業中國之大人才之衆豈有不可造就者培養數年自有眞才輩出於此而愼加選擇不患肆應之無人不輕視洋務則彼習學西法者咸曉然於洋務之可以取功名求富貴爲國家所尊崇爲宗族交遊之光寵自能潛心講貫加意揣摩或專習一國成兼習各國視其人之質地以爲衡或專攻一事或通習數事量其事之緩急以爲準不數年而所見所聞無非知洋務者膠庠中人不以此爲鄙夷翰詹科道中人不以此爲詬病子弟而習洋務父兄亦以爲榮夫如是各國之風尚華人知之綦詳各國之性情華人考之甚悉某國有交涉之事卽以習於某國之人承辦其事某國有釁隙卽以熟於某國之人彌縫其間於是而外洋不敢蔑視中國而且佩服中國而謂中國有不治者吾不信也且吾之爲此言非率天下而用彛變夏也以人治人之道古今通行中國先不能知外洋之情事而欲强不知以爲知則格格不入適足以貽笑於外國今天下而苟能閉關謝客不與泰西通商則高談用夏變彛而不屑變於彛未嘗不可然而今之時何時今之世何世乎吾盖欲中國之得人而理以漸底於長治久安故發此狂瞽之論知我罪我聽諸悠悠之口而巳矣 
 
 

Page 2

 
 
[諭旨恭錄]  
　　三月十七日奉上諭本日京察補行引見之内閣侍讀學士鳳山着照舊供職欽此 
[彈冠有慶]  
　　自海防捐輸開辦以來各省雖巳設局聞皆不甚踴躍報捐者輙喜往都門上兌據云外省成數較大不若部中稍爲便宜未知確否現在各省赴部報捐教諭訓導者尤多聞由五貢捐新班訓導不過一年卽可開選計報効實銀僅一千數百兩又有大挑卽用班捐儘先新班者需銀二千餘兩佐雜捐免試用改入新班約須一千金均一年内外可望得缺故各省需次人員以舊班署補無期苟可張羅卽行湊集上兌以兾彈冠早慶得展才猷目下報部投供者巳絡繹而至實于防軍餉糈大資挹注惟聞户部頭夘業巳截止現正開辦第二夘云 
[釐務得人]  
　　姑胥吳誼卿太史以清秘之詞臣抱非常之偉略與伯兄清卿星使眞無愧乎二難上年張香濤制軍甫抵粤疆卽電請太史赴粤相助爲理並一面奏明指調以速其行太史抵粤後措理裕如舉凡防軍糧餉大小政務贊勷所及無不綱舉目張頃得粤音知香帥特咨委太史爲通省牙釐捐局督辦實見夫東省釐務積獘太深現以防餉日繁無一不借助釐金正值新章加抽牙捐之際非得心精力果之才總握其樞恐辦理仍滋流獘故說者謂香帥誠具知人之明歟 
[太守新政]  
　　新任松江府時蕚卿太守奉檄赴任下車伊始卽以民閭疾苦爲問知松郡水利素不講求爰進紳士之年高德劭者虚衷咨訪亟亟以興脩水利爲第一義并囑各紳遍徴掌故商量辦法以期有利無獘旋出示嚴禁烟賭娼妓各館以端風俗而消奸宄又飭印委各員訪拿著名土棍務必懲一儆百爲民除害僉稱太守勤勞幹練足嫓龔黄峯泖間得此賢二千石行見口碑載道矣 
[日下紀聞]  
　　本月初十日午後宣武門内西單牌樓路東信昌恒烟舖門前有人設攤售蛋舖中招牌無端墜落其蛋頓成虀粉賣蛋人坐而吸烟右臂亦爲砸損誠爲无妄之灾也○澂貝勒偶抱采薪本報巳經登錄兹聞之某太醫云澂貝勒近日病漸沈重雖經良劑頻投無如厥病旣深實難奏效云○神機營添設測丈電炮兩局調撥官兵練習一切現己成效可觀稟請醇邸定期閱視醇邸諭以俟四月初定期閱看○前報所記奇童自寓格林砲廠後觀者聨袂掎裳幾於塡滿里巷雖有官兵彈壓亦恐有力難施嗣經廠中禀知醇邸諭將此童挪至阜城門外火藥局中派有官兵看守且劄知右營叅將督率營汛妥爲照料足見醇邸謹小愼微無事不形詳細也○涿州城西北藺子口村某甲家號小康未得嗣續娶有一妾年甫一十六齡綽約丰神畵中人不啻也甲嬖之不與防閑以致與某少年私竟於上月杪某夜潜携細軟金銀傚卓文君故事比至天明甲見妾不在徧覓無蹤遂赴本州呈控請緝州官以甲治家不嚴致有此禍㴚批駁不爲准理甲無奈垂頭喪氣而回○阜城門外正紅旗小營房某甲素以放債爲生數年來多方剥削家漸小康本月初七夜突有盜數人抺臉闖進將屋内物件盡數取携甲睡醒見有多人搬物急爲聲喊賊即携物狂奔盡力窮追竟無蹤跡遂向檔房呈報次日由襠房移會營汛緝捕聞所先約値京蚨百數十千云○御前大臣傳諭内務府大臣神武門墻城門洞等處灰片頽落破爛不堪不足壯觀瞻而昭愼重應卽赶爲葺補整齊當由福大司空傳諭内務府營造司作速遵辦云○新簡右翼監督謙榷使光定於本月十三日卯刻進署接印吏役等人齊集謁見委員家人各赴該稅務署中面領諭帖以便持赴各口稽祭稅厘云○神機營撥派禁城協巡官兵原議每年春秋二季由官各給靴帽銀二兩兹值春季開放之期該營定於本月十三日辰刻開放凡入值禁城班之馬步各隊兵齊赴總理神機營協同各管帶按名放給云○宣武門内南城根民婦張氏被劉二欠錢一百數十千向索不還反拐去毛驢一口遂於正月初控諸西城副指揮衙門當將劉二緝獲錄供詳城經察院堂訊一次詎張氏竟屢傳不到察院以原差買賄重責嚴押原役卽討限緝拿迄今兩月仍未弋獲本月十二日午刻該差於西安門外逢張立卽雇車拉往交案○景運門值班大臣曉諭東西大栅欄東西長安門值班官兵知悉近日嚴申禁門章程漸形廢弛閒雜人等頭頂官帽由内穿走以圖便捷尚復成何事體亦足見該閂值班官兵積習相沿不爲盤察任其出入自諭之後倘再陽奉隂違仍蹈故轍定將該官兵從嚴叅辦决不寛貸○數日前定安門内寳鈔胡同玉宅因烹飪失愼陡兆焚如幸鄰佑人等赶爲撲救止焚去廚屋二間洎地面汲桶馳至則火燄己消僅餘煨燼矣水火無情可不愼哉 
[牛庄瑣記]  
　　去秋普濟輪船仍向旗昌買歸在津當差以寗人陸君爲船主當經王花農觀察諭以嗣後此船常川往返烟臺天津旅順一帶其塔附之人每位收銀五兩若非星使及傅相札委專差之員不得瞻狥情面庶幾稍資津貼○外埠來營輪帆各船以去年爲始概歸遠來洋行經手報關今春有德人新開信利洋行德廷給予字憑凡有德船到營卽持照會上船攬報本月十四晚萬利輪船進口信利行西人往取信箱時遠來行冩字西人亦在船上兠攬生意晤面之餘互相譏剌遂致口角爭毆萬利船主恐釀事端竭力勸解始各罷手○某甲游幕主營僑居旅邸客中岑寂無以爲情遂仁店主婦有私星前月下雙宿雙飛大有陶穀郵亭一夜眠之意店主雖不甘以一頂緑頭巾壓倒鬚眉七尺究以憚其勢燄無可如何噫堂堂顯幕竟有若是之人無怪世人以蓮花幕爲納汚之地也書其事而諱其名兾其見而知改若以秘辛雜事擬之則謬矣 
[禾中紀事]  
　　嘉興府宗太守及嘉委兩邑尊連日設延請闔郡紳士集議議按照開源節流新章令各行店倒换舊帖概捐新帖○太平坊施王廟自遭兵燹殿宇荒凉過其地者深以未復舊觀爲憾近經太平坊紳董於十七日傳集六房軍健班役排齊儀仗迎神遍行各街欲使善男信女各助巨資重新廟貌值此巿景艱難竊恐捨金佈施者未能多覯也○嘉邑漕倉於十八日停收○前武康縣施大令之靈櫬　寄覺海寺經其家屬於前日到禾扶櫬回籍再行治喪素帷冷落丹旐飄零故里親朋固當同聲一哭○廿四番風家家浴　一窗晴日户户看蠶新栽陌上之桑小擬籠中之葉將入巿而評價值爰演戲以整規條禾城靑葉行於十九日在南門外梓潼閣前搭懛演戲卽於二十一日起一律開枰 
[袁江雙鯉]  
　　每屇漕船過浦輙有大王將軍隨帮而來上月二十九日第三帮委員禀送大王一位至栗大王廟漕憲拈香後卽循例演戯竭誠祀奉○二十九日定更後警鑼亂鳴聞係龍江閘北岸食貨鋪失愼焚去草房門面三間後進兩間各水龍竭力灌救始息隣舍幸禾殃及焉○時憲書頒諸天府非可狎而玩之乃有無知愚民每以夾諸錢物爲賀祝往來之用致轉輾入蠢漢鄉婦之手殊非所以尊王章重字跡也近經山陽縣郝邑尊查案嚴禁剴切曉諭彼蚩蚩者聞之尚其稍知儆懼否○春夏之際雜草略盡柴牙遂得居奇柴價又漲每担二十文○黄大宗師科試淮屬於上月二十七日竣事本月初一日起馬按臨徐州○漕憲搜剔厘捐獘端於原定功過章程酌量改易前以一季解欵統比歴歲多則記功絀則記過今乃以一月之欵比　多解下月倍之下月又倍之方許記功否則三月均絀亦卽記過○同知銜委署沐陽縣孫建臣大令接奉札文後于初六日自彭城來浦謁見各大憲旋於初八日赴任擇十三日接篆○山陽文渠自疏濬後鄰水結屋者輙傾葉穢物于河中淅米濯菜沾染氣味易致疾病郝邑尊因卽出示告誡如有犯者僕則責其主婦則責其夫○往歲小橋集命案縣尊審實後兩次解司均以翻供發回奸夫沈春桃林標陸續監斃而稽張氏獨存兹復由縣尊再四盤詰婦始畫供遂於初八日飭差起解赴省候勘以淫潑婦而釀大獄尚能　三寸不爛之舌駁爰書而稽顯戮此殆戾氣之所鍾歟○初四日午刻南門内某鐵匠店失愼焚後進草屋二間○二月廿八正任蕭縣王惺園大令由江浦任交卸來浦順道禀叅大府束裝西上○江北河運初二日一律挽過清江正閘於初七日接挽惠濟閘矣○沈仲復大京兆於初九日抵浦 
 
 

Page 3

 
 
拜答漕道各憲小駐卽當北上 
[新算交代]  
　　前任九江關道洪觀察因交盤虧短甚鉅故未能移交後任仍偕瀛眷寓於本署十九日洪觀察雇紅船一艘用紫電官輪拖行晉省聞係親算交代云 
[溺死水販]  
　　鄉間孀婦改醮必有牽引之者名曰水販最壞風俗昨據太湖救生局來函云有顧姓年輕孀婦被嬸母逼嫁小黄山某嫗作媒故某嫗送婦往并取身價於月之初一日趁香山墅巷航船行至外塘橋風狂舟覆當經救生局船趕救得顧阿珠周大坤陳阿二等男女十一人而顧孀婦巳溺死卽日撈得屍身某嫗則徧尋不得至次日撈起灾船而某嫗之屍從船下浮出想見被船罩住不能倖逃噫嬸母固人財兩失矣而某嫗鼓舌摇唇如天花亂墜者竟立遭冥譴此水販之果報照彰也同舟十一人無溺死者而獨不免於一嫗一婦天道亦近矣哉書此爲作水販者警　　　　　　　　　[  耳食子來稿]  
[江附小誌]  
　　靖遠等船於十七日在港口演砲聲如雷震濃烟滿江對岸不見船隻少頃停演霧歛烟消澄波如鏡○十九日下午統領選鋒南字營劉方伯乘登瀛洲兵船由金陵回防○謝協戎于廿一日閱水師曙色初分緑波如畫忽聞銅角聲嗚嗚然泊守八圩港之長龍砲艇十六艘銜尾駛入江中謝協戎督陣船在東面下椗俄而金鼓齊鳴執令官將令旗展動各艇次第開演旌旗映日砲響如雷歴一時許始收隊兩岸觀者若堵墻 
[錯疑游勇]  
　　吳淞營兵金某於前日下午五點鐘赴鄉探親晚膳後回營鄉人以其踽踽獨行上前詢問金置諸不理鄉人疑其游勇羣起而毆之並欲種荷花幸金持有一籃内儲號褂鄉人方知非游勇留號衣爲質而將金扭交地保聞該兵傷勢甚重葉千戎必欲認眞查辦云 
[攫洋續訊]  
　　前報載縣署粮差周慶在堃美烟館被流氓陳明其蕭阿洲攫去洋八十二元一案經翁太守送縣辦理前日午後莫邑尊升堂研訊粮差周慶伸訴前因陳供向爲打包生意日前至堃美烟館尋蕭商借錢文致被誤拘蕭供相同再四研詰終不承認飭將陳明基重責一百板蕭阿洲責二百板堂頰四十下分别管押候傳堃美烟館主到案冉行復訊 
[美使啓行]  
　　美國欽差楊大臣約翰出京來滬早經錄報兹悉楊欽差巳於前晚乘三菱公司輪船啓行將由東洋回國矣 
[監生難做]  
　　翁太守昨晨臨捕　發落各案畢將在押之王濟川提訊着將方單一紙英洋八十元速行交出土供方單實祗一張我若藏起亦無所用至於洋元請提到羅起楊便知用處翁太守又問當洪泰扭打時周沈氏失落帽準兩泣在何處王答稱一粒放在烟盤内諒　他人及伊店中人取去一粒在我身畔到捕房時被捕搜去不守又謂失單上係碧霞翡翠各一粒今被搜者是紅是緑答稱不及記憶太守卽着捕頭查問隨謂王濟川曰觀爾人尚聰明何得做此不相干事年歲幾何答稱三十一歲太守謂今日本分府有言開導爾之聰明必能領會人凡爲人當奉養父母撫育妻兒方是正理卽使志在四方名利兩字亦當取之有道爾棄家不顧做此混帳之事欲向家中取物不冩信而寄口信豈尚有人心乎此案爾初到卽認有姦爾意犯姦則男女同辦然諺云姦出婦人口今則出諸男人口况在控告捲逃之後豈能任爾信口污衊卽作姦案辦理助爾之犯竊現己吊到原贜尚有何辯王聞言尚欲强辯翁太守謂别人財物被汝取出質用豈不爲賊犯姦竊盜挺撞此三者無不當　且間爾可有可無之監生究竟監照何在王答稱監生是父母爲我捐者監照在家我在案下不曾稱監牛請不作監生辦理翁太守謂爾雖視監生可有可無本分府不能不照監先看待着冩信回去將監照寄來呈案若交不出則多一層假冒監生之罪監生本應俟詳革後懲辦爾則巳有痕跡可以先辦姑給爾體面着包探取到小凳反縳其手重堂四大下王始叩頭求寛太守卽着洪泰堂倌至四馬路鍾寳玉李愛雲處取到方單洋元王濟川仍著管押說者謂此案殊多解頤語王始稱監生豈不謂監生卽可免責迨至重責手心反不若苔臀之可以忍痛此時雖欲不居監生而不可得然則世之不監生而監生者尚敢以監生二字公然稱道也耶 
[大火餘聞]  
　　十九日城南大火或謂吳德順傘店起火或謂德大烟店火盆餘焰延燒床帳所致緣該兩店係和合門面傳說莫衷一是而地甲報縣則以爲德大烟店起火云 
[毆勇受笞]  
　　昨晨有浙人羅南行欲入英會審署觀審被管門勇丁覊阻羅不服以致爭毆某勇將羅扭至堂上稱被羅毆傷嘴頰請爲騐傷羅供因有謝姓友人涉訟案下謝令我到此詎被勇丁阻止與之理論先被毆打我亦受傷黄太守謂羅不應擅毆勇丁隨喝笞百板以儆 
[烏龜出頭]  
　　開妓院之尤金水至英公堂稱有謝子興到我院中與妓商同逃遁被我窺破謝卽挾怨紏人前來冋我尋釁致被戳傷左眼由捕拘案請爲騐傷究辦謝供前日與友人同往該妓院吃便飯因傭人出言不遜向之爭論男龜尤金水出頭覇阻且自裝傷揑造謡言誣訴捕房且尤金水之兇横人所共知黄太守騐得尤金水受傷屬實隨判罰謝子興洋一元給尤金水養傷尤聞斷後欣然曳尾而去太守眞善爲護花鈴哉 
[鄉人受騙]  
　　浦東高橋人某甲因娶媳在邇遂搭航船於前日來滬購辦雜物旋進大東門行至東街地方突有某乙與甲碰撞互相口角又有乙之黨某丙認甲爲同鄉代爲排解乙始去丙與甲一路同行殊覺殷勤後邀至麵館吃麵充飢甲欲惠鈔丙力阻之且言旣到小店些些東道不必太謙俄見乙紏同二人復來聲稱頃與甲口角時尚失洋東銀房鎖匙必係甲所取甲問言茫然不解丙佯喝曰甲乃我之同鄉友斷不要爾鎖匙聽憑搜查可也乙等應聲搜甲之身七手八脚甲巳不能自主忽聞乙等言鎖匙己得謝罪而去丙亦告别紛紛四散甲出店復念身畔藏有洋十六元腰間沉重如故似未失去急取閱之則銀餅悉化爲鉛餅始知巳被掉包又至麵館尋丙麵館中人曰頃來之人先存八開洋一个吃麵二椀而去並不識其何人甲始悟乙丙同是一黨盖因見甲買物携有多洋而設計以騙之也 
[續提馬夫]  
　　昨報列張梅亭獲送拆梢逞兇之李小生卽李小松徐慶華兩人管押一案昨晨提訊李仍不認翁太守謂不比焉肯招認喝笞責一百六十板又詰徐慶華據供不于我事實是馬夫阿招與伊打架太守問阿招住何處答稱本住鐵馬路伊兄家後因口舌出外隨處借宿並無實在住處太守謂日間總有聚會處徐稱不知太守亦喝比責至二十下供稱李小松知道太守得傳李詰問初仍不認待再喝責始供認下午在烟館存身太守養包探且帶李往將阿招拘到　核 
[賭棍害人]  
　　牌九司務蔣福亭專以翻天印倒脫靴等術引誘良家子弟有顧某向居本城縣西前日携洋五十元赴某衣莊購衣中途遇蔣邀至薛弄底畫匠張竹亭家蔣卽串出徐阿七及趙某等開塲共賭局終輸洋八十元除將五十元當場付給外尚少洋三十元約期歸付顧受騙之後心實不甘邀其友某甲向蔣理論蔣知事巳敗露卽央徐某出爲料理旋經議令張竹亭備酒兩席謝罪而罷賭棍之害人如此年少兒郎愼勿爲其所惑哉 
 
 

Page 4

 
 
[捲逃送局]  
　　甯波婦傅氏向嫁水勇陳阿生卜居川沙上年二月間陳以疾卒身後諸事由木匠徐某資助傅氏感之又見徐獨處無偶遂以身委之賃屋於法租界海燕雙棲儼然伉儷徐於去冬因事回寗波傳氏又與紹興人胡某有私捲物遠遁及徐回滬則舊時門巷魚鑰局焉悵望碧雲未識美人何處前日經過大東門外高巷地方忽見意中人巳與胡另結香巢急邀同業十餘人將胡拉至北陽春茶肆評論曲直後又送至十六舖巡防局不知如何定斷也 
[踏勘盜案]  
　　小禮查外國酒店被盜及獲盜送縣各情早巳登報前日又據該處二十二保五十一圖地保陸茂慶投縣報稱本月十七日晚圖内小禮查酒店被盗十餘人刦去大洋一元小洋三十餘角及西人食用等物并被擊傷打笆匠兩名洋東名蘭立嘱爲禀報等語莫邑尊旋委許捕廉于昨午帶同差保人等前往履勘 
[英界公堂瑣案]  
　　長利洋行西人稱有房屋空閉昨忽見坭水匠朱阿增將風火墻拆成一孔　通跨街　至戲園盤問何人招做答稱有周世昌向管房人楊爾昌承租是房由周雇我装修等語及問楊則稱周議租此房尚未定妥竊思戲園房屋係兆豐洋行且風火牆萬不能折爲門户故各人交捕送案周世昌供向楊租房開東洋荼館己付定洋一元言明按月房租洋二十元因欲拆通門户雇坭水匠前任做工詎楊又因索費不遂咬使洋人出爲阻止朱阿增供爲泥水匠由周雇喚楊爾昌供並未收周定洋若是租房須向洋人言明是房按月租洋二十五元並無索賄不遂指使洋人出塲之事周堅稱向楊租定房屋始取雇工装修黄太守商之翟副領事謂揆度情形管房人楊爾昌顯有獘竇隨問洋人現將墻壁修整應需若干答稱約費洋六元太守隨判罰楊洋六元作修理貫其洋在工資上扣算斥退○花烟館妓女沈董氏稱昨夜無端沈阿四毆打由捕拘案沈阿四供昨夜過花烟館門口該妓呼我不理卽被硬拖致與爭毆黄太守謂該妓無恥巳極本應懲辦今姑從寛一併開釋如再有前項情事定干重辦不貸○八號印捕稱周生來停車碍路喝移不允爲此拘案周生夾供有客囑我暫停以後不敢違章黄太守判罰周生來洋一元撥充醫院經費○金秋亭稱開飯店有吳小峯等前來吃飯欲賒欠錢二百五十餘文不依反被毁壞椀盞報捕拘案吳小峯供我等同往吃飯因奪惠帳誤碎椀盞且我有洋作抵何謂賖欠金秋亭又稱當時並無銀洋交抵及至捕房確由巡捕在伊身畔搜出大洋一元小洋二元黄太守隨飭吳小峯除給償飯　外再賠毁物洋一元 
[江督轅門抄]  
　　三月十六日記名道分部卽中杜庭珍見辭進京通判羅允猷禀知在辭赴江西採辨紙卷瓷器○十七日知縣唐如楨奉司委解京餉候選向知李光泰湖南來○十八日知縣董堃臣奉司委解餉辭赴滬 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[榕垣道聽]  
　　福建渡圭里人薩璿圖好學篤謹士也前年在家開塾課有鄰右鄭孟宗之子附塾讀書訂定每年束修八千文至端節祗付一千八百嗣是挨延至今分文未送前日薩向鄭理索鄭卽躱避嗾倉伊妻横肆兇鋒當經里人勸阻薩以受辱不甘控諸邑宰卽蒙出票查追詎鄭又串出著名訟師某孝廉於本月十二晚擁至薩家破扉而入薩以應試未回孝廉卽穢駡不堪且將薩之門樓摔毁吁鄭一巿儈小人固無足道乃某孝廉身登賢書爲一鄉之表率竟爾助紂爲虐胡作胡爲斯文掃地良可慨也○南門外斗中街楊某素與鄰右周某相友善前日楊被妙手空空兒所算其贜物之未能携去者擲諸周之庭内次晨周悉楊被盜卽將原物送還楊疑之始而角口繼且揮拳周氣不能平遂欲控諸縣署後經兩家親族調停令周具香燭至靈聖神廟賭誓以白無他事隨了結○前夜有游勇數十人至南關外和泉錢鋪掉换小錢乘機搶掠店主卽至海防羅司馬署喊禀次晨復禀諸閩邑尊刻經兩憲派差會營查拿尚未得有影響○前日有南校塲湘勇某甲向水部門大街某乙購筍藉故紛爭隨回營糾聚數十人持械尋釁至時乙巳他往甲竟不分皂白毆擊他人盖其人亦挑笋求售甲故看朱成碧悞認爲乙也旁人勸阻甲又拔刀相向鄰里不平因之罷巿二日嗣經有司勸諭各鋪貿易照常一面卽禀明大憲拘甲懲辦云○朱總鎭長陞統帶福靖新右營歴有年所輿論翕然兹忽因事掛冠大憲巳檄委張統領之堂弟某君接統矣○學使馮大宗師牌示本月初十日考文童經古十一日考生員經古十二日考閩侯兩邑文童正場十三日考駐防長樂福清正場十四日考福州府學生員十五日考福清等七學生員濟濟英才錦標爭奪定有無譁戰士啣枚勇下筆春蠶食葉聲之概也 
[維揚官報]  
　　十六日李次雲觀察家驊調署泰州許子舒剌史之軫均到揚○城守府徐牌示十八口閱視步箭二十一日校閱馬箭○十四日湖北金守戎耀龍解餉銀到揚○十五日江西邱游戎慶華解餉銀到揚均兌交運庫 
[天瘦閣近作]  
　　寄謝黄公度太守三月中旬偕王弢園兄游龍華寺近寺一帶桃花尚有三分可觀適弢叟得公度由日本金山寄來　　一書附十二金爲壽書尾有日忠州李芋仙先生老名士也聞其游滬不甚得意請於十二金中劃四金代交芋老爲一醉之資雖素未謀　　面而嘆慕芋老巳非一日當不以唐突見却也子乃細詢公度之爲人弢叟曰其人多才而好善惟其有才所以愛重才人惟其服善所以　　願交善士子曰僕游於名場凡五十年徧交九州内外人士投桃報李無日無之未有一面未親寄資助飲雅如公度者得不樂斯陶陶斯　　詠詩卽不工亦所以永好也乃就僧窗脫稿附弢叟復書逹公度一覽他日江海相逢樂於無着天親益見文字因緣非尋常所能及巳 
老名士有值錢時名士眞能值幾錢予舊句也慚愧虚聲海外馳叔度汪洋千頃量謪仙爛漫百篇詩閒同遯叟餐香積飯於昱峯大師方丈遠荷　流致酒資世視舊交行路等子嘗赴友之急幾經傾囊成人之美不憚說項而其人旣享盛名又沾厚祿富於予服官之日遠甚竟未有以一字問予近狀者誰如劉孔結新知○陳哲甫中翰頃使日本寄書系詩抵予滬寓言往在揚州得予於何廉翁逢人說項予固未知也讀其詩知君愛予之深賦詩申懷匪報也永以爲好也曾聞廉叟說迂仙巳結通家孔李緣手札來從三島外神交深在十年前懷人風雨轟吟席禱海魚龍拜使船他日相逢拚醉倒千金一刻百花筵○朝鮮徐侍郎秋堂世講連年致書風義勤篤頃復寄惠人參拈句志謝附新排天瘦閣詩半六卷求正星軺暫向東京駐君去歲以全權大臣使日本雪爪重尋北地遥君往年曾三入皇都書寄百回慳一面交踰世載歴三朝近排詩草成新卷想見梅花發舊條君築梅花精舍藏中國諸名家詞翰甚備多病正思求藥物人參拜饋折孱腰○張子明仁兄頃在鄂渚購得巾經纂一書書首有忠州李芋仙隨身書卷印記知爲子舊藏本乃賦二詩並其書五册緘寄滬寓此與十年前向梅修同年得予所藏說苑於武昌巿上事適相類致可感也君言秋以爲期必歸華亭過滬見訪予當謀一鴟盡醉極歡先成短篇藉答嘉貺時則乙酉三月望日也 
羣書捻賣給晨炊四散宜無再聚時趙璧楚弓爰得所古風今雨見於詩驚看漢上來雙鯉準備淞南壽一鴟鱸膾蒓絲鄉味好季鷹歸興與秋期○甚矣官之不可久做也予觀於某大令而竊幸予罷官之早諺曰當局者迷旁觀者清可不懼哉可非可剌有多般亦濁亦清不一端費盡才華營窟穴溺於官職奪心肝卽離之際神山幻上下相蒙禍水寒須仗天機除嗜欲急呼當局畏旁觀[  童鷗居士李士棻初稿]  
[贈西安城季氏]  
　　弱冠弄豪素詩書時間作曠觀古今事羅胸生邱壑吁嗟命不辰壯志何蕭索戚憂思深鬱鬱心煩數嬰情苦結轖舒憤訴碧落碧落杳無聞惆悵此寥廓彷徨何所之聊將翰墨託不信嗜痂者讀竟生懽樂詩思一何同相對發大噱我有一樽酒留子共斟酌纒綿萬種情相與好商摧　　　　　　　　　　　[  種榆山人脫稿於興聖街口北窗下]  
 
 
 

Page 10

 
 
[光緒十一年三月十七日京報全錄]  
宫閂抄○上諭一道錄前○發抄旨十二道○豫撫鹿奏請分别獎叙摺子○黔撫李奏叅革武員審辦夾片○又奏叅革管獄官摺子○將軍慶奏委署州縣夾片○西撫潘　奏請改獎府知事片○又奏叅知縣摘頂勒追夾片○大臣謙奏請調補糧捕同知摺子○三月十七日吏部翰林院鑲紅旗值日吏部引見四十二名○睿王等場差完竣覆命○榮公假滿請安○英煦續假十日○鐸洛崙誠勳預備召見○召見軍機鐸洛崙誠勲○發抄慶裕奏西路緝捕官兵用過盤費銀兩核銷奉旨户部知道欽此○又廢員劉光煜應損贖罪銀兩若干請飭部核覆奉旨兵部議奏欽此○德馨奏查明巳革同知李玉墀在監病故奉旨刑部知道欽此○又盤查倉穀展限奉旨着照所請户部知道欽此○李用清奏火藥被燬請將採辦官唐樹桐免議奉旨著照所請該部知道欽此○希元等奏請將獲盜出力之署敦化令趙敦諴獎叙奉旨着照所請吏部知道欽此○楊文瑩奏下游平越等屬歲試情形奉旨知道了欽此○卞寶第等奏東湖令龍兆霖調江陵令奉旨吏部議奏欽此○曾國荃奏金陵營叅將謝濬畬等補長江水師副將等缺奉旨兵部議奏單併發欽此○又儘先游擊湯隂福等借補安慶右軍千把各缺奉旨兵部議奏單併發欽此○又京口守備董光輝補吳淞營都司奉旨兵部議奏欽此○又提標守備許正炘常州營守備鄔定魁對調奉旨兵部議奏欽此○○頭品頂戴河南巡撫臣鹿傳霖跪奏爲州縣催科勤奮擬請照例分别獎叙以昭激勸恭摺仰祈聖鑒事竊查豫省司庫入欵内以地丁爲大宗溯自咸豐以來闔境迭遭兵燹繼遇旱災户口逃亡田糧缺額近雖招徠開墾漸有起色尚未能一律復元現值辦理海防餉需孔亟全賴各州縣盡心勸墾竭力催徴庶幾正賦無虧餉源漸裕經臣分札司道嚴飭徴收又隨時接見牧令殷殷誥誡第非信賞必罰不足以示勸懲舉凡催科不力完不足數者業於奏銷案内開報隨叅其催科得力之署理許州直𨽻州知州候補知府閻慶華等十員現據布政使孫鳳翔按察使唐咸仰查明經徽年分銀數開單詳請奏獎前來臣查定例州縣官經徴應起運有分數錢粮於奏銷前全完者准按徴收年分銀數分別給予加級紀錄今閻慶華等於經徴錢糧認眞催纳或連年掃數或限内全完尚屬著有微勞例得仰邀議叙理合敬繕清單恭呈御覽可否仰懇天恩勅部將各該州縣分别給予加級紀錄以昭激勸出自逾格鴻慈所有豫省州縣催科勤奮擬請獎叙緣由相應恭摺奏陳伏乞皇太后皇上聖鑒訓示謹奏軍機大臣奉旨着照所請該部知道單併發欽此○○李用清片再案據休致松桃恊副將姚華勝以留黔補用副將姚復興藉修陣亡總兵姚華萃專祠爲名將其同鄉楚軍陣亡員弁勇丁應支卹欵私行領買等情禀請查追經前撫臣及臣先後檄飭貴陽府集訊查辦在案乃該副將姚復興麋經該府差傳並不到案實屬恃符抗違據該署府員鳳林禀由署藩司曾紀鳳泉司吳自發會詳革審前來相應請旨將留黔補用副將姚復興卽行革職以便飭提歸案審辦除咨部查照外謹會同雲貴總督臣岑毓英合詞附片具陳伏乞聖鑒訓示謹奏軍機大臣奉旨姚復興着卽行革職歸案審辦欽此○○署貴州巡撫布政使臣李用清跪奏爲安平縣監犯同時越獄業於五日限外將絞犯拿獲請旨將管獄官革職免其拿問恭摺仰祈聖鑒事竊據安平縣知縣何銓禀報光緒十年九月初九日奉署藩司札飭赴普定縣監盤萬良修交代事宜帶印公出委該典史代拆代行於十四日差次接據該典史李榮禀稱是月十三日四更後風雨交作禁卒曹發等一時困倦睡熟監犯張老么等四名乘間扭斷鐐銬同時越獄脫逃追捕無蹤等情當卽星馳回署卷查張老么係毆傷唐老大身死案内審依鬥殺律擬絞監候巳入十年秋審石老二係毆傷張潮起身死案内審依鬥殺律擬絞監候尚未奉准部覆陳遥皆係毆傷何長二身死易老二係毆傷孟學沅身死均因犯供翻異要証外出詳咨展限尚未定擬之犯一面會營勘訉據刑禁人等供無鬆刑賄縱情事現在差緝等情卽經臣批飭勒緝並行司查叅去後兹據署藩司曾紀鳳署臬司吳自發以該縣何銓督同該典史李榮旋於九月二十九日在定番州屬之剪馬山地方與該處汛弁李正先將絞犯張老么石老二拿獲止有未定罪名之陳遥皆等尚未獲案等情詳請奏叅前來臣查監獄重地防範不容稍懈乃該典史於印官公出漫不經心以致監犯多名同時脫逃實非尋常蔬忽可比惟於兼旬之内卽將絞犯張老么等拿獲尚知愧奮相應請旨將管獄官安平縣典史李榮革職免其拿問以儆玩泄除嚴飭勒緝逸犯陳遥皆等務獲究報届限無獲照例另行開叅並將绞犯張老么石老二以及刑禁人等提省審辦並咨刑部查照外謹會同雲貴總督臣岑毓英合詞恭摺具陳伏乞皇太后皇上聖鑒訓示再此案監犯越獄脫逃該有獄官係在公出期内應免開叅合併陳明謹奏軍機大臣奉旨李榮着卽行革職仍勒限嚴緝逃犯務獲餘依議欽此○○慶裕等片再准升金州廳海防同知張雲祥准補安東縣知縣張丕績准補海城縣知縣張瑞三均先後奉准部覆應飭赴新任以專責成張雲祥所遺懷德縣一缺查有委用知縣張曾鏞老成幹練堪以署理張丕績所遺康平縣一缺查有候補知縣祥瑞辦事細心堪以署理署義州知州咸斌調省另有差委其義州知州員缺查有岫巖州知州奭良熟悉情形堪以調署除分檄飭遵外理合附片具陳伏乞聖鑒謹奏軍機大臣奉旨吏部知道欽此○○潘鼎新片再調任廣東撫臣倪文蔚在廣西巡撫任内遵旨將捕除積匪二十七案出力人員擇尤保獎查有前荔浦縣典史升補下雷土州吏目胡靈翰在事出力請以府經歴縣丞補用經吏部核議府經歴縣丞非吏目應升之階應令另核請獎於光緒九年二月二十三日具奏奉旨依議欽此欽遵咨行到粤當經前撫臣轉行遵照在案兹據廣西善後局司道詳請改奬前來臣查該員胡靈翰捕除積匪尚有微勞現巳准補太平府知事可否仰懇天恩俯准以府知事應升之州判在任候補出自鴻慈理合附片具陳伏乞聖鑒訓示謹奏軍機大臣奉旨吏部議奏欽此○○潘鼎新片再前署全州知州陳宗親徴存未解光緒九年分本色兵粮改徴折色銀二千二百四十兩又停支一成耗羡銀九十三兩六錢二分三厘署事歸公耗羡銀三百九十一兩七錢八分三釐共銀二千七百二十五兩四錢六厘又前署思恩縣知縣首成坤徴存未解光緒九年分地丁銀九百一十五兩四分九厘又二五耗羡並部飯等銀三十五兩三錢七分共銀九百五十兩四錢一分九厘迭經藩司札催延未解繳據該司詳叅勒限解繳並于錢糧奏銷案内聲明在案臣正核辦間復據藩司張夢元詳稱該員首成坤徴存未解前項銀兩現巳掃數解清兌收儲庫應請扣除免叅等情前來臣查首成坤應解前項丁耗銀兩旣巳解清應請免甘叅處所有前署全州事候補知縣陳宗親一員相應請旨摘去頂戴勒限兩個月將全州任内徴存未解前項改徴折色耗羡等銀二千七百二十五兩四錢六厘掃數完解倘逾限不完或查有虧挪情事再行從嚴叅辦謹附片具奏伏乞聖鑒訓示謹奏軍機大臣奉旨着照所請該部知道欽此○○奴才宗室謙禧跪奏爲揀員調補圍塲粮捕同知要缺以資治理恭摺具陳仰祈聖鑒事竊查奏定章程内開所有圍場粮捕同知一缺應於熱河州縣内揀調如無堪調之員再於口外揀發及勞績保留熱河補用人員内曾經委署地方並無貽誤者酌量題署如不得其人再由内地現任理事撫民同知通判内曾經署理州縣及滿漢州縣内堪以勝任之員請調如此等人員現居要缺照例咨部由旗員中曾任理事撫民同知通判州縣各員帶領引見請旨補放至題署人員俟一年後果能辦理裕如再請寔授如不勝任立卽撤回其調補汲實授之員三年俸滿後如係循分供職撤回内地均仍以原官卽補果能整頓地方仍照定例出考保題等因在案兹查巳奉部覆調補圍塲糧捕同知希凌阿在護理承德府任内病故業經護理熱河道嵩林詳經奴才具題開缺所遺圍塲糧捕同知一缺地方遼闊政務殷煩非精明幹練之員不足以資治理兹查有灤平縣知縣調署豐甯縣知縣英順現年五十三歲係正藍旂滿洲長治佐領下人由文生員報捐筆帖式簽分吏部學習行走同治二年選授理藩院筆帖式三年中式甲子科文舉人會試三科後例投供揀發十三年經前都統瑞聨奏請揀發熱河州縣光緒元年四月二十日經欽派大臣揀選五月初一日騐放初二日奉硃筆圈出英順着以知縣發往熱河差遣委用欽此是年六月初七日到郡十一月因拿白凌阿案内出力經前都統瑞聨保奏俟補缺後以知州用先換頂戴奉旨着照所請該部知道欽此十二月委署建昌縣知縣二年七月十四日交缷四年九月二十日聞訃丁繼母憂嗣經服滿在部起復領照七年三月到郡八年經前都統額勒和布奏補灤平縣知縣是年八月二十九日到任九年八月調署平泉州知州十年三月初二日交卸是月十三日仍回灤平本任接印任事查該員英順才具優長辦事勤能於地方一切事務均能辦理裕如以之調補圍塲粮捕同知實堪勝任與例亦属相符由該護道嵩林具詳前來合無仰懇天恩俯念邊缺緊要准以灤平縣知縣英順調補圍塲粮捕同知於地方大有裨益如蒙俞允該員由灤平縣知縣調補圜塲糧捕同知應照熱河州縣俸滿章程辦理毋庸送部引見所有遵照定章揀員調補圍場糧捕同知要缺緣由曾同大學士直隸總督臣李鴻章合詞恭摺具奏伏乞皇太后皇上聖鑒至所遺灤平縣一缺係糧捕同知缺奉文准調後再行照章在於熱河候補合例人員内揀員請補合併聲明謹　奏軍機大臣奉旨吏部議奏欽此 
 
