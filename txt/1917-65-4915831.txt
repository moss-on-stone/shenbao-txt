# 1917 - 65 - 4915831

 

Page 1

 
 
   
 
 

Page 2

 
 
時評 
[表裏（冷）]  
　　此次外交主張國務院多數矣議會通過矣國内之表面宜若一致矣然而其裏面如何今日尙不得而知也 
各協約國歡迎矣各種條件允許矣國外之表面宜若一致矣然而其裏面如何今日尙不得而知也 
假使果能表裏如一則此巳成之局無論是否而進行尙能順利設或不然則國内有故或因是而起紛擾國外有故或因是而陷窮途此均爲日後之變化而非今日所能知者今也實行將始是爲由表入裏之試驗 
命令 
三月十二日大總统令特任帕勒塔爲襄威將軍此令又令裁缺雅安關監督陳樸應卽免職另候任用此令又令財政總長陳錦濤呈請任命王念曾爲僉事應照准此令又令財政總長兼鹽務署督辦陳錦濤呈請任命汪知非署理潮橋運副應照准此令 
又令駐恰克圖佐理專員張慶桐呈二等秘書趙福禱因病呈請辭職趙福禱准免本職此令 
又令陸軍總長段祺瑞呈請任命張廣苞爲陸軍第十三師砲兵第十三團團附應照准此令 
又令陸軍總長叚祺瑞呈准管理外火器營事務長官江朝宗咨請以霍呢音泰柏年常興陞補鳥鎗護軍校應照准此令 
又令高佐國晋給二等文虎章此令 
又令林成登晋給三等文虎章此令 
又令陳德春朱瑞華藍揆芳陳家威給予四等文虎章此令又令孔昭枚晋給四等文虎章此令 
又令楊源濬給予四等文虎章此令 
又令陳秉壎崔振標均給予四等文虎章此令 
專電 
　　北京電今日（十三）元首特傳見谷總長命轉致閣員此次外交一勿損土地二勿喪主權三勿害人民生計立此限度則余必無異言云 
　　北京電政府對於昨日特會極守秘密聞係待某方面回音至即發表 
　　北京電斷交宣布昨本辦出旋生他項阻力緩至今明發表聞某國對我提出之條件多半否認政府昨接駐使電告頗費躊躇 
　　北京電昨日國務特會陳財長亦繼到五時始散巳决定斷交手續即晚國務員尙須齊集總統府開特會發表期當在今晚或明日 
　　北京電致德絶交通　指定曾參事起草昨已草成扼要語爲答復殊不滿意此時擁護公法維持人道計不得不絶交以促反省 
　　北京電德使辛慈於交付答覆書時曾問伍外長願再磋商否伍答須經國務會議嗣該使又往見總統總理欲挽回巳决之局 
　　北京電德辛慈昨日連謁黎總統段總理作最後之談話先述箇人意仍望邦交不致破裂繼言彼政府意即無可挽回可援美國現行辦法除公使離境外各地領事照舊分駐管理僑居德人 
　　北京電德華銀行因金融關係未便停業現擬處置方法由政府特派大員嚴重監督 
　　北京電甲寅報議創設特别國務會議設造不管部之國務員發表後巳成政論界一問題公言報贊成中華新報反對丁佛言張繼等政客皆將意見表示　　北京電政府於新外長未能提出前决留伍廷芳而陸徴祥確爲候補人伍朝樞則擢次長 
　　北京電政府組織臨時國際政務評議會會員十九人段總理自爲會長訂章程七條宣告成立 
　　北京電外交委員會現改臨時國際政務評議會今日成立評議出席者十九人段總理伍總長王參謀總長陸徴祥熊希齡孫寳琦汪兆銘汪大燮曹汝霖周善培魏宸組陸宗輿張嘉森夏貽霆劉崇傑丁士源伍朝樞張國淦章程注重研究爲處置國内德僑及對於協商國應提條件招募華工供給物料經濟同盟等 
　　北京電國際政務評議會今日第一次開會叚主席演說甲午以來外交之失敗此次必欲力圖國家地位之改良今日所議係注重林日使來京所帶日政府之意見加以討論未及他問題 
　　北京電陸參兩部今午特開聯議聞對國防重要地點將頒一種預戒令 
　　北京電參院兩點開會到百四十一人王主席丁世嶧動議請國員出席答復收土案否决 
　　北京電今晨（十二）各省財廳長曁財廳代表二十八人由財政次長殷汝驪率領合見段總理先叙慰勞語段首問河南繼詢四川注重裁減軍隊問雲南代表未列席又問湖南袁廳長主張先整理紙幣而以兩計之鈔票尤紊亂亟擬收回又問廣東 
 
 
 

Page 3

 
 
言軍政兩項共月需一百四十餘萬欲以士敏土廠抵押日人僅借日金三百萬國務會議前曾否决段今日亦言該廠不可作抵粤代表頗堅持乃令與財部接洽衆遂辭出 
　　北京電國會定删日（十五）歡迎美實業團 
　　北京電内部决定於警政司添設專管外交一科 
　　北京電昨憲法會議三十一條劉芷芬修正合三十一與三十四爲一條文云國會自行集合開會閉會但有兩院各三分一之連名通告或總統之牒請得開臨時會二讀通過三十二條開會日期修正案甚衆再付審議三十三條因人數不足延會　　北京電熊希齡仍辭平政院長　　北京電馮副座昨（十一）一時半抵津在省長公署午餐後各界開歡迎會於針巿街晚即赴第一舞台觀劇一時起程赴徐擬在徐與張晤談三小時說明外交問題 
　　南京電馮副座今辰（十三）十時回寗通城文武均赴江干迎迓聞昨過徐蚌張倪均至車站晤面畧停即開車 
　　東京電中國改銀本位爲金本位一事最近日本官僚及財界有力人士多議論之其意謂中國之爲銀貨國於借欵上貿易上中國及與有關係之國無論何時均爲不利中國於遲速之間不可不應世界經濟之趨勢改用金本位在銀貨騰貴之今日實爲適當之時機中國果有此意日美當以寛大之條件援助之云云政友會幹事部中人贊成者亦多不久當有具體的發表 
外電 
　　北京電與德絶交命令今明日可望宣布蓋段總理主張急進故也中國或將同時與奥絶交李烈鈞反對與德絶交豫料中國如加入戰團則國内將起第四次革命伍外交總長辭職復未邀准（十二日）大陸報　　北京電公言報載稱日本贊成修正中國關稅推須准鐡棉羊毛免稅出口該條件巳由中政府拒絶梁啟超現寓北海（十三日） 
　　舊金山電前數日駛回内國口岸之德潛艇報稱彼等擊沉之船舶共有四萬二千噸 
（十二日）以上德文電 
　　北京電國務會議日來就關斷交各方面之手續並處分德國公使等頻開會議未能確定是以交付通牒之時期至昨夕猶未决定本日據政府　　要　言今日之内尙未能發交通牒云（十三日） 
　　北京電外交部决於明日先請協約國各公使來署就與德國斷絶國交求其同意然後再請德國公使通告斷交故該通告約在明日午後六時（十三日） 
　　北京電林公使本日歷訪各協約國公使致歸任之詞並對時局交換意見（十三日） 
　　濟南電禁止收買制錢取締近益嚴重各處要路分布巡警沒收制錢因之衝突事件頻發聞此次忽然嚴禁收買制錢實非中央之意蓋爲張督軍防止利權之策計畫協同中國山東齊魯三銀行大舉收買制錢俾可於中分潤所得利益不久即將著手云（十三日） 
　　漢口電湖北省議會臨時會擬於十一日開會旋因議長不在又復延期（十三日） 
　　漢口電武昌有人近組織國是研究會其目的在研究外交問題擬於十八日開成立大會 
（十三日） 
　東京電近有敵國假裝巡洋艦出現於印度洋之報日英兩國海軍爲搜索並擊滅該敵艦正在講相當之手段此意已經日本海軍省發表續電云濠洲海軍大臣發表印度洋出現敵艦一事云該艦約四千噸載有水上飛行機去月二十七日有現於古倫坡與紅海間之形跡又一說謂該艦卽前現於大西洋之比勒打艦云（十三日）以上東方通信社電 
[戰電]  
　　巴黎電今日午後公報宣稱敵軍在蘇瓦松與萊姆間貝細境襲擊失敗被俘者若干人法軍以手擲榴彈向香巴業邸得有進步法軍襲擊華愛佛之須克塞泊萊北面德軍戰壕頗得利哇白里夫與勞蘭均有斥堠隊戰事（十二日） 
　　倫敦電德國公報云戰地天氣淸朗故長射程之砲與飛機甚爲活動西境陣線安克河境布柯洛與特蘭斯洛間砲火尤爲劇烈德軍在里本南面擊敗進攻之法軍德飛行家進攻毁敵飛機十六架擊留汽球兩具（十二日） 
　　倫敦電美沙波太米亞戰報宣稱英軍巳於今日佔據巴格達（十一日） 
　　倫敦電今日土國公報并未云及巴格達戰事（十二日） 
　　亞姆斯特丹電土國首相安佛氏已於國會承認美沙波太米亞與波斯之土軍因軍略上之故業巳退走（十二日） 
　　彼得格勒電衛戌總督因近數日内有人破壞治安施行暴舉且圖與軍警爲難故特出示禁止於街中集會並謂已命軍隊如至必要時得以軍力維持治安各報現均停刋電車亦未開行（十一日） 
　　華盛頓電美國製造木船之工人現被邀集於本月十四日與航業部開會以期儘速製造船隊經營大西洋航業現望此舉可以破壞潛艇封鎖（九日） 
　　哇太　電坎拿大新兵債美金洋三千萬元巳在坎拿大與紐約發行年息五釐以九六發行限一九三七年償淸（十日） 
　　瑙京電駐美德使彭斯托夫伯爵巳赴丹京（十二日） 
　　巴黎電小巴黎報（法國銷數最大之報）今日於封面載有某著名華人投稿内謂中華民國常贊助協約國中國愛共和者恒爲公道自由而戰中國之加入協約未可輕視今日中國之陸軍於訓練武裝指揮等項無不合度且有多數之預備隊陸軍學校今每年約可造就軍官五千員如需材之時則可增多五倍有奇中國天然利源可以供給戰爭與軍火機器所用之生料及皮革棉米茶葉等物同盟國曾使吾人受其酷遇且發明黄禍之說今必恍悟其夢想之虚妄然已失之過晚中國實爲一民治純正和平之國故有置身公道方面之責云云（十一日） 
要聞一 
[參院表决外交方鍼詳情]  
昨日（十一）參議院開會繼續討論外交問題午後一時院門外有人送鋼筆刷印品爲德國答復書稿其形式似爲外人所印送者二時入場開會在場人數二百零二人議長請大衆繼續討論昨日議題李國定發言爲政府此次除口頭報告之外並無公文本席以爲須俟政府有正式公文到院時方能討論衆反對之彭介石謂頃見印刷品德國於我國之抗議並非絶對不圓滿應請國務員出席質問楊永泰等謂此項印刷品從何而來且外交政策關係甚鉅絶無因發見此項印刷品以之質問政府之必要議長以報號次序按反對贊成相間發言丁象謙說明各項反對理由李述膺爲贊成之發言言畢時聲明此次贊成反對兩派皆良心上之主張必須互相尊重等語丁世嶧爲反對之發言謂本席非故爲不滿意於現政府之論調惟對於政府報告辦法實多懹疑之點請詳言之以供諸君參考丁發言時間甚久理論極繁大體謂政府於歐戰之結果觀察全不明了其詳則關係外交秘密不便登載韓玉辰爲贊成之發言於丁世嶧所說逐條辯駁劉成禺張魯泉馬君武等屢發短問以截其詞鋒馬君武爲反對之發言謂有懷疑數點並手持海關貿册排比數字力駁政府預計所得改正關稅利益數目爲不確王正廷爲贊成之發言根據政府報告公法人道二主義認定德人潛水艇之違背公法人道並詳引歐洲外交歷史以證明之又將同盟國協約國雙方形勢能力及軍事上之短長徴諸從前戰史加以近年各種西文報章之調查比較末乃歸結於贊成政府此次對德外交方針等語時已五鐘某君動議討論終止議長以動議付表决大多數贊成李述膺請以對於政府報告對德外交辦法由本院表示贊同意思付表决衆韙之議長諮詢應用何種表决方法馬君武等要求記名投票龔煥辰彭介石龔玉崑等要求將贊成反對兩項投票人姓名登載公報議長乃命秘書分票又指定湯漪王湖等八人爲檢票員唱號投票旣畢檢點票數計贊成者爲白票一百五十八票反對者爲藍票三十五票其餘皆棄權之人於是政府對德外交方針遂完全通過於兩院 
[德國正式答覆原文]  
　　德政府正式答覆我國之公文昨日外電巳經譯登茲聞此公文久已達到該國駐京使館辛慈公使擱壓未遞該使前日見我國衆議院巳表决絶交遂於晚十時將此項照會交到我國外交部昨日並有人在參議院門首散布傳單宣布此項照會之内容其原文云照會書本月十日晚七鐘本大臣奉本國政府命令轉達中華民國政府者如左反對德國新近所宣布封鎖計畫中華民國政府抗議中用恫愒之言本帝國政府詫異查他國等僅抗議惟與德國交誼親密之中國係各國中獨一加上恫愒者中國在封鎖海内無航業而不受累故此項恫愒更屬奇異中華民國政府提及現在戰法曾損害中國人民生命查中華民國政府向未對本帝國政府聲明一個此等事實或聲訴也據本帝國政府所自得報告如中國人民損害者係在戰線掘壕或爲他項軍事之用者伊等用此行爲如同戰者連帶與戰者之危險本帝國政府屢次抗議將中國人運去作戰事上用即於戰時德國曾予與中國有良好交誼之憑據因此交誼德國允願將恫愒之言視爲未到故此本帝國政府據理可望中華民國政府修正此問題之意旨德國之敵人先宣布封鎖戰策且悍然不顧而實行之德國碍難取消其封鎖戰略但仍願依照中華民國政府特願而議商保護中國人民生命財産辦法俾盡力　及中國航業利益德國向中國用此通融態度實因確知倘至與德國絶交中國不但失一眞實良友且中國冒不堪設想之轇葛等因奉此本大臣除將本帝國政府答覆照會貴總長外並聲明如中華民國政府允願則本大臣有權商議保護中國航業利益須至照會者大中華民國六年三月十日大德一千九百十七年三月十日 
[增設不管部國務員之創議]  
　　外交方針兩院巳完全通過此後實行此方針者其責厥爲國務院故今後之國務會議亦關係甚大一般政客對此頗爲注意而章行嚴氏則有增設不管部之國務員創議其文曰政府外交政策已得兩院之同意此後將以舉國一致之名義本其所定之政策着着實行而負實行之責者厥惟今之内閣雖然愚於此發見大缺陷焉請得舉之於下（一）今内閣自段總理外殊乏足以代表各種特别勢力之首領人物以當國家大事其所决策不足以堅社會之信用且以後交涉事件將益繁重社會之責難將益苛嚴内閣行事偶或不饜衆望恐無力鎭壓紛擾貫澈主張（二）今之國務員皆管有專部部務之繁簡雖有不同大抵盡心處理國務之時間甚少充其弊計畫不易周匝决議每嫌遲滯以應瞬息千變艱危萬狀之時局頗不相宜（三）以上二種理由雖無人肯爲發覆而事實上則巳默認之蓋以内閣人物分量較輕之故因有梁任公參與機要之事以兼管部務之國　員無暇研究外交情實因有外交委員會之設置此在今日之政局不得不認爲補偏濟變之方然约法上無根據每以對人感情易生誤會攻詰之弊於是在事者欲負責任於名義爲有嫌不負責任在實際爲不可公私兩損　　於此（四）吾國所謂國務員例管一定之專部而參謀總長因不得列席於國務會議當此外交軍事聯鎖極密之時長此以往如何而可由右觀之今内閣進行之困難可以了然然則其改組内閣乎此著之不易行本報巳屢次論列愚迴環思索惟一救弊之法在創造特别國務會議增造不管部之國務員此種較爲新頴之論尙未見於吾國之論壇聞者或以爲可駭不知他國富有先例理致亦極平常願得平心思之夫國務與部務在邏輯本爲兩物長部務者之必爲國務員與不長部務者之不得與聞國務均非深合邏輯之談在吾國約法規定國務員之權責頗詳至國務員之即爲各部總長與否則别待解釋故今增造不管部務之國務員於約法全無不合之虞至徴之他國英法均設有此項不管專部之國務員或爲調和黨派之所宜然或爲研究政務之所必要久巳成爲慣例而英倫最近政治尤有足以供吾取法者則自開戰以來以閣員之龐雜議事極感不便昨歲之冬軍需總長雷德佐治商之總理愛斯葵斯擬别設一軍事委員會以四人爲之凡所决議内閣必須通過愛氏難之雷德佐治即毅然辭職而去雷德氏者愛氏之靈魂也愛氏以失其靈魂亦即下野而以重組内閣之任付之雷德氏雷德氏得所藉手即本其軍事委員會之計畫將内閣擘爲兩部一普通内閣一特設内閣普通内閣仍以新舊各閣員之管部或不管部者充之至特設内閣則限於五人焉（一）己身（總理自由黨）（二）龐納魯（財政總長統一黨）（三）伯爵克山（樞密院長統一黨）（四）子爵米勒（不管部統一黨）（五）韓德森（不管部工黨）此特設内閣專議一切軍國大計普通閣員不列席焉惟有與何員之關係事件發生亦招與議自有此組織以後英國之軍事計畫乃形敏捷雷德佐治以雄才大略運之尤見奇功此誠最近可法之一良例也矣愚意吾國際此時變宜倣英倫小内閣之法創設特别國務會議以足以代表社會勢力之中心人物如段總理梁任公唐少川岑西林諸人組織之而參謀總長王士珍亦應加入是五人者除段總理本爲國務員外梁唐岑王俱宜由總理以國務員資格提出國會同意再由大總统任命此專爲討論軍國要政之閣員除王君管領參謀部外餘均不管部（或卽以梁君長外交此臨時再商）凡有軍國重政悉在此中討議其餘閣員非有臨時關涉之事不必加入經此會决定之後再行報告普通國務會議使贊同焉至普通國務會議除叚總理兼爲普通國務員外特别國務員概不列席如是爲之段王代表北洋以梁代表進步系以唐代表國民系以岑代表西南由此五老以其本身之資格及約法付與之權能凝議天下大計定爲國是布之全國無論何派均不敢有違言所謂舉國一致至此方有希望而又人少事專運用極便雖不敢謂無遺算而較今日所爲之有系統慮易周而事易集則可斷言今之憂國君子有認許此策爲切要可行者乎願得細論其實行之方法也謹議 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府與各使之中德消息]  
　　自昨日國會報告以後對德絶交巳成爲時間問題茲聞昨早國務會議一時對於絶交之時機及絶交後之處置又爲長時問之討議雖無明確之决議然一切機會均已成熟政界推料本星期内必可宣布最早或明後日即見明文當抗議之初各省督軍省長中有來電反對者惟經國務院兩次以電報詳述個中情形及馮徐諸公發電表示意見後各省大吏巳一致贊成政府之主張聞昨日（一日）政府所接電報有十餘通雲南唐督軍前後凡來三電極力主張王占元李純楊增新張廣建陳樹藩李根源等十餘省軍民長官昨俱有電聲明贊成政府政策至關於絶交之形式一節聞政府巳擬定於絶交之日由總統頒布明令布告國内同時對於保護德人整飭防務等事將俱以明文發表 
外交界消息九日晚七國公使又在領袖公使署（比國）開特别會議討論對華問題據述内容大致英俄法諸使咸以現在中國内政問題甫覺恢復對於外交方面正求國會同意將來如有與權利義務衝突之處再行與華商議日本代使報告日本對華意見并請堅持從前與陸子欣協商之意見爲標準意比葡三使則以德國旣破壞中立自應聯合美華共同抵抗中國此時决不能爲局外之主張云云會議後復又主張與我政府討論據某使館消息駐京德國公使辛慈氏鑒於我國政府極力主張斷絶國交故近日來巳迭次密電駐華各處領事令其從嚴保護德國僑民聞辛公使巳籌畫返國辦法一俟中國政府正式宣布絶交立即由京起程返國 
[質問報律案之答覆]  
　　政府擬定報律其草案巳登各報惟尙未送交國會議員李慶芳對於該草案反對之點甚多特提出質問茲聞政府巳將原案不妥之處力加删改並一面答覆國會略謂奉大總統發交貴院咨開議員李慶芳等提出制定報律質問書一件希答覆等因查報紙法案前經司法總長於公言報登載憲法促成會各節出席國會時提議制定報律對於造謡生事之報館加以制裁當經朱議員兆莘發言先由法制局起草提付國會議决是此項法案動議之初巳非行政機關單獨之意思現正從事起草原書所指各節自應詳加討論設法補救本維持公安之心寓保護輿論之用俟草案告成當即依法咨請議决相應咨覆貴院查照可也 
[特别委員會討論自治]  
　　六月前實行 
國會議决恢復自治一案咨達政府後政府以原章滯碍難行擬另設新制提交國會議决然後籌款進行爲一勞永逸之計遂以此種理由由大總統先咨交參議院覆議該院内務股審查結果認爲不必仍執前　報告大　衆以自治爲一般國民所急謀恢復而事實上種種困難又足以爲恢復之梗應先與政府接洽究竟政府於如何期間以内提出新案又新案内容之主旨何在明白之後其仍執前議與否方能確定於是公决組織特别委員會由議長指定丁世嶧彭介石韓玉辰湯　楊永泰金兆棪辛漢藍公武李國定吕志伊等十一人爲特别委員定昨日（十日）上午九時在參院開會先時函請内務總長並委員二人出席說明届時到者丁彭韓楊金吕李七人由丁委員長請内務總長說明范總長起謂前淸自治章程多有不妥全爲規仿日制與國情不合滯礙甚多且上下級同時并舉不惟人材　得即經費亦難募給現在　言恢復章制旣多乖謬欵項亦移作他用本部爲自治百年計不能不格外愼重在政府認自治爲刻不容緩惟須得一比較的美良之制因决定以下方針（一）除省道尙未確定其地位不計外其固定而重要者爲縣之一级故先從縣自治着手（二）縣之下爲鄕鄕爲自治之最後基礎甚關緊要惟鄕之區别極其複雜政府正在考訂之中（三）縣鄕而外爲巿村兩者較爲易得在自治中地位至爲重要政府擬與自治同時舉行俾成一種模範團體政府起草内容之主旨如是至期限一層内部設一自治編纂委員會專門考求現通電各省請將關於自治狀態及自治經費各問題逐一查明答覆俟材料搜集齊全卽行起草草成再與各政團以非公式的商量大體完善之後即提交國會議决公布施行至快當在兩三月之間云云李國定主速恢復原有自治章程及自治財産以免地方多所紛擾彭介石主速施行要有確定期限政府委員聲明即恢復亦非兩三月不爲功剛剛恢復而新制又出朝三暮四反多紛擾不如愼重爲是辛漢主政府先將草案起就交各省簽註使各方面加以研究人民亦不致懷疑内務總長聲明三月以内可以辦到楊永泰主先施行縣自治金兆棪主限二月以内提出法案吕志伊問政府所採自治係半官治主義抑係完全自主之自治内務總長答自然是完全自主之自治最後韓玉辰主政府兩月以内提交法案一面令飭各地方從速恢復從前地方自治財産務必於民國六年六月以前實行以現在國民對於自治之希望早日成立輿論殆成一致應由内務總長負責仿去年召集國會省議會之例由大總統以明令頒布天下限定六月以前施行自治庶幾有以定國民之意志示政府之决心且以博國會之信賴不至有仍執前議之結果云云范總長起謂個人對於貴議員所主張非常贊同當本此意提出國務會議衆委員無異議遂散會 
[陜省疆吏之乞賑電]  
　　陜省各地因上年春夏之交奇災競告今春又未逢透雨饑民日多災區日廣陜省督軍陳樹藩省長李根源特通電中央及各省乞賑原電云大總統副總統國務總理均鑒參衆兩院各部總長各省督軍省長省議會商會都統護軍使各鎭守使鑒陜西改革以來旱潦偏災六年之中無歲蔑有加以事變迭起盜賊蠢興民鮮蓋藏廪無餘粟流離載道有待拊循而關中道屬如富平郃陽淳化華陰等二十餘縣榆林道屬如榆綏延鄜全境之地上年夏秋之交冰雹旱蝗奇災競告民不聊生災歉情形北山尤重赤地千里羣盜滿山强者椎埋弱者塡壑情勢岌岌尤爲可虞樹藩前兼省長迭電告災蒙大總統發幣捐資至優極渥當經飭勘賑散以副盛心並另籌撥六萬元發交榆林道尹先辦急賑此外創辦籌賑議畫善後雖同時並舉而庫幣已空根源現甫受任復據榆林道尹迭電稱災情特大撥欵不敷一切放賑糴糧非數十萬元不辦且今年入春之後未逢透雨麥苗漸枯河北諸縣亦苦靑黄不接米價翔貴人　大惶當此公私交迫募貸俱窮饑民日聚而日多災區日推而日廣以大局論則秦地險阻宜有人心根本之謀以災情論則周餘子黎尤有朝不及夕之象樹藩等忝膺封寄無裨地方日夜徬徨難安寢饋伏念我大總統副總統總理痌　在抱用敢一再籲陳倘蒙俯念西陲特予撥欵拯濟庶幾　黎得慶再生諸公救災卹隣久所昭仰援焚拯涸必有同情謹爲三秦人民百拜請命除另文具呈並將捐册腆送外謹此電陳伏乞鑒察陜西督軍陳樹藩省長李根源同叩 
[廣東政局與稅捐]  
　　字林報三月五日廣州通訊云廣東本有革命策源地之稱此言不幸巳確官府之偵探往往虚報消息藉以邀功惟若輩所報者不盡無稽上年八月間曾聞有廣東著名革黨某某派人在廣州附近之九十六村運動富戶今又據此間各報載稱龍濟光舊部李某刻方組織秘密會招人入會冀在粤省作亂今新舊派之粤人對於本省現局皆不滿意軍人派之强横衆爲側目陸督軍與朱省長政見大異致地方政務絶少進步蓋軍人派竭力運動去朱衆恐省長易人之後政見將變故對於各事意存觀望當道主張旣各不同治匪禁賭二事因以無效今觸忌當道者卽有身罹罪網之虞且復有所謂軍事裁判所者尤屬可畏故人民與報館對於縱匪殃民提倡賭博等事均默然無言不敢評詆於是一般反對舊官僚者利用政務腐敗之機結黨以謀推翻舊制廣東官民之不和已灼然可見衆信若不從速設法補救則中華全國恐將盡如廣東之現狀涓涓不息將成江河有心人竊爲杞憂也 
此間商會曾請省議會轉請國會修正印花稅律凡十元以下之收據概免貼用印花據謂商界中有多種契據及當票等均巳付過重息不應再令貼用印花且不滿十元之交易多屬貧民爲之云據省長宣稱廣州灣法員徴收人頭稅一事將由外交部與法使交涉該處華人宜靜候北京之解决不得以不情舉動對待法人云 
[川政局零拾]  
戴省長近因辦事棘手日前曾電京辭職二十三號得大總統覆電來川慰勉甚切大致謂民望若歲倚任甚殷當此時局艱難不得遽萌退志並望爲長久之規畫云云故戴巳回其辭意不再提出矣 
舊督院所駐之滇軍第六師及衛戍司令部昨巳移入皇城軍署日内即可竣可省長公署亦於日内遷移昨二十三號政務廳尹廳長親到舊督院内查察房舍布置政務廳各科之住處聞星期日省署即能開始搬遷 
省長署敎育科科長蔣雲鳳撤任已宣載川中各報茲聞此案之發覺係由裕商公銀號日前請春酒政務尹廳長亦到該號到時尙早該銀號經理人艾雨帆將蔣雲鳳得扣回八百餘元之賑出示尹廳長查明不虚立時回廳在蔣科長所呈之賑簿上將其弊一一批出旋蔣進見尹復大加申飭蔣乃提出辭職而撤任之條亦同日即下矣 
財政廳總務科科長陸叔明辭職後一般政客羣起逐鹿初傳政務廳之内務科王某調任繼又傳周某後均未成事實結果爲政務廳實業科科員鍾毓靈所得現聞鍾巳到廳就職矣 
西川道楊道尹調任建昌道業見前報現聞建昌來電及西昌人民具呈均極力反對楊氏建昌 
爲楊之故鄕不知因何而反對之也 
川南巡閱使楊維呈請督軍酌展巡閱期限聞已奉督軍指令云淸鄕軍隊業已出發勿庸再事巡閱以節公帑 
重慶危言報發行人曾握代昨向省長公署具控前水警廳長昨奉批文云據呈控前水警廳長黄振椿兇毆蹂躪各節是否不虚仰候令行東川道查明呈覆核奪 
[黔議員請查辦何麟書案]  
　　前日衆議院議員符詩鎔以貴州政務廳長何麟書罔利營私濫權恣肆政治黑暗不可究詰特提出查辦案連署者李增牟琳孫世杰羅綸虞廷愷王樞邱珍劉景烈劉尙衡李文煕等十人原案大略如下（一）張詠霖爲何麟書之岳丈民國二年任松桃縣因貪贜被人告發經高審廳判决處以二等有期徒刑何麟書任民政廳長即將釋放復令張詠霖更名張日新委任綏陽縣知事大肆威權並借禁烟爲名磕詐鄕民贓私鉅萬（二）李明時爲何麟書之玩友善吹彈民國二年何長内務因得爲册亨縣知事朘削小民無惡不作由地審廳上訴經大理院判决處以死刑尙未執行何任民政廳長卽將釋放并委充遵義禁烟委員此爲蔑視法律敗壞官常之一證（三）陳大經遵義人在何任内務司長時運動得充丹江縣知事携著名土娼綽號小沙馬赴任因鬧出種種笑話被撤迨何任民政廳長陳復藉小沙馬與何内弟冉昌交好之力向何游說得委下江縣知事仍將小沙馬携往任所廉恥道喪官常蕩然（四）唐萬鍾松桃人爲哥老會首因充偵探時誣謟松桃士紳歐塗兩家得委八寨縣知事貪污被人告發下獄何爲開脫委任江口縣知事到任次日親批局串騙婚案有云將錢買生妻反被他奪去此等大奇案千古所未聞着即押候再提吳明經破鏡重圓復見於今兩家皆配好了一人娶妻榜樣切勿黄昏此批其履歷有云由童生考取佾生何以此等人而爲民上足見一斑（五）王其光江蘇人前淸時曾充知縣楊某跟丁得薄資捐從九品在黔候差後委修文縣知事爲人巧滑恭順不脫跟丁氣習調首縣後爲龍巡按撤省查辦而復利用從前面目恭維何麟書得復原位人皆恥之（六）聶瑞麟平越人初反正委安南縣知事貪婪無厭被控撤究因與何有師生之誼爲之彌縫無事何復委爲定番縣知事人民又將受害無窮以上所述均係實在情形其最傷心慘目者何麟書於禁烟一事不禁於未種之前而獨於已種之後委員所過地方先鎗斃貧民數人以示威使殷實之家納賄以免而烟苗之剷與否並不認眞顧問將來貽誤大局夫豈有涯云云 
[皖省近事]  
　　皖省商務總會昨接參衆兩院來電徴求對德意見該會當即召集各業董事開會討論其結果以關係重大擬下星期一通知紳學各界再行開會討論惟昨又聞外交方針巳即日提交兩院决定恐不及從容討論也 
警務處長易舉軒前因丁艱請假現又上書辭職巳有人運動斯職甚力 
皖省安正鐡路現歸商會聯合會籌資開築業奉中央交通部核准 
前繁昌縣三山鎭刧案現省長特電飭蕪湖銅陵兩縣知事同該縣於交壤之處嚴緝務獲究辦頃聞該縣又有巨匪搶刦該處水警署員巳被拒傷 
省立女子蠶桑師範講習所業奉省令添招實習女生兩班學習樹桑飼蠶現該所籌備完善生巳召齊特定本月二十一日開課 
安徽官紙印刷局現歸同文印書館承辦昨經省長通行所屬機關一體照購以期暢銷 
[蕪湖快信]  
蕪湖商務總會及商業維持會前日接省議員王漢由滬來函述其個人對於補抽局之意見謂一時旣不能撤不如改釐爲捐取包辦主義餘利作爲地方公益之用是否贊同請開會討論於四月一日以前函復以便在省議會提議未謂江蘇駐蕪米捐局現在已無兩江總督名義何能越省抽捐理應裁撤亦請討論云云該兩會接函後尙未表示何種意見也 
保晉公司煤船前被蕪關扣留倪省長接山西省長電請轉飭驗照放行後即令蕪關監督查明具復茲悉徐仲謨監督昨已呈復大致謂該公司免稅原案係專指免納海關出口稅而言常關稅仍應照完且該煤另有偷關情事由西梁山分關追獲扣留自應照章辦理云云 
三山鎭對江無爲縣屬岳王廟地方日前被匪數十搶刦水警舢板鎗械渡江竄入繁昌南陵銅陵等縣境界並搶刦繁昌赤沙灘鎭警察局傷斃區員已紀前報刻南陵民團局已獲匪多人蕪湖水警三署閻署長得信卽派警赴南陵迎提來蕪究辦 
宣城縣糧櫃經徴書吏虧挪丁漕五六萬被該縣知事高培德查覺於交卸時除將櫃書淸書十九名暫押習藝究追外函請前任金保權（現和縣知事）將前徴收員劉某扣留解宣歸案究辦 
[浙省長盡撤審檢所]  
　　畢竟知事萬能 
浙省上年獨立而後各縣知事署内一律組設審檢所以爲籌備司法獨立之基礎自齊耀珊接任省長卽感其不便日前已呈請中央交由國務會議量予變通乃昨忽又以國務會議紓緩爲詞下令先行撤銷所有民刑訴訟事件概由知事主管審理其文電如下 
致政府電北京大總統國務總理司法總長鈞鑒浙省各縣審檢所窒碍情形業經另文呈咨計邀垂察復查前項審檢所本係上年獨立後一時權宜辦法故專審員即由高等審判廳長考試任用核與縣知事兼事司法事務暫行條例及司法官考試令本有抵觸現在浙省旣早經取消獨立未便仍以本省單行章程變更大總統公布之敎令耀珊前呈變通辦法即使仰蒙採納無論以敎令修正或提出正式法案交由國會議覆手續繁重輾轉需時所有現行非法組織之司法機關以及非法任用之司法官吏自應先行撤銷以免啓人民輕視司法之漸除令行高等審檢兩廳並通電各縣知事將前項審檢所即日裁撤一面遵照縣知事兼理司法事務暫行條例曁縣知事審理訴訟暫行章程辦理以重法令外謹此電陳齊耀珊文印 
致各縣電各縣知事專審員覽浙省審檢所本係上年獨立後一時權宜辦法故專審員即由高等審判廳長考試任用核與縣知事兼理司法事務暫行條例曁司法官考試令本有抵觸現在浙省旣早經取消獨立未便仍以本省單行章程變更大總統公布之敎令所有前項非法組織之審檢所以及非法任用之專審員自應一律撤消以免啓人民輕視司法之漸除電呈大總統並電國務總理司法總長曁令行高等審檢兩長外合行電令該縣知事專審員即便將審檢所即日裁撤另由縣知事遵照三年四月五日敎令公布之縣知事兼理司法事務暫行條例曁縣知事審理訴訟暫行章程妥爲辦理如須設置承審員並即遵照縣知事兼司法事務暫行條例第三條第四條遴員呈請高等審判廳長審定任用仍將遵辦日期分電備案省長齊文印令高等廳文案查浙省各縣審檢所本係上年獨立後一時權宜辦法故專審員卽由該廳長自行考試任用核與縣知事兼理司法事務暫行條例曁司法官考試令本有抵觸現在浙省旣早經取消獨立未便仍以本省單行章程變更大總統公布之敎令所有前項非法組織之審檢所以及非法任用之專審員自應一律撤銷以免啓人民輕視司法之漸除電呈大總統並分電國務總理司法總長曁通電各縣知事專審員即日將審檢所裁撤由縣知事遵照三年四月五日敎令公布之縣知事兼理司法事務暫行條例及縣知事審理訴訟暫行章程妥爲辦理如須設置承審員並卽遵照縣知事兼理司法事務暫行條例第三條第四條遴員呈請該廳長審定任用仍將遵辦日期分電備案外合行令仰該廳長卽便遵照 
附呈大總統文浙省各縣審檢所前於民國元二年設置行之年餘爲時詬病自縣知事兼理訴訟後責任較 
 
 
 

Page 7

 
 
專民間稱便上年浙省獨立高等審檢兩廳呈由都督核准恢復舊制審檢所復一律成立遽今半年以來詳稽案牘博採輿評成績旣無可言民情亦多未協行政司法又復時相齟齬此中困難情形有不得不直陳於我大總統之前者審理訴訟爲人民生命財産所依託吾國各種補助制度未備審判本多困難前淸時代州縣到省供差讞局習爲吏事積數年之歷練乃始臨民然以聽斷見長者十人中四五人而已若了無經驗而謂略諳法律折獄便具專長是自欺也浙省各審檢所原設專審員縣或二人或一人通省合計約百餘員司法人才本屬寥寥一省之内驟增此數需要旣繁薰蕕並進勤愼從公者固不乏人庸劣不職者 
所在皆是甚有甫經畢業學生旣無部試確定之資格又無法庭寳地之　習以民事刑事寄託之重供其試騐何由饜民望而鞏法權况原定專審員月薪多不過六十元少則四十元區區祿入無以養廉自好者裏足不前不肖者希冀嘗試營私　法肆無忌憚流弊所極民何以堪議者或謂承審旣有專審員知事僅兼檢察職務淸簡卽於地方行政進行多利不知檢察責任凡勘驗偵查訊問起訴皆有規定期審判刑事婚姻繼承等案仍須自蒞庭與兼理訴訟無甚差異手續紛繁反加數倍程序稍有未合訴訟即難成立縣知事苦於箝束遇案動有壓抑之虞又其甚者縣知事以專審員爲不足齒頰類多輕視專審員以縣知事爲僅事陪審等諸綴旒意見參差動生衝突勢必行政司法雙方貽誤而人民之痛苦不可勝言成事昭彰無庸　飾今欲從根本整理自應改組正式初級地方審檢廳推檢各官悉由高等廳依法遴任知事專管地方行政權限截然劃分俾司法完全獨立方爲正辦然循此擴張即須驟增經費約計需欵較現時必加十倍際茲財力拮据原編經常預算財政部尙予核減顧反求其增加十倍之多此必不可能之事實也無巳則因陋就簡請於各審檢所另設檢察官一員務使司法行政分離獨立所有委任審檢人員除法政畢業素有經驗者外凡在省之候補縣知事曁曾任州縣人員具有法律知識者並得與選立賢無方取材較易一面於省内各級審檢廳多設額外練習員考選明白循謹之畢業學生分發練習以爲司法人才之預備庶幾臨時不虞竭蹶用人漸有範圍其尤要者重祿勸士古訓昭垂各國法官俸金多較他項官吏爲優具有深意今即不能厚給　廪亦當有以赡其身家浙省現各地方廳推檢月俸皆一百二十元審檢所之檢察官專審員亦宜視爲比例就通省計之必須加增常年經費十餘萬勉敷支用中央苟爲保障人民權利計爲鞏固司法基礎計似宜確定宗旨積極進行庶幾司法前途漸有改良之望萬不可如現在辦法使賢者興嗟終窶不肖者别有取償叢怨人民爲司法前途之障礙若併此而不能則與其爲名與實違之司法獨立母甯實事求是仍用縣知事兼理訴訟暫行章程審檢兩項均責成於縣知事較爲利便况前项章程本未奉令廢止現時各省又皆依此辦理浙省旣取消獨立自應與各省一律俾昭劃一俟將來財力充裕再由司法部規畫完全獨立辦法通令遵行旣免省自爲政之嫌庶符盈科後進之義旣有所見謹據實直陳伏乞俯賜採納飭交國務會議迅予核覆施行無任迫切待命之至 
[杭州快信]  
　　上泗鄕潭山（即小雲泉山）地屬官荒前由錢辭源朦　開採石礦現張財廳長查與開礦章程抵觸巳飭杭縣查辦 
杭縣鹽警局長蘇保和濫用刑訊一案昨地審廳巳公判處徒刑三月蘇請緩刑不准 
省議會召集在即昨出通告徴集人民請願事件 
楊督軍電召鎭海砲台司令張伯岐來省面議要公 
齊省長昨委項燃爲警備隊三區二營管帶何炳松爲會稽道屬省視學員 
上虞知事有委任朱燦奎義烏知事有委任張光第消息 
錢塘道尹昨添委朱淪爲本署總務科員 
地方通信 
[松江]  
　　屠稅經商包辦屠宰稅照部定數目每猪一頭徴洋三角並附徴敎育特捐三分之一此項正附稅向由徴收所徴收嗣因附稅徴無起色屢生糾葛經二十四巿鄕自治委員八區學務員等開會集議改歸商人包辦茲松江巿已有商人李錫慶浦春帆兩人呈請縣署自願承包該項正附稅倩楊淸陛君作保業由縣署准其包辦並出示徧諭肉商勿許蒂欠致干提追 
　　校友會改選職員省立第三中學之校友會内分學藝音樂體育三部各部職員任期以一年爲滿今日復届改選職員之期故該校學生在校開會從事選舉國文敎員蔣韻笙當選學藝部部長音樂敎員吳漑亭當選音樂部部長拳術敎員張富有當選體育部部長選定後復經會計員報告一歲内會費出入始閉會而散 
　　建築體育場之第一步公共體育場早經籌有的欵委定專人指撥楊家橋堍官荒十畝餘籌備建築嗣因有所糾葛故迄今尙未開工現金融界己略形活動體育場迤東普濟堂之舊屋兩所亦願讓築體育場正門故業已招工估價預備開工惟該處舊有大土墩兩處必待挑平後方克入手建築現正雇工從事挑土鎭江 
　　創設戒烟醫院鎭江商會總理吳澤民等爲剷除烟毒起見特設立鎭江戒烟醫院勸人斷癮凡來院戒烟者各按體質年齡配藥施治並商允駐鎭陸軍第十九師軍醫處長張葆琪擔任義務不時到院考察藥品監視起居以期格外愼重其醫院設在鎭江西門外招商局東首六吉園旅館昨已開院矣 
　　組織自治研究會鎭屬丹陽縣公民王有富等集合同志組織地方自治研究會内分研究團請願團兩部昨日具呈各官廳備案 
[揚州]  
　　督軍經營商業安徽督軍張少軒現在揚城開設益源錢莊一所資本四萬金地址擇定多子街德新衣莊后進房屋延前復茂管事李和甫爲經理江北運河工程局長馬雋卿及濟南大源兩公司亦有附股開幕日期尙未擇定也 
　　淮揚賑務誌聞日昨兩淮鹽運使署奉到北京鹽務署轉滙大總統捐助淮揚振欵二萬元劉司長業將此欵暫存中國銀行以便匯解上海義振會散放又江都縣公署亦於昨日奉齊省長飭令催解本縣淮揚官振聞周知事因公欵缺乏一時恐難籌解 
　　鄕警鬧餉暗潮大儀集警察經費向賴牛捐近因此項捐欵日形減色不敷局用以致餉銀不能按月發給該區長程銳雖　次具文請欵縣署均未照准日前該鄕警長區員因鬧餉大起風潮現正設法維持云 
　　軍隊預備檢閱駐揚七十六旅張錦湖旅長前以奉有部令不日派員來揚檢閱軍隊特令行所屬百五一二團陳顧兩團長轉行所屬分防軍隊抽調回揚訓練現除百五一團一營分駐十二圩徑圩商公電留駐未經調回外餘均一體調回昨（十一）特分由陳　兩團長　率各營連軍隊齊集西門外大敎場先行演習以資娴熟 
[無錫]  
　　密查揑名電控案　察第一分駐所一等巡官陶春　因廢弛警務縱容巡警不滿人意去冬曾被胡超羣等　呈劣跡　控縣署即經楊知事訓令警佐吳桂森查覆旋有某軍官等爲之緩頰未有結果近日又有鄧某等四人電控蘇常道署並牽涉知事包庇王道尹隨函飭朱代知事查照該公民有無其人着令來蘇面詢嗣以鄧等四人並未預聞電禀實爲他人揑冒王道尹據覆後即派委員來錫密查知此項電稿係住居城中小婁巷内之王某所爲該員巳返蘇復命聞王道尹巳嚴飭朱代知事傳提兩造赴蘇訊辦以明是非 
[嘉興]  
　　知事下車之新猷嘉　縣知事張昌慶接篆以來對於監獄工場大加擴充擬增設紗織印刷兩科並組織販賣團設立分　處以資行銷其於警政一面昨特飭各警佐將各該管區域内所有公益慈善衛生等項分門别類列表呈報以便考核 
　　文明劇園重行開演嘉興北門外文明劇園自將坤劇停演後魚行街一帶商業日就蕭索大有一落千丈之勢現該園經理趙壽根特邀集各股東重籌欵項聘請滬上藝員來嘉試演巳於十二日起日夜開演該處商家若茶寮酒肆旅館等莫不喜形於色 
　　刦奪犯游街示衆嘉興北門大街寳成銀樓日前被向業成衣之張貴堂刧奪金鐲一副經警追獲解縣訊判三等有期徒刑三年零六月昨復使該犯游街示衆由北門至南門坊役執旗鳴鑼旗書刧奪寳成銀樓金鐲盜犯張貴堂一名游街示衆字樣 
　　敎育會决議事項嘉興城區區敎育會會長張覊萍日前通告各會員定十一日開春季大會茲悉是日共到會員三十餘人首由張會長報告開會宗旨曁經過事項旋由公衆决議三事（一）聯合運動會因公共運動場尙未竣工公决改至秋季舉行（二）小學經費决議由會呈請知事轉詳省長撥欵維持（三）春假放假公决自四月四日起至六日止放假三天（卽陰曆閏二月十三至十五日）議畢宣告散會 
[北京]  
　　史天孫飛艇大會記日昨下午三時美國女飛行家史天孫女士演試飛艇於先農壇此次開演先由警廳分送各界入場劵二時許已車馬雲集其無票者皆立於壇中二道門外飛場在壇内太歲殿之前中陳飛艇兩架少頃東隅飛機汽力發生隨自地起向南而上空中先繞一圈旋又高升放出黄烟如帶遂盤旋空際艇身或側或倒宛轉自如已而艇向北行遠不可見忽自高南下艇已落於場之南矣女士下艇後至場之西時内務總長范源濂氏特製一大銀杯贈之女士欲乘西隅飛艇再上因艇内部有傷未果警察總監吳炳湘氏又贈一景泰藍花瓶一個女士等同行至東隅與范氏略語片時又同范吳二氏共攝一影攝畢外交總長伍博士至與女士寒暄數語相師欲爲拍照博士未允言笑數語而去天時已晚當卽停演而來觀者仍絡繹不絶約於本星期五六兩日再演以便大衆觀看 
[來函]  
　　閱十一日貴報南京快信欄内登載海軍雷電學校德國敎習三人均擬辭職赴滬校長以中德國交未斷未允所請等因查敝校並無外人充當敎習貴報所載各節均非事實應請更正以明眞相南京海軍雷電學校啓三月十二日 
雜評一 
[時間問題（一子）]  
　　外交方針雖主積極然以步驟言第一步必爲斷交據前日段總理赴兩院報告亦僅至斷交而止則今日所云發表發表者當亦僅斷交而止也斷交之後尙有若干猶豫之時間乎抑緊接而發表其後一步乎外交之事層累曲折决不如吾人意想之簡單當局之臨機應付又必有不能按程而進之處則欲此方針之完全發表勢或不能不有此若干之猶豫時間然而事機之所至又斷無稍事猶豫之餘地故吾人對此時間問題不能不有所疑也 
 
 
 

Page 8

 
 
界二馬路書錦里北首橘香罔廣東鄕九號代理賜顧者請向該號　辦可也大盒一元小盒半元批發克巳 
 
 

Page 9

 
 
   
 
 

Page 10

 
 
本埠新聞 
[現銀進口之報告]  
十二號各銀行由外洋運來之銀洋總數巳紀昨報茲悉是日尙有客帮由天津來洋二十萬元又蕪湖來洋十五萬元又淸江浦來洋五萬元十三號（昨日）華比銀行由花旗公司來大條銀七十二條花旗銀行亦由該公司輪船裝來大條銀一百二十二條又麥加利銀行來大條銀二百十條大條銀每條一千兩合計以上三銀行共到銀四十萬四千兩 
[日暉呢廠債務業巳解决]  
　　日暉呢廠債務糾葛停機日久損壞尤甚民國四年曾由郭建侯集合資本禀准財政部江蘇省長借用該廠仿造賊線試辦方始奉飭暫停靜候債權解决再行核辦現在此項債務業經滬海道尹會同省委邀集各債權者妥議解决收歸國有郭君爲製造國貨冀塞漏巵起見推廣資本與朱葆三謝蘅窗諸君一再籌議聯合進行擬將該廠呢機租織絨線禀請財政部鑒核示遵云 
[浦東廠棧調查錄]  
　　浦東瑞記煤油棧西首之楊子棧爲德商大廠棧之一從前營業頗爲發達自歐戰以後漸趨失敗該棧碼頭上原泊有商輪三艘茲因中德邦交問題情勢日迫海軍部特調海容楚謙兩軍艦駛近該棧外面浦心停泊監視該商輪動靜 
　　陸家嘴英商祥生鐡廠係楊樹浦之耶松船廠分設開立迄今巳歷五十餘載營業素稱發達目下除招商局訂造外洋輪船一艘外尙有英商羅威芹洋行訂造外洋商輪四艘故該廠生涯驟盛從前小工祗有一千餘名現在增加至六千餘人日夜工作頗爲忙碌 
　　陸家嘴英美香烟廠近因航路不便歐洲來貨減少是以銳意整頓推廣出貨該新廠自開工後即派向在老廠辦事之陸缅生爲新廠華經理協同西經理整理一切將女工逐漸增加現在已達一千三百餘名男工二百餘名加工趕製每晚自六時至八時兼作夜工二小時聞所有各種紙烟均擬在滬廠製造云 
[部令商界一律改用陽曆]  
　　北京農商部近查得上海商界巨子籌集鉅資創辦各種公司擬章呈部請爲立案者實繁有徒乃開辦後於開支收入各欵或用陽曆或用陰曆或收入用陰曆支出用陽曆規模未能一律有乖公司請部立案之本意且陽曆自民國成立後通用巳久如其任意反覆有背部章顯違民國法制前經咨省令縣分别飭查嚴行取締以示劃一而收整齊之效在案茲聞上海内地自來水公司亦係商辦性質自姚慕蓮接辦以來居然變其初章對於用水各戶收欵俱用陰曆而支出各項反用陽曆實屬有意取巧不合法理之規定是以咨由省公署轉令上海縣公署查照迅行函達該公司須將章程切實修正概用陽曆云 
[華商電車電燈合辦問題]  
　　南巿華商電車公司曾於本月四日開股東大會時當衆提議擬與電燈公司合併以省經費已紀前報茲聞此項歸併問題現正雙方籌議電燈公司定期四月初旬特開股東大會合力磋議若得股東會通過即可實行現兩公司已將彼此上年營業帳略盈餘實數並支出各欵明晰分列印刷成本分致各股東以資研究 
[恢復自治須待國會解决]  
　　江蘇縣議員聯合會咋接上海縣署公函云案奉省長公署訓令開案准内務部咨開准咨開據江蘇縣議員聯合會代表費玄韞楊友煕呈請將從前地方自治之原狀暫行回復一面將地方自治新制度從容討論俟改選期届頒布推行等語相應咨請迅請釐訂施行等因前來查此案前據該代表費玄韞等呈請到部當經本部以恢復各級地方自治機關一案前由國會議决咨請公布業經大總統咨交復議所請回復地方自治原狀之處應俟國會議决後再行核辦等語批示在案茲准咨稱前因相應咨請貴省長查照可也等因准此查此案前據縣議員費玄韞等具呈到署卽經批示並咨請内務部迅速釐訂在案准咨因前因合行訓令該知事卽便轉知該會查照此令等因奉此相應函達即希查照 
[招募華工紀聞]  
　　近聞有寗波人李某在虹口東桂芳里設立招工事務所招募向充軍廠工作之工匠出洋工作以善製車鉗二技者爲合格共需招補二百人薪工分爲三等頭等每月七十五元二等六十五元三等五十五元日來向該所報名投充者甚衆惟投充各人要求上海該管領事署承認後方敢出洋茲爲南京省公署查悉已飭本埠公廨調查有無前項情事復候核辦矣 
[海軍編製艦隊之調查]  
　　前報載海軍編制戰艦隊以七艘爲一隊一節係屬外間　傳茲悉海軍所編艦隊係分巡洋艦隊長江艦隊練習艦隊三種每隊各設司令一員巡洋艦隊卽係海軍第一艦隊以林葆懌爲司令駐於上海其管轄之軍艦爲海圻海容海籌海琛四巡洋艦及南琛運船等艦長江艦隊即係第二艦隊以饒懷文爲司令駐於江寗其管轄之軍艦以砲艦爲多魚雷艇次之砲艦爲江元江亨江利江貞楚謙楚豫楚觀楚同楚有楚泰江昆江犀永祥永豐等十四艘魚雷艇爲辰宿列張四字湖鵬湖鶚湖鷹湖準同安建康等十艘又聯鯨坐船一艘此項艦隊分駐長江上下游各要隘至練習艦隊以曾兆麟爲司令駐於福建所轄之艦爲肇和應瑞飛鷹通濟等練習艦及福安利川二運船現林饒曾三司令以海疆防務緊要所有各管轄之軍艦有無機器不靈無線電機有無損壞特通飭各該艦長查明復奪以資整頓並將編制三艦隊之船名分别列表轉送各省督軍署查照 
[私販雲土案上告之結果]  
　　趙丕承陸金琴仍照第一審判决 
自稱雲南特派交涉員趙丕承前率僕人陸金琴來滬爲江海關托巡洋員石爾蒙等在趙之行李皮箱中抄獲大宗雲南烟土乃將趙陸押送上海地方審檢廳研訊該洋員等當時蒞廳證明情形由問官訊明判决趙丕承監禁二年並罰金三百元陸金琴監禁七個月並罰金三十元嗣趙陸不服判决聲請上訴申送蘇州高等廳迭次訊供仍判决照地方廳原判執行旋又有李品齋自投高等廳具詞聲訴略謂此項大宗烟土實係民人所帶與趙丕承陸金琴二人無涉請求將趙陸省釋等語該廳得禀提李到案開庭辯論之下以李係趙等串出然旣自認私帶烟土則帮同販運烟土罪當然成立遂判李監禁二年並科罰金二百五十元飭將李先發上海地方廳執行監禁乃趙陸又復不服具詞上告北京大理院現經該院書面判决趙陸兩人仍照第一審判决是以高等廳備文飭警連同案卷並趙陸兩人於前日發回上海地方廳監禁當由林檢察長諭飭一併發送監獄執行禁錮 
[私販軍火案查無着落]  
　　英美總巡捕房西探總目安姆斯脫郎偵悉皖人王宣汪炳恒（即王瀛洲）在山東路惠中旅館内設立機關私販大批軍火密飭二十七號西探目彭山華探目陳雲忠王松濤等僞爲買客前往該旅館與王等訂立合同定購機關砲三十六尊毛瑟鎗二萬支勃郎林手鎗六百枝各種子彈四十餘萬顆取到樣本等憑證當將王汪兩人及迹涉嫌疑之日本人某甲分别解送日領事署曁公共公廨訊判押查各情已迭誌本報前日午後由捕將王等兩被告解送公堂奉關正會審官會同英卓副領事升座刑庭復訊先由捕房代表牛門律師上堂譯稱被告所供各節頗爲重要然無根據以致迄今查無着落故捕房以該被告等詐欺取財希圖騙取定銀等情控告云云繼由華探目陳雲忠與繙譯徐連芳先後上堂證明王宣汪炳恒在寫字間供稱由相識之劉大年介紹與住居北四川路之某日本人會面王與該日人曾於去冬兩次至杭州軍署兜攬軍火未成並與另二日人會晤返滬後至某西人處購買西衣由該西人介紹至禮查路南門西飯店與體質魁偉身穿黑衣之某國人雷賢（譯音）及雷之買辦林定福林之外甥戴某先後會面將軍裝樣本交與王宣言明是項軍火現在分存租界及浦東某某洋棧勃郎林手鎗每支計銀六十兩毛瑟鎗每支五十五兩等語由伊等照供繙譯並無逼勒情事並將供單呈案請察訊之王宣供稱販賣軍火之事並不知情質之汪炳恒祗供認由王邀往繙譯西語實不知係販賣軍火並延代表海德禮律師到堂辯護中西官核供會商之下援筆判曰原告所控詐欺取財罪證據不足應即註銷汪炳恒開釋惟查王宣在内地犯有另案應着還押如七天内内地官廳無人來提即行開釋 
[沈氏别墅之搶案]  
法新租界辣斐德路四百五十三號門牌沈孟侯之别墅内於前晚三時有匪徒六人先將所圍之竹笆拆去掘牆洞而入當被搶去衣包一個看守之男女傭人從睡中驚醒上前攔阻該匪等突出手槍恐嚇該傭人等畏懼任若輩携贜而逸迨至探目沈德福包探魏志餘聞信到來該匪等已四散逃逸捕頭諭令務獲該匪等到案究辦 
[徐道尹預備移交]  
　　滬海徐道尹奉令調任現已着手辦理移交昨日特電新任王道尹請早日履新電内有台從何日蒞滬俾便迎迓等語 
[移提粤省違法之知事]  
　　前廣東開平縣知事直隸人柳謙在任時迭被該縣紳士控訴違法凟職廣收賄賂經廣東當道諭令解職交保候訊詎柳保出後潛逃來滬上月杪在九畝地新舞臺觀劇爲該省來滬偵探員訪悉禀明上海地方廳隨派劉檢察官梅警長等前往將柳拘獲到廳收押在案茲悉此案廣東探員巳返粤省禀明長官備齊正式公文委派徐警長並法警等於昨來滬禀准地方廳林檢察長在第一看守所將柳謙提出點交來警星夜乘輪解粤歸案訊辦 
[私立學校加入運動之手續]  
　　上海第一區學務委員賈豐芸昨致本區私立各高等小學及乙種實業學校函云上海縣知事公署訓令内開案據敎育科主任李宗鄴呈稱查縣敎育行政人員第十一次談話會議决縣屬公立高等小學校及乙種實業學校聯合運動會日期業奉指令遵行在案宗鄴等遵即於三月三四兩日在也是園縣敎育欵産經理處先開臨時會藉商應行籌備事宜所有議决事件理合開具淸摺備文呈報仰祈鑒核指令遵行實爲公便等情計呈淸摺一扣前來除指令及分行外合亟刋發規程細則等件令仰該委員轉致區内私立各高等小學及乙　實業學校自願加入者務須遵照與會須知第十項辦法先將運動節目及與會人數於陽曆三月十七日以前報到也是園事務所其與會須知巳載本月四日申新各報不另通知切切此令等因並發規程細則等件奉此合行轉致卽希貴校察照如願加入此次運動會務須遵照與會須知第十項辦法先將運動節目及與會人數於陽曆三月十七日以前報告也是園事務所爲荷再也是園事務所自今日起巳改設在縣公署敎育科合并奉聞 
[籃球决賽紀]  
　　東方各大學籃球奪標比賽上海部分巳賽過六次計南洋公學約翰書院各勝滬江大學二次又南洋約翰互勝一次故南洋約翰之間勝負未分經雙方約定於昨日下午三點鐘在南洋公學練身室再行决賽以定勝負二校同學均到場參觀至三點二十五分鐘公正人宣告休息十分鐘計南洋勝十二分約翰勝四分及四點鐘賽畢計南洋共勝二十四分約翰共勝十分分南洋遂得上海錦標代表上海部分與内地部分代表東吳大學比賽期尙未確定大約定星期六東吳學生來上海下星期二南洋學生往蘇州各賽一次云 
[日本池園氏之演說電學]  
　　寰球中國學生會前晚請日本池園德太郎演說電學試驗新發明之電機效用甚鉅其演說詞 
云電學關於醫術及衛生頗不少今所述者大半屬於醫術上問題余在東京研究電學十有六載發明電機及放電之材料略有成效且可醫治種種疾病以補醫術上之不足隨取檯上一尺見方之電箱啓蓋任衆閱看謂此係余最新發明之電機名池園式混合電機其時檯上電箱有二具一爲二百匹馬力因力量太猛未曾試驗乃改用八匹馬力之電箱箱係木質製成左旁裝電燈二具一紅一綠另取一銅管裝入箱之右側表面管中有紅綠二線投於淸水盆内電流一通其燈卽放光明而淸水即化爲鮮紅色矣攷其變色之故係箱内含有梳打之作用若以工部局所發之電試之則不能變色蓋工部局機器發生之電名交流電性質有異故也又取形似舊式之留聲機電箱一具名扶電圈器能加增極大之電量其蓋面之銅管係粗細黑線合繞而成箱内置乾電二個云可抵四千四馬力之用其力量之宏可知箱右連以玻璃瓶一瓶外有橡皮氣球帶相連瓶内亦存有空氣謂空氣中有兩種微生物一能利人一能害人今用此瓶通以電流復鼓動瓶外之球能將瓶内惡劣微生蟲殺盡而發生極新鮮之養氣未通電之前以白紙裝入瓶内一經通電其腐物即爲白紙吸收變成藍色此其證也乃於瓶中揷一玻管使人以口承之呼吸其氣頓覺淸涼滿口口入肺部故以此器治肺癆病無不神效按肺癆病無國無　日本每年有十三萬三千四百餘人皆患此症而殁如以中國計算同受其禍者每年至少有一百三十餘萬人如能設法免除亦國家之福凡人傳染肺病初時並不知之惟以寒暑表騐其全身熱量如在三十七度以上即巳得傳染肺病之表證又平日懶於作事覺四肢軟倦者亦有肺病在焉待喉中痰生咯血始知肺病之發現然此時還在第一步尙可救藥法當檢叢林或草木茂盛之處居之早起吸收新鮮空氣久之自能全愈至第二步時氣喘填胸漸覺不支及至经三步面變蒼白憔悴無力則死期近矣卽有名醫亦難挽救余今發明之養氣灌入肺部在第一步時可免至第二步在第二步時可免至第三步有益治療必然不少余來滬上未久見華人有一習慣足以傳染種種病　華人讌客常以箸取菜奉这以爲殷勤不知此人此箸有無微生物在内一經承受即巳中毒悔無及矣西國人遇交深者兩相親近接吻彼此有無肺病皆所不顧亦發生肺病之一大原因又如茶寮酒舍妓館劇場等處以公用之手巾送人摺試實爲傳染病之媒介物急宜避去又滬上商賈輻輳工廠林立其每日所發放之煤氣不知幾千萬嚬此種煤氣未嘗無害吾人旣居於此尤當謹愼演說至此復取池園式混合電箱示人曰此箱構造約分三部 
 
 
 

Page 11

 
 
一爲感電器居右一爲平流器在左其中則爲混合器此混合器卽余所發明日本政府特許其專利能佐醫術上之治療者若（風濕）（痺症）（腸胃病）（消化不良）（神系衰弱）（種種胃痛骨節痛）等均可按箱内　定之機關行用之無不立愈矣其神效之速爲藥石所不能及余將備製一具贈諸貴會以備諸君之試驗要知今日之國民人人有總統之希望首當自固其身軀各自珍重爲要又有玻璃電池一種形如本生電池外層用鹽酸内層用炭精此炭精亦係新發明較尋常所用之電力大一倍餘以電燈試之固然光明有加幾於令人不能正視並謂余在日本見本國所用電料價格甚昂思有以補救之今用此種電池每燈如需一元之費祗須三角巳足敷用且此種電機到處可以移動置之家中即向未裝用電燈者亦可得電光滿室矣欲創辦此項電器無須巨大資本有四十萬元即可成立云云 
[章太炎在南洋公學之演說]  
　　章太炎氏昨在南洋公學演說云貴校乃工業專門學校乃諸君研究交通工業之地鄙人於此道素無學驗今來演說甚恐無以饜諸君之望惟本所理想推言交通事業之大概則容有一得請略而言之蓋工業者技藝之謂也技藝二字所包甚廣凡天地之　形形色色無非技藝之類孔子敎門人亦以藝爲言至漢代以四書禮樂春秋般爲六藝然則六經之精博廣深乃以一藝字括之藝之時義大矣哉由是觀之聖人之籍且以藝名天地事物有過於此者乎則雖謂技藝二字足以概括天地之事物亦無不可語有之云形而上者謂之道形而下者謂之藝似乎藝之與道有尊卑之異不知道亦藝也道者路也凡人希至聖賢之域則道不可一日離由是道乃可以臻其至則道非路乎路非技藝乎今人多謂物質之學爲技藝不知卽非物質之學亦按藝之類也姚江學派於世間事物無不在應學之列而終歸於正心誠意夫正心誠意之功似乎非技藝矣而不知所以成是功者亦舍技藝無以爲也故夫世之窮極學理者無不在技藝之列技藝非惡名詞也農商之徒雖所業不同其爲技藝則一也精於商者使之爲農固不可慣於農者使之經商亦復手足倒置必至僨事世之無所不能者世之一無所能者也（未完） 
[尙賢堂演說家庭敎育（續）]  
第二期由七八歲入學而後以至十五歲時代人人皆有子弟人人皆欲其子弟成立然此兒童知識初開易染嗜好防微杜漸須於此時日益加力非然者舉凡聲色貨利足以擾亂其心性阻止其進修之事未有不以漸而入也爲父母者須於此時爲之延明師或入適當之學堂此正兒童求學時代畢生成大業立大功之學問皆於此時是賴父母宜以全力注重不可懈怠須知光陰一去不返誤他一時即誤其終身不可令其時作時輟一暴十寒貧賤之家父母宜於學費勉爲其難富貴之家父母宜勿嬌慣其子弟心性總之此時少不得壓力不能隨兒童的意向聽其玩忽尤必於放學放假之餘勉其温習舊課倘若父母得暇不時加以考問課畢或擇古典之足以鼓動兒童性趣者講釋一二俾兒童和所觀感勸懲第三期兒童漸入於成人之列此時兒童普通學業已有根底或從此力圖上進或從此棄學就業當酌視其各人境遇情形此時兒童須有自立精神不可令其常懷依賴性質其欲就何業即就何業隨其性之所宜萬不可無業不謀生存之發展鄙人常見有富貴子弟恃有家資日事徴逐游戲之場不理正業迨至一朝金盡學業又無因此受困追悔不及豈非可憫此皆無家庭敎育之害尙有一緊要問題即早婚是也兒童此時雖已及年男子生而願爲之有室女子生而願爲之有家父母之心人皆有之然以鄙人看來愈遲愈好男女年齡須以二十以外爲妙因爲男女幼稚先天不足所生之兒童氣質亦弱種族相傳愈流於弱試問國家舍種族將何以爲根本由此而欲其國之强也不亦戞戞乎其難哉（仍未完） 
[閔行大火後之善後辦法]  
　　上海縣公署昨發布告云據閔行鄕經董李祖佑會同閔行商會會長范欽鍭呈稱閔行鎭後東街地方二月十二日晚失愼頃刻烈燄飛騰延燒左右前後舖戶房屋焚斃人命迭經水龍分途灌救奈火勢猛烈街道狹隘延至次日黎明烟燄未熄該地人烟稠密損失甚巨爲數十年來未有之災宜亟圖善後擬具補助火政辦法請飭第一區警察分所取締並給示布告等情據此當令第一區警察分所長議復去後茲據該分所長姚明燦核議呈復前來查核所議尙屬妥協除指令照辦外合將取締辦法逐條開列布告仰該鄕居民人等一體遵照計開（一）全巿房屋如新建或翻造照現有基址各收進二尺屋檐冒出不得過二尺嗣後新建或翻造房屋之家於未動工時必須先行報區以憑由區會同經董往勘辦理（一）房屋不論新舊所有雨撻未拆除者一律拆除改用洋鉛水落嗣後由地保通知限令各戶一律照辦改用洋鉛水落（一）火油棧概遷僻靜空曠之處其門巿發售者存儲不得過五箱嗣後各火油棧依照此次規定辦法刻日遷移其門巿存儲數目由區派警隨時查點不得過五箱（一）各弄可以通行者不得阻斷嗣後由經董等通知各弄人等照辦不得阻斷（一）草屋一律用瓦如實係在偏僻空曠無毗連鄰屋者酌量處置外其餘有毗連鄰屋人烟稠密繁雜之地嗣後一律用瓦（一）禁放流星月砲及易於惹火之物嗣後由警區飭長警隨時查禁不得違犯 
[轉運公司議設公會]  
　　本埠滬寗火車站之各轉運公司滙通捷運華盛義公益通義等二十餘家以轉運公司之設係爲代客運貨便利起見各公司均以二千五百兩之保證金存於路局方能報裝運輸按照路局運費加收一成定章已久茲因有多數掮客私攬貨物裝車運送以致運費未能劃一擾亂營業實甚故於昨日邀集同業開會籌議設一公會以資整頓一俟議妥即當禀呈江局長立案以免掮客破壞轉運公司之營業俾運費可以一律云 
[五誌小保險公司之欺人]  
　　愛衆聯保壽險公司倒閉後由介紹人（即保險掮客）顧玉麟等十七人投法公堂具控當經包探韓邦達將該公司協理鍾安樵提案管押着顧等查明鍾安樵及股東朱建卿有無家産禀覆候核嗣由顧等查得鍾朱兩人有股開利男居茶食店英昌照相店義成打包店香安公司請封作抵經公堂將開在法界之打包店先行發封昨日傳同各該店經理質訊義成店股東鍾恒甫稱義成共計五股合開朱建卿名下一股核計股本盈餘朱應得銀三百四十兩利男居司賑高忠平稱店中共計四股鍾安樵名下一股計股本一千元别無盈餘銀兩可分香安公司由王仲山代表稱朱鍾兩人均無股份有股東名單可證呈鑒英昌司賬方煥康稱朱建卿有股份兩股計洋一千元愛衆公司保戶所拍照相歸英昌承辦共被虧欠照相洋二千四百元將股洋劃抵尙且不敷有賬簿爲憑請察鍾安樵供商人在押難以設法求請交保出外淸理顧玉麟等同稱商人等被各保戶在内地起訴官廳限商人等料理否則須查封家産備抵如鍾保出置之不理商人等均有傾家蕩産之虞仍求嚴追中西讞員會商之下判香安公司股份一案註銷英昌利男居着將紅賬等據呈案候閱義成着繳銀三百四十兩到案准予啟封店交各股東收回鍾安樵還押限十四天理淸如違重究 
[商團籌備處調查死難遺族之覆函]  
　　上海商團籌備處復上海巿經董辦事處函云敬復者云去歲十二月十五日接奉台函曁縣知事公署給發布告第五十六號所述關於五年以來死難將士遺族調查情事内開上海自辛亥以來死難之人多係商團職員山貴處調查較便茲特送上希即黏貼俾死者遺族得以照式塡表取具保結至縣報告實爲公便等因奉此遵卽黏貼敝處門首並知照各團體董事職員分任調查五年以來死難遺族迄今巳及三月所有已經查到者共有十起另行恭備呈文送請轉致爲禱惟尙有前死難之高昌廟商團錢逢新等家族巳經回籍並無親戚朋友知悉其原籍地址故無從調查矣肅復敬請公安附縣公署呈文一封 
[工商界恭維楊小川]  
前駐滬交涉員楊小川卸職後經政府電令入京北上在即昨由華商旅滬維持會發起邀由各團體議决擬就褒詞並繪具圖樣鐫刋銀質大鷄星一座上刋中西文合璧詞章並軟圖一方以爲紀念現正囑由某銀樓鐫鑄一俟製成即當定期推派代表送往以酬楊君素日提倡工商之熱心云 
[商業公學歡送敎員]  
　　新任斐律濱副領事李照松爲美國紐約大學學士本埠南洋商業公學敎員日昨首途該校特爲開會歡送首由校長吳衡之言李君襄助敎務迄今三載成績斐然今日出任雖於我校失一良師然於國家得一賢吏我儕同一受益繼由交涉署通商科長李惺庵代表工商研究會致詞歡送又由學監朱賓四代表全體敎職員致贈别詞陳士彝代表前届銀行科畢業生致謝詞張正賢代表上届商科三年級畢業生致謝詞黄有成代表全體舊生致謝詞朱華泰代表新生致慕詞畢李君起立致謝歡送並言今雖出校仍當在在以校爲念隨時輔助以策進行末由校長致祝詞旣畢就堂外攝影師生二百餘人頗極一時之盛 
[民立中學追悼前校主]  
　　本月十一日上海民立中學校開會追悼前校主蘇道生君首開會報告次致祭次述行狀次楊小川王文典及前畢業生周靜涵相繼演說楊小川演說略謂社會主義理雖萬殊就中國論尤以三者爲要務一海外貿易二國民外交三慈善事業道生先生以國民名義抱此三大主義力行二十餘年其所獲之效果實較政府所獲者多云云王文典演說略謂吾人不重資格而重人格道德公理爲人格之標準道生先生一生行事惟以道德公理爲標準人人欽仰故旣死以後日人及華僑廣發傳單議立碑像則其人格實足見重於日本全國之人云云周靜涵演說以師誼爲言詞亦沈痛末由家屬致謝詞撮影散會 
[福州將組工黨支部]  
本埠法租界霞飛路中華工黨總部昨接福州南台函牘兩件均請組織福州支部一爲福州南台茶亭敎堂隔壁施霖函略謂現正聯絡多人擬組織本省支部一致進行請迅將支部規約尅日寄下以便照章辦理云云另有一函係福州南台橋南梅塢頂林廷鑾緘略謂閱報章知工黨總部成立正與廷鑾所抱之志願相吻合不禁欣然三躍請將組織内容支部規約詳細函復藉資考證以便進行云 
[洋商請留會丈局長]  
　　駐滬朱交涉員昨接駐滬英總領事法磊斯君函以據英商通和愛而德等洋行禀稱上海會丈局局長曾勉濟處世和平向來辦理洋商租地事宜情形尤爲熟悉今聞調任爲此禀請斟酌可否商之中國交涉員將該局長暫予免調等情本總領事據此查調換中國人員爲貴交涉員自有之權惟據稱熟悉洋商租地情形殊爲憾惜據　前情相應通達查照云聞朱交涉員當卽函復以新任陳局長有融亦頗熟悉情形云 
[農會長捐資修路]  
　　浦東洋涇鎭迤東倪家宅地方有夾堰一條年久失修凹凸不平每逢潮漲之際堰浸水中行人頗爲危險茲由洋涇巿農會會長倪士淸雇工興修將該堰塡高一尺加闊三尺上鋪石板又該處枝楊弄道路亦由倪會長雇工修築改築石路俾免雨後泥濘所有該兩項經費均由倪君獨力擔任洵可謂熱心公益者矣 
[獲案小朱天並非匪黨]  
匪徒蔡小雨陳金榮串黨在漢口路創取杜紹康金飾現洋業經捕房將蔡陳兩匪先後獲解公共公廨訊實判蔡押西牢五年陳押三年嗣經包探續獲同黨小朱天（卽朱海福）解廨訊押候提蔡陳兩匪質究在案昨晨由廨復訊由捕將蔡陳二匪帶案質訊先由中西包探禀稱小朱天係由蔡小雨供出是以提案請究繼由蔡小雨供稱所供小朱天係另有其人與到案之小朱天並不相識又據陳金榮投訴與朱素不相識訊之朱海福供稱與蔡陳兩犯從未見過實遭悮拘求察會審員王肇之君核供商之美郭副領事以朱雖不認同黨亦非安分之徒判交一百元人洋並保如於半年内違犯刑章除提案懲辦外再罰保人洋一百元充公祭陳兩匪仍照原斷收押 
[姦夫戳斃本夫案移送軍署]  
　　匪犯王步靑戳斃其姘婦吳李氏之本夫吳竹興併將該氏價賣與龍華鄕民俞正鴻經閘北司法科李科員訊明派警緝獲此案同犯徐惠和之兄徐恒和等情迭誌前報前日李君已將該匪王步靑及其姘婦吳李氏一併解送護軍使署軍法科訊辦 
[貧人價賣髮妻之可憐]  
　　揚州人熊增葉前日托耿亭三將髮妻王氏價賣與薙髮匠彭貴美爲妻言定身價洋五十九元先交四十八元餘洋俟過門後找付事爲戈登路捕房中西包探查悉以熊不應將髮妻價賣禀明捕頭往將熊與耿彭兩人及王氏一併拘入捕房分别拘留於昨解送公共公廨請究先由中西包探上堂訴明前情繼由熊王氏投訴隨夫來滬因貧難度日故由夫立據將氏轉嫁與彭詎所收身價被華捕侯老和取去現願隨夫回籍云云訊之熊增葉供稱因貧將妻價賣雖已出立憑據實未得洋求察又據耿亭三供稱熊自願將妻價賣彭姓所付之洋即交熊手當有吳錢兩人在場可以傳案作證後被侯老和等向熊它取洋十五元致熊反悔等語關讞員核供商之美博副領事判熊等男女四人分别押候查明於下禮拜二再訊 
[續獲武進拐案之關係人]  
常州人李金林之十七歲七兒招弟被人誘拐來滬價賣與裏虹橋一百四十六號門牌工頭李榮記（即李榮桂）爲妾旋被女父偵悉控請武進縣備文派警來滬協同捕房將李榮桂與女及牽涉之鄭元松一併拘解公共公廨訊判女留婦孺救濟會鄭交一千元人洋並保李退候武進縣知事將證據送廨質證在案昨由捕房續獲與是案有關之婦人陳李氏連同鄭元松李榮桂併解公廨請究先由中西包探上堂禀明前情訊之李榮桂延律師上堂代辯要求准被告等交保候訊中西官核供判鄭元松陳李氏各交一千元李榮桂交二百元均人洋並保李女仍留救濟會候展期兩禮拜由武進縣知事將證據送廨再行訊核 
[誘拐案移解警廳]  
江北如臯縣人石如山之妻倪氏於陰曆本月初六日被向爲糊裱匠之姜念齋誘拐來申同居小南門内王家弄婦人陳丁氏家旋被石之同鄕人販猪客沙和偵　後偕石往尋倪氏巳被姜轉匿法租界地方遂由石將姜及陳丁氏一併扭控一分駐所請究詰之姜供倪氏實由李二帶領來滬起初寄在我家後即轉寄與陳丁氏處前日倪氏因出外購物中途逃逸不知下落等語署員以事關誘拐有夫婦女諭飭移解警廳請司法科訊究 
[救濟會偵探查獲拐匪]  
　　救濟婦孺會偵探虞占順昨在太古碼頭開往廣東香港之新寗輪船上查獲拐匪鄭新裕一名並被拐十四歲鎭江女子阿翠一口一併拘送水巡捕房轉送地方廳分别收押候辦 
[婢女捲逃之押儆]  
　　住居北四川路靑雲里五十四號門牌之粤人蕭祥蘭控薙髮匠萬年合唆使伊家婢女蕭月意捲取値洋三百五十元之金飾現洋逃逸等情業經捕房將萬與蕭婢一併拘解公共公廨訊供分别收押在案昨晨由廨復訊先由原告投案請究並據蕭婢供稱所取金飾現洋均交與萬年合取去等語訊之萬供與蕭婢素不相識亦無唆使捲逃情事中西官核供以原告所控唆使捲逃並無實據判萬交五十元人洋並保開釋如六個月内再犯刑事除提案嚴辦外再着保人罰洋五十元充公蕭婢不應捲物私逃着押女所三月期滿仍交其主領回管束 
[包探破獲賭窟]  
　　賭徒張士寳王阿根曹阿元沈金福沈桂生李得林李得標李三　潘金山與婦人戴陳氏金張氏李張氏何施氏項錢氏等二十七人在虹口西華德路二千二百八十四號門牌屋内抽頭聚賭被滙山捕房西探目壳羅香偵悉偕同華探目蔣榮生包探徐　慶等往將前後門把住將該賭徒等一併拿獲連同賭具帶入捕房分别收押候解公共公堂訊辦 
[河豚魚毒弊二命續誌]  
　　南巿生義碼頭裏街中和里門樓上之成衣匠林毛毛所雇夥友姚桂卿馬長淸二人因與林及鮑金生等同食河豚魚子致姚馬先後毒發身死經地甲報由地方檢察廳委檢察官蒞驗各情巳詳前昨兹聞姚馬兩人之屍首當場由地甲報堂給棺收殮厝　召認在案至昨日始山屍屬來滬投廳禀明前情願將屍棺領囘當經該廳核准飭地甲喬忠陪至浦東六里橋義塜分别指領 
[竊犯病斃]  
　　竊犯汪阿毛前經地方審檢廳訊明判决送監禁錮日前該犯在獄染病由該廳發送新普育堂醫治無效延至昨晨氣絶由該堂電話報告到廳即委沈檢察官等到堂驗明汪阿毛因病而死並無别故判令由堂棺殮 
[脚夫多索挑力之衝突]  
　　前日下午有陳姓船戶載運板木柴料在閘北光復路福新麵粉廠埠頭起岸向例此項板柴由船戶雇工挑運每擔挑力二十五文現在閘北新設肩運公司不許船戶另雇他人挑運每擔索挑力三十文該船戶不允肩運公司經理董權發遂領脚夫數十人前往將陳所雇小工兇毆當有一人落水時適水巡隊巡警經過該處上前喝阻不服致水警亦被各脚夫毆打巡官解廷桂聞報立飭通班長警到場拿獲脚夫七名擬送地方檢察廳經該公司經理董權發一再苦求從寛令董取具改過結薄罰了事落水小工亦經鄰船救起未失生命 
雜評二 
[議會與政府（庸）]  
　　恢復自治之請求自去年八月以來其聲浪無日不在吾人耳鼓之中也今據内務部咨覆謂當俟國會議决再行核辦然則欲知自治何時恢復者當先問議員諸君對於覆議案主張爲何如耳 
使回復原狀之說而勝也則回復原狀耳使限於三月以内提出自治法案之說而通過也則三月以内提出自治法案耳又使六月以前自治完全成立之議而爲兩院中所一致也則六月以前全國之自治亦可以一律成立故今後恢復自治問題其運命殆一視議員意中之緩急雖然今之議會其意思恒爲政府所左右而不能左右政府國家生死問題經一度宴會尙即變反對爲贊成何論其細然則自治之前途其仍於政府之意嚮覘之乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬風箏怨電線文] [  罪我]  
二分春色之天十里洋場之路何人引線居然直上雲間彼美調絃不怕驚聞月姊比飛機而還快飛來十丈之高匪潛艇之深藏潛入九淵之下御而行也軒乎舞之惟我風箏人所同好繫來足下有縷縷之赤繩舞上掌中羡翩翩之翠袖誓不作凡間響漫疑議院之喧聲竊欲昂天外頭何待罪魁之勸進林黛至姗姗遲步羅襪無塵王琴客細細重彈銀絃有韻如琵琶之解語如　管之移情善假之鳴非是逢人演說知風之自方期到處歡迎乃有電線者恃幾條之線索居然關節能通傳無形之語言也作人民代表爭誇聲勢遠馳大帥萬急之書倚仗柱兒高作天子九重之想笑煞文章依樣附他腐敗官僚數來洪憲功臣藉爾造成民意幾人歡送幾人歡迎他憤爲人　獻媚反對總長反對國會人還假汝以作奸不是寓公也賴外人之庇護密於文網有如約法之尊嚴訟我於警察台前無端起訴奪我於兒童手裏有意爲難障碍叢生是眞倒灶阻撓甚力無自升天悵今朝冷落歸田隨猢猴以散去問何日翩然入閣逐彩鳳以重來棄我如遺空抱凌雲之志逢彼之怒偏來觸電之嫌去矣去矣未免有情思之思之不能無怨怨爾强權慣用奪我行動之自由怨我慢步凌虚遜爾根基之牢固怨爾有四方響應我難我孤掌之鳴怨我只一線相牽你偏有千條之路爾原非馬緣何拍者偏多我亦名鳶乃欲飛而不得我縱長垂豚尾底事干卿你雖密布蛛絲何能限我我未嘗如黨人搗亂掃斷鉛條爾偏如粤督强梁占居瓊島我除却東風抬舉問誰便集後援你有如北斗高懸無怪人皆仰望怨怨怨恰如三月于歸彈成别恨休休休從此一絲不掛剪斷柔情（四） 
家庭常識 
　　火患至可慮平時家庭間可備一種藥水用鹽化亞摩尼亞十兩食鹽二百兩共溶解於五十兩之淸水中注於瓶内失火時投入火熖而破碎之或先去瓶口灑此液於火中則能消滅其火甚驗（栩按近來火患往往發生火油倒翻八年前予家曾遇此險立以地氈撲蓋而滅或用棉被等物用水浸濕壓撲亦可但撲勢宜重庶不致被燃燒） 
洗髮香水之製法用紅酒一磅食鹽一錢硫化鐡二錢和匀煑十五分鐘加醋酸銅一錢二分鐘後離火加倍子粉二錢待冷加香油五滴用竹棒攪匀裝瓶 
動物傷人往往不免立行療治庶幾無患馬咬可用栗子一顆燒灰貼患部貓咬研薄荷汁塗之被貓爪搔傷可用阿摩尼亞擦之犬咬量所傷大小嚼杏仁敷破處以繃帶繫之蠍螫用礬石一兩醋半斤煎之投礬末於醋中塗患處蜘蛛齧者雄黄末敷之蜂螫用阿摩尼亞擦之均極效[  逃虚] （二） 
牙痛最爲苦楚而服藥敷藥又難遽效余有一簡便之法臨臥時以新棉花浸人乳置牙之中間輕輕啣住痛可立減若乳汁略乾再蘸仍置如前明晨取出則痛巳全愈余親試之頗驗 
萬事不如杯在手人生世上自以飲酒爲最樂然當衆觥齊舉　職爭雄之際再接再厲往往難以持久今有一法可以金枸子三錢泡湯代茶則酒力隨飲隨消能歷久不醉 
髮脫可用側柏葉數兩陰乾研細末每日和香油調塗則髮自漸生且黑[  立三] （二） 
瀛海瑣聞 
[試驗誠僞之新法] [  逸虎]  
紐約某著名雜誌近忽發奇想欲試美國人心之誠僞於各界中選出五人各投以一函附以一元鈔票一紙而函面上所書之姓名住址又似非爲該人而發者寄出之後試查將鈔票并函退回原處者究有幾人現該雜誌巳將其結果宣布退回者竟得百分之六四茲將其詳數錄下 
女界五十人中誠實者三十三人 
有體面之婦女五人退回者三人不退者二人女優伶五人退回者三人不退者二人司打字機者五人退回者三人不退者二人女敎員五人退回者四人不退者一人作工女子五人退回者三人不退者二人商界富婦五人退回者五人不退者無女醫生五人退回者三人不退者二人女律師五人退回者三人不退者二人看護婦五人退回者三人不退者二人無業婦女五人退回者三人不退者二人男界五十人中誠實者三十一人 
富商五人退回者三人不退者二人律師五人退回者四人不退者一人富翁五人退回者四人不退者一人旅館主人五人退回者一人不退者四人鉛匠五人退回者三人不退者二人紐約紳士五人退回者三人不退者二人報館主筆五人退回者四人不退者一人醫生五人退回者二人不退者三人警察五人退回者三人不退者二人優伶五人退回者四人不退者一人 
聯話 
　　袁世凱未死以前建築求己堂堂成聞贈聯者甚多茲錄其一莊一諧者以博一粲莊聯云求則可得愼勿放棄不求但今日將來有功先防有過已所不欲切莫横加異己願諸公以己之意度人之心諧聯云問諸君將何所求食求飽居求安更將竭澤以求特苦吾小民耳論一心只知有巳庇己妻蔭己子不知人之視巳如見其肺肝然 
淸鄂省巡警學堂監學王文彬文理不通而好文諸生中有滑稽者將其姓名用拆字格撰成額聯以調侃之雖不甚工穩亦足博人一笑也額云全無人形聯云頭同六畜身類夜义像此等無義怪物老子定要攔腰一扛左邊杉立右視木偶以這樣不肖棄材樵夫何妨劈面三刀未免謔而近虐矣[  警衆] （一） 
短篇小說 
[自殺黨（司蒂文遜著）] [  常覺小翠合譯天虛我生潤文]  
　　第二章（七） 
　　翌晨雪朗斯果挾箱往王所寓之旅舍大佐頗優待之雪朗斯之心亦少釋旣行王及大佐共乘一車雪朗斯乃祇得與其僕從偕途中亦頗安惟有舁其箱者輙呫嗶私怨謂太子之箱何其重也雪朗斯聞之心輙忐忑勿已及至舟中王始見雪朗斯視其喪頺之狀不禁竊詫謂大佐曰汝試視此少年抑何頽喪乃爾大佐對曰前者臣固請於殿下謂有一美洲少年欲偕殿下之侍從行即其人也王笑曰微子言我幾忘之乃前與雪朗斯寒暄言至謙抑並詢美洲政治雪朗斯口才固敏主頗嘉之旣抵海濱遂易舟而車至却林卡洛司車站巳有馬車無數待於站外雪朗斯仍與僕從共乘抵宫大佐令諸僕舁箱入車並謂雪朗斯曰此箱予沿途囑諸人愼重將事其中磁器當未損壞復與之握手道歉謂宫中事繁不克遠送遂自去雪朗斯折函視之謂御者曰至包克斯場御者似一驚請復述之雪朗斯疑甚乃重語之御者亦無言雪朗斯旣入車遂轆轆行少頃止包克斯場口場中路狹如羊腸故勿能行車左右有鐡欄一帶場口立二短木樁有二人踞樁頂而坐見車至則均一躍而下向御者招呼御者乃啓車箱之門問曰先生此箱送至第幾號雪朗斯曰三號二人聞言立前舁其箱顧箱絶重雖得御者及雪朗斯爲助猶覺沈沈然幾不能勝及抵三號門次則均已汗流被頰時方有惡少一羣聚立道左雪朗斯頗怯顧不欲示弱於衆乃壯其色徑前叩扉門乃呀然闢閽者出詢何爲雪朗斯以函付之其人曰主人出矣函可留此此箱亦欲留此乎雪朗斯曰嗟夫是安有勿欲哉語出自悔失言恐惹諸人之疑亟改曰箱且携歸予明日更來如何其人曰諾遂掩門而人雪朗斯復助三人舁箱入車羣少年見其勿决之狀則均譁然而笑鼓掌逐其後雪朗斯且怒且懼亟令御者往就近旅舍車旣行猶聞笑語之聲譁然嘈嘈乃如羣鴨雪朗斯忐忑不已旣至克萊文場之克萊文旅館詎云住客已滿要則惟八層樓後背一小室耳雪朗斯無奈諾之旅舍之二僕乃舁箱前行雪朗斯隨之顧箱重行梯時困乃萬狀二僕怨詈不已而雪朗斯則尤窘蓋恐箱墮而碎則事且不可收拾矣久之始達其室雪朗斯心始稍釋以手自拭其額汗坐榻次梢憇顧坐未定忽復躍起呼曰勿勿勿去其縛此箱中之物今尙無需也僕冷然歛其手曰旣勿需則置廳中可耳何必令吾儕舁之上樓吾誠不解是中何物其重乃如死尸雪朗斯聞言一駭旣乃識爲喻言始自慰而僕又作　鸕笑曰甲必丹此中爲金錢乎吾儕汗流且竭願賜少許得一杯飮雪朗斯乃探囊出一拿破崙納其掌中且現爲歉色曰予自遠地來故祗有外國金耳僕埀其唇角以目視手中之金復視箱良久始悻悻出室而去雪朗斯亦勿顧跽箱側嗅之久時尸藏箱中巳二日幸天寒故尙未洩其秘密雪朗斯起立移椅近箱次扶頭而坐念己今者爲此死人縛居旅舍較之巴黎更覺敻立無助若度爾介紹之書竟成虚者又將奈何思至此似見斷首之臺高立雲際行刑者撫其雪刃似方待已之頸血以濯其刃乃大顫以手掩而悲不自勝然雪朗斯之心瞬息千變吾書若欲一一記之則雖秃吾筆罄吾紙恐亦不能盡其萬一祇可略之矣 
 
 
 

Page 15

 
 
   
 
 

Page 16

 
 
   
 
 

Page 17

 
 
[申報第五張（十七）]  
老申報四十年来之囬頋尊聞閣選 
四十年前之中國國事 
[書中外新聞論中國後]  
（見本報甲戍年六月十二日） 
昨見中外新報論中國舉事不能破除成見往往空有其名而無其實如軍中採辦洋鎗仍沿舊式西人久已唾棄不用其爲人棄而我取耶抑欲以彼所不用而制其所用歟近來各國之新制者如美之林明敦英之馬地尼日耳曼之針鎗法之薩士鉢力省而功速百中而無一失泰西各國用以摧堅陷銳攻强敵懾遠鄰恃之以保境衛民啓疆禦悔中國旣有志自强何不倣而行之耶且今日之急務孰有如練兵法整邊防增水師製戰艦此四者皆所以有備而無患者也各省防兵當先汰虚額核實數母使以老弱冒充俾隸麾下者悉練爲精兵凡前時所用之弓矢刀矛悉易以鎗砲母使其所習非爲用所用非所長今陸軍操演營規未聞變通而所謂洋鎗隊者乃不過招募之勇耳此所未解者一也沿海疆圉無事之時亦當固保逮至倉卒事起臨事講求則無及矣析津爲畿輔之咽喉旣宿重兵築防城有恃無恐而此外如山東江浙閩粤無一不當先備也建砲台制　雷講求精密不憚工資惟裕之於平日乃能用之於臨時今如燕台爲東省之險要上海爲蘇垣之門戶福州厦門爲全閩之所擊廣州虎門爲百粤之所關俱無重兵勁旅以資鎭守一朝有事弱於藩籬此所未解者二也各省設立水師之處類皆以海防江防爲重即如粤省水師向者已不下四五萬而去其虚伍計之不及其半汰其沉濫補其精銳要令母恃虚聲而收實效夫所謂水師者皆能駕堅艦涉洪濤以巡哨沿疆作爲干城故不如并岸上之水師而盡爲船上之水師其次則在練兵養兵蓋無節制則雖有船砲猶無有也無養贍則雖欲效西人之選練亦不能也贍之厚故選之精練之勤故御之整今欲選兵練兵先籌養兵即以裁并老弱冒充之餉以倍給壯强使彼具兼人之食而後得兼人之勇顧欲練水師不能舍船砲而空談韜略欲修武備不能舍船砲而專重弓馬今各省水師其所演習揣摩者一切仍循舊例不知變通此所未解者三也水師縱横於江海之中所恃者戰艦耳顧戰艦在今日其法亦屢變矣數十年前見泰西人之夾板船以爲船堅砲利誠無可敵旋有火輪兵舶則衝波涉浪幾疑爲天矯神龍不可方物而不知英法攻俄之役砲舶以興美洲南北之戰鐡甲遂出自此而往明火輪火製船高砲衆者悉無所用新法迭更奇妙日出而我國所設於福州上海之船廠所製仍如舊式以鐡甲之創非屬急務置之不講徒糜國帑數千萬而西人視之不値一噱顧此猶爲倣行西法之戰艦也雖不能與西國敵而巡防緝盜馳遞驛文運載糧米亦爲有裨實用無事之日亦足以自豪此外各營水師坐駕之船數雖千百實不足以當一艦之用因循玩愒坐誤事機此所未解者四也余友張君芝軒嘗以爲言卽余於二十年前巳爲歷歷言之著有成書傳觀一時無如杞人之憂漆室之歎不足以動當事之見聞惟有拔劍砍地擊碎唾壺而已嗚呼當今之世豈無才哉邵陽魏君默深所著海國圖志百卷其所陳議守議戰議欵三篇洞矚利弊無有或遺如能於議和之後亟從其言何至有津門之辱如於自津立約之後從其言而盡之何至有今日台灣之釁漠不關心　如充耳雖有大聲疾呼者亦無如之何巳 
尊聞閣筆記 
[相術誤人（見本報甲戍年正月二十四日）]  
吳中某女者慧而豔年十七適故家子逾年子卒女依姑度日居　讀書識字暇輒焚香讀烈女傳或風定日斜畫長春倦剌繡之餘釣游魚掃落花以自遣家固雄於資屋字連雲倉庾比櫛有利女者賂媒嫗多方挑逗女若爲不知也者或稍露色相即正言拒絶如是者四年而姑死女年二十有二雖鉛華不御而容光艷麗尤異尋常哭泣之餘帶雨梨花不足擬議女有誼母幼時從學剌繡者常爲女伴一日過女曰日長如小年姑寂寞否姑席豐履厚使得同心人細意熨貼白首相將豈不甚善乃年未二十早失所天形隻影單作何究竟女曰未亡人苟延殘喘此心已如槁木死灰隨遇而安不知孤另誼母所謂不入耳之言來相勸耳誼母默然婢嫗有摇惑女均被斥逐嗣有某嫗以善相稱聲播吳中誼母偕進歷相僕婦所談休咎皆歷言如響女出請相曰　首蛾眉螺　彈鬢肌理膩潔肥瘠得宜正背圓肩纖腰豐頰是二品夫人相婢僕笑其妄言曰姥何夢夢少主祇博一衿且歸泉下少主婦固嫠也二品之說胡爲乎來姥曰井蛙之見何能語海汝主婦福澤未可限量豈寒酸秀才所得有此我挾術以遊湖海閱人多矣窮通得失無不脗合所言不驗請剜我兩眸去倘不信主婦不瘍不痔惟臍下有黑子是可爲左證也女固有痣於是厚贈嫗平日之矢死靡他者至此爲之少動矣越日有貴官喬寓隔鄰冠冕堂皇儀從煊赫車馬之聲日形於耳偶從門隙窺見貴官年二十餘雀翎蟒服頭銜則三品官階細叩從人知係按察司銜補用道由軍功起家者叩婚誰氏則以歷年戎馬尙未及此某嫗自相女後常相過從一日偕女小立門前適貴官騶從返嫗覩之曰何處少年具此福相温文爾雅而厚重不挑是固方面大員也但不識誰家女兒得此快婿女不覺曰是尙未曾坦腹者女脫諸口顔赧不勝嫗叩以何由知之女無以對嫗曰貴人命婦咫尺天涯使撮合有山誠大好事姑姑有意老身請以氷上人自任女轉恐事不得當嫗曰憑三寸不爛之舌不愁事之不諧頑石點頭不必生公說法也女許重謝往返數四始有成約嫗曰伊初以陛見在即功名念切家室爲輕不遑議及婚事嗣又以釐也爲害尙待躊躇老身歷狀姑之懿容淑德彼亦曾覩姑一面謂佳人難再得始始應允後贅於女家三品頭銜五花冠誥洞房花燭繁華富貴逾於曩時滿月後貴官榮程陛見女出萬金爲助行色一切婚禮開支皆取給於女而資幾罄方設坦婿之床遽化望夫之石貴人一去巳如黄鶴音響全無矣知墮嫗術而歸咎於嫗嫗曰姑自不能貞與老身何與薄喪資斧竟如犬之隨噬使汝爲盜被獲不將咬盡天下人耶雖然後福固未可量汝姑待之無躁遭逢有日不愁富貴不逼人來也女大恚曰姥休矣妾身巳爲姥賣一之爲甚其可再乎因大懊悔而嘆大盜不　戈矛也 
文苑 
[海上蜃樓詞（見本報壬申年七月二十四日）]  
　　一氣扶摇現海濱崢嶸波浪湧金銀三千玉宇壺中拓十二丹城刦外新鰲島舟航團辱巿　宫貨貝集鮫人偶然大造靈機洩幻出樓台别有春 
潛蛟嘘沬作烟霞捧出芙蓉客獨誇一片碧雲長馥郁萬家金粟太繁華魚龍望氣羣趨壑牛斗尋津競泛槎任是罡風吹不散竟看流影遍天涯 
崔璨琳房復紫宫塵寰光景　難同飛騰寳馬馳春陌縹緲雲車鬭晚風瑣牖妙鬟凭鬼母星旗小隊舞蠻童直疑身人遮須國不是尋常點缀工 
飛昇有日漫疑猜聞道天門咫尺開梵字盡敎番舍衛金丹不用訪蓬萊鸞霄鐘動朝眞會鹿苑經攤說法臺若箇三生凡骨換銖衣别剪試新裁 
靈符授得玉眞居爲指仙源萬品儲日月編年量氣候陰陽博物　機樞傳神影補雙鸞鏡窺管天開五岳圓笑我層霄無力引枉敎奇麗眩雲衢 
一自銀河一葦航朝來變態更蒼茫現身魔可波旬懾作勢風驚颶母狂艷說瑯環眞福地那知塵世有滄桑雨雲但使無翻覆便作蓬壺也不妨 
神話 
[火怪（見本報丙酉年三月十三日）]  
　　殷戶李某家人素安居無異忽室中所懸榻帳無故自焚家人見火光射榻意謂火鼠貽災欲施撲救詎意不惟不災别物且帳亦不全燬嗣則屢有火祟鏡屏木桌所焚不一鏡屏懸以索後貯閨中理髮之膠木片及火燃木片而鏡索如故其木桌則火由内發至達於外而人始覺顧火幸不成災或以爲鬼或以爲怪紛論不一有綽號鬼王燦者以能驅鬼獲名李家延之作圓光法設鏡洞照謂非鬼祟乃怪爲災非吾法所能驅遣李家人詢怪狀何如據云衣冠皆赤其屢呈火幻者或以此也其家人因燦謝不能治遷徙避之怪不爲祟於空屋而復移其祟於某之兄家其幻其擾比施之某家者有過之無不及焉某兄苦之求所以治之者僉曰非鬼王燦不爲功復延之强而後至怪之祟某兄家也惟婢得觀其跡每燬一物不待火光之發而巳先見無遺燦承召驅怪作一切符咒婢見怪化作虎色斑然繼化蛇尾修然燦使撲擊之皆不及旋又化火亘立壁間釘上如指如掌如斗如箕以漸而張燦叱婢使窮擊之卒無所用力燦叱怪謂主人與汝素無仇怨何爲屢擾之汝當速去否則法治所及恐無餘地婢旋見一男携一婢一媪越窗出而怪遂自此絶又聞秀水鄕有遭祟擾者其害不一或燬物或竊物終無定形遭害者不堪其擾他徙以避甫獲安息而旋擾如故此視李家之僅現火幻者爲尤虐矣 
栩按吾友韓君家陜石怪患相同至去年乃眞火其廬矣 
 
 
 

Page 18

 
 
   
 
