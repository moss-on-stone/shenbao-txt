# 1895 - 135 - 4907929

 

Page 1

 
 
[新印二十四史價目] [  圖書集成局啓]  
本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九址二本盛以櫸木箱三口定實價洋每部五十元世有留心乙部者請臨申報館帳房購取可也 
[新科會墨出售] [  圖書集成局啓]  
每屆會墨旣出揣摩風氣者皆以先覩爲快本屆乙未科會試所刋闈藝頗多清眞雅正之作本局預托京友覓得聚奎堂原板排以新鑄鉛字刷以潔白紙張前列主試崇銜題名全錄後附試帖圈點悉遵原刻清於糜眼皎若螺紋每本碼洋六分今日出售欲覩絕時花樣者請向上海三馬路申報舘間壁申昌書畫室及各埠申昌或賣申報人購取爲盼此佈 
[論臺民義憤]  
日本之侵犯中國可謂跋扈鴟張矣日本之要盟議和可謂志驕意滿矣不特得償巨欵且更割據巖疆自中國與外洋通道以來從未有大受厥虧至於如此之甚者矣論者以爲奉天諸郡邑已爲日本所占割而畀之尚在情理之中獨臺灣錦繡江山金甌無缺奈何於議和時竟棄如敝屣輕徇日人之請不復四顧躊躇豈以臺灣爲無足重輕歟抑不如是萬不能成和議歟顧往者已不可諫何必多費唇舌刺刺不休惟日本之欲得臺灣竊恐言之非易何則臺民素稱强悍臺地素號富饒以强悍之民處富饒之地以言戰則誓死不去以言守則餉項常充而謂日本能逞其虚憍之情一旦據爲己有我斯之未能信也客有自臺灣來滬者述及目下臺灣士庶團成勁旅多至六百萬人大率同澤同仇有死無二聲言如有日本船至當舉火焚之有日本人至當操刃殺之寍使臺民靡有孑遺斷不臣服異類噫臺民之心固結若此日人雖横其能設法以使之敉平乎邇者臺民所刻傳單多至數十紙大率皆激昻慷慨萬衆一心卽觀前日報章所登公啓立言似較和易然亦已足見其堅忍之心其文略謂臺灣隷大清版圖二百餘年乃去年中日失和朝廷遣使行成竟有割臺之欵聞信之日紳民憤恨哭聲震天雖經唐撫帥電奏迭爭並請代臺地紳民兩次奏請改約内外臣工爭者甚衆無如勢難挽回紳民復乞援於英英泥局外之例置之不理復求唐撫帥電奏懇飭總理衙門商請俄法德三國阻之均無成議嗚呼慘己今已無天可籲無人肯援矣臺民惟有自主推擁賢者權攝臺政事平之後再請中朝作何辦理設日本以干戈從事臺民惟有集萬衆禦之願人盡戰死而失臺决不拱手以讓所望奇才異能奮袂東渡佐創世界共立勛名至於餉銀軍械儘可支持海外各國如肯認臺灣自主公同衛肋所有金礦煤礦以及可墾田可建屋之地一概租與開闢利益均沾攷公法讓地而紳士不允其約可廢如各國仗義公斷能以臺灣歸還中國臺民亦願以所有利益報之臺民皆籍隸閩粤凡閩粤人之在外洋者均望垂念桑梓富者挾貲渡臺臺能庇之貧者歇業而來既可謀生兼得洩忿此非臺民無理倔强實因未戰而割全省爲中外千古未有之奇變因此椎心泣血誓同死守特此布告中外知之噫觀此情形不特日本不能設官治民卽他時民人或襥被來游恐臺民亦必將寢皮食肉矣而奈何日人尚妄思占據哉或曰昔者英人之於香港葡人之於澳門一經廷旨割畀人民卽無復有後言何獨臺灣而竟聚衆以抗不知香港澳門二處皇上既明降綸綍小民烏敢抗朝廷若此次議和則傳聞全權大臣請訓時皇上固未給訓條惟諭以便宜行事則是將全臺割畀日本非朝廷畀之直全權大臣畀之也臺民於朝廷固不敢抗豈全權大臣而亦不敢抗乎矧香港本係荒島爲海盜出没之區澳門雖山水清華然當未割之先葡人早已力征經營垂數百載故民皆帖服不與爭持若臺灣則開闢以來爲日未久開煤礦淘金沙置火車興廛市重勞擘畫始得翦荆榛而郡縣之乃大功尚未告成而輕輕付敵人之手臺民性成忠義謂其能默爾無言耶我乃知日本之得此不特全無益處且更所損良多也聞日本派出駐臺巡撫及民政廳雖已由東京啓行尚不知逗留何處一旦航海而至臺民自必羣起交攻無論日本所調之兵斷非六百萬團民所敵卽使可以獲勝而以外來之士卒禦土著之民人稱弋比千曠日持久竊恐所得者小而所失者大非計之得也且日本之得臺灣欲以興地利通商務耳他日者臺民互相糾約不與日人往來設肆則顧問無人糾工則不肯應召束手以待如獲石田斯時而再欲付還中朝未免惹人恥笑仍欲多方撫輯民心終不服從嗚呼悔之晚矣尚何及哉日本不乏謀國之士盍一思之 
[諫牘紛陳]  
　　京友信云初九日以前因中倭事上章言事者共七十餘本聞皇上皆未細覽留中不發有粤東人康祖詒者今科會試高中第五魁曾聯絡同鄉公車多人在松筠菴會集三日所上封章由都察院代遞榜後康居然高中仕版毁登未識别有一番建樹否耶 
[五雲樓閣]  
　　舞雱壇皇上親行於十三日宿壇是晝微雨幸聖駕已入壇當差者不至淋漓泥淖中次日黎明還宫新雨初過天氣甚凉大小官員頭戴凉帽而身則著絮衣可見氣候之不正○户部飛咨陝西河南四川三省因應解雜欵到部者自同治間迄未清釐屢年欠解爲數過鉅值此軍需緊急之時飭催清解以濟要需并飭各省嗣後設法整頓不許欠解○敬子齋司馬新定章程凡兵部吏役至内閣有差出入禁門各帶腰牌一面牌上詳書吏役姓名年貌以便稽察如無腰牌卽以混入論不得藉口應差○四月初南省某公車在打磨廠粥廠左近箋餅鋪付銀若干兩囑代施箋餅一日此餅以黍麺炊成其薄如紙每人二張雖爲數無多而飢民太衆炊餅者應接不暇致啓爭論至有向餅鋪咒詈者鋪中懼肇事端復請某公車來鋪坐鎭僅一日之長將就了此一局十五日又有某富家在粥廠放錢一次每人當十京錢一千文是日領錢者千餘人核計錢數千餘千值白金百兩之譜又東城臥佛寺粥廠定於四月二十日停止放粥改爲放米每年夏令粥廠一概停放刻因都中就食者太多故皆未停放小民之苦况可知矣近又聞京東南鄉自初三四日雨後山水陡發二麥復被淹没斯民何辜受此鞠凶蒼蒼者獨不憐惜耶○初十日前門内西交民巷羊毛胡同有老嫗年約六旬以外蹀𨇾街前忽一卑田院中人自後攫取銀簪而去嫗跌倒多時始掙起回家至晚驚悸而死嗚呼慘矣 
[神山集錦]  
　　蕪湖縣王宇春大令兩蒞鳩水先權篆而後眞除仁民愛物久爲蕪民所仰望兹蒙上游調劑已於月之望日牌示飭調署建平縣事在缺分固屬以瘠調優在蕪民則不免有攀轅臥轍之情矣日來各帮紳商咸擬製 
 
 

Page 2

 
 
贈牌傘以誌去思聞大令有廿三日交卸之說接署蕪湖者爲候補縣李甘亭大令家澍云○當蕪繁三縣文武童試俱已告竣太平府杜受臣太守於十二日取齊三縣文童舉行府試牌示十四日考試當塗十六日考試蕪繁所有題目容俟續錄○匪徒當街攫刦錢洋此風已數年不聞乃不謂竟敢於無意中復一試之某夕石橋港上首利昌布店命學徒携洋蚨九十元至斜對面裕安錢土店估看甫經出門卽爲匪徒四人攔刼向東飛奔學徒大聲疾呼街鄰咸出爲追赶躡電追風至浮橋口始行追獲兩名拘回拷問僅剩洋蚨三十元餘洋已被脫逃之匪帶去矣此兩匪一姓葉名國海一姓朱不詳其名次日送至蕪湖縣重懲攫刦之時甫經上燈巡夜官兵尚未上街也然匪膽亦可謂大矣○二街三街本烟花藪澤也珠簾十里捲上春風粉魅脂妖如林之列雖不及青溪蔣妹吳市西施而客子無聊亦頗足遣旅愁而消綺思邇者市井落寞冶遊貴客大半金玉其外敗絮其中紈袴子弟又多效無賴行逕稍不如意輙恃一紙官符百般敲詐甚或自率蝦兵蟹將與龜公鴇母作旗鼓之相當鋤蘭傷蕙打鴨驚鴛殊屬無謂而近日又時有赳赳桓桓冐稱營兵者向花底尋歡每次恒三五十人或一二十人十叩柴扉九次輙遭蹂躪曲中人自謂培養名花費盡如許心機始得成此肥紅瘦緑點綴湖山那禁傖父庸夫盡情作踐是以王怡和吳茄子黄德隆等妓院龜鴇日來咸欲閉門謝客以脫離此孽障彼紅拂碧玉慧眼識人亦多有附鳳攀龍願早得有情人而事之嗟乎孽海無邊回頭是岸蜉蝣身世如隙過駒出火坑而證青蓮安得盡喚醒痴夢哉○蕪湖現辦之保衛營制度悉仿從前老湘營巡防之暇兵丁悉荷鋤負鍤從事工作如鋪塡道路疏鑿溝渠之類日前又因領事以洋關附近自龍王廟以至全益辦館一帶陰溝多年未濬腥穢淤濁令人掩鼻遂令營兵挑濬畚挶雲興不數日卽經告竣道憲以其善於操作賞給青蚨十餘千以資鼓勵日前又接築西湖池中間之長堤緣此堤横亘湖心如西湖之有蘇白隄但得康莊平築卽不難由市井逕達赭山風流裙屐佳日尋芳往來良便倘再沿隄栽植楊柳萬千株使柔條弱縷摇曳迎風益令人依依不捨矣○驛前百家二鋪保甲巡防地處囂雜事務較繁又兼逼近花明柳暗之塲稽查彈壓責任尤關緊要道憲袁觀察日前特令昇平鋪巡員梁述之少尉調辦此叚所遺昇平鋪卽以巡檢沈硯甫少尹對調一轉移間人地已無不相宜云○保甲總巡張小衫大令日前蒙道憲調委新關北卡差所遺保甲總巡改委朱在令接辦不日到差 
[茶船失事]  
　　漢口訪事人云月之十五日狂風大作江中白浪翻騰萬疉銀山破空直下大小各船一律戒備是日午刻有啓生祥安化紅茶七百五十六箱得價成盤派茶駁過載運至租界某洋行過磅行至中流突被風力所阻廻旋中流把持不定舟子急欲就岸奈風狂水湧無力可抵剛至某躉船旁卽撞入錨鍊内船身欹側登時傾覆船中茶箱盡數入水兩岸小划救生等船馳往援救共撈起五百餘箱其餘均付東流按此茶爲某商所辦撈得之箱茶已濕透雖可另成箱面將來恐難善價而沽共計所失已不下數千金矣按兩湖茶船每值頭帮到漢卽值襄漢川南各水暴漲之時茶船抵埠不能直泊小河當先寄碇於漢陽府城南關外河泊所内並武昌城外之鮎魚套以避洪流冲刷俟得價成盤方能派定駁船分載而下此次之失事亦由此也前去兩春鄂省各大憲眷念商情諭令設立公棧各商據諭後會同公議創設公棧俟茶船到漢立時將茶起存棧中棧中又設立中西公平磅秤成盤交貨卽在棧中過磅既免風濤之險又免吃磅之虧誠一舉而兩得也所惜個中人吝惜小費不顧大局遂使良法美意徒託空言不獲徵諸實事此乃官塲積弊不謂商人亦蹈之可慨也 
[吳中雜錄]  
　　本月十六日爲署臬憲黄幼農亷訪之太夫人八十壽誕撫憲以下文武官員咸往祝嘏門庭如市所有餽送禮物廉訪謙遜不遑概行辭謝廉訪於前後三日延聘京都仙合名班梨園子弟在署中登臺演劇太夫人年當杖國其精神尚健惟是日賀者紛紛廉訪恐太夫人酬應過勞特以軒輿請太夫人乘坐舁至花廳觀劇一時絲竹嗷嘈衣冠濟楚太夫人顧而樂之有伶人名二盞燈者賞以番佛五十尊餘亦賞賚有差午後有一偷兒竟敢闖入宅門乘隙竊取對時表一枚袖藏而出當爲署中某甲瞥見立卽上前扭住從身畔搜出原贓拳毆數下始釋之去○蘇垣俗尚奢華每逢賽會好事者莫不鬭麗爭妍諸多耗費且因爭先恐後扭毆滋事者時有所聞前奉各憲屢經示禁卽三元令節例應入壇禁祀諸神亦僅許清導儀仗不准他項攙入無如積習相沿若輩仍陽奉陰違巧設名目以耀觀瞻葑門外王石橋例於四月中賽會演戲先後數日兹於十七日爲始十九日告止仍舁諸神像循例出巡除全副儀仗外有逍遥傘十景牌抬閣小橋臂香鑼等諸名目五色十光目不暇賞且於曠野搭檯演戲清歌妙曲入耳悠揚觀者人山人海擁擠不開荒烟蔓草之區頓變爲繁華境界肩挑背負者莫不獲利三倍○十九日元妙觀中又有春申君及米司徒會兩起先詣彌羅寳閣朝覲玉清上帝恭進表文然後各巡境内繞道游行於出城舍陸登舟駛往穹窿山督解天餉所有隨從及執事人等之船隻亦有數十號同時開往是日霽色初開遊人如織單衣初試小扇輕摇吳地繁華卽此可見吳人好鬼觀此益信○二十一日齊門外又賽老賢聖會是會每逾六年僅賽一次是日遠近哄傳會中儀仗及點綴景物更添設無算不但裝飾鮮明且奇巧玲瓏鈎心鬥角可謂無美不臻一時傾城士女莫不爭先快覩城中船隻早已招雇一空東西木匯塲之謀利者咸搭設草檯供人坐覽湖中之畫舫尤櫛比如鱗下午會至東木匯塲一時人多擁擠有掮荷檯閣之某甲偶不經心碰撞於某流氓身上流氓大怒卽振臂一呼號召同類十餘輩揮拳奮擊檯閣上所坐小孩三名悉從頂上墮下幾如乳燕投林一孩竟立赴黄泉二孩亦傷勢沉重當塲僅獲流氓一人餘皆乘間逃逸所獲之流氓已送官究辦矣 
[禾中小火]  
　　禾中訪事人云本月十六晚四鼓後倐聞警鑼亂鳴卽有各坊水龍飛駛以出探悉係北門大街孩兒橋南首上岸駿昌洋廣貨店與太和堂藥店兩家後面柴房中起火幸知覺尚早當卽報警待水龍駛到火已透頂竭力澆灌得卽救熄祗燬柴房一間餘皆無礙誠萬幸也 
[甌郊麥浪]  
　　温標中營守備陳守戎桂芳於十三日未刻附坐招商局普濟輪船來甌筮吉十六日辰刻履新云○前任中營守府布兼山守戎國材整飭戎行軍民愛戴現升署都司於十六日交卸合郡衿耆以及麾下健兒咸製萬名傘恭送到署布守戎再三謙讓辭而後受擬就本蹚輪船俶裝赴寗蒞新云○署樂清協章雲齋副戎因苛派供應致被標下兵丁呈控道轅宗觀察閱詞之下密飭衛守備關虎臣守戎赴樂查覆兹關守戎業已禀覆而該兵丁復於十三日續呈道轅未知如何辦理俟有續聞另詳○有徐寳芝者販賣油餅藉覓蠅頭初七晚由瑞安收帳回家搭趁河鄉船划至鵝頸頭地方時甫三更突有同船之台州人五名袖出短刀手鎗燃火行刦其同舟共濟之料貨客人以及平陽兵丁後艙婦人之銀手釧耳環均被刦罄惟寳芝被刦英洋二百有奇盜等撑船艤埠登岸而去迨初八早抵郡芝卽扭同舵水王阿貴等兩人赴縣喊報請飭緝捕沈大令立飭皂快洋捕民壯四班幹役緝拿未卜鴻飛冥冥尚克弋獲否○初七早有無名男屍自縊在大南門外蟾河磡邊石柱上年已望六兩頰鬑鬑用布鞈膞穿繫石柱孔中雉經而斃其下半身尚屈在河難裏究不解其因何自盡旋經地保集資棺殮亦不復報請相騐矣○麻行門某茅竹行資本支絀負欠纍纍中心焦灼籌劃維艱初八日偶因小事致占反目其妻乃愈思愈惱潛購阿芙蓉膏吞服自盡迨夫覺察解救早已玉殞香消返魂乏術矣幸其岳父原諒棺殮從豐遂得寢事○台人金大本係台舡舵工投充温左兵丁在甌姘娶算命人之女復姘識一妓左擁右抱居然東郭之齊人矣現因妻與某甲眉來目去未免有情而妓又逐水桃花未改輕狂之性屬垣有耳時播醜聲金欲同妻妾附船回台詎算命人夫婦依女爲活視同掌珠依依不捨躭誤行期金乃於廿九晚糾合多人搶妻落船妻方身懷六甲大腹膨脝背負出城形同縛豕岳家老夫婦尾追其後喊聲震天金恚甚以鐵尺擊傷其岳現聞傷勢甚重云○温郡烟寮刻經宗觀察札委清查各給牌示懸之門口只准閉歇不准 
 
 

Page 3

 
 
接替新開東門内有某孀婦月初新開烟館未領牌照該地保名大桀者向業裁縫沈醉烟窟因隙可乘卽在婦館吸烟積欠烟錢千許向討滋鬧桀卽報西溪司署邀出廳差洪升等將婦之烟具奪去勒令閉歇婦乃赴縣喊寃升桀均先兎脫未知如何查辦○麻行僧街黄同春棧東阿芬建造新屋侵佔黄茂楷基地擅將楷屋簷椽截斷三尺許楷與理論致被扭送楷怨忿難伸因於前月廿六夜四更時潛至芬屋懸樑自盡屍子黄德洪喊報縣案大興問罪之師旋經魯仲連其人出爲調處厚其棺殮方免雀角之爭 
[捐務告竣]  
　　蕪湖各業商賈公捐軍餉二萬兩繼又加捐八千金已疉誌前報兹悉所加之銀乃米商錢莊並典商湊集而成現除米商禀定俟米市一開卽如數措繳外餘皆以現銀爭先呈繳緣此捐當道原許請奬實官及本班先分缺間儘先等花樣又聲明四品以上按照海防捐以四成實銀核奬五品以下按照籌餉例以三成實銀核奬較之歷來祗奬虚銜封典者不同故商民異常踴躍樂輸昨聞各業繳銀後領得縣署印票收照已有人出資抵買青妋飛去又飛來在商人不過一轉手之勞故下令如流水之易行也邇日各商捐疑已將次繳齊楊太守因卽回省一行順請藩轅給發實收以憑轉頒屆時王邑尊並各縉紳俱至江千恭送行旌 
[本埠官塲紀事]  
　　昨報紀雙鳬赴任一則兹悉蔡二源大令本定於前日傍晚就道故差役李杏等已預雇船隻伺候嗣以大令尚有未了事件故直遲至昨日黎明起程當時書辦人等咸具衣冠往送大令一一答禮然後乘輿甫出大堂見差夥人等均在兩傍跪送大令又停輿步行至角門始又登輿差夥等仍在後護送必欲送至碼頭大令再三固辭且言爾等昨晚未睡不可過於勞乏差夥見大令體恤下情無微不至始不復强送中途折回並聞捕房麥總巡捕頭亦欲親來送行經大令固辭始免○江海關道憲劉康侯觀察因各屬僚俱至道轅慶祝尊人八旬冥誕例合親往謝步昨日清晨至英廨時宋莘樂通刺飭丁擋駕○本縣黄大令探悉新授江蘇巡撫趙展如大中丞舒翹將次來滬特飭辦差丁役預備一切以便恭迎○蘇臬轅發審委員竇奠高明府前赴南匯縣勘丈院田灘地事畢回申已紀前報明府於前晚赴各當道辭行後卽登舟雇用小火輪帶向吳門回省銷差 
[入學先聲]  
　　本縣黄大令擇定廿六日送新進文生入學已列前報昨日内署發出紅籖飭令差役備辦一切並諭亭耆預備給發金花紅絨並傳知禮生屆時伺候 
[學生祝嘏]  
　　昨爲法文書館謝教士四十生辰館中各學生醵資製衣帽各一贈之教士謙讓再三而後受 
[禁止侵地]  
　　會辦改過局務上海縣左堂吕水利廳林爲出示嚴禁事照得本局前奉道憲籌欵購買地址建設改過公所收押人犯所有四面餘地應歸局中經理兹查得西邊空隙餘地有等無知鄉民在彼播種菑畬意圖侵佔曾經諭飭該地保禁止在案乃該鄉民貪利罔法延不悔改仍在斯地播種耕植實屬有意侵佔目無法紀合行出示嚴禁爲此示仰該地保及鄉民人等知悉爾等須知侵佔官地律有明條務須赶緊退出免致以身試法自示之後如再有前項情事定卽移送究辦决不姑寛各宜凛遵毋違切切特示 
[移緝匪犯]  
　　本縣前准太倉州來文内開據地保顧心禀報圖民李建章家向爲羽士家道小康於本年二月初一夜三更時分被匪從後門撬進李與工人蔣福巖起身喊捕皆被捆縛一任傾箱倒篋刦掠一空慾壑旣盈始揚長而去開單禀報到縣當經履勘飭捕嚴緝並據横涇鎭某汛弁當時聞悉匪竊率勇竭力窮追直至昭文縣界拘獲該匪周老虎一名解案嚴訊之下供認聽從首犯周華生起意行竊刻下不知逃往何處盤詰之下矢口不移飭捕嚴行訪緝迄今未獲滬上乃客帮薈萃之區易於藏匿合行移請飭捕代緝等由黄大令接閱來文後卽飭捕役赶緊跴緝 
[爻占脫輻]  
　　木匠李敦甫曾娶蕭氏爲妻與其姊卓李氏同住虹口西華里李日出工作並令蕭氏在鄰居吳姓家帮傭藉得工資以佐家用李素姓兇横近日不知何故竟以硬木鑿成兩孔將蕭氏兩足合住釘固使不得動且徧體毒毆其姊卓李氏從旁助虐鄰里勸之不聽不得已告知巡街華捕當卽一併拘入捕房黎副捕頭以其均屬婦女遂於前晚十點鐘時將一吉人轉送至英廨值日差據情禀知宋通刺立卽升座花廳先據李敦甫供寗波人向爲木匠現同胞姊卓李氏妻蕭氏同住在虹口西華里蕭氏娶已七年生有一女現在對鄰帮傭因不安於室竟於十九夜逃逸經友人帮同尋獲故將兩足以木釘住使不能復逃並無將伊毆打情事旋經差役將蕭氏抱至案下通刺細視一番卽命免跪據供年二十四歳嫁李爲妻生有一女年甫三歳小婦人向在鄰人吳姓家帮傭因丈夫嫌小婦人所得工資太少以致喚同卓李氏將兩足釘住且肆兇毆背上現有刀痕可騐卓李氏供因夫家無人可靠故藉胞弟度日弟婦不守婦道以致弟欲將伊禁錮小婦人惟略助而已通刺再三駁詰各執如前以李等兇頑太甚遂著將蕭氏兩足之木稍子放鬆一併送縣辦理 
[飭檢婚據]  
　　袁龍虎挈帶高陸氏在蘇城住居客寓皆操江北口音藏頭露尾經長洲縣差役見其形跡可疑細加盤詰言語支吾當時拘獲解送長洲縣王明府訊問之下供稱原籍在江北寄居滬上娶寡婦高陸氏爲妻去年過門現欲回籍路經此地有事暫住幾日王明府以事在滬上移送上海縣訊辦前日到申黄大令接准來文卽於前晚升坐花廳提案訊究袁供小的向在租界推車度日因中饋乏人去年憑媒出洋四十元娶寡婦高陸氏爲妻餘供與前相同高陸氏供亦是江北人丈夫在日住虹口爲小工去年病故遺下子女各一饔餐不繼不得已轉醮袁龍虎將爲終身計兩孩帶至案下大令問袁曰既已出洋娶醮有何婚據爲憑答稱立有筆據放在虹口友人處可以取呈電覽今奉訊問據實供明尚求恩鑒研詰至再執定前詞大令判將高陸氏交官媒看管袁龍虎交差著檢到筆據呈堂再核 
[法界捕房雜記]  
　　昨日禮拜六十下鐘時捕頭照章解人犯至公堂至則讞員鄭大令方欲禀見江海關道劉觀察飭丁咨照停訊一期○劉吳氏與謝素雲賃瑞福里四十六號房屋同居本月初八日有賊扭壞門上之鎖入氏房内竊去衣的氏疑素雲串竊投訴捕房鄭大令訊供之下著將素雲及傭婦王陳氏暫行管押昨日飭包探拘獲案中竊賊某甲詰之直認不諱爰告知捕頭押候堂期解訊 
[美捕房紀事]  
　　寍波人某甲家住篷路西華里前晚與其婦某氏反目逞其蠻横盡力兇毆遍體鱗傷尚未盡興復取　繩縶其手足使不得動彈氏負痛狂呼經某號巡街華捕一併拘入捕房捕頭令解送至英公堂請究○鎭江人嚴阿寳曩時落魄滬上竊取禮查西肆之物拘請讞員究辦遞解回籍兹者其妹在滬于歸遂附船前來料理嫁事適遇八號西探似曾相識因於昨晨告知捕頭協同包探江阿三將嚴拘入捕房押候解送公堂請究○寗波人王瑞堂在西穿虹浜邵姓木作内支更就作外支搭更棚以免風雨去歳之杪被賊竊去皮箱一口　生所蓄盡付東流竭力訪求杳無蹤跡昨晨陳阿二黄桂生二乞丐偶至更棚探望王指爲竊喚包探竇如海至拘送捕房陳黄堅稱實被誤拘　頭乃卽釋出○某甲寗波木工也卜居新記浜路朱家宅左近娶妻某氏年方二八姿色絕佳成婚後擇吉歸寍至昨日午後二點鐘時經其母送回離家不遠突遇無業流氓數輩邀截去路任意調笑氏母向之喝阻衆流氓以其老邁可欺卽以老拳奉敬頭顱擊破鮮血涔涔氏扶母登車送至捕房聲訴捕頭立遣包探張阿五拿獲流氓重辦 
[賑函抄登]  
　　天津廣仁堂董事盛星杉先生禀津海關道憲第一函云廿五晚到唐山廿六晨卽請繆啓泉往東南二十里外高啓雲西南二十里外探訪蓋二十里内被災尚輕且疉次官振也南路災區灤州居十之六豐潤居十之四皆因年來民間久無蓋藏卽不逢災已屬入不 
 
 

Page 4

 
 
敷出自去秋水災顆粒無收又軍情萬緊商貨不銷銀錢概不流通始而典物拆屋賣男鬵女易糧度日繼而樹皮草根充飢目下敗絮泥丸亦當飯食其家境稍裕者用雜糧磨麫作爲薄皮饅頭以青草水草柳葉樹葉包在其中作餡卽僅以樹葉草莖煮熟當飯亦爲中等不算極貧而灤州則報三分災歉尚催七分成熟之糧忍心害理如此而未聞叅撤放振委員謁彼則以爲多事以致流離播遷道殣相望有風吹倒地而斃者有口含磚屑灰土食不下咽而斃者有腸已枯而得食反斃者有面浮足腫而斃者有瘦如人乾而斃者有合家死在一室者有轉於溝壑而死者有不及就食他方而死於半途者有拆屋賣料餓死於地基上者卽唐山一鎭四方來求食者男女老幼不下數萬人礦局徐觀察急爲施粥並送入醫院且擇空地搭百餘棚以安揷之而來者日多一日豈能遍及沿街露宿無食無居自朝至暮通宵達旦呼籲之聲不絕於耳餓死病死日以百計筆難盡述統計灤豐兩處及玉田寳坻一帶已死有數萬人矣務求速電催請南紳多人湊集鉅欵分投急振方能有濟否則杯水車薪無補於事夔臣送來饅頭四萬二千個因不能耐皆在唐山一次放完其燒餅可擱數天擬往鄉施放今夜高啓雲尚未見回繆啓泉今午後已探確回鎭探得東南鄉以小集鎭錢家營爽垞司集莊曾家灣五處附近數十莊餓斃爲最多現已派定繆啓泉爲正陳振塾陸菊生爲副三人於廿八晨同往查户隨查隨放卽派汪春畬莊仲愚二人爲正於廿九晨運錢至彼邀同查户原手之陳振塾爲副三人眼同放錢收票繆啓泉陸菊生二人另往他莊查户一無停頓免致遲誤則五人當六人之用輪流更調務使五人無不放錢無不查户勞易甘苦難易胥平並令啓泉於將查之前一日令各莊每出老實之人一名先來唐山粥廠密約該莊流民回家待查不使别莊人知覺致被牽掣啓泉已葭人同來如法辦理今晚放粥之後密約者已連夜潛歸誠如憲諭卽爲粥廠釜底抽薪也現在除卑職及藴趙二人外尚有十人除東南路已派五人外所剩五人俟高啓雲回來儗西南路亦照此辦理鍾岐俟兩路開辦之後卽親赴兩路輪流督率庶可身逸功倍今附上鄉間災民所食之饅頭一個及中等人家所食之草兩種恭呈鈞電謹肅禀覆敬請崇安伏乞垂鑒盛鍾岐謹禀三月廿七夜三鼓封於唐山天和客店上海北市絲業會館協賑公所施則敬子英甫鈔登 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[騙子送縣]  
　　本縣前晚　英公廨移送湖南湘陰縣人黄杓到縣函開黄係在大方棧冐名官塲誑　洋銀係奉道憲劉觀察札飭訪拿訊究之人相應移送冰案請爲訊明核辦黄大令飭差暫行看管聽候訊辦 
[英廨晚堂瑣案]  
　　前由捕房解送深夜在路啼哭之女孩意香宋通刺庭訊之餘判交官媒安置待其家屬來案訊明給領已記前報前日有奚炳生　案請領通刺旋於晚堂升座訊間奚供寗波人向在治下貿易女孩意香係姨丈李仁生之螟蛉女某日傍晚時忽然走失今聞巡捕解送憲案爲此投案求恩給小的具領送交姨丈收受不敢混冐意香泣訴曰小女子年十歳係七十二沽間人因家計貧困今春由父親挈領來此售與李姓爲婢生母兇悍性成稍不遂意卽肆毒毆某日晚間偶因小女子作事不愼又被持火鉗猛擊不得已乘間逸出現在傷痕尚未　痊通刺指奚　意香曰此人爾可認識否答不認識通刺命官媒騐視傷在何處旋據官媒禀稱騐得女孩腿灣等處有紫黑傷通刺深爲憐憫判交官媒候函送　流女所妥爲留養再行核奪奚斥退○前有蘇婦徐朱氏與姘夫王成記因拆姘爭吵一案經宋通刺着王償還該氏洋二十元各具離異　結不得再滋事端前日朱氏復向王所開之酒店内吵擾當經王愬知二百四十二號巡捕一併拘至捕房轉解公堂請究宋通刺庭訊之下王供小的向在胡家宅開設小酒店曾與徐朱氏姘識緣該氏不守婦道曾控奉訊斷從寛免究著身償還該氏洋二十元從此離異各具遵結在案詎料該氏性情刁狡昨日又來滋擾爲此鳴捕送案徐朱氏供丈夫逝世已歷八年小婦人曾被王引誘成姦繼與姘識不料王心存叵測將氏所蓄洋銀及金銀飾物等哄騙一空近竟將氏抛棄控奉訊斷各具遵結在案昨日小婦人因至王處取衣服等件並不向吵擾兹遭鳴捕惟求格外恩典通刺訊得兩造均屬無恥之尤判令分别掌　斥釋 
[英界公堂瑣案]  
　　華捕拘解蔡鴻泰至案禀稱此人因定貨不交與德豐洋行買辦徐茂昌口角致將徐抓傷手臂爲此解請訊究徐投案申　前情並稱行中曾向蔡鵠泰定買獺皮三千張現在僅交九百餘張而蔡又欲來支銀兩以致爭閙竟被抓傷手臂請爲究辦蔡供所定之獺皮小的陸續可交伊因扣住銀兩以致爭閙其實徐先動手不知如何碰傷小的並未打伊通刺商之佛繙譯以蔡既可交貨應毋庸議惟不應爭閙傷人判蓄洋四元並具以後不再吵閙切結存查○包探秦少卿禀稱捕房侍署陳元失去金約指一枚經小的查係陳之友人王長林行竊後卽兌去現在王身畔尚存洋七元五角一併呈請訊究陳元投案申訴前情王長林供向陳暫借並非竊取通刺問既云向借何必控告答稱惟先取物然後說明通刺謂明明竊取何得强辯判令管押三禮拜起案之洋給陳領去○包控范進才拘解張朱氏張阿三至案禀稱張阿三前曾與顧長卿之女有私現在顧女私捲家中物件逃往張處當顧女尋張時有一女孩同往可爲見証故送請訊究顧長卿同妻王寳林投案申訴情由求請追究張阿三供雖與顧女認識然目下走失並不至小的處沈朱氏供是張阿三姨母伊等之事小婦人一概不知通刺問爾可出外代爾外甥尋訪顧女之下落否答不能通刺遂著一併押候過堂復訊○包探江阿三禀稱昨有東洋車夫楊桂春攫取洋人斐立利的臣銀表一枚托王金寳戴　四質錢分用報捕後經小的緝獲是以送請訊究洋人斐立利的臣投案申訴前情並稱伊等欺我偶惠足疾故敢攫取務請懲辦楊桂春供洋人雇坐小的之車時已大醉致將銀表忘在車上並非攫取王戴二人同供銀表實是楊桂春托當惟分用小洋數角而已通刺訊明楊桂春攫物情　殊堪深惡判交巡捕房管押一個月枷號三天王金寳戴阿四各押兩禮拜○包探張阿五禀稱粤妓陳阿連前曾失竊多　嗣經查出所竊之　不止此數今已查出故又送案請懲通刺略加研詰判令管押三禮拜贓還失主○四百四十一號華捕拘解在途拉客之野雞妓王阿金到　請　王阿金襝袵上堂供稱小女子籍隷姑蘇自幼被父母鬻入娼寮實因鴇母逼廹不得已而在途拉客如蒙大老爺恩宥則感戴鴻恩於無旣矣通刺判令王阿金赶緊自行回籍○並報記投水遇救一則經宋通刺判將婢女王連鳳押候核奪昨日早堂朱公館又遺家丁持片至案請領婢女通刺略問數語仍飭候示至名片上實係朱維鑫前報載朱維森者一時筆誤也○包探黄四福拘解梁福生吳順榮到案禀稱伊等在路拾得金戒指一枚兌洋十二元餘一同花用今被小的查知向詢失主亦不能指實惟梁等既已拾得理宜送至捕房候查失主乃竟任意兌用硃爲不合故送請懲辦通刺略詰數語姑念並非竊來遂判將梁福生吳順榮各押五天以示薄懲期滿交保 
 
 
 

Page 10

 
 
[敬謝義憤]  
啓者弟辦理九江招商躉船事務廿有一年目愧無能爲人見棄尙幸交缷妥當堪慰知已乃蒙各處官商惠賜登報足見公道自在人心不勝愧感此謝　廖鶴軒啓 
 
 

Page 11

 
 
   
 
 

Page 12

 
 
[光緒二十一年四月六日京報全錄]  
宫門抄○諭旨二道錄前○將軍恩等奏請籌撥俸餉摺○又奏開支各官廉俸片○浙撫廖奏購辦各項價脚工料銀兩請先立案摺　院撫福奏請准守備暫緩引見片○豫撫劉奏彚報冬季分委署知縣各缺摺○又奏揀補知縣摺○又奏請飭核議豫軍馬價應否撥給片○署直督王奏委員代勘秋審人犯片○四月十六日工部鴻臚寺廂白旗值日無引見○寳昌謝稽察覺羅學恩○端王請假五日○延侯請假十日○信侯續假五日○侍衛處奏派保和殿監試之大臣派出頭班倫貝子恩壽納欽泰伊立布文啓二班澤公色楞額霍倫泰瑞啓果勒敏阿○召見軍機徐中堂陳彝○○奴才恩澤富　丹跪奏爲前報列抵乙未年俸餉欵内留還息借商欵並支放新添守城官軍鹽糧等用常年俸餉不敷支放請由部籌撥以資補苴恭摺具陳仰祈聖鑒事竊查吉林通省添練防守城池官軍所需鹽糧當以邊防緊要部庫籌撥維艱請以本省厘貨捐暫爲　緩就急並吉林息借商欵錢三十萬千奉准部咨已經將軍長順奏准請於吉林府應徵大租項下撥還等因查七厘貨捐一年約收銀六萬兩上下府　大租應徵銀三萬二千五百餘兩此二項徵欵前於乙未年俸餉約需案内已經報部列抵在案現將此二欵改爲新軍鹽糧撥還息借商欵又將軍長順去歳招募兵勇奏請由抵放官兵俸餉銀兩内挪動銀十萬兩指以由部籌撥新軍餉内歸墊當因存款無餘先行提動銀四萬兩迄今尚未據還以上三欵共銀十三萬二千五百餘兩俱係本省支放正欵現旣挪移開支别欵則虧缺之銀不能以時發放非所以仰體聖主軫恤旗僕之至意合無仰懇天恩飭部照數指撥以資補苴所有豫抵俸餉銀兩留還商欵等需不敷俸餉請由部撥補緣由理合恭摺具奏伏乞皇上聖鑒訓示謹奏奉硃批户部議奏欽此○○恩澤等片再准將軍長順咨稱行營營務總理文　應支長春府知府廉俸係照减成章程由斗稅項卜開支近年斗稅無餘不敷支放應照軍需則例擬由吉省厘捐項下支給等因附片奏奉硃批知道了欽此咨行前來自應欽遵辦理查吉林厘捐原係抵充俸餉近續練西丹三千分防各城經奴才奏蒙恩准移作練兵餉需現值邊備戒嚴商販星稀厘捐收項大見减色撥充兵餉尚慮不敷焉能有餘支發别項再查吉林斗稅一項前經奏准定章專供地方有司文官廉俸現時存欵尚能應用所有行營營務處總理長春府知府文韞應支本任廉俸仍應由斗稅項下開支以符定章而免紛歧緣由理合附片陳明伏乞聖鑒謹奏奉硃批户部知道欽此○○頭品頂戴浙江巡撫臣廖壽豐跪奏爲浙江省城儲藥局外四圍開築護河購用民地並架築鎭海砲台圍墻搭蓋砲棚打樁塡地以及購辦拉火銅帽絨布硝磺等項價脚工料銀兩遵照新章先行開單立案恭摺具奏仰祈聖鑒事竊照案准部行新章自光緒九年正月分起凡有動用欵項事前先行咨部立案事後方准核銷等因業經各前撫臣將動用各欵並光緒九年分起籌辦海防宁内採辦外洋軍火修建砲臺營房土隄城垣等工曁省城設立機器廠屋委員購辦物料價脚各欵銀兩分次開單奏咨在案兹據防軍支應報銷局司道詳稱查有委員仁和縣知縣高積勳價購省城儲藥局外四圍開築護河民地又候補副將王立堂架築鎭海宏遠砲臺右側鎭遠砲臺左側各圍墻並搭蓋各砲棚打樁塡地又候補道黄祖經候補知府常紱張冕景方昇候補通判徐光鎣等購辦銅帽咈蘭絨洋布皮紙洋硝洋磺青鉛等項經費飭據各該員先後開摺查報共用工料價脚等折合庫平銀陸萬八百四十四兩八錢七分三厘核數相符遵照新章查開清摺詳請奏咨立案並聲明仍俟完竣另再分别查造各項價脚以及用過工料銀兩細數清册核實報銷等情前來臣復核無異除將送到清摺咨部查核外謹繕清單恭摺具奏伏乞皇上聖鑒敕部查核施行謹奏奉硃批該部議奏單併發欽此○○福潤片再准兵部咨安徽蕪采營守備員缺奏准以儘先都司陸恩甲借補行令給咨赴部引見等因查經咨行遵照查該員陸恩甲現在督帶防軍精健前營駐紥西梁山爲皖境長江緊要門户適值江防吃緊該員督率勇丁扼守砲臺訓練認眞正資得力未便遽易生手據統領精健營遇缺題奏道劉作樑票請暫緩給咨前來奴才覆查無異相應奏准暫行從緩一俟防務稍鬆再行咨送兵部帶領引見以符定制謹附片具陳伏乞聖鑒謹奏奉硃批着照所請兵部知道欽此　○○頭品頂戴河南巡撫臣劉樹堂跪一奏爲遵將光緒二址年冬季分豫省委署知縣員缺照章彚報恭摺仰祈聖鑒事竊准部咨各省知縣缺出委署班次并出缺日期應令每屆三月彚報一次知州委署名次比照序補之例酌委知縣要缺亦照舊例酌量揀員其知縣選缺應以正途勞績試用三班爲一輪按照出缺先後輪流委署至裁缺撤回留省廻避各員亦照序補之例酌委如有因差勤給奬者仍於本項句班時先儘委署各等因通行遵照當經前撫臣飭司叅酌豫省舊章議請嗣後知縣應選缺出先酌委正途外奬一人次酌委勞　外　一人次酌委試用外奬一人再委正途班一人勞績班一人試用班一人各歸各班以三缺爲一輪按出缺先後輪流委署并因候補同知通判均係缺少人多本項之缺輪委署無期各准各班揷委知縣員缺又知縣正署到班遇有叅撤之缺應在本班人員内酌　揀委以期得人如遇同通知州插委到班亦於同通知州班内揀員揷委倘不得人另揀實任人員調署卽以同通知州遞署所遺之缺若仍委知縣本班人員抵署續有缺出仍委同通知州一人均經歷次奏明辦理在案兹據署布政使桂霖將光緒二十年十月起至十二月止委署知縣員缺造具清册聲明并無越次攙委等情詳報前來臣覆查無異除册咨部外理合恭摺具陳伏乞皇上聖鑒謹奏奉硃批吏部知道欽此○○頭品頂戴河南巡撫世劉樹堂跪奏爲揀員請補要缺知縣以裨地方恭摺仰祈聖鑒事竊照光山縣知縣江俶於光緒二十一年正月初三日病故應以本日爲開缺日期業經臣恭疏具題並歸正月截缺報部在案查例　知縣應調缺出俱令於現任人員内揀選調補如無合例堪調之員准以候補並進士卽用人員酌補等語今光山縣係改爲繁難兼二要缺例應由外揀調該縣與鄂省接壤地屬邊隅民俗刁悍政務殷繁必須精明幹練之員方足以資治理臣督同藩臬兩司在於通省現任人員内逐加遴選非現居要缺卽人地未宜實無合例堪調之員應卽照例揀員酌補兹查有進士卽用知縣王玉山現年四十歳係直隸冀州舉人丙戌科進士引見奉旨以知縣用欽此簽掣河南光緒十二年八月初三日到省委署鎭平縣交代清楚已由後　　報據署藩司桂霖臬司長祿會詳請補前來臣查該員王玉山學識通達治事精勤以之補授光山縣知縣實堪勝任雖調缺請　　例稍有未符惟人地實在相需例得專摺陳明如蒙俞允該員係進士卽用知縣請補知縣銜缺相當毋庸送部引見亦毋　　　　司爲此恭摺具陳伏乞皇上聖鑒訓示謹奏奉硃批吏部議奏欽此○○劉樹堂片再臣接准兩江督臣劉坤一咨　　統領豫靖軍提督李永劳禀稱所帶馬隊一營購買戰馬二百五十匹每匹需價十六兩共合銀四千八百兩未及具領請照牛　　所帶　隊撥銀購辦之例先由東征糧台撥用再咨河南巡撫查照歸欵當經批准轉咨並行東征糧台照數撥給等情咨會到臣臣查豫省定章馬勇一名準步勇二名食餉其馬匹以及鞍屉器具均由各該營自備向無另給馬價一欵歷年達部報銷各案亦無購辦勇丁馬價成案是以奉調北上之毅字嵩武威靖精銳各軍馬隊均係照章自備馬匹並未領過馬價兹據該提督李永芳禀請撥給駕價　銀至四千兩之多既與向來報銷成案不符亦恐此端一開關外各豫軍藉口請加實無從措此巨欵至牛師韓借領馬價曾否在東征　台撥用已否扣還米　咨報不能定其有無李永芳請領馬價委係無案可循無欵可給據支應局司道會詳前來合無仰懇天恩勅部核議飭遵所有豫軍統領李永芳牛師韓所帶馬隊應否撥給馬價緣由謹附片具奏伏乞聖鑒訓示謹奏奉硃批該部議奏欽此○○王文韶片再近年秋審人犯因督臣駐津均委司道代勘本屆審錄之期臣已照案飭委藩司陳寳箴署臬司朱臻祺代爲提勘由臣逐案覆核具題理合附片陳明伏乞聖鑒謹奏奉硃批知道了欽此 
 
