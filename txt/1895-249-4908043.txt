# 1895 - 249 - 4908043

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月㾗碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[臺民大捷喜而論之]  
　　中國自割棄臺灣一省不特臺灣之民痛心疾首卽薄海人民亦莫不悼恨歎息猶幸民心堅固誓不臣倭推立唐微帥爲民主於是人心一定咸望其爲海外扶餘臺灣雖不爲中有亦斷不致爲倭有也不料倭兵甫攻基隆而唐中丞已微服先遁以致兵勇搶掠焚刼先亂於内而外侮之來遂不費吹灰之力臺北之地盡爲倭據而猶幸劉軍門孤守臺南不使倭人得逞其志當時無不爲軍門危者而軍門無怯懦之心無張皇之舉布置周密嚴整以待入夏以後屢經開戰倭人無戰不敗且不服水土時疫盛行倭人久有進退維谷之勢說者謂臺灣爲倭人鼎中之肉况臺北已爲所據豈肯舍之而去且舍之恐爲天下笑故不惜勞師糜餉力征經營秋凉時必有一番血戰乃閱前日報紀臺軍大捷情形不禁爲之起舞益服劉帥之眞不可及而并喜客民義民之忠勇不二有以制倭之命也倭人自開釁以來自九連鳳凰而下奪取旅順威海各隘口水陸並進戰無不勝攻無不克中國兵將皆望風而逃倭人以爲中國幾無一兵可與之戰中國亦斷不敢與倭人再戰是以俯首求和任其要挾而倭猖狂之勢愈甚致未經開戰之臺灣亦隨意索取以爲北省如此南省則更弱矣遼東兵將如雲尙潰敗若此劉軍孤懸海外旣無接濟又無援兵取之如拾芥耳兵法云知彼知己百戰百勝倭人但知遼東之易而不知臺地之難其不爲劉軍所敗也幾希矣據云連日在中路開仗皆不能獲勝每一交綏倭人必旗靡轍亂死亡枕藉死傷三四百人尙爲小敗至初七日日兵艦四艘開赴後瀧并用臺地帆船載運軍糧繞苗栗而往新竹所以不敢在陸路行走者恐被客軍攔截也又載馬軍四百餘名步兵四千餘名與中路義兵接仗卒爲署臺灣府黎太守帮統新楚軍之劉鎭軍以及劉淵帥派出之三營用誘敵之計獲斬日本馬兵三百五六十人得馬三百餘匹陣斃日兵三四百人傷斃五六百名并用火藥球抛入隊中以致全軍皆墨我軍僅傷將領三人兵士三十餘人由此而觀益深恨當日遼東之將僅知媚敵遼東之兵僅學奔逃誤國害民莫此爲甚猶諉咎器械之未精兵力之未厚糧餉之未足試問今日臺灣之兵果多於遼東乎臺灣之餉果足於遼東乎臺兵所用之器械果精於遼東之兵所用之器械乎何一則每戰必敗且不戰而逃一則每戰必勝使倭人驚魂失魄勉力支持畏劉如虎耶要知戰勝之道惟視兵心之堅與不堅耳兵心之堅與不堅惟視將令之行與不行耳使開釁之後卽調劉帥出關獨當一面我知今日倭人尙不能越雷池一步則二萬萬之償欵各要地之通商使臣往返上相渡瀛皆可倖免并劉帥曾上書總署願効馳驅而乃置之於邊隅名爲保障實則英雄無用武之地徒使庸臣懦將擾亂行間鑄六州之鐵竟成大錯不能不痛恨於當軸之知人不早也我知淵帥於此非特不忍背君父且欲愧天下之庸臣懦將貪生畏死之輩所以展其才略務期收復全臺俾倭人不敢正視而倭人不知進退又聞欲調鐵甲二十艘載兵數萬俟臺南浪湧稍平與劉帥聞一大仗無論倭人誇多之詞虚聲恫喝卽如其言想劉帥已早爲布置能勝其一千者卽能勝其一萬雖數萬數十萬奚懼哉况現在臺地經倭人姦淫不法殘害人民且在澎湖四鄉刼掠婦女自十五六歲起至三十歲者不分妍醜皆載至淡水所以臺民之恨倭人有不共戴天之勢所以無民不兵無兵不勇倭兵於屢挫之餘若不度德量力必盡殲於臺民之手至無兵可濟無船可載之時而始廢然而返始信臺地之不易取也亦已晚矣又聞臺北狂風陡起其勢之大爲從來未有繼以大雨幾成澤國房屋塌毁甚多時疫之後繼以天災不特民厭之天亦厭之而倭人猶在睡夢中亦可慨己 
[鄂垣大火]  
　　鄂友信云天氣亢旱火燭最宜謹愼鄂中各憲早已出示誥誡無如人皆疏忽每以火災諉之於天數非人力所能防要之人力旣盡方可仰邀天佑豈可昧昧概以輕心掉之哉月之十五夜鄂垣糧道街一帶失愼延燒鋪面四五十家貨物皆搬避不及蕩然無存是誠巨刦也聞失愼之由爲某土店所燃洋油燈爆裂時已魚更四躍大衆正入黑甜鄉裏又值東南風甚緊一時警鑼亂擊赤燄衝霄文武各憲均來彈壓水龍風馳電掣而至寒泉數道不啻大沛甘霖各營勇丁各執救火器奮勇直前拆開火路至十六日六點鐘時始得撲滅計被焚之區北至江西會館南抵裕松成油鹽店西至某茶肆東至美國福音堂止正西至百尺樓茶室止是處有大半於去歲六月間曾遭曰祿一次房東集資創造甫經一歲又遭此刦何祝融氏之不憚煩耶 
[姑孰教案詳述]  
　　太平府福音堂因塾師黃茂才在外與同學附生侯鼎飲酒被人控於郡學由黃廣文詳院褫革衣衿經駐蕪美教士郎登函請鎭江美領事申請當道查辦前已略紀報端兹接蕪湖信所述較詳合再誌之緣黃生字倫叙係郡學附生今春爲教士延聘在堂教讀與同學附生侯鼎素稱莫逆風晨月夕過從甚相得五月二十五日散館同至附近熟識之李姓家縱酒爲樂薄醉之餘戲作迷藏誤入後進房客陳姓家陳爲本郡水師把總兼當保甲巡防差事向賃李姓後進之屋棲其梅鶴是時主人外出僅一火夫在家伺候見生醉態可掬囑令止步生不服與之角口繼以紛爭主人歸而忿甚走訴於黃廣文繼又移文請辦時正院考廣文奉委監塲至閏月初六日始票傳黃侯二生面加訓斥面命未從卽加看管教堂聞之立請釋放廣文以學校自管生員與西教何涉不爲之理堂中遂禀當塗縣代爲轉圜聞於太平府始經開釋釋後二生心不能甘赴訴蕪湖美教士郎登謂廣文因斥其不應在堂教讀誣爲作竊勒索洋四十元不遂致有此役郎君據訴卽就近告於英領事函請蕪湖道查究辦理袁觀察立用六百里排單札飭太平府 
 
