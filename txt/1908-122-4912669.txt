# 1908 - 122 - 4912669

 

Page 1

 
 
   
 
 

Page 2

 
 
[宫門抄]  
　　四月初八日召見軍機王垿 
論說 
[詮赫胥黎天行人治相反之說可舉中國近事證之（續）（儀）]  
　　更進而觀諸社會之情狀。紛紜錯謬。又安往而非天人相爭之局乎。各省鐵路之公司。組織維艱。糾股維艱。人治蓋未嘗不力。乃如蘇杭甬之借款危險萬狀。幾幾乎欲毁我成功。是亦可作天行觀也。鴉片之爲害。毒更甚於惡。蟲猛獸天生此物。實天行之所以斬艾斯人。大夢醒而有禁烟之令上而官吏。下而紳士。日夜曉喻斯民。此亦以人治抗天行者也。乃事幾一年。尙無切實之辦法。上之取諸民者膏捐如故下之以烟爲生活者。仍陽奉。而隂違蔓延徧地。未知何日可斷其根株。天行之與人治。其相拒有若斯哉。試更由此而推之。地方上風俗之改良。善政之舉行。無事不施以人治無事不有天行以與之相違穹穹者天豈云可問何其不諒人治之艱難。而時時欲毁之也。甚矣其酷也。 
　　歷觀已事。數年以來。吾中國之人心。未嘗不知生存競爭。思脫離此淘汰之域。孰意此淘汰之域。若陷阱然。人方跳而出之。天必推而墮之。天與人相左若斯。人事之無功。窮無復之。其將委心任運。而一聽天之所爲乎。然人事廢而一以任天吾軒轅氏之舊裔皆將墮入此陷阱之中一落千丈而不可復出也。然則將奈何。惟有勉强人治。與天行相抗拒而已。 
夫所謂天行者。蒼穹之表。非眞有設施張主於其間。即有設施。即有張主天果何惡於人。乃必於人治旣施之後日夜毁其成功而爲此酷烈。吾意 
 
 
 

Page 3

 
 
赫胥黎之說。曰天行者。不過假設之辭。人治旣施。有與人治相賊相害者皆天行也。治之者。人相賊相害者。何在非人。姑神其說。一若爲天之所使天行人治之相反。實則人治之不臧。人與人互相違戾。含靈負性之倫。欲脫離此淘汰之。域相與勉强人治。以抗此天行。要惟各盡其人治。母使其相賊相害斯已耳。而必翹首以問天。則已愚。所謂各盡人治。母使相賊相害者。其道安在。吾其言之。 
合千百人而共爲一事。則爲公衆之人治。共爲一事。有與此事相賊相害者。即爲公衆之天行。以其分而言之。人各有爲。人各有小已之人治。一已雖小。然其所治者即以公衆之人治。分而寄之者也。我之心意。我之行誼或有與此事相賊相害者。即爲小已之天行。何謂小已之天行。我人一已之私心是也。以一身言。苟一任天行之横流。不勉强人治以遏抑之。其人必入於禽獸。一人禽獸。猶可言也。人盡如是。則以小已之天行。合而爲公衆之天行。吾恐人人禽獸。相率而入於淘汰之域矣。孔子曰克已。赫胥黎曰制私。其詞雖異。其義則同。蓋皆恐天行之横流。故欲勉强人治以克之制之也。人各有天行。我能制私。我能克已。則小已之天行退聽。人人制私人人克已。則公衆之天行。亦退處無權。人治其庶有濟乎。 
　　由是言之。吾中國數年來新政舉行。有人治而無其功者。律以天行之義非天之棄我中國。舉我中國之人。推而入於淘汰之域也。特人自爲之耳我中國人之徇私利已。即我中國之天行。徇私日甚。利已日甚。天行之禍愈酷。欲戰勝於天演之界。各自戰勝其一已之私心。斯可矣。學界中人而知此。則學界之天行泯。政界中人而知。此則政界之天行泯。推之社會。彼此制私彼此克已。則社會之天行亦泯。天行旣泯。即人治有功。豈非中國之福乎。不然。人各言新政。人各不勝其一已之私。天行横流。是恐淘汰之不速。而自傷其類。自伐其生也。我中國之命脈。其耗矣盡矣。 
烏乎。天行人治之相反。赫胥黎之說。人人能言之。此固新學家所誦爲口頭禪也。而豈治人治在人。天行亦在人。圓穹高覆。豈果有權。淘汰與否。人自主之耳。欲解脫此淘汰之厄。人各戰勝其私。戰勝其已。天其如我何哉。凡我國民。愼勿各縱其欲。使小已之天行。横流無極。而相隨同盡也。羣情如醉。疇其舉斯旨以喚醒之。 
專電 
[電一（北京）]  
　　鹿傳霖電告政府已行抵太原 
[電二（北京）]  
　　寶棻電告貽榖等業已起解 
[電三（北京）]  
　　吳廷斌因楊士驤客保擬暫緩告退 
[電四（北京）]  
　　晋臬丁寶銓有升任消息 
[電五（北京）]  
　　袁軍機以各部署於禁烟事未能實力查驗昨特請旨嚴諭各堂官切實辦理當即交諭各部 
[電六（廈門）]  
　　漳州府詔安縣境土匪作亂松督電飭厦門提督速往勦辦 
[公電（安慶）]  
　　申報館安徽旅滬學會及各報館公鑒安徽理化專修科開除冒名之學生劉汝喆挾嫌誣控該校管理朱君鏡波劉並賄通首府惲毓齡差栗迭次辱校拘傳全學界譁憤停課安徽衆學界同叩 
緊要新聞 
[鹿大臣查覆貽榖摺片錄要北京] 　　 
　　鹿傳霖遵旨查覆貽榖參案並條陳善後事宜一摺約有萬言兹將摺中大要摘錄於後臣等奉命查辦綏遠墾務在京時曾將度支部歷年墾務原奏抄錄帶往請訓起程後又電致晉撫將案卷備齊抵晉後復派員赴陜將關於墾務之案悉數解送行次旋就卷宗及察看各局情形詳細確查始知文哲琿之原參如虚報侵吞十餘欵大半確實貽榖所辦墾務有二誤而成四罪奏定章程毎千頃收押荒銀三萬兩而貽榖巧立公司名目由東公司以三萬兩租進改由西公司租出收銀八萬兩一轉移問已坐得五萬兩以歷年全墾計算已成鉅欵且房屋有費廬其有費有毎畝收費多至三百七十餘兩者即以其私定八錢計之約可得銀四百數十萬而除去支欵外解部之欵共祇卄餘萬各墾地均有貽榖所設店舖無非爲盤剥起見祗知圖利營私置國恩蒙艱於不顧姚學鏡心貪手辣任心利已東西兩局均係該員爲總辦文哲琿初實附和此次之訐發實貽榖有 
 
 

Page 4

 
 
以致之文非爲國并非爲民也如備捕一欵原參貽榖報銷八千餘金僅費二百餘金檢查案卷文實分肥即此可見貽與文均係一二品大員如何懲處伏候聖裁向來將軍祗管地方之事此次如仍有兩人互相監察斷不至此幸經文哲琿訐發尙早否則更不知伊於胡底以後仍應簡員分任總之天下事得人而理若以丁寶銓接充督辦墾務大臣其便有五丁寶銓公忠亮直心細才長以晋員而用晋調之員一切情形必能熟悉該員收回礦事晋人愛戴綏張路欵籌集較易且由晋前往接替亦甚迅速如恩准簡派丁寶銓乞加以理藩部侍郎銜以便節制蒙旗臣等拜摺後（三月二十六日發）即行起程回京覆命 
又片奏略云二月二十八日承准軍機大臣字寄貽榖奏綏遠改建行省卽着一併體察情形據實覆奏等因欽此查綏遠蒙氓經貽榖以放墾爲漁利之場怨恨繁興羣情疑懼何堪再有更革應令繼是任者體察情形隨時酌奪覆奏又片奏查覆晋省參案無甚更動 
[鳳總統被參紀詳北京]  
　　俾侍御壽奏近畿四鎭總統鳳山目僅識丁妄自尊大接辦後冒稱欽差以致段啓瑞等三人立時辭差近更肆無忌憚尅扣餉項多至數十萬任意藉兵威報復私仇所統各兵奸淫搶掠無所不至去年屢被叅劾經袁世凱鐵良覆查保全仍復不知悛悔近畿四鎭早經袁世凱訓練成就尙書鐵良於兵事講求有素應仍歸部管轄蓋鳳山在京旂當差有年有鐵良在上兼管尙不致萬分營私云云奏上兩宫大怒面諭慶邸云當此度支匱乏羅掘而練陸軍數年來惟近畿各鎭成效漸著中外贊賞並諭袁宫保云亦是你苦心經營始克到此何堪再形腐敗慶邸奏云鳳山尙係前年鐵良所派奴才兼管陸軍部後悉仍其舊究竟是否有營私廢弛等事儘可飭下鐵良秉公查辦遂奉旨交鐵良查辦 
[甘督奏請開復董福祥處分北京]  
　　陜甘總督升允奏請開復故革提董福祥已見前報專電兹得其原奏略云據董福祥嗣孫某呈稱嗣祖父於患病時自知不起口授某云君恩未報當二十六年十一月在行在召見時奉諭旨一封當時君臣對泣不知所爲及回家謹敬拆閱始知君恩高厚慰勉有加不覺感激涕零云云今將旨恭繳前來報効銀四十萬並槍枝鎗子多件已照數點收可否懇恩准予開復革職處分並優卹之處伏候聖裁奉硃批著開復處分 
[王給事奏請改辦統捐]  
　　給事中王金鎔奏云竊維近年舉行新政事繁費重庫儲旣極支絀勢不能不藉資民力是雜項捐稅原官家不得已之舉早爲天下共諒然取其有餘以奉官亦宜留其有餘以養民是以光緒三十年十月二十二日恭奉懿旨所有各省捐派等欵除有大宗收數者姑准照辦外其巧立名目及苛細私捐概行禁止等因欽此慈訓煌煌理宜恪守不謂詔墨未乾奉行者更變而加厲就直隸一省論之自舉行新政就地籌欵以來若烟酒若鹽斤加價之大宗無論矣其餘捐項有由地方官勸辦者有由委員經理者舊有之捐增其額數新設之捐極力擴充而不肖土人見官家之志在籌欵也毎假地方辦公之名以濟其魚肉鄉里之私於是爭赴本處及上憲各衙門呈請創設某項捐稅面包辦之毎年交欵若干現在民間之物向之無捐者官家從而添設之官家未經議及者土人出而包辦之彼捐米豆則此捐菜果彼捐魚蝦則此捐猪羊彼捐木石則此捐柴章彼捐房屋則此捐車馬不但無物不捐且多捐上加即如農民種田向出租賦並出差徭今則租賦差徭而外復有畝捐其田畝所生之米豆蔬菜瓜果等物亦復有捐矣更以沿海之魚蝦諭之向祗由各該地方官抽取稅用以資辦公今則漁業公司按漁船之大小捐之得魚之後又按斤稱捐之並向販魚之小貿捐之運至各集鎭又按銷塲稅捐之甚至肩挑負販貨換不出一鄉乃轉一人便上一捐稍與分辯即誣爲抗捐從重議罰尤可駭者鹽已加價魚蝦業已上捐醃作鹹魚蝦醬輒又捐之若屠沽則於應官之官肉外又加印子錢若干公捐有干下而至於蔬果等物且有稱用及經紀用各名目似此層層剥索非巧立名目事涉苛細而何然果涓滴歸公則雖病民尙能利國猶可說也今聞辦捐者毎項交官祗千金左右而其所侵蝕者恐加倍不止自享發財之實貽國家以剥民之名對上憲則曰商民樂從並非苛派業商民則曰奉官開辦誰取抗違而且一邑之地多則十數集鎭少亦五六集鎭辦捐者一人不能徧歷因而設分局募巡役又集數十無賴之輩四出巡察所有車馬酒食辛金等費無不取給於捐則捐數之重可想而知在官家祇准辦捐而捐之苛細擾民者官家未見之也祗顧籌欵而欵之不免中飽者官家未及知也懦者　其擾害敢怒而不敢言惟有歇業而已黠者被其擾害毎煽惑鄉愚藉端生事觀近來各處抗捐滋事之　亦可鑒矣總之捐百姓之財以辦新政可也藉辦新政而自圖中飽不可也因圖中飽而恣意擾民尤不可也若不設法挽救商民將不聊生試觀各處市面百物昻貴民生凋敝固由水旱偏灾秋成歉漙亦　捐稅繁重官家抽取於商民商民不能不增其物價似此日復一日新政愈多糜費愈重籌欵愈繁民生愈蹙即使外患不乘亦且難以爲國况未必能也臣愚以爲籌欵之中宜寓恤民之意擬請申明從前禁止私立名目苛細擾　懿旨並飭下直隸督臣楊士驤體察情形於捐之太苛細者量爲裁減如必以爲用項浩繁勢難裁減似可仿照統捐章程或於貨物出處或於聚處核計應捐之數總歸一處捐之以省苛擾如此則官家之所得並不見少而民間之不擾保全實多無捐於官有益於民當亦有地方之　者所樂爲特恐惑於辦捐者之阻力耳此等苛擾情形恐他省亦或不免擬請一併飭令各疆臣認眞稽核酌辦統捐勿以朝廷撙節愛養之民膏民脂一任辦捐之官吏與包捐之土人吸取凈盡也臣籍隸直隸忝列言官旣有所聞未便緘默是否有當伏乞皇太后皇上聖鑒謹奏 
[吕大臣會勘津浦車站天津]  
　　津浦鐵路督辦吕尙書偕京奉鐵路總辦周長齡吳家修津浦鐵路總辦李德順會辦任鳳苞材料處柏濱購地員林志道等並繪圖員錢錫霖及南段差遣隊於初二日上午十點鐘由新車站乘專車赴西沽新莊後騐看津浦鐵路設立車站地界並首段開修地界等處已定於六月開工 
[英山閙敎案四誌安慶]  
　　英山土匪閙情形已三誌本報今得訪員詳函述其肇事原因云先是石令裁判敎案稍欠公平將舉人某甲覊押不能使民折服以致激動民心匪徒乘勢與敎堂爲難并擊開監門刧奪覊犯當時石令見勢洶湧暫行趨避旋率勇役將各匪犯曁滋事之人一併拘獲雖事前不善治理臨事尙能竭力故上峯僅予撤任以示薄懲而已刻馮夢帥仍飭新任魏令嚴辦首要解散脅從一面開議敎案務期和平了結 
 
 

Page 5

 
 
又叧一訪函述其肇釁原因與前大異姑並錄之上月二十二日英山縣石令訪聞距縣城北七十餘里之孔家坊地方有大帮匪徒圖謀揭竿起事當即督率營役前往會拿詎匪首阮德樹偵知縣令帶兵出巡城内勢必空虚即約同黨匪數十人濳至縣城附近地方藏匿於五鼓時掩襲入城先將自新所打毁復撞破監門放出盜犯然後蠭至縣署搜掠鎗械財物並將上房二堂縱火焚燬旋乂打毁縣學堂始携贜呼嘯出城二十三日復至東陽河之楊柳灣燒毁福音敎堂一所幸敎士先期外出未及於難石令聞信督帶練勇跟蹤追捕該匪等猶敢在楊柳灣地方拒捕經官兵當塲格殺匪徒三名又擒獲匪徒十六名餘匪見勢不敵始四散逸去石令回署將所獲各匪訊取供詞立時盡數斬决亂事始平然日來人心皇皇大有風聲鶴唳之狀刻聞省台以石令辦理此案尙能敏捷擬取銷前日撤任牌示其前日派往之巡防第一旗劉管帶亦經大吏調回云又得武昌訪函云初四日鄂督接到黄州府景太守清飛禀略云安徽英山縣會匪暴動所有該縣監獄官眷均被刧殺典史因傷身死縣令在逃查其界與鄂屬黄州府羅田縣接壤誠恐竄人爲患業由卑府會商黄防營督帶張守備紹緒派撥中營二哨拔隊馳赴羅田會同危令土修督率營汛選派差勇開隊防堵陳小帥據報當卽傳見張鎭軍彪署臬曾廉訪履初會商調撥新軍前往鎭懾張鎭軍遵諭即飭四十一標陸軍預備行裝開赴黄州聞陳小帥乂委某直刺前往羅英二縣交界處查勘匪衆情形並電飭巡防隊後路統領張守備紹緒（即黄防營督帶新委後路統領）酌量加撥營隊實力防堵勿任竄入鄂境一面飭藩司轉飭新委署理羅出縣蔡令忠緒尅日赴任以重職守至危令則飭仍留該縣襄辦防務 
京師近事 
[大清銀行開會]  
　　大清總銀行於初四日招集股東開會報告决算並會議振興事宜先由張允言總辦演說各項要目度支部尙書澤公是日臨塲亦有訓詞 
[請派巡查各省戒烟大臣]  
　　昨日禁烟大臣提議奏請欽派大臣巡查各省戒煙辦法聞此舉名爲調查民間戒煙情形實則暗查各省大吏之有無嗜好云 
[官紙幣擬交錢商行使]  
　　度支部尙書澤公前擬會同農工商部順天府議商通飭京師及各省商會轉商各錢商代爲行使大清銀行紙幣以期普通行銷聞已將辦法草略於日昨咨送政務處會議俟王大臣擬議妥協後再行由部奏請實行 
[唐紹儀代核暹約]  
　　外務部會議楊侍郎所上暹羅條約業紀本報現梁侍郎因病請假袁尙書特請唐少川中丞代爲核議 
[吉撫電陳要事]  
　　吉撫朱家寶昨致軍機處電兩則一咨報琿春延吉兩廳添駐更調兵額及另改編練各營營制事宜一報告吉林全省中日俄三國商務情形當由軍機處將所報商情原軍抄交農工商部查照 
西報譯要 
[俄美處分滿洲主權之交涉]  
　　文匯報載華盛頓三月初五日函云今日美政府請駐美俄使羅森男爵將俄國在滿洲之舉動明白宣示男爵力駁各報所載哈爾濱情形皆係悞會其言殊關重要照錄於下 
羅森男爵曰余讀各報評論哈爾濱近事類多失實其實俄國鐵路官員在哈爾濱及吉納（譯音）租界組織市政管理一事與滿洲中國主權並無關涉此二處爲一千八百九十五年中國政府限定年數租與鐵路公司者其租約中有特别條欵承認該公司有獨占絶對的租地行政權觀於各國在華設立租界亦享有例外土地私權而不屬於中國治權及行政管理權之下則俄國此欵不爲違背且係中國自願承認亦不爲侵害滿洲中國主權至鐵路官員在該二處組織之市政管理法因何招人抗拒余以未得詳報不敢臆斷然據理而論此二處皆密接各車站及鐵路局所戸口稠密良莠不齊市政管理爲地方必要之舉即有人反對此事亦祇與當地有關自易和衷調停不致成爲國際問題也總之俄國遠東政策於滿洲中國主權並無侵害之念其唯一之目的爲保持現有之局及條約許與俄國之權利與中俄之友誼無使亞於日本而已 
　　又初六日函云美國國務大臣羅德對於俄吏申辯各節謂所言果屬確實則此事自易調停當時釀成交涉似過於張皇矣日俄爭戰之時東清鐵路公司以私人而有哈爾濱全地之大半適居俄政府統轄之下當時求俄政府保護其産業管理權及公司所有權固戰時之常事不過俄使雖經表明此事無礙中國主權然美國國務大臣擬仍不令政府承認俄國在彼所施之要政及俄國鐵路總理所頒之訓令蓋哈爾濱外人所主張者該處市政管理外人須有參議之權以與東方各城相等耳此外尙有數欵據國務大臣羅德所有均不外和平調停之計又美國哈爾濱總領事史京納現經中國認可並付有領事承認狀據謂與俄國總領事同一地位云 
[美國對於新法鐵路之義憤]  
　　字林報初七日倫敦電云英國世界報載紐約傳來消息謂華盛頓國務部以日本不允中國敷設新氏屯至法庫門鐵路一事現已預備與日本抗議 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[安徽巡撫馮煦奏將步軍改編巡防隊摺]  
　　奏爲皖省舊有步軍遵照新章改編巡防隊以昭畫一恭摺仰祈聖鑒事竊臣前准陸軍部咨光緒三十三年五月十七日本部具奏擬訂巡防隊暫行章程一摺本日奉旨依議欽此咨行欽遵查照辦理並原奏章程到臣當即督飭營務處司道就舊有防練各營統行籌畫旋值冬防伊邇未便遽事更張現在冬防已撤自應一律改編以符部章而重防務伏查皖省向分中南北三路舊有步隊計中路六營南路五營北路九營共二十營一切官弁兵夫各員名及軍餉軍械軍服等項誠不免多所參差目前新軍僅練兩標尙須接續添練而緝獲盜賊捍衛地方尙賴此項營隊助新軍所不及臣與營務處司道等酌照新章悉心妥議擬將中路改爲五營南路改爲四營北路改爲八營共爲十七營中南兩路距省較近即歸營務處節制不設統領北路八營分爲佐右翼翼各四營各設統領一員南北鎭道皆兼營務處有節制調遣之權謹將改編情形爲我皇太后皇上縷晰陳之中路原有六營内巡防一二兩旗曁新兵一營均早招募如額無庸改編惟緝捕一營巡警兩營額數本短現將巡警兩營嚴加淘汰併爲營有餘則選其程度較優者補入緝捕營照額編瞳以成中路之五營其區分之名即以中路一營至五營别之南路原有五營本係因地制宜酌定人數之多寡故巡防第三旗與緝捕一營則視額爲少第四旗則視額爲多互相裒益編爲三營亦正不相上下巡警兩營額本未滿汰弱留强併爲一營以成南路之四營其區分之名即以南路一營至四營别之北路壤地較廣盜賊滋多該處原有九營爲卓勝四營威靖三營與巡警兩營也編募之初本未足額今改爲八營尙須募補現以卓勝軍改爲左翼威靖軍改爲右翼其巡警兩營各以原駐地叚就近併歸兩翼翼各四營各設統領一員以率之以成北路之八營其區分之名則以北路左翼一營至四營右翼一營至四營别之所有改編辦法臣已遴派大員分頭前往會同各統領管帶認眞挑選次第經理其餘細微節目核諸部章容有斟酌變通之處而於大端仍不相背此中南北三路改編十七營之大略情形也至於駐紥之處臣權衡地勢酌量營數扼要分布總以一營或一哨屯紮一處不使零星散處致懈操防務於星羅棋布之中仍有首尾相應之勢從前各營餉項略有不齊現定毎名月餉概給銀三兩六錢以歸一律官弁薪費一仍其舊通盤預算計三路歲支之欵共需銀二十六萬一千八百九十二兩八錢而衛隊馬隊礮臺水師之未經改革者不在此數乂從前各營鎗械新舊雜糅現議就原有之九響毛瑟槍暫行改發俟將來餉項充裕另購新式五響快鎗頒發各營以資利用此外軍服規制以及會防會操各事宜臣當隨時督同營務處司道及各統領管帶等查照新章殫心經理以期養一兵得一兵之用餉項偿致虚糜仰副朝延整飭戎行之至意其餘衛隊馬隊礮臺水師暫仍舊制一俟步隊改編竣事再行體察情形依次整頓除將營制餉章駐所咨明陸軍度支部查照外所有皖省舊有步軍遵照部章改編巡防隊緣由是否有當謹謹同兩江總督臣端方恭摺具陳伏乞皇太后皇上聖鑒訓示謹奏光緒三十四年三月二十九日奉硃批該部知道欽此 
[又奏查明皖省並無苛細雜捐片]  
再光緒三十三年十一月十七日欽奉上諭給事中王金鎔奏直隸雜捐苛細擾民請量加裁减或改辦統捐並請飭各疆臣認眞稽核一摺著楊士驤曁各省督撫體察情形安籌辦理勿任苛擾原摺均著鈔給閱看欽此由軍機處寄交到臣當即欽遵行司移行一體欽遵籌辦去後兹據兼署布政使沈曾植會同省城牙厘局籌議公所司道查明皖省於光緒二十七年九月奉派歲籌新約賠欵銀一百萬兩當先酌提各州縣及關卡盈餘以爲之倡次第開辦鹽斤加價及丁漕房鋪烟燈肉案等捐藉資挹注均經奏明在案無如百萬之數仍苦不足復又添辦蕪湖出口米捐始勉集成鉅欵遂將烟燈肉案兩項雜捐一律裁撤並通免小戸房捐以示體恤數年以來辦理尙形安謐除遵章抽收厘金外並無别項苛細雜捐等情詳請具奏前來臣覆查無異謹附片陳明伏乞聖鑒謹奏光緒三十四年三月二十九日奉硃批知道了欽此 
分類新聞政界 
[王闓運特賞檢討原奏北京]  
　　湘撫岑春蓂奏略謂查有湘潭縣在籍紳士禮部奏派禮學館顧問官王闓運咸豐丁已補行壬子乙卯科舉人髮逆之亂出入於原任大學士臣曾國藩左宗棠李鴻章湖北巡撫臣胡林翼諸戎幕贊畫軍事不受時名旣而退居衡陽以著書立說爲事原任四川督臣丁寶楨兵部尙書臣彭玉麟先後聘主成都之尊經衡州之船山各書院講席幾二十年成就之士多至數千人光緒二十九年前江西撫臣夏峕奏請派充江西高等學堂監督迹其生平學力博通經史尤覃精三禮綜其著述不下三十餘種至於曠代藝文國朝掌故亦靡不窮源竟委討論精詳今行年七十有七矣猶復睹記聰强講學不倦海内耆宿巍然獨存洵足光國家右文崇儒之雅化况值此世變所趨羣言日雜有能保存古義昭示來兹者幾成今世之絶學合無仰懇天恩特畀殊榮以昭異數藉資觀感云云三月二十九日奉硃批王闓運著賞給檢討欽此（爲） 
[奏調張啓後辦理調查局湖南]  
　　湘撫岑春蓂片奏略謂臣維調查局爲編輯統計年鑑之預備於立憲自治關繫至爲切要其應設總辦一職有綜持局務之責查有翰林院編修張啓後品端學粹體用兼賅由進士館派赴日本法政大學肄習畢業回國堪勝調查局總辦之任合無仰懇天恩淮予調湘以便設局舉辦云云三月二十九日奉硃批著照所請（爲） 
[陸夢熊等准留郵部北京]  
　　郵傳部片奏略云臣部上年十一月初八日具奏調用專門畢業生商科進士陸夢熊法科進士程明超法科 
 
 

Page 11

 
 
舉人林蔚章農科舉人譚天池均請留部在司員上行走奉旨依議現查該員等到差以後均稱勤奮得力且奏調到部係在新定章程以前自應酌量留用以資任使擬請將各該員按照原章均留臣部以主事候補恭候命下臣欽遵分咨辦理三月二十八日奉旨依議（爲） 
[浙撫深惡禀正法之寃濫杭州]  
　　浙撫馮中丞通飭各府略謂浙省審辦十匪游勇搶匪梟匪江洋大盜與夫例載六項兇盜定章均應於獲犯後由地方官訊明解交該管道府復訊錄供禀候批飭就地正法無如近來各屬遵章辦理者固多而不錄供具禀率行電請就地正法者亦復不少亟應重申禁令以免寃濫嗣後拿獲盜犯以及土會等匪應即備錄供摺通禀聽候批飭解府復訊禀候核辦如有應行委員馳往會審以免稽誅之案亦應隨時禀候酌核辦理母再不開供摺輒行電禀正法以免草率而昭愼重（比） 
[定期會勘秋審人犯蘇州]  
　　蘇省本届新事秋審人犯共計應行解蘇候勘者四十七起八犯四十九名口已據各州縣陸續解省惟儀徵寶山二縣人犯尙未解到昨臬憲特俻公文飛催該二縣立將各犯解省至會勘之期已奉蘇撫陳伯帥示期四月初十日督同藩學自一司提犯彚勘（眞） 
交涉 
[蕪湖鴻安租地已定蕪湖]  
　　蕪湖道致英領事函云鴻安租地案現據縣委會同勘丈依華法用弓科算計永租之地十八畝一分暫租縴路之地一畝九分九釐繪圖貼說禀覆前來相應函請貴領事即飭該商將永租暫租之地應繳畆價遷費稅錢照章措齊解交本署存儲以便印發租契成租可也（胡） 
[通緝搶刦洋商船隻匪徒蘇州]  
　　江督端午帥接准魯撫吳咨開准德國督理膠澳租界事宜都大臣電稱二月初七日有大包島天誠號之舢板船名金意順裝載荳餅六百五十觔上有水手五人由海州青口回北路經山東日照縣山南頭一帶地方被乘沙船之賊匪全行搶刦又有大包島益順東號雇用本口王金章舢板一隻亦由青口回北在該處同時被該沙船賊匪搶刦惟天誠號之舢板係在本處巡捕局掛號乘沙船之賊匪二十餘人携帶鎗砲應請貴部院電飭日照縣嚴加查究一面電請兩江督院轉飭海州切實核辦等因合行咨呈查照江督端午帥當即電飭海州牧嚴緝並經電請江北提督及薩軍門分派弁兵會捕業由提督撥派淮海水師弁兵前往會捕並經薩軍門飭派飛鷹兵輪開往游弋捕拿 
[俞道查辦敎案之舉動江西]  
　　江西寗都州德法兩敎滋事一案現由德領事法主敎照請江督札委俞恪士觀察來江查辦觀察於三月二十九日抵省即會同洋務局總辦汪甘卿觀察將此案卷宗檢閱再四商議辦法於初一日禀知沈護院後即電請江督核示遵辦（因） 
軍界 
[拿獲通匪哨弁解揚蘇州]  
　　江督端午帥據揚州府嵩守禀稱訪聞阜寗哨官王東成久在東溝聲名甚大梁玉羣供搶刦港口典當首盜裴士勤即王東成徒弟現據寶應縣獲盜王金元亦供洋槍在王東成處號衣是王東成營中之物據董事劉友三面禀各匪散處裴伏等莊將土屋廟墻挖砌砲眼似屬有恃不恐預爲拒捕之計雖所稱不能盡信惟裴伏各莊距東溝均不甚遠如果屬實王東成何以茫無聞知知府已移請淮安府轉飭阜寗縣令王東成將裴士勤交出與梁玉羣對質等語當經午帥寗飭阜寗縣何令毓駿拿解尙未弋獲即行卸事旋經接任阜寗縣堵令煥辰到任後立將該哨官王東成即王冠春提案訊係六品漕標把總因其黨類甚多防不勝防當由堵令親押該哨官至淮附搭小輪送至揚州府歸案訊辦（禾） 
[南潯鎭擬辦商圑九江]  
　　潯城商業中人現以所設之警察巡兵防護不力公議擬將毎月所捐之警察費停止自辦商圑互相保衛并擬將所廢之栅欄一概重修以絶匪蹤（隠） 
[九江修築兵輪碼頭九江]  
　　九江停泊兵艦原無埠頭現於新關口上首修築碼頭一所專用麻石以資堅固不日即可竣工（工） 
學務 
[提學鄭重英文專修科蘇州]  
　　蘇州毛提學設立英文專修館已兩紀前報兹提學查有陽湖縣童生金祖蔭於覆試時托故不到顯係頭塲考試國文有槍替情弊因特牌示扣除飭令赶速加功肄習中文一俟他日擴充再行補考又謂該科學生不得梳前劉海髮圈於給卷時見有此等形狀者頗衆若不薙去立予斥退提學乂於試卷中詳加批閱有意似而詞非者實緣欠習中文以致詞不達意因將各卷一一指出諭令該生於初七日起每日午前八時至十二時午後四時至六時准諸生來署研究派有司員數人專司接待（禾） 
[派銷歐美政治要義湖北]  
　　江督端午帥去歲著成之歐美政治要義一書前月咨送二千部來鄂代爲行銷當由鄂督發交高提學分送各衙門學堂局所閱看毎部取價洋一元交學務公所存儲彚解（生） 
[法政學堂添招丁班九江]  
　　贛省法政學堂昨懸牌示略云現當國家預備立憲通飭各省設立憲政調查局非精通法政人員不能勝任本省法政學堂雖有甲乙丙三班而紳多官少不敷委用故擬添招丁班以期擴充（天） 
[高提學注重禁烟湖北]  
　　鄂省高澤畬學使近因查悉學務公所六課人員有染烟癖當即傳諭各員略謂公所爲學界觀瞻之地所有委員書記等自應從速戒絶鴉烟如染有此癖者准其呈明在家靜養薪水仍舊支給務請總務科諸公切實稽查若有陽奉隂違一經查出定行撤退（生） 
[安徽師範學堂運動會紀略安慶]  
　　安徽全省師範學堂於本月初五日在北門外前武備學堂操塲開運動會撫憲及三司均蒞會並致祝詞省城大小學堂均排隊到塲男女賓來觀者亦甚衆（女） 
 
 

Page 12

 
 
實業 
[派李大受勘川漢路湖北]  
　　郵傳部以川漢鐵路先修宜萬一線雖經工程師勘定路綫但未知是否合宜故特派前京漢鐵路副工程師李大受前往川鄂境勘查（爲） 
[四省合辦贛礦南京]  
　　贛省認籌兩江礦政調查局經費除解過外尙短解銀八千兩現該局已改爲江南礦政局所有前項欠解銀兩經翟道衡璣禀詳江督擬請作爲寗皖蘇贛四省入贛省銅礦股本將來應得利益一體均沾刻已詳報皖撫查照備案矣（美） 
[鄉民阻撓測勘路線鎭江]  
　　清江西壩業已設立清海鐵路工程局兹聞工程師勘路至新安鎭以北因該處人民阻止插標不可理喻業已折回俟商議善法再行往勘（眞） 
[咨查廣九鐵路興築情形廣東]  
　　郵傳部設立鐵路局奏派局長咨粤知照等情已誌前報現以廣九一路興工已久所有借欵擬到若干自省至九龍之路線地基及車站地基與現築至某處之里數照約送存抵押各件軌道車輛及路用各物之價值動用之欵目及關於借欵築路一切事宜飭逐一詳晰列報以便核明飭遵以維路政（矣） 
[禀請復開煤礦湖南]  
　　湘省辰谿縣隆源門地方産煤甚旺曾經該縣商民禀准開採頗稱獲利旋因礦窿水溢業已停辦現　該縣職商張文卿等擬再集欵購辦吸水機器復行開採所獲餘利作爲該縣學款聞已禀經提學司批飭該縣查明禀覆矣（爲） 
[商界簽字不售洋貨彩票漢口]  
　　漢口商商總理盧洪昶觀察奉漢關道移請協禁洋貨彩票曾誌前報兹悉該會於初四日邀集各幫董會議公同簽字查禁各商店代售以絶根株（而） 
[請領採辦豆聨單漢口]  
　　漢口所採運之土貨共有三十一種而豆餅一項爲其大宗銷塲甚廣刻聞各豆餅行聨名具禀關道請領聨單往鎭江採辦豆餅以供目下各屬興苗之用（夫） 
雜記 
[咨請三省會拿拳匪南京]  
　　江督爲匪黨傳敎事咨行東皖豫三省巡撫略謂張老鳴係大刀會敎師傳徒甚衆敎拳之王姓旣有王老師之稱亦係積慣匪徒且時在交界地方此拿彼竄必須由東皖豫邊境各屬與徐州各屬文武員弁會同嚴緝庶可以除隠患請即轉飭一體遵照 
[廬州乂有十匪事之謡安慶]  
　　廬州著名土匪許昌德客歲曾在府境之東鄉梁園地方糾集青紅兩帮匪黨數百名肆行搶刦當經合肥縣沈令電禀省台派蕪采營李參戎率隊剿辦地方賴以安謐兹因二旗調蕪塡紥廬州兵力單薄許匪濳往該處又有乘機起事之謡緣該處距城寮遠地勢孤僻匪黨等開局設賭得以肆行無忌該處司官包某貪取頭利代爲袒護以致匪膽愈熾現經該處紳士蔡君玉書赴府禀控請懲貪吏以絶匪援未卜穆守將如何辦理也（心） 
[詳報騐收修塘工程杭州]  
　　署紹興府孫太守濬日前具詳藩司略謂委員候補知府汪守清麒承修蕭山西江竹字號柴塘工料原估錢一萬一千四百餘串今請銷錢一萬四千零三十千四百文除已領錢七千串外尙應找給錢七千零三十千四十文開摺請動畝捐存欵給領歸墊比較原估多請銷錢二千六百餘串委係柴塘旣陷復築所致應請照銷並由府札委候補知縣汪令晉馳在蕭邑會同安令炳文驗收查塘董黄中耀王暐昌工料尙屬核實又同詣工次逐細確查並無偷減草率情事出具保固切結詳請察核詳辦（乎） 
[會議控告清荒局鎭江]  
　　鎭紳何長慶等控告清荒局營私舞弊曾誌前報兹悉此事由求已學堂鮑心增君發起日前又大開會議共籌對付方法與會者七十餘人聞賛成是舉者實居半數（庶） 
[濟良所行開所禮鎭江]  
　　鎭江濟良所於初五日由道府縣會同紳商舉行開所禮并演說此舉乃惟一之慈善事業官紳各界皆有維持保護之責（庶） 
瀛談 
科學之新發明。 
[新燈臺]  
　　凡經過太西洋船舶出入於歐州者必以愛繭之南端發斯脫南燈臺之頂上爲航海之目標此處沿岸一帶岩碼極多其著者稱大小發斯脫南千八百四十八年曾經製有高六十四英尺之鐵燈臺聳立於此岩石上然終未能與彼太西洋之怒濤永久對峙故至千八百九十五年又築一新燈臺此臺之底　直徑五十二英尺其花崗石之部分高百四十七英尺光線之焦點平面。當滿潮時拔出水面有百五十九英尺其基礎置於最堅固之岩上彼岩之西端接水而立者即此新燈臺也燈火五所毎次發射之光。爲七十五萬燭之閃光其最高度放光時間○一二二秒建設工程三四年其費用四二○○○○磅維持費年額平均五千磅其中德國汽船會社借此燈臺爲信號因對於入港太西洋之船舶有通知於倫敦及其餘歐州之特權故毎年助金千磅云 
[放光之烏賊]  
　　一體頭足類之動物中能放射光線者有三十種以上其中一種名沙麻脫倫巴士者能在海底深處放光其光之美麗雖比之寶石亦不能過之例如眼邊放紺青色與眞珠色之光腹部又放有碣色與雪白色之光故如是之動物在黑暗之海底遊行自如其樂趣可想雖然此類動物之發光器果具有如何之機能以逞此作用乎據近今博物家研究之結果已知有二種之區别其一由於備有分泌光線之液體器即分泌液體之線其一由於動物組織之一部發光。屬此後者之發光器恍如附屬器械備光學上之反對鏡搆造非常精巧又在發光器之内即體之内腔通澈透明之肉而放光者亦有如前所述之沙麻脫倫巴士一種總計發光器有二十二個皆有各異之機能此類發光器概沿腹　發射閃光於海底以爲搜索食餌之用云 
無毒之烟草 
　　不問何種烟草皆含有尼可丁此尼可丁傷腦最甚故嗜烟草者往往有腦筋遲鈍記憶力減少之憂頃接巴黎之美總領事報告謂目下法國新製有（無尼可丁之烟草）一種此烟草係用劣等之質製成法以水洗過可減少普通右分之二半之尼可丁至百分之一或作烟捲用或充烟絲用几神經衰弱之人用此爲佳其原料係混和法蘭西亞美利加及其他東洋之烟草所成由法國官營烟草專賣局發賣價格極廉香味亦不惡故今法國嗜烟家用之頗多 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[福爾摩斯再生後之探案續出三捕愛姆生巨案（八）] [  西泠悟癡生譯]  
　　福曰。嘻矮摩斯脫之密函。已得第一憑證。此遺下氣鎗。又其第二憑證。將來受裁判時。不患彼黨有狡展矣。惟華生尙困於鐵屋奈何。正喃喃自語忽聞車聲轔轔。及門而止。有頃擁進多人。前行者爲警察長李師德君馬丁君。隨行者爲雷斯屈來花潑根二偵探。最後則麥闊勞博忒。與二巡捕扶掖一人。徐行入内。用黑綢罩其頭面。不辨伊誰。福急下樓。與衆爲禮。互相握手慰勞。李師德曰。余得巡街捕之報告。言倍痕汀克街口。天主堂門外。斃一敎士。一童子。兇手已逸去。余因吹警呌召衆。馳往察視。途遇雷斯屈來君。及君弟麥闊勞博忒。詳告前情。余幾疑死者爲君矣。孰知其爲維多利亞電局之執事員。矮摩斯脫也。密司忒福爾摩斯君。此中情節。甚屬離奇。但不知令友華生。曾已救出否。 
　　福曰天乎余友華生。此時尙爲鐵屋中人也。論事機之迫。原屬間不容髮惟彼黨憑證。不得不於君前陳之。遂將先遇矮摩斯脫。若何遭其鎗擊。若何爲余斃命。後遇愛姆生。若何伊竟誤認。若何伊又逸去。述畢。因取出秘函及氣槍呈驗李曰深謝君爲倫敦去此奸黨雖令著名蘇格闌之警察聞之。亦當愧死。然此時君如何辦法。 
　　福曰密司忒雷斯屈來君。此黑綢罩面者。其即童子勞勃乎。雷曰然。君何以知之。福笑而不答。警長馬丁曰。雷君失言矣。此而不辨。烏成其爲福爾摩斯耶。福曰君母戲言。覆罩勞勃之面。其用意極佳。不知諸君中誰爲之雷曰。此余之謬見也。蓋恐彼黨知此童子未死。必慮其盡洩彼謀。將又變其種種布置。故揚言其已斃。現與矮摩斯脫。並放停尸塲内。復暗囑醫官將傷痕塡重。堅彼之信。即以疎彼之防。福曰。好友乎。竟與余謀暗合矣。然尙不敵僞傳余死之爲得也雷曰噫君亦誤言矣君旣途遇愛姆生爲其看破情形。雖國人皆曰死。豈能致彼之信乎。 
本埠新聞要事 
[江督電陳租界禁烟辦法]  
　　字林西報北京訪函云江督端方前日電告外部謂上海工部局允將洋涇浜以北地段内之烟館於今年起限四年禁盡故已命上海道隨時留心查察上海附近各鎭禁煙事宜俾知中國官塲辦理此事非徒紙上空談並命上海道於工部局禁閉煙館一事須隨時協助云 
[江督電飭徵收茶稅] 　　 
　　江督端午帥以近來關脫短絀現届茶葉上市之際嗣後滬上洋商如有茶葉裝運進口或轉運出口自應一律徵收關稅昨已電飭滬道遵照辦理 
[嚴禁漁船夾帶私鹽軍械]  
　　鹽捕營統領瑞方伯移文滬道略謂漁業公司龍旗漁船裝運鹽斤出洋捕漁向由鹽捕營及外海水師營等查驗旂照如果鹽數相符應准放行倘有夾帶影射侵銷各口即應密拿究辦以杜侵越乃近來各漁船往往不遵定章夾帶私鹽或携帶軍械接濟匪黨弊竇滋多殊屬不成事體除札行外海水師各營嚴查外移請貴關道札行吳淞等關一體遵辦 
[日領詢問鐵路公司築壩辦法]  
　　日本總領事永瀧君以蘇路公司刻在婁縣楓涇杜家村附近築壩安設軌道有碍日商嘉湖小輪往來行駛是以函詢滬道謂該公司所設軌道是否暫時抑或長久請爲轉查等情現蔡觀察已轉詢蘇路公司查復矣 
[縣令勘驗盜案]  
　　閔行鎭卄一保西七圖鄉民何姓家初六晚被盜匪十餘人撞門入内搶去衣飾銀洋值錢四五百千昨本縣李大令親自乘坐小輪下鄉勘驗 
[鐵船沉没]  
　　停泊三板廠新橋河内之鐵船一艘前晚二句鐘忽然沉没溺斃一人昨日將屍撈獲當由屍親人等將該尸舁往法界四明公所備棺收殮 
瑣事城内 
[訟棍宜懲]  
　　本縣李大令訪悉趙秬香單友三串同已革地保孫梅汀朱掌千等盜賣漲灘公地業經提案訊責判孫釘鐐収禁外監趙單朱三人收所諭飭各書詳查趙等控案在案兹查得趙係訟棍單係趙之門生狼狽爲奸被人控告揑詞唆訟之案已有多起昨特將各卷檢出呈請核辦 
[錯在巡十]  
　　趙梅祥與姚吳氏口角由北五區分局解至一區巡警局訊明趙梅祥有房屋一間租與姚吳氏之弟居住是以姚吳氏時常來往趙梅祥以時有婦女出入諸多不便與之口角姚吳氏遂邀同北區巡士褚金標前往妄將趙梅祥扭入局中以致成訟當將姚吳氏嚴加申斥飭令具結與趙梅祥一併省釋巡士褚金標斥革并拘留三日 
[控告姦拐]  
　　陶天林控告陸阿文誘姦姪媳王張氏捲逃來申經一區巡局游巡官訊、 
明屬實判陸責三百板送改過局管押三月陶天林旣已易姓該氏未便給領諭飭函追張氏之母來案訊明給領 
[定期給發船牌]  
　　漁圑局總董蔡山泉郭聘之呈請縣令於本月初十日清晨傳集各漁船頭目帶同各帮漁戸齊赴大東門外楊家渡漁圑局聽候按名發給牌照昨大令據呈轉飭遵照矣 
[官事]  
　　四川候補道徐家保前江西提學使林詒書候補通判謝承瑞江蘇候補縣丞胡鏡清昨均到道拜會禀見松江府知府戚揚昨日到道禀辭行返松巡警 
 
 

Page 19

 
 
總局參事官夏翊宸警政課長張玉煒警學科長王大錕均禀知巡警學堂三班畢業生自本日起分場試驗洋務局委員千總鍾鼎請假赴寗虹鎭巡局委員知縣簡錫恩調辦梅家弄巡局差到道謝委候補典史周宗翰禀謝奉委萬航渡巡局差候補縣丞黄祖恩禀謝奉委虹鎭巡局差南滙縣帮審兼清鄉圑練委員候補知縣洪翼昌禀呈履歷候補通判戴祖詒禀請銷假南市 
[商圑定期開會]  
　　南市商圑公會定於四月十一日兩點鐘在施家弄事務所開職員會提議操衣記式及一切應辦各事至打靶一事准於毎星期晨六時齊集操場排隊偕往云 
[換給夏季警服]  
　　總工程局警務處定於初十日換給巡目巡士夏委衣服西南兩區亦一律照辦 
[查獲賊贓續誌]  
　　張關勝負衣一包至合順質店質錢被南區偵探拘獲邀同泰興衣莊夥胡隆慶認明原贓昨解工程局訊究張供詞推諉判戒責二百下押辦贓給胡具領 
[協傳欠戸]  
　　趙桂林在公共公廨呈控已歇錢莊夥王懋廷積欠造屋價銀昨日由廨派差持票至總工程局協傳歸案訊理 
[究辦巨竊]  
　　長江巨竊郭振卿及續獲之同黨王義福昨由工程局提訊判各戒責二百下王逐出郭押候吊齊贓物嚴究 
[學徒被騙]  
　　恒祥酒行學徒被甲乙兩匪騙去藍紡綢棉袍一件當即報知工程局請爲查緝 
[女子發堂]  
　　泰興婦人祝張氏　祝洪昌俞嚴氏俞金波來滬希將伊女巧之價賣一案昨由工程局復訊判將巧之發堂擇配祝張氏等一併斥退 
[出店行竊]  
　　二洋涇橋和大洋行出店姚連福携獺皮二十張至南市求售被探夥詰知在行内竊出解請工程局訊判戒責一百下逐出贓存候認領 
閘北 
[流氓荷枷]  
　　江灣流氓彭新春因持刀行兇由三路一區拿獲解奉巡警總局孫裁判訊責二百板収押在案昨奉復訊判發犯事地方枷示半月 
[不認行竊]  
　　王小二子因行竊怡豐棧物件經四路一區緝獲解至總局收押昨日復訊王供不承認判交保候查 
[限期交人]  
　　祝戴氏控沈寶熒串匿伊媳阿蘇曾經巡警局勒限交人昨因逾限不交提案復訊判限五天内交出如違擬罪 
英租界 
[探夥畢竟便宜]  
　　探夥裁縫阿寶即吳錫春在浙江路恒豐里開設雉妓院專雇輕年傭婦逼良爲娼上月間誘金子英家乳傭翁李氏之女阿秀爲傭逼令接客後爲女母知悉報捕飭探將吳及吳之姘婦喬氏一併拿獲昨解公廨請究吳供詞閃爍判從寛罰洋三十五元充公翁阿秀交母具領 
[拐匪亦不重辦]  
　　吳張氏控范二寶誘拐女孩昨由公堂提訊判范交保孩交氏具結領回 
[嚴緝梟匪]  
　　英總巡卜羅斯君昨接公廨轉交緝梟憲札即傳諭中西探捕嗣後查有口操外音形跡可疑之人即拿解捕房解廨核辦 
[不忘前夫]  
　　黄渡鄉婦張寶英控龔阿三張阿二唐少和錢陸氏王婁氏李顔氏等串同後夫張坤元將前夫所生女孩價賣與粤婦麥吳氏一案昨由包探將各人查獲解廨訊究判張坤元押西牢半年龔唐與張阿二各押二月陸婁顔三婦各押官媒一月麥吳氏從寛斥釋孩交張寶英具領 
[不耐久押]  
　　甬婦王海新在濟良所吵閙圖逃昨由所董解廨請究判押所三月候查傳伊夫到案再核 
[拐案]  
　　崇明人沈根郎控朱交郎誘拐弟媳沈潘氏價賣於周雲生一案昨由公堂提訊周供係顧雪章朱交郎朱阿二等領來價賣不知串拐求鑒訊之沈潘氏供丈夫沈友祿素患瘋病婦人被顧雪章誘至上海價賣於周雲生質之朱交郎供不認拐判押候補提人証再訊 
[迷路]  
　　小孩王阿陽迷路由探解廨據供廣東人住居靶子呼判留廨候認 
[公堂瑣案]  
　　王洪氏控朱承廣搶物訊供不認押候查明再訊曹阿三竊木植押捕房三月期滿驅逐出境聘白爾電車公司控坐客裘仁甫混用舊票訊不承認押候查明再訊沈省棠將食物送與總巡捕房押犯押七天逐出泰康燈罩店學徒居云卿竊取店内什物押兩禮拜張和尙竊徐阿毛衣服押捕房一月陸蘭廷控沈鄔氏吳林標行竊絲頭判分别押候查明再訊 
美租界 
[醉漢行兇]  
　　前晚有一酒醉俄人在百老滙路胡閙由捕拘獲突被該俄人用刀刺傷即禀知捕頭送請該領事署訊究 
[失竊銀圓]  
　　元芳路某雜貨舖失去英洋九十餘元報請捕房查緝捕頭准飭探往勘 
[違章停車]  
　　馬夫張阿金在蓬路違章車由捕拘入捕房押候訊究 
[竊賊押究]  
　　周二和竊木板陸阿毛陳阿四等竊絨布由探先後拘入捕房押候送究法租界 
[一拐再拐]  
　　蘇東蘭前因誘拐仇恒發家小孩上公堂判令監禁在案兹因左得奎拐匿菜市街周夏氏家小孩一案訊知蘇亦同謀又於昨日提案詰訊蘇供認不諱判左枷一月押二年蘇除原斷外再加禁年半 
[一竊再竊]  
　　陳桂生前因犯竊經公堂判令驅逐出境有案詎則日又在某輪船撬箱行竊當被獲住送廨請究判枷一月期滿仍令逐出 
[一訊再訊]  
　　周掌全控薛四福誘拐小孩一案昨由公堂復訊仍不供認判還押候查 
[一押再押]  
　　押犯夏花雨張阿三高雨田張阿福楊樹喜等五人現均期滿昨解公堂請示判一併改押改過局 
國外新聞 
[美日公斷約已定]  
　　初七日東京電云美日兩國在日俄戰爭以前預備擬結之公斷約兹已在華盛頓簽押其内容之要點除關於國體之事皆以强迫公斷惟日本締結公斷約以此爲第一次云泰晤士報初七日紐約電云美國國務大臣羅德與日本駐美公使高平小五郎已將美日所結之公斷約簽定約中内容與近來美國與他國結定之約同一性質 
[日本嚴防韓國亂事]  
　　初七日東京電云日本近以激烈手段壓制高麗亂事各省兵隊皆陸續增加 
[英國特許狀議案]  
　　初七日倫敦電云昨晚英國首相愛斯奎士在下議院宣言特許狀議案尙未在上議院通過高等特許狀之稅擬於明年起徵以上譯字林報 
[火油大王擔任路欵]  
　　初七日紐約電云傳聞美國火油大王已通告俄國願以巨欵假俄建造黑龍江鐵路俄國對於此事極爲感荷 
[美艦隊行蹤]  
　　初七日紐約電云美國艦隊已離門提内仍回舊金山以上譯泰晤士報 
[倫敦股票近况]  
　　初八日倫敦電云近因股票跌價有股票掮客二百人不復充當倫敦股票貿易社社員 
[德皇行蹤]  
　　初八日倫敦電云德皇已自希臘柯夫行抵奥國海軍根據地波萊地方 
[英人保護利益]  
　　初八日倫敦電云英國外務部大臣葛雷在下 
 
 

Page 20

 
 
議院宣言現外部已籌議改變英人在暹羅之現狀俾保護英人利益云 
[重兵遏亂]  
　　初七日柏林電云俄國政府已派兵一萬五千名前往波斯邊界防遏扣斯亂事 
[俄報驚人之論]  
　　初七日柏林電云俄國某報載稱英人對於阿富汗可聽其自由行事俄國亦可按照英俄協約占據波斯北部云 
[公使調任]  
　　初七日柏林電云意大利駐日公使人葛利喇大約將調任法使以上譯文滙報 
來件 
[中國商務輪船會社有限公司招股節畧緣起]  
　　日本以五千萬人之往來貿易其貨物郵船獲利之大毎歲凡數千萬中國人口四萬萬商務徧環球即旅居外洋人數亦以千萬計毎歲貨品銷售客貨轉運利權之外溢者何止千百兆同人等因力爭捕權海權之激刺結合中外各埠行商聨名担任集股創設中國商務輪船會社與同胞謀大利凡所舉辦皆日日見利者聲氣聨絡中外一家其生意之旺利權之大早在人人意中其股份五元各同胞人占一股其數已不可勝計環球以商立國我同胞其急起而直追之可矣 
兹將招股節略列下 
　　一本會社按照股份有限公司章程特定名爲中國商務輸船會社有限公司 
　　二本會社所収股銀存放省港各票號銀號及省港銀行先以三十萬元建設勸工塲研究改良土貨餘概彚爲置船行駛内河外洋各商埠兼推辦燕梳之用 
　　三本會社公司設在廣州省城公司成立即行擇地建設現在十八甫富善街設立輪船會社七十二行商辦事所其中外各商埠几輪船行駛之區商務繁盛之處皆酌設分局或代理四本會社田粤省七十二行同人聨合中外華商聨名切實公同擔任將來各埠商務輪船務即由各埠同人遵照總公司定章辦理 
　　五本會社共集股本一千萬元分爲二百萬股毎股五元限一次收足以爲從速建設勸工場自備大小輪船之用 
　　六本會社開收股銀省城由十八甫輪船會社行商辦事所總取中外各埠由各該埠衆商所設分局代収即發収條其由該埠所公認之商會善堂會館商號代收者隨時彚交本會社或分局給發収條其収條概由總公司頒發俟開辦後再定期由本會社換給股票息摺 
　　七凡中外各埠商會會館善堂公所及殷實商號擔任招股毎招足一百股以上將股銀一次彚交到本會社或分局時即由本會社及各分局送回招股費用銀五元以此類推自認一百股以上者照送不滿一百股者免議 
　　八本會社專集華商股份凡附股者應遵照本公司章程辦理不得牽引外人與本公司有所交涉若犯此章即將其股份充公註銷其票摺亦作爲廢紙 
　　九所収股銀一律以雙龍毫爲本位毎圓七二兌九九五平核収其有以銀紙紋銀大圓附股者均照時價補回銀水將來派息亦一律平式 
　　十定期本年三月十二日起収股銀至滿額時即行截止 
　　十一本會社股本毎年週息一分算照生意規矩均以交銀之日起息開辦後其應派利息預先三個月佈告定期照章開派到時由各股東携息摺到總公司及各分局支取 
　　十二本會社所有溢利分作十成計以一成爲本會社及各分局辦事人花紅以九成爲公衆股東權利 
　　十三本會社股本係開辦工場輪船燕梳三項生意皆日日見利者我華人商務之多利權之大必可操勝故本會社特先另派特别利益凡各股東交銀後除發回股票息摺外毎股另送回船票二張毎張一元算其船票格式如銀紙樣隨時可搭支本會社輪船客貨水脚其詳細章程另列船票背面一律遵守行用 
　　十四本會社開辦費概由行商辦事所同人先行墊支各分局開辦費由各埠行商墊支俟公司成立後撥還如不成立原銀還回所有各費概由墊欵攤派 
　　十五同人擔任招股至本會社成立後當延聘熟悉商業船務人才不分省界擇優授職 
　　十六以上簡章舉其大略其詳細章程隨時妥訂 
　　公推管理財政員朱伯乾何耀垣左懽若李敬寛葉文園黎鉅泉麥曉屏盧輔宸中國商務輪船會社有限總公司謹啓 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
