# 1884 - 133 - 4903986

 

Page 1

 
 
[第二號畵報出售] [  申報舘主啓]  
　　本館所印畵報已於月之十四日發售第一號三五日間全行售罄可見價亷物美購閱者必多也茲於二十四日發售第二號畵縫中之數目係由第一號蟬聨而下者誠恐購閱諸君購得第二　而以未曾購到第一號爲憾故又添印數千以備諸君補購如日後購得三號四號而有未購一號二號者亦可按號補購再者本舘接得中法和議已成價電後卽覔李傅相與法欽差福尼兒及稅務司德璀璘之眞相繪成商訂和約景象編入下次第三號畫報發售此布 
[紅樓復夢出售] [  申報舘主啓]  
　　讀紅樓夢者均以寳黛二人不耦爲憾因欲别出心裁力翻前案冀爲寳黛吐氣於是有後紅樓夢續紅樓夢等書出焉其實皆夢中說夢使聖欲見之　如批續西廂而齒冷矣但窺中取長似以紅樓復夢爲差勝惜坊間版已漶漫閱者頗不爽目本舘用特付活字排印現已工竣廿二日出書每部計又十本價洋七角售處悉遵舊例看欲破愁城而浮大白者盍取觀乎 
[測法篇]  
　　中法之和局刻下業已議定約欵五條亦由電音譯登在報自是而兩國睦誼依然和好如故而中法臣民可以共享太平之福商賈諸人皆得以安居樂業幸之不暇又何事故爲猜測也哉然而本館前曾著和局質疑一論以爲和議之成如此其速似法國有迫不及待之勢或者其中必另有故此言也非僅逆億之私見也乃觀於昨日本館越南友人自河内發來一信而益知余說之非謬矣越南友人之信言法兵之在越南東京者大有調動阿非利加之兵與客兵則皆調而北法兵則皆調而南其有留在北邊之法兵三隊不久亦當啓行蓋以法廷近有密電命迷祿將軍回國卽當將此三隊法兵統帶回國此其故不從可知乎夫迷祿將軍固東京法軍之大帥也法軍雖得桑台北寍洪化而華兵未遭大創劉軍亦未敉定此正軍務吃緊之際而大帥顧可輕動乎且法軍攻取越地雖曰得手而越事究尙未見大定飲至策勳之典當以俟之異目今遽命元戎返斾則豈竟將越事廢於半途耶小兵船之吃水淺而可以駛行小河者雖已到越而爲數不多此而遽曰止此已足無煩多兵其誰信之法人之前此屢挫于黑旗以不得地勢之故顧山巒叢雜之處足以喪師　港汊紛歧之地反不足以置伏乎淺水兵船其船身必窄容兵士度亦無幾以此梭巡而藉爲聲勢則尙覺其可朋若專恃此以爲制勝之具因此而欲减撤其兵其失計爲何如矣吾故知法人之所以爲此者其意盖别有在也夫此信以十二日由河内發來而信中則已述及法人之言謂戰事已畢此其法人之心早已胸有成竹不待十七日和約訂定而後知也福尼兒到津卽膺電授全權之命限以十六日爲期哀的美敦書早已預携以來兩欽差相見各以全權憑據互相閱看中國大臣去京不遠全權之據固無庸致疑若福尼兒之全權則授之以電豈電音所譯亦足以爲憑乎此可見福尼兒之來固早受法廷之方略而亟欲和議之速成矣然法人之心初非有所懼於中國而此次汲汲求和若此豈别無他故哉外洋報載馬逹加斯加島主踐阼宣言於衆謂全島以四海爲界界之内雖一毫不以與人而法人則正思蠶食好佛及帶麥帶尾之地去年曾於此地肇事與英人　齬而又拘執英官囚辱英牧師致英領事憂憤成疾而死雖其後英人之隙業經賠銀伏禮殷法消彌而該處之地則尙未據爲法有也於是而欲與馬島諸員商議詎言甫出口而該島主早已拒之繼而法人又以保護之說進其意蓋亦欲以紿越南者紿該島乃偶一啓齒而該島主又關其口而奪之氣曰本島自有政令何煩他人保護斯言理直氣壯法人更從何處置喙然法人之志蓄之已久恐未必遂以該島主之一言而卽退然聽命也該島在阿洲之東塊然一島孤懸海外與中國之瓊州臺灣崇明舟山形勢相將其地去印度不遠南洋一水不難徑渡若撤越南之兵以從事於該島則其勢甚便英國雖曾預聞其事然去歲受欺於法人亦未嘗有與法爲難之意則此時而以兵戈從事度英人未必過問以該島彈丸之地更小於越南若法人以兵臨之又豈足以相當則唾手成功早在法人之意計中矣故吾以爲法人之急於與中國言和不惜倉猝委曲以相就者皆並非懾於中國之兵强特恐中國之兵不撤而久與相持我出則歸我歸則復尾而綴之旣不能置而不顧又不能舍而之他如臾駢之老秦師而法人將大受其累故不得不俯首以聽命也蓋和之意法人早已先定之觀於河内十二日發書而迷祿已有回國之信而法人之心不且昭然若揭也哉 
[上諭恭録]  
　　四月十七日奉上諭太常寺少卿奕年奏孫河鎭屬有明火劫案請飭嚴拿一摺前因本年二月間該鎭大順布店被搶一案當諭令步軍統領衙門順天府飭屬嚴拿匪犯本月初八日夜間該鎭人合當舗被賊匪多人手持火鎗肆行搶掠並有拒傷事主情事僅拿獲盜犯一名餘俱逃散近畿地方搶劫之案層見迭出實屬不成事體該管官玩視捕務漫不經心殊堪痛恨卽着步軍統領衙門順天府勒限嚴拿盜犯務獲懲辦毋任　網倘限滿無獲卽將該員弁等從嚴叅辦欽此同日奉上諭徐延旭奏神靈顯應請頒匾額一摺廣西雒容縣城隍神素著靈應地方遇有旱澇祈禱立應光緒九年夏間該縣雨澤愆期官紳虔詣祈禱甘霖沾足轉歉爲豐實深寅感者南書房翰林恭書匾額一方交潘鼎新祗領敬謹懸挂以答神庥欽此同日奉上諭前據崇志奏叅佐領祥元等侵吞俸餉各節當降旨令譚鍾麟確查具奏兹據該督奏稱佐領祥元等呈控協領那爾春布迎合崇志之意將　志所領俸乾按照十成支放並不查照五成章程支領且橋弄崇志將祥元等撤任等情請飭查辦又片奏崇志縱酒負氣任性妄爲平日苛待官兵凉莊滿營嘖有煩言並有札提鎭番縣舊欠糧石情事等語卽着譚鍾麟將崇志前奏及祥元等呈控各節澈底查明據實叅叅毋稍徇　崇志着卽撤任聽候查辦鎭番縣舊欠粮石係同治六七年間凉州辦防奏提之項嗣因防務解嚴未經提用事隔多年崇志何以徑行札提該縣知縣蕭汝霖折銀付給顯有串通舞弊情事着譚鍾麟一併確查叅辦並將倉粮勒限完繳毋任玩延凉州副都統着譚鍾麟於該處協領内揀員暫行護理該部知道欽此 
[本館接奉電音]  
　　昨由通州電局專發電音到本館有四月二十二二十三日上諭五道敬謹譯登○四月二十二日奉上諭雲南昭通鎭總兵何雄輝着發往廣東軍營交彭玉麟差遣委用欽此同日奉上諭前據岑毓英 
 
 

Page 2

 
 
奏請全師撤回扼守要隘等語該督未候諭旨輒卽退紥館司殊屬不合機宜岑毓英着交部議處欽此○二十三日奉上諭陳寳琛奏按試江西上饒縣武童步射之日突有弋陽武生糾衆毆鬥推倒箭靶當經該學政督飭員弁立將首犯汪鎭波緝獲供認閙考不諱等語各學應試生童宜如何恪守場規各安本分乃敢持衆閙考希圖挾制此風斷不可長亟應從嚴懲辦以儆刁風着潘霨督同臬司卽將此　確切研訊按律定擬具奏此等弊端據奏不獨上饒一縣爲然嗣後着該學政督飭各該學官廪保隨時嚴加約束並着該撫飭屬遇有生童藉端滋擾卽行嚴拿究辦欽此同日奉上諭陳寳琛奏請將篤行紳士量子奬勵等捂據稱江西在籍紳士同知銜卽用知縣鄭維駒内行敦篤人無間言主講書院學規整肅嚴辨義利教有成效洵屬可嘉鄭維駒着加恩賞給五品卿銜以資觀感該部知道欽此同日奉上諭御史鄭訓承奏蠲緩恩旨地方官任意延擱請飭嚴定瞻黄限期一摺著戶部歸據御史程鼎芬前奏蠲免錢糧勘報停徵摺片内一併妥議具奏欽此 
[朝鮮近聞]  
　　漢城内向有長通社及烟務局皆日有起色近聞又有保嬰社專業種痘亦有患商局處盖爲通商而設也○通商衙門設有英語學塾招集生徙去歲七月請英人奚來百士爲教師兼通日語生徒額定二十九人待學成後將分派各處以新其耳目也○城内若干人各合本錢製釀美酒販賣諸處名曰長春社又有新印社則刻書出售者也○中國運來之桑秧現已栽挿成行但入春以來雨澤稀少未識能都活否○去歲所鑄銀錢上有大東二字識者以爲大東小東杼抽其空無心用此二字盖國帑空虚之兆耳○宫内設電線一條逹於諸政府中國王甚以爲喜聞羣臣聚議將於海底通設電線直逹天津上洋等處惟工費浩大不知眞能舉行否○路上見一短人殆卽古之所謂侏儒身長不滿三尺頭約尺許鬚長三四寸離地僅一尺有餘見路上小兒必與之馳逐戲弃訊知爲漢陽中人年已五十餘因其矮小無肯與之爲婚者若能運出外洋又可居爲奇貨矣 
[録朝鮮通商委員陳愛南觀察批]  
　　據禀該商船載來漢城貨四百四十五件投報仁川關起騐完納貨稅被　關將貨物扣留散布海灘無雨具遮盖任令雨洗盜偷無人守護今已多日不准移動回船按貿易章程曾准運入麻浦乃故意解難以致苦累多端懇清辦理各等清違理背章害商如此如果屬寳凡在人心無不遑迫本道亦　深憫念查此案先准駐理仁川華商事務官李丞禀報前情業經本道按章照會朝鮮統理交涉通商衙門查辦現在往來請駁務得遵照定章而後已該商着卽放心靜候示遵可也 
[粤東縣試]  
　　十一日南番兩縣考試文童南海共有三千九百餘人番禺二千五百餘人斯文濟濟可謂盛矣兩邑尊先聘閱文幕友八人嗣見卷帙太繁不能尅期校閱再延四人庶得從容分校想功深伏案者自可拔幟先登惟南海命題曰有二字數千人中莫知其爲何章者隨後請題解邑尊注明子游章方知是澹臺滅明句然其中誤作者尙多皆以爲有同乎曰有句邑尊披閱之下見文理彼此有不同者大爲詫異隨卽出示申飭 
[粤東瑣事]  
　　佛山麒麟街十一日有草包一具外露衣服形跡來往人等取而視之則見衣服内包有死人年約三十有餘血跡滿面當卽禀官相騐聞官將更夫及隣近拿往審問各人皆被縲絏焉亦可謂無妄之灾矣○陳村團防保甲辦理甚嚴各家門牌逐日稽察無論住家舖戶並不許收留閒人住宿因時事多艱深恐匪徒竊發前此紅匪起事亦在陳村各父老前車可鑒辦理不憚過嚴也近來到埠交易皆朝至暮返甚爲不便有某甲收帳雇艇回省是時天色已晚行至半海有匪徒三人開刀攔住該艇將某甲衣服銀兩搶盡而去自後日暮回省者皆約定三五成羣一并同行也○南海縣陳甲於前月中旬失去一子禀縣追究縣責成差役嚴限查出差役購線往新安查得某家曾買陳姓一子遂贖回覆命及傳甲認領則固非是不敢領回官細訊小子問以其父何人小子口供係癸酉科舉人陳瑞銓之侄貢生陳福銓之子也卽差人送回其家查陳氏卅代科甲而家本寒微向以筆耕爲業失去此子無力追尋久已置諸不問今一旦珠還合浦欣幸何如然而陳甲苦矣 
[募勇到防]  
　　前報蘇防統領撫標後營韓觀察派委營官前赴清淮招募副後一營管帶來蘇一節兹悉本月十六日已由宋管帶在揚州一帶挑選足額約五百名從陸路抵蘇卽紥在楓橋地方查得該新營勇士率皆年壯力强加以訓練洵爲勁旅其軍裝聞已　滬上新載生洋行電致外洋定購來華共需銀五千兩左右并購備水雷電機電表各件以備行營接裝通電藉傳消息並聞撫憲本擬再招數營以資調遣刻知和局已底于成恐未必再事嚴備也 
[紅茶運漢]  
　　十七日江裕輪船過九江裝運紅茶往漢計七千二百餘箱十九日福和輪船又由潯裝運紅茶往漢計八千六百餘箱云 
[江臬過境]  
　　江右王鶴樵廉訪入覲出京於十七日附輪船抵潯暫駐於招商局内次日卽乘輪往漢口九江文武各員均在碼頭恭送行旌聞廉訪回河南修墓後再莅江省接篆云 
[經廳到任]  
　　新任寗波府經廳劉參軍於二十六日酉刻接印 
[招勇滋事]  
　　賀總鎭在寗波招勇已録前報兹聞二十一日點名挑選所挑取者皆湖南人蓋卽前所撤回逹字營之楚勇也寍波人皆棄而不用是以始則擁擠喧嘩繼以瓦石亂擊甚至將賀總鎭之坐轎擊碎總鎭大怒喝令捉住二人送縣懲辦云 
[騾逸傷孩]  
　　京口西門外銀山門前有萬順興米店十七日曾用騾在他處駝米數石而回卸米畢將騾繫於對門空地瞥見牝馬經過不覺其欲逐逐斷繩而奔馬見騾追趕遂亦狂奔路人不及奔避者都被撞倒沿路踏傷六孩或傷眼或穿腿或破額内有某姓一孩兩房共此一子被騾將小腹踏傷命在呼吸受傷各孩之家聞信齊至將孩抬至米店嗣經地保出爲調處罰令米店出資養傷惟某姓尙未肯于休云 
[和尙投河]  
　　日前嘉興城外有一年輕和尙在途閒行瞥見一老僧前來赶緊逃避走入一篐桶店内旋被老僧捉住押帶登舟乃駛至端平橋外大王廟前小和尙竟聳身入水當卽撈救無着船隨逸去經紳董飭地保追究嗣悉係馬沙匯落鄉黄字圩普銘寺之僧老和尙是當家名慶太投河者係客住月前捲竊濳逃一旦撞見因之拿住耳其屍隔兩日浮起撈至灘上仍飭地保着該寺出爲買棺收殮了結箍桶店無于並未累及否則平空出一假人　矣 
[袁江雜録]  
　　漕憲月課漕標及淮揚鎭標候補各員已改弓矢爲槍炮本定每月念四日漕憲親自閱看兹以易技初操演恐未純熟且各員中有貧無槍砲者故酌發洋槍借與操演緩期至本月十一日漕憲辰刻赴教塲考試計兩標投考人數共約百員六槍全中者兩標各只一人統計全數亦不過三成以上云○淮北自去冬開秤以來已歴半年所銷鹽數纔八十餘句盖因去歲皖地水荒近來私梟充斥故倍形疲滯也各票商見此情形不得不降心相從暗將官價跌去或數分或錢餘現好鹽售銀一兩四五分低鹽售銀九錢一二分互爭先後故態復萌有心鹽務者惟搔首引領日望減引耳○管帶蘇州撫標親兵後營宋都督現奉撫憲飭令招募一營以資調遣都督已在揚州一帶招募復至清淮散 
 
 

Page 3

 
 
貼示諭諭其卽速赴揚聽點淮陰本遊俠之鄉近日遊手好閒者更多一聞此風無不眉飛色舞揮手出門也○前月崇實書院古學小課人數較經學倍蓰且宋艷班香美不勝收故漕憲於正額十五名之外擇生員文理較優者副額前十名每名概給花紅銀二錢以示鼓勵○浦上錢業自正月間敦和收票二月間鼎成罷手億源德春亦順流而下詎近日謙吉昇又倒所幸浦上來往各家尙無甚瓜葛不致大受其害也○初十日爲文質夫宫保生誕門生故吏醵資申祝香烟繚繞燈彩輝煌山海珍羞德政牌傘演戲開筵備極欽樂王東麓邑尊亦便道拈香想此後當爲成例 
[倒帳續訊]  
　　泰來莊倒帳一案前在蘇省府署發審局疊訊數堂所有供辭堂諭大略情形節經探列在報兹悉本月二十二日又經提集質訊執事曹某仍供如前問官詢其究能緝到顧姓東人否該東究有何項産業可以抵歸各欠據供顧東下落實不知曉卽伊　屬亦以進香爲詞不知匿避何地至於産業在南潯有房屋三所可值數萬金其餘概不知悉吳東則供此案總求札飭上海縣提集欠戶如數追繳倘或兩抵不足情願照股灘還决不敢少人分文至於代他人還欠恐亦無此情理蒙諭先生措繳現銀三萬自當遵繳惟其餘仍應分限再繳則職員旣無此力量且是案總不應一人出爲料理仍求大憲札提追欠以抵各帳并勒緝顧東到案事便可了等供當諭令趕繳三萬以使攤給號商欠戶候提追曹供狡執應俟回明上憲請示後再行提訊就此退堂云 
[木椿又坍]  
　　虹口琼記碼頭一帶木樁三月間經工部局雇工修換現已工竣而新換之木樁忽又坍卸昨日業又改築矣 
[機匠斷指]  
　　前日製造局機噐匠某甲在機器房做輪船上之輪葉偶不經心五指被輪葉截去人卽昏暈當送醫館醫治未知無恙否 
[失妻控案]  
　　趙光興投上海縣控稱娶妻吳氏已有四年前日岳父吳國珍領妻去誆稱薦爲傭工詎被串同伊表姪吳炳濤將妻拐賣不知去向爲此先將吳炳濤扭請究追蔣明府詰之吳炳濤初供不知及喝刑責始稱趙妻被吳國珍賣與九畝地營盤内左哨營官王某爲妻及明府函致該營查詢據稱並無其事前日趙又將吳國珍扭案蔣明府訊供據稱賣在湖州府歸安縣菱湖鎭竹行内某姓爲妻得財禮洋八十元等語明府以吳炳濤前日妄供飭笞責一百板仍備文着趙光興協同吳國珍赴歸安縣控究飭退 
[示我周行]  
　　英美各捕房之中西捕出差巡街向由各捕頭分派現在工部局恐各捕走錯路徑故將各路刊列成書各給一册以便觀　　覽庶無混淆之弊云 
[惜福免灾說]  
　　儒者不言報應而餘慶餘殃載諸周易神道設教自古有之顧報應之書汗牛充楝非特不能事事躬行亦且不能人人盡曉今特將事之易行而不費銀錢者約舉數條於後以爲有志者勸倘能遵而行之自可以默感祥和潛消災沴行之一鄉則一鄉受其福行之一國則一國受其福其事雖微其效甚速忽以爲老生常談而忽之有厚望焉一在惜榖北人不知惜榖故收穫少而荒年多南人稍知惜榖故收穫多而荒年少凡稻柴上之餘榖均須揀下以小罐貯之積有升斗或與乞丐或飼禽鳥一舉手而功德最大又南方人每以麫粉漿洗衣服甚且下及襪袴污穢暴殄莫此爲甚不如以山茹粉代之價亦便宜而且適用其餘如殘粥剩飯糕餅屑粒均須隨時檢點無許抛棄然此等事往往假手婢　主人不及見聞不知家人有過罪歸家長務須時時訓導刻刻稽查有不遵者責而逐之其在小戶人家亦須以此訓其妻子則自無暴殄之咎矣一在惜字倉頡造字天雨粟鬼夜哭人不識字與瞽目一般字之爲用大矣哉世人穢棄字迹莫過於店鋪之招牌紙如烟店　心店茶葉店之類均以有字之帋包裹食物愚民買歸隨手拖棄或撚作紙煤或用以拭穢種種褻瀆最干天怒奉勸開店鋪者以花様代之亦可作爲字記如不得已則於總包上用字其中小包上均用花樣則可以省卻無數字迹獲福必大又如拭穢草紙兩旁均有招牌字樣雖逐張分開不見字跡而合之則明明有字以之拭穢是直以字紙拭穢矣奉勸居家者先將草紙邊上之字剪去然後用之方不造孽尤勸草紙鋪中兩邊勿印字記或以花様代之或於盖面一張上標明記號則用時揭去一張餘皆無字之紙矣此外如出恭看書以書作枕及婦女夾放鞋樣之類均須切戒以上數端不費一錢行之最易有識有務將此意遍勸愚蒙或將此刊印數萬張各處分送苟能人人遵守自可永享昇平人亦何樂而不爲之哉甲申清和月姑蘇白水道人識 
　　接誦金保三先生惠函聆悉自來火匣有招牌圖記抛棄於路者不少每日遣人在外拾取有二三十隻爲勸攺用花樣以免污褻囑擬一篇布告同人其護惜隻字無微不至勉陳一二質諸長者諒弗計其工拙也○謹啓者文字淹通析義何難領會形聲釐訂措辭總易流行政固肇乎結繩事可該於操劵凡此百端交接無非片紙留貽筆墨所傳鼎彝並壽或有不諳護惜漫事鴉塗到處横斜胥供蠹食銘鐫器皿摧殘而盡委泥沙篆刻球琳毁棄則幾歸糞溷街衢徧帖風雨漂摇市肆馳名雪霜剥蝕溯簡編於陰隲已有箴規徵果報於鬼神不無呵譴嚴師提命髫年早悟遵循益友勸懲平日逾知奮勉畫縱譌於蝌蚪勿任淪湮形詎混乎豕魚休遭蹂躪所尤忽者可補述焉火閃自來標識而蠅頭楷小塵封多許搜尋則牛足涔深何妨花樣翻新無煩繕寫預祝芝莖益壽善爲栽培盡我之長誥誡奚嫌苦口詳人所略綢繆許訂同心鄭重良謨以古爲鑑保三先生印德鑑家居德豐南里可謂名實相符彌縫後悔從今早圖旣承長者之指陳實媿後生之耳食祖考具垂至訓清夜懐慙先祖省齋公惜字數十年不辭勞瘁　壽八十有八炳藜八九歲先祖暇時諄諄課讀見藜不動字紙賜以餻果先考書巢公見藜信筆塗抹時加訓誨蘇湖本設專官前朝奉教詞多剴切儼聽暮鼓晨鐘意甚悚惶屢視頽垣敗壁願哲嗣聨登科第邀眷佑於穹蒼俾後生益懍臬圭動揣摩於尺素感增知已安能河漢斯言命示重申總是雷霆之警函中有褻字雷殛等語韋弦載載佩什襲常珍亟搜采乎書齋其積儲夫寳藏竊幸後之覽者將致意於斯篇[  霅溪青藜閣主人謹擬]  
[三募藥丸]  
　　謹啓者連接山東順直放賑諸君來函該處被災後時症大發查放賑時灾戶罹病者十之三四乞賜純陽正氣丸者絡繹而來所有寄去之丸不敷應給善昌代災區病者乞募已登報章第一次登報後已蒙在滬大善士慨然樂助台銜捐數已列報代謝第二次又蒙本埠及外埠大善士朂來藥丸藥資今將樂助善士台銜捐數開列○鴨闌舊主陸君秋丞觀察印廼普助來洋一百三十元委合正氣丸一萬服連裝箱費○禪臣洋行大買辦梁君金　助來自製萬應午時茶兩大箱計四千八百塊○元芳洋行大買辦白君玉巖助來廣東正氣丸五百个○安徽唐昆華兄助來廣東痧藥六百瓶○東海補過廬廣東痧藥一百二十瓶○覺悟子助正氣丸三百服○鉅鹿子助正氣丸二百服○福建林雲記正氣丸二百服○雲間有心無力助藥資六元○江右程清芬堂助洋六元○南翔隱名氏助洋二元○武林王肇槐堂助洋一元以上十五元託合藥資正氣丸代合每百服計洋一元二角無如地廣人衆不得不再代呼乞命全仗各埠大善士隨緣樂助廣種福田救人一命勝造七級浮圖如蒙惠賜務祈從速兩省賑欵起解在卽藥丸一併裝運○代募賑欵尙無虚日連接四兒則敬來禀如半途而廢前功盡棄如欲救人救澈必須接濟到秋熟區區苦衷伏祈原鍳未便遽行告止但望天從人願不勝代灾區乞命之至附登貴報卽請衆鑒上海北市絲業會館籌賑公所施善昌謹再啓四月二十日午刻 
 
 

Page 4

 
 
[楊君步雲以悼亡詩見徵聊賦二律以應之]  
　　一曲離鸞絶可憐銷魂况復在華年抛來雲錦裳誰織忍對菱花鏡正圓地下不知生有涙人間終恨　無緣思深難覓眞顔色疑入蟾　侍絳仙應悔生前太有情斷腸猶記喚即聲珠沉玉碎愁難遣鏡破臺空夢易驚如此佳人天亦忌那堪良夜月偏明抗懐潘岳悲同病多少新詩寫不平[  澹定室主人未是草]  
[悼亡詩]  
　　生平不解悼亡詩逆境新遭恨莫支機杼深宵懷伴讀米鹽歲累籌思花鈿典盡貧何補裙布粧成儉可知獨上空樓人已杳一回追憶涙絲絲凄風苦雨泣無聊瘦盡休文一束腰不信名花難永壽　堪弱蕊更同彫生前思子頻悲悼地下添兒件寂寥愁緒如　歡漸少針氈寒擁可憐宵玉碎花殘我　痴悼亡潘岳不成詩攅眉深鎖愁千縷握手難留命一絲人去莫知身後累魂歸空向夢中期渺茫泉路尋何處此恨綿綿無盡時艱難典盡鏤金震入殮猶然荆布粧才拙吾無衣食累家貧親有　皆嘗割肱奉母心能孝折臂無醫命竟亡蠟炬雖還剩涙人間天上兩茫茫[  哀紅館主步雲楊嘉嶼草]  
[金縷曲史感事錄請揖竹詞人高昌塞食生吟哂正]  
　　幸覓無兵地好婆娑且談風月少爲身計一片趙家乾淨土贏得六朝興廢只遺恨半間堂裏千古河山龍虎窟數從　勝負分來未三尺劍高皇帝監儒信有何經濟但男兒正須於此報君恩義尙可爲乎天下事臥榻不容鼾睡奈餘子飲䊚亦醉坐失機宜供鬼笑受揶　獻納終輸幣却短盡英雄氣[  柳隱詞人馬相如金閶未是稿]  
[蘇省撫轅抄]  
　　二十二日委署蘇撫右營守俻丁魁榜禀知接印縣丞俞世球禀銷解囘宜興縣秋審人犯差並禀知奉首府委代理雲澤縣縣丞事卽辭赴任委署崇明縣典史葉　福禀辭赴任未入吳士元禀知　奉臬憲委赴淮揚揖捕差 
　　滚戲山前逼二進宫殷家堡雪塘獨占送銀燈硃砂痣觀花燈水蓮洞 
　　四月廿五夜演 
　　飛虎山樓會白蓮寺遊龍戲鳳美人計雙摇會白羅衫雲光洞 
　　新開老丹桂茶園 
　　四月廿五日演 
　　定中原照鏡扇墳蟠桃會擋亮密誓燒窑封宫李陵碑 
　　四月廿五夜演 
　　伐子都廻龍閣血手印翠鳳樓桑　會新安驛剌虎打龍袍淸官册 
　　新開詠霓茶園 
　　四月廿五日演 
　　反五侯釣金龜三擊掌宫門帶江東橋下河南斷蜜洞金花洞紫金鎖蔡天化 
　　四月廿五夜演 
　　摘纓會二龍山瞎子捉姦演火棍二進宫伐子都雙摇會征西傳失街亭空城計軒馬謖 
　　禮拜一拍賣 
　　禮拜一拍賣 
　　禮拜二拍賣 
　　江海關啓 
　　禮拜二拍賣 
　　禮拜四拍賣 
　　金鎞神術 
　　翻刻申江名勝圖人閱之 
　　請領實收 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
