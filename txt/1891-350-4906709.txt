# 1891 - 350 - 4906709

 

Page 1

 
 
[恭印秋季諭旨告成]  
　　本舘逐日接奉電傅諭旨恭列報端俾薄海人民　仰王言綸綍又每閲一季彚印成編庶乎月久年深依舊可敬謹披讀兹己將本御秋季諭旨排印告成每本收回碼洋四分寄存本埠中昌書室及各外埠申昌并經理申報人處 
[諭妖術有無]  
　　予所不語第一曰怪袁簡齋先生所著專誌怪異之書即名之曰子不語然則怪固聖人所不語非必其竟無也近來怪事層見疉出鐡算盤之流暗中算掠財物日報書不勝書有好怪者造余而問曰鐡算盤何謂也余曰算盤者所以記數者也大而什百千萬小而釐毫絲忽無不由算而出彼其人挾其術以暗中算人財物則可以使他人之財爲己財其爲算盤也異乎尋常之算盤矣故以鐡算盤名之言其如鐵鑄成一成而不變也曰必欲乞人家食物或茶水何也余曰殆其術必借此以爲引乞人家物而人與之則即以爲人皆與之矣然後其術可施也曰若是則若輩挾此術以入滬上大茶樓可以無須茶資矣余曰是又不然意者彼出錢買得者即爲彼之物乞諸人者乃爲人所與之物此其中必有辨焉曰必僞爲逃荒者何也余曰逃荒者窮人而無所歸者也邪鬼之所憐也故凡操此術者必作逃荒狀曰然則何不爲乞丐余曰想此術必須人多手雜乃可施行乞丐則不能成羣結隊而行且乞丐亦未必能向人家乞取茶水其呼爾蹴爾而與之者又與若輩之所乞者不同也曰然則邪鬼邪術果有之乎余曰若之何而無之昨晚花農居士曾爲我言及其前室附傭婦之身以懲其子一事聞之令人毛戴鬼神之事安得竟斥言無孔子謂仲氏未能事人焉能事鬼可見鬼固有所以用其事者安得言無至於邪術則更多矣自古及今見於載籍者不知凡幾不得謂爲皆附會之詞但傳云妖由人興此爲一言破的語試觀天下財物之最多者孰有如大内次則部庫藩道各庫又次而州縣倉庫又次而銀行當鋪此等處從未聞有遭鐵算盤之算者其他處且勿論若當鋪中則或質物贖物諸人乞取一甌新茗以潤渴吻亦所常有之事夏間並有置缸於庭以施茶者而絶未一遭其毒手而乃於禪室則算去數十金於豆腐小鋪中又算去十數金此其故何也盖亦由其正氣稍衰也正能尅邪從古己然人家當旺氣正盛之時間神野鬼皆不敢近此言固爲俗諺然與邪不入正之説適符故欲破此輩之法者其説甚多有云不與之飲食即不能施其技有云如彼乞茶而己與之則俟其飲畢即當面擲破其碗其術即破有云見若輩入門即當面喝破謂爾等係鐵算盤一經提明術即不靈有云家藏錢物首飾之類俱用米麥等物灑於其上五穀可以鎭邪彼即不能算去凡此諸説究不知孰是孰非孰騐孰否憶昔有友人爲余言有客附航船者與一人聨鋪而臥屢顧之若有所疑也者臨臥時以一白巾覆於帳箱鎖上遂各就寢夜半忽聞有人拍鎖作響即有人驀然呼痛客乃呼衆客咸起取火燃燈騐之則並臥之人獨堅臥不起客指謂衆曰此人有邪術欲夜取我帳箱中物幸我早爲之防頃間拍鎖作響者我也呼痛者即臥者也試共騐之則此人腕己受傷衆争欲攢毆客曰不可因謂之曰爾服罪乎其人就被池中叩頭如搗蒜乃逐之使登岸而去咸詢所以破法之故則曰僕以一身奔走江湖閲人多矣彼乃雛耳彼不知我暗號以白巾覆箱鎖者示以我己知防也彼昏不知適中我機耳衆人曰防之之法何如客曰以鐡屑雜米散置行篋中則若輩即不能施其技倆問其以手擊鎖何以即能使彼受傷則曰此乃相生相尅之法猶之作魘勝者苟能尋獲魘勝之物取而投之沸油中煎之則制魘勝之人發狂死矣盖即此理也欲求傳其擊鎖之法笑而不許且曰正能尅邪不必用此法也由此觀之邪術之行自古所有豆兵紙馬之法竟有借以爲亂者而其後必至烟消火滅從未聞有以邪術成事者刻下此風又復盛行其小者如各處之鐵算盤算掠人家財物其大者如朝陽熱河之道匪異服誦咒駭人聽聞而陣斬匪黨己不乏人亦可知此種邪術妖法不能成事之一証然則此等鐵算盤要亦僅能算及運低氣餒之家若正人君子旺家盛族又豈敢近也哉 
[諭旨恭録]  
　　十一月初七日太常寺題十一月二十二日冬至大祀天於圜丘奉旨朕親詣行禮四從壇遣恩慶鍾秀德壽兆玨各分獻欽此同日又題冬至看視牲隻奉旨遣隆戁視牲文興看牲欽此 
[本館接奉電音]  
　　昨由京友電傳上諭二道敬謹譯登○十一月二十二日奉上諭本日道旁叩閽之技勇兵多俊著交兵部嚴行審訊欽此同日奉上諭御前大臣晉祺等奏賛禮郎贊禮錯誤請交部議處一摺本日冬至大祀朕於日閲視籩豆贊禮郎德齡贊禮錯誤著交部議處欽此 
[銀行被竊]  
　　揮春地方有銀行係俄國國家所設立兹接該處信息知該銀行忽於某日被賊由地下挖洞而入在銀庫中竊去朱提計有三十萬羅卜云 
[玉京叢話]  
　　烏里雅蘇臺所轄三音諾顔札賽克兩盟西南界内金山翁滾山二處出有金砂礦産甚旺因恐開採易滋事端歴經奏明封禁尚恐民蒙人等潛往偷挖特設卡倫二十二處由該兩盟派出官兵坐卡嚴行梭巡並輪派札薩克一員專司其事每年秋冬由將軍派員往查以昭愼重本年經定邊將軍派委筆帖式等前往查勘並無偷挖礦砂情弊各卡倫官兵點察均亦如額由管卡札薩克巴拉丹等出具印結交由派查之筆政馳回烏城據實禀覆遂由定邊將軍覺羅崇軍帥歡等聨銜馳奏九重九○四川總督委員管解白蠟一萬五千觔黃蠟九千觔桐油一百簍各色顔料五百包赴户部投納文批經顔料庫騐收缮發回批給領該委員持以回川銷差至所解黑黃大小藏香三百束由部咨明内務府騐收○吏部爲咨行事文選司案呈本部議覆湖廣總督張奏以湖北遇缺即補知縣王翼請補黃梅縣知縣等因核與輪用章程相符應准以該員抵補一本於光緒十七年十月二十六日具奏奉旨王翼著依議補授餘依議欽此欽遵到部合將原題黏抄分行湖廣總督暨湖北巡撫查照辦理○吉林將軍長軍帥委佐領全忠恭齎貢葠二匣到京報明東華門恭齎入内至總管内務府堂上投交聞所齎之匣均以黃紙包封上黏印花計大枝山葠九苗中枝山葠十二苗共重十兩數錢内務府批收後交茶庫恭存以備上用○内閣典籍廰爲曉諭事照得本衙門供事現在懸缺前經出示曉諭在案今本閣定於十一月十五日考試爲此示抑投考人等知悉務於是日黎明携帶筆硯赴西長安門内刑部朝房考試勿得自悞特示○吏部爲曉諭事今辛卯科順天鄉試挑取謄録一百四十名先准順天府 
 
 

Page 2

 
 
將薦卷送部經拆封塡榜出示曉諭在案除陸長佑等一百二十九名俱係生監令其於每月初一日取具同鄉京官印結滿洲蒙古漢軍各取佐領圖結赴部騐到遇各館咨取挨次咨送至卷面内開鴻臚寺序班王崇烈刑部額外主事盧震國子監學習學正學録吳傳縢翰林院孔目李椿齡工部候補員外郎志永户部學習郎中王漢雲刑部學習主事白曾炘會典館謄録史亦傑刑部學習員外郎張瑞蔭鴻臚寺序班張元鈞中書科候補中書沈豫立等應將謄録查銷倘此内如有各項候選及己經分發學習行走人員卷面上未經註明者應令該謄録取具同鄉京官印結滿洲蒙古漢軍各取佐領圖結詳細呈明以憑查照辦理相應曉諭可也○兵部爲知照事職方司案呈准廂黃旗滿洲咨送請將廂黃旗滿洲前鋒校孝順在年老請休聲叙從征直隸等處打仗殺賊可否予食原俸等因到部查原咨所請該員老病請休核與例案相符應准休致應否給俸請旨遵行等情經本部據情具題於光緒十七年十一月二十六日奉旨孝順布曾經出兵打仗殺賊捉生著以原品休致加恩賞食全俸以養餘年餘依議欽此欽遵到部合將原題抄黏知照廂黃旗滿洲都統查照辦理 
[剿匪近信]  
　　朝陽賊匪經官軍三路進剿大獲勝仗己將電傅諭旨恭録報端兹又接營口消息云三座塔叛黨前甚猖獗近日謡言漸息聞該黨頭目朱平清與軍師楊道士二人均被奉天馬隊統領耿岐山鎭軍擒獲餘黨失所憑依因之緊守巢穴不敢復出查三座塔係屬直隸朝陽縣管轄此地又名喇嘛廟叛黨因與蒙古不洽起事之時先佔喇嘛廟將大喇嘛殺却逐走知縣遂在邊界肆意焚掠奉天錦州康平交界處先後告警叛黨巢穴在山内以三座塔爲門户地勢險峻容出不容入剿洗頗不易也此係得諸傅聞方今朝廷赫然震怒命將出師文武戮力同心獻俘斬馘么麽小醜豈能抗拒大軍擣穴擒渠在指顧聞耳又接京友來信云上月二十七日葉軍門所部練軍勇隊與股匪遇於建昌五官營地方殷匪列隊相拒各隊槍砲齊施鏖戰兩時之久賊不少退並有穿八卦鷄飾道服頭人披髮持劍作咒我軍即以開花槍砲攻擊傷斃作咒道人十數人賊勢始挫各隊連環進攻槍砲如雨擊斃賊衆七八百名并陣斬教首二人奪獲洋槍鳥槍刀劍三百餘件駝馬資糧甚夥各隊收軍就於五官營安設營壘以便進攻直搗朝陽老巢賊衆是日奉天各軍在邊門朝陽接界與賊交仗槍砲夾攻鏖戰多時擊斃教首捉獲賊目我軍以開花砲遥擊賊陣益辭復用洋槍追擊計先後陣斃千人生擒七八十人奪獲旗幟砲槍刀矛三十餘件股匪大敗此十月二十七日直奉兩軍獲勝情形也本館以所述較詳因亟録之 
[虧逃定罪]  
　　月前本報譯登香港英公司經理西人虧空公欵逃至横濱拘回港中送官訊辦云云兹接電報知英官己判以監禁六閲月云 
[營河寒汛]  
　　今年營口封河較往年爲早出人意料之外尤可異者每下一塲雪必有雨師前導自十月十三日至十一月初七日滕六雨師己四次税駕往年北地一交立冬即不見雨今則不然豈天道亦有遷變耶○營河驟然凍合輪船不及出口均不免小有損傷又有龍花夾板船一艘滿載豆石被　割破後將船貨拍賣只值洋銀五百三十五元又上海巨順亨辦萬壽福沙船滿載油荳全船覆没片板無存船上共二十八人失事時共上舢板漂流二百里遇救得生奔赴蓋州三江會館　遣回南官給護照至旅順口搭官輪船始得南旋又有寍波舁大號山東船一艘亦遭冰厄幸逼近北岸溝上艙油荳尚得設法取出惟下艙藥材與船壳不可收拾矣尚有津船一艘滿載紅棗初至營埠尚未卸貨被冰擠在西潮溝口船雖碎而貨尚存又有駁船數十號擠塞溝口不能前進皆受冰傷此外駁船舵板上河牛槽各小船損失不計其數亦一大刦也 
[海盜猖獗]  
　　浙之定海洋面近多海盜口出没其間大爲商旅之害甯波義和北號有金捷豐金裕昌兩船由山東牛庄等處開駛來寍聞此一帮船共有十六艘啣尾駛過定海洋面而金捷豐金裕昌兩船瞠乎在後猝被海盜將船刦去現經義和等號赴道署禀報吳觀察行文定海廳會營廰緝復咨請馮軍門派超武兵輪馳往辦理矣 
[鱸鄉風味]  
　　松江郡治之東吕湯廟後華十屬農民陸果富於資而性頗柔懦親串高姓貧家子也屢向稱貸不遂所求一日串通地棍馮某妄稱曾存寄洋銀十元向之索取馮更强爲見　糾合羣小騷擾不堪陸聽客所爲則又裝作吞服生烟百般恐嚇陸至此勢難隠忍遂據情控訴琴堂想明鏡高懸者必能顯分曲直也○南鄉城梓廟爲華奉交界之區離郡較遥非官吏耳目所能及近有棍徒陸某開設賭塲鳩集牧猪奴專以喝雉呼盧爲事凡有劉盤龍癖者無不盈槖而來傾囊而去事爲南橋司某少尹所訪悉飭差拘陸訊懲而其黨依然技癢難熬時以五木訣賺人財物地保某甲阻之不理　於本月十八日投華亭縣者禀陳吳邑尊大發雷霆立即韱差務獲究辦按陸既由南橋司拘去則地固屬奉賢何以地保又禀報華亭情節兩歧頗覺疑圑難剖然其誘人賭博罪當情眞則拘而懲　固賢有司之事也又聞西門某紳恃其堂深室邃每日聚賭抽頭籍以漁利有趙某者欲得陋規向之需索紳怒喝令綑縛　案趙略無懼色大肆咆哮嗣經旁人兩面調停始得安然無事青龍曰虎迄今仍徹夜喧呶云○本月某日有金海者步至西門内鰓鱸巷浴堂意欲澡身浴德不圖以泳以游之下遽爾昏暈不醒墮入池中堂主知之急倩人送歸則己奄奄一息矣説者謂金雖年近花甲而精神頗覺充强一旦喪命浴堂實爲意料所不及云 
[巡查撤委]  
　　福州南臺保甲查夜委員汪二尹因查一保紫竹巖烟館兩相滋聞情形己登前報兹聞二尹是夕親詣烟館諭令早些息燈焑館主許提提己遵約東有與二尹同來之蕭姓乃係己革佐貳葉官而商日以看花縱酒爲事此時厲聲謾駡且將焑館中物件摔毁遂致激成公忿大動干弋省會保甲總局司道知此風斷不可長立飭南臺總局平星丞同馬遣叚委阮言姚來四少尹親帶局勇將烟舘標封烟館主許提提係著名地棍積案纍纍經海防廰李石梧司馬拘押以待檢查前卷照律懲辦至單日查夜差上憲己將汪二尹撤委以内局保甲委員梁少尹志成接充所遺黃田分卡差另委葉少尹爲蘭接辦云 
[皖省雜言]  
　　調署懷寍縣本任桐城縣吳松午明府以名進士現宰官身分發皖江歴任繁劇卓著政聲自調署首邑以來尤能勸政愛民孜孜不倦實州縣中不可多得之員經大憲列諸薦剡上逹宸聰仰蒙恩旨著以直隸州在任候補并賞加四品銜明府奉到飭知即詣大憲衙門凛謝在省文武各官紛紛前往叩賀車馬絡繹於途○各省會試舉人例應由原籍地方官具結申文潘憲　由藩憲核移撫憲造具印册總簿送部查核藩憲阿嘯山方伯查悉上届會試各屬舉人多有違例取巧徑投撫憲衙門辦理實屬有違定例遂札飭各州縣傅示各舉人明年壬辰科務宜各遵舊例由原籍地方官具結申文本司衙門核轉違者定將舉盤扣不發給首縣吳松午明府遵奉憲札業己出示曉諭想各孝廉自必遵照辦理也○本月十一日二郎巷湖南會館對面空屋外有一病人倒斃旋經地保督率更夫向各鋪户募錢棺殮瘞諸義山○十二日午後兩點鐘時由司府監提出入犯二名押至臬轅綁赴北郊斬决聞二犯霍鄉縣人均年近四十一係盜案係命案當提出獄門時一犯極口呼寃繼以詬詈一犯則面如土色默不一言云 
[節署延賓]  
　　兩江總督劉峴莊制軍於本月初八日開都督之筵聨同官之誼輝增簪笏采烈觥籌座中豐軍憲致副都統制文尚衣瑞方伯馬儲憲馮巡憲洋務局總辦曾經郛觀察若論西階賓位僅此七賢參以東道主人便成八愷南都富貴畢萃華堂惜無王子安作序才譜成佳話耳 
 
 

Page 3

 
 
[武昌善政]  
　　大凡爲民上者當可以藉手之處時時以惠愛黎民爲心以安靖地方爲務自能誦起輿人固不係乎品之大小秩之文武也如金陵督標候補守備王紫臣守戎有足多焉守戎奉委門西倉頂巡卡到差以來踴躍從公不辭勞怨自昕至夕率領親兵二人在大道通衢往來巡緝地痞惡丐望風而逃遇有市廛口角莫不以理諭之以情解之鼠雀之争消弭於無形入夜披星戴月雖溽署嚴寒略無周斷盜狗偷雞之輩幾於無地可容居民得以安枕者非守戎之力不及此現調河北叚四福巷巡卡衆紳耆追念擊拆之勤未遂攀轅之請於是聨名公製萬民傘一柄匾額一方漆牌二面擇吉日鼓樂前導衣冠而送者十餘人其文云閭閻樂業奸宄潛蹤守戎謙讓不遑接待如禮老幼往觀無不鼓掌歡呼夫以區區末秩所處既非要差從末聞有瀕行時有如斯愛戴者然則守戎之德果有深入人心者即耶録之以爲在下位而能自立者勸 
[凶犯正法]  
　　蘇城司前街府監囚犯縱火焚燬監屋己列前報兹悉於十六日恭請王命由蘇州府魁太守長洲縣沈大令元和縣李大令吳縣凌大令會同撫標中軍守備帶領隊伍監提該犯等十名綁入囚籠從護龍大街押赴大校塲梟首示衆　　 
[蘇臺紀事]  
　　江蘇巡撫剛中丞於本月十六日午堂提勘豐蕭上元海州桃源等縣案件八起共計人犯十餘名當提審時關防甚爲嚴密以故供詞無從訪悉也○元妙觀前有等游手好閒之徒遇事生風拆梢打扛無惡不作日前有某甲手携畫眉鳥前往元妙觀内玩耍甫抵山門首突有無賴等十數人蜂擁而至假作磕撞之勢攔住去路任意争吵希圖攫取鳥籠正在揮拳之際適元和縣李大令經過見此情形遂飭差當塲拿住吳春林顧寳生王蘭齋等到署責懲並加以頭號重枷遊行示衆○福建副主考叚星使於十七日由平望北上舟抵胥江官碼頭暫泊片刻省中印委各員迎送如禮 
[章門寒雁]  
　　江撫德曉峯中丞考試武闡極形鄭重十月二十八日出挑覆榜計取五百餘人十一月初一日覆試弓力初四日給卷進内塲默寫武經午刻齊卷中丞於五百餘人中暗取八十人親録手摺其中名次顚倒錯亂使人無從窺測以免在外招摇密飭收卷官八十人之卷另彚一起呈閲復於八十人中暗取二十人於交卷時召至官廰榻前問明姓名年歲籍貫相其品貎氣宇行動語言復諭陳君國華曰爾於舞刀之時靴尖稍移未能中節須再用功夫力圖上進是夕揭曉所中式者皆係技勇出衆武略冠時輿論翕然歎服苟非中丞遴才愼重豈能若是之無濫無遺哉○德曉峯中丞於月之初八日命駕出轅查勘會城見有缺漏處立即修理備豫不虞古之善教中丞其知之矣○江省各屬歲試向係先考瑞州次臨江又次袁州而瑞州之縣府試早己舉辦專俟學憲按臨院試臨袁各屬縣試亦己考畢惟袁州於十一月初四日府考臨江於十一月初八日府考大約月内皆可告竣刻下會城之赶考者如書鋪筆鋪帽九藥鋪包多金鋪洋貨鋪無不絡繹偕來以圖利市新任學憲盛宗師於初六日由行臺移節公署聞擬於十一月二十四日出棚在臨江度歲俟明正考試袁州云 
[卾城武試]  
　　湖北撫憲示期十月初七日開辦武鄉試不意臨期天忽陰雨不便馳驟因改期十六日試馬箭分東西二道由近及遠至十八日試畢接試地毬規矩仍前至二十二日地毬又畢二十一日試步箭分爲三道二十三日告蕆二十四五兩日内塲試弓刀石本月初一日定小榜約挑取二百零八名待覆試以定去取 
[漢口雜言]  
　　黃陂縣西南鄉人劉中膝下一子自幼聘定隣村劉乙之女爲妻同姓締姻頗堪詫異本年正月劉甲筵請媒妁懇告劉乙訂定吉期蓋老犁牛己欲了向平之願矣至中秋節過聘儀劉乙遂百計千方摒擋奩物邀賓速舅酟酒殺羊欣欣然惟待花轎臨門妝女出閣不料女己於三日前夜半易服而遁不知所之祗得據實告知劉甲家暫緩吉期四出尋訪○漢口某丙佯以油果饅頭爲業實則匪人也曾與蔡家巷金臺茶室賣油果人熊某有半面之識一日熊有事他往倩内代理店務自此交情漸密時時來往其家一日内忽借宿熊家熊允之睡至十二點時熊己鼻息如雷早向南柯郡中尋甜鄉佳趣丙即披衣而起從樓窓出潛入比隣慶茂錢店樓上意圖一試其探囊之技黑暗中悞碎洋燈罩窸窣有聲錢店中人知有賊來大聲呼捕内無從逃避奔上晒臺轉入茶寮茶寮主聞有人聲突然驚起呼集茶博士四面兠圍斯時熊亦醒來狂追不捨内遂躲入茶寮主床下茶寮主疑賊從外至拽出縛之則面目依然即向熊借宿者乃指交地方捕役送縣請懲 
[蒜嶺鍾]  
　　鎭江訪事人云濱江得勝門東至北固山一帶日就塌卸新城大半己入江流當道者憂之議用機器築一長隄以資堵禦○旗營操務向以馬步箭爲主近又添馬上三槍得餉得官悉恃乎此積統憲命步軍馬軍前鋒營洋槍各營逐日在小校塲分演純熟擇於本月十七日辰刻親莅北門外大校塲彚操各官率馬步全軍齊集按圖排成陣勢令旗所指變化離奇抬砲洋槍次第施放統憲論賞有差○上月書院輪值縣課王大令扃門校試出案後示於十八日提集所取生童前列各十五名旗生童各一名進暫覆試　准夾帶片紙又字優者酌給花紅○本年冬防禀請在寳蓋山等營撥出巡勇一哨屯紥城中度地道署舊基四面圍築土墻中搭高　草廬後築瞭臺日内工作將告竣矣○小盛家巷姚姓向業木行今秋病劇月餘面死妻年己五旬外痛失所天如痴如醉戚戚然日以子弱家貧爲慮每思所以畢命者家人知而守之十八日清晨潛趨赴江濱一躍入水傍岸柴舟上人見而救起奄奄一息氣不絶者如縷家人追尋得見用法援救不及其女慟極欲投入江中幸多人圍護乃免姚子商諸戚族舁至家中棺殮吁亦可憐己 
 
[九派江聲]  
　　九江總鎭何采臣鎭軍明亮以目下冬防喫緊與關道李亦青觀察和衷商榷派委文武員弁昕夕嚴查蓋恐匪類潛蹤或爲閭閻之害也○新簡江西遺缺知府宗濟川太守俊陛辭後於月前抵省上游以九江府曹朗川太守調補南昌遺缺即以宗太守請補因未奉部覆先行札委署理本月十一日太守抵潯謁見道鎭二憲後以衙署尚須修理遂飭德化縣權借嶺南會館作行臺擇吉十七日辰刻接篆代理之王植東司馬交卸後仍回江防府任○近年各處會匪蠢然思動大憲通飭各府州縣嚴辦圑練保甲以靖地方九江北岸湖北黃梅縣梅次山大令現奉上憲札催遂札飭屬下糧捕兩廰以及孔壟新開河等分司并各鄉紳一律辦理惟清江鎭濱臨大江與潯郡一江之隔宵小最易出没其間大令因捐辦旗幟刀矛號衣每日令廖紳營帶領團丁認眞操練與九江選鋒新勁等營互相爲犄角 
　 
[殃及池魚] 　 
　　　揚州瓜洲大口每届冬令各柴船裝運洲柴來城皆須改爲短束洲捆長柴一律不准進口蓋因冬令水涸恐碍舟行而各船户希圖攬載將柴束改短格外多裝以致起卸需時兹聞前日下午徐凝門城外河西某姓草屋背河而居忽不戒於火直上炎炎勢甚猛烈時屋後河下泊有划船一只當火熾時草屋後墻被焚而倒適壓於划船蓬上登時船蓬燒着鄰近各舟恐其蔓延急將划船篾纜代爲砍斷船遂順流氽至河東不料東岸適泊有柴船尚未卸載船中人見划船烈烈轟轟而至正欲持篙撐避詎船上柴薪業己被燃轉瞬全船皆火赴援者見堆積如山一時竟無從下手俄頃間柴薪咸化爲灰燼並聞焚斃水手一人划船幸施救得法僅焚去船蓬修理尚可能用至起火之草屋三間悉成焦土火隨撲滅蓋左右皆係空地無屋毗連故未延燒説者謂是役也柴船虧折最鉅實亦由裝載太多以致一時不遑起卸然一東一西相距尚遠初亦不料其波及是眞可謂殃及池魚矣 
[慶賀令節]  
　　昨爲至令節本邑各署皆停公一日黎明時道營廰縣以下文武各員趨詣西門内　萬壽宫恭行朝賀禮然後文員赴道轅武員赴叅署各遞手版賀喜駐滬英刑司及各國領事亦次第至各衙門道賀禮也 
 
 

Page 4

 
 
[惡作劇]  
　　前晚九點鐘時有二妓奴隨妓輿過本埠四馬路北首同安里忽被惡少以强求水潑之以致身穿皮馬甲登時壞爛回顧惡少己查不知所之乃送妓回家即奔巡捕房陳訴猶憶昔年有某無賴暗藏强水於袖途遇某妓自静安寺回出而潑之妓傷痕滿面後雖痊愈而尊容己被老天加圈矣今此惡作劇毋乃師其前事歟然而馬甲雖壞尚未沾及肌膚則妓奴猶不幸中之幸也 
[倐忽喪生]  
　　汛捕副役余某家住施相公弄其妻某氏於前晚在樓窓口傾倒面水余見之謂妻曰窓口不可倒水恐入經過污及衣服余言尚未了不料某氏忽然吐血沬倒地氣絶不及倩醫施救以素無疾病之人而竟畢命須臾人生如朝露良然 
[巡局瑣案]  
　　十六鋪南局委員鍾偉臣二尹前晚帶同局勇出外巡查至萃豐碼頭時已夜闌人靜而某烟間一燈熒然尙有黑藉中人短榻横陳吞雲吐霧二尹入内查視飭將烟間主掌頰二十下以示薄懲○又查至萃豐弄口萃豐園小荼館聞有呼盧喝雉聲飭勇排闥而入當即拿獲賭徒張三店主楊新發並與賭之婦女二人一併帶回局中交地甲看管旋有馮某函致局中請將張等交保二尹姑念張等初次犯賭從寛免究飭令具改過結始准交保○大東門外吳家弄内慶雲祥烟間前晚被薙髮匠王金福竊去烟膏二缸水烟袋一枝翠戒指二枚大錢一千八百文衣服十九件負之而行適十六舗中局委員蔡蓉卿二尹查夜過此見其形跡可疑喝住盤問王支吾以對二尹即著帶回一再研詰王始供稱竊自慶雲祥烟間俄而失主投案求請領贓二尹判將王笞責二百板具結釋放贓給失主領去○有陸和和者前日醉後行至大東門外朱家弄内姚公館門口胡閙公館中人見之即將陸函送中局核辦局員蔡二尹研訊之下實係醉後悞犯從寛交保旋有巫意興者投局保去 
[英界公堂瑣案]  
　　吳桂生扭鄭湘雲至公廨控稱被欠洋銀五十一元五角收過二十二元尚少二十九元五角向索圖賴請即訊追每二尹庭訊之餘吳申訴前情鄭亦認欠不諱惟稱一時無力措還容即按月拔付二尹斷令本月杪繳洋銀一元五角尚有廿八元於十二月杪起宋月拔付四元共七閲月拔清惟須交人保出○孩子沈銀法迷失路途由華捕帶至捕房移送公廨孩父沈愛庭聞知急投案請領宋二尹准之 
[法界捕房紀事]  
　　時值隆冬宵小之無食無衣者往往迫於飢寒學作狗偷鼠竊身强有力者更恃其頑梗肆意攫取飲食令人莫可如何情雖可憐迹實可惡也前日丐子某甲邀集同類在公館馬路西首向某粥鋪奪取糍圑店夥喝阻不依一霎時間籠中熱氣蒸騰者盡果若輩之腹店夥初欲送捕請究後以形容枯槁憐而釋之不料若輩腹雖空而膽甚豪得利輒思再往復擁至某羊肉　店將羊肉攫取以去昨日又至某粥店獵食被店中人扭住其一送押大自鳴鐘捕房既入獄門手中猶托糍圑一个嘻亦可嘆己○新北門外同茂棧主黃姓家有一女孩雙髻簪花眉目如畫父母愛之甚令就塾中讀書前日下午四下鐘時放學回家行至吊橋旁被形似乞丐之人自後攫去耳上金秋葉飛步奔逃女駭極狂呼繼之以泣回家訴知其母急尋此丐己影響全無乃投報捕房請爲查緝○前日某姓家忽失去絨衫一襲適清潔局廁未來傾净桶遂疑其作業屨之廋昨日廁夫又貿貿然來遂扭送捕房請究旋有清潔頭目投捕房聲訴願照物價賠償而將廁夫保去捕頭以失主指明無悞定須解送公堂○李仁壽虧欠脱逃十月初六日經華捕李大川控　公廨朱明府提其妻張氏訊明後著押交會欵洋銀九十九元張氏無可理還遂央人保出尋夫交案訊理不料張氏出外後竟被歹人價賣事爲父母所聞昨日將經賣之二蟻媒扭送捕房管押 
[誠求保赤]  
　　謹啓者敝堂接奉山西臬憲張廉訪惠函樂助育嬰經費銀二百兩并代募潯州府玉觀察樂助洋二百元桂平縣何局馬樂助洋一百元貴縣孫司馬樂助洋一百元又奉楊香渠大善士爲其夫人懷孕祈病速愈續助育嬰經費銀一百兩先後祇領莫名欽感本愛民以保赤不遠千里而來卜多福於宜男共仰一誠之格父母孔邇子孫其昌功德無涯平安永保除備函寄奉收照外謹先電復合再登報以　謝忱 
[上海六馬路仁濟育嬰堂董事施善昌寺謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　十一月十一日學臺陳拜會仁錢二縣禀知學臺陳十二日辰刻在衙接印學臺潘十二日辰刻交卸起行下馬頭登舟署天台縣張禀銷上城總巡差宣平訓導陸禀辭赴任學轅文巡捕殷禀知接學臺回前金華典史黃耀祖期滿交卸回省禀到十二日前織造明拜會辭行同知郭鍾岳禀辭回温差遣胡義贊禀知前署海甯州任内交代會算清楚南塘通判馬禀辭赴任十三日藩司劉運司惠俱進見中恊白禀安仁錢二縣禀知原任山東撫台張靈柩於十四日九點鐘進城停花藏寺收呈委員紀禀安候補縣忠滿禀奉臬司札調赴紹隨同該府覆訊餘姚任内原審案件禀見縣丞錢鴻聲禀銷送福建主考差 
[蘇省官報]  
　　十一月十七日直隸州周煦山禀謝本年接辦保甲無失事記功一次同知李前晉禀辭赴江甯宋枬長洲上海南匯知縣周清溱吳江震澤均禀知奉委催提漕項差即辭麟恒常熟昭文劉誥川沙青浦均禀知奉委催兌差即辭吳縣凌禀知下鄉公幹正任豐縣王乃霖禀辭回江甯從九司從汝卸署七浦司巡檢事回代理長洲縣典史胡澄江禀知接印任事典史卓煊禀知聞訃丁母憂十八日福建主考叚友蘭到蘇直隸州魏彦禀知代理新陽縣任内交代遵限算結即辭知縣陳焴禀知奉委赴滬提銅帽差即辭陳文藻由嚴家橋釐局專丁來省禀謝奉飭吳　江河工案内蒙保加同知銜巡檢徐升輔禀知到西路一段巡查差分發江蘇試用巡檢仇曾慶浙江人禀到太湖水師正前營哨官歐陽華禀辭事餉赴浙准補溧陽縣縣丞凌松年禀知本日到稽查楓橋漕船差十九日知縣何錫之禀知奉委催提前任新陽縣魏令未解銀兩差蔣德修禀辭回江甯縣丞李嘉榮禀知送學憲赴滬回巡檢姚定信禀知奉府委赴荆溪公幹即辭長洲縣典史陸桐華禀知交卸任事福建主考叚辭行赴都 
[助賑摭要]  
　　山東告災不息所賴仁人救災之心無時或息彼災户當感德弗諼焉安徽雙延壽堂善士由崔顯廷兄交來光洋一百五十元爛印洋西十元計重二十五兩九錢陳子氏洋一百元楊貽穀仁丈求病速愈洋一百元黃仁丈福曾求瘧痢速愈由延康莊來洋一百元招商漢局南蘭陵浮查客前因患病發符神效敬助洋一百元無名氏還願由金岐伯兄來揚平漕寳銀一百兩合規元一百零五兩六錢八分七厘蕭門王氏還心愿求天保佑由寳知莊來漕平銀五十兩合規元五十三兩六錢四分八厘蘇城萱蔭廬主爲令郎驟患重症許愿後漸有轉機求速全愈由惠泰莊來洋五十元周履生翁爲得令郎承諸友賜儀將湯餅資移助洋三十元北野胡善士扆清祈合家清吉洋三十元委解災區以各善士誼篤匡時傾資不惜本推己及人之意竭力維持忠恕二字一生用不盡籌措孔艱之際而實惠有加可謂𤐂𤐂濟世者矣上海北市絲業會館籌賑公施善昌謹誌 
 
 
 

Page 10

 
 
   
 
 

Page 11

 
 
[光緒十七年十一月初七日京報全録]  
　　宫門抄○諭旨八道録前○發抄硃批五道○將軍裕等奏盛京内務府會計司所屬莊頭同册壯丁詳查與正身旗人無異據實覆陳請勅部核議摺○署桂　張奏恭報接篆日期摺○署晋臬俞奏恭報兼署藩後日期摺○護晋撫奎奏恭報接護撫篆日期摺○又奏委署藩司片○十一月初七日户部通政司詹事府正白旗值日無引見○睿王謝授内大臣恩○榮禄景善否請假五日○續昌請假十日○清安續假十日○岳珙續假五日○召見軍機廖壽恒徐用儀○發抄松林奏到山東臬司任謝恩奉硃批知道了欽此○鹿傅霖奏上年分舊賦錢糧比較奉硃批户部知道單併發欽此○又北山各屬被災情形奉硃批知道了即着迅速查勘妥爲撫恤毋任災黎失所欽此○福潤奏候補道積慶等期滿甄别奉硃批吏部知道欽此○又籌解邊防經費奉硃批該衙門知道欽此○○奴才裕禄延茂跪奏爲盛京内務府會計司所屬莊頭同册壯丁詳查與正身旗人無異據實覆陳請勅部核議恭摺仰祈聖鑒事竊奴才等准禮部咨議奏盛京内務府所屬官莊壯丁應否准考請飭該將軍等詳細查明據實奏明核辦一摺光緒十七年七月初四日具奏奉旨依議欽此查該部原奏内稱光緒十六年十二月内閣抄出盛京將軍裕禄等奏盛京内務府會計司所屬官莊壯丁久未與考查係檔册有名籲懇飭部核議立案一摺奉硃批禮部議奏欽此欽遵到部查原奏内稱據官莊壯丁趙鎭等聨名呈訴該丁等係國初設立官莊時撥歸會計司隨同莊頭懇種官田與莊頭同册註載並無不准考試明文本衙門因無成案不肯送考請詳查核辦迭經轉查内務府查得會計司所管人丁四項莊頭爲一項壯丁爲一詳莊頭户下壯丁即係僕人爲一項歸爾革善竊養人丁爲一項查莊頭及此項壯丁均載正册其户下僕人並寄養人丁均載另册咸豐十一年前任將軍玉明等奏分别准否考試摺内僅將莊頭一項列入准考其莊頭户下壯丁並阿爾吉善寄養人丁兩項列入不准考試惟將此項壯丁漏未聲叙以致該衙門無案可循未能送考正在核辦間復據該壯丁將原置旗地印契呈騐查户部例載奉天所屬旗地不准民人及旗下家奴並養子開户另記檔案人等盜典盜買今該丁等所呈旗地印契設非正身旗人該管衙門何敢率行過割且查據内務府該管佐領覆稱此項壯丁與莊頭同册並列並非革退莊頭子孫亦非另册僕人亦非寄養人丁奴才等覆加詳核此項官莊壯丁既與莊頭同册並列己屬檔册有名曾准置買旗地即與正身旗人無異查禮部例載道光四年覆准盛京户部所屬壯丁查明委係正身旗人檔册有名身家清白者均准考試今該壯丁與户部所屬壯丁事同一律可否准其考試仰懇勅部核議立案等語當經臣部先後查據内務府覆稱盛京造送莊頭檔内雖列有壯丁人等未悉此項壯丁與壯頭户下壯丁有無區别至此項壯丁未曾送過考試應否准其一體與考前將軍玉明等分别考試時漏未聲叙無從查核又稱該處造送另册内列有壯丁名目者甚多而各册首頁註寫名目又復不同應將前將軍玉明等奏准全案及另册各首頁註寫名目抄單送部由部行查該將軍等因臣等詳加查核前將軍玉明等原奏於各項人丁分别准考不准考名目甚詳獨於此項壯丁未經聲叙覆查内務府鈔送單内該將軍造送册檔有三十餘項之多有首頁指明壯丁者有册内雜入壯丁者至何項爲莊頭同册之壯丁何項爲莊頭户下另册之壯丁究亦無從分晰且前將軍玉明等原奏内稱小門人丁向於正身旗人册内串寫眉目不清易滋淆混擬將小門人丁另立檔册以便清查等語此次内務府鈔單内指明小門壯丁者僅有廂黃正黃兩旗此外各旗有禦亦難懸揣究竟何項壯丁與莊頭同册亦未能切實指出臣等伏思正身旗人與各項人丁不容稍有混淆况事兩考試尤應愼别流品今盛京官莊壯丁雖該將軍聲明與庄頭同册並列而咸豐十一年議准考試原案既未聲叙明晰内務府現存册檔又復名目紛歧此項壯丁應否准考臣部未便遽行核議應請勅下該將軍等再行確查此項壯丁既與庄頭同册該處内務府有無實在證據該壯丁之祖父從前究係何項壯丁是否與庄頭同爲正身旗人身家是否清白現在共有苦干户迅即詳細查明據實具奏並將册檔鈔録送部以憑核辦等因咨行遵照辦理奴才等伏查盛亦内務府現存册擋雖屬名目繁多然司各旗均有專司不容牽此混此項庄頭同册之壯丁並庄頭户下僕丁暨寄養人丁均係專歸會計司管轄業經前奏聲明至其餘别項人丁並小門各户另有各司各旗專管與此項壯丁均不相涉兹准部議前因復經奴才等咨行盛京内務府飭令該管佐領詳細查覆據稱確查此項壯丁之祖父於編設庄頭時同入旗籍與庄頭同册並列准其置買旗地即爲正身旗人身家清白並造具此項壯丁各户印册一本咨送前來奴才等公同覆查無異除將原造户册一本咨送禮部備查外所有查明庄頭同册壯丁出身緣由謹恭摺合詞具陳伏乞皇上聖鑒飭部核議施行謹奏奉硃批禮部議奏欽此○○署廣西按察范桂平梧鹽法道臣張人駿跪奏爲恭報微臣接署臬篆日期叩謝天恩仰祈聖鑒事竊臣奉撫臣馬丕瑶飭知臬司湯聘珍現奉諭旨補授山東布政使所遺臬司篆務委臣接署旋於本年九月初九日准湯聘珍將臬司印信文卷委員齎送前來臣當即恭設香案望　闕叩頭謝恩祗領任事伏念臣畿東下士冀北庸才供職詞垣遷階諫院持衡西蜀深漸典試之疏襄校春闈亦乏得人之報於光緒十五年八月由給事中選授廣西鹽法道念涓埃之未報復臬篆之忝權查粤西爲邊徼要區臬司乃刑名總匯詰奸除暴貴刑教之兼施察吏安民務寛嚴之互用如臣檮昧深懼弗勝惟有矢勸矢愼隨時隨事禀承撫臣認眞經理斷不敢以暫時攝篆稍涉因循冀答　高厚鴻慈於萬一所有微臣接署臬篆日期並感激下恍理合恭摺叩謝天恩伏乞皇上聖鑒謹奏奉硃批知道了欽此○○兼署山西布政使署按察使冀寍道臣俞廉三跪奏爲恭報微臣兼署藩篆日期叩謝天恩仰祈聖鑒事竊臣於光緒十七年十月十二日接奉護理山西撫臣奎俊行知委臣兼署布政使篆務並於是日將印信文卷委員齎送前來當即恭設香案望闕叩頭祗領任事伏念臣晉垣供職識淺才庸由守令事晉監司無微長以酬恩遇曾藩條之兼綰建樹未能愧臬篆之權陳涓埃莫報每覺悚惶交集時防職守或虧廼復重任謬膺兼權藩篆雙符並攝兢惕彌深查山右近年迭遇水旱偏災元氣尚未全復幸賴自仁屢沛漸有轉機治理宜求察吏與安民並重庫儲未裕興利以除弊爲先雖舊轍堪循敢謂駕輕而就熟况輇材莫補尤慮綆短而汲深臣惟有殫竭愚誠遇事禀商撫臣認眞經理斷不敢以暫時攝篆稍涉因循以期仰答高厚鴻慈於萬一所有微臣兼署藩篆日期並感激下忱理合恭摺叩謝天恩伏乞皇上聖　謹奏奉硃批知道了欽此○○暫護山西巡撫布政使臣奎俊跪奏爲恭報奴才接護撫篆日期叩謝天恩仰祈聖鑒事窮奴才承准總理各國事務衙門電寄光緒十七年十月初三日奉旨奎俊電奏　悉山西巡撫着奎俊暫行護理欽此跪誦之餘莫名感悚當即恭設香案望闕叩頭謝恩遵於十二日將山西巡撫闕防提督鹽政印信暨王命旗牌等件祗領任事伏念奴才質本鳩庸識尤驚鈍藩條忝綰方漸未報涓埃芝綍濃頒乃復暫權疆寄沐寵榮之逾格豈夢寐所敢期况山右爲京畿拱衛之區巡撫有綏輯封圻之責舉凡整飭營伍休養民生厚裕鹽綱澄清吏治皆前撫臣未竟之緒尤地方切要之圖自顧輇材難勝重任惟有矢勤失愼殫竭愚誠隨事隨時認眞經理斷不敢以暫攝斯篆稍涉因循冀仰酬高厚鴻慈於萬一除將接護撫篆日期另行恭疏題報外所有奴才感激下忱謹繕摺叩謝天恩伏乞皇上聖鑒謹奏奉硃批知道了欽此○○奎俊片再奴才欽奉諭旨暫護山西巡撫所有布政使篆務應即遴員接署以專責成惟該司任重事繁非才猷練逹爲守兼優熟習情形之員難期措理裕如查有二品項戴現署山西按察使冀甯道俞廉三曾於上年兼攝藩司用人行政靡不井井有條堪以仍委兼署藉收駕輕熟之效除檄行遵照外理合附片具陳伏乞聖鑒謹奏奉硃批知道了欽此 
 
 

Page 12

 
 
[光緒十七年十一月初八日京報全録]  
　　宫門抄○諭旨五道録前○發抄硃批五道○侍郎祥等奏請撥賑米摺○又奏請賞粟米片○直督李奏審明叩閽人犯按例定擬摺○粤東學政樊奏酌保學行兼優之教官生員懇恩奬勵摺○又奏請賞假回籍省親片十一月初八日禮部宗人府欽天監正紅旗值日無引見○漪貝勒等查騐箭枝覆命○葆公李端遇各假滿請安○貴恒等各謝授缺恩○江西正考官陳學棻到京請安○榮和由籍回京請安○怡王請假十日○召見軍機烏拉喜崇阿陳學棻立山○發抄長順奏呈進參枝奉硃批該衙門知道欽此○岐元奏革弁欠繳銀兩請豁免奉硃批着照所請户部知道欽此○松椿奏查明安瀾出人各員請奬奉硃批該部議奏單二件併發欽此○又請派南河同知汪鎭留辦工需奉硃批知道了欽此○崧駿奏十五年災賑案内動由倉谷口仍擬銀谷並存奉硃批户部知道欽此○○臣祥麟臣許應騤臣祁世長臣孫楫跪奏爲援案請撥粥廠賑米以恤貧民恭摺仰祈聖鑒事竊照通州地方每年冬間王恕園等處設廠放粥歴蒙恩賞賑米分撥各廠煮粥散放欽遵辦理在案兹據通州知州林紹清詳稱卑州地當衝要本境貧民及外來在通壩沿河一帶謀生者不少迨至冬令實乏生計擬請援照成案撥賑米八百石分給各廠煮粥散放以濟民艱等情前來臣等伏查通州爲水陸衝衝貧民本衆現届隆冬餬口維艱該州所請委係實在情形合無仰懇天恩賞恩粟米八百石即由通倉支給應飭該州分撥各廠煮粥施放以廣皇仁至應需柴薪人工等項仍由各廠紳董按照向章自行捐辦所有臣等援案請撥粥廠賑米緣由謹合詞恭摺具奏伏乞皇上聖鑒謹奏奉旨己録○○祥麟等片再據通永道楊宗濂禀稱去冬因順直大水爲災通州地當衝衢啼飢號寒數千人其中老弱婦女尤堪憫惻職道於東門外建造煖廠一所收養婦女其男丁少壯即在廠外餘地添搭窩鋪藉資棲息開廠後由通州冬撫米内匀撥煮粥散放復由道移社捐欵内籌銀二千兩發商生息以作歴年經費之用至今歲四月初間給資各災民一律遣散回籍職道復以廠基寛廣加造房屋可垂久遠惟每年所需粮米尚無着落因思通州王恕園等廠年例仰蒙恩賞粟米煮放歴辦有案擬請奏撥粟米二百石專作潞　煖廠之用等情並據通州知州林紹清詳同前情請奏前來合無仰懇天恩加賞通州煖廠粟米二百石一併由通倉支給俾資煮粥施放以惠窮黎謹再合詞附片具陳伏乞聖鑒謹奏奉旨己録○○大學士直隸總督一等伯臣李鴻章跪奏爲審明叩閽人犯按例定擬恭摺仰祈之聖鑒事竊准刑部咨遷安縣民人周士柱以理匪孫天璧父子主使其黨文岳宗等將伊砍傷成廢摽掠勒贖等詞在道旁叩閽呈訴一案審供擬罪奏明將犯解交直隸訊辦等因當經飭司提省審辦兹據臬司周馥督同保定府朱靖旬審明擬議解勘前來值臣駐津飭委藩司裕長代審無異臣覆加確核緣周士柱文岳宗均籍隸遷安縣周士柱工作手藝文岳宗係屯旗同村素諭文岳宗與村人孫路豐並其子孫天璧皆禁烟戒酒稱爲在理會意在保身並非邪教亦無拜師傅情事該村設有公會辦理地方公事孫路豐充當會首文岳宗在會照料光緒十四年孫路豐雇周士柱修理會中木器積欠工價制錢十餘千因周士柱工作不佳不付工價口角各散十五年正月初六日文岳宗因妻郭氏不端託周士柱族姪周發賣與關東烟販車上身價制錢五十四千文用烟葉馬匹作抵周發拉馬運烟回歸與村人周殿明會遇周殿明因周發前將伊表叔張永德賣妻身價吞使囑伊屢索未結將馬奪去周發訐周士柱向索周士柱因會中短其工錢欲將馬匹索回扣抵往尋周殿明揑稱俟馬賣去歸還張永德賣妻身價周殿明應允周士柱將馬牽回扣留三月十八日文岳宗同弟文岳武往找周士柱索馬不還用棍向毆周士柱順携藥刀將棍格落文岳宗奪獲藥刀將周士柱　門左手腕右手背右膝蓋右臁肕右脚腕右脚背砍傷經人勸歇報縣騐訊差緝未獲周士柱將傷醫痊惟右骽微跛成殘五月十三日文岳宗因周士柱不還馬匹起意奪回邀允趙永奎周殿明周明山周燦頭並令文岳武暨其堂弟文岳先前往周士柱家奪馬適周士柱牽馬外出查找無獲即令文岳武等携取衣服糧食作押嚷令周士柱用馬回贖六月十九日周士柱令工人劉萬全赴地耕作被周殿明奪去牛驢控縣嚴緝旋據社首張起志將趙永奎周殿明周明山拿獲尚未交差仍被脱逃　士柱即於上控有職員何紹先與文岳宗素好欲爲調處往向周士柱之兄周士芳説允令文岳宗服禮息事周士柱回歸不允赴府控經飭縣緝究嗣復誤問傅言文岳宗等毆奪均係孫路豐父子挾嫌主便心生氣忿揑以孫路豐等設立邪教主使篇與毆搶勒贖等情遣人寫就呈詞意欲京控因聞聖駕出郊在道旁叩閽呈訴交部訊擬奏奉諭旨遞解回直擬省審辦何紹先周發先後病故周士柱右骽因病成廢據供前情不　不無遁飾查例載聖駕出郊衝突儀仗妄行奏訴者杖一百發近邊充軍又律載刃傷人者杖八十徒二年又豪勢之人不告官司以私債强奪人孶畜産業　杖八十各等語此案周士柱呈控孫天璧等設立邪教主使其黨毆搶勒贖並賄託門丁舞弊各情現經集証訊明其被文岳宗毆傷並强奪服物尚屬有因餘皆子虚按律反坐罪止滿流加徒第於蹕路經由處所輙在道旁叩閽妄訴自應按例從重間擬周士柱合依聖篤出郊衝突儀　妄行奏訴例擬杖一百發近邊充軍事犯到官雖在光緒十六年三月十三日恭○恩詔以前核其情罪係衝突儀仗擬軍按照部議條歀不准援减該犯現成癈疾照例收贖文岳宗因賣妻抵價之馬被周土柱扣留用刀砍傷周士柱成殘復紏人搶物作押除毆人成殘奪物作　各輕罪不議外合依刃傷人律擬杖八十徒二年係屯旗應照民人實發至配折責拘役遵照新章辦理趙永奎聽從文岳宗强拿周士柱家衣物作押應照豪勢之人不告官司以私債奪人孳畜産業者杖八十律爲從减一等擬杖七十折賣發落該犯與文岳宗事犯均在赦前到官在後毋庸查辦何紹先爲文岳宗和説本于律擬業己病故應與訊無受賄匿呈之門丁穆二均毋庸議周士柱扣留文岳宗家馬匹文岳宗强取周士柱服物照追給還周發吞使張永德妻身價身死勿徵該縣東溝村一帶居民禁烟戒酒原無不合惟立有在理名目迹近教會飭縣出示嚴禁逸犯周殿明等緝獲另結除備録供招咨部外所有審明定擬緣由理合恭摺具陳伏乞皇上聖鑒勅部核覆謹奏奉硃批刑部議奏欽此○○廣東學政臣樊恭照跪奏爲酌保學行兼優之教官生員籲懇天恩奬勵以資激勸恭摺仰祈聖鑒事竊臣伏讀學政全書考核教官條下載順治九年　題准儒學教官士子觀法所繫提學按臨之日考其學行俱優教有成效者除禮待奬勸外仍據實列薦等因又查同治六年河南學臣景其濬保准副貢生蘇源生等五名以訓導選用並奉諭旨嗣後學政准於通省生員中綜核名實認眞考察酌保數人以爲鄉里矜式等因欽此近年各省教官中稱職之員與生員之實行素著者各省學政奏懇恩施均邀俞允仰見聖主優待師儒作育人材至意臣按試所至隨時考察查有韶州府學教授潘履端學粹品端實心教士曾由前學臣汪鳴鑾列保蒙賞加國子監助教銜上年大計復經保列卓異該員志趣極正内行大篤爲教職中不可多得之員可否仰懇天恩賞加五品銜以示優異又查有順德縣學禀生簡朝亮究心學術志潔行端篤實沈潛澹於榮利爲庠序中不可多得之士可否以訓導選用飭部註册以昭鼓徵之處出自逾格鴻慈臣爲振興學校激勵人才起見是否有當伏乞皇上聖鑒訓示謹奏奉硃批另有旨欽此○○樊恭煦片再臣於光緖十二年十月入都供職迄今己届六年臣父以道途遥速未允迎養之請臣久離膝下寢饋難安現臣視學期滿擬俟新任學臣徐琪抵粤臣交卸後自備資斧回籍省親敬懇天恩賞假三個月俾得稍遂烏哺之私一俟假滿即行回京恭覆恩命不敢稍涉遲延謹府附片陳懇伏乞聖鑒訓示謹奏奉硃批着賞假三個月欽此 
 
 

Page 13

 
 
[光緒十七年十一月初九日京報全録]  
　　宫門抄○諭旨六道録前○發抄硃批四道○總兵劉奏恭報洋巡班滿並歴過洋面情形摺○蘇撫剛奏甄别知縣片○粤西撫馬奏檄調副將會考武闈鄉試片○陜督楊奏副將病請開缺片○護新撫委奏揀員借補遊擊摺○川督劉奏籌解餉銀摺○粤西撫馬奏道員服闋入京候簡並請兼襲輕都尉世職片○又奏委署司道府各員缺片○十一月初九日兵部太常寺太僕寺廂白旗値日無引見○那王等各謝授缺恩○澍貝勒由西陵回京請安○湖北副考官張嘉禄到京請安○崇祥謝授直隸承德府知府恩○福中堂續假五日○孫楫請假五日○兵部奏派揀選官缺派出徐中堂李鴻藻祁世長敬信廖壽怛徐用儀周德潤裕德○絪貝勒請開去領侍衛内大臣差使○奕榕遞遺摺○芸公續假十日○内閣呈進勾到本○召見軍機薛允升張嘉禄崇祥○發抄裕禄等奏審明營勇斃命都司革職奉硃批徐玉生着即行革職餘着刑部議奏欽此○又昌圖府河税等銀報銷奉硃批户部知道欽此○又營口貨捐收支數目奉硃批户部知道欽此○又營口貨捐委員每月徵收鹽厘一體查考奉硃批户部知道欽此○○閩粤南澳鎭總兵奴才劉永福跪奏爲恭報洋巡班　並歴過洋面情形據實具奏仰祈聖鑒事案奉上諭嗣後沿海水師提督着於每歲出洋時具奏一次俟出洋往返事畢即將洋面如何情形據實具奏等因欽此欽遵在案　查南澳乃閩粤交界要區洋面遼闊港汉紛歧緝捕巡防最關緊要總兵每年上班自正月初一日起至六月底止出洋統巡粤屬洋面班滿劄父澄海營叅將接巡下班自六月初一日起至九月底止總巡閩屬洋面班滿劄交銅山營叅將接巡光緒十七年正月初一日起奴才遵例管帶兵船由洋督巡業經恭摺奏報在案計自出洋以來親率舟師認眞督緝凡海洋上下及偏僻港㲼莫不周歴梭巡本年三月初十日帶領兵船巡至碣石鎭屬甲子洋面與廣東平海營叅將會哨事畢仍回洋巡緝其歴過各洋面尚屬安静現届九月底下班洋巡期滿奴才遵例於十月初一日將總巡洋務劄交銅山營叅將接巡即日撤巡回營隨將營務清理並督飭弁兵勤加操練期成勁敵之師一面嚴飭按巡員弁實力緝捕加意巡防務使盜戢民安蕭清洋政以仰副聖主綏靖海疆至意所有奴才洋巡班滿撤巡日期及歴過洋面情形除呈報閩粤督臣查核外理合恭摺具奏伏乞皇上聖鑒謹奏奉硃批知道了欽此○○剛毅片再前准部咨嗣後道府州縣無論何項勞績保歸候補班補用人員即以到省之日起予限一年詳加考核奏明分别煩簡補用等因歴經循辦在案兹據蘇城布政使鄧華熙江蘇按察使陳湜會詳稱查有候補班知縣王肇嵩年四十二歲廣東嘉應州監生由江蘇儘先補用縣丞於光緒五年七月二十日領照至省因江廣海運漕糧案内保舉俟補缺後以知縣用辦理直隸賑捐出力彚保五品頂戴遵海防捐過班以知縣仍留江蘇歸候補班補用十三年十月十四日引見奉旨照例發往欽此十月二十一日領照十二月初三日回省繳照計自光緒十三年十四月初三日回省之日起扣至十四年十二月初三日試看己滿一年例應甄别查該員精明幹練勤奮有爲堪膺民社可勝繁缺之任至該員新章考試取列一等詳請具奏前來臣覆查王肇嵩試看期滿應行甄别經臣飭調考試察看該員心地明晰才具幹練堪以留省照例補用謹會同兩江督臣劉坤一附片具陳伏乞聖鑒勅部查照謹奏奉硃批吏部知道欽此○○馬丕瑶片再武闡鄉試例應咨會提督總兵一員來省會考外塲若提鎭駐劄路遠或因公他出則令副將一員代之本年廣西舉行辛卯科武闈鄉試提臣蘇元春現駐龍州督辦邊防其左江鎭右江鎭署柳慶鎭各總兵或駐劄之地距省窵遠或有應辦防捕事宜俱未能來省兹查有平樂恊副將巴彦布距省較近堪以檄調來省隨同考較除咨明兩廣總督臣李瀚章提臣蘇元春查照外所有檄調副將會考外塲緣由理合附片奏聞伏乞聖鑒謹奏奉硃批知道了欽此○○楊昌濬片再補授凉州鎭屬莊浪恊副將謝光華前經引見事竣到省業經臣給委飭赴本任並附片奏明在案兹據該員堂弟補用府經歴候補從九品謝昌禀稱伊兄謝光華領委未及起程突患時疾醫藥罔效於光緒十七年八月初七日在省寓病故禀繳原領劄付由督標中恊副將轉請核辦前未臣覆查無異相應請旨開缺除劄付咨送兵部查銷並飭現署副將蕭得龍照舊署理外所遺莊浪恊副將員缺容即另揀請補以並　守理合附片陳明伏乞聖鑒訓示謹奏奉硃批兵部知道欽此○○頭品頂戴護理甘肅新疆巡撫開缺新疆布政使臣　光　跪奏爲揀員惜補遊擊員缺以重操防恭摺仰祈聖鑒事竊新設喀什噶爾提標前營遊擊員缺業經奏准作爲題缺亟應　　　補以專責成查有留甘肅新疆儘先補用總兵現署提標中軍叅將最勇巴圖魯谷振傑才具稳練勤奮有爲　新疆兼隊有年　　　習歴在署任操防均能認眞以之借補斯缺實堪勝任合無仰懇天恩俯准以谷振傑借補喀什噶爾提標前營　　　缺以　營伍如蒙俞允應請勅部先給署劄俟防務大定即行給咨送部引見以符定制除飭該員履歴　册咨部　　外謹會同陜　總督臣楊昌濬喀什噶爾提督臣董福祥恭摺具陳伏乞皇上聖鑒訓示謹奏奉硃批兵部議奏欽此○○頭品頂戴四川總督臣劉秉璋跪奏爲籌解十七年分尾批甘肅新餉發商匯兌以濟要需恭摺仰祈聖鑒事竊臣准户部咨川省指撥十七年分甘肅新餉銀九十八萬兩飭於十六年年内解三成十七年四月解三成統限九月底解清等因行司遵辦隨據該藩司先後籌解過銀七十二萬兩發商匯兌甘肅藩庫交收分别詳請奏咨在案兹據署理布政使德壽詳稱現於司庫湊得鹽茶道十七年秋撥案内鹽課税銀四萬一千兩茶課税銀三萬三千兩十七年捐輸銀八萬兩十六年捐輸銀六千兩津貼銀三萬兩貨厘銀三萬兩添扣六分平銀一萬一千兩减扣六分平銀一萬二千兩折放官票核减銀五千七百兩核减二成銀三千兩夔雅兩關奏裁經費銀六千兩鹽厘銀二千三百兩共銀二十六萬兩作爲十七年尾批甘肅新餉以清本年奉撥之項仍照歴解成案並按照新頒法碼逐平兌足於十七年九月二十八十月十三等日先後發交該商天成亨等號承領飭令赶緊匯解甘肅藩庫兌收限於十七年十一月二十八十二月十三等日先後依限交納所需匯費銀兩仍請查照成案在厘金項下支銷詳請奏咨前來臣覆查無異除分咨户部經陜甘督臣查照外理合恭摺具奏伏乞皇上聖鑒謹奏奉硃批户部知道欽此○○馬丕璠片再據在籍道員岑春榮禀　該員之父岑毓英於光緒十五年五月初八日在雲貴總督任内因病出缺該員在山西雁平道署任聞訃丁憂赴　扶柩回廣西省城安葬廬墓守制接奉文行欽奉恩旨雲貴總督岑毓英着加譽晉贈太子太傅入祀實良祠並於雲南省建立專祠賞銀治喪照例賜卹伊子山西即用道岑春榮遇有道員缺出請旨簡放欽此欽遵在案該員現己服闋例應起復入京候簡又故父因辦理軍務蒙恩賞給一等輕車都尉世職該　係嫡長子例得兼襲禀請奏者等　前來臣查岑春榮謹飭安許通逹政體係岑毓英之嫡長子以道員兼襲輕車都尉與例尚屬相符除飭繪具宗圖出具保結送部外理合附片陳明伏乞聖鑒謹奏奉硃批兵部議奏欽此○○馬丕瑶片再臣援准部咨光緒十七年七月二十七日内閣抄出二十六日奉上諭山東布政使着湯聘珍補授胡璚棻着補授廣西按察使欽此湯聘珍應即交卸啓行胡璚棻到任需時所遺臬司篆務查有鹽法道張入輕精細深沉實事求是堪以署理其鹽法道篆務查有桂林府知府在任候補道趙時熙廉明篤實辦事認眞堪以署理遞遠桂林府知府員缺查有慶遠府知府孫欽晃深明例案幹練有爲堪以調署所遺慶遠府知府員缺查有候補知府曾毓璠安詳稳練熟悉情形堪以委赴署理除檄飭遵照外理合附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒十七年十一月初十日京報全録]  
　　宫門抄○諭旨四道録前○發抄硃批五道○桂撫馬○奏查明應請年老諸生指○又奏　　懇恩開使降調處分並免繳捐復銀兩摺○又奏更換防營官帶片○閩督卞等奏揀員請調知縣摺又奏揀員請補知縣摺○十一月初十日刑部都察院大理寺廂紅旗值日無引見○載瀛假滿請安○啓秀等各謝授調署缺恩○宣麟謝授山西河東道恩○松溎陸潤庠各請假五日○會章請假十日○召見軍機文興張陰桓宜麟○發抄王文韶等奏候補都司楊均國待符妄爲革職奉硃批着照所請兵部知道欽此○譚鈞培奏糧道英奎辦理厘局事務奉硃批知道了欽此○徐道奎奏會哨日期奉硃批知道了欽此○英廉奏巡查火道奉硃批知道了欽此○又廣文等補景陵膳房拜唐阿奉硃批着照所請該衙門知道欽此○○頭品頂戴廣西巡撫臣馬丕瑶跪奏爲查明應試年老諸生恭指仰祈聖鑒事竊照鄉試年老諸生王場完竣例應查明具奏本年舉行辛卯科廣西省鄉試查有臨桂縣學附生李維新年九十一歲岑溪縣學術生嚴鑑年九十六歲桂平縣學附生蔣大猷年九十二歲鬱林州學增生黎懿銘年八十歲鬱林州歲貢生文兆鉦年八十歲北流縣學附生李淮瑞年八十三歲皆係三塲完竣未經中式臣於點名時見其步復强健揭曉後調閲各原卷字畫端楷文理尚順查核該學册實在年歳俱屬相符兹據藩司張聨桂會同臬司湯聘珍提調鹽法道張人駿詳請具奏前來臣查李維新等涵濡聖澤矍鑠精神白首窮經富　年而好學青雲勵志偕多士以觀光十四藝俱屬完全數壬人交推耄耊允符年例宜荷恩榮理合恭摺具奏並開列姓名年歲清單敬呈御覽伏乞皇上聖鑒勅部覈覆施行謹奏奉硃批禮部議奏單併發欽此○○頭品頂戴廣西巡撫臣馬丕瑶跪奏爲援案懇恩開復降調處分並免繳捐復銀兩恭摺仰祈聖鑒事竊光緒十五年三月十六日欽奉恩詔自同治元年以來曾經任用現己革職官員等因欽此欽遵在案兹查有降三級調用廣西儘先補用直隸州州判顧壽華現年四十三歲廣東新興縣人由癸酉科拔良赴部呈明遵就直隸州州判本職註册銓選於光緒四年十二月内在河南滇捐局報捐分發指省廣西以本班儘先補用並免試用又在湖南省新藻局報捐提舉升銜赴京取具同鄉京官印結請註册光緒六年四月二十八日蒙欽派大臣騐看五月初十日吏部給發限　起程因途次患病及雨水阻滯申報遲誤至光緒七年五月二十九日到省繳照光緒八年九月初四日接准部咨以該員繳照違限半年以上照例降三級調用該員並無級紀抵銷應降三級調用等因查該員顧壽華因繳照誤限無級可抵議以實降較之他故實行降革者有間伏查改發陜西即用知縣杜甡因繳照逾限五月以上獲有降二級調用處分例准抵銷無級可抵照例實降係屬因公獲咎巡陜西撫臣張煦奏蒙恩准開復降調處分仍留原省歸原班補用又四川督臣劉秉璋奏己革四川試用布照磨夏咸因繳照逾限半年以上例降三級調用無級可抵並無三級可降之員議以革職照例實行降革係屬因公獲咎懇恩准子開復仍留川省試用免繳捐復銀兩均蒙俞允今該員顧壽華因繳照誤限議以降調核與陜西知縣杜甡四川布照磨夏咸獲咎之案同出一轍事在恩詔以前例得查辦據藩司張聨桂署臬司張人駿會詳前來臣查顧壽榮年壯才明正途出身棄之未免可惜相應援案仰懇天恩俯准將降級調用廣西儘先補用直隸州州判顧壽華開復降三级調用處分仍留廣西原省歸原班儘先補用免繳揖復銀兩俾得及時自效出自逾格鴻慈謹會同兩廣總督臣李瀚章恭摺其奏伏乞皇上聖鑒訓示謹奏奉硃批着照所請該部知道欽此○○馬丕瑶片再防營更換管帶遵奉諭旨隨時奏報在案兹有駐紥平樂府屬之管帶防勇中軍前營補用副將梁效賢調省另有差委所遺中軍前營應即另委接帶查有駐紥潯州府屬之管帶防勇後軍中營補用都司張雲龍稳鄉勤愼堪以調往接帶其遞　後軍中營查有新選柳慶鎭標左營遊擊關作楝樸誠勇敢堪以委往接帶又有駐紥柳州府屬之管帶防勇右軍中營記名總兵借補副將王正朋現委署柳慶鎭標左營遊繫所遺右軍中營　即另委接帶查有補用副將潘德言老成稳當堪以接帶除分别札委並飭認眞巡防勤加操練外所有更換管帶緣由謹會同兩廣督臣李瀚章附片具陳伏乞聖鑒謹奏奉硃批兵部知道欽此○○頭品頂戴閩浙總督兼管福建巡撫事臣卞寳第頭品頂戴護理福建台灣巡撫布政使臣沈應奎跪奏爲揀員請調海疆要缺知縣恭摺仰祈聖鑒事竊案查光緒十二年三月十六日據署福州府知府張國正轉據署閩縣知縣李澤春申報本任嘉義縣知縣張德迪奉委山東採辦軍硝於光緒十一年十一月初一日在山東差次聞訃丁父憂當經由閩詳題開缺照例以聞訃丁憂之日　爲出缺日期業歸十二年二月分截缺案内補報詳咨因閩台分省揀員未定由閩詳咨展限在案所遺嘉義縣知縣缺係海外要缺政務殷繁必須精明强幹熟悉海疆風土情形之員方足以資治理臣等督同台灣司道於閩省現任煩簡知縣内逐加遴選非現居要錢即人地未宜惟　有調台差遣現署基隆同知本任南靖縣知縣林元榮年四十五歲浙江黃巖縣附生應光緒内子科鄉試中式舉人遵籌餉例報捐知縣指分福建試用光緒五年二月二十七日領照到省加捐同知銜試用期滿甄别留閩補用歴委署代武平上杭等縣篆務十二年遵海防例捐分缺先用免試用委代長樂縣准補南靖縣知縣十三年十一月十五日到任十四年遵照新草捐免試俸歴俸　限十五年四月調台差遣六月初三日交卸南靖縣篆交代清楚來台禀到委署基隆同知十六年閏二月十三日任事臣等會查得該員林元榮才具開展明幹有爲在閩年久於台地風土民情極爲熟悉現委署理基隆同知一切事宜措置得宜本任内並無承緝盜案有關降調以及未完錢糧分數處分於海外要缺人地實在相需今請調補嘉義縣知縣爲地擇人與例亦符合無仰懇天恩俯合海疆員缺緊要准以南靖縣知縣林元榮調補嘉義縣知縣實於地方有禆如蒙俞允該員係現任知縣調補知縣銜缺　當毋庸送部引見併免核計叅罰據台灣司道會詳前來臣等謹合詞恭摺具奏伏乞皇上聖鑒勅部核覆施行至所遺南靖縣係選缺閩省現有應補人員應請留閩俟准部覆由閩另行遴員請補台併陳明謹奏奉硃批吏部議奏欽此○○頭品頂戴閩浙總督兼管福建巡撫事臣卞寳第頭品頂戴護理福建台灣巡撫布政使臣沈應奎跪奏爲揀員請補海疆要缺知縣恭摺仰祈聖鑒事竊案查光緒十二年四月初十日據署侯官縣知縣陳慶家申報本任新竹縣知縣徐錫祖於光緒十二年三月二十日在閩省聞訃丁母憂當經由閩詳題開缺照例以聞訃丁憂之日作爲出缺日期業歸十二年三月分截缺案内詳咨因閩台分省揀員未定由閩詳咨展限在案所遺新竹縣知縣係海外要缺治理不易非遴選精明强幹熟悉海疆風土情形之員弗克勝任臣等督同台灣司道於閩省應調應升人員内逐加遴選非現居要缺即人地未宜一時實乏堪調堪升之員復於候補知縣班内遴選查有候補班前先補用知縣王祖清年四十三歲浙江山陰縣監生遵例報捐府經歴指分福建試用光绪六年二月二十八日到省繳照試用期滿甄别留閩補用考試取列三等九年奉差來台十年於基滬獲勝案内彚保免補本班以知縣仍留原省歸候補班前先補用經部議准覆奏光緒十二年七月二十六日奉旨依議欽此請咨晋京十三年十一月初五日由吏部帶領引見本日奉旨　照例用欽此十四年三月初九日領照回閩察看一年期滿甄别留閩補用遵例捐加同知銜委署長泰縣十五年六月二十九日到任十六年九月二十八日卸事交代清楚調台差遣臣等會同查得該員王祖清心細才長講求吏治在閩年久曾辦台灣糧臺各局事務於臺地海疆風土情形極爲熟悉以之請補　竹縣知縣洵屬人缺相宜雖調缺請補與例稍有未符第人地實在相需合無仰懇天恩俯念海疆員缺緊要准以候補班前先補用知縣王祖清補授新竹縣知縣俾要缺得人而理實於地方有裨如蒙俞允該員係候補班前先補用知縣請補知縣銜缺以當毋庸送部引見惟係初任人員仍俟試署期滿另請實授並免核計叅罰據臺灣司道會詳前來臣等謹合詞恭摺具奏伏乞皇上聖鑒勅部核覆施行謹奏奉硃批吏部議奏欽此 
 
