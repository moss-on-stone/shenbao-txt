# 1912 - 287 - 4914252

 

Page 1

 
 
社論 
[冥頑不靈之庫倫活佛（默）]  
　　竟爲變相侵略政策所愚異哉庫倫活佛之冥頑不靈竟若是之甚也俄人此次之宣布承認外蒙獨立實爲其變相侵略之一種歐人之倡變相侵略論其手叚亦種種矣而其最可畏而最陰險者即此俄人所用之手叚是也（前國務總理陸徵祥曾譯述一書曰變相侵略論）第一先使其脫離母國之關係而尊之曰獨立次則漸漸干步之而名之曰保護後則突出其强硬之手段而收爲領土矣行此政策者實多先例近則日人行之於朝鮮以故此種變相侵略之手段早巳揭破稍具常識者類能洞燭其隱衷不謂庫倫活佛竟出其誠意以歡迎之豈不大可異耶 
　　夫俄人之思攫蒙古而置諸囊槖中者盖己久矣潑米里氏所著之蒙古史哈拉薩沙氏所著之滿蒙遊歷記早已流露其用意近則報紙輿論之鼓吹外交家運動之策畫政府上下之所主張罔不昌言無忌而蒙古活佛獨不見不聞甘受其愚弄而坦然不疑此則深可駭怪者也 
　　活佛試自思之蒙吉果有獨立之資格乎其財力其兵力其整理内務之人才對付外交之政略果可恃以爲獨立之資乎一旦俄人出其嚴厲之手段以侵奪蒙古彼活佛果有術以抗拒之否然活佛亦自知其無術以抗拒也故此次雖名獨立實則依賴俄人欲脫中國之關係而以其關係與俄人耳日前廓索維慈抵蒙時供張之華麗歡迎之周備皆出於活佛之至誠盖欲得俄人之歡心也殊不知俄人正欲藉以肆其攻取之計陽與交歡陰存慘毒而活佛不悟而蒙人不悟此則吾人之所歎息痛恨者矣尤奇者自廓氏抵庫倫後蒙人即虐待華商殺戮漢人一若有恃無恐而藉以大肆其威福者嗚呼蒙人之殘酷若此非聲其罪而致討之將何以儆他藩屬之效尤而中國之威信不幾掃地盡耶 
　　俄人旣得志於外蒙勢必推而至於内蒙而北滿狡焉思逞之心至此己達極點倘此次俄人不法之承認無理之行動我國苟吞聲而忍之不與之開嚴重之談判則此後之援例以起者又將何說以應付之也嗚呼我政府將何以懲創此冥頑不靈之活佛將何以折服此視耽欲逐之强俄 
要件 
[興華滙業銀行則例]  
　　第一條興璍匯業銀行爲有限責任股東對於本行負債所應担負之義務以所認定之股額爲限 
　　第二條興華滙業銀行設總行於上海並於國内外貿易上必要之處開設分行分號且得與他銀行訂立代理或滙兌契約但分行分號之或設或廢及與其他銀行代理或匯兌契約之或結或解均由該行職員會核定呈明財政部立案 
　　第三條興華滙業銀行營業年限自開業之日起算滿三十年爲期但經股東總會議决得向財政總長呈請展期 
　　第四條興華匯業銀行資本定一千萬元分十萬股每股一百元如欲增減資本須經股東總會議决呈明財政總長批准 
　　第五條興華匯業銀行之股東限於中華國民 
　　第六條興華滙業銀行股票概用記名式凡買　護與另以章程定之 
　　第七條爲奬勵滙業起見興華滙業銀行得以低息隨時向中央銀行通融欵項以一千萬元爲限 
　　第八條興華滙業銀行之營業如左一國内外匯兌及貨物押滙二各種存款及保管貴重物件三放欵四各種期票之買入或賣出但其限制由行長隨時開職員會議定之五代素有交易之公司銀行商號收取各種票據之欵項六兌換外國貨幣及買賣生金生銀七其他國際銀行應有之營業 
　　第九條興華滙業銀行酌量營業情形得買賣公債証劵　　第十條興華滙業銀行遵政府命令經理在國外之公債及公家欵項 
　　第十一條興璍滙業銀行除前三條所載外不得更作他種營業 
　　第十二條興華滙業銀行除左列事項外不得買入或承受不動産股票貨物等件（一）銀行營業應用地基房屋（二）清還欠欵由債主交出變賣或由審判斷定管業 
　　第十三條興華滙業銀行不得買入或押受本行股票但債主欠欵久不清償或無力歸還時以此作抵或以此清欠不在此限 
　　第十四條依第十二條第一項第二欵及第十三條所定承受不動産股票及其他物件時限十個月内售出倘因時價不當未能售出時得呈請財政總長批准延期 
　　第十五條興華滙業銀行對於活期存欵之應付應置四分之一以上之相當準備金 
　　第十六條興華滙業銀行設董事五人以上任期一年由股東總會就五十股以上之股東中選出呈明財政部存案其期滿再被選出時亦同但按第十七條由財政總長特嗢任命者可無股分數目之限制 
　　第十七條興華滙業銀行行長及副長應於董事中推選呈明財政部存案但財政總長爲使機關聯絡起見得命中國銀行總裁或副總裁兼興華滙業銀行副長或董事其行長副長及董事之責任權限由章程定之 
　　第十八條興華滙業銀行每年於總行所在地開通常股東總會二次議決本行章程所定之事項如有特别事故隨時得開臨時股東總會股東總會出席者以會期六十日以前巳經註册之股東爲限股東之議决權由章程定之 
　　第十九條每半年分配盈餘時　先將分配成數呈請財政部認可 
　　第二十條每半年須提盈利十分之一以上作爲公積金以備左列各項之用（一）塡補資本之虧損（二）補充股息之不匀 
　　第二十一條放欵遇期不還將歸損失時須量其損失之數目提存盈利爲公積金 
 
 
 

Page 2

 
 
　　第二十二條興華匯業銀行於營業上受損失至資本之半額以上或違背則例時財政總長得停止其營業或令其解散 
　　依股東總會議决經政府許可得任意解散但該股東總會必須得股東總數二分之一以上與股本總額二分之一以上之股東出席且依議决權三分之二以上方可决議 
　　第二十三條興華滙業銀行若逮背則例時財政總長得制止之或令改選董事 
　　第二十四條財政總長特婺監理員一人監察興華匯業銀行一切業務 
　　第二十五條興華滙業銀行須從財政總長命令呈報關於營業上之計算報告書 
　　第二十六條興華滙業銀行總分行分號於重要各項文書均須簽字共漢字文書並須加蓋圖章 
　　第二十七條興華滙業銀行須遵照本則例另訂章程由股東總會議决呈請財政部立案其修正增删亦同　　第二十八條興華滙業銀行之行長董事及其他行員如有違犯則例者處以五元以上五十元以下之罰金其因此損及本行營業者仍責令賠償 
　　第二十九條本則例若須更正時必於三個月以前公布 
命令 
[十月二十四日臨時大總統命令]  
　　參議院議决陸軍禮服制本大總統按照約法第三十條公布之此令 
　　參議院議决陸軍服制本大總統按照約法第三十條公布之此令 
[專電]  
　　北京電共和黨本日（二十四日）在化石橋本部開會歡迎梁任公並請徐紹楨楊度王賡馬良諸人 
　　北京電梁啓超擬在京數日後赴鄂謁黎副總統 
　　北京電參議院定於二十九日在萬牲園暢觀樓歡迎日本衆議院遊歷團由張耀曾李肇甫招待 
　　北京電秘魯有承認民國消息　　北京電駐比代表李國杰電請辭職未允 
　　北京電駐德代表梁誠亦稱病連電辭職並荐新派往之二等參贊王承傳自代 
　　北京電北京電車公司定二十七日開標 
　　北京電大借欵現又復活因法使從中調停並担任與銀行團磋商一切惟日政府確有脫離銀行團之意 
　　北京電農林部擬就林漁兩業籌備法交國務院會議施行 
　　北京電大總統日前偶有感冒刻己痊愈 
　　北京電豫督張鎭芳因病辭職豫人公舉袁克定及袁迺寛繼任請政府擇一任命 
　　北京電徐世昌擬於日内赴汴 
　　北京電烏泰逃往庫倫後現聞已赴俄求援 
　　北京電鄂議會電請參議院力爭删去大總統解散省議會一條以重民權 
　　北京電國史館官制日内即發表　　北京電奉督趙爾巽去志甚堅政府决定以張錫鑾繼任 
　　南京電程都督以蘇省禁烟屢起英領交涉特電外交部請將禁烟法案由院早日議决宣布以便遵行 
　　南京電吳縣議事會議决十一月初五日爲蘇垣光復紀念程都督擬先期到蘇共同慶祝 
　　南京電財政部允撥江蘇遣散軍隊費一百五十萬元已由袁思永黄瑞麟二君提交江蘇銀行請程都督自行支配 
　　南京電財政部派賈士毅單鎭夏翹宸三人充寗蘇等處財政視察員不日到寗 
　　南京電江北護軍使劉之潔現又派員來寗索軍餉二十萬元程都督以部欵雖到係裁遣寗蘇軍隊之用萬難提撥惟己允其另行設法籌濟 
　　南京電都督府昨日開軍事會議鄭汝成黄瑞麟袁思亮及各軍官等籌商裁减軍隊辦法聞擬將江北地方縮小軍隊範圍併成三師 
　　南京電交通部咨請程都督將國務院議决各省墊欵設線辦法轉飭所屬地方遵照 
　　南京電程都督飭令各縣民政長組織縣敎育行政會議 
　　南京電昨日奉省赴鄂代表陳瑛過寗謁見程都督即乘津浦車北上　　南京電探訪局現派偵探二百名分布本城密查奸宄 
　　南京電巡警局因經費不敷擬淘汰冗員裁减巡士日内即須實行 
　　蕪湖電孫中山乘聯鯨溯江上駛巡閱炮台於二十三號到蕪其時由蕪湖十五師孫品驂預乘濡須塢輪赴東西梁山下游迎迓國民黨卽於是日下午一句鐘在大舞台邀各界開歡迎會三句鐘在江蘇米捐局備西餐請各界及各黨赴宴 
　　杭州電英商火油被刼後聞有英艦已入浙洋游弋 
[特約路透電]  
　　北京電梁任公不日將復辦一報以能文之士嚴又陵副之 
　　北京電吉長鐵路已展期開車因該路總辦來京故也 
　　北京電袁總統提出之裁判官俸金議案大理院長月俸洋一千二百元執行官分爲二等一等月俸由五百元至八百元不等尙有一等則由一百二十元至四百五十元不等簡任官應自最低之級始一年之内不得陞職滿五年而確有功績者爲一級官應得功俸洋四百元次級官應受功俸洋二百元病假期准以九十日爲限平常假期准以三十日爲限惟此己虚糜年俸五分之二矣學習者月受津貼三十元至四十元不等大理院長月俸訂定一千二百元議員曾有起而質問者政府委員答稱大理院長與國務員官級相同故俸亦須同云 
　　北京電駐日華使電告國務院謂留日中國學生現願令某某等華字報更正所載各學生反對全國鐵路計劃之說 
　　北京電陸軍部致電各省都督司令謂接駐日公使電告近有各省學生甚多擬入陸軍學校嗣後不得擅行此舉 
　　北京電駐日公使提議請在本國設立陸軍學校民國未經各國承認之前不宜派生出洋 
　　北京電本日天雨不止賽馬己改期舉行 
　　東京電駐日英國大使竇樂爾連日設宴祖餞者相繼不絶昨日與其夫人在大英會　赴宴主席米納君起讚竇使在任時之政績及其夫人之熱心社會事務竇使起代其夫人及眷屬作答謂所著微績多由使署職員輸誠襄助及英國僑民熱心匡濟有以致之且深以别離爲憾今日該使將親見日皇呈遞英政府召回信據 
[譯電]  
　　北京電俄國庫倫專廓索維慈之行程北京政界報界仍極注意且深爲震驚法文化京日報今日（二十四日）載有社說謂俄國此舉實由中政府延宕不與俄國討論蒙古問題有以激之俄國外務部大臣薩沙洛夫曾毅然宣稱俄國並無併吞蒙古之意云 
　　柏林電德國某報令德人於俄國管理旅順口時在該港獲有地皮房産者或在此後由拍賣而購獲者注意日本新頒之例蓋按例几外人所有各産業須於本年年底之前向日員注册故也 
　　柏林電意國外務部大臣將於十一月上旬抵德會商三國聯盟將來問題因奥國外務部大臣今已抵竟會商此事也 
　　柏林電俄國皇太子之病狀殊爲可慮並非生　實因腎囊受擊而腫痛云 
　　鈕約電墨西哥官軍己於本月十七號克復維那克羅士叛黨並未抵抗統將帕菲洛狄阿士及其參謀各員均己被擒 
　　培爾格萊特電據官電聲稱塞維亞大軍現仍逐步進攻雖土軍抵禦頗猛束軍先鋒隊現己行抵古曼洛伏塞王彼得日前駕汽車穿營而過三軍皆呼萬歲伊巴之軍己見劇職其戰綫自拉斯卡延至夷里派柴附近敵軍共有四萬餘人兩方面死傷頗衆西軍巳佔據西愛里柴周圍之哨兵營房 
　　倫敦電塞維亞第三陸軍大隊巳抵泊里希底拉塞軍己佔據柯却拉卽八月間土人屠殺基督敎民之處也據蘇菲亞各報載稱土軍遁逃之先殺傷基督敎徒甚衆 
　　維也納電據半官消息有土兵四百名因避洛維巴柴塞軍追擊越過巴斯利亞邊界己經解卸軍械　　倫敦電斯米爾那有運兵火車一輛脫軌衝入堤内據最近報告死傷者各二百人希臘政府現反對轟擊卡伐拉因該地居民多屬希人之故希臘已佔據策姆洛斯之首府卡斯特洛守軍拒敵時被擒四十五人希臘魚雷艇已將由卡里夫開往伐拉之英國商船潘帕爾號拘獲押至關　厄斯因其所載之物爲違禁品之故　　雅典電據官電聲稱伊披納斯一役希軍死者十九人傷者七十五人現大軍已佔據控制格里姆巴伏及齊洛伏里之高岡土軍已由狄斯卡太塞　並巨倉皇逃亡伊拉沙那之土軍共遺有子彈一百萬粒及戰圖車輛　帳甚夥　　雅典電希軍於昨晨（二十二號）十時由伊拉沙那進攻薩拉牙帕郎關敵軍佔地頗優抵禦甚力下午三時仍在交戰 
　　君士坦丁電據官場宣稱宼克基里塞日昨（二十一號）終日激戰士軍己克復布軍所佔之地三處殺敵甚务 
[公電]  
　　黄思　等致交通部電（北京交通總長鈞鑒津浦南叚路局局長陶遜朦禀大部推翻巿場專辦輪渡成案無論摧殘地方集資自辦之輪渡爲揮霍借欵之計以增重人民負担非路局之所應爲試思前清郵傳部以專辦之權讓　巿場局者以路局佔用六縣公産敢貴重之江岸四百丈故有此厚施薄報之舉大部如徇陶遜之請取消專辦六縣公民開會公决惟有收回四百丈江岸以昭公允前於公呈大部内巳痛切言之應請電飭津浦南叚路局局長陶遜停辦輪渡以息爭端至此次巿場局奉江蘇都督飭令接續辦理以來客貨稱便頌聲載道陶孫一面誣陷之詞均不可信合并陳明南京六縣公民代表黄思永等漾 
　　瑞安來電瑞安疊遭水災賑欵　絀吞事特簡任饒方猷葉士菁二君赴滬組織義賑交通處並向各界各公團勸募尅日出發特聞瑞安水災義賑事務所叩 
要聞一 
[政府方面對於民意報封禁之抗詞]  
　　參議院日前據國光新聞代表田桐等以咨請政府查辦民意報事件請願到院經九月三十日常會提出討論僉以報章爲輿論代表言論自由載在約法行政機關自應依法保護何得任意摧殘此次民意報事件如果僅以言論激烈四字封标報館己屬不合乃復藉托外人禁止發行强扶出界尤屬違法招侮據臨時約法十九條第十款應咨政府澈查究辦以專重約法而保障人民權利經公衆可决相應繕錄該代表等原請願書咨請大總統查照希即迅飭澈查究辦報後當常經大總統聲覆據國務院呈稱查天津民意報近數月以來措詞立論屢犯刑律其八月十九日二十四日論說題目爲討袁黎二大民賊文中袁賊袁逆語凡數見又八月二十三日論說詆大總統爲桀紂爲操莽爲狼子爲猘犬甚至有食其肉寢其皮等語大總統外則代表全國内則代表政府國民之尊重大總統即所以尊重民國乃該報竟斥之爲賊詈之以人世極不堪之語在大總統固不介意其如民國何現在國基未固若任報紙淆亂是非熒惑觀聽内則妨害公務擾亂治安外則汚辱國家招人輕侮近日訛言四起政府與人民事多誤會情每隔閡外人疑慮嘖有煩言承認稽遲借欵留難内憂外患紛至沓來未嘗非該報措詞乖謬立言不當有以致之也又八月十九日該報論說有嗚呼國民非速立大决心人懷死志全國奮起與此殘害國民之民賊相周旋等語又八月二十日論說有率天下愛共和愛自由之士與民賊拚命等語是敎唆人民羣起暴動起而顚覆政府矣其他似此之語不一而足而卽就以上所舉各節論之巳搆成妨害公務罪妨害秩序罪政府爲維持治安計本擬即日具文照會法使飭法領事勒令其遷出租界然後繩以法律以示懲警而總統府洋隨員曼德巳先期往見法使告以此意法使即飭法領事勒令該報遷出租界遷出以後政府本欲將該報罪狀一一臚列遣員向該管檢察廳告發旋念報己停刋可免追究告發之議乃寢此案原委大略如是非不知人民言論自由載在約法特自由須在法律範圍以内政府固不敢稍事蹂躪以侵人權亦何敢任其恣肆報紙誠能勸善規過指陳得失政府必引爲借鑒敬拜嘉言該報則横肆詆誣干法亂紀按諸刑律確有罪名可坐實不僅言論激烈而己法領事勤令遷出實屬咎由自取政府未向司法衙門告發己屬格外從寛尙何摧殘之有至謂政府藉托外人禁止發行强扶出界一節尤屬非是政府雖有痛繩該報舘之意然未實行匪惟總統府未甞直接照會法使即政府亦無此項照會洋員憤激前期致詞亦祗洋員尊重民國之意並非由政府囑託該報館匿居租界自以託庇外人宇下輒敢蔑視法律專事煽惑其不法 
 
 
 

Page 3

 
 
言論己有明徵卽使政府依據條約知照外人强扶出界亦係國際條約正當辦法且亦由該報館有以招之豈得謂政府違法招侮况此次政府並無照會法使之舉乎聞該報館在天津租界外繼續出版如再敢違犯法律不顧在局政府必依國法辦理不稍假借來咨所稱違法之處並未指明係何官吏即無約法第十九條第十欵所稱事件不同無憑澈查究辦除行直隷都督飭屬嚴密檢查隨時按律辦理外應請大總統咨復參議院查照等因相應咨覆貴院查照 
[尹都督征西種種]  
　　尹都督現駐鑪城擬在察木多設立鎭撫府於十三日特召集各軍官佐會議決命參謀總長張宣於十日内前往察木多布置又令參賛史悠彦速擬草案開會研究茲將近日情形彚錄如左 
　　憂讒畏譏之懇辭上賞得大總統電謂昌衡邊功速就由陸軍部核擬優奬捧讀之下悚懼欲絶此次邊功上承中央之令後有留守之繼前得將士之勇昌衡實無寸功况民國成立諸大偉人功震宇内以衡比之遼東豕耳尤可處者將之功有　民之責無窮前以九死易一生萬危得一安猶不免誅求之口若膺懋奬則國恩深厚死有餘恨萬望收回成命民國大定力疾歸農倘須駑材敢不竭力優令一下將迫昌衡於汶上矣尹昌衡世印 
　　鎭撫府直屬川督之深心邊地開府雄鎭關西昌都以西据地二千里開設三府創始之初大計宜定昌　鄙意鎭撫府如使直屬川督則川局雄厚國勢益張任一良將擇其與川督心相印者俾圖進取督同實業大家一意開拓不出五年立成金窟西臨兩藏北据青海牧馬厲兵誠可雄飛世界此際無他問題惟川省能全行担任數載經營之費則鎭撫府決可直隷於川都督務望同力合謀共成偉略立候電復尹昌衡叩陷印 
　　鎭撫储府開幕邊鎭撫府暫設鑪城候移昌都以奠西陲而宏國疆番夷大服踵至投誠已於本日開府鎭撫使直屬川督用資策馭漢蠻集賀歡天動地謹此電呈兼管川邊鎭撫使尹昌衡東印 
　　大總統又作調人胡護督電悉查察督前已電請川淢軍經營　狢波密與川軍分路進取當經電復勿庸再議在案是滇川軍隊自無並出一途之嫌且川軍現亦屢飭勿令深入來電所慮糧秣難供及未能統一各節均可不必置議至殷司令電中援引讖語一層殊非民國公文所宜用　由蔡都督飭令更正可也等因合電遵照國務院宥印 
[十八日參議院紀事]  
　　十八日一點三十五分開會議員出席者六十七人議長報告國務院來文請將海軍部參謀廳官制提前議决又報告甘肅衆議　覆選舉區變更案事關緊要請變更議事日程先議衆贊成由政府委員要示省交審查卽付二讀會衆贊成亦無討論同時經過三讀會遂通過劉顯治又謂前日廣東以地稅抵押借欵案已經財政審查畢而事關緊要請提前議决衆贊成遂由財政委員陳國祥報告略謂廣東不能以地稅爲借欵之抵押報告畢遂付二讀會谷鍾秀又謂可即開二讀會楊永泰則謂無須表决衆贊成卽開二讀會谷鍾秀謂審查報告甚妥可卽依此送政府議長謂若無討論請贊成審查報告者起立大多數又表决省略三讀遂接議本日第一案英金一千萬磅借欵合同案（大總統咨請追認）政府委員未到院故未經說明卽交審查第二案律師法案（大總統交議初讀）政府委員說明後無質問即付審查第三案商會法案（大總統交議初讀）政府委員報告略謂查前農工商部所定商會簡明章程二十六欵條文旣末合法紀體例亦諸未完備於議員職務更未能規定明白嗣又於通行各商會劄文内附訂規則增設辦法雖與章程相輔而行而破碎支離未成完法且有商務總會商務分會及商務分所之區别總會可轄分會分會可　分所階級旣多流弊滋甚故一選舉而爭充總理者有之一地方而爭設兩會者有之現查各省及外洋各埠巳設之總會己近百處各省分會已八百餘處分所報告者亦己數千處其中在商務繁盛之處必須設立者固多而無設立之必要者亦復不少若不連爲規定辦法示以範圍非特商務不能進步且轉足以擾商民本部以欲振興工商業必先改良舊有機關因參酌舊商會章程及棋據日本商業會議所法并近年未辦理各省商會之經驗酌定商會法草案除去從前階級制度無總會分會之分定名爲商會有聯絡而無統轄并廢去部發委任狀及關防圖記改總協理爲會長副會長由部核准即可就職力破舊有積習凡選舉　及被選舉權皆爲嚴定資格使從前巳設之商務分會及分所地方商務如未必　盛並無設立之必要者當然淘汰於無形至外洋各埠商會本法中未規定者因各國法律皆行屬地主義本國法不能行於他國故事實上惟可准照本法施行而形式上似未便規定也報告畢惟楊策略問數語即付審查第四案法院編制法案（大總統交議初讀）政府委員說明後無質問即付法制審查第五法院編制法施行法案（大總統交議初讀政府委員說明後阮慶瀾王　潤稍有質問遂付審查第六案嗎啡治罪案大總統交議初讀）政府委員報告略謂嗎啡之毒甚於鴉片用此者多出於戒煙代癮卒至煙未斷而病更深遍體潰腐死而後巳轉不如不戒烟之爲愈是非設法以禁止不可查前清原有販賣嗎啡章程今旣廢止暫行新刑律第十一條鴉片煙罪律加一等治罪惟罰金一項並科者加十分之一非科者加五分之一處罰並據暫行新律第八條擬嗎啡罪法十條良以鴉片雖　可望戒除獨嗎啡一經打用勢難中止必至瘡孔而出無處容針虧體　生莫此爲甚是非嚴重取締訂立專條何以力袪沉痼保存生命至於外人輸入嗎啡一層乃條約上之關係此次海牙禁煙公會訂立鴉片公約之中己經言明今中國政府設法阻止生熟鴉片嗎啡高根等物私運進口當由外交部援照公約妥速辦理以預防流毒報告畢即付審查第七案調騐官吏法案（議員建議建議人　盥　）報告畢楊永泰質問答覆後王樹聲謂無贊成之理由議長謂贊成付審查者起　少數陳同熙贊成開二讀會討論至此己至三點議長宣告休息十五分鐘三時十五分再開議秦瑞玠謂建議案無大効力應速解决議他案劉盥訓謂中國此時是何現狀焉得將禁煙事視爲無足重輕陳同熙謂此案仍可徐爲建議案母須開二讀會請劉君將此案撤回另加條件如（有功人議員皆應調　）修正後再交來本院孫鐘謂行政官軍官皆應加調驗楊永泰謂　君所主張有犯司法權限且侵審判制度張耀會謂有檢察廳即不應有調驗所惟官吏與平民不同應先禁其吸用故本員贊成設調驗所謂調驗所有侵人民身體自由本院應提出作爲法律案請政府切實施行楊永泰謂今日只可討論開二讀會與否此案不能撤回谷鍾秀謂參議院法無規定此案可撤回李渠謂劉君可撤回建議案另提出法律案胡璧城謂本員贊成劉君撤回修正惟調驗所亦有弊病不可不防陳國祥李素請表决議長謂表决如再打消劉君仍可提出法　案李肇甫謂同二議案不能提二次可撤回議長以撤回修正付表决多數第八案實行禁烟法案（繼續二讀）議長宣讀第四條泰瑞玠謂發照於定章實行禁烟不合且吸烟人多不欲購照反啓假冐之弊谷鍾秀謂有照則有稽考秦瑞玠謂客棧輪船等處不易稽查更不得有購土執照谷鍾秀主張吸烟人許購烟不許購土應將土字删去議長以删去購土執照付表决少數以删去土字付表决多數秦瑞玠又主張烟字改爲膏字或改作烟膏二字表决多數第五條仍照原文第六條無討論第七條劉顯治主張改局爲所字表决多數第八條　顯治主張改煙户爲吸烟人谷鍾秀請暫緩表决先查新刑律議長宜讀新刑律苗雨潤主張及烟具三字宜删去秦瑞玠云八條第二項宜全删谷鍾秀主張原文議長以八條二項删去付表决少數第九條秦瑞玠主張删去全條陳國祥云添一項删去後須移至第六條第六項　長以全删付表决少數又以陳國祥說付表决多數秦瑞玠主張各省土膏局非有執照不得營業谷鍾秀主張設土膏專局議長甫欲表决時己至卽散會 
時評一 
[北滿將爲外蒙之續矣]  
　　藜鶴伊托氏倡北滿獨立論隱然欲將沿黑龍江方面物産富饒之地歸其保護以爲承認新政府之代價其說最足以代表俄人心理 
　　今觀俄人在北滿之行動封閉我商會驅逐我華人侵佔我陽平關之土地强暴兇很毫無人理蓋己顯然實行其併吞北滿之政策初不僅空言獨立巳也 
　　而我政府我參議院諸公對於北滿人選舉資格之細故猶齗齗然爭論不巳而此等關係國防之大問題則漠然絶不顧問斯眞天下傷心之事己 
 
 
 

Page 4

 
 
   
 
 

Page 5

 
 
   
 
 

Page 6

 
 
 [H第六版> 
要聞二 
[鄂省大維公司之呼籲]  
　　鄂省布紗絲麻官局上年自應昌公司撤銷後由張季直組織之大維公司承辦開工數日義師遽起遂即停工嗣鄂政府派員自行開機竟將大維公司總經理劉樹森拘禁廠内　　失　始行釋放大維股束咸抱不平迭向鄂政府交涉迄未就緒近應昌公司忽有懸牌開工之說巳由大維公司電控工商部不　工商部如何辦理也茲將大維公司呈工商部電錄左 
　　北京工商部總次長鈞　敬呈省竊敝公司去年二月屢由鄂政府電招租辦布紗絲麻四局五月山張　與樹森來鄂與鄂政府訂立合同爲期十五年定名大維有限公司招股開辦閏六月初接手修理機器八月袜一遵照合同繳納租金十一開工十四開　東會舉張署總理樹森　經理舉定董事查帳員當經呈請湖北勸業道禀部立案十九武昌起義二十日停工計購辦棉花物料二十餘萬金悉　局中派人看守迨九月初鄂軍政府因軍需緊急派員自行開工樹森聞信來鄂卽遭拘禁抄去帳簿衣服等件刑責僕役迨漢陽失守始行釋放兩廠亦從此停工此租辦四局起義以後之情形也今春承鄂政府委員清理籌辦電敝公司派人清理由股東舉樹森爲浌表來鄂將各種帳目除抄去　外均交清理員在漢商會查核無訛鄂政府僅允賠償銀十萬兩迄未發給自夏徂秋歷呈鄂政府謂購備棉花物料在在完善專候批示繼續開辦均置不答日前忽聞有應昌公司懸牌擅自開工訽詣民政長則稱並未發有命令應昌之開工實係自由行動云云問之實堪駭異夫敝公司承租　避以來悉照合同辦理並無違背之處即無取銷之理况派員清理電招敝公司來鄂卽已認爲繼續有効乃於實業司籌辦員及敝公司所　次請予繼續之呈均擱置不批反無端縱令應昌開工俾增　　不知是何政體查鄂省早經軍民分治民政長應負完全責任敝公司權利所在即血本攸關天日猶存斷難　其壓奪今鄂民政長旣不阻止惟有電懇大部主持速賜電咨鄂民政長飭令應昌卽日停工並由大部迅予派員查辦俾早解決以維實業而昭公理無任迫切待命之至大維公司全體股東代表劉樹森謹呈巧 
[鄂軍追悼焦達峯]  
　　前湘都督焦達峰久爲革命巨子當去秋武昌起義之前一切佈置焦與有力迨武漢光復焦卽奔返湘垣運勤軍學界首先響應俾鄂省民軍旣無後顧之憂又有糧秣之繼誠有大造於湖北非徒立功於湖南也本月十九號爲其死難之周年鄂中首義老同志軍務司長蔡濟民國民黨支部長石瑛共生黨支部代表黎本唐實錄館正副館長謝石欽蘇成章等特發起紏約同志假三烈士祠開追悼大會以表哀忱到會者有各政黨商團學曾代表與來賓並烈士遺孤敎養所全班學童軍樂一隊軍務司巡查隊三隊共計一千餘人首作樂次行禮次讀祭文又次復作樂樂止演說首由臨時主席蔡濟民　告聞會之原因復由黎公代表胡祖舜君演說略謂焦督於起義前後大有功於民國現巳被害一周特合各界開此盛會以後每年必舉行追悼一次以誌不朽後由鄭南溪君報告焦督起義前運動革命之苦　及起義後之經營破害之原因及狀况聞者多爲下涙有怪譚延闓　賊不討是何居心者蔡司長　之遂未續語時己三　宣告散會 
[四川駐京代表來鄂被刦]  
　　川都督所派駐京代表張小卿君近　事回川於十八號由京乘車抵漢正在下車檢點之際忽來身着軍官服裝者二人自稱係鄂都督府總稽查遽將張君箱籠打開搜索見有手槍一枝當即指爲匪黨大言恐嚇所有箱中金錶　金約指金胸針等件及現銀二百三十一元均被搜出　言須拘赴都督　究辦張君當將微章　　給予驗明彼二人始持手槍金器　　而去翌日張君特渡江　　黎副總統陳明前情黎公大爲驚訝以漢上輪船火車各碼　素有擺隊匪類刧掠客商然從無明目張胆冐充軍官者此事如不澈查究辦殊碍本府稽　名譽當傳各稽查偵探等員使張君查認並無在車上之人在内顯係匪類冒充除飭該穫查等密查務獲外並飭駐漢二鎭統制嚴飭駐紥車站之巡查軍隊訪拿究辦且申斥該巡查隊巡緝之不力云 
[浙洋英輪被刧之交涉]  
　　本月二十號英商亞細亞公司由南洋裝運火汕駛過台州洋面突被大帮匪船四面環攻槍砲精利致被刦去火油九千箱一案業據該公司及英　事嚴電詰責昨日復經英領事賽君函責都督探據譯文大意謂光復以後沿海匪徒專與洋商爲難即該公司油船失事亦己數見查此項洋匪蔓延寜温台各口而以台洋某島爲巢穴匪船多至二三百號匪首王成龍自稱統領台洋水歸通同一氣隱爲庇護倘再不從嚴剿辦本領事爲保安航路及英商生命財産起見擬即自派兵艦入浙代剿等語朱都督閱函後甚爲憂懼當卽密電外海統領曾同左路陸師責成包分統嚴行剿辦限拿匪魁王成龍並將失事詳情迅速查復以資對付 
[甬路工程最近之調查]  
　　浙路公司前派營業隊來甬調查甬江至慈谿工程己未完竣情形茲特探錄於下甬站至樟橋鋼軌橋樑均已完竣惟因軌釘用盡須俟運到始能開釘樟橋以北鋼軌工程己完十分之七洪塘鎭月臺工程己完惟官莊橋梁因在德國訂造約須明春可到如十月問開車由該橋至慈橋一叚擬暫用舢船渡　搭客又江北岸起點車站設在財神殿處二站在下沙寳三站則在樟橋爲止云 
[杭自治會控告肥料公司]  
　　杭州城鄉自治會訴訟肥料公司云（上略）查杭城肥料一項向由金汁行及鄉農擔取壅植農田而金汁行積久相安糞船埠地亦由該行永遠納粮作爲業産不獨有關人民生計並關住户安全此次突有肥料公司發見由省會警察局長盧鍾嶽擅自核准批令開辦名爲維護衞生實則保護　斷對於金汁行以迫令一律取消而對於住户於十月十一日由警察挨户强令各户將肥料交與該公司糞夫傾倒阻礙人民權利侵奪住户自由論其意思無異意爲主唆論其行爲則又行同强迫罪狀昭著犯意顯然謂爲瀆　諒亦無辭查警察固爲行政之一部分雖負有衞生行政之責但准人設立肥料公司則可取消原有之金汁行則不可就原有而加以取締則可取消原有而庇護新設者則不可若以致令而爲攘奪人民生業之具以衞生而爲把持　斷之由准此斥彼恐非官廳所忍出此該局長與該公司若無特别關係何至顚倒錯亂一至於此矧警察區域屬於行政組織公司旣係營業本　區域可言乃該公司廣告竟以警察行政區域爲該公司挑糞之區域則報章喧布衆口沸騰謂爲官商合辦盖有由也何况行政命令不能違背法律今對於住户强令其將肥料交與該公司是濫用職　使人行無義務之事對於金汁行强迫取消其歷年正當之營業是濫用職權妨害人之權利行使此該局長違犯刑律第一百四十四條又中央約法第六條第三欵及木省約法第五條第八條之確實証據也又查十月十一日警局通告第十三條該公司應認承繳警捐應以取獲餘利除年利七厘外以二十分之二充公按月掃數照解云云按一切捐欵除繼續前清辦理外若有關於政費之負担必經中央或地方議會之議決始得征收今該局又未交會提議擅以局令征收此則該局長違背中央約法第十三條及本省約法第十一條之確實憑證也　局長旣係違法瀆職搆成刑法上之罪名事關人民全體　利自治曾等有代遠民意之職用敢列叙事實依法告訴應請遵據法律提起公訴移院公判至該公司旣倚勢　斷强奪民業亦應咨請杭縣知事勒令尅日取消共壟斷專利之處以彰法律而重民生 
[伊犁援阿之軍容]  
　　伊犂援阿大軍早己抵境茲接新友來函述及援軍出發時情形特爲分述如左 
　　阿爾泰離科布多二十餘站（約二千餘里）前月科布多被外蒙攻陷阿爾泰大受影響當山該處辦事長官帕勒塔告急中央及新伊政府請速派援軍以解危急 
　　中央政府自接阿爾泰告急電後旋新伊兩方亦將科阿之事電陳政府即日由大總統命令新督楊增新派出步馬砲各營由古城出發進勦科布多以爲前路令伊犁軍隊由博羅塔拉進發抵塔城直赴阿爾泰以爲後路由是廣都督命楊師團長會合諸將士在都督府開軍事會議議決後又數四電商楊督前途兵站粮草一切如何供支以昭愼重 
　　伊軍旣受中央政府令出發援阿當由楊師長特開軍事會議選舉援阿司令長聞全師入士以馬隊第一旅旅長馬凌霄君前次新伊戰爭大著勛望爰公舉爲援阿司令長各界人士咸慶援阿得人云 
　　馬凌霄君旣被舉充爲援阿司令長由都督受以正式委任狀昨楊師團長又集合全師將士隨帶軍樂隊在東校場將令枝印信敬授馬司令長一時軍樂合奏觀者如堵頗稱盛事云 
　　此次援阿軍隊約計馬隊一團（卽）一標步砲輜重約共一團聞前途糧草供支一切師團長己與楊督電商妥洽而此間軍裝器械亦已整備齊全不日卽當出發云 
[程都督通告軍官入伍生]  
　　程　督日昨通告云准湖北陸軍第二預備學校校長咨呈内聞竊本校前由陸軍部電達大都督所有南京原有各軍官入伍生均於八月十五日以前齊至武昌集合嗣黎副總統以校舍尙難一時修理完備又電請轉飭諸生暫行緩來各在案茲本校漸次設備完全開學在即特請轉飭原送諸生於本月二十四日一律前來再本校屋少人多迭奉陸軍部諭飭除原有軍官入伍生外其餘一槩不准收錄等因查前經咨　該校肄　各軍官人入伍生一體遵照卽日　往該校　　延誤如非軍官入伍生而前請送入該校者勿庸前　以免徒勞　涉云 
[雲南近政紀要]  
　　禁烟雲南出産以栽種鴉片爲大宗每年各省來滇滇者不知凡幾滇民賴此爲生活清督錫良鑒於烟害禁種标吸禁售期以一年斷絶雷厲風行果見成効去年民軍起義一般愚民以爲滿清旣亡煙　必弛於是　問私種者甚多軍政府亦出未禁止惟因軍事倥偬不及實行剷除又恐激之生變今年財政司陳价到任後以欲絶根株須清來源乃於省城設煙土公司派員四路收買凡民間存有　土者必須售與公司由公司運銷出口惟定價太廉每兩先給三角後增五角人民嫌廉均不肯賣烟公司直同虚設現在軍政府集議將煙土公司撤銷限於九月初一日後不准再有煙土存儲及私相吸食禁種一事尤爲加嚴人民敢倫種者不惟派兵剷除並嚴懲種者現煙公司己於八月内取消以後吸者售者查獲加重治罪云 
　　修路雲南個舊廳地方産錫最旺現每年尙有入款千餘萬若再功改良更無限量惟該處交通不便運輸艱難以致未能十分發達該處巨紳李光翰極力提倡籌欵百餘萬倡修鐵道先擬由個舊起修至阿迷州繼又改由個舊起修至蒙自再接法人之滇越鐵道現在又以個舊修蒙自而接滇越不免繞道費欵擬由個舊直接修通珠虱塞路線較秤短共約九十華里現己籌得經費三百餘萬准於日内動工云 
[貴州近事片片]  
　　都督府示云照得現在新製銀元紙幣與舊銀票一律通行完糧納稅均無阻滯將來六個月限滿同一兌換訪聞有奸商妄造謠言輕舊重新價格任共高下七　八扣出入任其低昻徒便私圖罔知公理擾亂巿面貽害匪輕一經訪拿立予重典事亟出示曉諭爲此示仰軍民人等知悉凡有交易往來銀元紙幣與舊銀票一律使用勿信謠言致生疑阻其各懍遵切切特諭 
　　司法司示云爲牌示事照得省城審檢各廳現巳逐漸組織完備其未設審判廳各屬命盜重案該地方官應呈本司核辦者仍分報高等審判檢察廳查核業經本司通令　遵在案嗣後除在貴陽地方審檢廳管轄仍赴該廳呈控外凡各府廳州縣民刑案件由該管官判決不服依法起訴者均應向高等審判檢察廳上訴合行牌示爲此示仰各色人等遵照母違切切特示 
　　威寗電云貴陽都督曁當道諸公同鑒九月十三戰爭業已據實電達諒邀鈞鑒十四日續戰幸將士用命僞統岑鑒清陣殁女寇安三妹就擒無知男女數十人全赦而其匪徒無一漏　是役也非仰託威福收效未必如此迅速潛病體未痊邀懇飭候冋鎭調養之後請速派兵協吳倅專辦李管帶嘉勦暫請留防稍爲震攝不勝盼禱詳文後呈敬賀大喜署鎭顯濳咸印 
　　四川涪岸食鹽水　係由沿河司入境陸路係由婺川縣入境婺川又僅能在彭水縣屬之江口鎭購運不能直往涪渝一帶採買以江口有種種阻滯難於過關故也今有蔣君體元與高君香亭由鎭遠來婺擬合鎭遠石阡婺川三屬組織一川鹽公司直與四川都督府交涉打能此路自向内地採辦婺商贊　者頗衆不久卽將成立其挽回黔省利權不小也 
[更換皖都督謠傳之由來]  
　　旅　皖人前有舉贛督軍事顧問官劉槐森爲皖都督之說己紀前報茲聞又有議舉陸建章者現奉國務院電開奉大總統令據安慶旅長慮鏡寰等電稱皖省聞有懇陸建章爲都督等語實屬煽惑　聞柏都督准電後當即傳知各界以釋羣疑茲探得種種謠傳其原因甚爲複雜（一）因柏都督此次禁煙政策積極進行固不可厚非然縱合軍警日夜在外搜查煙户無論舖户住民是否吸煙任其穿房入户陽以搜查烟具爲名陰實行共穿窬伎倆種種騷擾不堪言狀以故商民怨恨深望更換都督者有之（一）因北京同鄉會宣布柏都督十四大罪疑柏都督即將推翻者有之（一）因皖遭　軍變後經濟困難逹於極點省議會以爲維持皖省必先取締財政故屢次邀請柏督出席柏均托故推辭日前因迫於公論始行初次蒞會陳述政見然僅交出預算而決算猶未交出於是羣疑其有意弊混爰公議若再逾限不交决算定卽加以彈劾等語此種種謠傳之所由來也 
[粤東女界又爭參政權]  
　　本月十三號廣東女界因要求參政權問題大集會議假坐新豐街新粤女子法政講習所内爲會楊十二點鐘開議到會者數百人公推女子師範校長張沅爲臨時主席洪舜英金碧西爲宣布文翔鳳易粤英陳偉權高坤傑爲書記先由洪宣布開會理由次由陳偉權倫耀華吳桂嫦程立卿依次演說隨由江將組織要求叅政權事務簡章草案提議通過贊成擇長堤適中地點開辦一而舉代表詣省會要求通過及分電各省聯合力爭隨舉定洪舜英陳偉權爲代表黎金定鄧傳績爲正副會長張沅易粤英等爲各部職員是日因會場窄狹不招待男界到者惟公論報記者及警察廳監視員而己散會時己五點餘鐘矣 
地方通信 
[浙江]  
　　國法難容建德純善鄉鄉董朱清永　使鄉民抗糧　署拒捕傷兵以致匪徒竊發糜爛地方不堪言狀該縣檢察廳聞悉此情即調查該董起謀証據以便核辦本月十五日得集議抗粮契約一紙係該鄉董親筆所寫密飭法警拿案當卽釘鐐收監候辦　　舊輪招股永順商輪現因恢復舊觀再添股本昨特發通告書於各處略云啓者本公司快和輪船於陰曆去年十二月觸礁損壞一切情形并上海恒昌祥機器廠承攬擒修訂明擒費洋三千兩修費銀一萬五千兩該輪船可以恢復舊觀等語迭經通告諒邀鑒及嗣因恒昌祥租借甯波某局船塢修理旣允復悔事遂遷延旋擬由恒昌祥自向甬江購地造塢又以地價昻貴未果嗣經議定准由該厰於陰曆七月十五日在定海開工修理本公司爰假座商會開臨時股東大會討論辦法經到會各股東各代表公同議决添招新股力圖再舉茲經推定朱葆三君爲總董朱捷三君爲臨時總理戴泉鏡馬福康二君爲協理議定添招新股六千股每股五元計得新股銀三萬元另定優待新股條件以資踴躍并議有力各發起人每人至少須招新股二百股其從前己繳第一期未繳第二期之股仍應繳足股銀以陰曆八月爲限逾限不繳查照公司律第四十二條辦理至各業代表前允代招尙未繳股者應各按原認之數改招新股切勿再事觀望以維大局並望各界同胞力扶殘局踴躍入股庶　同力合作共襄厥成不獨本公司之幸亦定邑　業之幸也 
[江寗]  
　　愼重軍餉部督府現通函各縣民　長謂各營軍隊餉項向由本府給發現在各處或以餉需緊要往往不候命令擅自借撥殊與統一之義不符嗣後各縣軍餉設有急需務須隨時電呈得有准撥明文方可借給若未奉命令　將忙　貨物稅欵擅行借　省庫概不承認 
[蘇州]  
　　伶界好義蘇州商團第七支部近以經費支絀經名譽董事蘇稼秋鄭錦峯二君商之上海伶界聯合會　月樵曾長慨然贊成特邀買壁雲沈華軒吕月樵諸藝冒於陰曆九月十六日到蘇假天仙茶園會串一天并荷林步青小桂枝諸君　念桑梓亦願同往以盡義務所售之資悉數補助商團經費又承紳董樂輸彩物百餘種編號贈彩藉答雅意想　時好義諸君子必當聯袂偕來也 
　　禁嗎啡針蘇城巡警總局以嗎啡藥針戒烟一事爲害非淺迭經嚴行查拿懲辦在案現查蘇垣仍有代人打嗎啡針戒烟者迨至身無完膚之時卽是戕害生命之日無知愚民多受其害除分飭各區隨時密查拿辦外特出示通諭吸烟人民一體遵照本局設有戒烟局凡來局戒煙不取分文切勿再打嗎啡針自受毒害 
[時評二（萍）]  
　　寜垣今日軍隊已將著手從事解散矣 
雖然軍隊不難於解散而特難於解散以後措置之手續 
　　此輩粗擴武悍之夫類皆來自田間不有以位置之勢必潰决四溢而爲腹心間之大患記者竊所望於著手解散者之有以思患而預防母沾沾焉以今日解散爲得計也 
本埠新聞 
[秋俠出殯路由]  
　　秋瑾女士靈櫬到滬由商學界護送至紹興會館暫厝已誌本報茲由各團體議定陽曆十月二十六日上午假紹興會館開追悼大會卽於下午一時公送靈櫬至滬杭車站聞其路由自紹興會館出發走潮州路進西門一直大街過太平街往北民政署前向東縣東街往北四牌樓過長生橋往東察院塲過益慶橋走東街往東出大東門一直至大碼頭朝南走老馬路一直沿馬路至滬杭車站特開專車運杭 
[民政長覆交涉使函]  
　　爲取締民船與木排事前奉大函以據海關送到浦江民船與木排往來行駛章程五則抄請詳細斟酌並附章程等因當經分别調查情形茲特按條臚覆乞賜察核如章程第一條云凡木排非有己領執照之輪船拖帶不得在港内自行往來一節查如木船重載進口來往於吳淞上海之間向係用輪船拖帶惟木棧卸載經由客商購定欲分運何處即由客商自行雇工以篾纜紥排撑送包運輪船拖帶與否聽客所爲原商概不顧問如照擬章稍小木排亦必須由小輪拖帶似應由海關示定小排丈尺範圍以爲標準否則設如鄉人購木回家造屋爲數無多或亦紥一小排若必令用小輪拖帶恐非所便又第二條云無論何項民船曁木排不得在吳淞上海兩 
 
 
 

Page 7

 
 
地中間行船水道之處任意抛　停泊一節查木船之身較大且有兩旁幫拖各料自難任意停泊侵碍行船水道南巿浦江應泊地位聞前經標定木　於兩旁岸下相距若干丈數不得靛越此次規定船排應行停泊地點擬請海關示明何處起以何處止并揭明行船水線以便一目了然至應泊地位外如欲停泊他處正應先向理船廳領有執照方可惟浦江潮水漲落深淺時問往往不同木船木排均極笨重之物萬一實遇爲難不及先請准照應否酌量變通亦似應由海關酌擬辦法以免窒碍又第三四五各條擬訂華船停泊行駛懸燈及違章辦法各節極爲周到查浦江自南巿警區設立水巡隊後以各船隻入夜懸燈以免　沉最關緊要業經上海警務長於本年六月間示諭各船户遵辦並督飭水巡隊隨時切實稽查各船户奉行以來交相稱便若得海關相輔而行惠益更非淺鮮綜核各條均係爲防範未然起見意甚周密事可施行惟尙有須參酌之處重承明示用敢直陳管見應如何核復商　仍候卓裁 
[華僑聯合會要電彚錄]  
　　福州來電　僑聯合會陳楚楠莊嘯國鑒　電悉林陳拘交審判廳非議會主張彭黨多因權利變節社會反對近請願查辦市民會事尙未議決大概僅懲首要株連議會留岑整理軍隊澄清吏治中央己准希並達訓初等宋漾 
　　上海去電北京袁大總統國務院參主議院鈞鑒華僑選舉第四十條修正案何故稽延日久至今尙未表决現東西南北洋華僑各團體疊次函電詰問無從答覆况會期不遠若不從速表決以備選舉届期恐無議員前來實係中央貽誤勿責華僑放棄特呈候覆華僑聯合會叩敬 
[紅十字會要電]  
　　致青島吕會長電青島紅十字會吕會長鈞鑒大總統正式任命鈞座爲本會正會長全體欣幸護賀常議員卅四人同叩號　　吕會長復電中國紅十字會常議員諸兄台鈞鑒號電感謝此次本會得邀袁大總統黎副總統爲總裁聲望愈隆日後事更順手弟竊叨會長何共榮幸此皆諸君之力也嗣後會事正繁尙祈不分畛域匡其不逮是禱吕海寰箇 
[市政廳辭退顧問員]  
　　閘北巿政廳正副巿長錢沈兩君前因辦理交涉諸多困難特聘電學工程師西人恩特而爲顧問員月送薪水銀三百兩茲以事務稍箇無須商榷且民國財政奇絀亟應節省前日己將顧問員名目取消矣 
[規定光復紀念禮式]  
　　上海縣民政長吳君以陽曆十一月三號爲光復上海第一周年紀念日所有應行禮式應先規定爰特公同議决頒布如下一名義曰上海地方紀念會二地點在市政廳三儀式軍樂開會詞追祭先烈演說茶點四時間下午兩時起 
[南市商會集議選舉問題]  
　　南市商會因據民政長知照現届調查衆議院初選舉人之期遺漏尙多應令分别担任重復調查將未列入册者查明補錄造報免致將來放棄利權等語聞該會總理昨己轉知各業領袖定於今日下午三時開會集議妥速照辦 
[商船會館開會紀事]  
　　滬南商船會舘於二十三號邀集船號各商在承善堂開會集議到會者爲商船總董莫子經君司月鎭康號朱子謙君南商會總理顧馨一君協理蘇筠尙君靖航海團代表謝志謙干湘春孫洪江三君並船號各商一百餘人午後二時再會提議浦東楊家渡碼頭房屋應如何處置當由朱子謙君宣布會館進不敷出甚爲困難及船業凋敝狀况應將該處基地設法變通以便整頓會館一切事宜更可扶持海團旋由謝志謙君報告去冬迄今海盜猖獗沙寗商船在南北洋海面曁潮河一帶各海口被盜搶刧者數逾百艘前由船號各商發起在商船會館組織靖航保商會編練海團以謀自保業已禀蒙江蘇都督令撥新祥安小輸專備調用不意爲某處船會所忌越俎干涉揑詞破壞卽經公衆討論對付辦法議定由總董代表船號等續呈都督照准立案請將商置之鈞和輪船撥還專歸靖航保商會捕盜緝匪之用一面仍由南商會開列被盜各船户請爲通緝盜匪俾靖航路以保商業散會時己六點鐘矣 
[造就江防人才]  
　　長江水巡總稽查部擬開學堂電京請示昨接内務部覆電如下黄水巡總稽查鑒佳電悉興辦學堂旣經籌有欵項應准開辦詳細章程須速送核定内務部篠印 
[通令緝拿逃犯]  
　　江蘇程都督前日通令上海各軍隊及民政長等略云據軍務司報告茲據軍事審判所呈稱前有銷差兵士徐二卽徐長清陳玉標張叔珍等三名經巳拿獲訊據供認搶刧通濟門響水橋管金生家銀物並毆傷事主一案業巳判令徐二卽徐長清處以二等有期徒刑監禁六年陳玉標處以二等有期徒刑監禁五年張叔珍處以三等有期徒刑監禁三年惟是案在逃之正犯曹振奪劉三兩人迄尙未獲亟應呈請通緝獲解歸案訊辦等情據此查此案在逃之曹振奪劉三兩犯旣未拿獲自應令仰各該軍隊及民政長等一體查緝務獲解寗歸案訊究 
[沈縵雲返國]  
　　洋南信成銀行經理沈縵雲君前擬在申徂織實業銀行親赴外滬考察招股茲已返國定期十月廿九號（卽陰曆九月二十日）下午假座新舞臺邀集商界各業領袖將織織銀行宗旨及考察招股情形當衆報告再行定奪 
[軍法長顧全主權]  
　　搶匪陳紀根前在南陽橋左近將住居法界奥禮和路十六號門牌之賈禮善包車推翻搶刧物件當由法捕房及各署局懸賞緝拿在案茲由陸軍第三旅司令部偵探沈福生張炳榮在西門外斜橋地方將陳拿獲解請司令部核辦旋爲法捕房偵悉以犯事之處係屬法界即派包探移提軍法長顧君則以該犯係在華界拿獲照章應由華官訊理以保主權當即拒絶一面將該犯送請地方檢察廳嚴訊究辦 
[查覆區長被控案]  
　　閘北四區區長沈海觀前被巡士盧學漢徐志忠等以受賄行竊幾釀交涉等詞禀請通商交涉使與江蘇都督查辦當奉分别令咨上海縣民政長轉令閘北蔣所長及上海警務長穆君分别調查在案茲經穆蔣兩君澈查明確分别呈復請飭由警法科訊明盧徐二巡士於列名具控一節均不承認具有甘結惟沈海觀雖無受賄行竊實據究屬不避嫌疑情罪較重非尋常失察可比業己撤差可否免再置議請即轉呈核示 
[西塘商團演劇籌欵]  
　　西塘商團常年經費異常支絀因之一切未能舉辦現由該團董事錢叔明許簡修程振奇等商諸新舞台潘月樵夏月珊二君准於陽曆十月念七號邀請全班文武藝員合演新戲所得戲資除開銷外悉充該商團經費 
[追悼商團會友預誌]  
　　去年攻克掣造局時曾有商團會友俞志偉張沛如榮九松三烈士先後陣亡茲届一周之期特由商團公會會長定於十月廿七號（即陰曆九月十八日）下午兩時在公會事務所開追悼會業巳知　各團體屆時一體赴會尙有會友夏體梅唐文榮柕鶴臣徐咸和等亦因積勞先後病故此次亦擬附入該會一　追悼 
[楊管帶派輪巡查]  
　　滬防水師第四營管帶楊玉貴以近來浦江盜案迭出來往商船頗爲危險且查奉賢縣屬之金匯橋鎭前日又有私販爭吵開鎗擊斃人命情事爰於昨日令飭隊官李雲貴等駕坐新祥安小輪在浦江内晝夜梭巡並令即赴金匯橋　查私販因何滋事稟復核辦 
[同和棧將次拍賣]  
　　金隆街同和客棧主劉榮齋前因串同袁擇章周志文等局驅四川人吳養泉鉅欵被吳控奉公共公堂訊實判袁周各押西牢半年劉押一年半再還原告料膏價洋一千二百元除將所有料膏扣抵洋三百元外尙少洋九百元延不　案迭經原告聲請將同和棧發封拍賣抵償在案昨晨復由公廨聶襄讞會同陪審此案之德裴副領事升座特别公堂將劉提案研訊称由原告代表海司律師上堂聲明前情請將該棧發封拍賣備抵劉亦延聖文律師辯稱同和棧係是股開並非劉一人所創且已押辦應請酌核旋據老閘捕房十三號西探禀稱該棧查係四股開設中西官會商之下以此案曾經定斷未便翻異被告所呈合同股單均不足爲憑判劉還押並諭曰該棧旣經捕房查明四股開設候　拍賣行佔計價値照四股公攤劉名下一股著歸原告如三股中能將劉應得之欵湊出仍可免其發封 
[鎖練不應濫用]  
　　英美捕房近來拿獲大帮賭徒每用巨練牽連鎖住押解公堂請究正會審官關君以聚賭係屬違章並非命盜要犯如此對待究嫌苛刻昨晨與美領海君論及其事海君亦不以爲然遂即傳諭各捕房捕頭嗣後母得再用鐵練牽連鎖住以未體恤各捕頭唯唯而退 
[維持女工生計]  
　　民生國計會總部主任諸宛明君查得江陰地方於去年光復之後金融緊迫客貨滯銷以致原有各織布廠盡行停閉該處女工生機頓絶殊爲困苦爰特偕同商團議長沈子卿君於日前親赴江陰實地調查擬籌的欵創設華大布廠一所專織時花布疋販銷各埠茲巳議定先行試辦三個月然後招股擴充 
[三誌開鎗捕盜之禍端]  
　　何家渡口鄉民何達如之子侄何舫梅何根生等被緝私營巡船因追捕强盜開槍殃及以致舫梅中彈殞命根生受傷業己報請上海地方檢察廳派員詣驗並請該營查辦在案茲聞有人傳說謂舫梅根生昆季二人每於耕種餘暇販運私鹽今於本月十九號　一小舟由奉賢南橋販得私鹽而返經過金衞港口忽遇巡船查究不服致遭擊斃等語檢察廳長業己微有所聞恐係緝私營兵故意造謠希圖諉卸故己移請警務所派探調查實情以憑、 
核辦矣 
瑣聞 
 [P城内 
　　協緝强盜火寗波鄞縣東鄉陳姓富户於上月間被盜搶刦失贜數千金當時投報該縣檢察廳飭緝贜盜未獲茲經該廳　得眼線柳香林偵知大幫盜夥現均逃匿上海是以飭派司法巡警偕同柳香林來滬禀請警務所派警協拿未知果能緝獲否 
　　串拐鄉婦○趙德明王邦才等串拐浦東鄉婦某氏擬乘輪船前往奉天等處販賣事爲浦東爛泥渡第四初級檢察廳法警訪悉前往該輪將趙德明等一併拘獲昨送上海地方檢察廳預審擬辦 
　　阿叔認錯○浦東裁判所前送受傷寡婦楊蔡氏至上海地方檢察廳控被夫弟楊斌元行兇毆傷等情當經檢察官預審屬實起訴同級審判廳傳楊斌元到案昨日午後由趙推　提訊先據起訴檢察官陶君聲稱此案内容不論誰曲誰直楊斌元旣首先行兇傷人按照刑律第三百十三條第三項罪已　立應請訊辦並由該氏伸訴前情訊之斌元供爲木匠年三十四矋家住東溝寡嫂由我供養此次因嫂嫂私將石　賣去故向理　當時適因酒醉以致悮傷求宥趙推事姑念斌元業巳知　判令收押聽候減等科罪 
　　竊　行兇○李福生前因竊物拒傷失主經警務所拘送地方檢察廳預審屬實　　審判　經推事趙君提案略請以竊盜行兇罪巳成立判監禁三年 
　　分等禁　　　人潘老六陳桂桂混用銅質小洋爲滬防福宇營拘送地方檢察廳預審明確起訴審判廳昨經趙推事提訊陳潘同供此項僞質小洋係向虹口買來每角出錢數十文今巳自知不合求恩寛宥判潘照四等有期徒刑監禁一年陳照五等有期徒刑收押二個月起案之僞質小洋一併銷燬 
　　第一初級檢察廳批示○陳則民訴李韻芾散布流　批訴悉查散布流言之罪必須有損害之實據與傳述之証人方可據以核辦今閱來訴其損害之程度如何傳述之証人安在未據叙明何能憑信至李韻芾訴狀中所稱律師本補助司法上之進行非　贊被告人之規避一語核其措詞本屬渾含必自問確有此事者方肯承認否則此等泛論未嘗指定何人儘可置之度外何必於無可對付之中引爲口實耶本廳以此理由對於該告訴人旣未便遽認爲被害人卽不能認其訴狀爲有效也 
　　第一初級審判廳批示○朱桂元等辯訴陸生才訴被串吞批此案自兩造核對帳目後業經本廳兩次飭傳該被告等屆期均不遵票來廳候訊實屬非是旣據呈訴前來候再傳集辯論該被告　務宜遵照依限來廳母得藉延致干缺席判决 
[閘北]  
　　第三初級審判廳批示○孫毛大呈訴郭貞全宋家善串騙小票案批旣據一再懇訴姑候傳訊核判陳賡華呈訴胡卓夫欠薪案批狀悉候傳案訊追可也 
　　第三初級檢察廳批示○曹聯甲呈訴失物不明求請追償案批狀悉失竊情形未得確實証據斷不能以疑似影響之詞指有盜行旣據投明警務公所自應靜侯查緝房主母庸傳案至稱違反契約致生損害係屬民事範圍仰卽赴審判廳具訴可也 
[公共租界]  
　　是否串騙○虹口百老匯路二百八十五號烟紙店夥葉品生控附近柴炭店主李士有與同居人錢樹發串騙値洋五十元之銅元昨由捕房將兩人拘解公堂請究據葉投訴先由張姓來店稱換銅元五十元屬令隨往取洋迨至李店張卽書一字條令錢至隔壁取洋張卽携取銅元而去旋向李等取洋不認是以控究訊之李錢二人供與張姓並不相識王襄讞商之美强副領事以二人情實可疑判合交五十元人洋並保限七天將張交案訊核　　夫婦離異○湖北人吳玉珊之妾陳氏前因私逃經吳控奉公堂訊明判吳領回管束在案詎氏淫蕩性成近又私逃經吳報請捕房於昨日將氏拘解公堂訊悉前情原告不愿領回求請斷離中西官着各具離異結存查氏押候其母來案領回另行擇配 
　　流氓入押○流氓王阿根在江西路攫取金立生西式帽子由廨管押候查在案昨經中西官復訊供認不諱判押三月示儆 
　　人証未齊○地保沈芹香（即沈妙根）串通圖董張雨田勾令伊姪張進泉盜賣地産一案前日午後由廨復訊兩造各延律師到堂代辯並據原告之子張雨春及原被見証韓張氏張　生先後上堂互相証明王襄讞會同英康副領事研訊良久判仍交原保候提齊人証再行復訊 
　　調查清帳○鎭昌德森久源三錢莊問控席雲如不理欠銀四萬六千餘兩前晚由廨傳訊先由原告穵表高易律師偕鎭昌莊經理金梅生上堂請追訊之被告由代表梅吉言律師到堂辯稱被告與鎭昌等三莊莊主嚴蟾香係屬至戚且德森久源兩莊被告亦有股分在内以故兩造素有款項往來歷年未結並且在常熱股開正德錢莊紏葛亦未結清非將帳目清理不能明晣孫襄讞判交原保限七天開呈清帳再行訊核 
　　並未爲娼○福建路八十六號妓院因容留　女陸蘭珠羅紅英由捕查獲解送公堂判留濟良所聽候查明再核在案昨晨復由公廨傳案訊得並無賣娼情事判陸女交其父陳竹銘具永遠不准爲娼切結領回羅女因無親生父母著發濟良所留養 
　　被告待訊○德商謙信洋行控俞瀚清不理欠銀又正元等三莊理帳處代表馮朝覲控糜志成不付票銀一萬餘兩又徐滄粟控張增祥虞子　定貨紏葛又孫大成控李其瑞欠洋不還等案昨由捕房將被告各人傳至公廨判俞交九十兩人銀並保候訂期會訊餘人分别交保過堂訊理 
　　　垢　汚○流氓陸阿三王連生姚阿根張全福沈三寳張毛毛賈雲卿等匿居雲南路一百五十七號門牌吳施氏　王氏家並有私售燈吃情事前日經老閘捕房捕頭得悉派　王梅生曹錦珊協同一號西探前往將各人連同炳具帶入捕房並在陸身畔抄出手槍兩支搶珠三十四粒小刀一把且查王係過犯飭即别收押昨　公堂經關讞員曾同美　副領事逐一研訊明晣判陸押西牢半年王押四月施王兩氏各押女所兩禮拜餘人各押一月槍械等件充公烟具銷　惟　　等供稱手鎗小刀係馬夫小弟所寄仍飭查究 
　　查抄賭場○賭徒陳根在雲南路四百五十六號門牌陳華氏家聚賭抽頭前日被老閘捕房捕頭偵悉卽飭中西包探前往將陳與華氏並與賭之李光康四謝正等三十餘人連同賭具帶入捕房昨解公堂經中西官研訊明白判陳根押捕房一月華氏押女所兩禮拜李康等各押五天謝正等因存洋保出不到著與抄獲之洋一併充公賭具銷燬 
　　一再失愼○西藏路五十一號門牌萬順醬圜樓上前晚兩次起火均經鄰人帮同救息事後由捕房查悉以其保有火險情節可疑禀報公堂昨將該園主倪點岳司帳張大發併傳到案訊據倪供因火油燈被風吹入乾荷葉内所致實非有意乞鑒判張開繹倪罰洋四十元充公以儆疏忽 
　　縱妓拖人○鴇婦張阿全因縱令雉妓在途拉客昨晨由探拘解公堂訊實判押女所三禮拜以儆 
　　幸未燎原○百老匯路四百七十五號劉天喜家昨晨忽然起火幸即撲滅僅燬門窗什物捕房卽派包探查復核奪 
　　撞傷小孩○華號汽車昨過茂海路撞倒江北小孩黄高才致傷頭面由捕送入同仁醫院醫治再行查核 
　　瘋子胡閙○董阿陽昨日癲病復　在西華得路胡閙巡捕房防其兆禍拘送同仁醫院療治 
　　索討工資○昨有泥水匠張阿生等多人向嘉興路小包頭周之發索討工資致相衝突由捕併送捕房周供大作頭處尙未給發捕頭諭令趕緊理處了案 
[法租界]  
　　自知不合○四川人劉少伯梅鶴林鄭興發等所開之戒烟丸藥店俱因用煙槍内宿膏攙合製成丸藥出售經捕房麥總巡訪悉密派中西包探前往抄出劈開煙槍竹數蔴袋一併解送公堂押候化騐核斷在案昨又提訊據捕房報告劉等所製之丸藥己由醫生化騐除烟膏外並無嗎啡夾雜　等同供自知不合求恩寛宥判一併押候下期定斷 
　　無可諉卸○蔡倫芝控姜德興不還借洋三百元昨經公堂提訊據姜供與蔡因生意紏葛拖欠帳尾並無借洋情事原告稱姜立有借據親筆簽字爲憑旋由中人許　喜投案供與原告所供相同聶讞員以姜旣己簽字有何諉卸判交保限一月交清 
　　無力交還○立安棧庽客吳梅庭前控同庽之金愼章藉代兌銀洋爲由誑騙伊妻洋九十元經公堂提訊判令押交在案迄己日久昨又提訊據供洋巳用去實難交案判押二月了事 
　　爲小失大○朱雲金錢仁林前日同坐電車至巨　達路賣票人王天福以朱錢所買之标韶貼計算應再各交銅元一枚向之索取朱錢不允口角用武致傷王之頭面當由巡捕送廨請究判各罰洋三元提出二元給慣傷費 
[時評三]  
　　去年今日之上海甫經光　之上海也商業之疲敝金融之恐慌人心之惶駭均將於是日轉其機焉去年今日以前之上海巳淪爲可悲可慘之上海今日以後之上海乃漸變爲可欣可羡之上海然則上海之光復上海人不可不有以紀念之也現民政長巳定期十一月三號舉行我知屆時必有異樣之光彩發現於上海 
　　上海之光復爲去年九月十三蘇州之光復爲去年九月十六然則今日者又爲蘇州人紀念之日也未知蘇州人之觀念何如 
[介紹本海上吟]  
　　作詩難集詩尤難大雅不作古調誰彈江東位俠集梅村老人之錦句寫申江雜盛之思潮渾脫流離天衣無縫偶一諷誦大有咳唾珠玉　欬古人之概掃葉山房主人見而好之以原本眞跡鎭石印行顔曰海上吟新詩百篇精緞可愛世有嗜古成癖者乎特表而出之以爲海内之义手拈髭者告 
來件 
[程雪樓覆張國淦書]  
　　乾若先生左右奉書承有民主黨之組織立於第三黨之地位從國家根本上計畫以監督國民共和兩黨之主張而伸縮之甚盛甚盛又以德全建節東南略有表見嚶鳴之求下逮不佞足見大黨休休有容之度彌深感悚惟德全默觀時局對於黨爭頗有一定之主張今幸有會請略爲左右陳之夫政治之學吾人夙未致力而專制之毒　除未久平民政治之經驗復無可言此所須於培養之力絶巨然時勢逼　建國問題壓於吾肩殊無隙待吾躊躇爲象絶險德全嘗澄心思之以爲欲救此種險象國人有共同必守之條件二 
　　（一）一問題起必萃集全國之聰明才力以解决之夫一國聰明才力之總體　之一貨棧國人有能苟各致其用如商者有貨之必宿於棧焉而後政治能得理想上之進步此理爲英儒穆勒之所持愚以爲驗之智識較貧之國尤爲確切以若而國者所有聰明才力之量本屬有限合而謀一事尙虞其竭蹶又從而分之無論孰用事孰不用事各方面必並大有人才不足之歎當滿清之季親貴擅枘在朝諸君不負責任懷才之士率不見錄政治因日以腐敗革命之因此其一也是故革命之後吾輩慌於殷鑒而有不可不做到之一著則本吾國僅有之材大者大用小者小用各自覓其邏輯上相當之位置以効用於國家也而政黨者其功用首將國内之人才剖爲數體每體勢將皆以不具爲病一旦以國家託之不具之體用人行政悉由一定蹼徑其緣此不具之體以攀力者不具又加甚焉春結果將使政治之發育絶不充分此其所最當慮及者也（未完） 
來函 
[節錄沈仲方函]  
　　各報載鄙人合設　蟋蟀場閱之不勝愧悚鄙人因此日適値得期野遊散步見遠處行人各提竹籃不知何故迨走至該場之外忽見商團數人口吹警笛捉人嗣見多人從墻上跳過小河或從屋上躍下鄙人正在場外注視之際忽來一商團會嗣叱問鄙人在此何爲答以在此遊玩且在場外與爾何涉該會員卽用野　手叚逼至警署竞無一人來問無可辨白當有友人向該警長認罰五元了事此當日之實在情形也次日與友人薛君到四區警長處告以鄙人無端受累警長蔣君答云即在吃茶之人亦不能捉况在場線之外者乎此實無智　者之所爲故演出此種怪劇耳鄙人以名譽攸關作敢據實奉　乞　報末　　 
[常州同盟會函]  
　　報界公會轉各報館均鑒查閱報　有會　　志　受人運動等語此次同盟會與同志會改組　民黨公推何君海樵雙方接洽劉君志歇係何君之代表籌畫一切頗有秩序毫無半點專擅報紙所載定係他人揑登萬會員國鼎昨已　告各報館聲明並無其事僕等素佩劉君之道德特再函請　正以　大信常州同盟會會員黄可久黄星海　鏡清李寳凱程守屬孟秉仁等曁全體會員謹布 
 
 

Page 8

 
 
   
 
 

Page 9

 
 
   
 
 

Page 10

 
 
自言談 
游戲文章 
[戲擬征西大將軍告捷電] [  鈍根]  
　　北京袁大總統武昌黎副總統各省都督各報館孫中山黄克强梁任公陳其美諸先生鑒某奉命出師己及半載自維德薄能鮮時虞隕越幸賴民國洪福將士用命每戰必勝時有俘獲統計大小數十戰獲得少年女俘數百人皆留之帳中以作士氣近復獲得某土司之女名雪兒者性甚敏慧貌亦動人敵軍多聽其左右某以此女奸猾非比尋常俘虜當即親自看守留之床榻與同臥起并恐惹起蜚言不得己託詞納寵以絶疑謗至外間譽某爲風流將軍致以霍去病相比某何敢當尙望仰叨諸公福庇俾大兵所至有女如雲一一收之帳下編成勁旅民國前途娘子軍勢力之發展可斷言也征西大將軍某某叩有 
[香國大總統加黄花九錫命令] [  瘦蝶]  
　　溯我香國自采用共和制度推舉國務卿改組政體以來歲己一週値茲紀念大典所有出力羣芳己各奬給勲位勲章在案茲查秋心院總長黄鞠浥露花開傲霜枝瘦寄情冷淡立品孤高去年民國起義之時曾資臂助身披金甲鏖戰秋風卒能恢復漢土爲香國增光爲黄種吐氣故黄花榮譽震耀環球允宜特别奬贈以彰勞績着以黄鞠爲香國紀念花贈上卿銜並加九錫此令 
[附錄九錫]  
　　一車馬准用花車或馬車出入二衣服錦繡五彩制服三樂縣寒螿全部四朱户得供以　紅瓶玉納陛如疊菊山准以九級六虎賁蟹爪三百採常川保護七鉄鉞色　月黄八弓矢桑弧一蓬矢百九柜鬯圭瓚玉盤金　均得享用 
[代黄華道人答瘦蝶書] [  了青]  
　　瘦蝶先生左右昨傳芳訊如覩仙姿荷雅意之殷殷感深情而惓惓旣承見約理合追陪祇緣無賴郵人有心誤我致十三行之乍達而重九日之已過悵何如之約難踐矣且念執事珊珊仙骨清癯有似乎林逋栩栩香魂夢寐曾逢乎莊叟上滕王之閣自有良朋歌祝英之台豈無佳侣道人托身老圃寄跡疏籬風雨飄搖謬負傲霜之譽年華遲暮久貽忘世之譏明　斗酒雙螯情殷地主無奈三旬九食性出天生非故示孤高非自安疏懶祗慚落落有愧翩翩重辜掃徑之勞容作負荆之請謹答 
海外奇談 
[荷蘭人治懶] [  瘦蝶]  
　　荷國最惡懶惰之人故殷有善法以治之如之如有一無依靠之男人善作工而性懶不肯從事則將其人貯於水櫃之内傍有抽水器具另一管通水於櫃内水流入櫃内之遲速與其人抽出之勢相同若懶惰不抽則水必溢至其首而被淹斃也 
[珍珠船] [  瘦蝶]  
　　意大利有賣珠寳者製珍珠船一具其式樣甚隹篷帆以金葉爲之嵌以金剛石羅經箱之光乃以紅寳石爲之以藍寳石作舵象牙作船架重不及一兩而需價英金一千磅 
[長髯之奇童] [  頌斌譯]  
　　巴黎星期報載巴黎天主堂於本年陽曆九月十八號新到一奇童名柏　者意大利人也年僅十五歲而外貌蒼古則儼然七八十歲之老翁者美鬚髯束之可以捲頸之周圍數匝若下垂之約有一英尺許其作事其舉動老當若成人非恒童所及刻在敎堂中修道遐邇聞之來觀者陸續不絶莫不同聲呼奇近聞巴黎博物院願出重金以購其鬚請其割下庋藏於院中以博衆覽以爲少年有此長鬚殊屬難得留之以作紀念而柏倫君性質特别終不肯拔一髯毅然語於衆曰余雖貧豈願以父母之遺體而輕爲衆人所戲玩哉至若稽查柏倫之起居亦大異於人其食也專食牛排終年不食麵包及飯粥等其臥也也日不過四小時之久共性愛潔凈喜獨居幽靜之地盖當其七八歲時共舉動己輿常童有别孜孜焉不憚勤勞終不遊玩然則若柏倫者是眞可謂奇童矣 
尊聞閣詞選 
[答金抱璞世祁錄四之三] [  了青]  
　　人生一墮地動自憂患始憂患亦易盡百歲頃刻耳遣物好弄人平地生棘枳動履偶不愼跬下亂所指生滅誠須臾置愚判彼此國無敵國患恒至　　祀人無疢疾憂碌碌非奇士宿鳥多逆風泊舟多逆水順境立身難此中有至理 
　　履道喜蕩平看山喜奇特人心無定　隨境生變易夷叔潔高行巢由癖淵石榮叟樂天游莊生重道德執之以終身死不動心　嗟哉傀儡場榮辱任所適萬變紛然來寸心苦役役吾生非　蛄有今豈無昔造物誠愛我能得　晨夕每歎古先民名在骨己白是以達觀人天地以爲宅 
　　家無負郭田而有近巿屋藹然一室中舉眼皆骨肉山居閱年歲罔罔昧時局春社雜雜豚秋柆荐葵寂一二貧賤交古道照心曲先人亦有訓藏書勝金玉　袍　稱身敝履每適足著述雖不多略　子孫讀 
[感賦寄何公旦] [  蝶仙陳栩]  
　　未因醉夢亦昏昏海角天涯此斷魂厄運每成　觸網奇才數見虎　藩書無可讀思朋友詩到能窮誤子孫太息尊前誰共語樹雲不動月無痕 
　　揩乾涕涙看分明蜃氣樓臺結幻成漠漠海鷗應不下嗷嗷羣雁總能鳴當歸却共楊朱哭　活難全管鮑情我輩縱然投筆起只今紀處請長纓 
　　長女兆英字吟梅歸浦東龐氏因無弟妹不　離親同住茸城侍奉甚得詎於元年九月十二號因病逝世年僅二十有二哭之以詩不知血涙之交并也 
　　匆匆二十二年華忍撇郎君忍撇爺汝去竟忘懷女小余悲更比望兒奢從今眞個身無後似此浮生死不差奪我掌珠殊慘酷廻腸百結亂如麻 
　　　齡授讀記延師十九于歸譽己馳破格偏開風會早（幼時卽銳志入天足會）景賢莫悵歲華遲曾參務木羣英席不負文明絶世姿最是恩情顧毛裏彌留猶復戀鳥私 
　　當年九死一生餘賴有　縈苦上書孝比曹娥應未忝慧非班女有誰如心存公益明兼達眉爲親愁慘不舒撒手尙留數行字欲蒸善氣遍鄉閭（謂朱孔陽君捐孤貧院田畝瓜葛事） 
　　自由眞諦認羅蘭女德無愆婦職殫己向共和拜旗職（曾任上海女子共和協贊會書記長）也因義旅乞壺簟（松江光復之始擔任籌餉）餘生難待金環覓遺念空留玉鏡寒獨怪壻鄉無客至蓋棺未免益心酸 
自由談話會 
　　新曆尙未通行舊曆尙未止絶人家婚嫁喜柬多新舊並列頗苦煩　　謂下吉選日法仍從舊宜用舊曆或謂新郎新婦意皆取新宜用新曆余則爲調停之說曰新曆亦曰陽曆男宅屬陽用之舊曆亦曰陰曆女宅屬陰用之[  鈍根]  
　　可憐當日英雄血染得秋花片片紅此某君之斷句也三復是　唏嘘欲絶[  同心]  
　　昨日余手執并州快剪裁取申報中之尊聞閣詞選及戲評各雜箸忽聞門外口角聲余急出視之傭者謂余曰這個鄉下人生丁一身瘡睡在我家櫈上叫他出去不念反駡人余想鄉下人非人耶其亦四萬萬同胞之份子耳上前看時則見門房長櫈上有一汚垢不潔之鄉人高臥而輮　後豚尾未除不啻異種時余因　促走出剪刀尙在手卽向鄉曲曰子旣妻睡須將辫子剪脫否則請出此地非異種人休息處鄉曲聞言大驚且見余手有剪刀　起狂奔喘聲自語曰這條辫子　留下還要吃吃飯的餘語聲遠已不可辨余聞而奇之思索一晝夜殊未得其辫子可以當飯吃的理由特錄之寄申報館請自由談會諸君明以敎我焉 
小說 
[短篇小說婚婭奇談] [  劍樸]  
　　海淀有某翁者務農爲業家素裕佚其姓不詳其字翁有女曰潤姑頗饒於姿雖荆釵布裙田間裝束殊不讓璇閨麗質也翁有表姪曰康二年與潤姑若貌亦韶秀翁以女字之未賦于歸康父殁康二不善治生逾年家道落翁因有悔意猶慮康之不允也 
　　一日遇康於途康自慚藍縷疾趨而過翁呼使回佯慰問之携入酒肆酹酢甚泍酣翁忽慼額謂康曰爾一寒至此然吾女慣嬌養何能隨爾噉糟糠康二知翁意即忿然曰舅嫌我貧耶令媛可任改適我即回家取離書也言畢拂袖出翁亦逕歸少頃康至將婚帖交訖而去翁得此正中下懷告其妻妻亦喜惟潤姑頗不直且愠甚終夜啼哭日慚羸瘦翁亟思嫁之冀奪其志 
　　會鄰里有富家兒曰尤甲聞女美邀媒說合翁喜甚過聘後即訂婚期娶有日矣翁約以掩旗息鼓夜半迎娶盖恐女之倔强也女知事迫急謀遁至期黄昏時家人紛亂女乘不備倉皇而遁甫出門遇劉秃子秃子者誰女家對鄰之惡僧也平日涎女色久存逾垣想是日適飮大醉見女獨行即抱女求情女大驚急問何人僧應曰豈不聞劉秃子乎女情極計生詭曰師乎吾甚願偕汝好帥其先進吾房睡少頃即來師其母噪僧諾之女遂走 
魚鼓三躍月朗星微尤率輿馬啣杖疾走比登門虚聲人堂翁夫婦思欲强女出入女房慘淡一燈但聞帳中鼻息甚巨酒氣熏人謂女故意作此乘其醉臥怱怱連被裹置輿中鎖固簾門嫁服交與婢僕使尤舁回洎抵家鼓樂大作伴娘出迎賓客鄰右亟欲一覩麗質孰知比啓輿門臭腥撲鼻異而燭之乃一牛山濯濯之酒肉和尙也駭絶疑復出濟顚僧故事舉家張皇追詢原媒報之翁翁夫婦始知中女計然不知女何往也乃報之官官先下僧於獄緝捕潤姑知在康所女乃出陳庭前始得大白官嘉女志而薄懲翁尤伏僧以法女遂嫁於康鄰里稱美焉 
文字因緣 
[疊韻答瘦蝶并告姓氏] [  瘦鶴]  
　　願子爲龍我化雲風塵何處逐同羣無端踏遍梅花影月落參横不見君 
　　卜得幽居近水雲敢將才語告同羣吾家舊有題詩筆壓倒元公白使君 
[疊韻答息影廬主人]  
　　賣漿屠狗半青雲我輩猶覊鹿豕羣富貴儻來何足羡不如舉白且浮君 
　　閒身飄蕩等閒雲天外冥鴻懶入羣别有傷心人不解一同洒涙弔湘君 
[再贈瘦蝶詞人]  
　　張琴閒掃石床雲愛把新詞譜　羣簾捲西風凄絶甚黄花憐我復憐君 
[口占一絶答瘦蝶]  
　　正是終軍弱冠時人問爭寫十聯詩須知拊缶酣歌客不是江東碧眼兒 
[答景騫]  
　　鈞天仙樂遏門雲海内爭攀大雅羣若問風騷誰是主一時名士號三君（謂君與瘦蝶鏡笙） 
[再贈景騫（用瘦蝶韻）]  
　　游仙夢醒記猶眞曾識仙官萬億身獨有玉皇香案吏謪來塵世作詞人 
 
 
 

Page 11

 
 
   
 
 

Page 12

 
 
   
 
