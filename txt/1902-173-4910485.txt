# 1902 - 173 - 4910485

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[報紀英皇加冕攺期事率筆書此]  
　　泰西各國皇之有加冕大典也當新君踐祚之初播告環球各友邦於某年月日舉行加冕禮友邦之親暱者特簡使臣親往致賀儀文之美盛極一時或有雖登極而不行此禮者如從前德皇因與某國戎衣相見於陣前失去其冠葡蔔牙國主亦因與他國爭戰兵敗被留嗣後國主雖回故都而冠則留而不返此外各國凡因事失其冠者其後新君登極卽不復行加冕之儀其意蓋以國君以一身加乎萬民之上固宜戰勝攻取張我國威乃竟於兩車相見之時兵卒潰奔致冠亦爲他人所得其恥辱莫大乎是故後世子孫輟行此禮俾時時以雪國恥振國威爲心其用意至深且遠若英吉利以三島立國歐西屬地之廣遍於五洲國富兵强有蒸蒸日上之勢今者新皇於卽位之初先期告知各國於西歴一千九百零二年六月二十六號中歴五月二十一日在倫敦京城舉行加冕盛儀各　睦誼共敦咸遣使往賀中國亦派振貝子持節遠赴歐西此外五洲諸國有英屬地及闢作商埠之處紳商咸不惜巨資預備懸燈慶賀河山生色規制恢宏自泰西各國加冕以來殆未有如此之盛者不意昨正屆期英皇竟因病莫能興不得不暫展緩電音所至各埠紳商士庶無不意興索然或有好爲異議者曰英前皇維多利亞在位六十餘歳拓土開疆增版圖至數萬里環瀛諸國除俄羅斯外强盛幾無與抗衡然盛極必衰亦古今自然之理英於近十年來志氣之銳已稍减曩昔迨前皇駕崩新君繼體搭浪施華列雖勉强行成而所定諸條英實無甚利益今兹加冕大典又因抱恙而議及攺期意者英之國勢將由此而衰此事特其朕兆乎不知盛衰之理惟視人君平日之能否振作而斷不能以一事爲衡英於近白年來勃興之機久而不遏新皇席先世之餘烈即不必長駕遠馭而國勢自不難盛强夫安得以偶爾之拂意而遽以爲國勢將衰之見端乎雖然僕不能無感焉夫昔年俄皇之加冕也中國專派王芍棠星使赴俄致賀此外各國亦無不遣員前往藉表頌忱航海梯山冠裳畢萃典禮之盛爲各國所艷稱今時未數年英國又行此盛典方謂踵事增華較前必形壯麗始足饜通國人民之望舒環城敬慕之忱不意糜資若是之巨而竟事爲勢阻格不能行雖他日病卽就痊再行興舉而境遷時過興會必略遜從前然則攺期一事雖無與於休咎之徵而千載一時之盛儀竟未能再見於今日是非特有盛衰之感不亦令人興俯仰之思哉 
[本館接奉電音]  
　　昨午京師飛電傳來上諭一道敬謹譯登○五月二十一日内閣抄奉上諭據外務部進呈奎俊電稱前因資陽縣土匪聚衆滋事當經派員擊散並將首犯李岡中等拿獲正法兹據該縣馬承基禀稱縣屬天鼓橋地方突有匪徒千餘乘夜打毁英美教會所建教堂殺斃傳教鞠成亹及教民四人燒燬房屋傷斃教民三命勢甚猖獗現已飛調防營並添派道員帶勇馳往辦理等語似此匪勢披猖目無法紀亟應速行撲滅毋任蔓延著奎俊嚴飭各軍迅卽解散脅從查拿首要務獲從重懲治以伸國法而遏亂萌該教士等無辜斃命殊堪矜憫著卽悉爲撫恤資陽縣知縣馬承基據稱甫經到任究屬疎於防範者卽革職勒限緝獲此外各屬難保無匪徒煽惑造謡生事等情務當嚴諭各地方官認眞查禁加意防範除暴安良並將各教堂教士人等切實保護毋稍大意欽此 
[諭旨恭錄]  
　　五月初七日奉旨秀林稽察鑲藍旗蒙古旗務欽此同日奉旨覺羅忠林稽察左翼前鋒統領護軍統領事務欽此○十一日奉旨廕生張樹藩張鶴年俱著外用孫廷畛著内用翰林院孔目員缺著程初豫補授分發江蘇補用道張樞湖北道繆嘉玉直隷道徐思謙張倓張廷範安徽道鄧琦陳元祥山東道何承　河南道文富江西道吳慶燾張孝榮魏敏修福建道彭士芸湖北道鮑蘭徵四川道徐大中何維棣向人冠廣東道張祖良劉清泰馬蔭棠雲南道莫楷奉天知府查富璣河南知府王念曾貴州知府文麟直隷知府閔榮爵江蘇知府李厚礽安徽知府汪麟昌陳慶龢河南知府陳保棠陜西知府趙鴻謨江西知府陳運鵬丁毓瑾徐士豪翁庚孫張福厚魏紹濂湖北知府田怡余嵩慶四川知府江起龍廣東知府宗振朱慶桂廣西知府吕緝光雲南知府英士元陳慶祐山東同知孫秉衡浙江同知高向瀛湖南同知茹恩彬江蘇同知陳世恩蔣育棻蔡國器楊嘉午吳俊安徽同知張廷翊瞿啓甲胡豫昌山東同知錫泰江西同知黄立權福建同知王純沈鎭湖北同知金湛霖安徽直隷州知州李萬基黄沛甘肅直隸州知州王福鴻福建直隸州知州任文鼎湖北直隷州知州沈銘昌韓廷杰貴州直隷州知州謝如賓湖北知州牛棠江蘇知州趙世愚安徽知州馮紹恩廣東知州李先疇廣西知州方中雲南知州賴有秋江蘇通判戴祖詒俱照例發往保舉江蘇補用道劉體乾著照例用欽此○十二日奉旨山西道監察御史缺員著黄昌年補授截取兵部郎中席淦鑾儀 
 
 

Page 2

 
 
衛經歴包發鸞捐資保奏發往河南遇缺儘先卽補道李禔俱照例用明保在任候補直隸州知州湖南江華縣知縣施啓宇著以直隷州知州在任遇缺卽補分發江蘇試用通判張炳文安徽通判龍紱祺山東通判泰祥賀翰芳惲毓庚山西通判林毓杜河南通判王體陵唐國梁陸昶彬黄振均陜西通判世賢甘肅通判陳乃訓浙江通判汪曾保福建通判黄振鋐湖北通判莊思誠湖南通判葉復華廣東通判方紹渠陳位準廣西通判周漢正雲南通判林其椿兩淮鹽運判程謙安徽直隸州州同胡斌奉天知縣殷鴻夀黄錫庚直隸知縣陶藻華張偁江蘇知縣章恒淑王克均安徽知縣屈樹培山東知縣武晰山西知縣何廼彬王雲漢河南知縣黄時育甘肅知縣常銘新浙江知縣王家驥陳糺燦江西知縣文芳福建知縣崔兆祥四川知縣黄秉鉞袁嘉端廣東知縣趙鍾駿向森直隸知縣張文夀伍廷楨湯嘉賓陳繼曾張夀齡韓承琦叚光烈張書紳錢國驤江蘇知縣經康杰鄧家瑜將熙瑞宋乃謙洪德垿陳元珖魏詩銓王金夀黄赤暹崔黼佐明善方文巂沈葆芬錢國銜陳彭瑞陳樹年俱照例發往盛京刑部郎中員缺著光耀補授昌陵工部主事員缺著裕林補授理藩院司務員缺著崇頤補授奏留吏部額外主事陳應濤學習筆帖式岳凱俱准其留部解餉官安徽分缺先補用知縣沈訓忠著俟補缺後以應升之缺升用欽此 
[宫門抄]  
　　初九日理藩院鑾儀衛光祿寺正白旗值日無引見順天府奏京師得雨四寸有餘派出閱卷大臣溥良戴鴻慈陸潤庠李昭煒召見軍機及陳璧初十日外務部正紅旗值日吏部引見八十名博公續假五日桂伯續假十日兵部奏派查齋之大臣派出松溎希朗阿德洪額兠欽訥泰全福玉璋秀吉召見軍機及聨芳十一日吏部翰林院廂白旗值日吏部引見八十名恩順謝授左副都御史恩祥年謝署廂紅旗漢副都統恩英侯請假十日召見軍機及朱福詵十二日户部廂紅旗值日無引見道府張樞等謝恩河南試用道文富等謝恩江寍藩司李有棻請訓普齡請假十日廂黄漢軍奏派備查壇廟派出毓秀安徽知府陳慶龢謝恩雲南知府陳慶祐謝恩召見軍機及陳邦瑞李有棻十三日禮部宗人府天監正藍旗值日吏部引見八十名睿王假滿請安松夀因伊子補郎中謝恩恭王等由東陵回京請安福建正考官載昌謝恩候補道李褆謝恩毓秀謝備查壇廟恩延伯請假十日順天府奏京師得雨四寸有餘席淦伺候召見召見軍機及世續席淦十四日兵部太常寺太僕寺廂藍旗值日吏部引見八十名善旌假滿請安順王請假十日太常寺奏攺派分獻大臣派出錫光召見軍機及禮王等皇上明日卯正至大高殿拈香畢還宫辦事召見大臣 
[垂詢俄事]  
　　廣州安雅書局世說編云奉天學政陳府丞兆文於四月二十六日到京二十八日皇太后皇上召見至三刻鐘之久太后垂問宫殿陵寢及俄人舉動甚詳府丞奏對亦極明晰皇上則僅問何日起程及地方照舊否而已陳府丞嘗告人云照現在俄人情形雖已立約恐仍有名無實交還及撤兵日期恐亦未必能照辦蓋俄方以全力經營斷不肯付之一擲也至將軍衙門前年冬卽已退出當時僕不敢擅離任所故學台衙門未被佔踞 
[緑步更名]  
　　京師訪事人云京師緑步兩營聞有攺稱警務軍之議并就其中汰弱留强實力整頓仍歸步軍統領管轄專司巡察地方 
[禁止往來]  
　　京師訪事人云東交民巷使館界内前因兩次回祿外間謡諑紛紛刻下各國派兵將巷口分頭駐守禁止華人車馬往來卽行人無事入内亦須盤詰又聞天津時疫流行洋人染疫而死者甚夥此信傳至京師故凡華人有至各國府第者亦加意防範不准帶病人擅入又前報紀四月二十六日法國糧食房失火一事嗣悉被災者乃德國存積子藥之屋非法國積糧之屋蓋緣久旱日烈而此房又係木板所成子藥過燥因而無故轟發并非遺火種火所致也 
[内舉不避述聞]  
　　天津大公報云已革端王之長子溥僎聞近日派充漢軍鑲紅旗副都統業已到差然未見明發諭旨也 
[大臣生隙述聞]  
　　天津大公報云户部侍郎那桐與工部侍郎溥興素稱莫逆同爲已革端王所賞庚子五月同入總署不知近日有何嫌隙那侍郎逢人輙醜詆溥侍郎且極力形容溥侍郎設壇練拳之舊事向日本官商言之尤詳溥侍郎頗有戒心聞將告退矣 
[拳黨變名述聞]  
　　天津大公報云蕭編修榮爵拳黨也庚子夏間慫恿軍機章京某某等矯詔開釁致釀大禍事後隱晦深藏頗自惴惴兹聞將攺名報捐道員出京營幹矣 
[贛撫李中丞奏請監禁革員片]  
　　再已革户部七品小京官張文瀾前經法總領事照會兩江督臣謂其暗使閙教又經教民羅繼章等控其串唆得賄專飭拿解赴省審辦一面奉明請旨斥革在案兹據洋務局司道督同南昌府縣提集訊明該革員張文瀾堅供並無串唆得賄情事惟光緒二十六年八月間廬陵縣屬天主教堂被人拆毁其時正值北方拳匪事起人心摇動各處教民紛紛搬走有武生周鵬飛等　該華員告知該革員輙謂毋庸管束　其滋閙以致疉啓釁端教民羅繼章等家均被搶毁是該革員有意縱容卽謂之暗使閙教似亦罪無可諉自未便以業經斥革稍涉姑容相應請旨飭將已革户部七品小京官張文瀾從重監禁十年俟限滿再行察看保釋所革京職不准開復是否有當理合會同南洋大臣兩江督臣劉坤一附片具陳伏乞聖鑒謹奏奉硃批著照所請該部知道欽此 
[死事難明]  
　　叻報云前駐俄楊子通星使在俄京逝世後朝命擬簡楊觀察士驤承其乏乃議未定而忽接星使長公子楊錫縊死之信南省某總督接電後隨電告外務部曰駐俄使楊子通侍郎逝世後東西各報議論紛耘皆謂星使自樓上爲俄人推墮負傷而死者果爾則于國家體面大有關係且其冡嗣楊錫竟以身殉苟非萬不得已人雖至愚安有輕擲其生命於萬里之外而置父喪於不顧耶其中有隱情不問可知矣請速電詢叅隨諸員或請簡放新使嚴密查究務得其實情而後已假使各報傳言均屬無稽則宜將死事一切情形宣告天下以釋人疑倘隱忍不發則日後不特辦理外交無由措手且俄使一缺斷無人敢接其任云云或謂楊錫自盡並不關公事因與其庶弟齟齬致尋短見者自盡前五日星使次公子某曾電告外務部謂其兄現發腦病昏迷不省人事越二日遂發電謂其兄業於本日自縊并附電謂其兄臨死時大書有不可興大獄五字於案上云云凡此等事何以不由代理駐使胡惟德發電而必皆從其弟之手耶外務部曾電詢胡君不發電之故胡覆稱楊錫確係已死毫未言及所以自盡之由於是外間謡傳或云實爲其弟及繼母謀殺者或云實自憤而死者蓋楊星使臨終時有遺産十餘萬金皆在俄人之手楊錫往詢之知係爲其弟所奪兄弟之間遂大生齟齬云然實情究屬如何非外人所得而知也 
[俄臣履歴]  
　　俄京聖彼得羅堡友人來函云俄國新任内務大臣富翁迫來烏暇君生於西歴一千八百四十六年及冠在舊京莫斯科大學堂肄業學成卽仕于莫斯科裁判所檢事局洊升司法官閱十有四年擢任聖彼得羅堡裁判所正檢事至一千八百八十年升任警保局 
 
 

Page 3

 
 
　官閱三年轉元老院議官兼内務府侍郎至一千八百九十六年五月入贊樞密旋又出爲芬蘭公國太守今歳西匹耶輕君突遭慘禍俄廷遂以富君擢升其任聞者榮之 
[韓興土木]  
　　朝鮮友人來信云近日韓王欲就平壤建造行宫攺稱西京已飭政務大臣籌議一切矣噫外迫强鄰内多蟊賊勢如累卵岌岌可危而猶不惜貲財恣爲游觀之樂其眞古所謂燕巢幕上不知大厦之將傾者耶翹首韓京爲之長歎 
[解運學堂經費]  
　　天津大公報云河南錫中丞認籌京師大學堂經費每年一萬金係於豫省學堂經費項下按年籌撥本屆已由京餉委員解運五千金至京矣 
[重辦學堂]  
　　天津友人函云直隸全省學堂總教習丁君家立日前赴保定面見直督袁慰帥商辦事宜丁君以重建北洋大學堂爲請慰帥韙之業已電飭津海關道將集賢書院赶緊清理以備攺作學堂矣 
[蘇州院試九志]  
　　蘇州訪事友人云本月二十日江蘇學憲李蔭墀大宗師提覆常熟昭文二縣文童兼覆試頭塲優生題目錄下提覆常昭童四書題肆不及舌義優生題李德裕爲西川節度使作籌邊樓論泰西電學家所作電池何家最爲美善策是晚卽出常昭二縣新進案常熟湯執中秦鴻翔夏達元蔣琪沈同午沈姜璜蔣塘陸奎陸羽儀吳翔鳳金宗韓丁辰徐人驥徐翼金鶴翬汪翼權周志澄曹鶴年朱根理蔣寅黄圻陸寳汪許雲王錫麐陳元綸陸炳璋徐景濂鄧允鍈昭文劉曜文顧思名陶繼祖顧寳瑛嵇文驤徐宗傅胡文藻錢錦孫浦光薛劉星薇盧寅嘉王舜昌汪翼汝許琛曾耀德鄭家麟徐翼元瞿樹藩龐樹範姚炯錢鍾瑜張元書陸　錢宗祥朱心網 
[星使過營]  
　　營口訪事人云差查辦事件大臣裕大司馬於本月初四日乘火車抵營仍假住福建公所越日卽附火車進關 
[上海官塲紀事]  
　　新署寳山縣王緯辰大令昨日來申先詣道轅謁見袁觀察面陳良久繼至縣署拜會汪大令晤談良久始别聞王大令擇於本月二十四日接篆○工部尚書商務大臣吕鏡宇大司空於昨日午前命駕入城至道轅拜會袁觀察晤商要公嗣至縣署投刺汪大令飭丁擋駕○商務帮辦委員潘芸蓀觀察河南候補通判徐善伯别駕均於昨日先後詣上海縣署拜會汪瑶庭大令○昨日午後道憲袁海觀觀察命駕往美領事署拜會總領事古衲君晤商要公 
[委查漕米]  
　　前者蘇省武進縣將應解漕白米一萬二千石運赴天津兹因津局並未收到迭次來催武進縣主某明府以此係前任經手之事意存推諉事爲江蘇督糧道羅少耕儲憲所聞立委趙鴻年明府來滬稽查確情禀復核奪 
[示裁飯食]  
　　上海縣正堂汪　曉諭事照得敬業書院現奉上憲通飭攺設學堂所有生童月課應備飯食現於本年五月份縣課起卽行停辦攺充學堂經費合行出曉諭爲此仰肄業生童一體遵照特示 
[報請相騐]  
　　江北人唐小唐拉車度日與金長春王旺虎張下怡湯阿恨等同借居於法租界一百十七號門牌閣樓上前晚唐忽以褲帶勒斃翌晨經一房東朱錢氏投報捕房捕頭飭探報知同仁輔元堂備棺收殮察得死者有傷因令四圖地保林少卿報知上海縣汪瑶庭大令定於下午五點鐘親往相騐 
[孽緣已盡]  
　　前日任蓳載與婦人黄氏互扭至英美租界公廨呼寃經值日差禀明讞員張柄樞司馬諭令分别暫押當晚提訊任聲稱小的係蘇州府屬某縣人現在後馬路隆慶里操洋貨業前年與此婦相識偶爲所惑致與有私今氏不安於室小的屢戒不悛毅然决絶遂於今年二月初七日由友人勸給洋銀七百元約定彼此不相往來不意前日氏復至小的處恣情滋擾爲此扭案叩求究懲黄氏供小婦人年三十有二前年在蘇州時被任誘姦隨與同至滬上賃屋同居生有一女今已三歳奈任憐新棄舊竟將小婦人置之不顧小婦人自悔受愚今已無及至所稱曾給洋銀七百元並無其事叩求恩斷司馬著任再給氏洋銀五十元不准再往索擾具結斥退 
[上海縣署瑣案]  
　　昨日陳勝山舁妻魏氏至縣禀求驗傷汪大令遂升堂提訊陳供於正月間糾合一會二月間忽有會總逃匿他處以致散會會友各將會欵劃清周蓮生因所劃洋銀往收無著向小的吵閙本月十四日糾合發婦多人誘妻蜂毆情急舁請騐究魏氏供與相同大令飭仵騐得魏氏之傷並不甚重判候提齊人證訊核○倪談之控妻張氏與人私識背夫潛逃大令研訊之下倪供成衣度日妻張氏於一十五年分私逃出外屢尋無著今在南市陸家浜湯小弟剃頭店内尋見扭案請辦張氏供年三十三歳嫁婚已有十二年因丈夫久出不歸小婦人來滬訪尋不遇有素識之陸丫頭許薦爲傭工詎被價賣於湯姓今由夫尋獲願隨夫回家大令喝將氏掌頰一百下著倪領回管束 
[馬路工程局瑣案]  
　　前者高香亭之妻劉氏被夫兄高小銀恊同劉益生等刃傷膝蓋扭控馬路工程局總辦翁子文太守倩襄讞委員黄衡堂二尹研訊諭令押候氏夫到案復核昨日提案高香亭供小的籍隸湖北某邑向習銅鑼業日前因事回籍倩堂兄小銀與劉益生在家照顧奈妻不安於室屢戒不悛致有此事現願領回叩求恩宥一尹准令領回嚴加管束○前日賊犯殷慶福潛至大馬頭華生米店撬門圖　當塲拘獲解送捕房轉解工程局翁太守倩襄讞黄一尹研訊華生米店主遣夥朱瑞安投案訴稱當時撬門者共有二人今祇獲其一尚求究辦殷供小的係太倉州人習成衣業前因犯案經英美租界公堂判押半年今甫釋出謀食艱難故偕同黨行此無恥之事叩乞恩寛二尹判責二百板枷號一月○沈阿虎見妻宋氏隨同姦夫陸福全雇舟圖逸扭控工程局前經黄二尹研訊諭令查明復核旋由地甲查得宋氏不守婦道據實禀明二尹提案復訊判將宋氏掌頰四十下交沈領回管束○日前孫妙發在某處竊得炭七十斤賣與慶和祥烟間得價小洋銀七枚經汛捕查獲解至十六鋪巡防北局局員陳仲賢二尹吊到原贓及烟間主某甲訊得收贓時有工程局當差之李阿毛介紹因飭提季到案訊悉情由函送工程局翁太守查得局中並無此人惡其冐名滋事倩黄二尹研訊判責五十板驅逐出境 
[陳蓮舫先生論時證分别救急法]  
　　霍亂大致受寒挾食者多加以霉夏濕蒸脾胃失司清濁倒置因之揮霍擾亂上逆下注吐瀉交來最吃緊在指羅發癟音嘶呃忒六脉俱伏挽救尤難應服諸藥不可亂投如腹痛初起者服純陽正氣丸吐瀉俱來者服辟瘟丹若螺癟肢冷頭汗筋牽用霹靂散納於臍眼煎方實難議定大致神形欲脱者可用人參肉桂等兼煩渴者用人參黄連等以上三項丸丹散各處有力好善君子或合或購廣行方便亦造福之機會也 
[惠書鳴謝]  
　　昨承古香閣千頃堂申昌書室各惠寄售之讀通鑑綱目札記若干部是書爲銅陵章午峯先生著先生曾佐曾文正幕邃於經史箸作宏富未刊者甚多此書論斷精核切中古今事變詢爲講求史學者不可不讀之書也聊誌數語藉謝厚貺 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[訪查阻葬]  
　　上海縣汪筠庭大令　聞浦東胡家行地方有棠不安分之沈夢林串同堪與張秋生每見人家營葬者必指爲風水有碍唆衆攔阻　爲惡俗爰飭差　查明以便　究　止 
[英美租界公堂瑣案]  
　　流竭沈金桂沿途攫取某西人所戴凉帽報由包探趙銀河拘獲解經讞員張柄樞司馬略詰口供諭令押候查明再核昨晨仍由趙探解案禀稱小的查得西人所報實非子虚應請重辦沈俯首求恩司馬商之英總領事署迪繙譯判責五百板枷號一月期滿再押捕房半年○趙益昆控前充四圖地保吳小弟之子順發姦佔伊妻周氏並敢以白刃相讐經司馬飭差恊同包探李星福將姦夫淫婦一併拘獲昨晨解案司馬略詰數語著將男婦分别押候覆訊嚴懲○包探竇如海解積賊王阿才到案禀稱此人前因犯案兩次遞解回籍今又潛入租界冀操舊日生涯請爲究辦司馬判責五百板押捕房一年期滿仍予遞籍○包探顧福其解積賊陳薈香到案禀稱　人行竊吳敬忠家衣物經小的拘獲解請究懲司馬判責五百板押捕房二年期滿仍予遞籍贓給失主領去○積賊王金餘先後行竊張福生楊福元等家衣物由包探趙銀河拘解請究司馬判責五百板押捕房二年期滿遞解回籍○積賊張林青行竊浦潘氏家衣飾由包探張寳成拘解請究司馬判責五百板押捕房二年○流氓楊二大前因犯案遞解回籍已歴七次今復潛入租界故態依然經包探葉盈堂拘獲解案請究司馬判責五百板押捕房二年期滿再行遞籍○積賊陳蓮生因案遞籍已有二次兹又潜來租界爲包探竇如海所見拘解請究司馬判責五百板押捕房一年期滿再行遞解○周王氏前控傭婦李王氏誘拐婢女昨由包探劉阿炳將婢解案司馬詰得李王氏誘拐情眞罪無可逭判令鞭背三百下押捕房半年婢交原告領去 
[法租界捕房瑣案]  
　　南市十六鋪久大雜貨店主兪小春收買裕太新報關行失去之樟腦經失主報捕查獲將兪小春及代裝樟腦之船户陳阿弟陳桂福解案奉大令訊供判將陳等各枷號一月責三百板兪罰洋銀五十元並追賠贓銀一百八十兩昨日大令莯捕房判案兪妻張氏訴請追究奚阿土等所售贓銀一百十五元並未减罰大令命退去明日投公堂候核○沈張氏控子沈木卿不務正業訓戒不聽求請嚴辦奉大令訊供判責二百板管押三月視能否攺過再行核辦昨日木卿之舅張某投案求保大令以案關違忤未便准行麾之使出流氓王蘭勝前因冒充英界包探夥在法界訛詐爲包探拘案奉大令訊供判枷半月示衆昨已滿期命帶衆開枷重責三百板釋出○流氓沈福生陳阿二陳阿寳張阿六拆梢訛詐持刃行兇控奉大令訊供押候分别枷責昨日著照原斷陳阿二先責五百板枷號二月沈枷號二月期滿責放陳阿寳張阿六各枷一月期滿責放○流氓華洪俊偷兒張洪奎錢阿四均奉大令訊供昨日著照原斷華責五百板張錢各責三百板一并開釋 
[美租界捕房紀事]  
　　前日傍晚時有大東公司小輪船名西安者拖帶客船數艘行經蘇州河外大橋左近偶不留意致將橋上木欄撞損六百三十二號華捕見之投報捕房捕頭令管理馬路之某西人查得修理之費約需洋銀五六元卽派某包探至該公司如數責償從寛免究○昨晨甬人某甲徘徊北蘇州路東張西望形跡可疑三百號巡街捕見之立卽拘入捕房捕頭令押候查明實情再行核辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年五月初七日京報全錄]  
　　宫門抄諭旨均錄前○綏遠城將軍信奏爲遵旨保薦賢員摺○兩江總督劉奏爲上海機器製造局第十六次支用各欵開單核實報銷摺 
　　奴才信恪跪奏爲道府州縣等員才堪應變謹臚舉事實遵旨保洊以備錄用恭摺仰祈聖鑒事竊奴才嘗聞唐臣陸贄有言求才貴廣考課貴精求廣在平各舉所知考精在乎循名責實名臣讜論史册光昭獨惜良法徒存施行未見方今時艱孔亟我皇太后皇上勤求治理屢以推轂士類詔諭臣工每於各將軍督撫臣保洊之員必先賜召對始量子登崇仰維迪簡之精詳洵屬無前之盛美奴才　歴中外渥受厚恩旣有所知且得其實儻安緘默而蔽賢能其何以副旁求俊彦之殷符以人事君之義兹查有二品銜記名遇缺簡放道徐賡陛起家州縣服官閩粤山東等省歴任繁劇卓著循聲疉次辦理教案按據條約公法鈐束教士更能廣設鄉學誘掖愚頎默化潛移俾教案因之漸少又長於治盜精於治兵成效均可覆按該員作吏時所上長官禀牘於内治外交剴切敷陳動中竅要　爲留心時務者蒐輯刊行奉爲圭臬奴才於數年前見其所作輒以儀其爲人上年二月間蒙恩調補綏遠城將軍在京與原任大學士李鴻章晤商蒙地教務該員適隨李鴻章辦理欵議因得結識嘗與之綜論時局該員規畫救時之策原原本本變通盡利均可見諸施行洵無媿體用兼備之選查該員前經調任兩廣督臣張之洞原任山東撫臣張曜先後以人才保奏均稱其操守廉潔才具優長通達政體奉旨錄用上年隨辦欵議又經全權大臣疉次疏陳其品行學識並因異常出力洊升今職是該員之才堪重用久在聖明洞鑒之中固不特臣私相期許也又查直隷候補班前先補用知府夀勳由吏部司員兩次出使日本在差數年於該國民俗政令悉心考察較其得失究其利病决其從違洞見本源確能徵諸實際隨歴任出使大臣辦理交涉事件悉恊機宜光緒二十二年回華需次北洋經王大臣咨調兼充健銳勞武備學堂提調該處僻在山墅風氣未開該員誘掖奬勸甚具苦心甫及一年各學生已斐然成章光緒二十六年五月間拳匪初起該員方在學堂習練爲匪所劫幾戕其生賴有天幸得脱大難其時奴才方在密雲副都統任内該員避地赴密雲屬當匪燄方張鄰縣尤熾惟滿營無一練拳之兵該縣未傷一教民之命而籌兵以剿匪籌餉以振軍萬縷千條就去非易迨十二月間德法美三國聨隊赴密奴才偕該員單騎往見各兵官以　接待告以滿營旣未練拳亦未仇教望勿見擾該兵官慨然許諾立下禁令秋毫無犯由是滿營萬餘生靈幸獲安全則皆該員在密數月深籌密計贊襄之力也上年奴才奉調補綏遠之命擬調該員來綏帮辦教案李鴻章亦極稱其才嗣經附片奏明在案該員抵綏後奴才於全蒙教案一以委之蒙人愚悍教士倔彊加以頭緒紛繁幾至無從措手該員力任其難竭慮殫精次第磋辦一以體蒙艱爲主數旗鉅案卒能和平辦結蒙教均甚悦服又經奴才派其督練新軍總辦墾務鑛務區畫周詳綽有條理杳該員質性純懇膽識兼優學問淹通志趣遠大推其秉性涓潔不願隨俗浮沉以故數奇不偶奴才常爲惜之該員才氣方銳年力方强假以事權使其報稱及時必能收宏濟之效又查五品銜順天大興縣知縣徐　楨富光緒二十五年奴才在密雲副都統任内時該員適由大城縣知縣調署密雲縣事該縣本屬瘠區該員平日勤求民瘼興利除弊潔已奉公輿論翕然稱頌二十六年四月間各處拳匪初萌該員勸諭紳民勿許效尤並護送教士出境使教民避匿教堂扁閉器具庋藏迨六月間鄰境平谷懷　等縣拳匪繁興懷來縣並有戕官之案該縣相距僅數十里聲氣相通究以該員要約在前立法周密奸民未敢肆擾七月間潰勇土匪四出擾攘密雲當古北口之衝警報時來該縣旣無可用之兵又無可籌之餉經奴才分撥旗兵恊助防剿該員拊循士卒挪貸銀糧以爲犒賞由是兵氣遂楊縣境安謐十二月間洋兵麕至以該縣境内　未仇教而去故此次賠欵順直各屬多者十餘萬少亦數萬密雲縣不過數千兩藉非該員識微見遠弭禍無形曷克臻此該員前經工部尚書順天府兼尹徐會遭等以循吏人告奉旨嘉奬奴才與該員相處年餘稔知其器識宏通才猷練達而臨事鎭定能消巨患於未萌求之近今尤爲難得又查山西署豐鎭廳撫民同知候選同知崞縣知縣王爲幹由浙江黄巖縣教諭經前浙江　政臣徐致祥保奏該員器識閎卓有守有爲蒙恩以知縣升用補授山西崞縣知縣勤政愛民循聲夙著光緒二十六年拳匪事起該員决於機先百方設法禁遏　萌因觸前撫臣毓賢之怒引疾去任旋奉委署繁峙縣事辦理晉威軍邊防營務處復經撫臣岑春煊保奏該員蒞任明敏聽斷勤能鎭靜邊隅居民均以無恐奉旨嘉奬奴才到任後適該員在豐鎭廳同知署任舉建學墾荒通商惠工一切有裨時局之政次第創辦成效昭然查該員學贍才長經猷卓越雖道府中富亦不多覯如竟使之屈於下吏殊爲可惜以上四員奴才考知其識略或歴試其行能應變之才難有可信儻蒙畀以艱鉅而績用弗成奴才甘任濫保之咎合無仰懇天恩俯准交部帶領引見其應如何擢用之處伏候聖裁所有遵旨據實保薦各員緣由是否有當伏乞皇太后皇上聖鑒訓示遵行再直隷候補班前先補用知府夀勳現在辦理蒙古教案經手事件未完一俟辦結再行給咨送部合併陳明謹奏奉硃批徐廣陛等均著交部帶領引見欽此 
　　太子太保頭品頂戴南洋通商大臣兩江總督臣劉坤一跪奏爲上海機器製造局第十六次支用各欵查照成案開單核實報銷恭摺仰祈聖鑒事竊上海機器局製造各項軍火動用二成洋税截至光緒二十二年十二月底止業經分案開具清單奏銷在案兹據蘇松太遵袁樹勛會同局員毛慶蕃將光緒二十三年分支用各欵遵照部復分别開報計上屇册報存湘平銀一百一萬五千一百七十七兩五錢有奇折合庫平銀九十七萬九千六百十七兩四錢有奇二十三年續收江海關二成洋税庫平銀八十一萬二千二百五十一兩有奇又收税釐項下加　常欵經費庫平銀六萬兩又收扣平庫平銀一千三百二十九兩三錢有奇共收庫平銀八十七萬三千五百八十兩三錢有奇管收兩項共合庫平銀一百八十五萬三千一百九十七兩七錢有奇共用庫平銀九十七萬八千九百五十九兩四錢有奇實共存庫平銀八十七萬四千二百三十八兩三錢有奇此項存銀或係存而未用物料之價值或係造而未完各件之工料均係已經動用之欵今俱照案核作銀數列存歸入下屆開報俾清眉目其支用一切欵項均經遵章先行詳請咨部立案兹將收支銀數及委員司事中外工匠薪工購製軍火器具各項細數照章分造清册詳請核辦並聲明自光緒二十三年七月起至十二月底止遵照部章應扣六分平銀共扣提庫平銀七千七百四十一兩六錢有奇存儲候撥等情前來覆查該機器局製造諸事懇仿西法用料多係洋産工貲物價均無定例支用欵項難以常例相繩此次册開各欵詳細察核委係實用實銷各欵接續造報外所有上海機器製造局自光緒二十三年正月起至十二月底止支用各欵列爲第十六案報銷緣由謹會同署北洋大臣直隷督臣袁世凱江蘇撫臣恩夀恭摺具奏伏乞皇太后皇上聖鑒訓示謹奏奉硃批該部知道單併發欽此 
 
 

Page 14

 
 
[光緒二十八年五月初八日京報全錄]  
　　宫門抄諭旨均錄前○陜西巡撫升奏爲瀝陳蒙洋議和情形並擬請旨撤回神木部員以杜隱患摺○兩江總督劉奏爲報銷長江水師各營光緒二十四年分官兵俸餉等項銀兩摺○又奏爲甄别武員片 
　　頭品頂戴尚書銜陜西巡撫奴才升允跪奏爲瀝陳蒙洋議和情形擬請旨撤回神木部員以杜隱患恭摺仰祈聖鑒事竊查光緒二十六年七月間陜西寗條梁地方蒙人閙教一案去夏經奴才派員會同綏遠城將軍所派委員曁蒙部各員與該處教堂議和往返籌商磋磨再四開議逾月始獲辦結計此案焚燬教堂四處教民房屋六百餘間傷斃教士一人教民十人掠取教堂及教民器物糧石牲畜等件爲數頗多議定不戮一人共賠償銀十四萬兩又烏審旗歴年舊案三件另賠銀三千五百兩歸入此案並結一了百了均不得復有違言其賠欵應由鄂托克扎薩克烏審三旗分攤鄂托札薩兩旂或卽時措交現銀或以牲畜地畝作抵惟烏審旗素稱貧瘠無欵可籌因以大淖鹻池暫押教堂一面設法出租限上年十月臘月本年三月三期籌欵贖淖屇期如辦無端緒教堂仍按三限索銀決不將淖池收留當經該委員等同蒙旗及教士會議條規妥立和約取有永無翻悔甘結存案此其初蒙洋議和之大慨情形也嗣因招商認租淖池日久無人承領而十月限期已迫因札飭延榆綏道酌量妥籌如招商甚難即以大淖歸我我代蒙出賠欵旋據延榆綏道禀稱已由綏遠委員招來晉商王同春惟一時無此鉅欵擬按四年分繳後據駐劄神木部員明祿咨稱淖池歸王同春承辦其銀由王同春分期自交洋堂現已互立約據等語奴才以爲償欵旣有著落自可相安無事乃今正接閱該處教堂來函謂去冬蒙旗應繳之銀一再愆期聞欲將淖池出租王同春此人最不安分與教堂頗有宿怨果爾當極力阻擋並云第三期如不將欵交清彼時斷難應允奴才竊惟此次蒙洋搆釁幸經派員議欵復歸於和倘因該旗籌欵無從致啓責言彼直我曲其將何術以解且王同春旣爲教堂指摘又無現銀持交自不能令其承辦鹻池免生枝節當飭司籌欵五萬餘兩委員解赴榆林於三月限期内如數兌交該處教士覈收贖回淖池歸官開辦良以大淖産鹻最旺在公家旣非虚擲黄金洋堂賠欵繳清在蒙旗亦可如釋重負兩有裨益是以毅然行之此代蒙籌欵結案之實在情形也兹接駐紫神木部員明祿來文據稱王同春係該員招來卽使洋欵定須一時清還不允四年分期亦應婉勸教士曲從何得遽歸官辦此皆綏遠委員佐領扎拉豐阿招權干預又以小石碥地方許給洋堂必將激成禍變合先陳明以免明祿將來獲咎等因接閱之餘不勝駭異查佐領扎拉豐阿乃奉委專辦此次教案之員凡放地籌欵各事宜是其專責何得謂之干預鹻池旣可歸商何獨不可歸官官以鉅金濟蒙之急蒙人有何不利至小石碥地方乃上年會議租與洋堂之　業經咨明外務部在案此時自應指明地叚界限勸諭各蒙民遷徙以期彼此相安何得遽食前言任意撓阻明祿因淖池未歸王同春承辦輒牽引蒙教相仇大禍卽在目前等語希圖挾制殊不知教堂所切齒者專屬王同春一人若復用之適以挑蒙教之釁明祿懵懵乃爲之力爭奴才固不敢謂其必受王同春賄賂故聽該商把持而其徇私忘公危言聳聽實屬昧於情勢不屬大局際此蒙教猜疑未泯該員不思彈壓調停以期釋嫌敦好萬一因民之怒　成事端其患何堪設想焦思再四惟有請旨敕下理藩院將駐紥神木部員明祿速卽撤回以弭隱患奴才爲輯和蒙洋起見是否有當謹繕摺具陳伏乞皇太后皇上聖鑒訓示謹奏奉硃批明祿著卽撤回該衙門知道餘依議欽此 
　　太子太保頭品頂戴兩江總督臣劉坤一跪奏爲長江水師各營光緒二十四年分官兵俸餉等項銀兩報銷遵照新章攺題爲奏恭摺仰祈聖鑒事竊查長江水師設立在兩江境内者十四營歳需俸餉米折等項銀兩前經奏定章程酌留江西之湖口安徽之大通江蘇之瓜洲等三處釐卡每年每卡各提銀十六萬兩自同治八年爲始因船廠　質製造火藥不敷添設親兵飛划先後加撥江西湖口釐卡銀一萬兩皖南茶釐局銀一萬兩江蘇安徽釐卡銀各五千兩共銀五十一萬兩按年解江南監巡道庫支發歴經題報至光緒二十二年分止並將二十三年分俸餉等項銀兩遵照新章奏銷在案兹據江南鹽巡道徐樹鈞詳稱光緒二十四年正月起至十二月底止共收江蘇安徽江西各局解到餉銀四十二萬三千八百二十五兩有奇又收安徽牙釐局補解二十三年分餉銀一萬兩江西牙釐局補解二十三年分餉銀四萬兩計共收銀四十七萬三千八百二十五兩有奇又舊管存銀十一萬六千二百十五兩有奇統共計銀五十九萬四十一兩有奇内除支發長江水師提湖瓜三標十四營經制官弁兵書廉俸薪蔬糧餉米折親兵口糧及紙火香折價飛划津貼等項銀四十四萬六千七百九十兩有奇又撥湖口船廠補領二十三年分造修戰船工料銀一千四百五十一兩有奇並二十四年分造修戰船工料銀二萬一千四百兩又金陵船廠領二十四年分造修戰船工料銀一萬七千五百十八兩有奇又撥解金陵防營支應局二十四年分洋火藥經費銀一萬二千六百五十六兩總計共放銀四十九萬九千八百十五兩有奇内除動用申平欵庫平銀二萬六千兩又小建欵庫平銀一萬四千兩外實動正欵釐銀四十五萬九千八百十五兩有奇應存銀十三萬二百二十五兩有奇内劃出應扣各營小建銀五千八百三兩有奇計正欵實在存銀十二萬四千四百二十二兩有奇又扣建項下光緒二十四年分扣存各營小建銀五千八百三兩有奇連舊管存銀一萬九千六百九十三兩有奇共計銀二萬五千四百九十七兩有奇内除湊發長江各營俸餉銀一萬四千兩外實存小建銀一萬一千四百九十七兩有奇又扣收各營解繳光緒二十四年分截曠湘平銀二百六十八兩有奇連營管存銀三千六百七十七兩有奇共實存截曠湘平銀三千九百四十五兩有奇以上三欵所存銀兩應遵照定章留備長江水師各營以後閏月及釐局撥　不敷之用等情詳請具題前來臣查長江水師報銷向係按年具題上年遵旨攺題爲奏案内聲明將前項報銷攺爲開具簡明清單具奏自應照辦覆核收放各欵均係照例支給委無浮冐謹繕具清單恭呈御覽仰懇天恩敕部照數核銷除將送到清册分咨户部　部外理合會同江蘇巡撫臣恩夀安徽巡撫臣聶緝槼江西巡撫臣李興銳長江水師提督臣程文炳恭摺具奏伏乞皇太后皇上聖鑒謹奏奉硃批該部知道欽此 
　　劉坤一片再查定例各省副將以下守備以上年屆六十三歳令該管督撫嚴加甄别將年力就衰者勒令休致如有精力尚健堪以留任者出具切實考語保題留任歴經循辦在案兹查有江西南昌城守恊副將興夀年屇六十三歳照例應行甄别前准江西巡撫加考給咨到臣經臣騐看得該員興夀年力尚强操防可靠堪以留任於光緒二十六年五月二十八日恭疏保題留任兹准内閣漢本堂咨奏准將存閣各省督撫具題本件咨　書明攺題爲奏等因前來自應遵照辦理除將該員出身履歴咨移部科外謹會同江西巡撫兼提督銜臣李興銳附片具陳伏乞聖鑒飭部議覆施行謹奏奉硃批兵部知道欽此 
 
