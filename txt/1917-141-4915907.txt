# 1917 - 141 - 4915907

 

Page 1

 
 
遊記 
[羌海雜誌（三）（十）（九）（生入）]  
　　拉安族於游牧之外兼以轉運販賣爲業經商者不常家居婦持别事作苦爲常惟民產優裕多素封性亦馴實與他族合處能相容項掛佛像行坐誦經典此爲北拉安之風俗黄河南又有拉安之分支余未得考察據同局劉君日記云南北同族風俗大差南拉安性疆勇輕生貧者無不爲匪昔拉安千户本住河北後渡河招集舊衆經南族阻留不得北還而南族又不受約束千户一籌莫展徒存其名察罕諾们汗者駐錫近地凡黄河以南蒙古土司均在其勢力之下男女服飾悉遵藏俗男人蓄髮者僅見之此又南拉安之風俗也剛咱族亦分南北二支其在青海北者性暴而譎嗜酒貪利出入必佩刀械同族械鬭數見不鮮男婦分離婦必奔避他族如再醮於本族人則故夫見後夫必殺之以洩憤後夫遇故夫亦殺之以絶患婦亦爲本族刺麻不容待異族更如仇敵侵凌刦殺四鄰畏之如虎家犬爲最貴之物斃其一犬不問曲直必以人命償之而後已惟遇漢商頗善結納遇諸塗每脫帽合掌爲禮然行其境内則然一出界凡零星商販復蒙其禍矣其在黄河南一支者據劉君言番性尤殘忍强吞弱貧刧富雖親不免躓其父而招一人配其母已又擊殺之牲畜將盡則鬻其妻子流而爲匪返則訛妻之後夫又擊殺之而據有其家產後夫親屬糾衆報復格鬭無已時愛買新式快鎗重價不恤有快鎗者匪夥推之爲首惟見刺麻則不敢違見歇家則深相結自愛者悉投於察罕諾们汗部下以脫重累其存者歸而牧出而盜以牧而盜爲恒業全係生番性質此又河南剛咱番民之風俗也公窪他爾代族及都受族曲加洋冲族三族合居一方千户祗有一人户口寥寥風俗無歧異男人多赭色衣夏天戴青布帽餘時皆羊皮帽左耳綴小寳石項掛小佛匣跣足着牛羊皮　婦人帽環衣履盡同男子惟衣色青髮辫縷縷後垂布囊護之而盛飾銅石等件珊瑚懸項如佛珠見生客軏驚喪事儉約常時鮮　飲之會而婚禮費頗鉅　配頗難三庶男多女少往往請婚於他族因此出贅而不返者甚夥故族勢不能蕃盛也至若僧寺所轄之番衆如東　寺境内户口殷繁亦不僅西番一族有漢有蒙故士子皆通漢文恃耕田爲生無專牧者其居處衣服飲食言語與漢俗相近婚姻喪葬五番俗相近刑罰賦稅又絶似藏俗動作不能自由事事請命於喇嘛僧官習於官吏之威權而逕行無忌佃户困於寺院之徭役而莫敢誰何以僧家而爲民上民生陷　不僧不俗之地位此則東科寺部民之風俗也札藏寺住持又係蒙古僧分地頗廣而四境居户盡爲蒙古右翼之公民各歸本旗主管理不受轄於寺僧種支族紛歧無風俗之可言矣凡此者皆蒙番各旗各族風俗之大也大抵青海地方千百年來土著忽變爲客客籍忽變爲主加較五方凑合之民各有一俗地大人疏相離零遠耳目濡染不及不能统而一之者勢也惟其不同俗故各部各種之分支多惟其分渺多故各旗各族皆自爲風俗而不能變至其迷信蓐食怠惰不潔等習則通國一致遠近民俗不過在百步五十步之分耳世之論蒙古風俗曰隨水草牲畜而轉移無城郭之限無耕田之業以肉爲飯以酪爲漿無五穀菜蔬之屬衣皮革處毡廬見茶布則寳之而金銀非所好也苟利所在不知禮儀貴壯健賤老弱病則央喇嘛禳治死則委而棄之四時乏讌會之好五倫鮮天性之親其論羌番風俗曰民食𥻀把牛羊肉奶子奶渣等物其性燥而茶所急需故不拘貴賤飲食皆以茶爲主其茶熬極紅入酥油鹽攪之又曰男蓬頭女跣足無父子之親甥舅之戚竭夫婦平生力積畢世金貲卽一碗一勺之微死之日兒女不敢受悉爲喇嘛有男女家室從自便即有請婚者必請之喇嘛父母不與焉考終後卜之喇嘛宜水葬者投之河宜棄者委之野宜火者焚之不宜葬者留於室天葬則負屍於山延喇嘛數衆剥割細碎焚香一枝即有母　鷹飛集飼之更有風化者懸於牆壁間如傀儡父殁則妻後大兄亡則納嫠嫂戰死爲吉利病死爲不祥游情咸習衣非敗棄不離身　毛髮黏凝固如椶皮婦頰塗油色如烟熖晋謁喇嘛伸舌致敬拜則據地伏作犬號奇風怪俗不可縷述（未完） 
要件 
[游戲敎育（二）（十）（四）（婺州廢民譯）（芬來專遜女史原著）]  
　　自然之研究若用之適宜則能觸動知覺與感情換言之卽能鼓舞其本能以逹於自然界極樂之境也曾有大敎育家某在露天之地對於眞確之事物使學子親自觀察繼乃爲之描盡其眞理而非之者則謂其不以單簡之喻言敎授自然界極端之眞理故文學之佳者亦能激刺人類之感情並從而敎導之試詳述之即使吾輩勿過於丁寗自省又母偏於固持己見也且敎誨工人之子使傾心於自然之景物與佳妙之文學尤較世家之子爲要焉蓋世家之子其誦讀與道德之訓練尙有父母視察之若其父母爲勞働界中人則雖有引導之能力亦無引導之餘暇耳 
故使吾校之學子各與吾英著作家結不解之緣余敢謂爲最要者也即翻閱彚編之（丕克委克報）ThePiokwiokPauor亦不非笑其心靈之薄弱余憶有一確爲全然遇鈍之學子因衆兒童自威思克Winkle書中之前數章編成各幕之游獻而使此子假爲威恩克君遂變易其性質竟成較爲靈敏之兒童焉視察其覺悟（或甯謂爲生物學中之變遷）之道乃宣洩玄妙之理矣蓋旣使此兒假爲威恩克彼卽發奮以誦其言語與舉止並通逹之由是乃發現其自有之能力也旣發現其自有之能力乃得培養而增進之也及離校時彼明言冀得（丕克委克報）一册已得是書竟以之追隨左右無稍懈焉 
女子特愛　爾克脫所著之少婦幾成通性凡書中之可　爲游戲者採取無遺應用旣熟故書中各章多能援引之也有睦友示吾輩以傑佛來之森林奇術與貝維斯余覺是二書曁少婦皆述作者幼時之故事故須求正於兒童耳當討論應用游戲法時女子之敎員常反對之謂女校中無童子以演書中之男子頗覺困難焉不知梅格mog也著Jo也背斯Beth與哀妹Any也易解此困難且於女子幼時之故事固可得豐富之材料以資作始也自此以後則女子之自求其方爲術已多可信任之矣 
（仍未完） 
 
 
 

Page 2

 
 
時評 
[果覺悟歟（默）]  
　　今日之議員政客謂之無覺悟心乎不可也苟遇一重大激刺必能暫息其紛爭所謂某派某派者發於良心上之感觸意見立歸一致故凡困難之問題每因此重大之激刺而得以解决也然謂之眞能覺悟乎則又不可紛爭旣息之後非反之而事事放任政局現麻木之象即紛爭之息甚暫不旋踵而内訌又烈矣前此爲外交風雲之逼迫而一息其紛爭其繼爲帝制復活之危險而又一息其紛爭然曾幾何時而爭權奪利之習依然如昨前之以國家爲重而接近者復置國家於不顧而分馳矣 
今軍人之干　不可謂非一重大激刺而李内閣之得安然通過於兩院者亦不可謂非各派之能覺悟也雖然所謂覺悟者有幾吾將於閣員之支配卜之 
[命令]  
　　五月二十七日大總統令梅馨汪　章普樹桐均給予二等文虎章此令 
[專電]  
　　北京電參院今日（二十八）點半開會到百四十四人王家襄主席報告衆院咨付李經羲同意案動議變更議程先投李票可决又諮詢應否商請代理總理出席說明多數認爲無庸說明遂散票時同場百九十六人主席聲明不投票指高仲和等四人檢票數符得同意百六十六票不同意二十二票又廢票四通過餘延會明日開議 
　　北京電李經羲參院通過後即來京商組内閣事 
　　北京電張勳覆伍廷芳電云有電敬悉各督軍巳於昨夜回任所業已據情轉逹矣 
　　北京電孟恩遠自陳前此呈文本非己意王占元亦來電爲同樣聲明并派何佩瑢來京解釋一切 
　　北京電馮副座昨有加急密電復到内容（甲）維持法律一約法不宜破壞二制憲勿越爼干預（乙）鞏固政權一内閣現不完全可由極峰襄同料理二務勸現有閣員負責三迅速物色人員分任各部（丙）慎重對外一挽回巳誤政策二解决協助問題 
　　北京電元首今日電李經羲時機危急一髮千鈞台斾入都不宜再緩希即日履任除再派夏金守候外特先電逹 
　　北京電王士珍陸建章致李經羲電言孟等實因他故迫而出此對於我公並無别意建章等曾預其事知之最悉又孟李曹田蔣江陳十二人致李電揆席得人敢爲國慶盼即就職以抒國難 
　　北京電昨晨孟恩遠李純曹錕張紹曾陳光遠江朝宗田中玉及高級軍官某某等在陸建章宅會議請王出席仍有請王出組内閣意王再三說明各督軍贊成即通電贊成李經羲故下午衆院亦即安然投票即日移付參院 
　　北京電王士珍昨宴曹錕孟恩遠李純三督蔣雁行田中玉二都統爲李經羲先容 
　　北京電今日下午五時元首邀研究討論兩派要人入談疏通政局 
　　北京電徐東海眷屬巳移津以示决絶不問政治 
　　北京電張勳電邀李盛鐸赴徐李請示元首許可定今日行 
　　北京電今日公府居仁堂開大會議（一）預定支配閣員問題（一）討論答復兩院質問餘未詳 
　　北京電重來各督昨由總統餞行回任各督並報分遣代表來京請示機宜 
　　北京電曹錕今晨出京回任 
　　北京電元首今午宴日使伍張谷等陪座日使對時局畧有表示 
　　北京電閣員問題解决尙須時日 
　　北京電府秘書長夏壽康有入閣說將以丁世嶧繼任 
　　北京電陳友仁保而未釋巳由檢廳起訴定冬日（二號）開審　 
　　北京電同文院長根津一明日起程回滬日人神尾今日在公園邀請政界及新聞記者爲紹介餞行 
　　東京電本日（二十八日）寺内首相在官邸舉行總選舉後地方長官第一次會議首相就（一）外交（二）國防（三）財政（四）貿易（五）社會政策（六）地方開發（七）敎育（八）言論取締之八項一一陳述指示方針勝田藏相言經濟財政之狀勢謂目下正貨之利用方法在於整理政府財政投入資金於地方生產事業且以餘力放資於海外其中尤以對華投資在中日經濟提携上最爲重要故當整理金融機闗奬勵合辦事業務避彼我利害衝突而舉利害相共之實至對於其他各國之投資或調節滙兌或援助友邦財政當竭力推廣之地方長官當體斯意云云 
[外電]  
　　北京電今日伍廷芳親蒞衆院出席衆大歡迎之旋開投李經羲同意票李爲皖派領袖與北方軍人同事頗久得其信任衆院乃以三百八十八票對五十六票之大多數通過之有廢票九張報告結果後全堨鼓掌歷時頗久國民黨與進步黨難對於憲法意見不同惟對於政府之新領袖則一致歡迎參院定於二十八日開議同意案定可通過（二十七日）字林報 
　　北京電黎總統以李經義之總理案旣經兩院以大多數通過特電李氏速其早日來京並派特使再赴天津迎接（二十八日） 
　　北京電黎總統今日午後招研究會討論會之議員懇　時局（二十八日） 
　　北京電風傳段派諸人在津運動沮止李經羲擔任總理（二十八日） 
　　北京電參議院今日午後一時半開會臨時動議討議李經羲之國務總理同意案由議長王家襄報告昨日衆議院送來咨文後卽投票出席議員總共一百九十五人同意者一百六十九票不同意二十二票無效四票以多數通過（二十八日） 
　　北京電新内閣選定閣員民黨各派之主張如左民友會主張内務孫洪伊外交唐紹儀交通岑春煊就中以孫洪伊此次曾使曹錕馮國璋等取有利於民黨之態度有功故絶對主張孫氏必須入閣政學會主張内務李根源唐紹儀之外交亦贊成惟反對孫洪伊入閣益友社及政餘俱樂部主張外交唐紹儀並希望王正廷入閣總統府方面希望吳景　爲内務或敎育並希望王家襄入閣目下各派均各熱心運動以冀貫徹其主張（二十八日） 
　　北京電黎大總統本日招待日本林公使午餐懇談時局（二十八日） 
　　北京電英文京報社長陳友仁處四個月走刑（二十八日） 
　　漢口電王督軍回卾後休憇一日本日始由代理督軍王金鏡交代政務開始辦公（二十八日） 
　　漢口電旅漢四川人民歷數此次戴戡羅佩金等擾亂四川之罪電呈政府請任岑春煊爲四川督軍　（二十八日） 
　　奉天電洮　鎭守使吳俊陞久滯北京近始回奉途中在山海闗一宿與某師長之密使會晤後於二十六日抵奉吳氏此次在京曾受吳景濓等舊國民黨熱心運動堅决其擁護黎總統之心回奉已確無可疑云（二十八日） 
　　奉天電　赴督軍會議入京之奉督代表楊參謀長巳於二十六日夜歸奉似未赴徐州 
（二十八日）以上東方通信社電 
[戰電]  
　　巴黎電今日下午公報云德軍在拉伏廠北面進攻在法軍砲火下敗退法軍擊落敵飛機四架法飛機隊以炸彈三　擲擊敵軍陣線後各處甚獲效果（二十七日） 
　　倫敦電公報云昨晚五時十五分至六時三十分之問有敵飛機一大隊共約十六架攻擊英倫東南海演以炸彈擲擊各處所釀捐失幾全在一鎭炸彈落於道中致死傷平民多人且重損店屋數所今查死者共七十六人内女子二十七人孩童二十三人傷者一日七十四人内女子四十三人孩童十九人登　　　飛機與海面飛機於敵飛機歸時曾於半途攔擊據海軍部報稱曾擊落敵飛機三架（二十六日） 
　　倫敦電海軍部公報云昨晨英海軍飛機攻擊聖特　斯韋斯特拉姆之敵軍飛機處擲下炸彈多枚晚間英飛機在海上與襲擊英倫後駛回之敵飛機數架交戰英飛機一架與敵飛機三架戰於海峽中央擊毁敵飛機一架英飛機又在比國海濱外與敵飛機交戰數次擊落雙機大敵飛機兩架英飛機均安然飛回（二十六日） 
　　羅馬電公報云加沙高原之大戰進行未巳意軍復奪獲固守之要隘一處俘敵三千五百人並奪獲自鐵瑪伏河口至加米　洛東面之戰壕意軍且佔有佛蘭逹與　　菜間之各高地波斯柯瑪洛東面敵軍之防務巳被破加斯太格拉維柴周團之戰壕亦被佔意軍擴張鐵伏里北面小山之陣地大敗伏狄斯區域之敵軍意軍自五月十四日起在巨里安陣線所俘之敵共有二萬二千四百十九人内有軍官四百八十七員（二十六日） 
　　倫敦電奥國公報謂自泊拉伐至海濱全陣線大戰進行非常劇烈意軍現正密集猛攻公報中僅承認奥軍於某地點退走一基洛邁當（二十五日） 
　　倫敦電海格將軍報稱昨夜英軍在聖康丹西北襲擊獲勝敵軍在魯斯進攻爲英軍所敗斯加泊河南面敵砲隊復甚活動（二十七日） 
　　巴黎電下院今日繼續討論潛艇主義枰擊政府者深責政府不能對付西班牙之敵間諜以致西班牙海濱常有德潛艇出没其間（二十六日） 
　　俄京電德潛艇於兩日内在波士尼亞灣拘獲瑞典船五艘（二十六日） 
　　瑞典京城電瑞典船六艘於開往芬蘭之途中被沉尙有三艘在波羅的海爲德人拘獲巳解至斯温孟特（二十六日） 
　　西班牙京城電西班牙船比哥拉號（二八六二　）被沉（二十六日） 
　　巴西京城電巴西船太巨加號爲德潛艇擊沉後巴西主張加入協約之運動進行益力（二十六日） 
　　俄京電芬蘭多處之農民相約罷工（二十六日） 
　　亞姆斯特丹電德國各報紀匈首相鐵柴伯爵被倒原因謂奥國現有人主張一種新政策志在設一斯拉夫種人國與奥匈合戴一帝鐵柴伯爵不以爲然故乃失勢各報又稱奥匈之斯拉夫人於是行將得勢此必大損德國云（二十六日） 
　　華盛頓電英國代表團抵美以後屢開會議詳細討論美國與協約國生活各點其影響及於世界將來者定必重大茲英國代表團巳出美境某可恃方面乃發表言論略　英美官員親自接洽一切體念之情因以發生非語言所能殫述美國與協約國之實力旣　切實說明雙方疑慮因以撤除彼此協謀更可有效蓋　函詳悉協約國之所需而協約國亦　美國之實力及其可以利用之限　也所議定各層多須交國會通過始能發生效力但此次英員使命之大利益則在曾經戰火僅述其經驗即足表明何種政策爲適當者之進言美國今已處於與英國交誼更親切之地位爲一百數十年前兩國分裂以來所未有而美國前守中立時所發生之爭端今已消釋以美國官員與政客皆已深知交戰國之爲難情形也貝爾福氏素抱同一語言兩大國人民情愫宜更親睦之志今竟克償其願英人素顧念美人盛精對於美事輒守慎重態度以示無干涉之意其所注重者乃欲述明英國之經驗耳至於外交上之結果則英人觀念因以遠大不專注戰局中目前之要需且有將來世界結構之遠念而美人觀念則因以收縮不專注於將來且將兼顧臨時之急迫簡言之卽雙方皆覺各得時事之眞相是已威爾遜總統組織萬國大會之計曾經正式討論但未結束會議時曾論及德國擬建立中央大帝國之謀並注意於恢復羅塞孟三國以圖抵制之必要所議改革悉以國家主義或各還失地爲根據故俄人所倡不佔土地不索賠欵之說亦未可視爲不當英員對於俄國表示信任以爲俄國必不中變再波蘭之恢復問題及愛爾蘭與墨西哥之情勢亦曾研究及之至於商務英美皆得遠大之商榷以其大網言之美國將以商務中優　待遇之權利給予協約國惟此層詳細辦法未可多言因國會尙未通過故也協約國組織聮合採辦會其結果當可使各協約國採辦貨品有統一之價格以杜欺蔽且可使接濟品得以平均分配美國將盡力扶助英國封鎖德國嗣後美國將由美領事辦理荷蘭丹麥瑞典瑙威之民食除此而外美國將實行出口執照之辦法以防美國貨品轉入與敵人交易之商行美國與坎拿大小麥由協約國採糧委員購買之問題業已議定但因有闗巿面未便宣布詳情軍火之管理權亦將集中再英國主張各協約國代表遇糧食軍火航業等各委員會在倫敦開會時應一律參列並請美國派員加入美國刻正討論此事除上述諸事而外尙有海陸軍重大聮合事件亦皆規定 
（二十六日） 
要聞一 
[東京通信（十）（三）（心危）東報論中俄政局]  
　　俄國革命未久治安未復而改組内閣我國以宣戰問題而發生内閣問題復一變而爲憲法問題中俄洵多事矣此間報紙皆函電紛馳競紀其事益以評論褒貶有加雖曰政局内幕蒼狗白雲 
 
 
 

Page 3

 
 
變幻莫測非國外報紙所能知其底藴而評論得其當　然如是我聞彼此傳證則其去夫事　也宜不甚遠至於評　固以主期不同無有定論但亦不失爲值得注意之國外與論也各報或反對中國宜戰或則贊成時亦互相聚訟辯難　於中國今次爭執則抱杞憂者多皆懼不能和平解决也東京朝日新聞二十二日之社論略曰叚總理與各督軍俱以宣戰爲第一要務國會則以倒閣爲先故其根本目的枘鑿也此其結果段總理辭職歟抑蹂躪憲法歟又曰中國宣戰究有何利某國促之又有何利顧密許以增加闗稅馴致段總理有宣戰之决心誘發今茲之内閧故某國不得辭其咎云云問　東京日日新聞之社說略曰中國政局前途頗黯黯且危險因雙方不相讓終不易發見妥協之方法然終必有解决之方法段總理决然挂冠其法一也斷然解散議會其法二也段總理果將何取取法乎後則議員雖赤乎空拳無以爲　其如約法何其如黎總統之不允何即使不顧一切毅然行之段總理其亦知國外有鳴不平者乎對外夫威信段總理何利焉不然取法乎前决然挂冠而去以保全光明磊落之令名是爲上策度段總理之心亦豈不願雖然僉壬用事蔽塞聰明寗能望此云云該報對於宣戰不置可否惟　於時局言之而巳東京時事新報立論甚穆重觀察中國時局不甚悲觀其言曰督軍不利於國會有大權故初藉宣戰問題與國會爭者終乃歸根於憲法問題在國會則自宣戰問題進而爲内閣問題二者主張如冰炭之不相容可爲中國憂也然黎總統利用其尚存一線之光明而排解之即一方招各派首領議修正憲法之二讀案一方安慰督軍母許出極端之手段且在督軍旣不易實行其武力的高壓在民黨亦無始終抵抗督軍之决心然則妥協非不能也不特此也民黨中除一部分主張組織民黨内閣外餘多主張改造混合内閣則雙方妥協尤非可能云云其他各報亦有評論與上列三報之論　無大出入處不具述 
與中國政局同時發生不安之現象者有俄國改組内閣之事記者已於前二函述其　概東報評論此事大　保認爲俄國政局暫得小康其他鑒夫社會勞働階級之得勢作悲覿論者亦復不少則根本思想上之僻見有以致之非對於現狀有懷疑也東京時事新報論此甚詳可以代表一般與論其曰俄國以陸海軍總長柯氏與外交總長米氏辭職之機會改組内閣勞工兵士委員會之新入内閣者五人加以前任司法總長現任陸海軍總長之吉凌斯謙氏共得六人計佔閣員之半故現内閣雖曰混合内　實質　勞工兵士委員會之内閣也革命以還政治上之權力操於該委員之手故内閣設施苟受其反對者每沉滯不行置人多爲俄國前途悲今者内閣改組委員會中之入閣者增五人今後内閣可免掣肘之憂就此言之旣足爲俄國　而前内閣員决斷謙讓之風尤足多也不惟是寗現内閣有舉國一致之實民心一新　　致　　　者　　衝突因以緩和政治軍事之秩序將頼以維持此則積極之利益也舉國一致之内閣在聮合國間頗有先例各國之當大戰之衝者不問政治家平時意見之異同融爲一爐竭誠相見取同一之步調以期利國福民俄在革命前雖亦有此形式的改革終以官僚政治之萬惡不僅無其實且從而謀單獨講和此曩日俄國之所以不振而革命之所以爆發也故今日組織舉國一致之内閣實應順戰局之大勢也勞工兵士會之中非無唱單獨講和者其議論頗不統一然其中矯矯者如吉凌斯謙氏有高尙之政見遠大之眼光素所蓄積邁軼羣流則其調和内閣與勞工兵士之異議而督率之者功效必有可觀然則舉國一致云云不獨内閣之組織而巳全國政界軍界無不然也吾人所最屬望之者即回復軍隊之秩序而新任陸海軍總長吉氏向得勞工兵士之信仰今當斯責軍心之翕然服從毫無疑義况吉氏之外尙有新閣員四五人亦委員會中人也新内閣之宜言中有不併呑不賠欵爲講和政策一條（按宣言詳前函）頗惹世人注意然細繹其意與聮合國素所樹立之政策無甚矛盾蓋大戰目的初不在得領土而在打破軍國主義聮合國亦不要求過大之償金故俄所宣言無足爲怪曩者英國議員有質問闗於不併呑不赔欵之說者臨時外務大臣塞錫爾氏反問之曰恢復領土亦得謂併呑乎賠償損害亦得謂賠欵乎俄國宣言亦作如是解可也且宣言中含有排斥單獨講和之一條尤足徵信其態度云云 
[李經羲同意案之投票觀]  
　　新國務總理政府提出李經義氏業於前晚咨交衆議院徵求同意衆議院訂於今日投票李氏同意案之形勢大致除研究會議員尙未有十分把握外餘均贊成并聞先日巳有某要人托天津某巨公向該會特别疏通以前次多數信任之財政總長則今日總理自可通過其重要理由如下（一）李經羲之政治的經驗及手腕姑不具論但其曾任駐外公使亦舊人中而具有新智識者以之當此過渡時代之政局尙屬適合（二）李伸軒人極和平且入民國以來並未實際接近政權故對於各方尙無何等惡感（三）目下政務久經停滯况段總理甫經免職人心不免動摇新内閣實有迅速成立之必要議員諸公對於政府新國務總理之提出當不至再多所苛求也如今日衆議院投票通過後明日星期一或星期二參議院即當續行投票並聞政府之計畫新内閣之組織無論如何下星期内卽當完全成立正式發表除一而提案外一面又特派專員赴津敦促李氏迅速來京以期闗於内閣組織預行籌議一切俾迅速進行 
[王士珍之重要宣言]  
　　推重李仲宣擔任維持軍事　　大總統前日親勸王參謀長擔任總理一席王君力辭遂提出李君仲宣不惟一般政界認李君爲現時適當之人卽王聘卿亦異常推重願助其收拾時局昨日上午十一時王總長特向各省發一通電表明此意原文如下萬急副總統各省督軍省長巡閱使轉各鎭守使都統鑒芝泉去職揆席猶虚首座以東海物望攸歸殷殷勸駕乃力辭以不出竟敦迫而未能邀約再三安車空返中樞之任遂又徵及士珍自顧衰庸斷難肩茲重寄堅摯懇辭幸蒙曲體惟是時局危急執政繼任需人苟要席之久懸將羣疑之益起目今堪膺斯職者惟李公仲宣巳由元首提交國會徵求同意仲宣老成開濟時望所宗遺大投艱必能勝任士珍忝參戎畫無補艱虞軍事維持詎容諉缷諸公爲國柱石休戚相闗大局　懷當必能盡其責也敢布區區惟希鑑察王士珍叩宥印 
[孟李晋謁總統紀聞]  
　　昨日下午都下忽有一種傳言謂大總統巳向衆議院將擬任李經羲爲國務總理之咨文撤回將改提王聘卿據本社確實調查並無此事惟此說之發生不爲無因蓋江西督軍李純吉林督軍孟恩遠前晚由津來京昨早七時同入公府謁見元首李孟二君云段總理免職旣成過去事實自可不提惟總理一席似以請王聘老擔任最爲相宜元首云君等所見甚是余意本亦與君等相同自徐東海决計不來余即派人向聘卿勸駕昨日余復親往敦勸無如聘卿决不肯擔任詞意甚爲堅决余始改提李仲宣但現在衆議院尙未投票君等倘能往勸聘卿得其承諾余仍可將咨文修改云云李孟二君乃退出公府往謁王聘卿及晚八時許李督軍到府覆命略謂適與孟督軍往謁聘老蒙聘老詳細開陳巳深悉聘老不出之苦衷前議請即作罷論云云上項誤傳當即由此而起也 
又函云孟恩遠李純兩督軍於二十六早乘京奉路專車來京暫在大同公寓憇息此次來京之意係因出京各督軍及各代表到徐州時聞段公去職當夜協商維持大局鎭撫軍人之策亦主張力勸東海繼任即由徐聮電津門並請孟李兩督軍代表全體力勸東海擔任無奈東海始終不允故此次兩督軍來京除另有要件磋商外並於王士珍有所陳述又一說兩謂督軍二十五晚十時到京二十六晨復回天津不確又二十六日車站表除孟李兩督軍外並有陸建章張紹曾哈漢章等數員亦一同來京又共同通信云前往徐州之吉林督軍孟恩遠回京時經過天津遂由大總統對於此次之行動有所解釋嗣於昨　晨（二十六日）五時與李純陸建章乘專車到京 
[闗於叚氏免職命令之質問]  
　　議員劉崇佑等質問云爲政府違背約法發布命令踰越憲政正軌依法質問事查臨時約法第四十四條規定大總統發布命令須由國務員副署此即内閣制之大防而大總統不負責任之精神所由寄也命令非副署不生効力而副署之人必具有合法之資格否則任指一人或任立一名義爲之即可使政務上受其影響約法本意殊不爾爾本月二十三日政府公報登載大總統命令國務總理兼陸軍總長段祺瑞着免本職外交總長伍廷芳着暫行代理國務總理此令於是國務總理段祺瑞與外交總長伍廷芳因此命令之結果即時交替職務按任免文武職員雖屬大總統之權然在内閣制之大總統無論發佈何項命令皆應受約法第四十四條所定之拘束該條所稱之國務員無論其爲全體抑爲一人要必具有合法所得之資格乃得爲合法之副署而所副署之命令乃生效力今所稱國務總理之伍廷芳副　本月二十三日大總統命令究竟此國務總理資格從何而來當其副署之時該命令尙未成立伍廷芳應只有外交總長資格命令旣未成立則命令内容所謂着免職着暫行代理等辭皆絶無效力可生伍廷芳當然不能以本命令爲理由謂爲業巳合法取得國務總理之資格旣未合法取得國務總理之資格則該命令所載國務總理伍廷芳署名即非合法之副署而該命令亦當然不生效力以不生效力之命令公然見之政府公報公然由公府秘書廳通布各省公然有段祺瑞因此而行交替之事公然有提出擬任李經羲爲國務總理請求本院同意之咨文視國憲如弁髦等政務於兒戲任免總理事僅一時政局之異動所闗者猶輕而發佈命令不依約法之成規是即違背約法逸出憲政正軌之舉此端一開則將來何以範圍全國現任國務員自國務總理以及各總長並非無人縱間有呈請辭職者而未經明令准免本職卽各有應守之職務何以皆毫無聞見不盡輔佐之責致陷大總統於違憲之地又查本月二十五日國務院以伍廷芳名義發出各省通電歷舉元年六月十七日六月二十七日八月二十日九月二十二日三年二月十二日任免國務總理命令副署之各先例以明並不違法不知元年六月兩令八月九月各一令署名者皆係原任總長之國務員僅記載各人之姓名並無記載官職是明明用其原有合法國務員資格不得誣爲以新任總理資格副署也三年二月十二日熊希齡免職之令國務總理列官職而無姓名外交總長以次全體具列官職姓名同日特任孫寳琦代理國務總理之令則國務總理熊希齡署名公報具在不容諱飾蓋元年諸事草創未備凡命令副署皆略官職而不書是爲不完全之例然雖不完全仍絶不得强指爲係用新任官職之資格至三年則事例略備故總理免職之令本人雖不副署而他之閣員全體副署之繼任總理之令則原任總理副署之成例昭然尤足參考試問本月二十三日任免總理命令所載國務總理伍廷芳署名證之該電所舉各例有一相合否辯者或謂伍廷芳本係外交總長此次乃以外交總長之國務員資格副署然果如所言則該命令何以不書外交總長而獨書國務總理况公文晝有一定之程式其程式之合法與否應以該公文書登載之内容爲準本月二十三日政府公報發布之命令旣明明登載國務總理字樣則即可據以斷定該命令之不合法决不得以登載以外之托詞巧爲辯飾辯者或又謂伍廷芳之國務總理資格係與該命令同時發生故不妨用爲副署不知資格由命令而生命令因副署而有效非有合法副署何以有有效命令非有有效命令何以有合法資格易言之卽謂以此不合法之資格副署命令即無從以此命令而取得新資格此理尤淺不足以欺天下之人本員等竊以今日國步艱難羣情惶惑當局者苟非慎守法律决無維繫人心整理全局之餘地今政府欲便一時之圖業於神聖之約法居然蔑視副署規制明明具在乃敢任設一年空飛來之國務總理名義置於伍廷芳頭銜之上公然署名以無效之命令使生絶大之効力豈以國人爲可欺抑以約法爲不足率專横恣肆意欲何爲萬一責言四至其將何以自解再以法理言凡無效之命令其全體自始即爲無效斷不能以一部之改正謂爲可以補充本月二十三日政府公報登載任免國務總理命令依法旣屬無效亦當然不能以訛字等托辭用爲改正彌縫之策且該命令旣已無效則根由該命令所生之一切命令及行爲亦盡無效　問政府是否怙過飾非從此敢於違憲抑或尙知翻然悔悟速以該命令無效情由宣示全國特依據臨時約法第十九條第九項及院法第四十條之規定提出質問請政府三日内迅即詳細答覆劉崇佑等 
[徐州快信]  
　　徐樹錚靳雲鵬因段合肥電召昨日晚車巳回津 
卾督軍王占元昨由龍海鐵路轉京漢車回卾聞王前日曾由徐以個人名義致電馮副座求馮轉電中央稍全督軍團體面爲轉圜地步如能允此要求則徐州會議卽時取消聞馮今日尙無復電但督軍團内部早已解體會議已無形消滅馮之代表陳之驥何紹賢今日黎明回寗現留徐之督軍團人物祇倪嗣冲及奉黑代表楊宇　張藻辰並段芝貴陸建章曲同豐葉恭绰等十餘人魯督張懷芝原約昨日再來聞亦未至 
李國筠昨日來徐聞係奉其父命與張勳有所接洽鎭守使張文生今日銷假 
　　趙惟熙經張勳聘爲高等顧問月薪五百元 
安徽督練公所定下月初成立現正組織進行 
[南京快信]  
　　省議會因閉會期近昨日星期亦接續開預算審查會 
　　馮副座電政府力任擁護中央保持地方秩序 
　　軍署參謀長師景雲今日銷假 
　　此間謡言漸息惟軍警仍戒嚴 
　　頃得地審廳確息選舉訴訟案被控之票團省議員均宣告無罪省會控檢廳違法案亦撤消爲交換條件惟潘承鍔判罪潘旣受刑事處分則參議員資格失去候補參議員陸家鼒可補傳聞陸與審廳某推事有鄉誼且屬同學潘現深悔不該約票團投案云 
　　全國社會敎育會昨開會選舉　員推定王廷楨殷鴻壽王桂林馬良趙翰倫張鳳瑞王金綬王血痕王蕃彭熙臣爲名譽主任戴鴻功于漳趙光甲王桂森爲名譽幹事張鳳瑞爲交際股長許少璣彭餘生許天隨萬樹枬張芝華楊德成武鎭王其樞爲交際股幹事李炳炎爲總務股長賴偉英侯錫章陳毅趙汝梅潘馥爲總務股幹事 
　　梁任公派張君勱來寗謁馮副座接洽某事 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[兩政團討論時局問題]  
　　各政團對於時局多開會討論昨報巳略述一二茲再將兩相對時之研究會與丙辰俱樂部開會情形錄如次研究會日昨開會重要分子皆陳本黨憲法主張之失敗最後以絶不讓步爲言但提出辭職决議起立者尙非多數又派重要分子疏通各政黨其立論略言憲法不宜以現時狀態爲衡宜懸一將來良政府在心目中而後可吾人不敏以爲求良國會易求良政府難云云丙辰俱樂部昨夕八鐘開會到會者百餘人推黎尙　爲主席討論内閣問題某君謂此次内閣總理大總統極願王聘卿擔任今早派多人勸駕未邀本人許諾午後大總統親至聘卿私寓以誠懇之意要求負責聘卿說明自己不能擔任之理由只允擔任陸軍總長一席大總統不得巳辭去乃派人去津邀請李仲軒擔任總理一面即提出議會要求同意吾人只就李研求可也衆謂李仲軒主張反對宣戰與吾黨宗旨旣同即可與同意少有討論即付表决大多數贊成又由某君提出總理不得兼閣員問題亦無異議次由馬君武提出本黨議員暫時不加入閣員問題付討論全體一致可决並附帶如他黨議員對於段内閣外交政策持反對主義者加入閣員亦可同意又有人提出贊成岑西林唐少川同時入閣之說及其他反對段氏外交之閣員皆在所歡迎之說俱無異議並由大衆推定尙鎭圭黎尙　白逾桓居正愚君武王葆眞盛時龔政八人翌日同謁總統陳述本俱樂部對於内閣之意見其餘闗於本俱樂部之事件略有議論即由主席宣告散會 
[東報勸政府容納各派]  
　　近日外報對於中國政局多有評論昨東文新支那報曰黎總統之罷免段總理也雖係一大英斷然自公民團事件發生以來段氏舍辭職外毫無收拾時局之方法實爲有識者所承認而段氏亦自知之業巳凖備辭職書矣乃爲督軍團所阻而不果然是愈令時局陷於困難之境而巳蓋段氏若聽督軍團之所主張則自己不可不爲解散國會之首領然此非段氏所能亦非段氏所欲果爾則總統對於段氏免職令固屬段氏之不體面惟自擺脫段氏於死地之點觀之固不得謂非總統之莫大功德也但段氏之事雖爲個人之事而一轉移之間即足使中國陷入非常危地救濟段氏即於同時救濟國家也日前吾人曾勸段氏爲宣戰案起見必須殺身以成仁辭職與免職雖有自動與他動之差而段若不爲左右所誤則其主張固得貫澈之也至若督軍團之赴徐州會議恐亦難得張定武之同意祗須中央首都維持秩序則雖有地方反抗亦徒負不美之名而巳蓋武力解决必然不利尚宜謹慎將事保守本職之爲得計也總之此次舉動總統之威力大增不若從前掣肘可比而國會亦得　石之安然總統與民派所不可不一思者得意之餘宜力避勿使窮鼠有嚙貓之反動也蓋舊派之穏健者務必盡情容納方足與彼等共收舉國一致之效段内閣之失敗即在不能收舉國一致之效也今之民派主客易地倘不能舉國一致則殷監匪遥前車可鑒唯能舉國一致方可一瀉千里而外交案亦得解决民派即博中外之大信用不然則無論何人必歸於無辦法而告終結也云云 
[朱省長電告田畝捐原委]  
　　廣東因抽田畝捐一案前經旅京同鄉集議特電粤垣有所討議茲悉朱省長來電云北京南横街龍伯　先生並轉參衆兩院粤省議員諸公曁同鄉京官諸先生均鑒堂密文電悉粤財政困難尊議謂宜裁軍以期適合不宜曾抽以養冗軍極佩偉論惟現計省庫虧竭債項欠項總額共逹二千餘萬裁兵計晝祗可減輕往後之軍餉不能彌補已前之積虧故現一面銳行裁兵一面清釐積欠而清釐之法非就地設法籌欵無從解决是以有田畝捐之議田畝分民田沙田是以按畝抽捐有一元四毫之别原定捐數不過酌擬標準以備省會磋定初無成見嗣由省會議復表决沙田否决民田當集議時官廳經向力爭未獲贊成翌日即經閉會然僅收沙捐爲數有限不足解危局故此次常會經再咨交蓋本案實情注重在田畝捐非僅屬於沙田一項所收捐欵專爲清理以前虧欠並非留充往後軍糈支銷用途純係實收實支可以表示大衆又决無扣成辦法議案均可復按且現在沙田雖經通過官廳先着手衛沙經巳編營派往切實辦理而宗旨仍以民田爲歸宿茲酌擬定三項辦法一沙田捐案視民田能否通過爲存廢二將來沙田如果收捐每畝減爲六毫三將來收捐仍责成原有自衛紳董帶收以期劃一其餘原委始末巳詳細登錄刋印成本另行郵寄查閱謹先擇要電復諸惟鑒察朱慶瀾效 
[粤田捐案撤回修正]  
　　粤省田捐案交到省會後各方面反對之論調仍呼聲極高即議會中亦有盛唱不贊成者二十一日省議會開會討論是案是日議員出席九十九人財政廳嚴廳長蒞會謝議長主席宣佈文電畢即提議民田捐案議員謝榮森謂省長交議畝捐一案前經本會否决本無再行研究之餘地且事類加賦揆諸人民心理亦多不贊成現本省財政困窮積欠在二千餘萬之鉅即抽收畝捐亦屬緩不濟急與其加重負擔而人民滋怨似究不如另行籌欵之爲愈羅曉峰謂在政府意見此案作爲交議案乎抑作爲咨交覆議案乎嚴廳長謂此案係政府咨交議决之案羅曉峰謂文内有再行覆議字樣如視爲咨交議决之案應將原文修正方可提出討論嚴廳長表示同意議長遂宣佈將案交回俟修正後再行提出說者謂本案前經議會三次否决現雖再行提出恐亦未必有通過之望也 
[吉林官銀號搗把案之近訊]  
　　吉林官銀錢號本年一月間因在長埠搗把賠欵二百餘萬吊經省議會咨請省長查辦後即由金監理官著手調查現聞此案調查已得眞相茲將近日所聞分誌於後 
　　省會談話省議會准省長公署咨據該號金監理官呈報第二起調查員邢麟英田保績等查覆長春永衡各支號帳目凡係官銀號所買期羗期鈔每日價目均不出最高最低範圍以外與該號所報賠欵尙皆相符惟恒升泰帳内確係買現而該號竟謂買期顯有弊竇云云該會遂於日昨午前十時開談話會研究結果擬俟金監理官查覆後再行核議 
　　商號獻帳金監理官日前親赴長埠調查此案及抵長後庽永衡通逹當將各永號執事一併傳集寓所婉言開道大致謂該號李長齡來長搗把無論是否虚實不與各永號相干但須各執事實言相告如將眞帳和盤托出均不牽連本監理敢負完全責任該各號執事見金君開誠布公温語勸說遂均願自白冀免連累越日各將官銀號搗把之帳檢出交給金君查閱並皆開具該號搗把圖書證據作爲憑證 
　　禍首潛逃近日各界傳言該號在長春把巿買賣期貨現貨均係該號櫃夥李長齡經手又兼金監理官帶領多人親往調查得有舞弊確據李知難寛免遂於二十號全家脫逃該號葉總辦因李係此案要人當即呈報省長查辦并一面函請吉林縣派警查拿 
　　監理回號該號金監理官前往長春調查此案巳將及旬聞於日昨午前搭車回省惟隨從人員李芳等尙有在長未返者聞金君調查情形日内即可呈報省長核辦 
　　經理被押金監理官回號後因此案巳查有舞弊確據遂面請督辦將該號于某送交吉林縣看押免致如李長齡聞風潛逃 
　　電報財部此次搗把禍首李長齡携全家逃去頗有可疑某機闗昨遂據此電報吉林駐京紳士某君等就近面陳中央財政當局查核以免將來被朦 
　　商人運動長春恒升泰前爲該號急匿搗把情弊擬將第一次調查員帶來之圖書條托人索回以期消滅證據詎所托之某君到該號探詢金監理官已將恒升泰之圖書證據黏附文内呈送省長核辦某遂悵悵而返 
[卾省亢旱中之民食問題]  
　　卾省今春苦旱各屬農氓望澤孔殷二麥多半枯槁禾秧不能入田本月十一日至十四日雖降雨數次不過城巿中污泥滑滑鄉間田地尙未浸透已得插秧者只有百分之一二農夫於前次雨後皆盼望即日再得大雨俾大多數之田畎可以出水插秧乃遷延一星期之久至二十二日午後雖得降雨然夜間即息亦祗稍濕灰塵而已現在早秧似巳無用而遲秧有限分布爲難欲再下遲秧以爲將來得雨之預備而又無水不行即改種其　旱糧如麻棉豆等物總非得雨亦不能望其生發且土性最宜植棉之處如黄岡鄉間除穀雨前將軍地徧種外所餘種子因油價昻貴巳售與榨坊打油以圖厚利其他產棉之地當可類推况米珠之歎因　旱而隨地皆聞現在大麥已經登場小麥亦瞬將收穫似可接濟民食但卾人習慣以米爲食不以麥爲食縱麥子豐收米價亦不因之稍跌也 
湖北產米即在豐收之年亦不敷自食向恃川湘贛等省運濟如在凶歳四隣與沿江各省又俱荒歡禁米出境每向暹邏安南採辦近十年中曾兩見之上年湖北固稱豐收然近因米價低廉上月熟米僅值七千零直汴旱荒紛紛來卾採辦陸軍部又因近畿各軍需糧採購卾米三十餘萬石漢口商人復大批囤積以備運輸出洋不一月米價逐步飛漲日來復因無雨不能插秧農人大起恐慌羣料今歳將無收穫莫不視米如珠存倉不敢出售以爲自食之計武漢米巿除恃外省來源外本省襄府二河浹旬巳絶米船蹤跡上熟米售至十千頗呈荒象乃昨得川電謂川中因羅劉稱兵土匪蠭起各地大受　亂又值雨少苦旱農事廢弛戴省長巳宣布於二十一日起禁止米穀出省川米下運荆宜轉輸武漢每年亦有百數十萬石今失此接濟影響卾人之食甚巨若天公再不速降透雨遥矚前途誠不堪設想也按本年南北各省多呈旱荒之象實爲阻礙糧食出口之要件亦即商民反對原因尙望當軸熟籌之也 
[卾議會與政團之時局觀對於院干憲之論調]  
　　衆議院被請願團擾亂後政府雖有明令查究然迄今旬日未聞嚴重懲治其主謀之人仍逍遥事外卾省議會前因在閉會期内未曾討論茲於二十一日開第二次臨時會以黨派紛爭意見不一又以出席人數不足僅祇四十六人未果開議衆議以如此散漫一時　不能足數已决定將二次臨時會之議打消候省長訂期召集第三届常會庶免議員觀望不到但省長召集尙需時日而衆院被擾事件闗係立法前途省會自不能不有所表示當日臨時會雖開幕未果特接開茶話會討論决定電請政府嚴懲禍首其文略云宣戰問題非常重大乃前衆院開會審議該公民請願團竟爾圍逼議院毆辱議員尙　通電各省混淆觀聽殊堪駭異人民　願自有法定手續乃於首都演此怪劇謂無主使其誰信之在昔袁氏專横尙未敢逼迫至此今乃蹈其覆輒而又加甚姑無論主使爲誰政府究應負責該團旣與代表人民之國會爲仇是卽全國人民之公敵應請迅將首謀之人從嚴究辦以謝國人云云又政治商榷會一派議員另以政團名義電呈府院其文曰公民團圍擾國會毆辱議員首善之區演此怪象環球騰謗全國恐惶務乞嚴懲首禍以申法紀 
　　各督軍公呈反對憲法一舉闗係國會之運命立法之尊嚴武漢人士聞之極爲注意國進兩派各政團亦各開會討論國派皆詆武人不應干涉制憲進派則多表同情於督軍而一班商民則謂天壇草案實含有對袁之臭味本不能以對袁的憲法一變而爲對段的憲法惟首起反對者出於别有用意之督軍就使議員有意改正亦恐負威脅服從之名此事如難轉圜追根溯源未始非武人干政有以致之云云實至公平之論也 
[督軍干憲中之湘督態度]  
　　此次中央軍事會議各省督軍有不能分身者例須派遣代表與議前此譚兼督以湘事不能分身特派督署參謀長張翼鵬代表北上現聞譚兼督以軍事會議旣已告終此外不在軍事範圍之事項儘可不必預聞兼之參謀長職務重要更不能久　因於曰昨急電張代表尅日回省母庸逗留京師　此次督軍團藉口憲政不良主張解散國會譚氏極不贊成昨特將軍人干涉憲政之四大弊害電呈政付促其注意其四害如下（一）長軍人之囂風（二）阻政治之發展（三）壞立國之法紀（四）破服從之慣例又一消息譚兼督昨以在京各督軍组織督軍團請實行解散國會殊屬不合除密電張代表囑勿代允外並秘呈大總統國務院絶不承認以免蹈摧殘民意之罪云 
[蕪湖快信]  
　　倪省長已回蚌埠刻電召安武軍各路統領赴蚌埠開軍事會議駐蕪安武軍第一路統領馬聮甲十四日接倪電次晨乘輪赴寗搭津浦車往蚌埠又聞倪回埠後巳電告省議會不日來省大約須俟寗夫人做生日後始來也 
倪省長之寗夫人陰曆四月十三日五十壽辰此次本擬回省大舉慶祝軍政及各釐局巳預備萬金製備壽禮軍界派四千各縣知事三千各釐金局長三千倪刻因段總理免職心緒惡劣聞此舉巳作罷論矣 
蕪闗中學罷課風潮經省議員吕志元來蕪調停各班學生前日已一律上課刻甲級學生又奉校令全體除名聞其内容甚爲複雜 
此間交通銀行日前派員上街調查金融狀况審察商業盛衰之由來俾收維持調劑之效各錢店誤會該行上街兜攬生意妨害營業在公所集議具書質問茲經該行長張薈甄派營業主任陳遹聲赴錢業公所解說一切現巳冰釋矣 
新任蕪湖新常闗稅司胡思敦刻巳蒞蕪定六月一日接事赫美舲交缷後擬携眷暫居九江廬山農商部刻派技正丁文江調查長江下游地質水道考察各地礦產蘇湖祝道尹接倪省長訓令後巳轉行各知事一體保護 
蕪湖久亢不雨災象將成糧價因此日昻前日各機闗假烟雨墩開民食維持會公議先由清理城鄉積穀入手 
蕪湖春夏以來雨水甚稀刻巳節届小滿正值插禾之際田畝龜圻無從播種荒象巳成此間行政官廳前日巳將城隍偶像舁至留春園空地設壇求雨僧道早晚誦經兩次自二十六日起封閉南門禁止屠宰三日商店門首高懸紙旗上繪墨龍云 
[浙省之師範敎育]  
　　師範爲敎育根本闗係綦重當前清末造學制初更浙省各屬即設有初級師範然學級不備敎科不完辦理多未盡善且其時風氣始開利在速成簡易科實占多數然求一優良師資寥寥罕親民國成立經省議會議决就杭嘉湖寗紹台金衢嚴温處舊十一府屬首縣各設師範學校一所即定名爲省立第一二三四五六七八九十十一師範學校所需經費統由省稅項下支出除第一四五七十十一各校巳於二年度設立外尙有第二三六八九各校本定於五年度籌設嗣因經費不敷由吕前省長咨明省議會於六年度上半年開始籌備所有各校籌備委員業經齊省長分别委任第二師校爲孫增大第三師校爲包汝義第六師校爲王念　第八師校爲韓　第九師校爲徐　政均巳由省出發前往嘉興吳　臨　衢縣建德等處勘定校舍（按第一届常會議决案各該校校舍由舊府城書院考棚或巳廢之衙署裝修改設）所需修繕購置儀器設備校具等費每校需銀三千元巳由財政廳照預算之數核發即定七月一日爲實行成立之期茲將各校附屬學生約計數目探錄於下第一師範學校附屬第一部高小生約一百七十人等二三部高小生約四十人第二師範學校附屬第一部高小生約三十人第三師範學校附屬第一部高小生三十人第四師範學校附屬第一部高小生六十人第二部高小生三十人第五師範學校附屬第一部高小生六十人第六師範學校附屬第一部高小生約三十人第七師範學校附屬第一部高小生約五十人第八師範學校附屬第一部高小生約三十人第九師範學校附屬第一部高小生约三十人第十師範學校附屬第一部高小生約一百人第十一師範學校附屬第一部高小生約四十人凡此皆省立師範學校辦理之大概情形也至女子師範學校闗係女學前途亦甚重要東西先進各國莫不法意及此浙中以省稅創辦者僅有一所其有一縣或兩縣聮合與私人或私法人組織是項女子師範學校經省稅補助者則有五所茲將其校名及捕助費錄下嘉興縣立女子師範學校補助費二千元寗屬縣立女子師範學校補助費二千元紹屬縣立明道女子師範學校補助費一千元台屬縣立女子師範學校補助費一千元處屬縣立女子師範學校補助費一千元此爲官私立女子師範學校辦理之大概情形也誠以師範學校爲小學敎員所自出故官廳與敎育界均能知所注重惟部視學省視學視察各師校時往往宗旨不一辦法歧出精神上尙未歸於一致敎授或詳於敎材略於敎法或趨重形式而絶鮮實用訓練或干涉過度而减其自動能力或放任太過而殊乏嚴肅精神是非由各該校長互相討論不足以歸一律故敎育部有師範校長會議之召集也聞本年定於八月十日爲舉行之期届時各師校長仍當蒞會報告藉資考覈此亦統一師校之良規也 
[杭州快信]  
　　定海縣屬大羊山魚產素豐年銷鹽觔約二百萬左右爲閩私一大尾閭胡運司抵任後切實整頓以餘姚板晒堆積雍滯擬設法疏通在該處開放引岸巳飭由該場知事妥擬招商認運之辦法 
　　督軍公署參謀長趙禪昨巳旋省 
　　律師茹祖芬妻陸氏在嵊縣原籍被匪暗殺案内判處死刑之張根耀不服原判來省控訴高審廳定下月四號開訊 
　　警備隊新編制現巳將次就緒不日呈請省長鑒定准下月十日左右發表七月一號實行 
　　寗台鎭守使顧乃斌因修理先塋請假一星期呈經楊督照准昨巳晉省寓析兒巷私宅 
　　杭縣地方廳看守所時疫盛行一日間瘐斃押犯林倉嚴戚永成李阿牛三名該所押犯共一百六十餘人至今患病者巳逹十分之四高檢廳擬擇情節較輕者概予保外醫治 
　　近日省會各官廳接郵遞匿名揭帖甚夥一經飭查全無影響齊省長特令高等廳通飭緝拿嚴懲 
 
 
 

Page 7

 
 
警務處昨頒發各屬緝獲盜竊鐵路物件奬勵規則九條 
　　西湖報准下月一號出版 
[日本之敎育談（三）（卾聮通信）]  
　　職業敎育幼稚敎育 
　　近來敎育家鑒於生活競爭之劇烈頗傾向於職業敎育然日本非盛行職業敎育之國且有人恐妨害國民敎育之故竟創反對論者不過彼邦著名之大敎育家如佐佐木氏阪本氏渡邊氏等則力主之佐佐木氏新著日本職業敎育研究一書尤爲出版界中　新之作雖然讀者諸君勿疑日本職業敎育等於吾國之幼稚也日本之所以不一致主張者因彼之實業敎育巳大著成效固不必亟亟於普通敎育中傾向職業主義也故日本之敎育仍以軍國民主義爲中心而不以職業敎育爲中心國勢之情形不同亦無怪其然也然彼雖不提倡職業敎育而其學校所課之成績又無一不有職業敎育之意味斯爲可法者矣余參觀之小學校將近十餘處其所課之圖畫皆重考案且能以考案之益應用於庶物其手工之金木工則製簡易家具如畚箕鐵絲罩理化試驗器等泥工紙工則製敎育有益之玩具凡此種種雖無職業之名而已有職業之實前昨吾友俞抗瀾氏訪著名貧民敎育家阪本瀧之輔氏叩其對於貧民敎育之主義氏之言曰吾人對於貧兒無他奢望不過望其爲有業之民耳且不望其爲商業但望其爲工業蓋商業須有資本有手腕有機會猶恐有一旦之失敗貧兒之資本不必言手腕機會又不可靠不如自食其力以工謀生庶無失敗且未始不可由工業而成商業也至於小學校中欲習簡易工業其材料自以本地特產爲宜蓋旣省費又省力其利便孰甚不過當注意者二端一勿墨守成法而不製新品二勿徒恃天然而不加人工所謂人工者卽加以化學的應用也夫如是面後可以不淘汰其言堪爲研究職業敎育者之參考因並述之 
　　吾今將言幼稚敎育然幼稚敎育爲活潑的自然的優美的與軍國民敎育有絶對的相反之處日本之幼稚敎育似尙未臻圓滿之境其差强人意者當推東京橋區朝海幼稚園園長千葉女士慈祥和靄誠適宜之幼稚　育家也該園每日課業四小時然在室内總共不滿三刻鐘但課手技游戲談話唱歌圖畫不課文字彼之言曰吾園幼兒入學校後體格能力智慧往往超他兒之上故各校多歡迎之此無他本園從來未有强迫幼兒做不滿意事其本能之發展較易也故强迫發育未充足之幼兒識字習算實最危險之敎育余深佩之歎其有歐美敎育家之風範焉 
　　以吾所言似日本幼稚敎育除朝海外竟無可取乎則又不盡然蓋吾會觀慶應義塾之兒童博覽會搜羅東西各國幼兒敎育書籍玩具加以研究批評使敎育家知所取法而該國所出玩具皆合下之各端卽經濟的衛生的審美的應用的活動的敎育的技術的是也玩具小道耳而於幼兒敎育之影響甚大其研究有如此雖不中不遠矣 
地方通信 
[松江]  
　　縣署預備勘烟李知事昨接上海縣函知會勘英員陶樂爾與省特派員俞壽璋部派員趙沅年等巳於二十六日由鎭江乘車抵滬先勘上寶交界各地李知事以松江爲江浙毗連之地必爲英員所注意且松滬交通非常便利故卽著手預備所有前此勘定之醉白池宿舍及楓涇第三高小校休息所業巳佈置妥協即警所中所編之臨時警察亦巳面令警佐涙定職務以專責任至縣中所派招待及辦差員等亦巳分任其職以故日來非常忙碌云 
[鎭江]  
　　創辦師範紀聞丹徒省議員朱翼雲蔣士杰張鹿鳴等前次提出議案咨請省公署創辦第九師範業經覆准在案嗣以經費無着迄今未見實行茲本邑縣敎育會副會長朱兆芝由寗回鎭述及齊省長之意對於舉辦此項學校頗表熟心巳飭敎育科廬科長妥爲籌盡擬將該校經常費列入敎育經費預算案内每年支洋九千元惟聞盧科長通盤核計照部訂編制章程該校每月支配各項費用至少須援照第七師範之例在敎育經費項下動支洋一千二百元至開辦經費一項則以鎭郡第六中學存欵二萬元抵作開支並聞省公署現正遴選品學兼優資格較深之人充任該校校長大約得此位置者必係蘇常人云 
　　吳總監電禁謡言鎭江警察總局昨接北京警察總監吳炳湘通電略云京師地方安靖秩序如常請嚴行查禁謡言以免淆亂聽聞倪局長奉電後當卽傳知城鄉各警區分所於管轄境内嚴加查禁如有不法之徒任意揑造謡言希圖滋事者即行拘捕解送本局按律究辦以昭炯戒 
　　闗於全縣敎育之條陳丹徒縣敎育會副會長朱兆芝以本邑敎育絶無進步昨特擬定辦法十條函致丹徒縣公署請求核辦 
[揚州]  
　　師校春季運動會省立第五師範學校二十六日開春季運動大會自午前九時起至午後四時止是日因天氣大熱風塵昧目以故來賓極少學校前往參觀者祇有第八中學及縣立商業兩校會場佈置周妥秩序嚴肅學生精神亦極充足其運動節目如下兵式操（附屬小學童子義勇隊）百碼賽跑擲鐵球排敎練（本科二年級）跳遠（各級選手）二百二十碼賽跑（各級選手）徒手體操（附屬小學）鐵捧操（各級選手）急救法）附屬童子軍）四百四十碼賽跑（各級選手）跳高（各級選手）啞鈴操（本科一年生）柔軟操（預科）一百二址碼跳欄賽跑（各級選手）拳術八百八十碼賽跑（各級選手）旗語（附屬童子軍）撑篙跳高（各級選手）　碍賽跑（各級選手）原在擲鐵球（團體比賽）靜資遠跳 
　　鄉民抬神祈雨四鄉農民因天氣仍亢旱不雨禾笛將盡枯萎昨特將龍王廟神　抬入城中巡行以示祈　 
　　合組童子軍之會議第五師範附屬小學自去歳組織童子軍後成績昭着現該校主事陳蘭舫爲提倡軍國民敎育起見擬聮絡地方各校公同組織并擬將高等小學全級及國民四年級生徒概行編入特於今日（二十六）函請各校長在師校議事室會議惟以經費闗係一時恐難實行也 
[安慶]  
　　電請疏通丁漕　餘案皖議會昨電倪省長云本會以皖省丁漕盈餘照兩稅草案劃爲百三十分以三十分留歸省縣地方各半支配乃官學各租牲畜屠宰等稅財政部未能照准現公舉本會議員崔翔青赴京請願請就近向財部疏通庶兩院議决咨請時收效較易不勝盼禱之至 
　　咨請嚴禁米糧出口皖議會以近日天氣亢旱米價騰昻固由天時使然亦因商人販運出口所致然民以食爲天值此青黄不接之時民何以堪昨特公議函請省公署先行出示嚴禁米糧出口以杜商販而維民食聞省公署准咨後已出示嚴禁矣 
[嘉興]  
　　請徵學捐之省批嘉興敎育會會長張紹衛近因縣屬各小學經費支絀特呈請省署將六年度下忙地丁徵收時附加學費洋每兩二分昨奉齊省長批示以地丁附加征銀闗係全縣稅則且是項稅欵人民能否負擔已令財政廳悉心核議具復察奪 
[杭州]  
　　全省小學之調查浙省各小學校前由省長公署調查報部以爲義務敎育推行之準備茲特　錄如下公立初等小學二千八百十五所學生十二萬三千八百零七人公立女子初等小學九十六所女生五千五百七十一人公立高等小學四百四十一所學生二萬三千八百九十八人公立女子高等小學四十八人女生一千四百八十七人私立初等小學二千八百三十九所學生十二萬八百零三人私立女子初等小學六十七所女生三千二百六十八人私立高等小學二百六十三所學生七千八百一十人私立女子高等小學一十七所女生八百九十三人合計小學六千五百九十九所學生二十八萬七千零三十七人 
　　閩督軍來杭福建督軍李厚基昨日二十七由滬乘坐早車蒞杭隨行者有二十餘人浙江督省兩署均於先一日接得來電故委派各員赴站歡迎其陸軍同袍社行館早巳預備周妥李督下車之後當至督署拜會楊督下午并在西湖宋莊　會聞此行目的專爲遊覽西湖毫無政治意味云 
[漢口]  
　　江裕輪損壞原因招商局江裕輪船年老寙敗日前由漢往申因　重至九江忽損壞一部分經招商漢局派江永輪前往救護出險茲據是日曾附江裕輪往灣之某君述其損壞情形謂該輪本祗能裝貨二千餘　而船首所裝　砂即有三千噸船身因裝貨過重行至中途大餐間及房艙之門户忽斜側不能闗閉蓋由船底等部分巳歪斜失其常態矣幸船主措置有方立命抛鐺停輪電漢派江永駛來引渡迨江永到後即將所裝　砂等項過　始從容出險聞該輪此次損壞至少須兩個月方能修竣其損失之數以修理費及運費併計當在十萬元左右云 
　　製烟廠追加經費全國烟酒事務署前巳派員往日調查烟草專賣辦法並訂購機器擬於上海漢口各設一製烟廠曾派員於漢口　家磯購買地皮建設廠屋聞該廠之計書後於滬廠預算案中原未列有建設漢廠經費現以開始經營必須有大宗流動資本方足以應措施擬定預算一百四十萬元追加六年度預算案内巳呈財部在國務會議通過該署特將此欵分配以一百萬元製紙捲烟四十萬元製雪茄烟云 
[武昌]  
　　周襄路經營近况周襄鐵路係由襄陽起點遇樊城經老河口東行入汴至周家口而止亦腹地上之一最要路線前由交通部特許與美商裕中公司借欵承修業巳實行測勸現在工程計畫粗有眉目前裕中擬要求展長由襄陽入鄖陽直至漢中（陜西屬）交通部亦無不可惟由襄至陜山路崎嶇險峻較川滇缐尤甚又無河道可供運入路料裕中測勘之後巳知難而止目下僅經營周襄線更擬由襄陽至德安經廣水修一枝路接京漢線故現於襄陽德安各設一工程局委員購地不久即興工填土 
　　武蒲路行車改良粤漢路湘卾段由武昌至蒲圻巳於去臘行車下月可以行至岳州秋間即逹長沙湘卾全段將告完成現在琥浦段業改換正式車輛非如前以料車附載故每日有車往來並不如前限制賣票由武開蒲上午七鐘由蒲到武下午七鐘行人極爲便利上車者桉時到站無須先日投宿旅館由蒲而來者下車即可入城或渡漢亦無庸寄宿客棧致附近鮎魚　車站去臘今正新開大小客棧三十餘家毫無生意咸擬於本月底閉門大約將來或可留十餘家云 
[濟南]  
　　慎重軍事運輸之部令日昨津浦路濟南車站奉到交通部令略謂近年以來各路闗於軍事運輸爲迅速起見有督軍印函卽可裝運原屬權宜辦法嗣後凡有運兵及軍火等赴天津北京保定等處者非有部電不准裝運所有以前辦法一律作爲無效聞該站奉到後巳轉知各站遵照 
雜評一 
[容納異派（步陶）]  
　　黨人聮合而辛亥功成黨人互攻而袁氏横行無忌顧痛定思痛唐岑梁蔡相與攜手而共和於以再造迨事過景遷各派政客又各奮其鐵腕以相搏擊而精神遂至今未能一貫統觀民國以來之政黨其離合變遷之陳迹隠隠有一循環不巳之途轍而外力之盈虧消長且藉以暴著焉今者某東報以容納異派爲補救時局要圖其殆有爲言之與 
　　此次政局更迭爲時勢之高不得已一時影響所及於何黨有利者且勿喜於何派無利者且勿悲顧此危疑艱難之政象無論何派皆當以迭次同處患難之境地相爲策勵而萬勿再循前此不可思議之途徑以徒快一時斯政黨乃眞大有造於民國矣然而北京最近各政團所發現之情勢其果何如哉 
 
 
 

Page 8

 
 
   
 
 

Page 9

 
 
   
 
 

Page 10

 
 
[調查各商業規章慣例]  
　　上海總商會接江蘇省長公署訓令云查上海一埠爲全國商務之中樞而華洋各商業之規章慣例大都爲業外人所不知足以阻貿易上之進步茲依商會法第十六條第三項之規定委託該總商會協同南巿商會調查滬南北華洋各商業以文字訂定之章程規則及並無文字訂定而爲公共所遵守之習慣業無大小事無巨細廣爲採集一俟辦有頭緒即行呈報以便派員到會會同審核編輯成書刋印發行以利商業所需費用由該總商會暫爲墊付隨後歸本公署撥還仰即遵照辦理此令 
[旅法華工組織公會]  
　　法人在滬招募華工其應募赴法者爲數巳衆茲由旅法華工發起組織華工公會業經擬定簡章呈由駐法公使商承法政府核准會所設在法京巴黎茲將所定簡章錄下一茲由旅法華工共同組織團體名曰旅法華工公會與歐洲之性質相同辦事總機闗設於巴黎二本會時期與人數俱無限制三本會會員之性質有二（甲）凡有工作之職者爲實用會員（乙）無一定之職業而中途從事工作者至少一年然後認爲實行會員如無勞動職業亦表同情於本會而欲有所盡力者爲贊助員贊助員不與聞選舉及被選之事四本會宗旨及作用如下（子）增加工人精神與物質之程度（丑）鞏固工人之團體（寅）代覔工作與接洽一切事宜（卯）便利交通如代轉信件等事（辰）照料如扶持疾病與招待等事（已）本會刋布印刷品以通聲息其經費或由會中籌撥或特别捐集五凡中國赴法華工不分男女老幼皆可入會六凡會員每月交付會費半佛郎願勿捐者聽病者可免會費七會員之義務如下（甲）實行公會所决定事件（乙）報告公會一切有益之事件八本會舉評議員至少五人至多十三人其中書記一人會計一人每年重舉一次執行人可擇帮助之人惟亦須經評議認可九評議員之職不給酬費書記會記若事項過多按損失之時間給費其數由評議會議决十評議會對於一切事宜負完全責任十一决議事件必有多數評議員到會方可有效十二評議員可由大會更易十三書記擔責任之事項如下（子）作開會記事錄（丑）通信（寅）開會報告（卯）收接一切文件（辰）代評議會簽字十四會計擔任之事項如下（甲）接收一切入欵（乙）每值開大會前報告評議會以經濟情形（丙）交騐全數存欵十五每年開大會四次開會之期在正四七十月之後半月開大會之時報告一切情形十六　大會時討論辦事章程認可經濟之報告與賬目由報告之多數决定之十七　大會時舉臨時主席一人常駐書記即爲大會之書記十八由大會舉檢查員二人專司核對賬目檢查員在評議會員之外以一年爲任期十九若有會員十五人聮名可請評議會招集大會若評議會未允再經有三十會員　名重請則評議會須允之如遇有衝突或詞訟事由評議會閱大會議解决之法二十有爲工人改爲非工作之職業者即不能爲實行會員願爲贊助員者聽二十一凡有背本會之宗旨與組織者出會二十二本會章程未完備處可中大會增改 
[洪述祖今日開審]  
　　謀刺前農林總長宋敎仁案内之要證洪述祖寄押滙司捕房定期二十九號（卽今日）午後二時半開始預審各情迭誌本報茲已届期故昨由公共公廨開讞員分别咨照宋君家屬所延之各代表律師及洪之辯護士届時投案候示並分函交涉公署及地方檢察廳一體知照聞朱交涉員與林檢察廳長均須派員到堂觀審云　　附于右任致上海報界電各報鑒右任回家展慕久處鄉下不聞世事近到省城始知宋振吕手獲洪犯爲國爲親可哀可敬伏思癸丑以來生民塗炭舉國不察水火玄黄罔知所届洪流播惡實爲厲階武應趙袁疊遭天譴惟餘此孽法網始罹務望引渡以後嚴密防範澈底根究庶後之作惡者知天道難誣助惡者知國法莫貸並祈海内外仁人君子助孤兒一臂之方慰烈士九泉之痛臨風百拜無任感銘于右任沁 
[會勘烟苗員離滬]  
　　英國會勘烟苗委員陶樂爾擬不再會勘定於二十八日回甬等情已誌昨報茲悉該英員以江蘇省產烟之區向在徐淮一帶他處種者甚少此次會同我國部派員阮惟賢曹稚伯及省委俞壽璋等親赴徐淮一帶履勘旣無烟苗發現則其他各處可以無庸抽查故巳於昨日（二十八日）下午四時附搭甯紹公司之新寗商輪遄返寗波省委金陵道尹俞壽璋亦即回省銷差 
[閩督軍浙代表聮袂過滬]  
　　福建督軍李厚基與浙江督軍代表參謀長趙禪均因軍事會議赴京現巳事畢相偕南下遄回閩浙二十六日上午同乘滬寗火車自寗來滬本邑文武各官均往車站迎迓李督軍下車後即偕趙代表同往龍華拜會松滬護軍使盧永祥面談一切經盧護軍使欵留午膳後陪李督軍同乘汽車至海軍總司令薩鎭冰特派交涉員朱兆莘滬海道尹王賡廷等處拜會李督軍因慕西湖之勝亟欲往游遂於次日與趙代表同乘滬杭火車赴杭聞小作勾留即須返閩云 
[閔行鎭又遭大火]  
　　本邑西鄉閔行鎭自本年正月迄今兩次火災損失已巨不料本月二十六日夜一時許該鎭前東街成衣舖許某家忽又失火比經四鄰覺察通知救火會驅車到場巳延燒過街勢甚猛裂迨至二十七日晨六時始行救息計延燒左右前後二十餘家焚去房屋七八十間黨火起時許之妻女均在睡鄉不及逃出致葬火窟許之對鄰永興客棧内是日旅客甚夥聞有數人亦未逃出至起火人許某與跡涉嫌疑之永興棧主陳鶴松均經該鎭警區拘獲於昨日解由上海縣公署備文移送檢察廳訊辦 
[巡捕因公捐軀四誌]  
　　公共總巡捕房一千二百四十八號華捕山東人王子明於二十五號夜在江西路廣東路轉角被匪徒抗拒檢查開放手鎗擊中前胸以致斃命業經公共公廨中西官騐明諭令其妻備棺收殮其柩暫厝山東會館俟捕房給予撫恤再行運回原籍安葬等情巳屢誌本報茲經總巡捕房捕頭查得該捕現年三十三歳原藉山東利津縣於去年春間投充巡捕辦事謹慎此次因公捐軀深爲惋惜昨特開具節略呈請麥總巡酌給該捕家屬恤金以勵其餘 
[華界檢查行人]  
　　淞滬警察徐廳長以邇來華界屢屢發生恫嚇索詐之案如邑廟勸業場南巿豐記碼頭某紳住宅陸家浜某寺院僧人均有人函送危險物品希圖索詐巨欵此等行爲闗係地方治安亟應澈查拿辦爰定先從檢查行人入手特派偵緝隊士多名於每日傍晚六時起至晚九時止分駐大小東門福佑門十六舖九畝地新老北門等交通便利之處注意來往之人凡有形跡可疑者務須將其身上詳細搜查有無挾帶危險物品如查獲違禁證物即行拘送該管警察署所問明來歷解廳核辦 
　　又聞徐廳長前日召集各區署所隊警正佐等到廳會議保護地方治安辦法並面諭各警員嚴密防範母稍疏忽南巿第一區署警正董希賢奉諭後卽派巡官王桐馬駿圖自昨晚爲始就所轄地叚道路繁盛之區及弄口等處嚴加注意如有形跡可疑之人即加搜查有無挾帶危險物品以保治安 
[珠寶掮客途遇暴客]  
　　向爲珠寳掮客之端木鏞家住新北門内吉祥里曾於某日下午八時許手持皮包一個由外回家行至盧家弄中忽被匪徒王少全糾合小老虎王裕山錢阿永等上前將端木扭住行兇即將皮包攫去内有值價九百數十元之珍珠及鈔票等物端木大聲喊救由警到來帮同將王少全拘獲餘均脫逃原贜巳被逸匪接去當將王押送一區二分署申送警察廳發交司法科訊據王供同黨均住法租界自來火行街某號屋内立即照會捕房往拿無着旋復查得逸匪已携贜逃往鎭江故又派警帶同眼線往緝仍無影響該科劉科長遂於昨午備文傳到事主及證人金榮伯連同王匪派繁解送地方檢察廳請究 
[川沙縣境鹽梟拒捕續誌]  
　　緝私第二營第一隊巡船日前在川沙縣境九團地方巡緝私販被鹽梟朱大全等拒捕將舵工楊組山兇毆受傷並被刦去鎗械當經魏營長親自赴川會同景知事實地勘查巳誌前報茲經魏營長查得當拒捕時梟匪衛全山張品山等均在場帮兇且有地保張紹文朱廷卿等平日得賄包庇行兇時有唆使情事現被毆舵工楊組山在仁濟醫院傷勢頗重恐有性命之虞於日昨又復赴川謁見景知事請爲飭警協提行兇匪犯及地保張紹文等到案嚴懲 
[川沙人拒絶新知事]  
　　浦東川沙縣紳士因悉川沙知事一缺現由省垣令飭丹徒知事章同調署章巳將丹徒任務交缷行將來川接任故特邀集全縣紳董假座城内至元堂開會集議各巿鄉紳董到者三十餘人僉謂章在丹徒任内違法殃民蒞川後難保不施其故技遂公决具呈省垣拒絶不認且因現代之景知事頗有政績故又公决聮名公呈省長請改任景代知事爲署理議畢後即公推某紳起草以便即日遞呈云 
[開辦蘇浙繭捐]  
　　辦理蘇浙繭捐一事現由征收委員方琳商之滬寗滬杭甬兩站設立總稽查所並於分水廟太陽廟高昌廟新閘橋蘇州河等處設立分所各派司巡於昨日實行開辦 
[飭查附掛電話線有無窒礙]  
　　滬寗滬杭甬管理局奉交通部令開准浙江省長咨開據鄞縣知事王理孚慈谿縣知事林覲光會銜呈稱竊查前寗波軍政分府商准前浙路公司訂立合同於鐵路報桿之上附掛電話線一條各裝一線藉通消息嗣以寗波電話公司成立即將此線移接該局茲據該公司派員來署聲稱滬杭甬路局屬將此線即日拆缷等由查前項合同相沿已久自應繼續有效爲此呈請咨商交通部轉令滬杭甬路局仍准照舊借用免予拆缷等情相應咨請察核轉飭施行等因到部查前浙路公司與前寗波軍政分府訂立合同准於鐵路報桿之上附掛電話線一條嗣又將該線移接寗波電話公司相沿已久惟該線附掛於報桿之上有無窒碍能否照舊借用仰即查明具復以憑轉咨此令 
[海闗派員檢驗鐵路聮運行李之部令]  
　　滬寗滬杭甬管理局奉交通部令開查中華民國稅闗檢驗鐵路聮運旅客行李規則第二條所載掛號聮運行李該路各站檢驗人員應由捐局派員辦理等語業經本部咨請財政部查照電由江蘇浙江省長特飭各捐局派定查驗人員並與該路妥爲接洽在案茲准財政部咨復開前准來咨以國有鐵路聮運行李貼有海闗簽條中途免驗一條定於二月一日實行凡在上海北京漢口及其他起行曁來到可以掛號之要站應由捐局人員檢驗請轉飭各捐局與滬寗滬杭甬兩路接洽等因當經本部令行各省廳闗遵照去後茲據江海闗監督呈稱查捐局派員檢驗一事交通部根據總稅務司所訂規則第二條咨請　部令闗監督派員自係因現辦者係國有鐵路聮運之事與原章專爲中日聮運者不同特别規定自應遵辦惟監督奉文巳在二月一日實行之後未知稅司已否先經派員查驗卽經函准稅務司復稱前奉總稅務司明文並無飭令開辦之語今銙部特令派員檢驗未悉意之所在又函致滬寧杭甬鐵路管理局局長並派員赴商一切接該局函復奉頒中華民國稅闗檢騐鐵路聮運旅客行李中途免驗簽條式樣並奉交通部電復滬寗杭甬各站聮運行旅按照檢驗聮運行李規則應由捐局派員檢驗巳咨請財政部轉各省省長飭由捐局迅派人員接洽等因今實行時期已過各站檢驗人員均尙未派已錄案呈請江浙兩省查核等因復查闗署經費有限用員無多專辦例行公事日不暇給今鐵路檢驗聮運行李旣奉部令派員自應遵　辦理惟稅務司以未奉總稅司飭辦爲言不願預聞其事而滬寗杭甬鐵路局長又謂交通部按照規則應由捐派員檢驗一若不知滬兹亦須派員檢驗之事如果滬闗必須一體照派可否請鈞部咨明交通部行知滬寗杭甬鐵路局長俾闗署委員得以前往接洽等情查滬寗杭甬各路聮運行李已由江浙兩省捐局派員檢驗而江海闗係此路中心地點尤闗扼要亦應一體派員檢驗除令該闗監督遵辦外相應咨請貴部行知滬寗滬杭甬兩路俾與闗署委員接洽等因到部查該路聮運各站旅客行李業經財政部令由江浙兩省捐局派員檢驗而江海闗亦應派員查驗以照慎重柳卽逕與該闗妥爲接洽以資進行除分令外此令 
[日本實業家聮絡華商]  
　　日本實業家白宕氏來華調查商情業巳抵滬前日就三六園設筵邀請本埠南北兩商會正副會長曁日清公司買辦王一亭諸君歡宴藉資聮絡 
[太倉旅滬同鄉會開會紀事]  
　　旅滬太倉同鄉會因正會長陸眉五赴粤離滬擬公舉洪伯言爲正會長於二十七日假邑廟萃秀堂開會洪君因有要事往寗不克蒞會來函聲明並力辭會長一席經衆公議以正會長一席非洪君莫屬擬再備函公請次由李頌韓提議三事（一）請更舉職員（二）每月開常會一次（三）月印同鄉會會報一份衆皆贊成遂舉定主任二人書記一人等備辦報員四人幹事十二人次伯副會長朱飲六吳挹峰會董羅子琴傅曉生王伯塤張綸卿朱浩生等籌議劉河建橋捐欵不敷洋六百元並補助修理新浮橋經費洋三百元由各人擔任勸募彌補議至此已鐘鳴五下遂散會 
[記同義學校之撫琴會]  
　　法租界中華女子同義義務學校於二十七日下午二時開撫琴勝會先由主席校長陸胡雄飛報告略云琴爲太古時最高尙之樂器流傳至今殊非易易適逢休息之暇本尊崇國粹之心特掃徑焚香請吳君高奏瑶琴藉增耳福繼由吳扁舟君登檯略致謙詞云琴韻宜傳於月白風清之夜今日過於燥暖弦受天氣之感覺調宫拂羽頗形困難且技拙學疏恐末足饜諸君之雅意語畢就座鼓琴奏漁樵問答石上流泉二闋聽者爲之神怡是日來賓極盛秩序井然至三時許來者尙絡繹不絶迺由主席起立轉懇吳君復操平沙落雁一曲極目送手揮之妙然尙有遠道而來者已值散會遂由主席佈告加添餘興命學生試演拳術進退翻騰頗覺純熟觀者咸拍掌稱善惟未獲賞音諸君不免抱向隅之憾故吳君擬擇日續蒞該校奏琴以酬知音該校並須邀請名人演說云 
[安徽旅滬學生俱樂部成立]  
　　安徽旅滬學生俱樂部於二十七日午後二時假靜安寺路愚園開成立會入會者約二百人當由會員報告緣起並解釋簡章公同議定會址（愚園）季費（每年分兩季一季納費一元）後遂推舉臨時代表約翰大學丁國鑑東吳大學杜秋生南洋公學戴　紳方定墀南洋中學張忠道姚國瑜青年會學校丁嗣賢朱傅績同濟大學趙恩鏜復旦公學陳憲章大同學院王逸之浦東中學王孝章民立中學馬明孝南洋路鑛學校楊立惠曹勝之中華商業學校戴鵬書中華鐵路學校胡光岳鄧子元徐滙公學胡名榜蘇省立商業學校戈震霆法文協會學校陳延年家居自課者高語罕程演生夏振生向各校未經到會者說明此後組織方法並再徵求會員於本星期六（即陽曆六月二號）下午二時在法租界吕班路一百二十六號俱樂部事務所開臨時代表會詳擬細則極積進行云 
[通俗宣講社東區宣講記]  
　　通俗宣講社於前日（二十七）下午三時在南巿老白渡街東區通俗宣講所（即巿立隆德學校）開第一百另七期宣講會先由葛雲韶講飲食宜慎以免疾疫單貽孫講愛身愛家莫如愛國因國與身家有密切之闗係須知吾人無國何有身家語極沉痛王立才講夏季衛生方法袁頌豐講預防喉疾須飲食謹慎並遠離有喉疾之人然旣有斯疾欲圖速救者莫如血清一法云云六時分贈印品散會聞下期（即六月三日）在東城火神廟中區宣講所舉行 
[紀學生會之同樂大會]  
　　寰球中國學生會夜校各級學生於前晚舉行同樂大會依照秩序演試各藝葉澄瀾吹軍笛音節雄壯聞者色舞王漢彤滑稽譚話語頗詼諧令人傾倒李孝先王榮壽雙簧現身說法絶妙詞　復有六級生之科學遊戲八級生之歌劇繼以法文科汪鳴驪等之鼓戲方嘉康　趣談均極視聽之娱次爲八級同學邀請養正學校黄根生施家森張仁武姜代衍戴元發及來賓李遠華唐散人周啓明等演試拳術令人呌絶技擊後又有中國音樂管絃並奏抑揚有序次吳起原之滑稽文虎謝克明張子香之幻術各逞所長更饒趣味末又殿以新劇（學生鏡）劇爲六七八級編演中叙二學生一勤一情勤者成名而惰者流爲乞丐迨閉幕散會時已十下鐘矣 
[闗於學校填表之公文]  
 
 
 

Page 11

 
 
上海巿學務委員賈豐芸昨接上海縣公署訓令云案奉江蘇滬海道道尹公署訓令第二二號内開案奉江蘇省長齊第二三一號訓令内開前據該道尹轉呈上海縣四年度中小學校各表册當將乙種實業學校各表檢送敎育部察核在案茲准咨開查表開萬竹乙種商校學生顧福壽等一班有於四年二月及四年八月入校者有於六年二月五年二月入校者參差不齊究以何時入學始期又留級編級等情亦未聲叙立飭補報備核第三號表開學生許恩璧等一班前經報部有案惟吳煥綍一名曁三年七月以後入校之沈承康等十二名均爲舊案所無吳煥綍一名是否遺漏沈永康等十二名是否編級並應查復第二號表開學生潘祖培一名資格尙合應准編級肄業巿立巽與乙種商校第一號表開學生俞根寳一班入學資格尙合應准前案第三號表開學生王元通等一班曁沈祥麟等一班業經報部有案惟汪德容曹銑沈祥麟陳瑞璋席素富五名均爲前案所無應令查明聲復第二號表開編級生宋永傑等二名曁新生衛順生等六名資格亦合應准備案豆米業私立乙種商校第一號表開學生趙維勳等一班入學資格尙合惟入校年月相差至一年之多究以何時爲入學始期應令明白聲叙以便查考第三號表開學生甘春泉等兩班曾經報部有案惟將四年二月入校之丁壽南　十名一併列入未照編級定章另表填報姑念資格尙合應准與第二號表開編級生魏士周等三名一併備案此後各該校遇有新招學生或編制上有變更情形應合隨時依式填報以符定章而備查考等因准此合令該道尹轉行遵照此令等因奉此合行令仰該知事即便遵照此令等因到署奉此除分行外合行令仰該委員轉致區内乙種實業學校即便查明聲復以憑核轉此令 
[轟然發生之原因]  
　　前晚九時許民國路後面弄内某總會中有人衝突鄰居聞有巨聲數響疑係炸彈哄動多人前往窺探後經崗警追至興聖街口會同法界巡捕拘獲一人解送法捕房管押候訊等情已紀前報茲悉肇事之處係在民國路華界某茶館樓上是晚有人在内賭博因有一人輸負忽起衝突互相用武其抛擲碗盞碰檯拍凳聲響甚巨故隣居疑爲炸彈以誤傳訛觀者甚衆迨崗警趨來見前有一人正在狂奔遂協同法捕房拘入捕房後經捕頭略詰知事由華界發生遂飭警退出備函往提其時尙有隣崗亦拘獲二人當經二區一分署備函將留押法捕房之人索回詰知因賭起釁並無兇器是以傳到該茶館主於昨午一併解送總廳司法科訊明核辦 
[浦東創設戲園之許可]  
　　浦東十八間地方邇有湖北天津山東等處客民招集股本創設共和戲園已向淞滬警察廳領到營業執照定期開演嗣經三區解署長查悉禁止等情已誌前報茲經該容民代表二十五人及該處商店數十家聮名公呈解署長略謂商等因生意清淡爲振興巿面起見爰集股本創設戲園已向警廳領得營業執照戲園亦已佈置完備優伶均巳到園設或停止開演損失甚鉅懇求准予開辦以卹商艱等情解署長以該商等所呈各節尙屬實情姑准暫行試辦以免損失 
[索還美商汽車]  
　　本月二十一日上午七時美商汽車公司第五百四十二號汽車在海寗路西華界因無執照被閘北警署扣留事爲美領事所聞以華界巡警收取外國車輛照捐一事未經正式照會領事團以前此種辦法未便承認當即函致交涉員請予釋放業經朱交涉員轉致淞滬警察廳飭署放還 
[農民望雨甚殷]  
　　今歳自入夏以來久不下雨四鄉農民所種花稻恐將受損聞本邑西南鄉十六保十八保一帶農民狃於迷信定於日内邀集大衆至上海縣公署要求縣知事設壇求雨云 
[檢察官下鄉驗屍]  
　　西鄉十八保四十八圖地保至地檢廳報告馬橋金家灣空壙中發現無名男尸一具請爲相驗前日經林廳長委派沈檢察官沈檢驗員等蒞場驗得該尸周身腐爛死已多日並無受傷痕跡委係因病而死遂判由堂棺殮 
[查究秘密社會]  
　　五區一分所警佐焦成之訪聞東新餘里長吉里等處有粤人開設秘密賣淫場所特於前日親率長警至東新餘里二十二號門牌拿獲陳金全陳阿二王阿六王金林陸錫金鄭阿根王阿姜等七名又至長吉里七號拿獲王貴林也寳生朱禮福等三名一併解送司法科押候訊辦 
[搶取嗎啡之爭奪]  
　　昨日有某甲在滬北購得嗎啡一盒計重十七兩價值三百元之譜携至法租界小東門外被無賴張景厚窺破尾隨至南巿泉漳會館附近將甲所携嗎啡强行攫奪甲情虚避去旣而又有張之同類四人偵悉　情向張瓜分以致爭論經崗警上前干涉僅獲張一人餘均逸去遂卽連同證物一併帶入第一區署由董警正問明事實飭即移送地方檢察廳請究 
[崗警查獲烟犯]  
　　四區崗警前日在新閘橋堍見有鄉人洪鴻生經過該處形色慌張當即上前檢查在洪身畔搜出季吾氏煙膏五十盒當即拘入區署連同證物轉解司法科訊辦 
[通緝挾欵潛逃之錢莊司賬]  
　　公共總巡捕房刑事科前日發出通緝逸犯之文告一道照錄如下爲緝拿事照得平湖人戴顯甫現年二十九歳白而中等身材向在北山東路九號門牌久恒記錢莊爲司賬於西曆一千九百十七年五月十三號私用銀欵逃逸業已由廨出票拘拿未獲爲此出示通緝仰諸色人等一體知悉如知其下落請卽報告總巡捕房總巡可也 
[海州少婦被拐來申]  
　　十七歳海州婦人季韓氏近被蟻媒張王氏誘拐來申住居小西門大興街地方近日王氏串通拐匪潘金生欲將季韓氏續於花煙間爲娼事爲二區警署訪悉於昨午飭派長警前往將張王氏潘金生拘獲連同季韓氏移送地方廳經檢察官略詰之下判張王氏潘金生分别收押季韓氏發堂留養候示 
[兩孩幾被誘拐]  
　　西門合德里沈耀初之長子大毛今年九歳在梅溪學堂肄業每晨入校必由七歳之弟二毛五歳之妹三圕伴送昨晨二毛三囡送兄入校後歸途忽遇陸連生設計將兩孩騙至尙文路胡家弄口兩孩業已迷途放聲大哭由警到來將陸追獲連同兩孩解由警區傳到乃父沈耀初併送地方檢察廳訊辦 
[妻子幾被誘賣]  
　　揚州人杭木壽住居閘北大統路憶成里其妻俞氏日前出外不歸四尋無着直至昨日始行回家詢據該氏聲稱係被鄰人潘文彬潘李氏夫婦誘往法租界某客棧内寄宿三天欲圖價賣乘間逃回等語杭即偕同俞氏將潘及李氏扭控四區警署留候訊明核辦 
[調戲婦女之衝突]  
　　王庚忠住居五區三分所境内其弟阿五前日因調戲鄰婦丁王氏及潘阿林之妻朱氏被潘撞見向王理論致起爭毆傷及王之頭部由警一併拘解司法科轉送地方檢察廳核辦 
　　又浦東陸家嘴一帶廠棧林立女工衆多昨午有女工夏金氏放工回家午膳被胡昌實等攔路調戲當被其夫夏良勳撞見上前喝阻以致互相扭毆夏之右眼被擊受傷血流如注當由三區崗警將一千人拘送區署經解警正略詰之下判原被併送檢察廳訊辦 
[木料阻碍河道]  
　　南潯路某板木棧主胡順德因將木料停泊虹口港内昨經美捕房捕頭查見以其有碍河道禀請公廨出單將胡傳案詰訊 
[母子重復完聚]  
　　張許氏控賣粢飯之朱阿要串通丁老九誘拐五歳兒子阿二一案當時由警將阿二尋獲連同朱阿根押送警廳昨解地方廳經檢察官研訊一過判阿二交張許氏領去朱阿根收押候緝丁老九到案再訊 
[拘獲中日賭徒]  
　　日本人東山林偕同華人王紹清在北四川路一帶以紙牌（日本賭具）誘人賭博前日爲五區一分所焦警佐查悉將該日人連同賭具拘送日領事署請辦王紹清解至司法科押候訊究 
[瘋子在途胡鬧]  
　　林梅生前日午後在廣西路一帶胡鬧經一千零九十六號華捕查見向阻不服恐肇事端即將林帶入老閘捕房經捕頭詢問以其語無倫次患有神經病當卽禀奉公廨中西讞員諭着函送棲流所醫治兩月後再行送廨核奪 
[西崽竊取鈔票]  
　　百老滙路六十三號門牌某西人家侍者吳永生於前日竊取主人大衣袋内鈔票洋十元旋被該西人察悉通知滙山捕房派探將吳拘押候解公廨　究 
[人贜一併拿獲]  
　　陳大和子前日闖入南京路十三號門牌惠羅公司内竊得衣箱一只携贜圖遁被二百十二號華捕查見當將人贜帶入捕房押候解送公堂訊究 
[樓窗口何可便溺]  
　　虹口吳淞路一百十號門牌某店主高小弟前晚在樓窗口小便適有三百四十九號華捕經過瞥見當即摘錄門牌號數回禀捕頭請廨出單將高傳案訊究 
[僞造田單之騙局]  
　　王　章李子記偕同地保諸芝香將張秀春成欽章（即毛毛）周維新三人扭至法公堂控被張秀春揑造田單托成周兩人爲中串騙洋二千一百元今始察悉請求訊究經中西官略詰之下判張秀春等各交二千一百元人洋並保着原告補禀到案再行訊核 
[三誌晉大新衣店之債務]  
　　盛奚氏元昌祥慮祿卿老沙遜等十餘户前至法公堂控稱法大馬路晋大新衣店虧欠往來貨欵存項房租等洋八百餘元開設未久店巳倒閉今將股東徐順生左友拍扭案請求訊追等情判將該店生財底貨拍賣候核在案昨由捕房禀稱今已將該店賣得銀二百三十二兩呈案請核各原告仍求嚴追徐左同稱商人等各有一小股其餘均係姚宏範之股本應請提姚訊追中西讞員會商之下判徐左兩人交五百兩人銀兩保限一個月料理 
[定貨糾葛之結束]  
　　郭雪瀾前遣代表楊裕慶至法公堂控被晋和號經理蔡蘭友不交定購顔料請　損失等情蔡延賚美律師代表辯護據稱郭欠晋和往來貨銀請爲核示判於賠償損失銀兩内扣留銀三千兩着蔡另行具控限二個月將賬算明禀覆候核在案昨已届限仍由賚美律師投案聲稱今巳由雙方將賬理楚所有扣留之三千兩除歸郭雪瀾領銀四百五十兩外餘求給領銷案質之代表楊裕慶承認雙方理楚是實中西官遂准如所請將案註銷 
[錢莊司賬脫累]  
　　雅維思徐漢良何松山等十餘户同至法公堂控稱前被資琛錢莊主邵裕卿串騙掛紅等項銀兩將莊倒閉人即逃避今將該莊司賬王鑒香葉阿炳兩人扭住送案請追等情曾經公堂判將該莊拍賣惟祗賣得銀二十四兩先給房主具領並着王鑒香葉阿炳交尋常保出外限一月交到邵裕卿再核在案昨已届限飭傳候訊各原告並不到齊當經中西讞員會判王葉兩人無干閣釋將案註銷一面着各原告檢呈證據候提邵裕卿到案再行訊斷 
[欠欵趕緊料理]  
　　可熾鐵行在公共公廨呈控李炳瑞不理欠欵一案上星期六由聶襄讞會同英卓副領事傳訊原告代表律師上堂請追被欠洋一千餘元訊之被告亦延律師到堂辯稱原告禀詞内稱原被股開廣昌號所控數目相符惟被告原籍湖南滬上鮮有親友請爲寛限設法料理中西官判被告交保趕緊措繳以清糾葛 
[錢債糾葛之辯論]  
　　謝仁山周維新因錢債糾葛在公共公廨互相訴控上星期六由廨集訊兩造均延代表律師到堂辯論良久中西官制兩造分别交保候再訂期訊理 
[債務人保出後之逍遥]  
　　沈伯琴控錢文錦不理欠欵等情曾經公共公廨訊明判被告交保限期繳銀在案茲因被告抗不遵繳復經原告禀請公堂於前日提訊中西官以被告臨訊不到保人亦不投質判候飭提被告到案押追 
[被訴人傳案候訊]  
　　陶翰章存公共公廨呈控巳故前清卾督瑞莘儒之子國潤章不付存欵銀五百四十六兩又洋五百元又醫生曹益三控周邦俊不理同　藥房存欵洋二百元又趙鴻飛控陳夫慧不付敎讀修金洋一百五十四元又李安江田文林控龔春榮欠銀七千二百二十六兩又管子英控趙清記不理擔保往來銀五百六十三兩業經捕房將被告各人先後傳至公共公廨請示中西官諭令分别交保過堂候訊 
[淞滬警察廳批示四則]  
　　徐紫緗禀批呈悉查被告陶翰章等二名前因被楊先民呈控現在扣押據呈各節仰候訊明核奪可也 
　　許湘泉禀批據呈五區第一派出所縱丁强買反肆毆打各節事闗長警侵越　限應候派員澈查如果所呈非虚則本廳辦理向來一秉大公自當從嚴懲處以儆其餘决不稍有偏袒致貽地方之患若曲在該商亦難辭責仰卽靜候查明核辦 
　　美豐商號等禀批呈悉已於許湘泉呈内明白批示矣仰即知照靜候查明核辦 
　　王政鄉禀批據呈薛順之等藉報載新聞糾衆尋釁各節如果屬實亟應依法懲究仰候傳訊核辦 
中華職業敎育社通訊 
[江蘇省敎育會致各縣敎育會書（續）]  
　　擬設小學校本工敎員養成科意見書 
社會生活程席隨外界之趨勢而愈高國民生計問題因社會之狀態而益窘若不早圖補救民力日凋國隨之喪甚可佈也根本救濟之法常從敎育下手今各國最新施行之職業敎育注重國民之生產能力洵爲良法仿而行之先施之於小學敎育以培養國民之生產力逐漸　行　敎育普及而民生日裕惟生產事業種類繁多當視地方之需要產品爲適當之規劃與設施然後效果速　成效宏　最普通於各地者莫若木工日用器具生活上必須之品賴木工以成就者約占半數倘於小學校内加入木工一科可以隨地取材隨地販賣最形便利設備經費亦極微少并可分年設置以每班三十人計算每年僅需百餘金已足但目下小學校及師範學校手工科中之木工一項其製作純係小品甚少實用器具一旦變更工作方法其原有敎材仍滿足要求者定在少數似宜先從培養敎師入手以爲之導線此小學校木工敎員養成科之所爲設也 
[小學校木工敎員養成科辦法]  
　　一本科以應各地小學校之要求養成木工敎員爲主旨 
一本科注重技術以木工實習及圖晝爲主科酌加數學國文并木工上必要之漆工技術 
一本科學生入學以身體健全能任工作且曾習圖晝手工經試驗合格者爲限 
一本科學生由擬設木工科之各小學校（或縣署）選派 
一本科修業年限定爲一年 
一本科學額假定三十名（多或增至四十名） 
一學費免收膳費每月四元 
一實習服及獨用工具均由學生自備（獨用工具本可由校備置但爲工具保護及將來使用計以自備爲宜（約需八元 
[小學校單設木工科計劃]  
　　今假定每級學生三十人爲敎授便利及節省費用起見分爲二班敎授每班十五人輪流工作第一年每週工作時間可由六時至九時第二年九時至十二時至三年十二時至十八時 
[第一年之設備]  
　　平房三間（如無原有房屋可改草房亦可適用）一工作檯四五尺長十五只三十六元粗鉋寸半○大五只七元五角細鉋寸半○十五只七元五角小鉋八分一寸六分各五只四元五角圓鉋四分五分六分一寸各五只五元溝鉋三分四分各五只三元五角邊鉋左右各五只五元弦鋸○十五把十二元又小五把二元五角郎頭○十五個四元五角釘締大小各五個一元膠水桶一只一元墨斗五只二元直　尺○十五支四元五角竹尺○十五支三元劃線尺○十五支一元五角斜定規五支二元五角斜鑿○十五把三元鍘鑿四分五把一元五角厚鑿二分三分各五把三元青砥石五塊二元五角薄鑿○十五把三元七角五分圓鑿二分三分四分五分六分各五把六元二角五分扶　五把四元旋鑽一把三元　鑽五把四元木槌五個七角五分鋸振三個三角鋸銼三把一元二角手斧○十五把九元万力○十五個三元溝鋸三把一元兩脚規五個二元五角木槎粗細各三個九角又半圓形三個九角共計一百五十四元零五分 
　　右爲十五人之設備視每班人數之多寡可加減其中有○記號之工具共餘工具須備三年公用不可再少 
第二第三年各添有○記號之器具十五組（視學生人數多寡爲增減）約六十元第三年或須添置工作檯若干視人數及時間之配置如何而定其餘工具仍可公用 
脚踏車床連車刀二座一百元可在第二年或第三年添置 
雜評二 
[祈雨（庸）]  
　　入春以來天時亢旱不特春熟無收成之望即春耕亦幾無下種之特江北各縣狃於積習多有設壇祈雨若道尹若知事幾爲求雨之代表乃現上海縣西南鄉農民亦有擬請知事祈雨之舉在人民知識淺短有此思想亦不足怪特不知上海縣知事亦踵江北之例而一舉行乎 
水旱流行何時蔑有雨啺之時若原不可以常期苟修人事以捍天災亦未嘗無可補救乃平時不修水利聽其淤塞昏墊王不足以資蓄瀦一遇亢旱則皇皇然懼荒象之竟成而乞靈於祈禱身爲民牧於農田水利絶不措意巳與職守有虧乃併此氣象學之常識而亦未具其昏懵至等於村夫尤爲可怪如謂知其無益而爲之以博愚民之稱譽則居心詐欺更難　訓故地方官祈雨之舉以近時之眼藏衡之直最爲不可解者上海爲中外觀瞻所係吾願當局者慎之 
來件 
[記時化學校學生蔣長庚刲臂療親事]  
　　蔣生長庚年十五去年八月始來校就學入三年級朝夕孜孜不數月學抗進試輒冠其曹任級長遇事合矩則恂恂好禮職員同學交口稱譽之入學後曾未輟一時課本年春假開學生忽缺席訝而詰諸同學有謂其父患病甚劇者顧迷離惝恍語莫能詳午後蔣生來請假見其容顔憔悴幾爲驚呌且眉宇間藴無窮慘澹意蓋不待啓齒早知其重有憂矣詢之則曰我父年六十供職錢業公所垂四十年月博微薪爲一家謀衣食不幸日前突患中風症臥不能興幸先生准假二天俾盡侍奉職也越二日生復來面龐消瘦特甚且益灰敗兩目腫赤涙被於頰泣且言曰父病後急延醫診治藥數進而未奏效晚間益以喘息家中又少人調護故目不交睫者數晝夜前晚父喘益急時夜巳深急切無治法不得巳私跪庭中求默佑於神祗又覓取小剪自刲左臂肉寸許剪鈍肉不遽下力持再四始得裂巾裹創持置罐中付姊姊未之覺煎以奉父父服後神色頓霽積痰亦盡哇出深幸區區之衷獲福於天不意昨晨忽復轉劇竟至於逝世也蔣生述至此哽咽幾不成聲蓋傷於心者深故發於外者未由自制敬垚聞其事深敬其爲人擬即爲文表之而蔣生以爲不可且曰父在不能分勞父歾未克盡禮若以此事遂勞稱述　因父病而博美舉不重滋吾戾乎嗚呼何其志之沈篤而言之謙退也晚近以來世風澆薄網紀陵夷孝親敬長之道求諸士夫且不易而於童稚得之亦大足以風世已敬垚旣攝影以範全校學生復念其有造於一鄉一校者猶小而係於世道人心者綦大縱欲不言情何忍已乃不厭求詳識其顛末如右如荷當世君子進而敎之幸甚幸甚中華民國六年五月上海巿立時化國民學校校長奚敬垚述 
來函 
[江陰公所來函]  
　　啓者初六日貴報載江陰同鄉開會云云查本邑泗河鄉助理員薛　壽開設烟館販賣人口包攬詞訟侵呑公欵曾有同鄉父老開明種種劣蹟公函到所報告但旅滬同鄉並未在公所開會集議諒係傳聞之誤應請登入來函以昭實在江陰公所啓 
[滬寗鐵路車務處江國棟來函]  
　　日前貴報本埠新聞欄内載有蘇州人江國棟等六人冒名黨人索詐法界某木作主被拘等情按鄙人姓名及籍貫適與之一一相同深恐外間無知一時傳誤致成笑柄敢乞貴報登入來函門聲明以昭慎重而免謗言專此懇請滬寗鐵路車務處江國棟謹啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬勸東海觀音出山書] [  罪我]  
　　蓋聞佛法無邊功莫高於救世慈航普渡道莫大於濟人攝盪妖魔端資佛力解除苦惱還仗神功方今時事日非外交孔迫廣劉孝標絶交之論事巳實行下韓　胄宣戰之書議猶未决黎山母惟知守戒民心即是巳心段干木計出踰垣退步實　進步公民請願無非鬼使神差魔齊來鬧得天翻地覆傾中原之禍水民嘆其魚比内閣於危巢人輕於燕堂堂總長偏爲繫獄之囚卓卓名流爭作歸田之計脚抺油而自快儀鑒於殷腰纏囊而不居昭茲來許陰霾蔽搴風雨漂摇嗟内顧之茫茫殊中心之悵悵而况魔家會集　羅漢以爭能選佛場開待韋馱而護法欲破華嚴之戒家法何存且闗梨院之門　言不少可憐老子到此寒心亦有兒郎偏能强項相持不下幾如鷸蚌之爭欲罷不能絶似龍蛇之鬭不有如來佛誰爲魯仲連夫惟大士痛民生之塗炭具菩薩之心腸講佛法於清宫曾開絳帳獻嘉謨於洪憲又度紅塵頑石點頭豚尾精偏能受戒緊　有咒孫猴兒亦許歸山苦口婆心不辭勞瘁現身說法慣解糾紛不同吕祖無靈斷送西湖之路豈若唐僧取惱空回中道之車今也險象環生危機又動楊枝露洒望開救苦救難之門蓮座風清應發大慈大悲之願解世間之煩惱莫敎沈淪除宇内之塵氛休嫌混濁斯人不出和事翁更屬伊誰我佛降臨乾淨土未尋一片大開方便超度衆生庶幾孽海茫茫及早轉回頭之岸潮流滾滾於今無失足之虞伏乞早臨謹虔心以奉勸幸無吝步致望眼之爲穿（五） 
家庭常識 
　　簡單晴雨表以布一方染以綠化钴（儀器館購）之濃溶液而懸之壁上則隨空氣之燥濕時時變色即乾時現藍色濕時現淡紅色平時現紫色晴雨之變遷可以推知（栩嘗購香粉店中現成白色布之花及通草花染之名爲晴雨花頗受購者歡迎） 
去頭垢簡法取硼酸粉末一錢以水一茶杯溶解之先以刷子蘸水摩擦頭部再醮此液擦抺之第一星期内每日一次以後每星期二次則頭部常清潔矣 
污水污水恒發一種臭如腐卵之氣吸之必生疾病除之之法可以漂白粉撒於水面[  孤舟]  
辟刺毛蟲盛夏時各種果實樹寄生刺毛蟲極多一被侵蝕芽葉立盡且此蟲作紅綠色毛週身密佈尖銳之刺偶觸其鋒股膚立時紅腫發劇烈之疼痛其毒可知預防之法清明前乘枝幹未發芽時向南貨舖購抽草一斤（卽有皮甘草每斤約二三角）清水一面盆濃煎俟冷定以柴帚徧灑樹枝至時不再發生余已試過極驗（栩按）瓦屋上亦生此蟲呼爲瓦竦蟲春末夏初正其發育之時若用螺螄壳撒於屋面瓦上蟲喜食腥必入壳内以螺螄壳係作螺旋形者深入卽不得出自死其中此法甚驗 
　　附刺毛蟲被刺治法以阿摩尼亞蘸抺患處止痛消毒如鄉僻無此藥時用雄黄磨濃汁塗之亦效[  武陵樂魚]  
　　泥螺泥螺一名吐鐵產寗郡每嫌其味過鹽宜以冷茶及酒洗之更入洒釀汁浸片刻則味甚脆而美又田螺海螄宜養水盆中滴菜油於水面越宿則泥吐盡矣[  緝人]  
工業須知 
[除蟲菊之栽種及調劑法（承前）] [  醉生]  
　　（二）制粉法於花開七八成（若已完全放開則殺虫力反薄弱）時採下置於透風處陰乾（若曬以日光烘以炭火其效必減退）俟十分乾後用藥店所用碾藥之鐵船碾之以細孔篩篩之篩内所剩之粗塊反覆碾篩取其粉末裝於筒内但筒蓋須固封是爲上等粉末又其餘之幹葉亦有效用惟稍遜於花可於秋後由根部二寸以上刈取陰乾以製粉末另藏之是爲下等粉末若猶有粗者可混以木層製爲薰蚊藥料其效遠勝普通線香其根遺留土中來春自足發芽開花 
　　（三）粉之用法（一）取粉未一錢至二錢冲以微温水一升（不可過熱）充分攪拌密閉一晝夜用噴霧器可以驅除園庭花草之害蟲（二）於粉末内混以風化石灰（即人家燥物壜内之粉碎石灰）其效更大可撒於牛馬鷄犬身上或棚内可驅除寄生皮膚之害蟲（三）於吾國所製線香之料内混以適量之除蟲菊粉更於香之一端加一細篾可製成驅蚊線香（栩按若作大餅盤香則歷時可久庶免時時替換（四）粉末一錢混以　粉（或其他適宜之物）十錢至二十錢可製成立斃臭蟲蚤虱等藥粉總之此粉之用法不一可隨地制宜混以他物而用之（注意）該粉未對於裸蟲等其效最顯故於蠶室附近切不可使用（完） 
集益錄 
　　答第十二問吾戚昔居南京所用之井曾遭此患友人授以一法若遇井水之色黑而臭味難聞可煑濃茶一大鍋與生白礬（約二三兩須與茶同煑）共投入井中其水之黑色與其臭味悉能自除數日後水清如故不但能除臭味與黑色若有大小之蟲亦能除之此二物之功可謂大莫勝焉昔吾居粤東有數井皆遭此患余屢用此法均騐[  徐伯氏]  
　　再答第九問養鷄爲婦孺常識蟲之種法久已發明有用麩醋種者有用米飲種者以余實騐則莫如用蘆　米種蟲最爲良效其法以蘆秫米六斗煑極稀爛將二畝之地耕鬆分段拌入春夏天七日卽生肥蟲挨叚築開約供三千鷄七日之食鷄數多寡由此類推惟九月至次年二月天寒種蟲無效仍飼雜糧餘如母鷄頭小則善產卵冠紅則爲產卵之期喂以芝麻則卵壳光澤間喂火麻子則不孵病則食巴豆即愈其他種種方法有見於新學會社出版養鷄全書中者茲不贅述[  不櫛書生張彤]  
　　再答第十間肥皂泡沬少可用泡花碱（即儀器所售之水玻璃）其原質係白砂炭酸鈉木炭粉三者融和加大熱度如燒玻璃然燒成後用滾開水泡之即成水玻璃對於肥皂原料約加十分之二儀器館所買者應加十分之六八[  寄萍]  
長篇小說 
[寫情小說柳暗花明錄] [  常覺小蝶天虚我生合譯]  
　　第六章（三） 
　　時羅倫方坐於木欄之上其旁立者則爲木工鮑爾方手量尺搔首似有所忖羅倫時巳一躍下欄逕前與茜雪爲禮及向薏德則但略舉其冠態度之冷一如薏德向茜雪曰今日天氣往哉言次笑視其筐則見其白巾之下滿貯病人食品及福音之書則笑曰君乃大似安琪兒凡所至之地即現一片祥光茜雪笑曰君晨出亦早伯爵此爲維廉先生願爲君介紹維廉因與免冠而心竟不屬蓋其全副精神已爲薏德所吸收矣薏德旣見羅倫則其對於維廉頓由淡漠改爲親密似特借之爲屏障以拒羅倫者可憐者維廉彼乃未知慧德之用意竟受寵若驚莫知所可羅倫則滿現笑容以向維廉曰吾聞卜蓓言及君名且善相馬有之乎維廉聞語乃復大頳薏德　自俯首弄其手衣心念羅倫之爲人乃殊狡獪彼遇一人必擇言而施此一語又打中維廉心嵌矣今而後不將於己又樹一敵耶其時羅倫又曰卜蓓曾允我引君爲我相馬君亦能許我否維廉聞言及馬則羞態頓却曰此則固所願也惟君亦勿盡信卜蓓之言蓋彼之語必過其分言至次又露窘狀時薏德已不耐乃先衆而行且廻身呼曰阿姊吾不往村中矣汝儕可自行言次亦不待茜雪之答竟向井亭而去維廉見薏德逕自先去頓如失其重寳因亦無心再與伯爵閒談匆匆爲别從茜雪行而狀殊焦急言曰茜雪彼胡　先行豈怒我耶茜雪不禁笑曰可憐者孺子彼焉能怒汝維廉聞語則現爲希望之色曰果瑘然則吾當從而追之茜雪曰巳而汝若往者則彼眞怒矣憨孺子汝今行耳保汝明日再見薏德彼又展其笑容矣（未完） 
　　投函諸君鑒來函如須答復務請繕就回片同時寄下以便填註付郵因篇幅有限而來函甚多殊不便於報尾答復也諒之 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之交通 
[福州接設電線事（見本報甲甚年十一月初八日）]  
　　福州西報陳述該處設立電線之舉謂近已由總理衙門咨照閩督訊問情形并云接通厦門電線是否應當允行准令閩督妥籌利弊爲之酌奪若果實有裨益並無遺害則姑准令創設可也云云查該處電線公司本係遵照原約並未停工現已立竿懸線巳不止得半之功矣得蒙允准自宜欣慰若何耶兼之寄居閩地各西商皆切盼其早日竣工不勝延頸企踵之至因歐洲電線業已通至厦門今更由厦門直逹福州則該西商等有事郵傳者霎時間而音信已逕抵歐洲矣豈不深嘉其便捷哉且此事旣於西人大有所利又於華人毫無所損則亦何必更爲遲疑耶况福州得於粤滬兩處捷通郵遞則於官場政事之間巿廛居積之道究竟大有裨益是亦計之得者耳 
[西人論閩省電線（見本報甲戍年十月二十二日）]  
　　自福州以逹厦門前日擬建立電線俾逹信音得以迅速此誠善舉也嗣朝廷以俄國公使詰問之故遂命中止顧閩浙總督已與電報公司議價立約已有成說雖一時廢而不行而其價亦當如約以畀否則公司可以循例控償現聞雖有中止之說而沿途所立木柱仍未撤去究未知其何故也西人云電線之設用以便消息之往來卽行建造何不可之有且此由中國自建非許外國人建之也或可有辭於俄人耳究之電線之用何所不可俄國中早有電報其自墨是科以逹買賣城便捷無比也即使無北方之傳遞彼亦不過略緩數日之程耳未必便足以難俄也要之即許俄國爲之亦無所損然以意度之中朝必不可也此由中朝於歐洲諸國情形未必昭然審晳其度事審時自以爲能扼其要領者亦昏然如隔十重簾幕要之建電線築車路非獨爲歐洲之利也事成則中朝亦俱受其益特不解中朝之深閉固拒者果何爲乎曰蓄疑而已矣嗚呼如能去此蓄疑之心開誠布公相見以天則中外一家天下一人豈不美哉 
尊聞閣筆記 
[納妾被騙（見本報甲戍年四月初一日）]  
　　金陵布業周某居省之九兒巷擁資旣厚望子情殷擊楫渡江擬迎桃葉適有六合東鄉某氏女以番蚨一百聘作小星旣歸後正待擇吉藏嬌忽一日晨起女穿某履竟出門去急尾之巳杳尋踪至水西門外船上見女在焉急問何往女曰實告君我本六邑某氏子年十八矣昨遇媒媪言君有少女甚美擬買一了嬛賠嫁問我可願裝女子否我因貪與令嬡修好故允之不料君實納寵並無少女在室彼此俱被誑騙我即不行於君何益請從此辭勿以我爲念也某聞此語始知被騙悔恨無已急尋媒媪已杳無影響矣 
[丐捕蛇（見本報甲戍年四月初一日）]  
　　檀邱有開雜貨店者周姓佚其名店後小屋數間周之眷屬息焉無何其子病面黄消瘦漸至形容枯槁氣息奄奄醫皆束手半月遂夭而妻病又作與子無異疑悸交集百計治之終難痊可朝夕揮涙待斃而巳一日有丐者年三十餘鶉衣百結手操二蛇至周店乞錢周不與並出惡言丐者微哂曰家多異疾尙慳吝如是留此阿堵物將何用耶周異其言謝而問之丐曰宅中有巨蛇因羶臊之氣甚異必有中毒而病者余能療之子如不信請言其狀一一皆脗合周大喜邀入使治妻病丐者以藥一包授周曰不必診視服此即痊周求其捕蛇丐曰一人恐不能勝當求我友助之離此不遠數日卽來因辭去越四日偕一老　至各帶一蛇鐵甲金星甚可畏也徧尋蛇所知在臥室遂穴地板驅一蛇入即聞相鬭聲未幾漸息又驅一蛇入鬭聲較前愈甚約兩刻許始寂然因揭板視之其蛇色黑如漆大如柱而長不滿二尺兩蛇繞其身已固結不解矣二丐乃攘臂擒之置籠内周酬以金帛皆不受惟乞此蛇問有何用云能療瘋疾因設酒相待醉飽面去 
文苑 
[滬上青樓詞二十首（見本報壬申年十月初七日）（鵡湖居士）]  
　　江上烟花尙有村門無闗鎖自晨昏春來萬斛紅桃浪不及胭脂一抺痕小院東風幾度迎桃花人面兩盈盈桃花比妾原同貌妾上桃花孰有情逡巡小步印弓弓曲榭廻廊一笑逢茉莉珠蘭香不散吳娘頭上過來風宫樣新粧七實嵌袖長微露手摻摻羞將團扇當胸掩尺幅紅羅透雪衫莫恨氤氲便到遲江南紅豆長春枝一甌幻出茶如雪便抵鴦鴦兩首詩（妓家新相知者特進杯茗謂之加茶碗）玳瑁筵開共醉春邀來明月到三更一簾斜　娉婷影不辨嫦娥與玉人半開荳蔲韻　幽扇底　聲着意勾杏白梨紅新口角天然一律學蘇州（滬妓盡蘇音）宴罷更深唱懊儂珠鈿抛下翠鬟鬆合歡床上今宵夢恍到瑶台十二重明朝親試曉霞妝手報花枝贈玉郎郎若有心須記着人生能得幾春光轉眼驪歌一曲終香風猶繞畫樓東珠簾捲罷檀郎去知否欄杆涙滴紅枕上　痕暖未消曉風殘月恨迢迢落花點盡抛球路中有情人憶昨宵（抛球滬上地名）從此相思逐水長衣香人影兩茫茫何當沉醉珠樓後再作遊仙夢一場頻喚肩輿到畫堂燈光似海照紅粧（滬上戲園多用電火）一雙羅袖兜清怨丹桂留人夜夜長（丹桂戲園名）輕塵短夢付悠悠打疊行蹤訪舊樓一晌茗談天已暮（舊吝閒游曰打茶會）月明庭院使人愁名士傾城遇合難相知須把俗情删珍珠十斛區區事願贖文姬返漢闗（客於勾欄中以重價贖妓聽其自爲主張謂之贖身）更有垂髫喚小名清歌妙舞學瓏玲那知幾度湔裙去一片黄河水尙清（幼娃年未破瓜者俗名清官人）（流水年年舊復新江頭無數看花人春申名字傳千古如此風流定是春（舊傳春申江係春申君所開故名）豈必繁華白下門何須縹渺苧蘿村善才妙曲秋娘態爭禁人來不斷魂看徧江干雨復雲願將一語寄司勛碧天如水簫聲遠勝似揚州月二分浪跡紅塵我亦驚浮生休戀眼前春試看花月樓台上不換風光只換人 
[雜錄]  
　　近閱貴報第四張所登各種神效奇方足見貴報熱心濟世受病家得閱秘方獲益匪淺鄙人有鑒於此故將並生所得之靈方一應開列於後均親自經驗祈懇登錄爲荷 
　　治咽喉方專治咽喉口不能開即用此藥吹入鼻内即通用黄豆七粒焙研加冰片七文兩共研細末聽用 
　　傷暑霍亂神方用粟米連壳摀碎煎温服下數口即愈 
又方取扁豆葉摀汁一碗飲之立愈 
　　雙單蛾方用白鳳仙花子數粒焙乾研末吹上立刻卽消 
婦人奶節方瓦楞子醋煆三錢青黛五分收丸飲之卽消 
治喉瘋方人指甲白　窠各等分以藥每錢加麝香一分吹之並治雙單鵝 
　　又方如在船中陸路之際遇此症者身邊無藥可將病人頭髮解開看之如有血泡即是此症用細料磁器打碎將尖頭擦破擠之血淨喉内卽愈有銀針銅刀更妙切忌鐵器（玉華） 
　　急救爛喉痧外治法爛喉痧一名白喉西名實技的里患者多不起近時有以實技的里血清注射良效然荒村僻壞寒士窮氓有弗能致者茲獲一急救外治法甚簡單公之於世法將患者頭頂髮拔去數莖視有無紅筋紅點先用生薑一大片蘸青桐油擦之以皮白爲度紅筋等自然顯露用銀針挑破擠去惡血喉間結毒自消然後進藥可保萬全（按此法與上述理同） 
　　急救痧痘内陷法小兒痧痘内陷最爲危險法用藥芹一大束入鍋煑湯另煎濃一茶　飲之其餘連芹茶盛以浴盆置帳中將小兒薰臥其上不必去衣引其出汗痧痘自可透出此起死回生術也勿以簡而忽之（不署名） 
 
 
 
 

Page 18

 
 
   
 
