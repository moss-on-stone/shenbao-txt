# 1883 - 327 - 4903802

 

Page 1

 
 
[新印直行中版康熙字典出售] [  點石齋主人啓] 　 
　　本齋縮印之康熙字典久已風行海内爭來購閱近因原本印過數次是以復出重價覓到殿版初印者仍用石印照相法照印惟從前所印者均係　列三層茲則攺作直行逐行到底而字亦較前放大更覺清晰不費目力每部釘成六本封面均用古雅綾錦外則仍用紅本夾板準於月底出書該價　後再定然總格外公道也特此預布 
[本齋告曰] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將卽另建印書館並信致外洋速購機器多副一俟屋宇造成機器運到立卽開工有願附股者務祈迅來預定此布 
[論越郡賭風]  
　　有越郡友人致書於本館曰吾越有一大害紹屬諸曁縣轄有地名岡灶者離府七十里去縣五十里地當　道非深山僻壤可比其處每年十月不旬大開賭局其事由賭痞塑一泥神搭廠設座揑稱牛　神以藉端賽會借驅除牛瘟爲辭并雇名班晝夜演唱藉名會戲因而大設賭塲得施鬼蜮伎倆嗜賭之徒如蠅逐臭無不蜂屯蟻聚甚至人數過衆屋不能容有搭盖草舍以租給後至者來去行人無間晝夜其閙熱不遜於鄉試間有賭負追悔難見父老妻友者在途　生日自所見或逃亡不歸入下流匪類者亦所恒有禍累叢生慘狀百出雖屬咎由自取要非該處設誘斷不致有此害原該賭痞等所以肆無忌憚至於若是者爲有差保得受重賄恃爲護符地方官安居衙内不訪不察形同聾啞歴任以來皆以無事爲安故益縱恣妄爲夫賭博隨處皆有而該處之奸險致害實爲世少其匹僕之敝廬去岡灶較遠又非親歴其境何能知之如此其詳蓋緣去歲十月二十二有友至僕處借去洋銀百元以十日爲約至二十九日忽接凶信卽行往唁并詢病由據其家人述及二十二日晨刻出門言有某友娶親擬往襄事并隨帶首飾等物去後亦不疑及至二十八晚回家則垂頭喪氣嘿嘿不語卽上床擁衾而睡至黃昏時神色大變知必有異研究始末始言同件至岡灶共賭而負慙顔無地不願復生已服洋烟前言至友處襄辦喜事者乃託言也家人等當卽灌救時已不及且鄉間苦無良藥無可奈何至半夜而逝嗚呼慘已亡友年祗二十三幸遺一子少婦孤兒悲慘不堪言狀今又將屇其時不得不瑣屑詳報伏乞俯如所請登諸報章或者官憲見此痛恨惡俗雷厲風行永遠絶此積害則不勝盼禱云云余讀其書不禁慨然以歎曰賭之爲害乃至於此耶岡灶之賭由來已久前者余亦有友人耽此每歲及期必往往則半月始歸歸而自言賭興之豪局運之佳大都每歲皆以空囊往以滿槖返如是者數年而家日益落前此有田百畞有屋一椽亦間與人合作經營其後則田房均屬之他人而守株待兎者不復再爲操奇課贏余竊疑之無何家食不得飽始槖筆出門衣奔食走比年不獲一返鄉里其舟子操楫以從者偶述其往年賭塲情狀乃恍然於其由富而貧之故蓋前此歲輒往賭賭輒勝者皆言之非其眞也據舟子言友於賭嗜之雖酷而其技實不精入局攤牌或偶勝一二塲斷不肯卽止必罄所有而輸出之然後垂槖而歸此常例也然而無賭不負而仍戀戀於此者又何以故則以該處賭塲局面闊大烟舖則到處皆有食物咸具賭塲有當雜差之人無論何人皆可以呼使不啻以身使臂以臂使指奔走服役於其前意甚適也流娼土妓亦多隨塲赶趁招之卽來所費不多其樂無極舟楫薈萃人烟輻輳賭塲中各有籌馬其籌馬方圓十里内到處可以易錢可以行使不啻如錢票然或有腰槖豐盈者則偵而得之必多方打合設局誘陷務使其罄所有而後去其應雜差者與夫流妓賣買一切等衆皆其黨羽居多若輩以此爲事業其傾人之家蕩人之產陷人之性命皆絶不一顧也越中人亦莫不知該處爲陷人之穽而無奈爲貪所使往往欲藉此以發財而身家性命並爲所阬如友者尙其小焉者也曾聞人述一事頗足發噱一人挾貲至岡灶貲微不足以獨樹一幟因與人合本人九而已一使人坐莊而已則立於莊之對面凡牌九莊之對面謂之天門其時下注者悉萃於天門大約此擲一負則所挾之貲盡罄而尙不足償因立於小凳上以窺天門之牌瞥睹天門所得爲九不覺一驚由小凳翻身跌倒適腦後撞於屋柱柱有銳釘頭破血流不省人事衆盡愕然扶而灌之略甦卽問莊牌若何告之曰莊家得天九贏若干矣遽躍然起喜形於色若不知有痛苦也者此等情事箇中人往往而有是亦可知花骨奴之惑人甚矣安得良有司明查暗訪令出維行永除一方之大害以造福於斯民也 
[上諭恭錄]  
　　十月初六日奉上諭前據左宗棠奏請以補用道王嘉敏署理淮揚海道經吏部核與例章不符奏駁兹據該督等奏稱該處地方河工均關緊要人地實在相需仍請以該員署理江蘇淮揚海道員缺着加恩王嘉敏署理嗣後不得援以爲例餘着照所請辦理該部知道欽此同日奉上諭前據御史劉恩溥奏叅陜西巡撫馮譽驥聲名平常等情當降㫖派額勒和布張佩綸前往查辦兹據奏稱當照原叅各欵詳細查明馮譽驥不能屏絶餽送不知約束家丁尙無賄賂公行確証同知張兆蓉知縣汪鳳雲朱兆鴻皆爲馮譽驥所信昵與該撫戚誼何姓門丁劉姓均有招搖聲氣知縣羅驤庇縱匪首駱洪剛及通判王炳煌在署任内婪索各節該撫並不叅奏該省厘卡過密委員中飽辦理營田始勤終怠作輟因循署糧道常英查無索賄拜門虧短倉儲情事惟與該撫之子馮翊萱往來致送撫署禮物並於餘米折徵一項貪多務得等語馮譽驥于吏治征徭厘捐懇荒諸要政任用匪人粉飾廢弛以至屬吏家丁因綠爲奸弊端雜出實屬有負委任馮譽驥着開缺交部嚴加議處候補同知張兆蓉恃才粗獷苛虐病民臨潼縣知縣汪鳳雲奔競旣工嗜好尢重渭南縣知縣朱兆鴻以内勞務處爲由移寓撫署與充當幕友進署辦事者無異亦均有招搖情弊前南鄭縣知縣羅驤候補通判王炳煌均着卽行革職前鳳翔縣知縣營田局提調王賛襄年老多病着勒令休致鹽法道常英貪婪卑鄙有玷官箴着開缺交部議處餘着照所議辦理該部知道欽此同日奉上諭貴州布政使着李用清補授欽此同日奉上諭陜西巡撫着邊寳泉補授未到任以前着葉伯英暫行署理江西布政使着劉瑞芬補授江西按察使着王嵩齡補授欽此同日奉上諭額勒和布張佩綸奏訪聞沈應奎等劣迹請㫖懲處等語現任貴州布政使沈應奎前在陜西按察使任内專事逢迎浮侈驕婪于奉委巡邊時需索供應擾累地方實屬任意妄爲貪鄙不職沈應 
 
 

Page 2

 
 
奎着卽行革職前臨潼縣知縣沈家楨歷任繁劇貪穢營私已故知府張國鈞與沈應奎換帖結納穢鄙貪肆丹噶爾同知王恩海陜西候補知縣史悠順謟媚招搖聲名狼藉着一併革職以儆官邪該部知道欽此同日奉上諭吏部奏遵議處分一摺福建道監察御史黃兆檉着照部議降三級調用餘依議欽此○初七日奉上諭貴州貴西道員缺着李肇錫補授欽此 
[海防近信]  
　　香港西字報載有海防信息云法人由海防新設至河内之電線刻下業將竣工現擬由河内再達於南定矣又云九月二十三日西貢諸法員會集議事其所議者則爲創設海關釐定稅則一切事務也 
[電音彚譯]  
　　昨報載土耳其附近小國塞爾維亞亂民兹事塞國家發兵剿捕一節兹閱字林西字報登有倫敦本月初八日發來電音知該國現已進兵往勦矣又香港西字報載有倫敦九月念九日電音云埃及之霍亂疫症前已漸見消除乃目下又復熾盛卄八一日之内遘疫而死者計有十二人又西貢法字報載有巴黎斯九月念三日電音云法越之事其黃册現已頒發與衆共覽内言中國之意已可概見欲以越南北境歸諸中國然則越南之南境想可歸之法人矣黃册者蓋卽法人攻越一切卷宗訂成册籍悉用黃面故也 
[英國兵數]  
　　外洋新聞帋載有英國現在兵數計馬軍九千三百七十八人砲手一萬四千九百零四人列陣圖兵三千二百五十七人步兵五萬一千四百四十四人羽林軍計有馬兵一千一百九十九人步兵五千七百四十三人該兵俱係英倫及阿爾蘭蘇格蘭三島之人而英倫爲最多也 
[輪船載兵]  
　　津沽傅來信息云招商局之海晏普濟日新三輪船擬由津赴牛庄裝載吳淸卿京堂所帶之兵其海晏普濟兩輪船已於初八日展輪前往牛庄矣 
[鹽夥被戕]  
　　前報木瀆鹽梟與兵勇拒鬥事當日互有殺傷搶去鹽店一夥初五日吳縣陳明府下鄉勘騐初六日鹽梟復率衆　集因三日之約已至不見以一百五十元收贖竟將店夥殺死以頭顱懸挂鎭上木竿以爲示衆上憲聞之卽派水師砲船數艘擒剿梟退至胥口整陣以待官兵至胥口兩軍相對兵刃旣接槍砲齊施斃梟數名梟衆稍郤弁勇尾追之詎梟服色與白姓無異鄉人有作壁上觀者梟混入其中一時冲出攔截致官兵亦傷數名遂交綏而退又聞店夥並非掌櫃乃今年新雇者僅管稱鹽辛俸甚廉與梟毫無怨隙祗以店中一時逃遁皆空僅剩此人爲梟掠去據聞係開膛破肚其死甚慘梟之不法一至此哉 
[逆倫復見]  
　　蘇齊門外蠡口鎭黃泥浜某氏子素行游蕩無惡不作其母曾以忤逆控諸官當經審實收入化莠堂已經五年嗣因悔悟爲親族保出詎某氏子出堂後于初七日竟將其母勒死初八日長洲縣金明府將下鄕相騐詎逆犯自行兇後卽行遠遁現在飭捕赶緊緝獲想梟獍之類必不容于天地間不日定當弋獲也 
[徵租閙事]  
　　鎭江來信云郡有樂生洲公田向由府委經知兩廳輪年徵租本年七月間風潮陡作田禾大半漂没不實者居多是以該洲東沙佃民赴府報災當批飭縣會同汪經歴詣洲查勘汪經歴帶有丈書李國泰以向洲民索費未遂遂從田間採擇好稻一束呈騐委員擕稻到府極稱該洲年歲豐收旋將報災禀詞批駁不准洲民心已銜怨而委員赴郡徵租比差提保極爲嚴厲差保到各戶搜括民物多有典質衣飾押賣農器以償者儘有欠租數百文而差房使費轉致花去數千文之多於是九月初四晚婦女數十人擁入徴租館以求賑免租爲詞男壯數十人鵠立門外委員仍官腔官派該民卽將委員之烟床器具擲毁門窓板壁打碎致委員躱入床炕内李國泰亦滋愧色急求董事救援旋經董事以正言責李國泰以好言慰洲民衆始散去越兩日委員乃上府禀訴府憲未悉其原委飭縣出差赴州提人審辦不知該洲民又將如何受累也噫民之得罪於官吏固法無可逃而官吏之不恤乎民亦情無可恕然非該丈書從中舞弊亦何至官民之格閡若斯哉 
[宜昌瑣錄]  
　　宜郡顧薌波先生名嘉蘅由詞曹起家五任南陽府予告歸里主講墨池書院汲引後進莫不樂其裁成今年九月十四日爲先生八旬壽誕又得重游泮水是以先生自署聨於大門云泮水重游人未老渭濵垂釣我猶閒額云恩戀五朝其二門聨云敢望百三符以運聊稱八十杖於朝額云孺慕方殷日來闔邑紳耆罔不踵門拜祝俟高學憲歲試畢當與諸新生同賦藻芹云○聞某洋行于上月十七晚由川運藥材抵歸州下之黃鱨洞船觸於石致水手淹斃八名其搭客女眷多人幸皆援起惟藥材及客貨全覆水中船亦隨水而去不知流於何處矣○十七日新任馬鎭戎抵宜叅游及操防緑營兵弁均出郊迎接卽於十八日早接印任事○四川莫提台之靈柩船亦於十八日經過宜郡○十九日水師營賀總戎聞有要事晉省坐官船赴鄂並有砲船護送一時送往迎來鎗砲連天禮節極稱繁缛云 
[火政宜籌]  
　　十月初一日天津紫竹林幾乎失愼係法國租界裁縫舖晚炊烟囱暴裂延及葦牆遂將隔隣酒店後一小樓焚燬幸在昏黃且救火人多未多於難不然殆矣按緊竹林從前係荒烟蔓草之區現在人烟櫛比鋪戶雲連居然一大市鎭而救火章程尙未計及卽大水龍亦絶無僅有只招商局預備一架遠在兩里之遙一旦被災恐不能取携甚便至天津火會向年紫竹林某舗被災曾雲集救護被西人巡捕驅逐以去後卽傳單知會一過馬家口卽不前來水火無情設有不虞何堪設想該處居人正宜早籌良法以其焦頭爛額何如曲突徙薪之爲愈也 
[施粥善章]  
　　粥廠之設村落爲便城市次之屋宇爲便篷廠次之蓋村落中免染紛華易防姦拐人不叢雜無滋疾之虞戶便淸查免不均之患若屋宇則旣可避風雪兼可防火災男女易以别嫌其益處實難枚舉現聞天津擬設粥廠三處男廠在西關各小店中女廠一在虹橋一在離城十八里之北倉該處蓋有倉厫現值空閒不啻萬間廣厦虹橋亦屬村落刻經收拾不日開廠留養此眞妥善之至也 
[潯陽來信]  
　　曾九帥由漢起節入都前已列報兹悉初三日九點鐘時爵帥船過九江未曾停輪卽掦軓東下云 
[災黎困苦]  
　　九江來信云江西各州縣今年收成豐歉不等而水旱災區尤指不勝屈被災各縣經大憲賑恤外又蒙奏明免征在案並張貼告示於各府縣以救凶歲而恤災黎恩至渥情至周矣乃有自省垣來道經建昌德安等縣見其田地荒蕪民有菜色詢知該處自五月至九月初未得一雨田間顆粒無收民不聊生縣主猶未張貼免征告示僱足錢糧急如星火該縣百姓不勝追呼之苦男婦老幼齊集縣堂　叩乞恩者約以萬計縣主無奈請出各鄉紳衿用好言撫慰並准其一律免征衆始散此事不敢知其確否然今歲偏災各省皆有一經疆吏入奏無不立沛恩施身爲守令者其亦無負大憲之撫綏宮廷之盛德斯可矣 
[沙船號倒]  
　　南市施家弄宏泰沙船號於前日倒閉計虧銀八萬四千餘兩各欠戶聞禀縣請追未知作何訊辦也 
[太守德政]  
　　英會審員陳寳渠太守在任十有五年辦理華洋交涉事務商民悅服兹當交卸之際各商送萬民傘德政牌等件紛紛不絶計洋布公所諸董事公送萬名傘一頂德政牌二對曰柔遠能邇曰惠周服賈日息訟安良曰厦庇窮黎錢業諸董事公送萬名銼一頂扁額一方曰澤被羣商各董事衣冠鼓樂於昨午後三點鐘到署陳太守衣冠出迎聞絲茶二業諸董事亦各预備萬名傘德政牌等件擬送往棲流公所 
 
 

Page 3

 
 
以誌去思云 
[骸骨還鄉]  
　　前日會審公廨接得駐紥日本長崎之理事官來文稱准英國領事官知照有英國輪船水手華人在彼處病故騐明棺殮該船主愿帶其屍棺來滬因此移知葢知其有姑丈譚興在本埠寍波輪船爲火艙夫頭也今骸骨旣歸故鄉彼親屬聞之可以收領矣 
[招領物件]  
　　武林何小苓大使于光緒七年由江西來滬寓吉星公客棧是年回籍病故其家屬閱其日記列有皮箱一隻帽盒一个磁一品盌一隻磁酒盃一匣另有被褥鋪盖一捆寄存寓所當時恐被他人冒取函致會審公廨提案迄今尙未領去兹以陳太守交缷命將物件儲庫如何君家記及各物可仍詣公廨請領也 
[侍者得賄]  
　　前日招商局之江孚輪船停泊碼頭有賊潜入引水艙中將房内所有一切悉數竊去及出外爲人所見遂執之交子法巡捕搜其身畔則原贓具在惟少洋五元遍搜不得訊之則云送與該艙侍者令其勿言法捕乃并將該侍者拘住想當解官訊辦也 
[掉洋被拘]  
　　虹口有西洋兵船一艘在浦東某船塢修理昨有賣茶壺之顧阿金與賣蓆之姚阿福同雇杉板至該兵船售物各西人揀定貨物給付洋銀詎顧姚二人各帶銅洋掉換旋被西人覷破當卽拘住鎖于船上派兵乘小火輪船赴西洋領事公廨報明髓卽通知捕房捕頭遂飭包探仇金水徐少亭二人仍由小火輪至浦東兵船查看已在顧姓身畔搜出銅洋四元姚姓身畔搜出六元當將人贓一併拘入捕房矣 
[老夫女妻]  
　　法租界鄭家木橋相近有某氏婦年三十二歲因夫亡無依擬欲再醮被開牛肉莊之楊小言聞知欲爲媒妁而未有機緣適有南潯人沈壽春販羊來滬寄居八仙橋西浜羊行内年已六十有四不耐鰥居託楊物色佳耦眞所謂老壽星討砒礵吃也楊聞沈言適中其　 
意因將某婦之事告之并誇其姿色財産色色都好沈大喜卽託楊爲之撮合隨詢財禮若干奈某婦必須先看新郎後講財禮似此老翁豈能入文君之眼左思右想得一良法蓋其友某甲年正弱冠美如冠玉楊因領之前往某婦見之以爲得此美少年正慰偕老之願因卽應允言定財禮洋一百二十元擇於初八日迎娶沈卽在八仙橋相近租定房屋鋪設新房前日薄暮彩輿迎婦行合卺禮俄而入房缷妝則見新郎雞皮鶴髮老態可憎迴思前日所見始知爲媒所騙大失所望吵閙不休說起財禮之洋某婦祗得七十元其餘五十元盡入楊手作爲柯敬燕婉之求得此戚施眞可爲某婦咏矣 
[上海陳家木橋賑所江浙閩粤同人鎭江姚一灣賑所蘇州天庫前賑所桃塢同人催捐公啓]  
　　敬啓者現因嚴君佑之移賑順直囑墊賑欵四萬兩潘君振聲留辦東賑據稱通冬科賑共須四五十萬金囑卽籌解二三萬金查敝三處公所除經代解山東賑銀七萬六千兩棉衣一萬件撥解順天直隸賑銀兩共五萬八千兩棉衣六千件外僅存待解山東銀二千兩上海未歸到之錢莊欠欵七千六百餘兩尙須歸還道憲及錢莊墊欵一萬三千兩實在無欵可解惟事勢所迫無可諉延擬於封河以前極少先解順直賑欵一萬兩及棉衣儘數月望左右續解山東賑欵五千兩以資點綴然巧婦難爲無米之炊同人苦乏點金之術爲再登報奉求務祈各處協賑公所善士仁人或籌墊若干或赶爲捐募或爲刊捐册自行收解或來取捐册代爲分布大約充嚴潘二公存義之心量東北兩省被災之勢非再解一二十萬金不能塞責同人勉力追隨實欲退避三舍承以大義相繩尤難旁觀袖手不辭馮婦之嫌謹爲再三之瀆伏乞諒之鑒之雲霓在望禱祀同深臨池不勝急切祈求之至 
[十月初六日上周大京兆書]  
　　筱棠尊兄大京兆大人閣下前月接奉台函卽經具復諒邀靑鑒祗維藎祺晉介敷布咸宜至以爲頌此間賑事勉勤指臂分投勸助承衆善戶源源樂施得資集腋惟因江浙災區不少挹注難臻暢旺深悉順直各邑需欵孔亟趕將捐項兌成元寳一百五十隻又製辦大小棉衣共三十四包又買正氣丸三箱由輪艘轉遞尊處到後祈飭查收並賜回示爲禱昌以諸務覊絆不克趨前昨接四小兒自齊來禀稱彼處賑務現在稍有眉目人手亦足分辦一俟經手事宜粗有頭緒卽當攺赴順天約在是月二十邊動身趨赴崇階藉聆鈞訓俾效犬馬之勞於萬一也知關厪念謹肅蕪函敬請崇安伏希垂察不備[  教小弟施善昌頓首]  
[山東助賑局嚴佑之先生致陳家木橋賑局信]  
　　諸善長大小閣下三十初八十五排遞三函初十廿一卄三奉上電信諒先後投覽順直災况非常弟願分赴惟不能空手前往曾議籌墊五萬金分作十股認墊弟思救命如救火迫不及待函致邗上邵天翁切實托其代弟息借萬金以作兩股如尊處己籌八股卽請函致天翁囑其將萬金匯至上海連尊處四萬匯交天津苕翁處弟由惠民至津不過四站到津卽可取用將來南北音信均寄苕翁處較便惠民兩年遭水闔境被災者三分之二長百餘里寛四五十里一片汪洋盡成澤國深者五六尺淺者二三尺今年又無種麥之望尤苦者柴薪貴於米榖伐樹拆屋爲炊入冬風雪交加水莊必有飢餓凍死之人賑欵斷不敷用弟祗好儘欵辦事約十月望後可以告竣卽可就近赴直年内可辦兩縣冬賑否則回南矣復請台安嚴作霖頓首九月二十三日惠民發六號 
附復佑翁電音○濟局譯遞佑翁六號信到墊欵滬揚均難惠民若已敷用滬借萬金解直留備公去或始難終易不去則儘收解直而止餘無他法速復○紫局譯遞佑翁惠民事竣請速赴直此間先解銀一萬衣二千尙有續欵初五滬○揚局邵天翁息借直賑一萬算數否速復滬 
[續寄第二次於越賑捐淸單]  
　　溧署周實甫二圓陽署朱春帆四圓溧陽縣朱十圓錢玉華一圓張桂生一圓常署金芸臺二圓金芝軒一圓吳江署錢吉甫四圓周善夫四圓嘉署葛穉珊四圓太湖廰陳三十圓張紫垣十圓李慕伊四圓溧署周敬卿二圓金壇縣夏二十圓方子翔兩員黃月樵一員月鋤山人一員撫署駱溆淸二十員隱名氏四員無名氏兩員琴鶴山房東洋對開三員英中對開一員石湖道人一員日豐一員日豐店友三員三槐堂瑚記一員顧辰記五角錢德昇銅鋪東洋對開一員曹廷記東洋對開一員吳守記東洋對開一員一園洪記五角文生范記五角塘下何姓五角老天寶一員寓形逸人兩圓蘇州天庫前電局於東賑内劃撥洋五百元 
[二洋經橋怡順昌二馬路祥順公謙祥益瑞林祥代收第四十七次淸單]  
　　永興玉號助規元三十兩同祥號規元十兩福裴公號規兀一百兩又移酒筵費洋五十元縱溪逸史求史女病安洋二元無名氏由雙成發來洋二元○陳氏母兩元無名氏十三元陳西男一元無名氏十元吳門孫氏求舊病全愈六元韋耀村五十元丁承禧求父腿傷速愈三十元此戶係震康莊交來[  山東募賑滬局同人公啓]  
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年九月三十日京報全錄]  
　　宮門抄○諭十道錄前○閩督何等奏特叅各員訊追欠欵摺○又奏遴員請補通判摺○又奏飭道員赴任片○直督李奏請准已故知州附祀前長蘆鹽政專祠片○又奏飭道員赴任片○將軍金奏資遣員弁回籍片○署總兵刁奏報出洋巡緝日期摺○將軍崇等奏恭修各工完竣委員騐收摺○九月三十日吏部翰林院侍衛處值日無引見○胡瑞瀾謝授太僕寺少卿恩○廣東副將梁棟材謝恩○怡王續假五日○侍衛處奏派主宴之大臣派出文中堂○兵部奏派讀卷之大臣派出錫珍徐桐懷塔布孫毓汶○又　派稽查刊刻題帋之大臣派出德福○召見軍機胡瑞瀾梁棟材○現換江獺皮冠爪領灰鼠褂黑袖頭○○閩浙總督臣何璟福建巡撫臣張兆棟跪奏爲欠解交代欵項之州縣縣丞請旨分别摘頂革職訊追恭摺仰祈聖鑒事竊照閩省各屬交代節經勒限淸厘間有短欵未完者先後奏叅追繳在案兹查有勒休知州聯興前叅龍巖州任内丁耗銀兩雖據解完續又查出欠解正雜欵銀六千九百十八兩零丁憂通判姚嘉植前在寍化上杭二縣任内欠解正雜捐欵銀四千十二兩零谷五百二十七石零已革知縣饒書升前叅羅源縣任内丁耗等款未完現又查出欠解雜捐欵銀一千四百四十三兩零已故知縣黃崇惺前叅福淸縣並汀軍同知任内銀米未解續又查出欠解福淸縣正雜欵銀一千二百七十二兩零夏子鎔前叅仙遊縣任内丁耗等欵未完續又查出欠解米折銀九十一兩零米二百八十三石零寗化縣任内正雜捐欵銀二千四百五十三兩零劉炳輝前在大田縣任内欠解正欵銀一百六十二兩零降調知縣王嗣撰前叅壽寗縣任内正欵銀兩並米谷未完現又查出短交正欵銀八百四十七兩零丁憂縣丞炳奎前叅嵐下縣丞任内銀米未解現又查出欠解羅溪縣丞正雜欵銀四百八十九兩零已故縣丞嚴樹棠前在仁壽縣丞任内欠解正雜捐欵銀二百七兩零米二百四十九石零屢催罔解均屬玩泄據藩臬兩司督糧道會詳請叅前來查聯興王嗣撰王炳奎先因欠欵已叅摘頂饒書升另案叅革黃崇惺夏子鎔並因欠解銀米已叅革職相應請旨將丁憂通羊姚嘉植摘去頂戴已故知縣劉炳輝已故縣丞嚴樹棠均卽革職與黃崇惺夏子鎔提屬訊追聯興饒書升王嗣撰王炳奎一併勒限訊追倘再延宕嚴叅懲辦至聨興等短欵已完應卽查照同治元年奏案飭由現任人員先將交代結報俾免壓延除咨部外臣等謹合詞恭摺具奏伏乞皇太后皇上聖鑒訓示謹奏軍機大臣奉旨着照所請該部知道欽此○○閩浙總督臣何璟福建巡撫臣張兆棟跪奏爲遴員請補海外要缺通判恭摺仰祈聖鑒事竊照福建澎湖通判鮑復康辦事乖謬聲名狼籍經臣等奏叅革職已入本年六月分截缺案内造報詳咨所遺台灣府澎湖通制係題調繁難中缺例應在外遴員　補該缺孤懸海島控扼台疆地當孔要非精明練達熟悉海疆情形之員不足以資治理隨督同蕃臬兩司於現任通判内逐加遴選非民要缺卽人地未宜一時實乏堪調之員閩省現無記名分發通判惟查有勞績候補班儘先補用通判鄭膺杰現年四十七歲廣東淸遠縣監生隨同官軍克復信宜縣城出力保獎奉上諭着以從九品歸部選用又攻克福建武平永定及廣東嘉應客城案内保獎奉上諭着以通判歸部卽選又勦辦肇慶府屬五坑客匪案内保獎奉上諭着賞戴花翎並加知州銜又歷辦高明等縣及赤溪所屬各匪肅淸保獎奉上諭着以通判本班歸分發省分補用又光緒元年剿辦靈山等處伏莽曁防堵越南漏逆四年攻克佛岡廳城踞匪各案保獎先後奉上諭賞加四品頂戴以本班儘先補用又剿辦瓊州府屬澹儳臨安各匪案内保獎奉上諭着俟補缺後以直隸州知州仍留原省補用欽此遵籌餉例報捐指省福建並捐免保舉赴京騐放領照來閩光緒六年七月二十二日到省委辦台北煤務試用一年期滿業經出考甄别奏咨留閩補用考試取列三等各在案該員辦事結實樸誠耐勞熟悉海疆情形以之請補是缺通判洵堪勝任惟調缺請補與例稍有未符但人地實在相需且該員係軍功候補之員例准無論題調選缺先儘補用合無仰懇天恩俯念海外員缺緊要准以候補通判鄭膺杰補授台濤澎湖通判洵於地方有裨如蒙俞允該員係候補班儘先補用通判銜缺相當毋庸送部引見併免核計叅罰據福建藩臬兩司會詳前來謹合詞恭摺具陳伏乞皇太后皇上聖鑒勅部核覆施行謹奏軍機大臣奉旨吏部議奏欽此○○何璟等片再新授福建督糧道劉瑞祺現已到省應卽飭赴新任以重職守除檄筋遵照併咨外臣謹附片陳明伏乞聖鑒謹奏軍機大臣奉旨知道了欽此○○李鴻章片再據天津府紳士四品銜前湖南興甯縣知縣劉錫九等聯名呈稱知府銜原任湖南郴州直隷州知州吳士俊於咸豐二年奉旨帮同圑練大臣文謙辦理天津圑練捐資募勇三千名分爲二十八圑又於城内設立四圑支應勇糧置備守城器具粤逆大股撲犯郡城率勇巡查擒斬奸細絶其丙應賊遂遠竄迨連鎭逆首李開方擒獲解京後始行撤防勞績卓著查前辦圑練大臣長蘆鹽政文謙業蒙奏准於天津地方相建專祠並將同時在事官紳楊霈梁寳常等一併附祀在案吳士俊捐資練勇捍衛鄉關事同一律現已病故呈請奏明附祀前來臣伏查屬實應據情籲懇天恩准將知府銜原任湖南郴州直隸州知州吳士俊附祀前長蘆鹽政文謙天津專祠由地方官春秋致祭以彰義行伏乞聖鑒訓示謹附片具奏軍機大臣奉旨禮部議奏欽此○○李鴻章片再天津河間兵備道員缺前奉旨以裕長補授該道現已來津應卽飭赴新任以專責成除檄飭遵照外附片具陳伏乞聖鑒謹奏軍機大臣奉旨知道了欽此○○金順片再奴才金順自抵伊犁以來關内閑散文武員弁紛紛來營自請投効現在無差可委又當餉項支絀之際萬難收錄而該員弁等萬里遠遊有志未退閑居日久食用維艱其困苦情形幾於目不忍視查前陜甘督臣左宗棠曾將投効員弁籌給盤費計程給車按站給糧資遣回籍奏明辦理在案伊犁事同一律其道路更遠物力更艱若不設法資遣將使其流落他鄉心實有所不忍因仿照前案辦法札飭善後局詳細查明塡給護票按官職之大小分别酌發盤費食糧每四員給大車輛由伊犂送至庫爾喀喇烏蘇再由該處迤東各廳州縣按站給發車糧送至陜西西安府爲止以後卽由各該員等自行措資回籍兹據善後局呈稱現已資遣兩起計文武員弁八十四員其餘俟陸續資遣後再行呈報等情奴才覆查異合無仰懇天恩俯念該員等萬里奔馳情殷投効窮邊困頓無力謀歸不得不設法資遣所有動用川資銀兩卽在善後局經費項下開支以示體恤除咨部立案並分咨督辦軍務臣劉錦棠陜甘督臣譚鍾麟陜西撫臣馬譽驥外謹附片具陳伏乞聖鑒訓示謹奏軍機大臣奉旨着照所請該部知道欽此○○　缺儘先题奏提督署理廣東瓊州鎭水師總兵印務肇慶協副將奴才刁經明跪奏爲奴才出洋巡緝日期恭摺具奏仰祈聖鑒事竊照道光二十三年十一月初七日欽奉上諭嗣後沿海水師各鎭著於每歲出洋時具奏一次等因欽此伏查瓊州洋面每年分上下兩班巡上班自正月初一日起至六月底止輪值海口營叅將出洋統廵下班自七月初一　 
日起至十二月底止輪值總兵出洋統巡光緒九年七月初一日屇當奴才下班統巡之期據上班統巡署海口營叅將卓延齡將拖民各船禀交前來奴才卽日出洋督率出巡備弁管駕拖民各船在於所屬洋面遍歴梭巡嚴密查緝總期有盜必獲以仰副聖主綏靖海疆之至意除將出洋日期禀報督臣查核容俟奴才洋巡班滿再將巡過洋面如何情形據實陳　外所有奴才出洋日期理合恭摺具奏伏乞皇太后皇上聖鑒謹奏軍機大臣奉旨知道了欽此○○奴才崇綺阿克丹跪奏爲恭修永陵明堂前草倉河已方泊岸各工完竣委員騐收恭摺奏聞仰祈聖鑒事竊照奴才等衙門前爲勘估永陵已方泊岸應修要工估需工料銀八千八百六十三兩三錢七分六厘援案請支實銀由盛京戶部照數關領擇吉興修等情奏奉諭旨着照所請該衙門知道欽此欽遵在案當經會派興京恊領　壽内城恊領明信工部　外郎瑞俊英　等會同領項前往備料一俟擇吉到日卽行興修嗣准欽天監咨爲永陵草倉河泊岸工程敬擇得本年四月二十六日卯時開工吉等因隨卽飭知該員等遵吉興修去後據該員等報稱遵照吉期將應修各工督飭匠役照估如式監修於七月二十三日敬謹修理完竣報經奴才等會派佐領錫麟工官委官桂森等會往逐細查騐旋據該員等結報遵札前往永陵工次敬謹查驗新修已方泊岸各工均照原估做法如式一律修竣加具印結呈報前來奴才覆查無異除飭令監修委員等卽將用過工料銀兩照例造具細冊送部核銷外所有奴才等修理已方泊岸各工完竣委員騐收緣由理合恭摺具奏伏乞皇太后皇上聖鑒謹奏軍機大臣奉旨知道了欽此 
 
