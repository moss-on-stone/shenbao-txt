# 1904 - 49 - 4911078

 

Page 1

 
 
 [P石印明通鑑出售[  點石齋啓]  
　　論世之書莫善於通鑑顧自司馬温公正集而後至我朝畢秋帆沿書作續集又祗及宋元明代尚付闕如讀史者每以爲憾當塗夏明府　有見於此爰將有明三百餘年之事跡本之正史參之稗野以至諸家紀述凡可以訂興故之得失證史傳之是非者遠紹旁搜折衷至當踵成明通鑑一書非惟讀正續二鑑者所常蟬聯而下卽彼究心明史者亦不可不以此爲考鏡之資也兹由本齋明潔白連史紙石印告成每毒裝釘十二本定價洋兩元卽日出售此佈 
[俄日未經交戰說]  
　　俄日二國一戰於仁川再戰於旅順萬雷齊發海波沸騰肉薄血飛肢體狼藉而猶謂未經交戰豈執筆人聾耶瞽耶抑昏昏在醉夢中耶何言之紕繆荒唐若此也曰否不然旅順仁川特日人一試俄之兵力砲力若何耳詎得謂之交戰今夫俄至大之國亦至强之國也日亦銳氣方盛萬衆一心兹旣失和則必檄傾國之師集十年之饟沙塲併命誓掃敵氛直至兵盡矢窮筋疲力竭而後乞盟城下俯首行成特以兩國兵士之若何驍雄砲火之若何銳利臨事未經洞悉故先濳師以出小試之於星稀月黑之天今者日之匿蹟銷聲正在料量戰務而俄之精銳五十萬亦未調集遼東他時水陸交攻定有數塲惡戰而卽詡詡然曰俄人敗矣日人已唱凱而還矣何其趾高氣揚不知分量如此哉善夫日本大坂某日報之論說也其言曰目下我海陸諸軍未見如何効命雖長崎佐世堡擄獲數俄船高麗仁川俄兵被俘以數百計甲乙二俄艦被我砲火轟沈仁川漢京爲我所有我艦隊進攻旅順得奏奇功中韓海權勢將盡歸我掌握我兵士之銳悍我海陸軍之敏捷可以自信而無慚然亦知此惟攘斥敵人之先聲厥後尚遥遥無極乎若徒以大軍告捷鼓舞歡欣驕慢浮誇中心如醉我恐忍力因之沮喪而病弊由此叢生矣語云九仞之山功虧一簣行百里者半九十今僅小捷耳奈何竟心滿志足其樂洋洋不復思我武奮揚摧堅陷陣之方法乎我壹不知今後海陸二軍須調至若于營今後海陸交攻須戰至若干次我三軍之士須遭何等苦厄我全國之民須籌幾何費用局外諸友國肯爲之排解與否何年何月始能釋甲罷兵噫豈易言哉則請斂其浮囂之氣戢其傲慢之心莫肆歡欣鼓舞之情共堅敵愾同仇之志愈安靜愈堅固保養元氣毋徒心醉於一時之勝而不復思臨事而懼好謀而成夫而後勝算可操捷音可聽矣嗚呼豈偶然哉執筆人讀至此不禁五體投地曰善哉其眞所謂語長心鄭重者哉今夫俄至大之國亦至强之國也其幅員幾二萬餘里其軍艦幾五六百號其土卒幾二百餘萬其氣勢之雄厚其性情之猛鷙不特日本不能與之相較卽歐洲諸望國如英如法如德如奥雖同以善戰著者亦皆望而却步莫之與京日惟遇中國之孱弱衰頽者妱得拉朽摧桭所向克捷耳一旦與俄戎衣相見卽竭其全力未必果能戰勝而回豈有甫一交綏而卽志氣囂張可不復小心謹愼者以故日本政府遲回審顧堅不欲啓釁端誠以戰釁一開敗則辱國喪師前功盡棄幸而獲勝則民心傲惰如醉如狂絶不思大敵當前時存蹈危履冰之懼也抑俄之用兵往往先敗而後勝土耳其一役初被士軍挫衂棄甲曳兵後乃轉戰而前殺敵致果土幾不國俯首輸忱至與法搆兵始亦屢戰屢敗迨法軍攻入聖彼得羅堡始突起奮擊犀利無前雖以拿破崙第一之驍雄竟至片甲不還全軍盡覆前車非遠借鑒有資此我所以當聞戰之初謂日人宜惕厲戰兢心存畏懼愼毋以一試有效遽謂俄人之疲苶無用不復介意於其間也要而言之日人所長者在機謀之靈捷靈捷則利於速戰故能乘敵人不及隄防出奇取勝註如旅順仁川諸役朝廷未經宣戰使臣不及出京卽以砲火從事之類俄人所長者在氣魄之雄厚雄厚則利於久戰故必相持至窮年累月始奏膚功註如俄士俄法諸役其始屢經挫敗卒乃掃盡敵氛之類我故以未經交戰語日人俾知兵凶戰危宜謹愼不宜驕矜宜憂懼不宜喜悅聾耶瞽耶抑昏昏在醉夢中耶目前不必明辯請於日後騐之可也 
[電傳宮門抄]  
　　昨晚六下鐘時京師友人專電告知本館云正月初六日皇上召見軍機大臣及倫貝子是日並無明降上諭 
[俄窺臺島]  
　　日本大阪某日報登中國福州來來電云邇者臺灣芭蕉山附近海洋中時見俄艦往來游弋東歴二月十一日註卽華歴去年十二月二十六日臺灣各地忽然電信不通意者其被俄人所斷歟 
[俄防馬賊]  
　　日本大阪某日報云俄日搆釁以來時有馬賊出没遼陽結黨成君專思毁壞鐵路電線向時俄兵之保護電線者每六町派設一名今則每三丁目派設三名昕夕戒嚴無少懈怠蓋以戰旣不利深恐馬賊伺隙横行也註日本計里之法每六尺爲間六十間爲町合中國三十六丈丁目猶中國之分圖也 
[俄艦東來]  
　　日本大阪某日報云近有俄國軍艦取道蘇彝士河鼓輪東下某日駛經亞非利加洲忽在距撲利磨之北八十海里寄碇海濱誠不知其何意也 
[日藩奮勇]  
　　日本東京友人來信云日本梨本宮親王奉職陸軍已擢升步兵大尉近方留學法國自聞俄日失和之信迭次電告政府自願投筆從戎堅請日皇上詔召回以便馳赴戰地刻已奉旨兪允矣 
[日防德船]  
　　日本神戶友人來信云有德公司郵船名其哈獨其之者於東歴二月某日駛抵高麗漢堡當晚卽傳令起碇詢之云往香港然頗疑其赴旅順口並聞船底私裝火藥甚多日人雖未便搜查然说沿路留心伺察 
[美護日民]  
　　日本大坂某日報云日前我日政府移書美利堅國以俄日開戰以來所有日本官民之僑　俄國西伯里亞部各地者一切生命財産及各項利權應請代爲保護等情東歴二月十二日註卽華歴去年十二月二十五日得美國覆文唯唯承諾且云已將此事照會俄人矣 
[韓王恇怯]  
　　高麗漢京友人來信云仁川戰後韓王心中恇怯初擬暫幸法使節轅厥後在廷諸臣多方勸慰 
 
 

Page 2

 
 
或謂宜幸日署或謂宜幸英署刻下尚有游移也 
[學生回國]  
　　日本東京友人來信云有中國學生五人留學日本兵學堂刻已授職陸軍少尉日前奉北洋練兵大臣調回効用因附法公司某郵船遄返船中有俄國駐日使臣洛氏挈眷赴長崎以便另附他船馳回聖彼得羅堡 
[局外公法摘要]  
　　俄日之戰中國旣以局外自居自應恪遵局外公法昨閱北洋官報登有中立責任及中立權利一篇蓋皆從萬國公法中芟煩撮要俾置身局外者得所遵循焉爰轉錄之以供衆覽局外中立國之責任一局外者不得干預戰事應於彼此皆無資助違者無論多少皆以干預戰事論一局外者不得允戰國借境攻敵如無力阻止亦爲背局外之責敵國卽可引兵入境自行抵禦一局外者不得任聽戰國在境内交戰及修戰備一局外者不得允戰國在境内募兵惟寄居境内之該國人民則聽其招募但不得屯兵境内一局外者不得貸國債於戰國亦不得准其公向民間借欵惟民間若私行借助則與本國無涉一局外船隻在戰疆内者不得拒戰國兵船之搜查一局外船隻不得駛入戰國所封堵之口岸違者該國可拿獲入官惟其因遭遇風浪駛入封堵口岸以避患者則不可禁阻一局外船隻不得載運戰國將弁兵卒違者敵國可緝捕入官一局外者應嚴禁本國人民于預戰事惟人民若私往投軍則戰國可待之以敵而本國不任其責一敗軍逃入局外境内該國應善爲保護惟當收其軍器而拘禁之俟戰局告終然後釋之回國其供給等費卽向其本國取償一戰船曁軍需運船駛入局外口岸該國應派員監視祇准其停泊一畫夜若値風浪危險難以出洋或修補捐傷未能完竣或購辦糧炭不得齊備則當核奪情形酌展期限並禁其於停泊期内擴充戰備一戰船追敵駛入局外口岸該國應留其追者俟前船出口經一晝夜候局外國水師提督或地方官命令方准其前往一局外者應嚴禁本國人民代戰國購辦禁貨或在境内製造禁貨運往戰國銷售苟經敵國兵船查出其禁貨較少者但將禁貨入官餘貨及船仍應放行若有確據證明船戶實知情故犯則船貨一併入官惟不得另加懲罰查禁貨約分四類如左註一砲彈鉛丸火藥及各項軍械二硝礦及製造火藥各種材料三可充戰用之船隻及其材料四關涉戰事之公文一局外者若貲其商民售糧於戰國應無分彼此不得偏售於一國○局外中立國之權利一局外者旣不干預戰事仍得與戰國通事往來如常一局外者得設兵防堵本國疆界一戰國不得稍犯局外境内緝捕敵船或運售緝捕物件一局外人民仍得與戰國通商如常苟非用兵處所不得有所禁阻一局外者所發給之設照證據戰國均當准行一局外人民寄居戰國境内者其身家財産均仰該國保護不得奪其查財或勒充兵役一局外人民如有僑居封堵口岸者本國得派兵船前往保護或接載出口無阻一局外船隻得運載戰國公使及平民一局外船隻所載戰國之貨物及戰國船隻所載局外之貨物苟非軍例所禁者皆不得拿獲一局外船隻所載　器若係專爲自護之用者不得以禁貨論一局外船隻雖經戰國拿獲不得逕行入公應先經戰國法衙審訊如果係犯禁則照例處治如係悞拿則罰拿獲者賠償捐害其額由法衙判定一局外者得派官員前往觀戰惟不得有所干預一 
三續去臘所登王大司農議覆籌欵練兵事宜章程○一清查沙田沙洲地畝查廣東沙田例應五年清丈一次自道光二十八年清丈起至光緒十七年止歴年開墾所收花息變價等銀約共一百餘萬兩光緒十八年該省設立清佃局以後究竟開墾若干收銀若干迄今總未報部果能切實招墾繳價收息必可增欵數十萬又江蘇安徽兩省濵臨江海各沙洲或應十年清丈一次或應五年清丈一次光緒二十五年及二十八年江蘇安徽各巡撫均有清丈之奏究竟現在如何辦理亦未據實奏報其餘湖北江西浙江等省或名沙地或名蘆地或名蘆洲或名蕩田均有清丈開墾之例而所報陞科銀數亦屬寥寥此等洲地早成熟田或爲沙棍把持或爲紳富占踞或以蘆課爲影射而避重就輕或以荒沙爲文飾而以多報少若一律認眞查勘繳價納租不難立增鉅欵裨益餉需應請旨飭下各該督撫愼選賢員妥議章程切實勘丈分别等則按畝繳價先行納租酌定年限陞科毋任捱延並將如何辦理情形奏明立案不得畏難因循以盡地利而裕餉源一變通四川土藥稅釐辦法查各省土藥稅釐收數以四川爲大宗而徐州次之四川每年收銀三四十萬兩徐州每年收銀三十萬兩左右歴據造報有案然四川全省百餘州縣較之徐州一府八州縣實屬大小懸殊乃四川歲收土藥稅釐比較徐州所增無幾若非造報不實卽係偷漏走私太甚亟應切實整頓或仿照官運鹽務辦法或設立公司成總收買將應完稅項扣收足數再行分售商販則涓滴歸公不難加增鉅欵百餘萬應請旨飭下四川總督悉心籌畫所有該省土藥能否由官籌欵設局收買轉銷抑或招集商股設立公司總收分售以免偷漏而旺稅釐迅速妥議開辦奏咨立案勿稍延緩此外各省凡向産土藥之處各該督撫一體籌議章程設法抽收無使偷漏總期稅收日旺欵項加增是爲至要一暫停各項不急工程查同治八年至光緒二十年臣部因籌餉維艱先後四次奏准將一切可緩工程暫行停止等因在案現在部庫入不敷出萬分艱窘擬照歴年成案將各處不急工程暫行停止以資周轉除頣和園奉宸苑工程係奉旨動用土藥稅釐普陀峪萬年吉地係由臣部另籌專欵放給並現在已經奏准興修各項工程均分别緩急酌量籌發此外應請旨飭下工部内務府及在東各衙門上顧國家物力之艱下念臣部持籌之苦凡各處工程應行動支庫欵而尚未經奏准興修者均自此次奉旨之日起一槪暫行停止以資撙節而裕度支以上停止不急工程一條係屬節流其餘嚴覈各省錢糧等九條均係就公家固有之利杜其中飽除其積弊但各省情形不同或此有而彼無或此無而彼有或臣部所指猶有遺漏應由各該將軍督撫切實查明認眞辦理以其欵集而民不擾此項整頓各欵均自光緒三十年爲始無論新增若干均卽全數提出按年解充練兵之用其甘肅新疆鹽務所增之欵卽備抵恊餉屆時由部照數劃撥惟理財以得人爲要應令各該將軍督撫遴選賢員妥定章程設法整頓如或辦有成效應准擇優保獎辦理不善亦卽分别撤參以昭勸戒並將所定章程先行奏咨立案毋任遲延致誤餉需奉硃批覽欽此 
[鄭重鎭防]  
　　鎮江訪事人云俄日開戰人心皇皇鎭郡係長江上游七省咽喉防務亟宜嚴密兩江總督魏午帥檄飭武威新軍統領魏總戎榮斌督率所部四營來鎭駐紥以厚兵力而重防務去歲嘉平二十六日之晚更魚三躍太古洋行安慶輪船由金陵載到副中營勇丁五百名抵岸後暫駐南門外張王廟其餘三營大約今正初旬由總戎親率至潤 
[鄂督行期]  
　　漢口訪事人云正任湖廣總督張香濤制軍已於去歲臘月二十二日出京行抵汴梁當在椒酒迎年之候大約正月中浣始能返斾鄂垣 
[槯憲行期]  
　　漢口訪中人云此間官場傳述簡任漢黄德道兼江漢關監督梁觀察崧生業已隨向督憲張香帥出京約計正月中 
 
 

Page 3

 
 
旬卽可行抵鄂中榮履新任矣 
[贑藩履任]  
　　九江訪事人云正任直隸布政使調任江西布政使周瀚如方伯自天津南下繞道申江乘江裕輪船上駛去歲臘月二十三日午刻行抵潯江屬下印委各員咸赴江干迎迓方伯就招商局小駐襜帷翌日卽展輪赴省擇吉二十九日接受關防 
[委解軍械]  
　　漢口訪事人云俄日戰端旣啓政府諸公以京城重地恐有匪徒乘間肇事防範不容稍疏爰發電到鄂催解軍械樂彈等件以備不時之需日前鄂中大憲已委員押解首批星馳北上矣 
[公車須知]  
　　昨得電局友友人手函云邇者河南巡撫陳中丞商諸漢口鐵路局總辦某君以蘆漢火車只能通至確山而止許州軌道未經鋪就不便車行但會試公車愈近愈好兹據洋工程司禀稱定於二月初八十三十八二十三二十八及三月初二日共七期各開專車一次自漢口直逹許州載送會試舉子并飭許州直隸州知州某直刺按期多備車輛以便轉送汴垣 
[制軍閱廠]  
　　武昌訪事人云鄂省銅幣廠近由日本購到鑄錢機器陸續裝配齊全去歲臘月十四日兼督憲端午帥命駕親臨閱視藩司李方伯臬司岑廉訪及廠中總辦提調各員隨同前往將各機器飭工逐一試騐至二鼓後始分道而回 
[郵局被火]  
　　武昌訪事人云去歲臘月某日鄂省四衙巷某郵政分局偶不留意致肇火災雖立時救熄而所收信件遺失甚多日來凡掣有掛號單者紛紛向之索取其未經掛號者則皆無可稽查矣 
[總統易人]  
　　鎭江訪事人云南洋常備左軍總統正任雲南全省提督張蘭陔軍門春發駐防清江浦已歴數年邇者因事奉旨革職遺差由駐防江寗之南洋常備右軍統領杜雲秋觀察兪馳往接統觀察於去歲嘉平月二十三日由省起程道出瓜洲暫就大馬頭繫纜署鎮江城守營參將吳養吾參戎租界水陸總巡周錦堂恊戎以及闔城文武各官咸渡江迎迓脚鞭手版忙碌異常翌晨始解維赴清江聞擇定二十六日蒞營任事 
[漢皋火警]  
　　漢口訪事人云去歲十二月二十五日漢口通濟門外自來火廠左近某姓家不戒於火霎時烈燄飛騰不可收拾迨各鋪水龍雲集而居民一百餘戶已悉化劫灰内有某某兩洋油棧亦遭波及所失殊不貲也 
[油船失火]  
　　鎭江訪事人云十二月二十二日之夜更魚三躍時某姓船滿載火油停泊瓜州不知如何失火雖經衆船戶馳救苦難得力祇一刹那全船卽化作劫灰 
[皖省官塲紀事]  
　　去臘安慶訪事人來函云安徽候補直隸州知州德直刺馨經藩司聨方伯請補和州直隸州知州遺缺以定遠縣知縣李大令延慶請補刻已會詳具奏矣○當塗縣知縣世大令忠病故遺缺由聨方伯委新選濳山縣知縣凌大令謙署理大令接奉行知隨詣各憲轅謝委料理履新○六安州州同薛少牧念祖請假回籍由聯方伯委試用府經歴劉參軍志煐前往庖代 
[飭查日艦]  
　　俄日旣經開戰各國議定外來兵艦槪不准駛入吳淞日前日蘇松太兵備道袁海觀觀察查知近有日本巡洋艦名萩津洲者駛入吳淞爰於昨日飭鈞和兵輪船管帶馬榕軒千戎乘小艇前往察看情形詳細禀報 
[又易讞員]  
　　自英美等國公共租界公廨讞員鄧鳴謙司馬經兩江總督南洋大臣魏午帥札飭蘇松太兵備道袁海觀觀察撤差後暫委江蘇候補同知關絅之司馬試辦至去臘二十五日江蘇藩憲效述堂方伯牌示委候補同知黄司馬煊來滬接辦讞務大約不久卽須涓吉履新矣 
[禀商公務]  
　　昨日午前十下鐘時上海縣知縣汪瑶庭大令命駕至滬北謁見欽命商約大臣呂鏡宇尚書良久始回署蓋有緊要公務須禀商也 
[報請騐屍]  
　　有邱阿連者相傳與某氏婦有染被人謀斃抛屍浦東南碼頭垃圾堆上昨由屍叔邱某投上海縣署禀報縣主汪瑶庭大令諭令退去靜候傳喚地保到來訊明實在情由然後蒞騐 
[重申賭禁]  
　　本邑城廂内外保甲總巡朱森庭明府前因時屇新年暫弛賭博之禁在現財神誕期已過應卽禁令重申因於昨日繕就簡明告示張貼通衢諭令諸色人等安分營生切勿再行犯賭如違定行查辦决不寛貸南巿二十三七鋪巡防局員亦出示諭禁並派勇甲隨時傳諭毋許賭錢 
[局員會哨]  
　　前晚輪應南巿十六鋪巡防中局會哨之期局員黄衡堂二尹預備茗點以待俄而二十三七鋪曁十六鋪南北兩局員次第戾止二尹延入客廳各道寒喧互談良久始興辭而出繞往各叚巡哨一周 
[輕生免騐]  
　　英界湖北路大觀酒樓執事人劉小林因被辭歇呑烟斃命等情略志昨報北悉此事已由某甲勸令主人酌給洋銀購備衣棺收殮並未投上海縣署請縣主汪瑶庭大令親臨相驗 
[補錄上海縣署瑣案]  
　　去歲除夕趙王氏控羅育稍孫金可呑没石板價銀等情縣主汪瑶庭大令升堂研訊氏供小婦人家居本邑十七圖虹橋鎭有祠堂屋一所昔被髮逆焚燬僅成瓦礫之場光緒二十六年由地保張某之姪鶴生爲中租與羅孫兩人墾種言明五年不收租籽惟起出石板仍歸原主今羅孫悔議將石板私自賣去丈夫患病故由小婦人投案求追羅孫同供此項磚石實係鶴生一人盜賣惟地基由小的等兩人分半耕種大令飭交人保出候簽差帶往傳諭鶴生將石價還氏○去歲同仁輔元堂董事莫子經查悉有葉薇生者將西門外二十五保九圖周家港附近義塜侵佔禀請大令提案研訊飭亭耆前往丈量至除夕升堂復訊葉供小的於光緒二十六六價買楊潘等姓七戶之地九畝有零照單丈量其數相符今雖丈明多出一畝一分八釐然查周涇港前闊六丈今祇三丈其地明係漲灘並非侵佔堂中義塚今願將期地劃還大令傳九圖地保王成章到案諭曰輔元堂失地甚多今葉劃還一畝一分八釐尚缺二畝數分爾爲地保多年葉姓買地係爾經手今當責爾理明隨飭交的實人保去○去秋顓橋鎮人兪鑑元被人謀斃抛屍河中報經大令驗明查得兪因長工陳和尚與陳小妹有私披此撚酸致有此事遂飭差往拘至則陳已脫逃僅獲小妹及其夫唐阿狗研詰再四堅不承招嗣又提到知情之盛小弟亦諉稱不知遂諭令分别管押除夕提盛復詰供稱小的雖與小妹比鄰是夜早已安睡兪如何致死實未目覩情形亦無帮兇之事叩求明察大令著交的實人保出候示 
[馬路工程局紀事]  
　　向章各華捕每日午前十點鐘起至十一點鐘午前三點鐘起至四點鐘出捕頭督率至廣濟公司前隙地操演步 
 
 

Page 4

 
 
伐並教以泰西口令去臘歲杪暫停邇者馬路工程局總辦翁子文太守以現在新年已過飭知捕頭於本月初七日起仍照章一體操演○昨日沈桂廷在南巿新馬路施放風筝不隄防繩繞電燈線上致被巡街捕拘入捕房捕頭禀知馬路工程局總辦翁子文太守太守諭令具呈不再在電線旁施放風筝切結然後釋之使去 
[南巿捕房紀事]  
　　前日歹人吳金福濳入烏雙格家行竊烟槍一枝皮馬褂兩件事後由烏役報捕房捕頭令巡捕將吳拘獲押候吊獲原贜解請馬路工程局總辦翁子文太守訊辦○前日嚴阿龍陳金章劉阿狗薛洪生在十六鋪太平馬顔平園小茶肆團聚賭博突被外來賭徒尋釁將嚴額角擊傷巡街捕見之將行兇諸人拘入捕房捕頭查得當鬥毆時曾擊翻桌上洋油燈爰據情禀知馬路工程局總辦翁子文太守請將肇事各人從重懲辦 
[英租界捕房紀事]  
　　昨日流氓徐才生與鴇兒王江氏不知何故在漢口路爭閙不休經王鴇付以洋銀五元始得了事事後心不甘服據情投訴捕房捕頭立派某包探將徐拿獲押候解送公堂禀請讞員關絅之司馬訊辦○偷兒鄔明德掩入雲南路葉瑞星家竊取棉被衣服報由某包探緝獲送入捕房捕頭令押候解送公堂禀請訊究○東洋車夫沈連生曳車至南京路撞壞某西人所乘脚踏車報由巡街捕拘入捕房捕頭令押候解送公堂禀請訊核 
[法租界捕房紀事]  
　　前晚四鼓時南巿鹹瓜街厚昌參號不戒於火突兆焚如左右鄰一聞警信各將衣箱物件紛紛搬出流氓張某乘間攫得左鄰某燭店衣箱一口携至法界將箱内衣服分質各押鋪事爲包探查悉拘入捕房除吊到各贜外尚少衣服數件捕頭令押候吊齊然後解送公堂禀請讞員魏蒓隖大令懲辦○積竊某甲迭次犯案去歲之杪甫經釋出卽於前日至租界中行竊致被包探拘獲送入捕房捕頭命押候堂期解請訊辦 
[美租界捕房紀事]  
　　前日之晚吳淞路鬥雞塲壳件洋行所設駁船總會内正在開塲聚賭不知如何忽起爭端由甲乙兩人起意將賭客吳寶生肆意兇毆致吳遍體鱗傷血流如注吳心不甘服將甲乙扭入捕房捕頭令押候解送公堂禀請讞員關絅之司馬訊辦旣而若輩願存洋銀若干元籲懇捕頭釋出自投公堂候訊補頭允之○粤婦花阿英僑居乍浦路某號門牌屋内前日乘間至對門第一百九十號門牌某西人家行竊繡花坐褥等物旋由西人查悉報知二十七號西包探偕華包探朱桂生拘入捕房捕頭令押候解送公堂禀請懲辦昨日某姓家所雇車夫倪春甫拉車至吳淞路招攬生涯適爲三百二十六號巡捕所見拘入捕房捕頭令押候解送公堂禀請究辦○昨日甬人陳榮明張順喜李官明王義成傅定才陳萬興因燃放花爆有違租界章程由巡街捕拘入捕房陳等願存洋銀若干求暫釋出捕頭允之令屆期自投公堂聽候訊罰○著名流氓江北如山卽陳如山犯案纍纍在逃未獲近日匿跡裏虹口某里經包探朱桂生查悉拘入捕房捕頭令押候解送公堂禀請懲辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
詳稱文生張永豐之妻郭氏現年六十七歲自二十九歲夫亡守節迄今三十九年該氏以婦代姪俾姪作兒辛苦備嘗戚黨皆稱賢又據署承德縣知縣李延祜詳稱民人牛玉田之妻李氏現年五十二歲自二十二歲夫亡守節迄今三十一年又據該署縣馬俊顯詳稱民人崔昆之妻劉氏現年六十七歲自二十七歲夫亡守節迄今四十一年該氏等上事高堂下撫弱息洵艱辛之備歴實節孝以兼全又據署海城縣知縣王順存詳稱民人張天增之妻于氏現年六十一歲自二十七歲夫亡守節迄今三十五年又已故節婦凌田氏係民人凌文調之妻自三十歲夫亡守節七十六歲病故計守節四十七年該氏等事白頭之二老孝養無虧撫黄口之孤兒義方有訓堅貞自矢均爲巾幗完人又據署承德縣知縣李延祜詳據舉人毓英等聨名禀稱已故五品銜候選主事連喜之妻成氏係已故副都統銜協領成殿鰲之女係原望旌長恊坤儀及筭于歸事姑　而克孝遭家多難相夫子以無違光緒二十七年四月連喜偶患時疫該氏焚香禱天割臂和藥月之二十七日連喜病故該氏卽服烟毒從容盡節存年三十一歲又據署復州知州准補寗遠州知州馬鴻階詳稱貞女崔雲香自幼許配朱連城爲室尚未迎娶朱連城病故女年十八歲聞訃飲泣痛不欲生絶粒七日仰藥自盡該女矢志完貞舍生殉節洵屬節烈堪嘉又據署璺洋撫民同知孫長清詳稱烈女歌子係民人鄒喜文之女平日貞靜幽嫻恪守閨訓光緒二十七年秋間家遭强刼該女躱避不及致被捉獲賊人强欲行姦該女堅拒不從被害殞命時年一十七歲據該廳州縣等先後造具事實册結詳由該管道府轉請具奏前來臣等查節婦張郭氏牛李氏崔劉氏張于氏凌田氏烈婦連成氏貞女崔雲香烈女鄒歌子等八口或堅同金石或操並松筠或悲别鴣而完貞或痛離鸞而殉節或似蘭生空谷芬芳本于性初或如蓮出淤泥皎潔不爲俗染洵屬增輝彤管允宜仰沐恩綸合無籲懇天恩俯准旌表以維風化除册結咨部外理合會同具陳伏乞皇太后皇上聖鑒訓示謹奏奉硃批禮部議奏欽此 
甘肅新疆巡撫潘奏揀員升補要缺知府摺初六日 
甘肅新疆巡撫西林巴圖魯臣潘效蘇跪奏爲揀員升補要缺知府以裨地方而專責成恭摺仰祈聖鑒事竊據署新疆布政使李滋森會同署鎭迪道廉接察使銜慶秀詳稱伊犂府知府黄丙焜奏請開缺以道員遇缺題奏光緒二十九年六月二十四日奉批硃著照所請吏部知道欽此應以奉旨後第五日由部行文起按新疆照限减半計算扣至是年九月十一日作爲開缺日期所遺伊犂府知府係衝繁疲難四項要缺應卽揀員請補以重職守在伊犂添改各缺經前撫臣劉錦堂奏准由外揀補一次以後所出之缺援照甘肅變通章程請補查章程内開道府丞倅各要缺將現任各員按照應升官階任内無論有無升案並是否到任實授以及歴俸試俸未經期滿各員准擇其人地相宜者一律升調等語今伊犂府知府李缺查有花翎知府銜實任庫車直隸廳同知彭緒瞻現年五十五歲湖南湘鄕縣監生遵籌餉例報捐縣丞分發浙江試用同治十三年九月初一日到浙光緒四年在到豫振捐案内加捐雙月選用通判旋投効軍營於新疆南北兩路一舉蕩平案内彚保六年正月三十日奉上諭著以同知留於甘肅補用欽此是年三月初三日到甘候補七年三月試看一年期滿照例甄别堪以繁缺補用旋於各省關及後路各台局籌解恊餉出力案内彚保十一年十二月十七日奉上諭著賞加知府銜欽此十五年委解新餉出關十六年二月初九日到新改留新疆候補十七年三月署理吐魯番直隸廳同知二十年六月署理温宿直隸州二十一年在部庫捐加三級二十四年閏三月奏補庫車直隸廳同知經部覆准是年十一月二十六日到任二十七年在新疆秦晉振捐案内捐戴花翎是年三月調署莎車示隸州知州六月初九日交卸同知七月初六日到署任二十九年五月初一日卸事查該員彭緒瞻廉听心細有守有爲歴任各缺辦理一切諸臻妥恊輿情極爲愛戴並無叅罰案件以之升補伊犂府知府實堪勝任人地亦極相宜等情詳請具奏前來臣查該員彭緒瞻爲守兼優堪資表率合無仰懇天恩俯念李缺需員准以知府銜實任庫車直隸廳同知彭緒瞻升補伊犁府知府員缺洵於地方有裨如蒙兪允俟奉部覆併案給咨送部引見以符定制謹會同陜甘總督臣崧番恭摺具奏伏乞皇太后皇上聖鑒訓示謹奏奉硃批吏部議奏欽此 
甘肅新疆巡撫潘奏揀員借補要缺同知摺初六日 
甘肅新疆巡撫西林巴圖魯臣潘效蘇跪奏爲揀員借補要缺同知以裨地方恭摺仰祈聖鑒事竊據署新疆布政使李滋森會同署鎭迪道兼按察使銜慶秀詳稱吐魯番直隸廳同知文立山於光緒二十九年閏五月初五日病故業經奏明在案應以病故本日作爲開缺日期所遺吐魯番直隸廳同知係衝繁難三項要缺例應由外揀員請補以重職守查北路舊有各缺經前撫臣劉錦棠奏准援照甘肅變通章程辦理查章程内開丞倅州縣各要缺將現任各員擇其人地相宜者一律升調又定例應調缺出現任人員内如無合例堪調之員准以候補人員題補各等語今吐魯番直隸廳同知要缺於通省現任人員内逐加揀選非現居要缺卽人地不宜實無堪以升調之員惟查有花翎補用知府候補直隸州知州張樹焱年五十二歲湖南巴陵縣人光緒五年在陜西振捐案内報捐十成監生加捐不論雙單月卽選通判十七年投効新疆十九年在新疆捐局遵直隸振捐例報捐鹽提舉銜二十年二月赴部呈繳捐免保舉及逾限銀兩二十一年十一月留新候補塔城九載邊防案内奏保俟得缺後以同知直隸州補用先換頂戴經部議准二十二年四月初二日具奏奉旨依議欽此新疆各軍防勦西寗竄匪關外蕭清案内奏保免選本班以直隸州知州留於新疆候補經部核議照准於二十四年二月二十二日具奏奉旨依議欽此二十六年委署疏勒直隸州知州八月初一日到任是年十一月在新疆捐局遵陜西振捐例捐戴花翎並加知府銜二十七年八月二十六日兼護喀什噶爾道十二月初一日卸護道篆二十八年四月十九日交卸州事二十八年於塔城七載邊防案内奏保俟補缺後以知府用經部核議照准二十九年六月初二日奉旨依議欽此欽遵在案查該員張樹焱賦性靈敏爲守兼優前署在内辦理一切諸臻妥協並無叅罰案件在新疆年久　情最爲熟悉以之借補吐魯番直隸廳同知實堪勝任人地亦極相宜惟以直隸州知州借補直隸廳同知銜缺雖異而品級相同且 
 
 

Page 10

 
 
新疆同知各缺歴經借補有案等情詳請具奏前來臣查該員張樹焱才明識練辦事精詳合無仰懇天恩俯念要缺需員准以候補直隸州知州張樹焱借補吐魯番直隸廳同知洵於地方有裨如蒙兪允俟奉部覆卽行給咨送部引見以符定制謹會同陜甘督臣崧蕃恭摺具陳伏乞皇太后皇上聖鑒訓示謹奏奉硃批吏部議奏欽此 
奉天將軍增奏同知因病陳請開缺調理片初六日 
增祺等片再據鳳凰直隸廳同知璧良禀稱竊職現年六十六歲京都正黄旗滿洲三甲喇松山佐領下人光绪二十三年全補鳳凰直隸廳同知奉准部覆二十五年正月初四日到任二十六年七月回省卸事二十八年三月飭回本任十八日接印任事職素患喘症逢冬始發交春卽止本年自春徂秋喘仍未止實由氣血内損心神亦因恍　値此事務殷繁若不禀請開缺設有貽誤於地方交涉關繫匪輕請開缺回旗調理等情當飭東邊道就近遴委不同城不同鄕印官查驗去後兹據暫護東邊道王安中轉據署興京撫民同知孫長青詳稱竊職奉委抵鳳皇廳查騐該廳璧良實患痰喘病症並無揑飾規避情事該廳精力未衰將來病痊堪以起用出具印結詳請查核前來奴才等覆查無異應請准其開缺回旗調理所遺鳳皇直隸廳係衝繁難題補要缺例應在外揀補除將送到印結並該廳履歴分咨部旗曁循例揀員請補遺缺外理合遵照新章改題爲奏附片具陳伏乞聖鑒飭部開缺施行謹奏奉硃批吏部知道欽此 
雲貴總督丁奏知縣辦理教案出力懇恩開復原官片初六日　 
丁振鐸片再雲南補用知縣端木鴻鈞經前兼護督臣岑毓寶以居心殘忍妄殺無辜甄别奏叅光緒二十一年正月二十四日奉上諭端木鴻鈞著卽行革職永不叙用欽此嗣因法總領事方蘇雅來滇議結教案諸多棘手該革員爲方蘇雅所信任從中贊助得以速結當經前督臣魏光燾前撫臣李經羲附片陳明懇恩銷去永不叙用字樣光緒二十八年正月初三日奉硃批著照所請該部知道欽此欽遵轉行在案該革員亟思報效禀請送部引見前來臣查該革員端木鴻鈞自被叅後爲法總領事方蘇雅禮延上年議結教案贊助之力爲多近有鐵路交涉尤須得人與法員聯絡庶聲息相通兹時局維艱需材孔亟合無仰懇天恩俯准將已革花翎雲南補用知縣端木鴻鈞開復原銜送部引見如何量予錄用出自逾格鴻慈除咨部查照外謹會同雲南巡撫臣林紹年附片具陳伏乞聖鑒訓示謹奏奉硃批端木鴻鈞著開復原銜毋庸送部引見欽此 
安徽巡撫誠奏知府在任因病出缺片初六日 
誠勳片再據布政使聨魁轉准鳳潁道移據阜陽縣禀署潁州府知府黄國璸係貴州貴築縣人原籍湖南醴陵縣由湖北襄陽府同知遞保補缺後以知府在任補用迥避改掣徽補安徽州府同知丁憂服闋以知府起復回省改指湖北復因迥避改指安徽於光緒二十五年到省二十九年委署今職於八月初十日到任兹於九月十九日在署任病故等情由縣禀道移司轉詳前來除咨部查照外理合附片具陳伏乞聖鑒謹奏奉硃批吏部知道欽此 
山東巡撫周奏革員勸捐出力報効鉅欵懇恩開復原官銜翎升階摺初六日 
頭品頂戴兵部尚書銜山東巡撫臣周馥跪奏爲革員勸捐出力報効鉅欵懇恩開復原官銜翎升階仍發原省補用以昭激勸恭摺仰祈聖鑒事竊查已革花翎同知銜河南尉氏縣知縣鄒邦瑞前於光緒二十八年二月間經前任河南撫臣錫良以嗜好甚深精神委靡奏叅革職該員被革後力除嗜好頗能振刷精神上年山東黄河漫溢工鉅災重開辦工振捐輸經勸辦捐務道員洪恩廣飭委該革員前赴江南江蘇河南一帶廣爲勸募未及一年集欵至六萬餘金復變産報効銀一萬五千兩勉濟振需並據聲稱不敢仰邀奬叙由勸辦山東工振捐津局道員洪恩廣將欵兌收詳請具奏前來臣查山東頻年災歉民困已深本年寗海莊復遭漫溢運河一帶被災尤重籌堵工振需欵尤殷並經臣派員分投廣勸而捐數零星緩難濟急不得不賴鉅欵資助以救災黎該員鄒邦瑞歴任河南靈寶尉氏等縣知縣尚能盡心民事核其原叅情節甚輕該員被參後力圖振作勸捐工振至六萬餘金之多實屬異常出力兹復變産報効銀一萬五千兩尤屬急公好義有裨災區查吏部變通章程内開公罪降革例准捐復人員得有尋常勞績准其奏保開復私罪降革常例不准捐復人員得有異常勞績准其奏保開復又山東勸捐工振各員援照四川成案每員勸捐至六萬兩者照異常勞績請獎又報効鉅欵人員應准專案奏請優獎又前辦順直善後振捐案内查有安徽英山縣知縣尹允照湖北議叙知縣何厚康各報効銀一萬兩均經奏奉諭旨開復原官銜翎仍留原省補用各在案今鄒邦瑞勸捐工振出力得有異常勞績按照部章應准奏保開復其報効銀兩核與部章專案請獎及歴辦成案相符且較尹允照等報効銀數及加倍半補繳捐復銀兩大有增加雖稱不敢邀獎未便没其勞勩合無仰懇天恩俯准將已革花領同知銜河南尉氏縣知縣鄒邦瑞開復原官銜翎先階仍發原省補用以照激勸之處出自逾格鴻慈除飭將捐欵解東備用並飭取履歴咨送吏部醒照外理合恭摺陳請伏乞皇太后皇上聖鑒訓示謹奏奉硃批該部核議具奏欽此 
山東巡撫周奏因爭誤傷親母嚴緝逸犯務獲究辦片初六日 
周馥片再臣接據署泰安縣知縣毛澂禀稱縣屬民婦杜梁氏係杜恆灃之母杜恒灃平日與分居胞姪杜和侍奉杜梁氏孝順光緒二十九年六月二十六日黄昏時分杜恒灃因與杜和家務爭吵兩家雇工人張泰李順在場帮護正在互毆之際適杜梁氏趨至杜和身旁向前喝阻不知何人用刀向杜和撲砍一時收手不及誤傷杜梁氏倒地杜梁氏亦未看明持刀下手之人延至三十日因傷身死杜恒灃之父杜玉堂主使私埋匿報縣該於七月初一日訪聞親詣相騐差拘杜恒灃等先期逃逸無獲集訊他鄰人等僉稱杜梁氏係被何人誤傷伊等均未目擊等情禀經臣批司轉飭該縣勒限一個月嚴緝去後毛澂先因檄調入闈旋卽卸事回任後迄未將杜恒灃等報獲伏查杜恒灃因與伊姪杜和並工人張泰李順互相爭毆適伊母杜梁氏趨至杜和身旁向前喝阻誤受刃傷越 
 
