# 1898 - 312 - 4909188

 

Page 1

 
 
[新印東萊博議初二三集及三才略出售] [  圖書集成局代啓]  
　　東萊博議一書識見高遠議論明通久已膾炙人口惟坊本流傳訛字脫簡不勝枚舉今由掃葉山房倩本局用新鑄鉛字排印讐校精詳紙張潔白計初二三集定價洋八角分售每集洋三角又三才略亦已告成每部價洋二角在申報館申昌書室及蘇申南北掃葉山房發售此佈 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕吉天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成局啓 
[嚴禁奸商運米出口說]  
　　人情一日不再食則饑故古之治天下者至纎至悉於民間饔飱之事籌畫詳盡斷不使有榖貴妨民之慮蓋倉廪實而後知禮節衣食足而後知榮辱管子之言固爲民上者所宜留意也僕嘗考古今所載米榖之價如漢書稱楚漢相距榮陽民不得耕種米石萬錢南史孔道存爲江夏内史時東土大旱都邑米貴一升將百錢金罍子載明嘉靖癸丑京師大饑人相食米每石二兩二錢是則自來米價之貴非由於水旱卽由於干戈乃今夏五六月間滬上米價突昻竟有每石漲至八元餘者卽松郡及無錫等處素稱産米之鄉每石亦須六七元以太平無事年榖順成之時而竟有斗米千錢之事閭巷小民數米而炊者仰屋興嗟難謀一飽於是强悍之徒投袂而起糾衆刼掠自夏徂秋各省搶米之案層見疉出一時人情洶湧大局岌岌可危至推原米貴之故人言藉藉咸謂有奸商偷裝出口運往東瀛俾得善價而沽并牽涉監司大員有私給護照之說嗣經兩江督憲派羅少耕觀察來滬嚴查奸商聞風慴伏始不敢復萌故智偷運之風暫息來價亦得以稍平邇者秋稼登塲萬里黄雲篝車願慰産米之處糲米每石不過三元居民方額手相慶以爲此後價值日賤可無枵腹之虞乃不謂近日以來滬上米市竟突然漲價一元以外議者咸稱有奸商打包運往天津等處上海　王欣甫大令特傳米行董事至署詢問各董聲稱近日有内地客商紛紛購買據謂曾奉地方官給予告示以致各行　其所朦有此失察大令遂令傳諭各米行立卽平價不得壟斷居奇嗣後如有販客非奉有明文未便遽行出售卽客商打包販運亦祗准零售云云夫今歲各省普慶豐收並無缺米之處卽偶有偏災目前亦可敷衍斷不至驟形缺乏内地客商購米之說其爲虚詞掩飾不言可知至於壟斷居奇雖屬商人通病然揆之於理尙不盡然蓋商賈糴賤販貴逐什一之利苟有蠅頭可覓咸思早日售出以冀轉運靈通若果囤積居奇則現在各處之米方源源而來萬一各行心志不齊則彼以速售而得贏餘此以居奇而轉致虧耗商人心計最精斷不出此下策然則所以米價驟貴之故其爲販運出洋必無疑義夫據西人料民之法每年每百人約多一人中國四百兆人近數十年無大兵戈大水旱大疫癘涵濡樂育人口日見滋生而田疇未必加闢是則卽以中國之米養中國之人猶懼有不給之勢若再加以外洋漏巵勢必米日少而價日貴小民處此其何以堪况乎今歲收成較往歲爲豐稔現在又值出米之時而數日之間價已漲至一元以外設至明歲夏間靑黄不接之時何堪設想更萬一天災流行收數歉薄則年來各處儲蓄久空何從爲補救之策竊恐今日以自有之米賤價售於外人則甚易他日欲向外人售買雖予以重值亦未必可得斯時民心蠢動其患恐有不勝言者矣夫奸商但顧一身不籌大局其逆天理違王章雖食其肉寢其皮尙不足蔽罪而地方有司苟得軫念民瘼實力嚴禁旣察之於米市復查之於海關苟有違犯立卽予以嚴誅以昭炯戒如此則奸商雖狡亦豈能以至粗重之物爲私行飛繞計乎若徒恃文告虚與委蛇吾恐言者諄諄聽者藐藐雖日出一示亦豈足懾若輩之心哉 
[本館接奉電音]  
　　昨日上午京師飛電傳來上諭四道懿旨一道敬謹譯登○九月二十六日奉上諭榮祿著加恩在西苑門内騎馬欽此同日奉上諭本科傳臚著停止升殿欽此同日奉上諭本年十月初一日孟冬時享太廟著派禮親王世鐸恭代行禮欽此同日奉上諭胡燏棻著開順天府府尹缺以侍郎候補並在總理各國事務衙門行走欽此同日奉上諭前三姓副都統慶祺著發往神機營交奕劻等差遣委用欽此同日奉慈禧端佑康頤昭豫莊誠壽恭欽獻崇熙皇太后懿旨前因籌餉爲練兵之本迭經諭令各省裁汰營伍騰出餉項以便挑選精壯認眞訓練練兵爲今日第一要政從前各省軍營惡習統領營哨各員往往專講應酬營謀差缺趨蹌進退議論風生其實於兵事毫無閱歴於是缺額扣餉種種弊端由此而起尙安望營伍日有起色各直省將軍督撫身膺疆寄不但論其操守更當考其才猷不但貴乎不循私更當求其不偏執目前於練兵一事尤屬責無旁貸嗣後當各就地方情形寛籌的餉選擇老成宿將威望素著者派充統領營官勿以新進浮夸子弟濫厠其間但使委任得人令其督飭兵弁切實訓練務使一兵得一兵之用庶幾有備無患各統領營官皆宜激發天良力除應酬營謀等弊奮志功名勉圖上進倘再有缺額扣餉情事一經發覺定當以軍法從事决不姑寛也將此通諭知之欽此 
[水災述聞]  
　　客有自連江縣至福州者語諸本館訪事友云上月中浣連日大雨運江縣東北一帶山水暴發滔滔滾滾洶湧而來自十五夜起未及數刻水高數丈城堞上扁舟可行南門外民居櫛比皆在水中央居人無處逃生猱升屋頂號哭之聲震動遠近邑尊張藴梅司馬見事勢危急立毁署前匾額投入波心爲民請命十七日水始漸退西門等處受水最深退亦略緩事後查得城内淹斃男婦數十人城外鄉間不知其數房屋之傾倒者尤不可勝計誠巨災也並聞建寍寍德亦遭河伯爲患水過城垣田禾悉被衝没下民何辜乃竟罹此浩刼耶 
[派員閱操]  
　　武昌訪事友人云日本自維新以來講求武備不遺餘力本年值大閱之期駐京日本使臣函致總署請飭各省派員前往會閱張香濤制軍奉文後卽遴派總辦自强學堂張觀察前往而以候補縣清祥芝大令充舌人此外另派武職大員四人會同前往以資考究已於本月十七日禀辭就道矣 
[虎節回防]  
　　鎭江訪事人云長江水師提督黄芍巖宫保前赴江陰一帶查勘砲臺畢乘鏡清兵艦遄回防次本月二十四日駛抵京口江勝新湘等營各健兒均列隊鳴咆志敬文武員弁咸往江干恭迎虎節 
[方伯行程]  
　　宜昌訪事人云新任四川藩司王方伯之春於本月十一日乘固陵輪船至宜小作勾留卽當入 
 
 

Page 2

 
 
蜀川中早有員弁駕砲艇來迎惟聞方伯須先至重慶將余蠻子事辦妥然後履新 
[示復舊制]  
　　杭州訪事友人云浙省前奉諭旨攺試策論當由前學憲陳大宗師遵照禮部議定章程札行各學轉諭生童兹復奉諭仍復舊章新任學憲唐大宗師當卽轉行各府廳州縣學官一體出示曉諭俾各生童揣摩風氣知所適從云 
[整頓厘務]  
　　武昌訪事友人來函云鄂中厘金各差向由撫憲主政自巡撫裁倂後一切事宜槪歸督憲張香濤制軍兼攝制軍以厘金積弊甚深不可不力加整頓因通飭各屬嗣後總局及現任司道各官各署幕友均不准向各厘局薦人各厘局委員亦不准徇情收受現辦牙厘總局之李竹虚彭實庵兩觀察均已奉札撤差攺委陳巽卿觀察重慶爲總辦黎子敬觀察嘉蘭爲會辦似此正本清源實心整頓想厘務可期起色矣 
[嚴查保甲]  
　　杭州訪事友人云浙省每屆冬令由臬憲委員分赴各府州縣抽查保甲此常例也本年丁廉訪初擬將此項差務槪行停止以節糜費嗣因竊案繁多恐民間或有窩匪情事因特循照向章遴員分投各屬嚴密稽查當各委員禀辭時諭令實力奉行如有疏虞嚴叅不貸以故各委員皆惴惴於心不敢如從前之虚應故事矣 
[痞棍就擒]  
　　漢口訪事友人來函云邇來風聲鶴唳時有匪人布散流言煽惑民心地方官深以爲憂訪明痞棍七十餘名榜示通衢按名嚴拿日前由袁春山把戎拿獲曾金標等十餘人押解到縣想須盡法懲辦也 
[盜刼信船]  
　　寍波訪事友人云邇來盜刼信船之案層見疉出然從未聞有破獲者無怪若輩膽愈大而燄愈熾也本月廿四日晚甬江協興永利兩信局合開一船裝載貨物銀洋及犀黄等貴重物件赴杭紹等處二鼓時行至離城西十里之新橋相近突來盜船一艘攔截去路羣盜各執器械一躍登舟肆行搜刦信船上人畏其凶悍泅水而逃迨盜去後查檢所有已被刼一空遂星夜回城赴鄞縣署禀報畢大令立卽咨請營務處某統帶督率營勇飛騎追赶而盜已不知所之延至廿六日大令始會同城守營某守戎前往查勘一面飭捕嚴緝未知漏網之魚尙能捕獲否也 
[探獲賊窩]  
　　松江訪事友來函云前夜四鼓時火神廟前謝紳家忽有梁上君子踰垣入内預將門戶洞開旋竟掩入臥房竊運大皮箱並貴重衣飾不貲主人聞聲驚起見一賊衣竹布短襖肩荷皮箱從廳事旁穿入夾弄欲從後門潛逃主人尾追過急卽將皮箱擲下孑身圖逸出戶視之尙有匪黨十餘人蠭擁北遁時臧獲女僕人等均已燃燭而出遂逕叩捕役之門令招集夥伴分投往查至城西北隅黑橋堍見小屋中火光射出人聲隠約就而聽之聞内一小女子聲問尙有首飾否疑之乃召集地保捕役叩門入内則有男子十餘名登屋踰垣紛紛逃逸當塲僅獲上海阿生及汪姓兩名其窩家某甲向業皮匠遂一併拘住時已天明逕解華亭縣窩家之姘婦某另一幼女亦均解入縣署當由事主將被竊之衣箱飾物逐一領回午後附近被竊各家知賊窩已獲乃聨名遞禀請縣尊劉謙三大令跟查劉大令卽升堂提訊判將賊之姘婦鞭責掌頰其上海阿生及皮匠某甲均飭釘鐐收禁汪姓亦笞臀數百板押入化莠所以待覆訊懲辦 
[割禾被控]  
　　松江訪事友人云郡境東北鄉搶米一案現已敉平各犯亦皆陸續省釋而北鄉十字廟迤南尤守埭鄉民忽又與附近周姓爲難將周田中禾稻刈割盡淨時在白晝鄰圖各鄉民皆自睹其事而無有敢阻者周心不甘服遂以地保陸姓潛爲唆使赴松呈控華亭縣劉謙三大令准詞飭差逮案懲治 
[粤省官塲紀事]  
　　廣州訪事友人云前任禮部尙書許大宗伯由京南下於本月初八日安抵珂里未及數日卽蒙簡放閩浙總督老成碩望倚畀方隆聞日内卽須出山重踏軟紅十丈也○初十日調任山東藩司張方伯乘南武兵輪船行抵香港易登商船前赴新任○學憲張文宗定於二十日按試潮州府屬想彼都人士無不磨礪以須矣 
[浙省官塲紀事]  
　　杭州訪事友人云嚴州府壽昌縣教諭金廣文致和已由撫憲札委已亥年學海堂監院差務所遺教諭一缺另委副貢教職葉廣文景春前往署理○平陽協鎭朱副戎勞成前經劉吉園鎭軍差委至杭禀見撫憲面商要公現已事畢卽於二十二日禀辭回甌矣○下城保甲總局沈曉蓉大令錡自上年七月間接差以來黽勉從公久爲上游器重現已期滿臬憲丁廉訪特札飭留辦一年至本月二十日又經藩憲惲方伯札委署理天台縣篆務　 
[鄂省官塲紀事]  
　　武昌訪事友人云武昌府通判恒敷廷别駕聞訃丁艱所遺員缺由署藩憲岑方伯遴委施司馬啓華署理○武昌府同知長履堂司馬卸署麻城縣篆早經返省現奉藩憲飭仍回本任已於本月某日接印任事矣○武穴下厘局經上憲委李大令紹閔接辦東津灣厘局委朱大令榕接辦金口厘局委揚大令文勛接辦沙口厘局委唐大令監金接辦黄陂城厘局委沈少尉鼎接辦各員奉札後均赴督轅禀謝 
[荆州瑣誌]  
　　沙市訪事友人云江湖乞丐每借逃荒爲名男女成羣到處索詐甚或搬運飾物攫取銀錢無所不至卽俗所謂鐵算盤一流人也日前堤街某鋪適遇此輩結隊而來鋪中人畏其兇横卽給錢二千數百文檢視篋中有銀一錠已離原處尙未不翼而飛亦云幸矣○距沙三十里之楊家塲日前出有姦婦謀弑本夫一案江陵縣主聞報卽委分司李少尹德悅前往代騐想須按律懲治也○荆州協近已撥歸岳州鎭標管轄駐紥石首對岸之楊河腦日前戎協因公到荆卽當遄回防所也 
[金焦寒黛]  
　　鎭江訪事友云時交冬令貧民由江北而來或在街後荒地或在山坡之旁搭蓋蓆棚聊蔽風雨日則出外營生夜則歸篷棲宿至明春農務方興始將蓆篷拆毁相率回鄉惟是人數旣多難免無匪徒溷跡常鎭道憲長久山觀察有鑒於此面諭保甲局出示曉諭　搭蓆篷居住須先赴局掛號覓得本地開張鋪戶之人爲之作保方准編茅一面編號立册以備稽查如不掛號覓保一經查出立將蓆棚拆毁驅逐出境不准逗留○道憲長久山觀察面諭水陸總巡保甲局曁文武巡員於冬防一事認眞辦理以靖閭閻委員奉諭後皆仰體憲意勞瘁不辭每於夕陽西下皎月東升時各帶兵勇在大街小巷往來巡察蓮漏三商夢回枕畔猶聞鳴鳴然畫角聲達旦通宵不絶於耳想宵小聞之當稍爲斂跡矣○月之二十三日瓜洲鎭標營操演帳下各軍士有一砲兵偶爾疏忽將桶内火藥燃著以致焚及已身經人急將衣服撕下則已焦頭爛額非復人形矣幸桶内藥不甚多僅傷頭面不至有性命之憂否則有不堪設想者矣○九月十九日釋家謂觀音誕辰西門外山巷内天后宫中供奉白衣大士是日深閨靜女相約偕來膜拜蓮臺焚香默禱誦王次回稽首慈雲大士前莫生西土莫生天只求一　楊枝水灑作人間並蒂蓮之句覺眼前光景髣髴似之 
[滬上官塲紀事]  
　　正任上海縣黄愛棠大令自將篆務交卸後因偶沾微恙在署調理邇已漸次就痊定於十月初四日鶯遷出署○法界讞員朱森庭明府昨午命駕至縣署拜會正任上海縣黄大令暢談良久始别○新授安徽臬司聨仙蘅廉訪元昨日道經滬上午後二點鐘乘坐緑呢大橋進城拜會各當道至縣署及敬業書院黄王兩大令均飭丁擋駕○川沙廳陳垣士司馬家熊前日因公來滬命駕入城先詣道轅　 
 
 

Page 3

 
 
見蔡觀察然後遍謁各當道至縣署時黄大令飭丁擋駕○前任靖江縣葛蕃甫大令純孝亦於昨日命駕入城赴各衙門投刺拜謁至敬業書院王大令飭丁擋駕○委解貢布委員祝亦雲二尹鵬年昨日亦至敬業書院投刺謁見王欣甫大令略談數語卽興辭而出○新任松江府濮子　太守由津抵滬入城謁客等情曾詳昨報昨日復乘輿至英界公廨拜會署理讞員鄭瀚生大令大令飭丁擋駕示不敢當禮也 
[嚴禁私運]  
　　欽命二品頂戴江南分巡蘇松太兵備道蔡爲出示曉諭事照得民爲邦本食爲民天上海爲通商總匯之區需用糧食較别口爲尤鉅前因滬米來源頓乏閭閻食貴堪虞當經本道出示禁止出口並於五月間籌欵招商採買各處米糧運滬接濟人心藉以大定本年各屬秋收雖尙豐稔而米價仍復未平前奉憲飭滬上米食必須市價平减如常方可弛禁否則紛紛販運出口本省民食有碍隨時察酌情形妥籌辦理等因遵照在案乃近日外間謠傳滬上米糧業已開禁以致各商囤積居奇數日間每担米價飛漲至一元數角之多奸商惟利是圖不顧地方民食殊堪痛恨除函致稅務司並行大關委員認眞查禁外合亟出示曉諭爲此示仰米行人等一體知悉以後惟有各營軍米以及東省濟賑之米奉有上憲明文准其出口者隨時騐照放行此外商人販運米石仍行照案禁止出口倘敢偷駁影射任意舞弊一經發覺或被告發查拿到案定行發縣從嚴訊辦立子重懲並將米石入官充公勿稍寬貸勿謂言之不預也切切特示 
[示呈册結]  
　　上海縣正堂王爲出示曉諭事奉本府札奉布政使司聶札照得新捐貢監各生向例造具身家清白册結送司彚核詳辦兹查湖北四川等省災歉頻仍設局勸捐幾如棋布各士子報捐貢監都因志切觀光錄科應試惟身家是否清白有無各項違碍亟應由地方官確切查明取具册結詳辦以重名器合行札查等因到府轉行下縣奉此查新捐貢監各生自應由縣查明註册詳報以重名器近來該捐生赴局報捐者往往並不來縣呈明以致無從查考除移局遵照外合行出示曉諭爲此示仰合邑諸色人等一體知悉爾等如有新捐貢監各生及從前捐有執照未經詳報者速卽開明男女三代姓氏及有無出繼兼祧等項備具册結務於三個月内呈縣聽候轉詳核辦毋得遲延切切特示 
[嚴查索賄]  
　　新任上海縣王欣甫大令日前經過城内某鋪地方見當街曬有褻衣當將地甲申斥諭令嗣後隨時留心不許當街　衣昨日大令訪聞地甲向曬衣之家索受賄洋十元因飭差立傳地甲至公館飭卽將洋如數送還地甲力辨其無大令飭差帶甲前往曬衣之家詢明實無出洋情弊遂押回公館據情禀復 
[並非種火]  
　　英界帶鈎橋堍增生泰烟紙店失愼延燒左右鄰居事後災戶三元堂丸藥店主馬鴻文以該店主王瑞洪資本有限而保有火險疑其有意種火糾同魁盛烟店主昇泰煤炭店主楊符生及張雪華馬金生江永順等多人將王軋至法界某小客棧以王失火不救　此巨禍殃及各家多方勒詐聲稱如不償銀須將保險單交且方肯干休王寡不敵衆允償洋五十元始得解圍嗣以心不甘服據情投控英界捕房捕頭以跡類拆梢立派包探倪須泉往查屬實卽將一干人拘入捕房昨晨轉解公堂請訊王供訴前情並稱雖在公茂洋行保險然被焚各貨不止所保之數安有失火不救之理且當時小的先至捕房報災叩求明鑒馬供實因衆隣被害難堪故向理論並無勒索之事魁盛等數家同供此事由馬主使小的等隨聲和附並無他心鄭大令商之緇譯巴克特君判罰馬洋銀十元餘人姑念無知從寛斥釋 
[攺充巡捕]  
　　楊樹浦分防局向委高子鳳守戎帶領局勇數十名在是處一帶巡緝藉資保衛前日奉蘇松太道蔡和甫觀察諭令將所有局勇槪充巡捕其號及等件均須與十六鋪内華捕一律守戎奉命後卽於前日將局勇一槪攺易服色出差巡視矣 
[政簡刑清]  
　　昨爲法界公廨訊案之期捕頭查得捕房案牘無多當卽派探咨照中西官暫停讞案一期所有各案統俟禮拜六訊辦 
[匪黨横行]  
　　楊樹浦著名匪棍劉廟英係張桂卿之餘黨向來横行不法爲害閭閻邇又糾集同類數十人向鄉民趙俊生硬欲拆梢洋銀數十元不遂所欲將趙刼至荒僻處肆行毆擊事爲汛官徐惠林千戎所聞立帶勇丁四名前往兠拿劉等膽敢抽出白刃向前拒敵勇等各奮勇力當塲拿獲同黨一人不意仍被劉等刼回噫匪棍横行如此亦地方之憂也 
[流氓攫洋]  
　　本埠五方雜處良莠不齊流氓之多甲於他處拆梢打降之事幾於無日無之前日傍晚南市新馬頭和記米行執事人某甲手携洋銀二十九元肩負靑蚨四千翼行經花衣街左近忽有小流氓霜乙迎面而來覻甲不備將所持番佛攫去數枚甲大聲而呼飛步追上羽黨數人見勢不佳佯爲追獲將洋如數奉還始得了事 
[拘獲流氓]  
　　流氓殷蘭坪前因向鄉民莊阿虎拆梢銀洋莊卽赴縣喊控前日王大令特飭幹差會同美界包探石金榮至漢璧禮路九百零三號房屋内將殷拘獲解至縣署請究 
[扭獲被告]  
　　前者英界捕房管理槍砲之細崽孔阿寳投法界公廨控稱小的與朱德春同接工部局清潔事務被朱侵吞資本盈餘銀兩讞員朱明府准詞飭差拘提迄今未獲以致案懸日久昨日孔在老閘白雲樓茶肆與朱相遇遂扭送新巡捕房訴明一切捕頭著押候解回法界歸案訊辦 
[控追欠租]  
　　湯庭雲投英界公廨控杜庚垣積欠房租前日經帮審委員劉穆庭二尹提訊湯供寗波人在樹德公司經收房租杜租屋居住每月應繳銀五十五兩今被欠至五月之多共計欠銀二百七十五兩屢索無著故由洋人囑令來案控求究追杜供廣東人所欠租金俟小的售去店中生財卽當歸還尙求寛限二尹著將杜交保出外限一禮拜内赶緊繳銀聽候核辦 
[吞扇被控]  
　　今夏張王氏以鷹毛扇一柄托掮客許子香代爲售賣越時已久不付一錢前日氏在法大馬路與許相遇遂扭入捕房據情申訴捕頭著將許押候解堂訊究旋准交保候堂期集訊 
[窮途可憫]  
　　安徽石埭縣人張濟川因不容於嫂爲兄所逐來滬找尋其叔藉謀棲止不料其叔已於數日前乘輪船赴津不得已擬附安慶輪船仍回故里被賊竊去行李阮囊羞澀欲歸不得窮愁無路忿不欲生竟在洋涇浜鐵攔上解帶自縊適爲法界巡街捕所見立卽救下僅存一息因舁送捕房訴明原委解送公堂經朱森庭明府與何繙譯會商之下以其失路堪憐擬於罰欵荋证提洋銀十枚助作川資俾回梓里捕頭與兩通事亦聞而惻然復各贈尖銀一枚令置備衣服派探送至輪船眞可謂好行其德者矣 
[美界捕房紀事]  
　　女棍陳陸氏甬江人前晚在裏虹口橋畔膽敢將某姓女郎手上銀鐲攫去當由女之父母投報捕房請究捕頭立飭包探石金榮至穿虹浜左近將氏拘獲解送英界公堂請究○小竊張阿勝昨午在外虹口公和祥碼頭竊取舊鐵數十磅爲包探查獲解送捕房押候究辦 
[待澤孔殷]  
　　盛京堂曁諸善長鑒前電諒達連日下鄉邳宿湖城種麥不及十分之一卽數十頃之家亦告貸無門坐以待斃紛紛求借子種情願認利麥後歸償霖思稽遲時日豈能全活欲招集流肈無曠土游民之患非借貸種資不可我公顧全大局可否與諸善長熟商挪墊四五萬金以備上下江之貸以契照作質見月二分生息麥後歸償到期不繳地卽變價充公似此田地不致荒蕪流亡可以招集勝於放賑原知籌塾爲難不欲爲竭忠盡歡之舉然目擊時艱不得不爲將伯之呼是否乞速示卽禱霖九叩 
 
 

Page 4

 
 
   
 
 

Page 5

 
 
 
關鹿茸　自運眞正關東鹿茸貨色道地大小全備定價劃一童叟無欺以故遠近爭相購取凡有仕商欲購鹿茸片者蜜色血片粉片紗片等各種俱全貨眞價實當面切兌以辨高低 
靈芝草　靈芝仙草人不易得其治病也神效異常凡心肝胃氣諸般痛症服之立愈能長精神增氣力延年益壽壯陽種子補髓益腎强健四肢流通百脉神物也每個十元每瓶一元 
鹿茸丸　以鹿茸爲君佐以參桂加以淸補之品故名參桂鹿茸丸名馳遐邇遠近爭購妙在不寒不燥男女才纱四季相宜身體瘦弱老而無子服之體健身强添精種子每斤英洋八元 
天生术　天生野术産自黃山能補脾去濕和中益血無汗能發有汗能止利小便生津液袪勞倦止嘔吐調經定痛安胎保産益智淸心順氣化痰消食除滯正號每兩一元副號半元 
馬　寳　一名鮮答生馬之肝膽間蒙古常有之本草綱目云甘寒穩妥專治驚風一切凝症瘋症癎症兼療無名腫毒以及諸般花柳毒瘡屢試屢驗神效無比照本發兌每分洋二元 
人　參　人參以吉林老山者爲佳本堂常年派友親赴地頭選擇眞正老山吉林人參以供仕商採辦貨色分别上中下數等均各全備定價劃一童叟無欺功能補中益氣養血安神 
狗　寳　專治噎嗝反胃以及氣逆哮喘一切危險急症每服一分眞有起死回生之妙歷經試驗神效無匹凡居家遠行均宜置備少許以濟緩急是一大方便功德無量也每分二元 
全鹿丸　鹿爲仙獸性禀純陽故其一身皆能補益本堂以全鹿配合王道正藥按法虔修專治諸虛百損五勞七傷老年精神寒虛弱無子婦人子宮寒冷久不受孕神效每斤一元六角 
枷楠香　枷楠香乃治各種氣痛聖品無論男婦老少諸般氣痛氣逆等症專能下氣墜淡理氣順中煖精壯陽行氣不傷氣濕中不助火治心腹疼痛兼止痢驅風神效無比每錢一元 
龍涎香　龍者鱗之長每年春西洋海中羣龍齊吐涎沫浮出水面人採之及魚肚中剖得者初若脂膏乾則成塊其質輕飄其香數千年不散解毒生肌順氣化痰專療險症每錢十元 
仕商賜顧請認門懸　各大憲匾額　上海縣告示五色仿單套板回信林和靖梅鶴圖發票五萬字總藥目單萬寳全書爲記 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[羊城求雨]  
　　廣州訪事友人云天久不雨亢旱異常不特易肇火災且民間多患疾疫府尊周太守關心民瘼於本月十一日在城隍廟設壇求雨想至誠感神定能喚醒痴龍渥沛甘澍也 
[上海署縣瑣案]  
　　張有生投十六鋪巡防局控被李祥祥李桂全陳德生等毆傷移送至縣前晚王欣甫大令在敬業書院提訊張有生供寍波人向充輪船水手曾欠李祥祥洋三元前日如數付還李稱内有一元係銅質小的許換小洋又不允從以致口角旋被糾同流氓十餘人將小的毆傷叩請騐究李祥祥供本邑人在南市開殺猪作被張欠洋三元向之索取祇給銅洋一元遂向調換適張家中賭客麕集僧小的　亂清興將小的髮辮吊於梯上狂呼救命　李桂全陳德生在門外經過入内解勸張卽詐傷投巡局　控蒙　案下尙求鑒察李陳所供與祥　相同大令騐得張　生　無傷　　爲　惡著壯自新所再核李等三人卽行釋　旋　張之母妻投案哭訴大令開導不遵喝令掌頰始謝罪而去○英界公堂　送王長生李阿雲王建清誘拐女孩順金一案亦經王大令提訊王長生供紹興人年二十四歲爲人舁輿藉資餬口女孩順金由周金壽由紹挈之來滬據稱係渠姪女托小的過繼與人後由小的向同鄉王建清說明得洋三十元將順金過繼與王嗣被王建清盤問女孩情節不符不肯付洋周金壽現已回紹興小的旋被包探查知解送公堂移送至案求鑒王建清供紹興人與王長生在原籍相識今王長生　女孩前來說係周金壽姪女願過繼於人小的意欲納爲養媳說定禮洋三十元後盤問女孩知周並非伊叔小的故未將洋付給周卽借盤川洋五元回紹興偕同女之父母回來收洋後因船戶李阿雲因向王長生索取船資無著在街滋吵被包探獲解來案其女順金年甫七齡供詞不清王大令遂判發堂留養候伊父母到案訊明再核王長生收押王建清交保候示 
[上海巡局紀事]  
　　朱光榮向居於大東門外高巷頭妻王氏前日午前在附近河埠浣濯衣服有瞿福生者在彼挑水偶爾碰撞互相口角瞿口出穢言恣意詈駡瞿小春張阿毛張阿法等多人又復助紂爲虐以致王氏竟被　傷當卽扭交十六鋪巡防中局請訊局員　仲泉二尹提問之下王氏供稱前情叩請究辦瞿福生等自知理屈匍匐案前叩求寛宥二尹以不安本分判責一百五十板鎖示局前候覓妥人具保瞿小春等肆横帮兇咎有應得　將瞿責一百下張阿毛等各責五十下以示懲儆○昨日亭午時鄉人某甲至南市王家碼頭順興飯館内果腹不知因何與值堂人口角唇槍舌劍各逞　鋒鼓刀人某乙聞而不平突取菜刀擲去中甲頭顱血流滿面當卽扭赴十六鋪巡防南局喊控局員鍾偉臣二尹諭令赴縣請騐○楊阿八渾名　壳阿八住居大東門外荷花池左近素不安分往往遇事生風前日偶因細故與趙阿茂齟龉昨日又遇於途突奮雄威將趙毆傷頭面　心不甘服奔赴十六鋪巡防南局喊控局員鍾偉臣二尹以事起細微斥不准理趙遂投控保甲總巡局戴子勱明府暫飭　管候訊○周丫頭者不知何許人前晚在南市蕭家廠法國自來水工程處竊取鐵捛柄管廠人楊林立見之卽將人贓一倂拘獲交巡街捕勇送入捕房捕頭命暫押禁候請朱明府訊究○前者滬北新閘巡防保甲局委員張杏農二尹將戳傷捕夥之流氓王金生移解保甲總巡局戴明府研訊之下陳丫頭供本邑人年三十有四在捕役金順名下爲夥本年五月間王金生在新閘刼奪行人短衫爲小的所見立卽拘解巡防局中旋命小的看管嗣因偶不小心致被逃脫至六月十一日有人通知王金生在新閘橋北興飯館聚飲小的聞而往視果見王與　黨洪阿二及綽號荳粞賴皮三和等多人均在其内小的以彼衆我寡不敢勸手繼被彼黨所見强邀入内由王金生給刀與賴皮三和將小的身上猛戳三下急卽脫逃醫治至今方將痊愈此次在新閘南首順源館内與王相遇設法拘獲解至巡防局移交至案請爲嚴究丁金生供年二十歲浦東南匯縣屬張江栅人向以縫紉爲業今雖賦閑不敢行兇多事明府謂然則戳傷陳丫頭之事由誰爲首供稱實係三和起意共戳三刀後由洪阿二喚小的用鐵鑿將陳鑿傷兩穴此係實情叩求恩宥明府謂爾似此横行不法實屬法無可逭命鞭竹梢四百下旋命差役將其右耳割去判枷一月令巡捕營李哨弁派巡捕兩名每日與地保押至犯事地方遊行示衆此本月初七日事也至十二日又經張二尹將在逃之王桂生一名擒獲移解至局戴明府又命提訊王供寳山縣屬江灣鎭人在繅絲廠中工作度日六月十二日有素識之洪阿二令小的邀陳丫頭至飯館内聚飲陳先往小的後至則已吵鬧畢矣明府問係何人爲首將陳戳傷答由三和與王金生及賴皮阿四小阿金洪阿二等明府研詰至再供執如前乃判笞責二百五十下枷號一月交地保帶往新閘示衆詎日前王桂生與王金生暗中商通毁枷逃遁張二尹立將地保董福及看守之曹二等解送總巡局枷責前日捕役忽在浦東塘橋將王金生拘獲遂解至十六鋪巡防北局詎王桂生聞之密來探聽被捕所見卽命拘拿王舍命飛奔躍入浦中希圖漏網幸爲捕飭人救起扭交南市新馬路捕房捕頭王榮培命汛捕解送十六鋪巡防北局未幾張二尹飭役將人証帶至總巡局請戴明府提訊王供二十一日黄昏時陸阿狗交來鐵鑿一柄小的等遂得鑿開荷枷逃逸匿跡西新橋小客棧内甫及二日擬往浦東卽被捕役撞見拘至十六鋪北局王桂生供小的因金生獲住在浦東潛回思探實在不意卽被拿獲明府判將王金生責五十板王桂生從寛免責均著枷號一月交巡捕營看管曹二以逃犯已獲准干疏枷以後務宜小心看守如再疏忽定干重究 
[英界公堂瑣案]  
　　包探趙銀河禀前旬偷兒葉阿大在天仙茶園門首向某甲竊得眼鏡二副質洋三元被流氓韓雲洲所知糾同倪根耀冐充探夥向之勒索洋一元二角倪分用四角由小的查知是以拘案請訊葉供眼鏡係在路上拾得典質後被韓詐去洋一元二角韓供葉自願分潤小的並不冐探索詐叩求恩宥大令判責　二百板發　捕房管押一月期滿遞解咽籍韓責二百板管押三月倪責二百板○四百八十八號華捕禀稱小的在途巡緝見陳阿五拆取竹籬是以拘案請辦陳供詞支吾大令判責二百板枷號一禮拜○宋雪山控歇夥毛巨豐冐取皮椅二只報捕後由包探費阿銀　獲人贓送案請究毛供此椅本托宋子代爲揩漆並非冐取大令著將毛押候查明復訊○妓女謝小寳偕顧桂福控曹明山拐賣小孩乘間竊取衣物昨日提案復訊謝妓供曹行竊小婦人之物有鄧姓眼見叩求究追顧供與曹誼屬親戚不應拐騙小的所生女兒私圖價賣大令判責曹二百板發回捕房管押三月○雉妓陳李氏禀稱包車夫金阿二賦性貪懶業已停歇昨日又至小婦人處將車偷去投報捕房由包探李景福查獲今已解案叩求究追金供詞抵賴大令判責二百板○包探顧阿六禀稱賊犯金阿根行竊　阿賢棉被一條周靜臣家銅壺一把曹阿福家白布二十九疋今由小的拘獲起齊贓物送案請懲金供貧苦無聊作此不端之事大令判責二百板帶回捕房管押三月○包探朱阿高禀前日蔡阿寳鎖門出外被王阿惠乘間入内竊取棉被一條經小的查獲人贓拘　請辦大令判責二百板○二百三十九號華捕禀稱周阿福冐充探夥至松江路見陳福生懦弱可欺向之扭住索詐洋銀一元不遂所欲肆行毆擊適爲小的所見是以一并拘案請辦陳供與周素不相識彼乃自稱探夥欲索洋銀一元奈無力付給致被　毆求恩懲辦周一味求恩大令判責二百板荷枷二月發犯事地方示衆 
 
 

Page 10

 
 
[東官報]  
　　藩轅牌示升補欽州吏目朱若均先赴任合浦縣典史潘從政飭回本任新安縣縣丞缺委布照　陶　　署理博羅縣知縣委試用知縣葛肇蘭署理永安縣知縣缺委候補知縣鄒翼清署理歸善縣知縣缺委候補知縣鄭業崇署理准升順德縣江村司巡檢方策飭赴新任　　縣　塘司巡檢王存武因案撤任遣缺委分缺用興史王堯齡署理仁化縣扶溪司巡檢趙臣選病故遺缺委分缺問用巡檢羅祖蔭署理 
[使君壽考]  
　　頃蒙丹徒縣王伯芳　府將充公欵撥助賑捐洋一百元張少雲翁交來侯敦古堂求病愈洋一百元半潭居士求病愈洋廿元當此沈災迭告需賑甚殷諸君子體念時艱多方佽助行見一誠感格百福駢臻郤病延年猶其餘事耳除各掣收照外乞登報牘奉揚仁風[  上海六馬路仁濟善堂籌賑公所施則敬等謹誌]  
 
 
 

Page 11

 
 
   
 
 

Page 12

 
 
   
 
