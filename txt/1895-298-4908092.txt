# 1895 - 298 - 4908092

 

Page 1

 
 
[珍物待購] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣椿陰功且可增輝藝圃誠一舉而兩得也計開朱漁珊帖一部高澹游山水一輻米南宫字手卷一軸天青緞馬褂料一件 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板朱免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[書李平江所議籌餉十䇿後]  
　　今日之籌國計利民者動言變法以爲欲言富强必先從此入手不知變法誠未易言也今中國之痿弱不振也久矣積習相沿積弊相承以彌縫掩飾爲善圖以苟且因循爲得計以誇詐虚憍爲專長至以若何可禦敵國外患若何可圖富國强兵若何可練兵講武若何可儲材設備以佐中興之盛烈者則未之聞也前者法事旣定或有言曰法事之終卽兵事之始誠以兵不可一日去備不可一日忘也勵精圖治正在此時誠能如是何至有今日之變今者中日議和創鉅痛深方且臥薪嘗瞻枕戈寢干以淬厲全神力圖奮發自强期一洗此耻竊以爲和議未可長恃正宜及時明政内以撫我民庶外以固我邊防夫戰守以愈講而愈精才力以愈用而愈出合中國之物產人才亟爲頓整實心實力以行實政民安有不富兵安有不强前時法難旣平平江李元度曾密陳籌餉十䇿通逹明晰坐而言者可起而行使當日臺省諸公從其言而施布之措之於實事又何至有今日之患乃當軸者熟視若無覩言之諄諄聽之藐藐誠可爲太息痛哭流涕長太息者也顧及今而行之猶未晚也其所陳一曰减漕運可以汰冗員節糜費歸實用前乎此者馮君林一所著抗議中已先言之而迄未有人起而爲之者無論能行亦未有繼之而陳詞於當軸者爲可歎也二曰辦屯田兩江兩湖浙江所有三十七衛八所皆有給漕丁耕種之田今漕運旣廢其田皆可另予民間耕種一例徵糧納稅一轉移間歲可贏數百萬折收田價一時可立獲鉅欵理財者何以未經議及徒泥守成法不知量爲變通爲可歎也三曰裁員弁國家所有冗員閒秩不知凡幾徒糜廪祿無益而有損不獨小者可裁大者亦可裁歲中所省當不可計算今仍舊制無所損益爲可歎也四曰重農政民以食爲天農爲四民之本泰西專設農部日本亦立農務官皆收實效勸樹畜興蠶織用機器所利非一民是以富今中國漢然置之不爲講求坐視其窮困而不爲挽回爲可歎也五曰整淮綱今鹽務之弊極矣亟宜設法整頓不然自有之利將盡失之六曰改鈔法泰西行鈔幣公私利便民樂奉行何則有以取信於民也中國前代行之卽多窒滯不久遽廢今欲行之莫如盡杜流弊苟堅以信何患不公私交暢哉然而難矣七曰招鼓鑄令各省廣鑄金銀銅三品之錢務使輕重均而價值一毋少參以僞成本旣昻立法又嚴自不患有私鑄矣八曰開礦廠中國礦產之富甲於天下藴藏富有菁華未洩泰西諸國久已垂涎我不自開他日必有代我開者爲可慮也今莫如與民共其利使民間得以糾股集貲自行開採以所得若干成歸之於官苟有利焉毋使官得掣其肘若有時力或未逮可撥公欵爲之佽助則開礦之利自然日興一日煤鐵饒足國自富强九曰籌開墾中國雖地腴民稠然曠土尚多西北可行屯田之法荒蕪未墾之地由官給貲招民耕種著有成效優加賞賚以示鼓勵久之自然獲利無窮十曰節麋費中國物力豐盈財源充裕苟善爲之其利不假外求而自足無如大半侵漁於官吏之手亦有上不在官下不在民而中飽於吏胥者一漕連也一河工也一鹽務也一關稅也一釐卡也其弊不勝僂指歴代相沿根深蒂固安能一旦掃除其他如辦貢如織造如工部之興築如各局之製造皆必務求實濟核實開銷可廢者廢之可减者减之斟酌損益務合機宜近時計臣於理財之道未能明乎其大者遠者廣拓規模開源以節流而反欲撤去海軍停止武備學堂裁省出洋使臣經費使遠方益肆其輕藐而反有以窺我之微矣至於李君所言籌餉之法似乎或有未盡今日之所以民窮財盡者其患由乎通商自通商以來我内地之土貨日少而外來之洋貨日多我國雖徵稅抽厘而所益不敵所損我之商販以絲茶爲大宗年來其利日微折閱者夥而鴉片之入未見其减我雖廣種鶯粟無補也洋人之仿傚我貨物者日增而月盛卽針鈕刀線之細無不仿製而中國之好異喜新者多好購買坐使其利日流於外洋至小民無業可爲束手受困若此則我與之通商見其害而未見其利猶之渴飮酖酒未有久而不斃者不知此則全在乎自爲这也欲去害而就利在一轉移間試觀日本與西人通商專講精選土貨自運外洋商人或有虧累則官助之不以賠折而沮二十餘年來商利歲入至八千餘圓商務盛則交涉得平國勢自振一旦國有大事商人羣殫其財力以奉國家而軍餉無患具不足其大效明騐若此我國苟欲立富强之基務當官商相通上下一心先以振興商務爲第一著富軸者盍於此加之意哉 
[本館接奉電音]  
　　昨日就師飛電傳來上諭二道敬謹譯登○九月初九日奉上諭徐桐等奏勘估菩陀谷萬年吉地工程開單呈覽一摺朕欽奉慈禧端佑康頤昭豫莊誠壽恭欽獻崇熙皇太后懿旨所有菩陀谷應修各工著派慶親王奕劻兵部尚書榮祿承修欽此慶親王奕劻等務當督率工員敬謹辦理單二件併發欽此同日奉上諭雲南布政使著裕祥補授丁體常著補授甘肅按蔡使欽此 
[臺南近事]  
　　厦門訪事人來函云爹利士輪船於中秋節前二日由臺南到厦署理臺南府縣兩印之忠大令滿與署臺灣府篆務黎伯鄂司馬景嵩二人搭船同來并有忠大令所帶親兵二百數十名因劉淵帥訪悉大令營中之勇有與日本往來恐有間諜在内致臨陣反戈之事諭令自退内渡黎伯鄂司馬則因彰化城失守與幕友等雜難民中逃赴臺南一籌莫展不敢往見軍門劉帥以二人膽識不過如斯擯而不納二君故潛回厦門暫住某某行内司馬擬待病愈再赴閩省大令則祗得仍回浙江候補并聞大令之勇附搭輪船來厦船資七百餘元暫由瑞記洋行代認必得此欵清完始能脫然無事也○八月二十七日清晨爹利士輪船由臺南安平來厦船中搭客男婦約一千二三百名口據云日本已派兵船載兵五千人往犯打狗鸞嶠等處而中路之嘉義縣城刻亦戒嚴劉淵亭一軍孤立外無援兵内無糧餉恐難久持倭人水陸并攻有進無退百姓目覩情形祗得相率逃回内地爭搭輪舶故該船乘勢居奇漲價每名向本三元者今則每人須五六元爹利士於廿七日下午二點鐘又復開往臺南裝運人口聞某洋行恰有商輪泊厦亦擬撥 
 
 

Page 2

 
 
往臺南載客以分爹利士之利權云又據西人云廿七爹利士船帶到某國兵船信云打狗之南岸已被日本佔去又有臺南友來函云日本兵船約十餘隻英德美法各國兵船七八隻在安平一帶停泊以待觀仗劉淵帥於二十六日捉得奸細七人卽梟首示衆○九月初一日得忌利士公司爹利士輪舟與建和行之泉州商輪兩船啣尾由臺南安平開來厦門船内逃難男婦共計一千五百餘名婦女居十分之七據船中難民口述日本兵船於八月廿五日開砲攻打旗後砲臺至廿七日派大隊兵丁進攻打狗以新募華人剪去髮辮者爲頭陣登岸當被地雷火砲傷死者數百人然皆奸民之自取其死無足恤也唯日本兵船遊轟旗後砲臺砲臺乃劉大將軍之公子駐守竭力備禦還砲將日本兵船兩隻擊傷有一隻深受彈傷船將沈没駛櫊沙灘以待修理砲臺力支兩日夜後因大砲燃放太熱炸裂不能抵禦退往内山本地百姓之慘遭殘殺以及投海自盡者不知凡幾屍如山積血流成河倭人見男婦投入旗後内港海者在載沈載浮之際不但不救而反用煤水油傾入海面以火燃燒尤爲慘酷刻下旗後打狗已失恐臺南府城又係土築低小難期久守又聞劉淵亭大帥現在又患兩骽浮腫之症所部勇兵又乏糧餉孤軍無援實難持久且臺南半隅爲海島絶地非越南安南三宣地勢廣大可比以致英雄無用武之地嘉義一城失而復得本地土匪頭目又多反覆無常中國奸民貪倭之利甘爲用命爲之引帶路徑避出設有地雷火砲之處致使劉淵亭軍門不能在此大功殊爲可惜○初二日爹利士又往臺南於初三日由臺灣安平開回厦門已抵厦港大擔口外忽被日本兵船跟追攔住派兵上船搜查恐船中有劉永福大將軍在内船中人客内有四人相貌與淵亭軍門仿佛日本兵官卽欲將此四人拘去爹利士不允當卽升旗求救升旗山升旗樓遙見卽懸旗轉報洋稅關知照嘉士洋行主卽乘南澳商輪前往搭救到時與日本兵宫議以按照軍法日本與臺灣開仗不能在别國地方邊界及别國船隻拘拿逃出敗兵辯論後日本兵船卽派兩弁官偕同爹利士船入口迨至入港已下午六點鐘時船一進港未經停泊雙槳小船卽紛紛登船接客搭客數百名當卽趁之登岸日本兵船弁官見所擬扣拘之四人亦已登岸不知去向卽擬投謁英國領事官而領事以不相識未與接見却之該弁始廢然而返○初四日午後爹利士船進口之後據該船搭客難民云自廿七日旗後砲臺失守之後府城卽被圍至初二日城内賣物者不收匯票一律均要現銀軍民彼此驚慌兵勇互相搶取初三日城内大亂劉淵亭軍門見軍心離散難以收拾不能抵禦倭人亦乘勢派兵登岸府城卽陷府城之失非日本攻佔乃華軍之欠餉兩月民間因不用鈔票營兵無食肆搶内亂軍門倉猝無法亦天數之使然也聞軍門暫退内山去矣又謂軍門之三少君與親隨家丁旗牌戈什及平素豢養之狗數隻皆與爹利士船到厦并云在臺南觀仗西國兵船中人言日本兵登岸逢中國兵民卽亂砍亂殺婦女則姦淫難民男女跳入池中求死者復以煤水油傾入然火燒之眞兇殘之極慘不忍睹日本復將臺南兵勇拘掠搜去軍器擬將此次之兵載還中國或帶回别埠泉厦交卸初六日某洋行卽購雇輪舟開往臺南攬載難民以與爹利士船爭分利權也 
[譯東報紀索還遼東事]  
　　本月十八號中國京師電逹東京云東三省還地一事刻已開議十七號日本全權大臣林氏中國全權大臣李氏第一次會晤林氏將要求各件提出其最要者一中國政府賠償銀三千萬兩二俄德法永久不敢占東三省之地中國政府亦不能割讓三大連灣許日本貿易自由四大東溝及大孤山爲新通商埠 
[譯東報紀高麗變亂以後諸事]  
　　高麗王妄自尊大自稱皇帝并先廢王妃閔氏其僞詔曰朕臨御三十二年治化未能内洽王妃閔氏每引親黨蔽朕之聰明剝人民紊朝政賣官爵種種貪虐地方盜賊因之四起宗社瀕危朕甚惡極因朕之不明知之而不罰雖然亦顧忘其黨與前曾思所以遏抑之去年十二月告於宗廟后嬪宗戚不許干涉國政誓告後深冀閔氏之悔悟詎閔氏舊惡不悛仍密引羣小輩離朕之同姓阻止國務大臣之進見今又矯旨解散軍隊激起事變離朕以避其身復蹈壬午之故轍是於王妃之爵德不稱其罪惡貫盈不得已傚朕家故事將閔氏廢爲庶人韓歴二十二日又下詔曰朕念王世子之誠孝廢妃閔氏特賜嬪號是日將卽廢妃事告於太廟悶宫○事變後下午又詔曰今後凡百政令皆先由内閣大臣議定請朕裁可然後施行所有内閣臣僚當依宫内府所之官制各自恪守不得越違○韓歴上月二十三日清晨度支部大門柱上貼有紙條閱之係本部大臣沈相薰之辭職表蓋其人已掛冠遠引自城東南至水口門邊而外人無由知其蹤蹟耳○韓宫侍衛隊長江啓薰當練軍隊入宫作亂時與之抵抗不敵而死按洪於前年變亂之際叅見王妃將妃劍負於背擊破障壁以避難事後妃遂寵遇之今又遇妃難而死固宜○前大院君一朝失勢幽閉孔德里邸中王妃如何待遇外人不得而知今據其愛孫李俊鎔言孔德里邸第常有巡捕八名警護以阻止各人往來且宫中無粒米半錢頒給大院君不得已賣家具以充日用至此乃得洩其憤懣云○東京日日新聞社接韓京訪事人電音言俄公使上書勸韓政府謂大院君親裁庶政後國王不過徒擁虚器今請速將政權復歸於國王○朝鮮此次事變各日報均言日人干涉其事駐韓日公使三浦氏未能先事預防是以日政府急命回國計同時奉命回國者除三浦氏外又有書氓官杉村氏陸軍中佐楠瀨氏譯員國分氏准補外交官日下部氏警部萩原氏共六人聞政府當審明事情依制懲處也○上月八號韓宫變亂時國王召見日公使三浦氏公使於黎明進宫與王及大院君議善後事時俄美兩公使亦進宫請見王拒絶之俄公使躍而起曰王許日本公使謁見何獨不許我等謁見乎旣而俄美兩公使進見時俄公使卽在王前與日公使議論激昻事後各國公使會議各命警備兵一隊屯駐京城護衛使館正午俄國下碇仁川之軍艦艦長某君兼程入京十號天明俄軍艦壳利子派兵六十餘名送軍器入京十一號又有急行水兵二十餘名入京現泊仁川者有俄艦一艘聞一二日中俄軍艦將陸續到仁川鳥港下碇之俄艦隊則已於二十三號正午時出港美國亦有水兵三十名駐京京城仁川間人心洶洶咸憂事起當時仁川俄美日各寄泊兵船一艘近日續到日兵船二艘英船亦有入港者 
[京江會景]  
　　鎭江訪事人云七濠口東街濵江一帶向爲寍波米船停泊之處船帮中人曾於去年春新建大王廟屋宇寛敞裝飾華麗今夏大雨時行坍塌不堪七月間船帮中人出資修葺廟貌一新每逢正九兩月各船帮好事者集衆賽大王勝會並召梨園子弟演劇酬神本月初一日爲大王神誕好事之徒歛貲賽會幾如淮陰將兵多多益善前數日命儔嘯侣手携黄紙簿向各船户派捐約集青蚨二百餘千翼特召同福名班演戲五日一時歌者舞者聨袂登塲衣冠則曉日光流絲竹則行雲響遏廟内張燈結綵踵事增華晚間燃點各種明燈輝煌炫目所幸日麗風和麴塵不起是以繡閣名姝緑窗妙選肩駢趾錯爭先往觀衣香鬢影相屬於途初三日午後有某甲者衣履華美幾如三河少年正在娛目騁懷忽覺腰際微動急撩衣視之則腰帶上所掛銀表一枚已不脛而走四處找尋杳無影響祗得連呼晦氣而已古通巷某姓家婦女成羣月貌花容華妝麗服並肩携手至廟閒觀日之夕矣興盡而歸聨翩入室不料匪徒尾隨其後潛入屋内强奪衣物首飾婦女急出門呌喊賊遂携贓遁去奔至江干駕一葉扁舟乘風上駛向三江口而逃海闊從魚躍天空任鳥飛不啻行所無事矣 
[隠姓修橋]  
　　杭州衆安橋回祿之後和合橋上石板俱被壓碎行人頗爲不便刻有善士雇工修整不欲顯其姓名可謂隠行其德者矣 
[成就姻緣]  
　　漢陽某巨商在外貿易積資頗厚妻某氏年逾天命膝前子女各一子方舞勺而女已及笄祗以選擇太苛尚未得乘龍之壻女有中表弟某甲韶年玉貌在某布店爲學徒父雖有意而母嫌其貧以故高低未就也然甲以中表親時時出入向不避嫌久之女與甲竟成苟合且誓爲夫婦一日貪寢忘曉爲其母掩執甲恐懼欲逃女急攬其衣袂謂甲曰死則同死何懼爲母見女意决裂反以温言慰之卽告諸女父以帷簿不修恐貽外人譏誚急令媪贈資於甲囑其倩媒下聘遂於月前入贅其家其母雖嫌貧而彌縫無跡較西廂記中之崔夫人解事多矣 
 
 

Page 3

 
 
[義龍復興]  
　　杭州聨橋廣福集義龍暫停一事已合前報兹悉該集之興係由向開綢鋪之汪某倡捐巨欵以成此舉當時汪以年老不願經理其事故由王某爲總司而王又以足病不能躬親經理凡事俱假手於人以致夫役工食動多尅扣一切救災器具亦不齊全所以不能踊躍爭先迨太衆集議後又以帳目不清無人接手故有暫停之議兹悉該集中人於本月初一日在蔣廟會商擬將前帳一筆勾銷另行重舉仍由汢姓總管而以裕通裕興兩典執事人爲帮辦所有各户捐欵俱新立票薄另爲勸募擇日祀龍以圖久遠集中人大半均已允洽惟前時尚有存欵及遺失器具等仍須向王追賠也 
[錢江霜信]  
　　浙江所屬嚴州府地方爲入徽之要道時有匪徒出没其間向設防營以衛商旅上年海疆不靖各軍奉調赴防另招新軍以爲防衛刻下和議已成新軍俱已遣散而該處駐紥之勇不能一日無也因由統領李副戎分撥楚軍兩營交叚叅戎生福管帶赴嚴擇要分駐以防賊盜○下城東園地方嶽廟斗壇於初六日過關是日往彼進香者由壇中人供午飯一餐不取分文遊人往來如織幾無立足之區聞所擺素飯計有四十餘席云○署紹興恊鎭曰海山副戎桔生之少君文定餘杭褚孟章太守成憲之女公子爲室涓吉於本月初六日迎娶太守筮仕吳門携眷來杭置辦粧奩極爲豐盛先期雇舟發運赴越太守於初四日親送女公子至紹在郡城賃屋暫住省城紳士前往賀喜者頗衆所用綵輿燈綵均由副戎派人來杭雇定因越地崇尚樸質不堪適用也○藩轅牌示遂昌縣缺以候補知縣史恩緯請補臨海縣典史缺以部選是缺之陳寳麟赴任○杭人每於九月間文人雅士爲文虎之會射中者酬以點果紙筆之類而重九日尤盛素推楊春浦廣文爲謎伯所製俱極精巧美不勝收聞在吳山葉公祠舉行是會云 
[法員謁客]  
　　金陵訪事人云法員德托美君於本月初四日乘招商局某輪船至江寗天主堂神甫蘇君繼章聞信之餘帶領各教友至下關迎迓德君略叙寒暄卽乘緑呢大轎入城至旱西門天主堂暫駐次日趨赴督轅謁見張香帥香帥命開中門迎入煮茗清談旁有繙譯官傳語良久始出比及麒麟門下德君與香帥作别登輿其爲何事而來則非外人所得知悉也 
[神山雜志]  
　　蕪湖訪事人云前月望日喧傳有開米禁之說遂見本埠商賈及遷往鎭江之米號米行欣欣然得意歸來揚旗擊鼓重整生涯内河商販亦漸次運米來售千檣密集百艦横排廣商遂於二十一二日次第開盤兼收並蓄踴躍異常不及旬日已如馬伏波聚米爲山闤闠生涯亦遂漸有起色至九月朔日起廣帮忽又一律停收以致米外各業及附庸於米之各項工役狐疑蠭起猜測盈庭咸謂又將如前虎頭蛇尾屢議屢寢因面商人復興致蕭然頃始探悉弛禁之令兩江總督張香帥確已允准惟善後籌防必須令商人酌輸捐項厘訂條目多則於月初某日電咨總督署約重九前卽可核定蕪湖道袁觀察亦卽挈帶公文遄返並聞香帥已委某道某府二人卽日偕觀察來蕪會訂抽捐章程云○初七日爲霜降令節蕪采營王梧岡叅戎率同城守營張守戎練軍營胡把戎及保衛營河口汛等員弁盛陳儀仗前赴東門外校廠恭迎喜神用木主上黏黄帋硃書霜降二字舁以綵亭護以洋槍隊大旗隊馬上鼓吹衝天棍軍樂儀仗羽葆繽紛循北門城下繞出二街過吉祥寺轉長街由徽州碼頭渡河由南岸迤邐復繞至東門進城經過長街短巷凡璇閨麗質繡户名姝莫不高捲珠簾憑樓縱目一種粉膩花香風景較之迎春時有過之無不及洵昇平好景也○招商江裕輪船於本月初二日上水晚間七點鐘時行抵蕪湖有口操湖北音之少婦二口偕一男子姗姗其來上船探望親串旋卽喚划船登岸二少婦先移蓮步扶上划船男子隨行其後偶一失足墮入江心少婦急呼人救援鄰划卽羣起援手適男子一躍出水划船户急伸手攫之詎料一失手竟湧入船底以致江流有恨永無再見之期少婦放聲大哭一呼阿兄一呼郎君搥胸頓足俱欲同赴清流新關水手及查船勇丁見之急爲救阻並扶令重上躉船少坐然後命水地保送之回家次晨少婦復扶老媪重赴躉船哭閙云死者乃媪之次子被查船勇丁推攘致占滅頂誓欲得而甘心司事告以與躉船無涉媪又奔至横街查船委員黄君公館拚命並扭住公館火夫某甲指爲昨夜推墮其子之人奔至縣署控訴李邑尊諭以死生有命豈得妄爲委咎且當時少婦旣不拘定事後尤難算數並謂祗可盡力撈屍姑念老弱貧寒飭令救生局派船偕爾等在江面打撈可也洎初六日屍身猶毫無蹤影媪又奔至黄君公館索閙經湖北會館司事出塲勸解○上月二十六日之晚益利輪船上水行抵蕪湖寺碼頭晉豐恒學徒因接其母附坐小划船回岸划船底忽破漏水卽汩汩而來行至江心全船沈没渡客十人獲救其八獨徒與舟子不見蹤影二十九目徒屍始在下游木牌邊撈獲適其母已到抱屍大慟良久始收殮暫厝荒郊聞徒家頗温飽早喪所怙賴寡母捧負長成且已文定益利船領江人某姓之女爲室滿擬藝成歸娶佳兒佳婦可繼宗祧乃無辜喪命無怪其母之痛哭不止幾若西河之喪明也○本月初二日爲西人禮拜之前一夕西國官商醵資設讌於新關後彈子房邀請駐泊江上之英兵輪船統帶並隨員弁兵一時梨花柏葉互勸殷勤碧眼虬髯歡騰四座房中裝點各種燈彩映以五色綵旗光怪陸離恍若置身長春國裏酒半各西兵有善優孟衣冠者更搬演西劇並有西婦與男子曲肱相抱搏擊跳躍以爲笑樂輕歌慢舞拘檢毫無直至銅龍漏盡始各扶醉歸來是夜兵輪船又放電光燈長虹閃爍普照大千斯誠海外之奇觀也○上月二十日署皖南鎭任謹齋鎭戎由蕪湖乘某輪船赴金陵謁見張香帥又轉輪上駛至皖晉謁福少帥商辦裁勇節餉及善後各事宜至月之朔日始賦言旋仍假道鳩江在練營小住一夕翌晨遂返旆○前報紀蕪湖縣李邑尊因某烟館夜深違禁當街笞臂以儆不料胥役卽藉以爲利邑尊除將索費之差役兩名痛懲斥革外又親書硃諭榜諸國門謂本縣巡夜稽查原所以防盜賊清窩頓卽有通匪而深夜售烟違禁者薄加懲責亦所以儆戒豈容差役反藉以爲索詐自示之後爾等但懍遵二更閉門外來生客概不容納卽是正經良民胥役敢有需索規費許卽來縣喊禀倘或隠忍甘予賄賂一經訪聞定卽與受同科 
[賽馬初志]  
　　昨係西商賽馬之第一日午後細雨廉纎路途泥滑而與賽及觀賽者其興致仍不稍衰是日賽九次第一次六馬共賽順全隆勝第二次五馬共賽洋人禮勝第三次十九馬共賽祥茂洋人代洋人沙勝第四次八馬共賽祥茂洋人代勤别生勝第五次四馬共賽公平洋行洋人代平和勝第六次九馬共賽泰興洋人代馬立師勝第七次十馬共賽美最時勝第八次十一馬共賽順全隆勝第九次九路共賽又公平洋行洋人代平和勝賽事方畢已萬家燈火照遍通衢矣其有未及往觀者請於今日續觀可乎 
[預備祭奠]  
　　本縣黄大令探悉原任福州將軍慶軍帥在任仙遊現由公子輩扶櫬回旗道經滬江不日可到是以預飭辦差丁役在金利源馬頭預備供張陳設整齊以便屆時恭迎設祭弔奠 
[堅辭堂董]  
　　本城普育善堂董事朱君吟香前月病故堂事乏人經理聞經關道憲黄觀察諭楊子甘封翁姚子讓孝廉爲該堂董事楊姚兩君禀覆堅辭意欲另舉一人經理未知黄觀察允准否也 
[幾古滅頂]  
　　前日下午有美界北蘇詶路某船局木輪船滿載搭客開赴杭州駛至蘇州河大橋下適與橋樁碰撞受傷頗重而舟子猶未之知也鼓輪入浦江未幾水由船底入船將沈下諸客驚駭欲絶疾聲呼救經附近极板船駛往救援得以同登彼岸旋將受傷船帶至岸旁修理 
[重辦縫工]  
　　縫工評理已紀報章英捕頭查得爲首把持者係寗波人馮瑞榮史烏生李順金糾同徐星方王金富楊瑞泰陳定海黄卿祥何順錫姚芝立張順發王阿定王金榮馬金發陳榮卿周鳳彩陳阿法沈順才王友榮徐少德趙秋和陳鳳卿吳啓正鮑生林張忠渙吳長生張 
 
 

Page 4

 
 
少根王順才王阿昌二十九人在虹口萬陽茶樓聚議停工遂遣包探張阿五竇如海倪順泉范進才率同中西捕役將一干人拿解公堂千復泰魏元泰經祥記何錦豐王德泰何立昌周恊昌順益泰王順泰九作主投案遞禀聲稱小的等均在治下開設西國成衣店冋雇紅帮裁縫工作邇者寓滬西人日益加多以致工作甚忙間雇本帮裁縫之曾入行者工作不料馮私相創議謂本帮人雖曾入行亦不許縫製西衣因糾同史李等人聚衆停工意圖挾制馮供稱小的係寗波定海縣人此次甫由日本來滬不敢敢衆停工史王供與相同徐等同供稱小的等悞聽馮語以致停工二王同供稱小的等二人在某洋商處當細崽昨日主人因伊等爭閙囑小的等往觀悞被拘拿事與小的等無涉屠别駕商諸傑代副領事判令將馮管押半年期滿笞責五百板再行管押半年期滿再行笞責五百板然後遞解回籍永不准其復來史李各笞責五百板管押三月徐等二十四人各笞責三百板管押兩禮拜二王卽行開釋 
[源源而來]  
　　昨日接到山東昌邑縣劉星階助直隸賑捐英洋五十元容卽匯解災區俾災民早沾仁澤爰登報章以誌感德 
[贈圖鳴謝]  
　　葉君子雲精於測繪之學近見臺灣事起劉軍門與日本相持轉戰多時勝敗無定而行軍之要先在熟悉地輿因親往測量細加撫繪不特山川形勢皎如指上螺紋抑且遠近海程一一備載關心時事者誠不難一覽而知也石印旣成介我友沈君松甫以數幀見贈爰綴里語以答高情 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗水寒潮]  
　　揚州訪事人云某日南門外有盜匪夥刼某錢店曁某油坊旋經駐防各營追捕逃逸翌日事主據情赴有司衙門呈報江廿兩邑宰會同營汛前往履勘似由西路而來仍向西路逸去訊之街鄰合稱聆其口音似湘皖居多頗類游勇幸油坊曁醬園皆所失無幾邑宰允爲飭緝並向各店主云此次盜匪不能滿其所欲而去爾等此後尤須加意嚴防隨回城禀諸運司曁太守擬請將三河駐防營兵咨調數棚至南門街左近駐紥以資保衛刻已拔隊前來矣○上月之杪東鄉大橋鎭某店被竊事主赴保甲局呈請飭保緝追局員王姓飭巡兵下鄉傳喚本坊地保越日地保始來鎭倩本鎭某董向局員緩頰謂實因病重以致悞公一俟稍痊卽須赶緊追緝局員以礙於情面而允之詎料是夜地保卽病勢增劇由親戚舁送回鄉行至距家不遠遽爾溘逝地保之妻以局中傳喚而去今忽氣絶而回疑局員有威逼情事加以旁人慫恿逐奔赴揚州府署呈控沈太守委江都縣葛邑宰前往勘騐仵作喝報死者因病身死並無别故邑宰大怒遂喚地保妻至案下訊以何人唆使上控地保之妻再四哀求始令具結領理旣而局員令某店酌貼若干以示矜恤訪事人筆述情形如此而標其目曰邑宰勤明然執筆者則終疑其中尚别有曲折也○本月初六晚郡城南皮巿街口某南貨店學徒持火汲取洋油不知如何悞隊火星於洋油箱内登卽轟發火滿店堂幸有門外行人帮同僕救始得熄滅未致成災然店内貨物如山已蹂躪不少矣 
[縣案照登]  
　　新閘聚源飯店主王瑞棠投縣喊控董三福小阿榮等打毁飯店毆傷請騐黄大令卽倩帮審委員夏芝蓀明府升坐花廳提訊騐傷王供本邑鄉間梅家弄人本月初六日在滬北新閘開張聚源飯店初七日董三福小阿榮糾同流氓二十餘人來店沽飮點菜要炒蝦仁蟹粉答以店小無備董等大肆咆哮敲檯拍凳遂將盌盞什物打毁無存小的懇其息怒亦被毆傷右肋求騐明提究明府得供飭仵騐明右肋有木器傷一處明府判令回去自行醫治一面候簽差提到董三福等訊明確情再行核辦○翰林院侍讀文芸閣學士前在申江寓居某　棧動身時行李下船失去衣箱三只皆緊要物件函請上海縣飭捕查緝一案已紀前報兹已日久尚未查獲黄大令前日飭捕傳齊扛夫頭目唐阿弟程炳泉吳桂榮洪俊卿周永生倪位卿謝阿虎沈才卿八名到縣先行收押聽候堂訊查究○本縣昨准爛泥渡巡防局移送曹廷昌扭送忤子阿堂不受教管專習下流請爲嚴辦到縣後值日差據情入禀黄大令諭著看管候訊○陳時氏扭控周荃荃不還方單求請訊斷前晚經夏明府提訊陳時氏供本地人因婆婆在日有方單一紙借與周荃荃之父周長全抵押錢三十八千以濟一時之急不意嗣後延宕不取而今事隔年久屢向催索置之不理是以扭控來案求恩斷還周供亦本地人父親在日借陳方單抵於徐姓處押錢三十八千小的業經還過二十千尚少十八千本應措齊取轉歸還前途實因無力措辦今蒙訊斷尚求寛限明府以周所供還過錢文尚有支吾之處著收所押交原告飭退候示 
[英界公堂瑣案]  
　　包探杜雲卿禀稱昨日陸星法糾同張阿二張仁生冐充包探夥役至王小妹家訛詐洋銀事經小的查知拘請究辦小妹花容暗淡蓮步娉婷低囀鶯喉喃喃細訴略稱奴已被陸張迭次拆梢不堪其擾求大老爺嚴加懲辦俾奴可以仁宇常依陸及二張含湖其語欲吐仍茹别駕判令將陸重笞五百板阿二仁生各笞二百板驅逐出境○包探杜雲卿解朱明裕到案禀稱此人每於黄昏時持僞銀首飾至各當鋪質錢事經小的查知送請侒辦朱供稱小的係蘇州人此種銀飾有人囑小的製成因有急需暫行付質别駕判令笞責一百板僞銀飾充公○包探黄四福禀稱岳福林因事到案經大老爺笞責管押旋被老犯朱興隆拆梢岳不得已脫付布褲一條經朱洪春質錢使用事爲捕頭查悉倩小的解送請懲岳聲訴前情朱供稱岳欲買飯自願將衣褲質錢小的等决不敢拆梢尚求恩宥錢供亦相同别駕令過堂比究○包探何瑞福禀稱鄉人侯新桂牽牛一頭行經龍飛大馬房前牛忽奔逃幾致將馬觸傷幸經某號巡捕拘住今特解請訊懲别駕判罰洋銀一元充公○粤東人王阿生不知何故與薛王氏互毆經包探倪順泉解請訊判薛王氏供稱小婦人與王並不相識不知因何將小婦人兇毆王支吾以對别駕判令掌頰一百下 
[賽馬停訊]  
　　昨爲秋季賽馬之第一日西人循例停辦公事法捕房咨照讞員鄭大令暫停讞務一期 
[法捕房二則]  
　　某甲將薪沙遜棧單一紙計貨銀一千六百兩托某乙抵押銀兩乙將此單向後馬路寳和錢莊抵銀一千兩另造僞單一紙還甲爲甲覷破將乙扭控捕房捕頭命押候飭探至後馬路寳和錢莊問明原委再行核辦○法界車寓主某老嫗爲車夫虧欠租錢十餘千向索不還在途遇見扭送捕房翌日經捕頭訊問車夫云有金印戒一枚爲寓主之女取去未還捕頭以無証據未便准理著卽出外措資歸還租錢如依舊玩延不付准送公堂究追 
[美界捕房紀事]  
　　昨日一點鐘時江北人某甲行至漢璧禮路永祥里内見九百八十三號房屋重門洞啓遂捱身入内攫取水烟袋一枝甫出户經事主覺察自後窮追旋由三百六十六號華捕拘獲送入捕房　頭令押候遣包探查明具人曾否犯竊再行核辦○崇明竊賊王福泉專以飛詹走壁爲事彼中切口謂之翻高頭某日在鄉間行竊將右足跌傷遂投西華德路同仁醫院求治包探金阿狗查知其人曾竊取英界文山路某姓家衣服因卽拘送捕房捕頭令押候查明失主何人解送英公堂請究○偷兒張雲亭金陵産也前晚在某處竊得銅鐵刀鍋諸　負至吳淞路經某號巡街捕查獲人贓解送捕房請辦捕頭詰以由何處竊來張自言竊自穿虹浜某姓家因令押候倩包探倪順泉傳矢主到來送交英公堂訊鞫 
[邗江官報]  
　　九月初三日運憲公座掣籖許分轉之奇調委江甘五岸督銷陳分轉康禀知回舊港差次○初四日于觀察寳之公幹抵揚○初五日許分轉開文由泰興差次來湖北楊守戎罧解餉　揚姚鹺尹師虞辭赴柟角稽收差○初六日姜鹺尹成逹起復回淮 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
