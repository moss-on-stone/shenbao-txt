# 1901 - 284 - 4910306

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀　慈鑒 
[九通股票截止日期并提前出書告白] [  上海圖書集成局啓]  
　　本局前刋圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新　大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題　取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾　核数欲購者尚其從速惠　遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都天津均電報局原豐潤票號蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都又重慶河南開封湖南長沙廣東廣州廣西桂林福建福州均　記書莊以便諸君子就近購買肅此佈陳伏維雅鑒 
[華亭沈思齊大令浙鹽芻議]  
　　洋商之欲運鹽於中國也發議於奥人旣而鎭關有試行十萬之請今且乘兹擾攘肆彼要求蓋其用心不欲以兵爭撓商會而摩牙吮血務使我民窮財敝胥仰息於彼而後已於是大憲旁皇亟圖變計就塲征税之法洵鍼膏盲發墨守之聖藥届此間例食浙鹽請疏浙鹽之梗概而籌其通變焉兩浙向行引鹽八十萬有奇兵燹以後舊商星散攺行票運旋仿兩淮章程設立綱鹽局督收杭嘉湖金衢嚴徽廣八屬銷數其浙西蘇松常鎮太五府州由商包課認繳旋因鹽銷漸旺請加帑引光緖十三年裁撤綱鹽局仍留各府局核收課釐彚解運司綜浙東西綱鹽肩住引課歳入銀五十七萬七千餘兩國有大事則由四所總商認捐然不及淮商十之二三法防三十萬倭防二十萬今防捐止十四萬非商情之疲玩由於引費日增成本愈重官銷日絀私蠧洊興蓋亦汲汲乎有不可終日之勢矣今如攺絃更張舉數百年俵配禁壓之制而廓清之彼且囂然以爲不便懼奪其固有之利而隳其積重之成本則且願籌報効願增課釐剜肉醫瘡藉大吏之運籌杜洋私之浸灌而已譬彼治河增卑培薄聊以固圉必有大决悔莫能支不如因勢而利導之也昔法皇拿坡崙第一患英人以蔗糖市利而操其短長乃懸重金令人籌思新法後得别製羅蔔糖以濟之而後蔗糖之利殺西人每食必用糖猶中入之利用鹽也今不籌抵禦之法而幸洋鹽之未至苟且於目前一則曰報効再則曰加課官責之商商派之引市價日昻百物騰踊爲淵敺魚適以開私梟之利藪而動外人之覬覦迨夫防範稍疏利源外溢商力販力牽連俱敗雖有知者無以善其後矣抵禦之法必使鹽價大平零售之數與粤產相牟而後可按浙鹽有灶煎板晒之别灶煎有鐡鍋篾盤之異僕前在蘆　海沙等處見灶民引水灌塲淋灰成滷築舍安䥕乃汲滷於井盛之鐵鍋雇工給直煨以薪茭一日夜成鹽三百觔許觔直十一二文蓋成本之重如此紹屬則不然其製以篾爲盤盤徑縱橫一丈有奇蛤粉灰泥塗其外承以鐵鈎懸之土銼一日夜煎鹽二三千斤費稍省矣比觀鹽署檔册岱山官收曬私斤給六又其土著藏鹽之區斤只三四文耳蓋海有淡水洋鹹水洋之别餘岱之間水鹹味重夏令久晹引滷灌盤風日燥烈一望皚皚日收萬石引數大赢乃勒令减板十三萬官收其鹽以運於浙西浙西地勢平衍雖遇大汛水質亦較輕淡而又束縛於官制不准曬板故成滷之難易產鹽之衰旺相懸至此今如破除畛畦聽民自便浙西之易煎灶爲晒板可立而待也岱山之增板十數萬可坐而致也板戶日繁鹽產自旺人人得以製鹽家家可以承販雖運粤產何利之可圖然後歲覈產鹽之中數釐爲税則板用官烙無烙者以私論煎盤煎鍋用舍帖無帖者以私論先令憲實官板若干萬能續增若干萬以定板税查岱鹽每板三百斤每月六期歲約產鹽二萬斤若板税十兩則以三十萬板計已可得銀三百萬兩矣煎盤煎鍋工費差重納税宜輕然其汲滷而煎不避隂雨故並行不悖大率每盤歲產十萬斤每鍋歲産二萬斤今盤稅二十兩鍋稅五兩於灶力自紓其税之也於冬夏二時菜市銷旺之際分二次清完出鹽之區價隨市定零躉銷售官不過問民之力能致遠者恣其所之譏而不税開數千年之利源裨各行省民人之食用計無有逾於此者矣此稿未畢明日續登 
[不樂加税]  
　　英京倫敦來電云近日英政府中人致書德政府曰我民因貴國新定税則恐日後英德兩國商 
務大有所損一時頗驚惶 
[回人興學]  
　　聞之寓京友人云崇文門内某甲及牛街某乙某丙皆回敎中有聲望者現方邀集同志寛籌經費在京城各清眞寺設立回民義學延回教中品學兼優者爲師教以四書五經及中外史學限四年畢集後量其材質專習一藝聞甲於去歲興販牛羊獲利五十餘萬金故立志成此盛舉也 
[懐德畏威]  
　　聞之寓通友人云馬珊園軍門駐勇通州商民深蒙福庇回憶去歲州署官役每藉口賠欵勒派鄕民四境譁然幾肇巨禍自軍門來此鎭懾鄉民感恩懷德各安其生日來不特虎役帖耳不敢橫行卽土匪亦悉潛鱗戢羽矣 
[兵船寥落]  
　　聞之寓津友人云去歲拳匪之變各國皆派兵艦來此設防目下大局敉平兵艦遂逐漸駛去十一月初六日駐泊大沽口内外者祗英國一艘美國一艘法國一艘俄國一艘義國一艘計共五艘 
[海河未凍]  
　　天津直報云此間海河爲衆水匯歸之所月前天時寒溼河水半結冰凌迨本月初四日午後散步馬家口河沿見有小輪船逐浪衝波而上其將在此過冬與否固未可知而上下游百里之間則固未嘗膠滯也 
[安營防匪]  
　　廣州訪事友人云廣東新安縣屬南頭等處毗連香港九龍灣英國租界匪徒飄忽易滋事端大憲思患預防擬卽派兵駐守近已委員帶同匠役相度基址以便建造營房矣 
 
 

Page 2

 
 
[預防匪患]  
　　蕪湖訪事友人云近日距蕪湖數十里之魯港鎮有匪徒徧黏匿名揭帖妄稱某日將與天主教堂爲難徽寗池太廣兵備道龔幼甫觀察聞之飛飭饒翼卿游戎率同保衛營勇丁前往安營鎭懾 
[巨梟不法]  
　　蘇州訪事人云上月某日著名巨梟孔老窩子號召黨類乘舟至青浦縣境將陸姓子刦去勒令出洋銀一千元贖回旋經陸姓家中人向駐紥黃渡鎮之某營管帶龍君求援龍君知兵弱不足敵匪人勸令减半取贖越日孔又在趙滕橋將某姓子擄至舟中勒出洋銀七十五元取贖似此匪黨橫行不能不深有望於有緝捕之責者矣　 
[鹽販橫行]  
　　蘇州訪事人云前月某日鹽捕中營哨弁朱君國棟帶領槍船駛赴石港一帶查緝私梟適遇大股匪船满載私鹽揚帆而至不由分説遽將甲乙二營勇併力兇毆朱君亦被刃傷四下事後禀知營主投報地方官尙不知若何辦理也 
[借調鑄工]  
　　漢口訪事人云四川大憲欲集貲鑄造銀圓委周明府慶壬赴鄂體察情形迨回川卽在省垣設局鼓鑄隨復傳電至鄂商借工匠若千名 
[多士向隅]  
　　漢口訪事人云去歲北方拳匪事起河南光州亦有閙教之事迨和議旣定應停考試若干年現經官紳禀請當道轉商駐漢領事官電請駐京使臣免予停考嗣接覆電未經允准恐多士未免向隅矣 
[文旋過潤]  
　　鎭江訪事友人云前者江蘇提督學政李大宗師按試江寗府事畢啓行月之初十日道出潤州遄返澄江節署當舟過焦山東碼頭時象山各砲臺均升砲志敬 
[潤郡决囚]  
　　鎭江訪事友人云本月初九日清晨丹徒縣張允臣大令接到省中釘封文飭卽斬决甲乙二盗犯遂於十下鐘時飭將二犯提出如法綑綁會同城守營王守戎督率勇役押赴陽篷山法塲處斬迨事畢拈香回署已鐘鳴十二下矣聞二犯於今春行刦丹陽某姓家並有强姦婦女之事今竟市曹駢首聞者快之 
[快雪時晴]  
　　天津直報云此間自前月杪天公釀雪陰凍連朝迨本月初四日朔風料峭玉屑霏霏四野農人莫不忻沾瑞澤初五清曉曈曈旭日煖送晴窓九九圖中又添却幾許詩情畫意矣 
[江流漸涸]  
　　漢口訪事人云月朔以來長江上下游水勢益涸聞水捕報稱武穴龍坪田家鎭等處僅深一丈一尺許新隄以上諸處有淺至六七尺者以致各輪船均不能行駛自如 
[杭人患旱]  
　　杭州訪事友人云此間自交冬令天久不雨民間患喉症及冬温者甚多近復天花流行醫者頗多棘手沴戾濳滋殊可憂也 
[漢皋火警]  
　　漢口訪事人云本月初七夜九點鐘時沙家巷某姓空屋中忽然火起未幾各鋪水龍卽奏凱而回聞僅燬空屋一所想爲匪徒所縱也 
[南昌火警]  
　　南昌訪事友人云本月初一日之夜四鼓時江西省廣潤門外蓼洲八叚左近某紙馬鋪不戒於火頃刻延燒左右鄰十餘家聞起火之家偶墮水烟灰於紙屑中遂致一發難收肇此巨禍居家者可不愼哉 
[揚城火警]  
　　揚州訪事友人云本月初七日之夜二鼓時廣儲門外迤東某姓家不戒於火頃刻延燒六七家是處均貧苦小民結茅蟄處一旦衣食蕩盡何以聊生咸詈祝融氏之恣情酷虐云 
[蘆舟被焚]  
　　安慶訪事人云皖省地居江滸素產蘆當冬令刈取時鄉民每放船至洲邊運載本月初六日午刻南門外江干某姓運柴舟不知因何遺火熊熊之燄頃刻飛騰時値狂風怒號以致火勢不可抑遏一霎時蘆薪俱付之一炬僅存船底漂蕩波心幸人尙未傷然所耗已不少矣 
[越郡官塲紀事]  
　　紹興訪事人云紹屬三江錢清等處均係產鹽之區向由兩浙運司派員設局緝私以重國課兹者局員祝謙之分轉因照料艱周禀奉黃幼農都轉札委王分轉瑞年來紹帮辦刻已蒞局視事矣○餘姚縣學教諭徐靄人廣文蒞任幾逾十稔邇因俸满卸任遺缺由藩憲誠果泉方伯委費廣文丕摥署理 
[鄂省官塲紀事]  
　　漢口訪事人云湖北安襄鄖荆道朱少桐觀察奉委迎鑾之後赴憲轅請假俾得暫息塵勞大約署理斯篆之朱堯衢觀察一時尙難交卸也○湖北候補道徐穉蓀觀察前奉上憲委解貢物赴汴刻有電音到鄂知已事竣准於本月望日左右回省垣○犯官晉昌奉旨荷戈出塞本月某日道經鄂渚督撫兩憲派員押送出境 
[皖省官塲紀事]  
　　安慶訪事人云准補安徽廬州府知府委署安慶府知府石太守鎮夙爲上峯器重本月某日奉撫憲王芍棠中丞行知奏蒙天恩賞加三品頂戴一時闔城文武咸詣府轅致賀如儀○藩臬道三大憲在省城創設籌議局榷取房捐遴委同通州縣各官馳赴各州縣與地方官商同辦理各員奉委後已於月之上澣先後禀辭矣○定遠縣池河司巡檢某少尹因病出缺月初某日藩可湯筱秋方伯札委候補巡檢張少尹燕昌前往署理 
[蕪邑官塲紀事]  
　　蕪湖訪事友人云安徽蕪湖縣學教官向設教諭訓導各一員近日教諭吳廣文禀報丁艱遺缺由太平府龔太守檄委訓導吳廣文兼理○署理蕪湖縣柳小汀大令近以某洋人購地驛機山左近致起紛爭遂命駕親至税務司及各西官處設法調停○本月初三日江蘇候補縣彭赤霞大令由蕪邑赴蘇謁見調任皖撫聶仲帥 
[潤郡官塲紀事]  
　　鎭江訪事友人云月之初十日南洋常備江勝右軍統領杜雲秋觀察乘招商局江永輪船赴滬江折赴蘇垣謁見撫憲聶仲芳中丞禀陳公務瀕行江勝全軍總巡周游戎及各營員弁均赴江干恭送○時届隆冬宵小蠭起署鎭江府許東畬太守深恐各烟館納汚藏垢特於日前面諭各叚保甲委員槪限二鼓時一律閉門如果地保得賄縱容查出革究安良必先除莠其道宜然也○常鎭運河年久淤淺現經大憲撥欵疏濬遴委江蘇候補道沈期仲觀察督辦其事月之初九日觀察由蘇乘舟抵京口拜會各當道旋就萬壽宮曹駐行旌次日祀神破土隨在洋浮橋口築壩戽水以便興工 
[羊城寒柝]  
　　廣州訪事友人云邇來省城各處匪人甚熾類用藥迷害人入其彀中者往往如醉如癡任其播弄本月某日十三行後街有　少年倒臥於地好事者見而詢之口噤不能出一語旋經人認係西街某綢莊夥急往報知始得舁回灌救聞是日綢莊執事人遣少年携銀二百兩往某號交納途間誤中匪人之計遂致朱提不翼而飛似此詭變百出眞令人防不勝防也○上月二十八日洞神坊源昌柴店主某甲收得會項銀數十兩偶置櫃上適爲匪徒所見遂於當晚二鼓時糾黨三人排闥直入開槍恐嚇逼取鎖匙倒篋傾筐盡取所有而逸事後呼衆追緝已蹤跡杳然矣○李芷香直刺經大憲委署順德縣事涓吉十月二十三日接篆正任王大令因虧空甚巨禀求大憲留任兩月以便彌補大憲不准所請促令親自下鄉徵收錢糧如數報解○南海黃主政家禮前因縱令局勇傷斃人命經裴邑尊詳請斥革在案嗣黃沙築埠黃往阻撓揮令 
 
 

Page 3

 
 
鄉人毆傷沙艇水手經差勇拿獲十人押解南海縣訊究共稱黃所指使每日給洋銀一角邑尊遂據實申詳大憲大約將併案嚴懲矣○梁汝霖聨合同志赴督轅遞禀擬募丁密查娼家拐賣婦女陶芷芳制軍批示方拐賣婦女作娼固爲可惡惟不肖劣紳往往以查禁娼寮爲名不顧聲名從中漁利其弊亦不可不防今該紳等不能籌畫清查拐匪章程專以招募巡丁密查娼家爲事辦法已不甚妥并請就事籌欵更易滋生流弊所請應不准行 
[厦門雜志]  
　　厦門訪事人云日前閩浙總督許筠菴制軍按臨泉州巡閲營伍所帶親兵多至一百五十餘名中有數人擁入晉江縣帳房需索規費不遂所欲膽敢扭司帳幕友至僻處肆毆嗣經人排解再三始提釋手○本月某日有一帆船由臺灣運米來厦駛至金門口外突遇盜船將米刼掠一空并將船中水手十一人悉行殺斃現已經人報請地方官派役緝捕矣○督憲許筠帥奏請就省城設立總局征收全省烟膏捐旋復委大挑知縣秦大令來厦在戶部街設立分局凡以烟膏出售者須先赴局領牌計貿易之盛衰定牌費之多寡大約每月售烟膏五十兩至一百兩者作爲下等須繳牌費洋銀二元多則照此遞加月分五期繳納倘有未領局牌私煮私買包買包送等事查出究懲○上月二十七日有龍嚴州人某甲某乙結伴來厦行至離泉州三十里土名五陵地方忽來盜匪六七人攔路行刦失去洋銀一百餘元并將甲斫傷四處眞無妄之災也 
[越水冰紋]  
　　紹興訪事友人云會稽縣境蕭井民人某姓於月前被盜行劫失贓甚巨報經縣主俞振巖大令親臨履勘勒捕嚴緝迄今尙未弋獲事主遂復于日前禀請嚴追大令怒將地甲黃三及捕役血比并移會鄰封懸賞協緝以防盜犯遠颺○諸曁陳氏昆季年逾强仕邇因料理婚嫁偕赴省中購物旋附新港航船回里中途大風覆舟黑夜中無人拯救竟爾同入蛟宮逾旬家中始聞耗赴江干招魂哭奠其屍則已由某善堂撈獲殮埋矣 
[鈐送印文]  
　　各直省文武官員所用關防印信由部鑄成頒發時例須鈐印一帋留存以備將來或致模糊聲請重鑄時將舊印繳部核對鎔銷所以防弊竇也去歲都門拳匪肇亂各部檔册被毁所存印文大半遺失現由禮部咨行各省督撫通飭所屬文武各官將印信關防印成式様一帋註明何年月日鑄造何年月日頒發造册申送大吏轉達部中以憑查核昨日上海縣主汪瑤庭大令已奉到江蘇藩司陸春江方伯札文 
[母病籲恩]  
　　廣大典主黃鎭心前因積欠公欵及各善堂存典生息銀數萬兩由江蘇藩司陸春江方伯札飭上海縣主汪瑤庭大令提案訊追發押典史署限期措繳兹黃已將各項公欵繳清惟私債尙未料理日來因其母患病禀求交人保出奉侍大令准之諭候母病略痊即行投案 
[西人彌撒]  
　　今日爲耶穌誕降之期滬俗謂之外國冬至羌無所實殊足軒渠美界裏虹口南潯路天主堂中豫期張燈結彩定是日行彌撒禮三次第一次在子時第二次在清晨六點鐘時第三次在午前十點鐘時 
[西節停訊]  
　　今日爲耶穌誕降之期泰西寓滬各官商循章停辦公事英美租界會審公廨讞員張柄樞司馬先期接准西員照會暫停讞政一日 
[積薪厝火]  
　　美界北蘇州路愼餘里第三弄東首第一石厙門房屋係粤人鄧姓及某甲同居每購薪蒸輙堆纍屋後曬臺之上昨晚鐘鳴六下火忽發自積薪中時適風自西北方來一霎時毒燄狂飛紅蒸天半幸爲鄰人所見大聲疾呼探捕聞之齊來施救得卽告熄免於蔓延惟曬臺已悉化刦灰檐椽亦不無焦灼耳 
[新界火警續聞]  
　　前晚十一點三刻鐘時本邑新闢公共租界失火情形略誌昨報兹悉火起於恒隆押鋪熊熊烈燄頃刻蔓延幸經救火會各西人竭力施救僅焚去樓屋兩楹 
[上海縣署瑣案]  
　　前日法界公廨讞員杜枝園大令函送輪船積竊曹老五張元發至縣縣主汪瑤庭大令研訊之下張供小的係揚州人上月下旬由鎭江乘鄱陽輪船來滬尋兄未遇遂附江寛輪船回鎮甫上船忽有搭客失去衣服八件疑係小的所竊扭送捕房轉解案下曹供小的係湖北人名湘建前在揚州十二圩稽查輪船局當巡丁與法界包探陶金標相識今因事來滬陶浼小的偵緝某甲在某輪船上所失小皮箱小的婉言却之致被懐疑解案大令謂刻下輪船失竊之案頗多爾旣充過巡丁本縣當送爾至公堂隨同包探偵緝必須謹愼奉公曹叩頭稱謝大令著公差帶交公廨差遣張押候查核○某洋商向蔡永豊永遠承租地五分九釐持單至會丈局請換道契局員某君察得單上有挖補痕禀明蘇松太兵備道憲袁海觀觀察觀察札飭大令提蔡及原業戶張茂全研訊蔡供此地於光緖二十二年向張茂全購來計洋銀一百四十元後轉租與某洋商得洋銀二百元當將原單交付並無弊竇叩求鑒察張茂全供祖父張四寳遺下田單一紙計地一畝七分七釐由故父兄弟三人裁分三角每人各得一角計地五分九釐小的承受故父所遺一角於光緖二十二年售與蔡永豐並無挖補之事求恩鑒核大令謂事關洋商將來免糾葛諭令蔡永豐備齊原價將單贖回以清訟源蔡遵諭而退 
[上海巡局紀事]  
　　江北某邑人許慶餘寄居南馬頭平安街曾以洋銀四元五角向同鄉人張狀山購得東洋車一輛使其弟滎林在馬路中載客昨日張忽糾人將車攫去向之理論反遭敺辱因扭赴二十三七鋪巡防局控訴局員邱友林二尹研訊之下許供小的在裕昌米行當車夫上月初價買張東洋東今忽奪去叩求公斷張供許租小的之車言明每月洋銀一元五角二尹再四研詰攺稱許將小的器物匿蔵故取伊之車二尹飭重笞一百板勒令將車呈案以便覆訊○前日南市鹹瓜街合利藥材行傭人唐有才至大王廟前王萬興年糕店閒坐忽與店夥王正德口角爭扭經人勸散未幾唐復糾同昆季行唐長發唐長炳等人與之格鬥十六鋪巡防北局勇丁得悉馳往兠拿被衆圍毆致莊咸林梁天錦二勇受傷旣而萬興店主王全康投局禀控局員姚榖蓀二尹立飭地甲拘行兇人到案訊明究辦○南市北施家弄某筆店主崔桐生虧欠俞某筆枓錢八千餘交向索不還投保甲總巡局請追局員朱森庭明府准詞飭差恊同十六鋪地甲傳崔到案訊斷 
[英美租界公堂瑣案]  
　　某洋人被陳金生侵呑帳欵洋銀三十五元報由三百五十七號巡捕拘案請究讞員張柄樞司馬研訊之下洋人投案請追陳供小的被洋人積欠工資兩月今雖扣除此數尙少三十五元司馬商之白繙譯官諭令押候洋人查明帳目再行訊核○章阿生陳阿義昌稱包探夥役向陳阿元訛詐洋銀二元報經五百八十九號巡捕拘解請究司馬判各責三百板○流氓蔡金和向姚少山訛詐洋銀十元不遂所欲肆意行兇報經包探石錦榮拘解請究司馬判責五百板發押捕房一年○某號巡捕解沈桂林到案禀稱此人與流妓王桂寳口角行兇經小的拘獲解請訊懲至王妓已送某醫院療治矣司馬諭令押候王妓傷痊再核○前晚新閘失火時歹人張阿和攫取翁忠正所携棉被一條三百十四號巡捕見而拘拿被張推跌磕落門牙後經他捕拘獲昨晨解案請究司馬判責五百板○王阿四不知在何處竊得綢衣一件經包探陳根寶拘解請究司馬判責三百板遞解寍波原籍○某妓院傭婦陳李氏惡貓竊食持刀剚破其腹二百四十五號巡捕以其殘忍性成拘解　究司馬判責手心三百下 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 [G美國而拉哀此廠監織衛身健體厚薄絨襯裏衫褲> 
　　敬啓者本廠所織之絨衫褲穿之有益於身今特將其衞身健體功用錄出俾大衆和其妙處一此衫褲有過汗之奇凡皮膚内溢出之汗當卽過至衫褲之面化汽而逸雖遇天氣忽變亦不致有受寒之虞當穿之兼保永無傷風腹痛胸痛筋骨酸痛等患二此種衫褲係用極品絨料織成穿之舒服温暖並且異常經久他廠之貨萬不能及裏面之絨其質軟而堅决無自行脫去之慮除非實係久穿致底面同時破壞三其洗凈之法與洗尋常之細絨衫一律可耳毋須另加别料滌洗姑舉數端以播揚之倘蒙貴官商賜顧請認明美國而拉哀此牌號庶不致爲假貨朦混也在中國歸美商茂生洋行獨家經售 
　　南京新開佛照樓客棧 
　　啓者敝棧開設金陵花牌樓大街坐東朝西高大樓房一所大小房間百有餘間並有轎廳會客花廳洋廳船廳洋式官號房間鋪陳華麗飲食精美宴會小飲隨時均可備辦致送官禮亦可代爲添配並有綠呢藍呢大轎行轎以及動用器具一概齊全屢蒙　中外官商獎譽所至如歸輪船到埠派有妥當棧夥招呼行李伺候周備如蒙貴客降顧請認明敝棧招牌庶不致悮佛照樓主人謹啓 
　　亨寳輪船總公司 
　　啓者本公司自製堅捷輪船通駛中外爲地球中最大之公司已蒙中外咸知歴經禪臣洋行代理龍門鯉門福安等船常川往來上海香港粤省等埠客房寬潔附貨妥當歴蒙各客商光顧素皆稱賞今又有輪船數艘由上海常川往來漢口鎭江及長江等埠該長江船刻由瑞記經理再有輪船三艘專往膠州烟台天津等埠該船由美最時經理如各寳號有轉口貨物往來以上各埠者該公司均可代爲包轉如各寳號欲附貨轉載者請至各經理面議水脚格外相宜特此奉佈 
　　催柩回籍 
　　定海善長公所期滿之柩向於冬至節禀奉定廳尊給發護照由本公所雇船運回原籍現在冬至已到凡寄停期滿之柩如欲自運或暫留者統限本月十五日爲止速來咨照倘過限不來卽須運回矣善長公所啓 
　　申明遺失 
　　予家母於九月中旬患病至月底逝世哀痛者餘檢點各物遺失飾箱一只内藏金銀等物不詳其數諒非外人所竊所有楊家渡天成染坊屋字基地契據全套深恐其在外抵押等情故此備案登報以免無知受愚但貪小之人見報可將契據投郵政局擲還其餘之物决勿深究特此申明王瑞記啓 
　　上海王氏自製囘天人參再造丸 
　　躉批另議洋照衣牌大東門内道署南水仙宫東首談家弄六房本宅城外泉漳會館前振大每顆四百文每顆二百文質並寄松江西門外里仁弄口京桂齋高家行同豫典代售購者認明致曲當圖記不悮 
　　專售義賑大票 
　　每月批發格外克已全張六元分條照算廣東馮了性藥酒黃祥華如意油各種蠟丸發兌杭州大井巷大發祥長發號聯橋永利源仝啓 
　　大彩屢𫊧紅票足兌亦中 
　　零躉批發經理江南票全張五元六角條頭五角七順直票三元二裁條三角半覺民錄一角各埠購票郵政最妥便捷吉祥弄口 
　　日本郵船會社 
　　啓者本公司西京丸准于本月十八日卽禮拜六正午十二點半鐘開往長崎神户横濱等埠小包收到禮拜五午刻客票賣到十八日十點鐘止倘蒙各寳號如欲裝貨搭輪者務祈早臨爲幸郵船株式會社 
　　上洋老德記大藥房南京新開 
　　本藥房於道光年間在上海大馬路黃浦灘開設藥房爲創賣西藥之始久已遐爾馳名現分設南京坊口黑廊大街洋房内便是所有藥水藥丸藥粉藥酒以及香水香皂香粉香油牙刷牙粉荷蘭水等倘蒙仕商賜顧請就近至本分號購取還祈認明牌記庶不致悮上洋老德記謹啓 
　　眞正老牌式烟藥粉 
　　經售英京麥化倫藥厰著名獅馬老牌戒烟藥粉原箱零拆電定路貨及頂上金鷄納霜膠片膠粉生粉糠粉比衆格外克已欲購者請至陸家石橋南外鹹瓜街便是同慶堂啓 
　　杭州清和坊富而貴票行 
　　本行專批順直義賑普濟公司大　零躉批拆並收兌紅票價皆克已倘蒙賜顧務請認明鹿芝館内本號招牌庶不致誤外埠函購原班回件 
　　歴代綱鐵總論 
　　綱鐵總論一書上自三皇下迄明季歴朝興廢萃於一編不必讀全史而上下千古事自能瞭然胸中且論斷確鑿眞讀史家所當奉爲圭臬也石印字體放大學堂可能讀本每部四角上海三洋涇橋煥文書局外埠漢口鎭新街鴻文順記書局發售 
　　老太古告白　 
　　倫敦格崙西火險公司叭喇定火險公司阿德來火險公司勞洽愛司具火險公司啓者本行經理以上四保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟臺天津牛莊等處貴客欲保者請臨面議可也特此佈告 
　　義記洋行保險　 
　　啓者本行於英一千八百九十六年二月六號起經理孟皆司德火險公司計存本銀一千五百萬兩正在上洋承保各家房產生財棧房貨物等件其保費格外公道遇有賠欵極其迅速如欲保者請至本主人謹白 
　　寳順洋行保險 
　　本行設申最先辦理火險歴有年數敝公司在外洋創立百餘年資本頗巨賠欵迅速恐未週知爰特登報無論行號棧房財產家私一例可保價極克已倘荷見顧請至二馬路外灘本行帳房面議此佈 
　　燕製除痰聖藥 
　　專治傷風咳嗽哮喘癆瘵以及一切咽喉氣管肺部各症此藥各大藥房發售每瓶價洋一元上海四馬路東首第二十一號門牌燕大　父子藥棧經理人求啓 
　　地基召租 
　　大楊樹浦路順泰木行隔壁　灘基地一方又路内一方如欲租者請至二馬路東口寳順洋行面議此佈 
　　十一月十四日匯票行情列左 
銀行電匯銀票　二先令六辨士八之一銀行現銀票　二先令六辨士八之二銀行三十天期票二先令六辨士八之三 
銀行四個月期票二先令六辨士八之四 
　　十一月十四日進口船禮拜二 
江天　輪船　由寗波　招商局江孚　又　　由長江　招商局通州　又　　由烟台　太古公司和生　又　　由烟台　怡和行 
太生　又　由香港　怡和行吉生　又　由香港　怡和行 
　　十一月十五日出口船禮拜三 
愛利　輪船　開往神户　仁記行鄱陽　又　晚往長江　太古公司大吉丸　又晚往漢口宜昌郵船會社代理北京　又　下午往寗波　太古公司 
　　十一月十六日出口船禮拜四 
美大　輪船　晚往長江　美最時行大亨丸　又　晚往長江等埠郵船會社代理青島　又　晚往膠州烟台　美最時行恊生　又　晚往烟台旅順　怡和行承平　又　開往秦王島　開平局廣西　又晚往厦門汕頭香港省城太古公司江天　又　下午往寗波　招商局江寬　又　晚往長江　招商局 
　　十一月十七日出口船禮拜五 
北嶺　輪船晚往長崎神户横濱和衆公司西加　又開往旅順仁川長崎暉春　臣行瑞泰　又　晚往長江　瑞記行華利　又　開往長江　麥邊行太生　又　晚往汕頭香港廣東怡和行瑞和　又　晚往長江　怡和行　　十一月十八日出口船禮拜六 
東都丸　輪船　開往神户　壳件行西京丸　又　正午十二點半鐘開往長崎神户横濱等埠　船株式會社哈姆斯　又　開往神户　順泰行 
　　十一月二十日出口船禮拜一 
盛航丸　輪船　開往神户　順泰行 
　　十一月廿一日出口船禮拜二 
瑞安　輪船　晚往長江　瑞記行 
 
 

Page 9

 
 
[照料教堂]  
　　今日爲耶穌誕期南市董家渡天主堂應行彌撒典禮昨由顔司鐸飭人持名片至二十三七鋪巡防局禀請局員於晩上派巡勇數名在堂前照料俾男女各教友到堂跪誦經文 
[法租界公堂瑣案] 某處司　人彭阿大訴稱前晚偷兒張家林撬門圖竊小的見而拘拿伊拔刀以拒幸經巡捕帮同拘獲在身畔搜出賊具送案請懲讞員杜枝園大令判責五百板發攺過所監禁○賣糖人王金達訴稱前晚小的負擔而出忽被金永龍藉端擊　器物經巡捕拘入捕房捕頭斷賠洋銀二元金不允今已送案請卽追償大令著仍賠洋銀二元如違笞責二百板○著名流氓大肝子陳友生糾黨在鄭家木橋强奪鄉人某甲所帶洋銀不遂所欲連戳數刀致甲昏暈倒地經巡街捕舁送捕房轉送某醫院求治一面將陳友生拘獲詰悉同黨匿跡英界立卽會同英界包探緝獲陳福壽吳寳生江阿隆俞阿愛吳阿寳帶回捕房捕頭詰知俞吳並不在塲卽行開釋昨日將陳友生陳福壽等一併解案大令判枷陳友生三月笞責五百板陳福壽吳寶生江阿隆各枷號兩月責五百板然後送攺過所監禁一年○增泰順洋廣貨店失去機器自來火一百打值洋銀一百四十餘元報捕後查獲竊賊陶阿雲張掌生詰知原贓窩藏同信昌客棧後運入城内托王定生俞老四分售各店不能悉數吊到昨日解案請訊增泰順店主周祥林請追餘贓大令判王定生賠洋銀一百元再罰五十元俞老四罰三十元張掌生枷號一月責五百板陶阿雲責五百板○彈花衣店主薛玉貞包製某善堂施棉衣數十件工竣雇車送往行至吉祥街突被惡丐徐承林王阿大李三仔馬恒甫搶去十九件喚捕拘獲吊回原衣三件尙少十六件昨日解案請追大令判各枷號一個月責四百板○本年二月某日吳阿金行竊天平一架烟槍二枝售與老北門大街劉玉記烟館旋經包探拘解公堂因待弔贓案尙未結昨日吊到原贓解案請訊劉玉記供天平等物小的向四馬路買來有帳可查吳欲向小的賒烟小的不依遂遭誣指大令諭將劉交人保出呈閲賬籍吳押候復核○邰昭福竊得東洋車數十輛攺換式様運往蘇杭等處求售被各失主查獲聨名禀控大令訊明　罰洋銀五十元責五百板枷號三個月兹已满期昨日飭帶至案略訊數語諭以不得再犯前項情事卽予開釋○沈桃桂因子四泉誘拐夏冷氏之女牽涉到案大令訊取口供判罰洋銀十元沈延不遵繳昨日飭責三百板從寛開釋○周坤生前因霸呑柴價洋銀控經大令提訊押追昨日諭令浼人人銀並保出外限三日内繳到洋銀五十元○翁明三失去川土一塊報捕後查獲竊賊吳桂生詰知土已售與談毛毛吊到原贓連談解案大令判罰談洋銀十元吳責五百板驅逐出境贓給失主領回○積竊陳阿　屢次犯案前日故態復萌被包探拘獲解案大令判責二百板驅逐出境 
[美租界捕房紀事]  
　　昨晨小竊張阿二掩入虹口某姓家行竊布被一條携之而出適爲包探倪順泉所見拘入捕房捕頭令押候轉解公堂禀請讞員張柄樞司馬訊辦○前晚偷兒徐元記混入斐倫路工部局石子灘上行竊鐵鍬一柄包探錢榮堂見之連贓帶入捕房捕頭令押候解送公堂禀請懲辦○前晚甲乙二甬人向僑居西華德路之同鄊人某丙索詐洋銀不遂所示肆行毆擊適爲某號華捕所見一併拘入捕房捕頭令押候解送公堂禀請究辦 
[蘇省官報]  
　　十一月初五日知縣馮步衢禀辭赴徒陽河工差吳善埴由上海樹木捐局專丁來省禀謝半年期满奉飭留辦縣丞李宗顥巡檢沈韶和均禀辭赴運河工程差主簿雷星樵禀謝奉委常鎭河工差指分江蘇試用巡檢李逢恩浙江人由津領咨來省禀到指分江蘇分缺先補用布倉大使朱汝潤試用縣丞夏士衡朱致和湯鍾俊王祖培陸昌　府照磨陶官榮巡檢徐致仁李淮澄從九品韓湶均浙江人典史吳作舟四川人均禀知奉撫憲騐看到省守備吳連彪禀謝奉委閶門路武巡卽日到差初六日軍機處存記督辦運河工程兼江防營務處特用　沈侄辭行赴工在任候補道松海防同知劉元揩禀到同知李念典禀謝奉委徒陽河工差通判曹蒢緯劉文澍均禀辭赴徒陽河工差知縣熊兆姜謝委河工差巡檢陶淮清禀辭赴徒陽河工差指分江蘇試用布理問方宗元縣丞吳善恭項文祥均浙江人吳遜儒安徽人巡檢朱庸基廣東人魏世福沈恩洽吳楨瞿鴻鈞均浙江人從九品曹卿麟直隸人典史張廷楨遇缺先補用巡檢錢潮張嘯灟分缺先補用典史張文涵均浙江人俱禀知奉撫憲騐看到省試用巡檢沈祺年浙江人由京騐看來省禀到初七日知縣譚學衡禀謝奉撫憲札委文案差府經歴許之琛禀謝奉委徒陽河工差指分江蘇試用縣丞鄭友第福建人禀知泰撫憲騐看到省初八日同知周文煦謝委江陰河工差知縣熊兆姜禀辭赴河工差張學鴻禀謝奉委撫署文案卽日到差同知銜指分江蘇試用知縣陳樹年浙江人禀知先行到省指分江蘇試用府經歴盧廷傑縣丞陳鑑三均浙江人陳儔湖北人巡檢傅朝楫浙江人均禀知奉撫憲騐看到省府照磨薛人駿江西人領咨來省禀到初九日正任海門同知王賓交缷任事來省禀知任内交代算結並餉捐案内獎以道員在任候選知縣許　祥禀知順直賑捐案丙獎給花翎提舉銜指分江蘇補用知縣陳詒福建人由京領照來省禀到府經歴鄭先蔭程楚雄縣丞徐臚先陳福疇巡檢鄭金鏞府税課大使胡棨光均禀謝奉委河工差上海新關查騐委員分缺先補用巡檢黃鋪專工來省禀知兩淮鹽捐案内報捐過班知縣從九茅寳善禀知在江蘇勸捐助餉總局加捐遇缺先補用並免試用指分江蘇試用府經歴范福基浙江人由京騐看來省禀到五品藍翎指分試用縣丞金以明浙江人禀知奉撫憲驗看到省試用縣丞枼啓棠浙江人由浙領咨來省禀到 
[江西官報]  
　　丁憂候選道譚南鵬由直隸來省指分知府方霆禀到知縣瘙由謝加級紀錄行知魏碩輔監修廣潤城門按經陳紹曾捐升通判班指分縣丞譚兆壵府經周竹恭劉葆仁俱禀到程振鐸就近騐看汪煦奉委課吏館副將張運東委冬防巡查上叚街道署甯都營守備李如松撖任查辦遺缺以王愈忠署理本標左營右哨外委蘇長齡病故遺缺以吳殿祥拔補 
 
 
 

Page 10

 
 
   
 
