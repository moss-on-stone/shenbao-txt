# 1899 - 228 - 4909466

 

Page 1

 
 
[重印四吏告成] [  圖書集成局啟]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每都核定實價洋銀五圓諸君子有留心乙部者請臨三馬路申報館申昌書室選購可也此布 
[外臺秘要出售] [  圖書集成局啟]  
　　是書爲唐王刺史燾所輯刺史在臺閣二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久巳散失市無流傳本局由日本覔得初印原書用新鑄鉛字排印紙墨精良校讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[讀吏方輿紀要告成] [  圖書集成局代啟]  
　　本局治代二林齋排印顧祖禹讀史方輿紀要本約上年臘月告竣又顧炎武天下郡國利病書本約本年三月告竣嗣因悉心　校致延時日故曾登展期三月告白刻下讀史方輿紀要巳告成准於四月初十日出售每部卅二本用潔白上等連史紙印釘格外精工是書原由二林齋出售股票請附股諸君憑票找洋向經售處取書至郡國利病書本年六月初准可告成此啟 
[書報紀巴黎賽會後]  
　　富强之道不一端而以今日之時勢觀之要不外乎工藝學術夫工藝學術包羅萬有無一不當竭人之聰明亦無一不可見諸實用者也西人富强冠於五洲亦無非於工藝學術竭其聰明見諸實用而已竭其聰明見諸實用奈何其始以學堂爲培養之地其繼以賽會爲鼓舞之機是學堂與賽會固互相表裏者也考其賽會之始不過聚本國珍奇之物互相比較嗣後愈推愈廣凡有益於民生國計者無一不羅列會中每值大賽之期各國之赴會者多至數十萬人開會之期至數月之久亦可謂盛矣昨報云本年爲法國巴黎大賽會之期會中擬開萬國學藝禮延中東西各國碩學鴻儒研究學藝源流顯微闡幽以冀蔚爲文明之治其中條例分十有二門第一教育及教授法第二美術裝飾術文學演劇術史學考古學第三算數學此中包有重學星學測地學第四格致學化學第五博物學此中包有地質學礦學植物學動物學解剖學生理學生類學第六醫學及製藥學第七運用機器學建築術搬運術第八農業學此中包有農學耕作術栽培葡萄法農藝術園藝術山林學狩獵術漁業術第九理財學立法統計學第十社會學第十一殖民及地理學第十二工業及商業觀於此而已足見法國人才之盛講學之精宜乎雄冠歐洲國勢蒸蒸日上矣回溯西歴一千七百九十八年卽我朝嘉慶三年法皇拿破侖第一於巴黎創設一會專賽新出之物名之曰新物會詔令國中有能製造新奇之物勝於英國及他國者受上賞迨一千八百十九年又設博覽會十餘處然所賽者祗本國之物入會者祇本國之人若今之設會則是欲合萬國之聰明才力而一較其優劣不特法國前所未有卽各國當亦聞而忻慕者也前者美國開設商務會請我朝派員赴會伍秩庸星使旣委叅贊周君月齋繙譯容君揆前往而以各省商務局及公所行業若竟無人赴會必被訾議於外人因函致總理衙門咨行兩江總督札知上海商務總局如有願赴斯會者將姓名住址開摺呈送以憑轉給云云現在有無赴會者尚未見明文至於法國之設此會也必各有專門名家始敢聚萬國之人才以資討論其所以成此專門名家者要不外乎學堂出身故中國人而欲擴識見允宜赴會欲赴會須先有根底之學欲培根底之學須先設學堂去年朝廷頒行新政諭設學堂以冀逐漸推廣乃近因府庫支絀朝廷簡剛子良中堂查辦江南事件欲節經費奏請裁撤學堂竊以爲凡事創之難敗之易目今環地毬各國方孜孜於學術工業以致富强使中國而亦步亦趨尚非一二十年可以收效乃竟中道輒止而尚欲與西人爭富强恐難以時日計矣不禁爲之歎息不置 
[本館接奉電音]  
　　昨日午刻京師飛電傅來硃筆一道旨一道敬謹譯登○七月十五日奉硃筆張亨嘉補授太常寺少卿欽此同日奉旨這所叅疏防斬絞等犯越獄之管獄官直隸欒城縣典史周汝梅著革職拿問交裕祿提同刑禁人等嚴訊有無鬆刑賄縱情弊按例定擬有獄官欒城縣知縣張源曾據報先期公出是否屬實著一併查明辦理仍將逸犯崔秃椿等嚴緝務獲究辦理著照所議辦餘該部知道欽此 
[日謀築路]  
　　香港循環日報云日本議築鐵路其幹路從福建福州府至江西九江府支路則自福州至厦門另有自延平以逹九江之一大叚則發議於三井洋行總辦益田孝商諸本國通商局擬籌資本銀資至少須五千萬圓外務省許以力贊其成惟結穴處逼近揚子江恐侵英國之權尚須籌度耳至於財力則與外人合辦亦所不難 
[法募華軍]  
　　天津國聞報云法國印度民政廳倣傚英國施設招募華人編成軍隊聞已發令駐廣州灣法員出示招募遊手好閒之輩應募者多若鯽魚滿額後擬編置粤中以備不時調遣云 
[查勘佔地]  
　　太子少保廣西提督蘇子熙宫保元春奉旨派赴廣州灣查勘界務本館前得駐京訪事友所傳專電錄之報端兹又得手書云廣州灣自賃與法人之後所佔土地愈推愈廣疆臣密電奏聞故朝廷特派宫保前往勘視也 
[制軍閱艦]  
　　天津國聞報云海天海圻兩兵艦駛抵大沽口後直隸總督北洋大臣裕壽帥示期七月十三日清晨七點鐘時率同司道乘火車赴唐沽換乘小輪船至口外詳加閱視水師營務處總局及各統帶官均竭誠伺候 
[會奏江蘇清賦事宜摺]  
　　協辦大學士兵部尚書軍機大臣剛毅頭品頂戴兩江總督臣劉坤一頭品頂戴調任廣東巡撫江蘇巡撫臣德壽跪奏爲查辦江蘇清賦事宜謹會摺具陳仰祈聖鑒事竊臣剛毅前將查勘蘇屬荒熟田畝大略情形於本年五月初十日附片陳明在案當經晤商臣坤一並與臣德壽往返函商來蘇後復悉心面議均屬意見相同卽經檄派蘇藩司聶緝槼候補道朱之榛督同蘇州府知府彥秀擬議章程詳候核辦去後伏查同治四年蘇省四府一州減賦定額實應徵米豆一百四十八萬一千餘石地漕正耗銀二百二十七萬七千餘兩近年各屬報徵起存銀米揆諸定額尚短十分之二固由荒田未盡墾闢實亦揑熟作荒居其大半竊計松常太三屬徵數早逾九分鎭江僅徵七分蘇州不過六分統核蘇屬熟田業逾九分而徵數止此是其弊尤以蘇屬爲最鎭屬次之常太又次之推厥弊所自始由於州縣之匿報者有之由於紳户之包抗者有之由於書差之侵蝕者有之匿報之弊非盡州縣之無良也大户完不足數勢必無力賠墊不能不仰鼻息於總書始則設法弊混以顧考成繼且分潤盈餘以肥囊槖然向紳士 
 
 

Page 2

 
 
並未有許發者則以揑熟作荒之數官紳各居其半且樂得挾其短長以爲包抗地步官亦因報徵不實明知各户包攬益不敢　此其弊之在官者也溯查減賦案内永革大小名目其繼借善堂爲詞減折完納繼則紳士效尤減完繼又以已產不足復攬小户詭寄之產代爲包完大户日多小户日少官不敢詰吏不敢問此其弊之在紳者也　書差役本屬惟利是圖實徵之數獨總書知之最悉剖分多寡高下彌縫樞紐悉繫於總書刁生劣監知其然也因而勒索漕規名曰挪借該書藉口虧累益得售其因緣爲奸之術此又弊之在書差者也三弊相因舉家每歲應徵熟田錢糧合計不下數十萬兩暗蝕於無形顧弊在官可撤可叅弊在書差可斥革懲辦獨在紳户大半搢紳望族其中潔清自好者固不乏人而不肖者倚此爲生聲氣廣通黨援徧樹欲圖整頓傾陷隨之官斯土者遂不敢議及清賦一事臣竊意自治先於治人轉移澆風首在澄清吏治原其包抗短完每藉統造之用爲口實葢各屬剔荒徵熟所造之串應照報徵數是爲板串蘇屬肅清以後造串悉按熟田之數不按報徵之數是爲統串今惟責令先從開報熟田入手一律普造板串實徵實解不准再造統串以遂其通挪之私如是則州縣匿報之弊除在官之積弊旣清紳户不能有挾而求刁健者失所憑依謹厚者轉相勸化包抗之風亦可杜絶至於書差本視官之志趣爲轉移尚屬易治者也現據該司道等擬具清賦章程五條聲明隨漕漕項亦併飭令照額如數完解不准僅解至九成以上致有蒂欠具詳前來臣等察覆所議辦法尚爲妥善當卽飭令尅日舉辦並各屬匿報熟田應徵銀米查齊彚數詳候覆辦曁眞正荒田赶緊勒限招墾以符定額伏念清賦一役係杜官紳吏胥中飽並非徵荒加賦可比旣無傷於元氣亦不累及小民約略估計當可歲增漕糧二十萬石條銀稱是獨是匿報之州縣包抗之紳户侵蝕之書差窟穴其中已閱三十餘年必多有所不便保無借端騰謗希冀阻撓承辦之員或存郤顧擬請明降諭旨　成該司道認眞辦理藩可職掌通省錢榖本分所當爲之事責無旁貸務卽通檄所屬州縣各以實心實力相輔毋存畏首畏尾之見如或抗違許其官則叅革紳則叅追書差立子重辦於正供漕賦大有裨益猶恐不法衙蠧揑稱徵荒加賦希圖勒派浮收或業户因銀米不能短完益思取償於佃設法加租以致重困小民卽經會銜出示諭禁謹將示稿恭錄進呈御覽除將原詳章程分咨軍機處户部外所有籌辦江蘇清賦事　謹會同恭摺具陳伏乞皇太后皇上聖鑒訓示謹奏奉硃批另有旨欽此 
[日本奇災]  
　　日東京日日新聞社專發急報云東歴八月十二日卽華歴七月初七日夜八下鐘越三十三分時横濵伊勢佐木署警鐘亂擊厥聲噌𠴈遥望火光起自雲井町一丁目左近時適連日西南風大作以致火勢飛揚頃刻間卽延燒足曳町一丁目久方町一丁目長者町五丁目及兩旁之八丁目側畔之九丁目由是火益猛烈凡賑町一丁目若葉町一丁目之側蓬萊自一丁目以迄四丁目并一二丁目之側同付楚人一炬旣而火又四出蔓延以致燬及浪花町松枝町漸漸逼入梅枝町以及福富町三丁目伊勢佐木町全域姿見町一二丁目吉田町一二丁目柳町全域火遂折而迤西向雲井町亂射旋復返至迤東蓬萊町迤南若葉町域内逞其威猛一發難收直至三下鐘越六十分時始漸熄然翹首東方天半紅光猶與曉霞爭艶麗也是役也實由雲井町一丁目五番地勝盛館湯屋主杉山辰次郎家起火聞之其鄰不知姓名之人略云是夜杉山家團坐博奕因爭勝負致肇此從來未有之巨災云事後警察部詳確稽查初云焚燬三千九百餘户後知一屋中有二三家同居者是以實燬至七千户之譜所有伊勢佐木警察署吉田福富三省諸學校羽衣町辨天社梅枝町本願寺出張所高田派本願寺出張所長者町八丁目清正公清凈寺蔦座勇座羽衣座諸劇塲福富町郵便支局雕梁畫棟悉化刼灰至於伊勢佐木署所儲緊要之書郵便支局所收函牘灰飛塵滅更不問可知已迨翌日午後五下鐘時查知被灼喪身者都計一十二人蔦座基址中有屍骸五具皆已焦黑如炭零落不全僅餘脊骨及頭尚堪辨認見者咸爲之傷心隕涕至於蔦座主人齋藤長次郎年六十有七傭人田邊熊吉年四十有二其妻某氏年齡未悉伶人森川安大郎年一十有九樋口伊三郎年一十有九渡邊圭二郎年二十有七竹内德二郎年五十有四片山某年齡未悉火熄後皆蹤蹟杳然意者其葬身煨燼中耶此外焚死者計北仲通六十九番地居人天野角太郎伊勢町四丁目十九番地居人岡田七次序神奈川縣下橘樹郡居人横山長吉和歌山縣人中西千代之　又松坂屋洋酒店主人及家屬三人皆罹於難當火之熾也適市中水涸不敷吸取是以雖有伊勢佐木署水龍一架元居留地水龍三架終苦人力難施蓋横濵自來水開放有一定之時午前自五下鐘至七下鐘午後自六下鐘至八下鐘未及其時難於應用及水道事務所見勢危急下令開放水門而時已過遲無能爲役矣是晚横濵學校老松學校横濵商業學校太田學校壽學校平沼學校元町學校及蓬萊町美以美教會皆洞啟重門任人避難亦有避入公園者至各警察署中被災者咸將家具寄入幾於高積如山綜核損失之數或云值銀五百萬圓或云值銀七百萬圓分而析之横濵火災保險會社須賠出銀五萬圓關東火災保險會社須賠出銀三萬圓造酒火災保險會社須賠出銀七萬圓東京家財物品保險會社須賠出二萬圓明治火災保險會社須賠出銀三萬五千圓其餘各會社約須賠出銀二十餘萬圓此外未經保險無可取償者惟有飲泣吞聲互相訴苦而已沿街所置德律風竿焚去十五六株電報竿焚去一株傳聞火延至吉田町四丁目時請負業清水滿之助見毒燄披猖勢將及已急發電至東京本店飛調消防夫數十名携帶救火具乘火車往救許以賞銀四千圓衆消防夫咸存必死之心出入火中略不懼怯得將支店保全目下好善士皆踴躍輸金以拯貧乏有英國甲乙丙三婦亦輕財仗義慨擲囊金而有力之家類於災後鳩工庀材從新締造市中材木之貴較前倍之木工瓦工幾有應接不暇之云 
[巨刦駭聞]  
　　香港循環日報云廣東新寍縣附近甫草鄕中彭姓聚族而居丁口雖繁類多出洋貿易以故占家食者甚稀緑林豪客涎之久矣祇以鄕之人思患預防團練壯丁藉資捍護故雖萑苻嘯聚終不敢貿然攻入越貨殺人本月初二日清晨鐘鳴四點晨光熹微忽有悍盜糾衆千餘分駕拖船二十餘艘直抵鄕間手執快槍登岸團丁卽鳴號出隊列械禦之盜四面圍攻砲火連天如臨大敵相持至兩點鐘之久團丁孤立無助子藥亦不能給致被盜槍斃彭華巨彭紹芹彭祖福彭亞榮李日華五人傷者二十餘人旋卽乘瑕進逼挨户行刦席掷一空事後檢查計慘遭茶毒者多至一百八十餘家所失各贓值銀十萬有奇誠從來未有之巨案也 
[文斾回轅]  
　　杭州訪事人云浙江督學部院文叔平大宗師按試嚴州於本月初七日竣事初八日赴各署辭行次日辰刻排道至水西門馬頭登舟各官恭送如儀十一日黎明文旌行抵江干仁錢兩縣生及三學教官齊集官廳俄聞砲聲隆隆知憲舟已就馬頭下碇各官遂呈遞手版禀見宗師概行擋駕隨命駕入節轅 
[復查積榖]  
　　杭州訪事人云杭省三倉積榖本十萬餘不去年米價騰貴民不聊生地方官舉辦平糶發出五萬石有奇迨秋收後大憲委員購足以備不虞旋由杭州府林太守督同仁錢兩邑主及管倉委員李大令鍾𫀵紳士某君等逐一清查造册呈報兹者撫憲劉景帥特委候補府劉太守瀚會同林太守赴倉復騐太守奉札後於本月十二日先赴義倉查核然後以次查騐各倉 
[振興絲市]  
　　松江友人來函云婁邑西鄕楓涇鎭地連浙省蠶桑之利向未講求同治年間官斯土者始購桑秧勸民栽種於是楓涇一帶鄕民遂知以育蠶爲事近來婁界漸有絲市惟絲色不甚潔白其可銷售洋莊者不過十之二三絲捐向由五庫釐局抽收去年浙省大吏以地屬接壤派員會辦絲捐彼時所定章程未臻妥善致絲不能行銷本境而捐數亦未見有起色本年五庫局員倪和甫大令念各行均設婁界所產之絲本境自應照章輸捐出售因會商浙局謝大令先期禀明松滬總局妥定章程准將土產之絲銷售婁境庶捐欵旣可倍增而絲市之蒸蒸日 
 
 

Page 3

 
 
上亦可於此卜之矣 
[東粤官塲紀事]  
　　廣州訪事友人來函云官塲傳聞新任廣東撫憲德大中丞行將履任是以南番兩邑宰飭人預備供張以便届時迎迓○新授廣西藩憲魁文農方伯進京陛見後遵陸南下本月廿日道出穗垣行旌暫駐皇華館方擬諏吉起程榮赴新任不料其太夫人爲二豎所侵醫藥無效延至上月二十六日未時在寓仙逝○　東陸路提督張蘭階車門陛辭出京順道回籍兹聞憲節已由籍起程來粤本月初三日行抵三水縣境想棨戟遥臨當在指顧間矣○卸任廣西鹽法道吳湘蕖觀　籍隸廣東順德縣現奉廣西撫憲　植廷中丞差委回東并往兩江公幹本月某日行抵省門暫駐城内雅荷塘公館 
[鄂省官塲紀事]  
　　武昌訪事友來函云湖北候補道張聽帆觀察斯栒浙之寗波人久歴歐西熟悉洋務夙爲張　壽制軍所器重去歲鄂省選派學生出洋肄業檄委觀察督同前往以資照料旣而觀察在日本偶　微疴請假回國旋卽殁於舟次制軍聞信悼惜異常電　駐日大臣李木齋星使請料理身後一切事宜現聞靈柩已運回原籍復飭署藩司瞿方伯就善後局籌撥銀一千兩匯往寗波以供治喪之用雲天高誼無間死生九原有知應刃銜感無旣矣○恭養泉觀察服宫鄂渚無三十餘年月前交卸荆宜施道篆返省未久遽歸道山司道寅僚咸往弔唁素車白馬絡譯於途○于次棠甲丞整頓吏治惟日孳孶前已釐定州縣輪委章程通飭遵照繼念各員或資格已深格力未能優裕因將委署到班者傳詣撫轅逐一考試以定去取所有名次在前之吳大令耀先陳大令承澤均已命題面試於循資按格之中寓興賢舉能之意官塲中人無不服其公允焉 
[穗垣譚薈]  
　　廣東訪事友來函云南海縣紳士陳太史如岳以樵匪跳梁深爲地方之害爰具禀督撫轅請兵剿辦曾經譚宫保批示兹又奉撫憲批云近來盜匪猖獗黨衆械精巨贓重案層見迭出實爲地方隱患前飭舉辦保甲團練原期分别良莠衆志成城匪人自有所畏懾乃官則故事奉行紳則各懷意見以致半年之久毫無成效而匪瞻益大勢益横以此上下相蒙安能禦患保良言之殊堪詫歎據禀傅賛開區新等打單肆刼各情自應嚴緝悉獲從嚴懲辦所請飭派安勇緝捕并飭兵輪堵截候咨商督部堂核辦至購運軍械向有定章應仍遵照辦理其盡法懲盜重賞購線皆地方官責成仰東按察司飭南海縣遵照振刷精神會同營汛安勇加懸重賞將單開著匪嚴緝務獲究辦該紳等各有身家果欲保衛鄕重亟應同心盒和選舉正紳倡率鄕民妥定章程整頓團練訓練膽藝添購器械俾成勁旅并由該縣會督妥辦以期盜息民安勿再玩忽千咎○省垣北門外三元里鄕民與小佈棠下各鄕民因事械鬥上月某日兩軍對壘轟斃三元里人李某一名經屍親赴縣報請臨騐迨二十八日兩造又糾黨互鬥傷斃三元里李汝平李亞堪二名屍父李橋珍屍母李徐氏赴南海縣署報官請騐縣主楊明府得禀卽委某員親詣屍塲騐明傷勢以便緝兇懲辦日來又有石牌及龍眼井等處匪徒糾集羽黨二千餘人駐紥要隘不許外人深入覩此情形恐彼此尋仇其禍正未有了期也 
[賭棍兇頑]  
　　福州訪事友人云舊米倉有賭棍綽號黄公子者開設賭塲十分熱閙前經侯官縣劉特舟大令訪聞飭差拘辦並將賭屋封閉不料釋出後不知悛改旗鼓復張大爲地方之害里紳林芳等瀝情禀諸侯官縣署劉大令又出差拘辦黄賄差縱逸糾集痞棍數十人赴林家滋優不知如何了結也 
[星使啟行]  
　　出使法國大臣裕郎西星使蒞滬後駐節美租界北河南路天后宫則出使行轅將二旬矣昨日午後先將行李載往吳淞定於今日清晨用官舫渡登法國公司某輪船前往法京任所 
[循例秋獮]  
　　各軍營例於中元日舉行秋獮之禮前日届期城汛張縵雲千戎整備軍械督率尾下健兒於傍晚五點鐘時齊集小南外大校塲操演各種陣式約歴一點鐘之久始整隊而回 
[逃犯解縣]  
　　甬人應桂馨被人控告覊押上海縣署待質公所旋卽乘間脫逃前日由英界包探拘獲昨晨惠副捕頭飭包探趙銀河解送公廨應忽浼某洋人到堂具保讞員翁笠漁直刺告以此人前奉大憲飭拿且覊押上海縣署時穴壁逃逸殊爲不法倘果有冤抑儘可到縣申訴洋人知難爲力唯唯退去直刺乃商之梅繙譯著卽送縣歸案辦理後又飭書吏備文申詳道憲當差役押解入城時深恐途中别生枝節爰雇馬車三輛擁之而去 
[賽會誌盛]  
　　昨日爲高昌司廟賽會之期清晨各會首衣冠濟楚齊集廟中迨午後鐘鳴三下砲聲轟轟鼓樂並作會中人舁神像出游沿途聚觀者大有如水如雲之盛 
[上海縣署瑣案]  
　　宋葆元控馮會先透用洋銀前晚經焉明府提訊宋供小的原籍紹興山陰縣現在治下楊家渡開大興染坊因不諳冩算用馮經理業已十年洋銀俱托伊掌管去冬查核帳目被馮用空三百餘元並將前年帳簿藏匿不交今正小的邀同薦保吳蘭生將馮辭去至三月某日馮糾同隣人余阿松在隔壁開永興染坊因思馮旣有餘資理應歸清前欠是以控請訊追吳蘭生供馮先由小的薦保所欠之欵曾向理處堅不允從旋又在宋之隔壁開設染坊是以宋心不甘服馮供山陰人在宋處爲夥已歴十載陸續透支洋銀三百餘元惟當初宋曾言明如有盈餘分給花紅小的並水分得分文今正忽被辭歇無處謀生因糾合余阿松開設永興染坊然小的並無股分在内且永興業已閉歇求察余阿松供本地人住楊家渡向開箍桶店馮來糾小的開設染坊小的不知伊於宋處糾葛未清是以貿然允許現在小的已將坊閉歇矣明府謂馮透支之欵理合歸清限十天内先措繳洋銀一百元其餘　核○升科局於前年函送盜賣充公田地之姜錫山到縣訊供收禁在案前晚馬明府提案復訊姜供小的經賣是地時尚未設有升科局現已與得主說明願補繳地價惟地亞士洋行及邵大人處所買之地皆係蕭根餘沈德山介紹與小的無干明府限五天内將價繳齊 
[新嵊會三邑水災募振公啟]  
　　昊天不弔降此鞠凶本年六月中旬狂風大雨逹旦連宵益以嵊縣蛟水陡發曹江風潮大作以致水勢怒激江塘潰決汎濫至四五縣之廣漂没至數千家之多災黎棲身無所或踞屋脊或登樹杪呼號之聲慘不忍聞廬舍禾黍盡付洪流老弱婦孺半　溝壑此固數十年來所未有之巨祲也滬上接告災電音後餘上同鄕先於六月二十三日開會館集議我三邑庽滬紳商未及與議遂先定電報滬局設立餘上乞振公所兆鏊等聞信之後亦糾約同人竭力圖救並承四方仁人善長撥欵佽助業於月之初七日派前辦過熟手同志吕君潤蓀嚴君益齋阮君新一隨帶振米二千石規銀二千兩純陽正氣刃一萬服前往新嵊會災區先行散放以救燃眉之急惟是災重地廣爲日方長恐一勺之水難資挹注謹於十二日假座聚豐園恭請滬上各協振公所前輩諸善長並報館大主筆善長妥議設法竭誠呼籲如蒙海内諸君子慨賜義粟仁漿請交源通官錫號絲業會館仁濟善堂電報總局申報館四處義振公所及後馬路慶順里勸籌湖北山東江蘇淮徐海振捐局同和里永吉茶棧四馬路泰康里泰康祥絲棧新嵊會三邑協振公所填掣收單按旬登報轉解再敝處與電報滬局乞振公所雖各歸各辦而一切公事仍和衷商榷通力合作也合併聲明上海四馬路泰康里泰康祥絲棧内新嵊會協振公所同人楊信之朱葆三阮星階袁詠笙李枝仙陳子鍾張遵堂金祿甫陶吉齋徐暉庭謹叩 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[武林苦雨]  
　　杭州訪事人云浙省自入夏以來陰雨連綿殊少晴霽至本月十一日清晨紅日高懸民人無不色然以　乃午後　　　四合晚問雨師駕蒞至今仍簷溜琤淙三市六街來往之人無不拖泥帶水四鄕田稻俱受損傷市中米價每升又增二文所望天公　　　光則晚稻尚可爲桑　之補也 
[烟海秋濤]  
　　烟臺訪事友來函云日前法國領事署公事房中忽然失物報由巡司親往勘騐並無賊人來去蹤跡旋於房内搜得眞贓查係向在署中執役之某甲所竊當卽拘獲送縣照例嚴懲○前報記西府匪黨槍斃某叅戎一節兹由縣尊懸貼賞格略謂兗州鎭移咨撫憲牘稱據新副中營營官禀稱有積年匪徒劉高於六月二十一日　聚百餘人身穿號衣携有洋砲蜂擁至單縣之辛壬巖將王姓九十餘歲老人刼去並拒　家屬二人經單縣令及莊叅將吳千總前往勘騐行至馬家巖莊叅將吳千總均被匪用砲轟斃匪徒旋行逃逸請通飭懸賞緝拿等語併於賞格内注明如將該匪拿獲送縣者賞銀二百兩知而報官拿獲者賞銀一百兩○烟地自入夏以來天氣炎熱異常及至三庚已伏又驟然寒冷因是民間患寒熱等症者甚多醫者云大抵由暑熱内鬱未能發洩所致衛生君子尚其愼之○邇來月餘無雨田禾日漸枯槁至本月初四夜濃雲募　微雨溟濛迨初五日天明時大雨猝至簷溜有聲過午始止從此高原下隰一律沾濡將來滿篝滿車不難操劵卜之矣○潮州會館後迤南有某甲者搆就茅屋數椽租與冶者安設鍛竈本月初六日爐火過猛毒燄上升延及房屋勢甚可危幸時在白晝人手衆多得以卽時救熄附近鄰居均未殃及○月之初七日有差役數人在東戲園附近某鋪内拘獲二人挾之西去聞係奉省抗拒官兵槍斃營弁之要犯想須解赴有司按例懲辦也 
[上海縣署紀事]  
　　縣主王大令訪悉新閘叉袋角二十七保十二圖中近有無恥之徒演唱花鼓淫戲因卽飭差往拘地保王全土到案押候訉懲蓋惡其意存包庇也○有自稱洋務局委員之曹維善串同吳子方洪仁貴藉端索詐經法界讞員朱森庭明府申解道轅請曾觀察核辦前日觀察派差將曹等三人發上海縣署訊究情由從嚴辦理到縣後王大令飭值日差分别看管候訊○英商恊泰洋行控自稱留川總兵之黄禮堂騙取金條值銀四千餘兩其時黄愛棠觀察方綰上海縣篆以太湖水師管帶黄鏡才遊戎與禮堂爲昆季行准其具保清理案懸日久英商禀請本國使臣照會總理衙門咨由兵部用火票轉咨兩江總督札行江海關道飭縣查拿黄禮堂究追縣主王欣甫大令奉到札文卽著黄鏡才交出詎料鏡才諉卸不承現經黄觀察據情禀明督憲轉飭黄鏡才速卽將禮堂交案如再推諉大干未便不知能卽交到否也○昨日午後英界公廨派差押解逃犯應桂馨到縣大令飭原差丁榮小心看管聽候訊究 
[南市捕房紀事]  
　　前者新太平馬頭烏山船主戎阿連被賊竊去鐵二十餘件當卽開單報知捕房並稱是晚偕舵工陳阿虎等在岸上某茶肆啜苟比回尚未覺察嗣於天明時由船夥周阿順告知始悉被竊捕頭卽令包探黄量海將陳阿虎周阿順及守船之陳阿林等一于人拘押捕房候解工程局禀請會辦委員司徒貽芬司馬訊究○前晚甡大木行船夥謝阿增被王阿五竊去短衫褲等物當塲拘住送至捕房捕頭令押候解送工程局禀請司徒司馬訊究 
[英界公堂瑣案]  
　　凡開設倡院者陰陽學向陋規逢節索取惟租界中則無之前日有蔣鳳芝者自稱係陰陽學訓術司署中差役向妓女謝蘭蘭索取節規互相爭論適爲包探趙銀河所見拘入捕房昨晨解請訊究謝蘭蘭遣龜奴投案申訴前情蔣鳳芝供小的係陰陽學差偶與謝妓口角不敢索取陋規求鑒直刺判枷號一月○包探金立生禀稱租界中向例不准婦女開燈吸烟乃昨有方高氏者在吳桂福所開烟館内一榻横陳呑雲吐霧小的以其違犯定章拘送請究方高氏供烟癮猝發不及回家偶爾開燈求恩寛宥吳桂福供初次違章以後不敢再犯直刺判罰方高氏洋銀二元吳桂福洋銀五元○果報錄卽南樓傳之别名實卽盲詞倭袍記也情詞淫褻向在例禁之中乃有余培元者手持是書逢人求售昨被包探石金榮查見送案請辦余供販賣小書無知悞犯尚乞恩寛直刺姑念貧民判將書充公人則從寛斥釋○包探金阿三禀稱昨有人在老公茂紗廠前傾倒穢水廠中人丁紀生周生居見而阻止不料流氓張裕全劉林林劉奚福錢炳榮四人糾同吳福全陳銀福等恃衆逞凶洋人函致捕房捕頭令小的將一干人拘送請究丁周投案供訴前情並稱此事由張裕全爲首直剌略加詰問判將爲首之四人各責二百板枷號一月吳陳各責二百板○包探金阿三解小工馮方寳到案禀稱此人向在和豐船執役曾竊取某廠中機器等物兹經小的拘獲是以解送案下和豐洋人投案請辦馮方寳供不敢行竊實被誣指求鑒直刺判枷號一月○匪徒蔣阿八恃其勇力遇事逞兇送案訊懲已不知幾十次矣前日與同黨朱木生掉臂游行適見小工頭倪潤元曹先福二人給發工資卽藉端向之訛詐爭閙之下爲四百零六號華捕所見拘入捕房解案請究倪曹二人投案申訴前情蔣朱供事因索錢而起並非訛詐直剌判責蔣三百板遞解回籍朱責二百板○包探胡瑞龍拘解竊賊陳金寳到案禀稱此人竊取俞阿明家綢衣八件經小的緝獲人贓送請究辦俞阿明投案請領失贓陳金寳供行竊該死惟尚初犯叩乞恩寛直刺判責一百板以儆贓給還失主 
[法界捕房瑣案]  
　　張周氏偕母王張氏控張天福誘姦藏匿等情讞員朱森庭明府查得張周氏母女慣設迷魂之陣誘人入勝遂於昨日蒞捕房飭提張周氏到案叱令掌頰四十下其女王張氏掌頰二十下一并驅逐出境張天福不合戀姦著掌頰二十下從寛開釋○大成祥東洋莊執事王錄卿控歇夥吳子方洪仁貴竊取帳簿碼單串同自稱洋務局委員之曹維善勒索巨欵牽涉同和祥棧主劉清泉朱明府訊供之下飭將曹維善等移解道轅請曾經郛觀察核辦劉清泉准予交保出外聽候傳訊此前日事也昨又著保人交案想須申送道轅矣○蘇人俞蘭生前因貼票虧欠各債户巨欵控經明府訊供責比案懸日久一味挺押昨日命提到案著從重笞責四百板金三子屢次諭令帮同理處抗斷不遵著重責二百板一并還押○東園烟館執事石壽生虧欠各户巨欵涉訟公庭明府訊供之下飭吊生材簿估價拍賣以便歸償昨日飭傳股東劉省卿龔松泉等及司帳人朱雲福到案諭令翌日午後二點鐘時由包探綫勇督同將生材照簿檢點明白禀覆核辦○長江積竊劉紀甫李書金由包探拘獲解經明府訊供判各枷號半個月昨日期滿命帶案疎枷照原斷各責三百板勒令回籍不准逗留○小竊吳阿炳剪綹賊王德方前經明府訊供昨日著照原斷王責一百板吳責四十板從寛斥釋 
[美界捕房紀事]  
　　昨日大將破曉時小竊王阿巧至裏虹口文昌閣左近甬人某姓家撬門而入竊取衣服首飾携之而出途遇巡街華捕見其形跡蒼皇阻而詰之支吾以對因卽拘入捕房捕頭令押候解送英界公堂禀請讞員翁笠漁直刺懲辦○昨午賭徒李阿全在北河南路天后宫前擺設賭攤誘人入局適爲巡街華捕所見拘入捕房捕頭令押候轉解公堂禀請究辦○昨午甲乙二甬人因會項轇轕在西華德路互相爭毆旋復扭赴捕房聲訴捕頭詢得事涉錢債著自投公堂呈控 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十五年七月初八日京報全錄]  
　　宫門抄○諭旨六道錄前○江督劉等奏爲覆陳蘇屬徵收丁漕銀米情形摺○吳撫德奏爲查明蘇屬壓徵蘆課未完一分以上經徵各縣職名銀數摺○豫撫裕奏爲甄别道員照例補用摺○閩督許奏甄别知縣各官照例補用片○吳撫德奏甄别州縣照例序補片○七月初八日禮部宗人府欽天監正黄旗值日無引見○成都將軍綽合布請訓○裴維侒謝授鴻臚寺少卿恩○補用道府洪恩廣等謝思○英煦文光各請假一個月○濟祿梁丹銘預備召見○召見軍機濟祿梁丹銘綽哈布○○頭品頂戴兩江總督臣劉坤一頭品頂戴江蘇巡撫臣德壽跪奏爲蘇屬徵收丁漕銀米情形恭摺復陳仰祈聖鑒事竊准户部咨開光緒二十四年十二月十六日奉上諭軍機大臣會同户部遵旨議覆各省丁漕錢數折合銀兩酌中定價一摺各省地丁漕糧向有定額例准折錢交納原爲便民起見惟近來銀價日落錢價日漲在民照常交納在官頗多盈餘以致正供所餘悉歸中飽殊非體恤民艱之意著各將軍督撫嚴飭藩司糧道查照本省銀錢通行市價將丁漕銀米按照時價折錢若干以錢合銀均按庫平色爲斷每年酌中奏定數目徵收以歸畫一如有不肖州縣巧立名目藉端浮收卽著從嚴參辦等因欽此卽經恭錄札行寗蘇兩藩司江安蘇松兩糧道一體欽遵去後伏查蘇屬四府一州同治四年减賦後徵收地丁歴按銀價貴賤酌定兹因銀價日低經前撫臣趙舒翹奏准自光緒二十二年上忙起每兩減徵錢二百文以恤民艱此後各屬一律每兩徵錢二千文一切公用胥賴於此上年奉文飭提丁漕平餘又經奏明於公費内兩忙開徵均經附片奏明在案查各屬解正項銀一兩連同補平火耗照近時市價需錢一千七百數十文所餘僅二百餘文署中公用胥賴於此分别各屬徵數之多寡酌量分提五分四分三分從二十四年起提解司庫聽候撥用欽此五分四分三分之公費卽出於銀兩所餘二百餘文之内至漕米收價銀每年按照市價隨時酌定奏明徵收卽以上年冬漕而論每石折收錢三千一百五十文各州縣採辦糙粳米價每石需洋四元一二角不店合錢三千七八百文買米一石實應短絀錢六七百文所短之欵卽於公費内貼補雖云每石隨收公費一千文實則仍剩錢三百數十文辦漕公用以及上年加提之平餘咸取給於此查屬丁漕銀米每年按忙按漕查察市價分别奏定折收各屬一律與他省情形不同應請循照舊章辦理免予紛更如定價之外各州縣有巧立名曰藉端浮收情弊自當從嚴參辦斷不敢稍事姑容以仰副聖主體恤民艱之至意據藩司聶緝槼蘇糧道羅嘉杰會詳前來除江寗等屬丁漕折價情形另行專摺覆陳曁咨部查照外謹合詞恭摺覆奏伏乞皇太后皇上聖鑒訓示謹奏奉硃批户部知道欽此○○頭品頂戴江蘇巡撫臣德壽跪奏爲查明蘇州等屬光緒二十四年壓徵二十三年分蘆課奏銷案内未完一分以上經徵各縣職名銀數恭摺開單仰祈聖鑒事案准户部咨具奏時事艱難亟應籌備餉需摺内嚴核各項奏銷一條内開各省奏銷册結到部覈議繙譯經年累月經徵各官知頭復需時日其應得處分業已設法規避未完欵目仍未能年清年欵於國課實有妨碍議令嗣後一面具題一面先將未完一分以上各　開具簡明清單專摺奏報由部核定處分先行覆奏仍各於題本内將業經具奏各員聲明備核其有具奏後續完者准其續行奏請歸本案開復等因恭錄上諭移咨欽遵辦理當經前撫臣轉飭循辦在案兹據蘇州藩司聶緝槼詳稱蘇州松江等屬蘆課錢糧例應壓年徵收奏銷例限係於次年五月底止造册詳辦所有光緒二十四年壓徵二十三年分蘆課錢糧按照應徵之數核計除未完不及一分各員應免開單具奏外查明有丹徒縣未完二分以上丹陽縣未完三分震澤縣未完四分當經分别嚴行催提節據各屬復稱係實欠在民並無徵存未解之欵相應遵照户部奏定新章開列經徵職名未完銀數詳請具奏等情前來奴才復核無異除咨户部查照並飭勒限嚴催清解歸入續完另行詳請具奏一面赶造奏銷册籍詳送具題外理合恭摺具奏並開繕各縣經徵職名未完銀數清單恭呈御覽伏乞皇太后皇上聖鑒飭部查核施行謹奏奉硃批户部議奏單併發欽此○○頭品頂戴河南巡撫奴才裕長跪奏爲道員試看期滿循例甄别恭摺仰祈聖鑒事竊照道府等官無論何項出身何項勞績保歸候補班次例應扣足一年甄别補用至廻避改省人員如從前試看尚未期滿應俟到省後扣滿一年再行甄别等因歴經循照辦理在案兹查有特旨記名儘前補用道許星翼年五十歲湖南善化縣人由貢生報捐郎中疊因捐輸奬叙賞戴花翎三品銜嗣捐升道員分發江蘇試用光緒九年二月赴部騐放改掣河南引見領照到省後經督辦福建軍務大學士左宗棠奏調赴營差遣十二年二月奏留福建福用是年十一月因辦理防務洋務出力保加二品銜旋丁嗣母憂回籍守制服滿起復回閩十六年因辦理洋務勞績卓著經福州將軍希元閩浙總督卞寳第奏保奉硃批著交軍機處存記欽此十八年二月委署興泉永道篆十九年七月交卸派辦通商局務並經奏派辦理古田縣案欽奉諭旨責成妥切商辦九月事竣回省旋經福州將軍裕祿閩浙總督邊　泉以　畫精詳經權互用精明練逹體用兼賅洵爲有用之才具請送部引見欽奉硃批照准嗣因與興泉永道周蓮姻親呈請廻避領咨赴京二十二年十月十六日經吏部帶領引見奉旨著以道員發往浙江儘先補用並交軍機處記名請旨簡放欽此領照赴浙在浙江海防捐局捐離原省改指河南二十四年四月初五日繳咨到省現已一年期滿例應甄别據藩臬兩司會詳呈請奏咨前來奴才查該道許星翼老成練逹辦事精詳堪以特旨原班留省補用除履歴清册咨部外理合恭摺具陳伏乞皇太后皇上聖鑒謹奏奉硃批吏部知道欽此○○許應騤片再勞績捐納各員自到省之日起試用一年期滿詳加甄别歴經遵辦在案兹福建在任候補知縣按察使　歴潘震臨候補知縣舒鈞胡守正李廷璜先後試看期滿俱應甄别據藩臬兩司會詳前來臣查該員潘震臨年壯才明舒鈞趨公尚勤胡守正年力富强李廷璜人尚安詳均堪以知縣留閩分别按班序補除履歴咨部外理合附片具陳伏乞聖鑒謹奏奉硃批吏部知道欽此○○德壽片再准部咨道府州縣無論何項勞績保歸候補班人員卽以到省之日起子限一年詳加考核奏明分别繁簡補用等因循辦在案兹查四品銜補用知州趙謹琪自光緒二十一年二月二十一日到省之日起至七月十四日丁父憂前一日止計有省連閏五個月零三十三日又自二十四年二月二十一服滿回省之日起連閏接算至是年七月二十八日止前後扣計試看已滿一年又同知銜候補知縣戴運寅自光緒二十二年七月十三日到省之日起扣至二十三年七月十三日止又五品銜候補班補用知縣李思棠自光緒二十三年五月初八日到省之日起連閏扣至二十四年四月初八日止均試看已滿一年據蘇藩司會同臬司加考詳請甄别具奏前來查該員趙謹珙供職克勤留心撫字　以繁缺知州留省補用戴運寅才具明敏勤求吏治李思棠老成穩練從公勤奮均堪以繁缺知縣留省照例序補除將該員等履歴咨部外　　同兩江總督臣劉坤一附片具陳伏乞聖鑒謹奏奉殊批吏部知道欽此 
 
