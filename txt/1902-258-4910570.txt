# 1902 - 258 - 4910570

 

Page 1

 
 
[雙璞齋四書五經義大全出書啓] [  圖書集成局代白]  
　　自八股改試經義承學之士驟遇更張輙以師承無自爲慮雙璞齋主人嘗謂經羲之法疏解聖經當用說義正義之例微引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之間取而揣摩之得其一羽一鱗卽不難破壁飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已工竣擬分廿四本嗣因裝訂忙迫改訂十六厚本每部定價洋銀二元四角有欲先睹爲快者請速移玉至申報館申昌書局杭州申昌及各書坊購取可也此啓 
[振興工藝說]  
　　昨報論通商必繼以惠工誠以工爲商之本原使未嘗整頓工藝而侈談商務并欲挽回利權是猶斷獸之足而驅之奔去鳥之翼而使之飛也人惟知西人專精商務中國利權外溢夫西人亦豈徒手而攫中國之利哉商務之道不外懋遷有無西人初意不過欲以彼之所有易我之所無耳使往來可以抵制所得之利亦屬無幾不料來者源源而去者殊寥也觀夫洋貨之來也日新月異有爲西人自用之物兼售之中國以開中國風氣者有爲西人不用之物以投華人之所好而專售之華人者鴉片一物歲收中國數千百萬固爲一大漏巵初猶以絲茶相抵迨洋貨進口名目繁多其中以紗布爲大宗雖爲有用之物非鴉片烟可比而利之外溢更較烟爲多現雖中國設有紡織各局然抵其進口之貨尚不滿十分之一且紗不能過細織僅能粗布也亦僅能分本地之女紅而斷不能奪外洋之銷路羽綢之類更無論矣向所恃者絲茶二項尚可收回數分利權乃現在各國講求蠶桑以及採茶焙炒之法且有精於華人者故絲茶日見衰敗若不整頓恐將來更不可問此大宗之欵尚顯而易見者其餘日用之物零購之不見其費總核之日見其繁如洋油洋皂洋針洋火之類幾於無地不銷無家不用每家所用不過數文數十文以總數核之每年奚止千數百萬以至微極賤之物其奪利尚如此之多又遑論貴重之物哉可知西人商務之旺實由於製造工藝之良中國欲興商務是宜先振興工藝中國物産之多非亞於泰西也華人聰明才力亦非亞於泰西也皆悞於因循怠惰拘守成法而不肯爲耳自西人機器一出日造日精事事不假人力故出物之能匀而銷塲之能廣也如華人但求工藝而不能以機器製造一手一足之力亦豈能與之爭勝哉現雖京中設立工藝局各處設立勸工所不可謂非振興工藝之機惟有其機而其機終不暢也允宜官爲之創勸諭商人設立製造各局不製其肘而爲之督率保護且製造必須機器用欵必巨卽有殷實之商亦斷難獨力創設是非糾合公司不能成事中國人心不一故須官爲之創俾有所率從人心自能鼓舞人財易於聚積豈非現在商務之第一要著耶或謂機器製造外人已精之又精中國卽竭力仿行亦不過步其後塵得能抵制已屬萬幸若欲得外人之利恐終成畫餅耳曰爲中國計不過欲求抵製何敢再存奢望苟能抵制已足富强亦何必駕而上之哉不觀諸日本乎日本維新以來不過二十餘年事事仿行西法現在所出之貨非但競銷於中國卽西洋各國亦有樂用之者日人於工藝雖不遺餘力然究未能駕泰西而上而其銷塲之廣已足收回利權中國誠能效日本之所爲卽不能駕西人而上豈不能駕日人而上之哉現在新訂稅約出口稅輕入口稅重似乎大得便宜不知出口卽輕而無貨出口輕亦何益於華人入口雖重而貨不稍减重亦何損於西人西人深悉情形故樂得而訂此約以博大公中國能明乎此速興工藝廣爲製造庶出西人意計之外而富强之基卽在是矣 
[銓補照章]  
　　京師訪事人云前者某侍御奏請疏通進士出身卽用班知縣補缺升途奉旨交吏部議奏現經部臣議略謂目今捐納已停此後正途人員升補之道自能疏通無事更章聞已奉旨依議矣 
[鐵路述聞]  
　　廣州訪事人云粤漢鐵路現已定期開築日前工程師西人紀里君由香港抵省與其以某君言及由粤至漢口計程七百一十五英里連枝路計之亦不過九百一十八英里所需各物均係新式由美國購運而來若無意外阻滯則一年内可以告竣此後兩商旅省往來可以益形便捷矣 
[署蜀督岑制軍敬舉人才摺]  
　　頭品頂戴調署四川總督廣東巡撫臣岑春煊跪奏爲川事萬棘敬舉人才懇恩破格奬拔以勵賢勞恭摺具陳仰祈聖鑒事竊查現在川省百務廢弛軍書倥傯整理一切較之無事省分爲尤難臣自維智慮短淺深恐上負朝廷倚任之懷下辜全蜀士民之望承命以來徬徨焦慮計非多求賢才藉匡不逮無以力拯蜀艱臣已另片奏調文武得力各員差遣委用今更有奇特之才爲臣折服依賴有素者一人敢復據實上陳聖聽查有丁憂分省補用知府張鳴岐胸有經濟膽識過人夙究心於經世之學每慷慨於安攘之計臣任廣東甘肅藩司皆延之襄助遇有危疑難决之事一與相商無不當機立判動中窽要其謀略智慮勝臣十倍歴騐不爽二十六年臣由甘肅入衛議者多欲臣稍事從容不免有逡巡觀望之意獨該員痛哭流涕促臣立行乃相與裹糧啓程嘗一日馳數百里畫畫軍旅夜治文書往往連日不能寢息其忠勇奮發尤出天性是年冬間聞聨軍西逼自請於臣察訪直境邊隘兵形地勢以覘敵情會臣調任到晉晉事岌岌危殆該員亟來贊理策畫草奏飛書倚馬立辦旣而教案緊急該員又能審勢度時剛柔互用俾臣因應之方不致乖謬無論諸務方亟振事亦殷該員傷心哀鴻竭力分籌振撫其勞實多該員素以風節自任與臣相處六七年見其平日不輕通一函不妄妄一友非臣餽問絲毫不取言論恂恂惟以道德名義相勉朂於臣過舉不憚苦口爭論極力鍼砭若以國與民之損益爲已之戚欣其心術之正品格之峻操守之潔才調之敏實臣服官京外以來所僅見也臣維古名臣用兵蒞事每賴有智謀之士翊佐戎幕乃克有成咸豐中左宗棠劉蓉爲駱秉章幕客說者謂駱秉章於湘省歴著勳續皆二人之功臣才力資望不敢望駱秉章之萬一而該員 
 
 

Page 2

 
 
才氣識量可稱奇特之選有左宗棠諸臣之彷彿實屬才堪大用將來如蒙畀以重寄必能益自奮發盡展其猷爲以濟時艱倘其有負任使臣願受濫舉罰查該員振務勞績卓著臣於彚保振務奬案内已請將該員免補知府以道員分省補用並請加二品銜復查軍旅之事雖在丁憂之員例亦准其奏請現在川匪鴟張勢將用兵合無仰懇天恩將請保道員張鳴岐賞給京銜或卽以二品銜道員發往川省總襄諸務以示優異而勵賢勞之處出示逾格鴻施臣爲川事萬棘人才難得起見是否有當理合恭摺具陳伏乞皇太后皇上聖鑒訓示謹奏奉硃批張鳴岐著以道員發往四川交岑春煊差遣委用欽此○又片再臣前調江蘇候補知縣高而謙來晉差遣委用當奉硃批允准現在該員尚未到晉臣又蒙恩擢權川督查川省此次匪亂仍係習拳託名仇教聞教民之被害者約數百人事後議卹議賠必多棘手且聞川省哥老會匪較之此次滋事之拳匪黨羽尤多若輩往往以入教爲護符其害與仇教者亦適相等兹欲爲川省籌乂安之策查辦仇敎之匪固急查辦恃教横行之匪尤急夫彼教以勸人行善爲宗旨原非招納匪徒物各教士甫來内地不稔情形遂往往良莠不分兼收並蓄於是旣長莠民之氣燄復累教會之聲名必須有嫻於交涉之人與各領事教士等將利害明白指陳庶幾匪與教分而後乃能保教乃能清匪雖教民犯罪歸地方官自治載在條約原不必先行知會領事教士轉損主權第今日敎士干預幾爲固然尤賴有人樽俎折衝杜其干預於幾先較勝責其干預於事後此交涉重要之事一也川省礦務英德交爭稍有偏畸便來責備聽其兩便又盡失利權調輯保持良非易易此交涉重要之事又一也就臣愚慮所及交涉重要之端已有二事此外關繫重要者當必尚多若非得一洞明交涉志趣正大之員助臣不及駑下如臣貽誤必多高而謙才具志趣臣所深知敢懇天恩俯念川省交涉繁難准將江蘇候補知縣高而謙交臣差遣委用以資臂助出自逾格鴻施聞該員現因赴引在都並懇飭下吏部迅飭該員前來隨臣赴川不勝待命之至謹附片密陳伏乞聖鑒訓示謹奏奉硃批著照所請欽此 
[講求武備]  
　　杭州訪事友人云浙省大憲整頓武備現特招募練軍一千名度地艮山門外離城五里許簡橋左近建造營房開拓操塲刻已工竣定章每日五鼓起身由教習訓練體操辰刻試演西式槍砲已刻由各教習孝校測量　算等法午後復演西洋陣法申刻重詣講堂聽候教習指授一切兵法至五點鐘後則任其散步遊行迨更魚初躍時各令歸營本月初一日由統領聨太守傳令拔隊前往駐紥隨定於初六日責成教習督令開操矣 
[盜匪正法]  
　　沙市訪事人云盜犯陳安汰及會匪王子香魏和尚越獄脫逃旋於上月二十九日經縣差在荆門州某處拿獲并拘同伴吳家振一名江陵縣主張芸生大令研訊之下吳供陳係中表行小的因伊哀求援救故於二十六日之夜揭瓦鋸椽槌繩而出大令飭各笞責二千板禀知督撫憲本月初一日午時接奉鄂督張香濤宮保電札飭將盜犯陳安汰并從犯張光榮就地正法會匪王子香魏和尚仍依例監禁十年吳家振暫行監禁候再核辦大令立卽飭將陳張二犯提出如法綑綁會同城守營潘千戎押赴法塲梟首隨將首級裝入木籠發犯事地方懸竿示衆 
[鄂垣火警]  
　　武昌訪事友人云本月初五夜魚更四躍時武勝門外積雨橋左近某姓家不戒於火致兆焚如時適風伯揚威祝融氏勢尤猖獗雖經各水龍竭力灌救然已焚去數十家矣 
[不准加利]  
　　安慶訪事人云皖省每年奉派籌墊賠欵銀一百萬兩經司道各憲悉心籌畫舉辦各項捐輸以資挹注計關省典商每年應捐銀十七萬兩各典商旣輸巨金卽思爲取償之計爰議當息照前加收二釐撫憲聶仲芳大中丞知之謂貧民持物質錢實係不得已之舉何堪再受重息之累爰札飭籌議總局曉諭通衢自七月初一日起典息向係二分者仍照常收息所加二釐一律停止七月初一日以前所當之物未取贖者仍照二分收息但已取贖者典商增收之二釐一併充公自示之後如該典商有私自增息殃民者定卽嚴懲不貸 
[將才難得]  
　　安慶訪事人云楚軍正五營統領黄鎭軍呈祥軍威素稱嚴肅前日奉上諭補授雲南臨元鎭總兵旋奉雲貴總督電催蒞任正擬料理行裝又接桂撫王芍棠中丞咨文調赴廣西剿匪而皖撫聶仲芳中丞亦以長江伏莽滋多特疏奏留以資鎭懾似此威聲遠播各省疆吏倚若長城亦不可多得之事也 
[酌免房捐]  
　　揚州訪事人云揚城房膏捐早經舉辦奈迄今多日繳者寥寥兹新任江都縣吳明府出示諭催略云本邑房膏捐早經前縣開辦迭奉憲札嚴催立待報解萬難再延合再示催爲此示仰軍民鋪户人等知悉爾等務將正月起至七月底止應繳捐欵如數繳淸此後本縣當體察情形爲爾等懇乞憲恩予以矜恤惟此七個月務須一律呈繳否則定行擇尤提追等語逾日省垣房膏捐總局又發示分貼城廂其大旨云所有房捐現經本局禀准督憲除城關大埠照捐外其餘手藝各鋪曁小貿易資本不足五十千文者自七月起分别停免以示矜恤至住家市房無論何處則永遠免捐一時聞之者莫不額手歡呼同聲感頌云 
[壩工難辦]  
　　揚州訪事人云揚屬沙頭大壩今春興工後因經費不敷禀商運憲暫停工作俟秋令再行興築兹聞承辦工程之劉　等忽於日前至淮南總局具禀以黄泥未易尋覓懇請停辦當奉局員批示云據禀沙頭壩工非運老山黄土實壩恐難收效各業户因去秋水災散處四方互相推諉工費難籌請暫停築至城紳墊欵俟將來接辦捐還等情惟前奉運憲撥借之欵旣已停築未便俟接辦捐還且該壩所築東西裹頭用去經費該董等均未切實聲叙碍難核轉候照會各紳先將運憲借撥之欵如何籌還覆到再行核辦 
[古潤官塲紀事]  
　　鎭江訪事友人云常鎭通每道長久山觀察以邇來宵小蠭起防範不容稍疎每逢三五之期必於夜問出轅巡查往往逹旦始返保甲總巡楊大令紹時租界總巡周遊戎德標則逐夜輪流周歴洋馬頭一帶保甲分委各員分巡各叚鎭江府祥遂安太守丹徒縣洪鷺汀大令間日出巡水陸各營員弁兵勇亦梭巡不懈是以日來彼處商旅皆得高枕無憂也○駐防揚州之武衛精健楚軍統領李本卿軍門定明前赴金陵謁見兩江總督劉峴帥事畢遄回月之初六日乘某輪船道出潤州假水陸總巡局暫駐襜帷初八日由官碼頭登舟逕赴邦江瀕行時常備續備各營管帶均詣江干恭送○新任鎭江海防理事同知穆司馬圖布由京領憑航海南下繞道蘇垣禀見各大憲飭卽赴任月之初六日乘舟抵京口筮期初八日接印視事○前者洋務局總辦邵虎伯刺史赴江寗謁見各大憲事畢卽於月之初五日乘某輪船遄回京口○日前駐防常州南洋常備右軍副中營管帶彭西鈞叅戎乘舟抵京口謁見統領杜雲秋觀察禀陳一切並拜會各當道小作勾留於初七日遄回防次 
 
 

Page 3

 
 
[浙省官塲紀事]  
　　杭州訪事友人云委辦海鹽釐捐總辦彭司馬牧孫現奉牙釐局督辦札調辦理江干船局差所遺海鹽釐務委候補縣左大令忠勳接辦○平陽釐局一差現届期滿委吳大令曾濤前往接辦○本月初八日富陽防軍統帶黄遊戎裕庭因公晉省詣撫轅禀見撫憲任筱沅大中丞面陳一切事畢卽於十一日遄回防次○本月初九日敷文書院山長錢新甫太史駿祥命駕詣撫轅拜會任大中丞中丞因在假期差人持片答拜如儀○西興釐捐總辦候補通判徐别駕光鎣因收數盈餘在一成以上由局憲札委留辦以示鼓勵○委帶湖墅防營水師余遊戎有功於初八日到防視事 
[示禁擄勒]  
　　松江訪事友人云婁縣屈吉士大令查知轄境土匪時有勾通梟衆擄人勒贖之事因於日前出示嚴禁略謂擄人勒贖事成後其罪與强盜同科定律何等森嚴乃本縣訪聞與靑浦接界之處往往有無類土棍向稍有身家之人藉端索借稍不遂意便勾串外來光蛋船隻希圖擄勒或本人聞風遠避必向其家索給川資或二三十元或五六十元不等以致受害良懦吞聲飲泣若不嚴密拿辦何以靖地方而安閭閻除移知靑邑會拿外合亟出示曉諭仰該處人民知悉爾等如有受害之人准予指名聲控一經訊實重則置諸大辟輕則圈禁囹圄决不慮其報復自後稍有身家之家務宜守望相助互相防衛庶外來光蛋無隙可乘該土棍等倘能痛自悔改定當予以自新若仍怙惡不悛則是生成自外本縣惟有從嚴拿辦按律重懲决不姑寛凛之切切 
[賢守關防]  
　　松江訪事友人云新任松江府許予元太守下車伊始卽發出關防示諭一通略謂本府供職京師歴有年所從公勤愼律已維嚴兹奉恩命來守是邦事必親裁責無旁貸幕友率皆端謹親族並無僑居家丁僅伺傳呼吏書祗司繕寫惟松郡地當衝要誠恐有假冐招摇等弊爲特出示嚴禁自後如有前項情事准爾等居民人等扭解來府以憑從嚴懲辦等因雖曰官樣文章然果能愼始謹終亦未始非興利除弊之基礎也 
[上海官塲紀事]  
　　前滬軍親兵營管帶葉孟紀司馬捐升道銜入京引見兹已事畢回滬謁見道憲袁海觀觀察繼至縣署汪瑶庭大令延入花廳淸談片刻而别○江蘇候補道崔幼嶼錢琴軒兩觀察及候補同知吳伯英司馬均於昨日到申赴道縣各署拜會 
[禁售毒藥]  
　　江蘇臬司效述堂廉訪查知近有匪徒用鳳茄花又名洋金花砒　又名信兩藥合成迷藥凡人一經入口無論男女卽時昏迷匪徒因得肆其騙竊誘拐技倆爰諭飭長元吳三首縣嚴查此等匪徒一面嚴禁藥鋪售賣旋據吳縣田大令禀復案查光緖二十六年分有匪徒陳樹棠用此迷藥行竊事主王詠源衣物獲案訊實擬斬解勘奉准部覆處决自後省城此風稍息刻下恐復有此等匪徒逞此技倆應請通飭各州縣一律查禁廉訪准卽通飭各府州縣一律查禁兹由松江府許太守札行上海縣嚴禁藥肆售賣上海縣主汪大令奉札後卽出示嚴禁城鄉各藥鋪如遇有人購買鳳茄花砒礵二藥必須細問何用有人認保方能酌售登簿記明備查如果私售以後因案發覺定提該店主與匪徒一併科罪究辦决不稍寛懍之切切特示 
[禀請會訊]  
　　瑞記絲廠前控戚紀良不交定繭經讞員張柄樞司馬飭提到案交保出外淸理在案昨戚延律師侯魯公到案稱瑞記要戚貨銀請呇上訂期會訊司馬著將戚交原保俟禀復到案再行訊奪 
[滬濱瑣語]  
　　前日江南製造局帮辦陳霽南明府就本廠畫圖房選就學生四名赴湖北製造局繪成各種圖式以便携回如法製造○南市高昌廟源生肉鋪主順良近因虧欠纍纍彌縫無術竟於前晚潛購紫霞膏一盞背人吞服迨毒發呻吟經夥伴設法施救因受毒已深魂歸泉府矣傷哉○整容匠郭海坤僑民高昌廟街昨日上午不知因何猱升至屋頂涼棚上偶因立足不牢從高墜下大受傷夷幸經同伴諸人急卽求醫療治始得漸甦○前日江海北關稅務司好君在浦江内查獲有意逃稅之關快船兩艘當卽扣留照章罰鍰 
[上海縣署瑣案]  
　　昨午縣主汪瑶庭大令公出回署時有浦東鄉民陳勝泉匍匐大堂喊冤大令傳訊之下供小的兩目已盲兒子阿毛非特不肯養贍且敢將小的毆傷求爲重究大令著暫退候示立派值日差赴鄉拘提其子來案究辦○徐陳氏前控女婿吳如泰借去方單延不交還曾經大令升堂提訊將吳收押在案前晚提案復詰吳供小的前因開設店鋪由岳母處借得方單向王姓抵借洋銀藉作資本後因虧折無力贖還已向岳母商懇岳母亦已允從求鑒徐陳氏供女婿吳如泰所借方單今旣無力贖回求恩將王所呈方單給氏領出俾得變價償還所虧若干由氏認償大令准如所請著將田單給氏領去速卽料理禀復吳仍還押○浦春榮控被羅銀和陳三毛毆傷一案亦經大令提訊羅供前日小的在某茶肆啜茗陳三毛向小的借洋銀三角小的因阮囊羞澀婉詞却之詎陳竟肆行辱駡旋被兇毆素識之浦春榮非但不爲解勸反助三毛將小的肩背等處戳傷事後恐小的報復故用先發制人之計投案朦控求鑒至小的之傷亦求察騐大令察得羅之肩背各有傷痕及訊之陳三毛供務農爲業並未向羅强借洋銀亦無兇毆之事大令以釁由陳起喝重責二百板惟羅亦非安分之徒著一併交地保管束原告浦春榮前已投案騐傷今不到案從寛免傳完案○日前顧莊氏控陸雲山謀奪田産業經大令訊明結案前日顧莊氏忽與陸顧氏互扭至縣控請騐傷大令提訊之下顧氏供丈夫雲山被顧莊氏控告後奉訊斷令丈夫將三畝一分之田分與莊氏管業惟是田種有棉花今屆秋收理應由丈夫刈割藉償從前耕種之本昨日小婦人在田捉花莊氏前來阻止被其行兇毆傷求騐莊氏供前蒙大老爺斷歸之田理應管業今陸顧氏强欲在田内捉花並不將田交還小婦人向之理論被渠兇毆亦求騐究大令驗得兩造均有傷痕諭令退去候補提陸雲山到案再行訊核 
[英美租界公堂瑣案]  
　　包探陳桂生解李林春金毛毛到案禀稱此二人藉端向媒人宗金氏勒詐洋銀七十元已付二十元報經小的拘獲解請訊究李供此欵係在逃之許東樓取去小的不過相勸實不能將女交出求宥讞員張柄樞司馬商之德佛繙譯判李金各責四百板荷校一月○包探石金榮解丁新春到案禀稱丁在張姓烟間吸烟會鈔欠少三文因之口角張喝各夥將丁兇毆撕破衣衫惟張頭顱亦被丁擊破解請訊究丁供向不吸烟因訪友人在彼會鈔張忽稱缺三文口角被毆反被鳴捕拘案求騐司馬判罰張洋五元丁從寛省釋○包探李四春解王三王四到案禀稱此二人與任萬有同在高林洋行棧房紥猪毛因爭工將任腎囊抓破並擊傷左額傷勢頗重帮兇之王六未到今先解請訊究二王同供偶然扭毆不敢抓破腎囊求鑒司馬飭兩王交捕帶回押候任傷勢如何再辦一面簽提王六訊究○寳泰和絲廠胡鳴球控同康泰張茂生假冐該棧所出之金三星絲牌求提訊究司馬准詞簽差協探將張獲案著押候過堂傳同原告質訊○包探趙銀河解偷兒張文榮到案禀稱張行竊魏榮汀家燈罩一簍報由小的拘解請究司馬判責二百板遞解回籍○包探陳金標解積賊馬阿寳錢三三李阿保等到案禀稱此三人均曾犯竊遞解今又潛來行竊王松林等三家衣物報由小的拘解請究司馬判令各責三百板押捕房三月 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂會訊案]  
　　德商某投該管領事署控沈才寳竊船逃逸請提訊追經讞員張柄樞司馬簽提到案於昨日午後會同德佛繙譯提訊西人稱有遊船一艘交沈代管月給工資洋兩元詎料伊將船戳沈遽爾逃逸現將船設法撈起雇匠修葺曾出洋十三元請爲追繳沈供代管四月餘僅給工　兩元此船實係被浪掀沉求鑿司馬以所供不實著押追洋銀十三元 
[法租界公堂瑣案]  
　　法商利喴洋行投本管領事署控英界四馬路美記鐘表店主李文星積欠貨欵銀五百兩洋銀一百元延宕不還由法總領事咨會公堂經讞員杜枝園大令出票拘提昨日大令與費繙譯升座後利喴洋行經理人朱仲餘投案伸訴前情李文星供此事實爲店夥所悞求准保出理處大令與費繙譯會商之不著覓人銀並保限二禮拜内理楚○崇明女子顧杏郎年甫十三在崇明教堂内被匪徒陳雲福與其妻陳氏及蟻媒丁載揚等誘出賣與浦理爛泥渡王顧氏蒙爲媳曾得洋七十元立有筆據旋由教堂内神甫函致上海教堂稱有一勇一女被匪人誘出請爲查緝捕頭立飭包探前往浦東二十四圖將顧杏郎及周陳氏一併拘獲周雲福已聞風逃逸遂傳同買主王顧氏於昨日解案請訊周陳氏供由伊父囑令轉售身價亦伊父領去小婦人祗分用洋銀六元大令以案關拐賣著將顧杏郎周陳氏分别管押候補提人証復訊核辦○李掌金之女阿新在西門外繅絲廠工作被王朱氏之女愛金誘至滬北唐家弄與顧木全連宵姦宿李掌金尋獲之後投訴英界　房將顧木全王朱氏拘押李女阿新經陳阿四劉掌生吳樹堂三人伴送回家行至羅家灣左近被巡街捕拘入法界捕房解奉大令訊供候提顧等到案再核昨日包探持票至英界公廨將顧木全王朱氏帶回解案請訊大令判將顧枷號二個月責五百板期滿發改過所監禁二月王朱氏掌頰一百下李阿新亦掌頰一百下交其父領回管束阿四等三人從寛開釋○傭婦蔣吳氏吳沈氏竊取主人衣服首飾控奉大令訊供堅不肯認昨日命帶案復訊著各掌頰一百下○王芬前控榮錦芳積欠小麥銀二千餘兩迭奉大令訊供押追迄今案懸日久挺押不理前日榮母某氏守候小東門外陸家石橋將王與榮炳南二人扭入縣署縣主汪瑶庭大令以案在法廨著仍投法廨訊理昨日大令命提復訊王伸訴前情榮求送縣大令著押候嚴比○婦人朱秦氏將田畝永遠租與通和洋行旋被夫弟朱鏞先赴道署轉立道契藉端霸阻控奉大令提訊朱鏞供此田已租與洋商談華收過定洋四百元大令諭令交保出外勒限赴道署銷案以便洋商轉立道契兹因逾限不理原告投案求追昨日大令著保將朱秦氏朱鏞交案勒限下禮拜二理明禀覆核奪如再逾限定予押追 
[美租界捕房紀事]  
　　前日傍晚時馬夫張某驅車至篷路菜市左近偶不留意致將某甲之子撞倒碾傷手臂某號巡街捕見之因卽拘入捕房捕頭見甲子傷勢尚輕令送至同仁醫院求治張姑念事出無心從寛斥釋○昨晨偷兒陳阿四混入虹口某姓家行竊衣服若干件仍之而出適爲包探錢榮堂所見連贓帶入捕房捕頭令押候轉解公堂禀請讞員張柄樞司馬訊辦○昨晨虹口鄉民沈阿昌行經沈家灣左近突遇流氓多人强將身畔所藏洋銀若干元恣情攫去事後投訴捕房請爲查緝捕頭允派包探嚴密查拿 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年八月初五日京報全錄]  
　　宮門抄諭旨均錄前○湖南巡撫俞奏爲陳明籌欵情形摺○直隸提督馬奏爲武衛左軍出力人員保奬重複懇恩更正另奬摺○浙江巡撫任奏爲保奬賢員片○又奏爲道員措置得宜懇恩優加奬叙片 
　　頭品頂戴革職留任湖南巡撫臣俞廉三跪奏爲陳明湖南籌欵情形恭摺仰祈聖鑒事竊臣承准軍機大臣字寄光緖二十八年九月十三日　奉上諭自和約定後各省分派償欵或攤賠教案皆屬萬不得已之舉朝廷念切民依常深矜憫倘各州縣能盡心體恤斟酌情形妥爲經畫何至抗捐滋事之案層見疉出推原其故總由不肖州縣挨户攤派甚或侵蝕入已而劣紳吏胥需索中飽均所不免小民無辜何以堪此著各該省督撫體察地方情形覈實籌辦務將捐數明白頒示俾民間知有一定數目官紳不得從中朦混侵欺庶免勒捐浮收等弊以恤民隱而濟時艱欽此遵旨寄信前來承准此仰見朝廷軫念民艱綢繆邦本跪誦之下欽悚莫名伏查湖南近年出欵以賠衡州教案爲最鉅現在新增償欵爲數更多且須常年攤解勢不得不取之民間惟念大局甫定自以培護元氣固結民心爲本斷難再加朘削致生他釁雖當急何能擇之際仍求寛而不擾之方以期取不傷民舉無流弊謹將籌欵詳晰情形爲我皇太后皇上陳之查光緖二十六年衡州教案福音堂賠恤銀一萬六千兩天主堂賠卹銀三十七萬兩數鉅期迫不能稍事遷延當由司道庫局暫行挪解而各欵均係指撥要需事紛均須歸墊因將助餉新捐除已解皇差經費銀五萬兩挪解新案償欵銀十萬兩外所餘銀一十一萬餘兩及釐局積年解刺尾欵全數提用尚有不敷仍須按年籌還以清欵目此分賠教案之情形也至新案償欵湖南派銀七十萬兩所辦　抽土藥三成整頓田房稅契盈縮不定未可恃爲的欵議將湘岸淮鹽每觔加價四文合省紳民報効口捐亦每斤四文綜計各項歲入銀約四十萬兩左右復於衡州永州寳慶三屬設立官運局收運粤鹽化私爲官一以防浸灌而維正引一使向來私銷逃匿各課均有著落以冀湊集要需此措備償欵之情形也竊維湘省素據貧瘠加以水旱頻年蓋藏告匱閭閻困苦謀食維艱上年各省散勇紛歸頓增十餘萬游惰與地痞會匪糅雜其間時思蠢動籌捐稍拂民情則煽惑有詞立生變亂臣於一切房捐地捐之稍涉紛擾者概不敢輕率舉行誠以籌欵之難稽查密則憂累必深用人多則中飽必鉅往往籌十萬之欵歸公者尚不及半而通省已騷然矣惟淮鹽有總綱可攬只就原設局卡帶徵隨課分解旣無騷擾亦免侵漁其善一鹽爲日用所需以日食三錢壉之每觔加錢八文每人月捐不及五文取之至纎集之至鉅其善二食力傭工授餐主者所捐無庸自納貧富調劑無形土著旅居一律輸納共善三捐雖繳自商人價仍加於食户商本不致虧折而食户零星購買出于自然其善四議者咸按畝攤捐公而且普原屬確論然細按三農乃四民之一不能盡人有田卽不能盡人加派究其歸宿豈得平均又每年徵納錢糧向分兩忙間有一忙統完者人情積少見多便生吝惜公帑不過涓滴之增而加賦遂爲怨咨之府不如鹽捐可按日匀抽出於不覺臣再三考察實見各項捐輸惟鹽觔　抽最　流弊如果羣請疑沮亦難强而從同湘省此議倡自紳耆商民亦均稱善毅然開辦勢順情通但淮鹽雖按引可稽而衡永各屬粤私充斥頗形散漫惟有改設官局收運發商以爲歸束之所蓋衡永原屬淮綱引地粤私浸灌已非一年其間負販貧民藉此謀食者不計其數斷難禁遏絶其養命之源若一任散漫無籍則淮課本重斷不能抵制私銷倘下游之淮引頓疲則湘省之釐捐銳减一切加價口捐均爲有各無實以有著之的欵變爲虚指之空言是湘省籌捐償欵全以辦理官運爲關鍵也官運辦有成效粤鹽仍不禁其侵銷但使淮粤界限分明酌示限制而引鹽亦有銷數可核庶各項歲課所入均可按册而徵否則粤私日浸日深淮鹽日積日滯償欵無出公私交困成敗所係利害灼然此又開辦鹽捐必先整頓官運之實在情形也覆按前後分籌賠償各欵均未絲毫擾及百姓間有劣商地痞　端阻擾按律究懲均經帖服其安分商民尚不以捐輸爲苦州縣旣不經手積徵無虞從中侵蝕臣仍當隨時督察如有需索侵蝕等情卽行從嚴懲辦斷不敢以暫時無弊稍疏防閑以仰體累朝厚澤深仁聖明勤求民隱之至意區區之愚實在於此所有湖南籌欵情形理合恭摺具奏伏乞皇太后皇上聖鑒訓示謹奏奉硃批知道了著卽隨時稽察妥爲辦理片併發欽此 
　　太子少保直隸提督奴才馬玉崑跪奏爲武衛左軍在事尤爲出力人員保奬重複應請更正懇恩俯准另奬以勵賢能恭摺具陳仰祈聖鑒事竊查分省補用知府袁世敦前經福建陸路提臣程文炳奏派五省援軍營務處援軍撤防後復經奴才咨調來營派充武衛左軍營務處隨同奴才剿匪立功襄辦一切軍務深資得力奴才覆查該員器識閎深才猷卓越樸誠勇敢曉暢戎機當此整軍經武之時如該其之　奮有爲熟諳韜略洵爲軍務中不可多得之員業於隨扈剿匪併案保奬摺内陳請開復原官免繳捐復銀兩今據該員禀稱本年經湖廣總督臣張之洞湖北撫臣端方會同奏請開復原官六月二十日奉上諭袁世敦等著開復原官升陛並免繳捐復銀兩欽此欽遵在案此次奏請開復原官保奬重複並據稱該員係分省補用知府湖廣督臣等摺内誤繕候選知府呈請更正前來奴才覆核無異惟遠在朝陽防次一時彚案保奏重複自應照案另行核奬該員和在軍營異常出力未便没其前勞合無仰懇天恩俯准將分省補用知府袁世敦保奬更正免補本班以道員分省補用並加二品銜以示鼓勵之處出自聖主鴻慈所有懇恩另行奬勵緣由理合恭摺具陳伏乞皇太后皇上聖鑒訓示謹奏奉硃批該部議奏欽此 
　　任道鎔片再在任候選知縣江蘇吳縣教諭陳重威由舉人大挑二等選授今職該員器識閎毅學術深純通逹吏治時務於中外交涉亦能洞悉機緘前大學士李鴻章羅致北洋幕中時逾十年旋經奏保知縣升階飭赴本任該員賦性嚴重淡於榮利士論翕然不愧循良之選又升用知縣浙江桐廬縣訓導言寳書由舉人大挑二等選授今職該員才擾識卓見義必爲在任十年整頓學校於地方公事無不措置裕如上年六月間桐廬上游山水驟發水災極重該員會同縣令籌欵散振躬蹈泥污周歴水鄉活人逾萬士民感頌遠邇同聲臣因籌辦新欵紹屬以酒捐爲大宗最易隱漏該員籍隸會稽素孚衆望令其承辦捐務不事苛求集欵多而民不擾洵爲幹濟之才經前浙江學臣文冶奏保以知縣在任候補升奉旨允准在案方今時事多艱需才孔亟以上兩員臣旣確有見聞用敢據實臚舉可否籲懇聖恩俯准送部引見量予擢用之處出自鴻施謹附片具陳伏乞聖鑒訓示謹奏奉硃批陳重威言寳書均著送部引見欽此 
　　任道鎔片再二品頂戴金衢嚴道郭式昌於光緖二十六年抵任正值衢匪滋事之後撫輯兵民淸釐教案措置裕如上年徐老虎等糾衆搆亂衢郡謡言四起人心驚疑該道不動聲色先期戒備督率查拿經年以來首要各匪次第擒獲地方敉平寔由該道方略嚴明威信素著隨宜應變立遏亂萌其功寔不可没可否仰懇天恩優加奬叙准俟升缺後賞加二品頂戴以示鼓勵之處出自鴻施謹會同閩浙督臣許應騤附片具陳伏乞聖鑒訓示謹奏奉硃批著照所請欽此 
 
