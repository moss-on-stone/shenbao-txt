# 1903 - 129 - 4910800

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂沒無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金槪解多寡從心俾敝所得以匯解灾區源源接濟一念之善必能上迓天和所謂身其康疆子孫逢吉者此可可操劵卜也肅此佈陳惟希垂鑒 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[興藝學說]  
　　形而上者爲道形而下者爲器古之時道與器固未嘗分爲二也試觀唐虞之時垂爲舜之佐而百工之事卽以屬之蓋因垂有巧思莊子所謂儷工垂之指者卽此迄乎成周凡攻木之工攻金之工攻皮之工設色之工刮摩之工塼埴之工雖至瑣屑之事無不設有專職考工記有云智者創物巧者述之蓋已於此探製造之原含格致之理矣秦漢以後人皆高言道德於一切工藝之事斥爲末技而不復榮情間有出其智巧自創一二奇器如公輸之木鳶孔明之木牛區純之木鼠然大半視爲玩好之物不逾世而卽失其傳馴至今日中國智慧日窒西人挾其機器製造之術越國來華華人驟覩新奇無不爭相駭異謂西人之心思才力實能突過華人而不知其自上及下研究於工藝之學者呈效固不在一朝一夕間也何以言之西人之立國固以機器製造爲基址然苟非有以振興而鼓舞則下雖有奇技異能之士何由自見其才今試考之西書如英人哈力遜以度時表泛舟大洋能察經度英王酬以金錢法人佛耳陀作大電池法王賜以金牌又金錢六萬戴開創照相法法王賜以金錢每年一千二百以　其　其他或有一　之微一物之細苟　試　有效無不奬勵有加聚一國之人心而皆趨重於此技藝安得不精國家安得不富强耶中國邇年以來内外諸臣或議設製造局或思開工藝廠窺其意亦未嘗不思藉此造就人材以馴復我古昔道藝合一之旨然藝科旣未設藝會又未開專利之條未行勸工之法未備雖有奇技亦將湮沒不彰卽如十數年前有董某者在滬製造氣輪船一艘造成後由滬起椗開赴金陵擬請督憲詣騐不意行至福山猝遇大風機器大爲受損論者不惜其功敗埀成轉以好大喜功譏之致使志士灰心後人亦引爲前車之鑒舉國思想如此夫亦尙何言哉今欲矯其弊宜由朝廷特降諭旨無論爲士爲商爲工能别出心裁獨創一器大而槍砲舟車小而服用玩好苟可以爲西人所喜售之外洋則不特准附專利之條兼予以不次之賞夫如是則人皆踴躍從事而製造格致之理可以日出不窮至是而中國猶患不富强者吾未之聞也抑嘗思之今中國培才之念亟矣各省旣設立大中小學堂課以西語西文教以中史西史較之從前惑溺於詞章訓詁之學詢以五洲萬國而不知問以天算地輿而不解者似已迥不相侔然僅習普通之學並不教以專門則雖於東西各國政教風俗略知端倪亦不過徒托空言豈能徵諸實用故愚謂今日中國而不欲富强則已如欲富强未有不偏重於格致製造而可以轉貧爲富轉弱爲强者至若籌集巨欵遣派出洋之學生則尤宜逕赴西國專門學堂專習工藝諸學苟有一二心精力果之人苦志研求得其竅要他日學成回國展轉傳授收效尤宏如是以爲學不較之僅習西語西文中史西史者尤爲得益哉振興之機竊不禁於當事諸君望之矣 
[宫門抄]  
　　四月初九日吏部翰林院八旗兩翼値日無引見恩公假滿請安希朗阿稽查中左門覆命克公請假五日文璞台布各續假五日召見軍機派出閱卷淸銳文海○初十日户部侍衛處値日宗人府引見五員吏部五十四員禮部二員値年旗二名武備院八員如銓黎大鈞預備召見内務府奏派　髻山廣仁宫拈香派出車王瀛貝勒侍衛處奏派稽查壇牆派出恩佑祥年吉陞松鶴英慈恒順禮部奏派閱卷大臣派出鹿傳霖張百熙裕德溥良陸潤庠李昭煒劉永亨定成召見軍機及如銓黎大鈞 
[粤督德靜帥奏覆查明廣西官幕被參情形摺稿]  
　　頭品頂戴署理兩廣總督奴才德壽跪奏爲遵旨查明廣西官幕被參骫法營私貽害地方情形據實覆陳恭摺仰祈聖鑒事竊照光緖二十八年十二月二十一日承准軍機大臣字寄光緖二十八年十一月二十七日奉上諭有人奏廣西官幕貽害地方請嚴查懲辦一摺據稱廣西桂林府知府孫欽晃等均有骩法營私情弊著德壽按照臚列各欵確切查明據實參辦毋稍徇庇另片奏署臬司黄仁濟欺罔險詐右江道瑞霖庇賊殃民等語著德壽一併確查具奏原摺片著鈔給閱看將此諭今知之欽此遵旨寄信前來當卽欽遵密委明幹大員並酌派隨員馳赴廣西省城曁平樂北流等縣按照原奏各節逐一分晣密查兹據該員等查明回省據實禀覆奴才復按欵詳核謹爲我皇太后皇上覼縷陳之一原摺内稱桂林府知府孫欽晃盤踞首要納賄招權當黄槐森撫粤時與候補知府全文炳俱爲該撫所寵任朋比爲奸州縣鑽營買缺率出其門一時有兩大掌櫃之目前年乘輿西幸廣西官塲宴樂如故八月間孫欽晃生日演戲張筵僚屬餽送禮至鉅萬丁振鐸劾罷全文炳而孫欽晃竟以巧計營求安然無事各節查孫欽晃由郎中於光緖十六年簡放慶遠府知府 
 
 

Page 2

 
 
二十三年調補桂林府知府曾委署右江兵備道一次在任年久尙非盤踞廣西首府向兼各局提調前撫臣黄槐森在任時孫欽晃與候補知府全文炳同當善後局差廣西院司衙門辦公費絀各屬向有節壽一欵經前撫臣李秉衡奏明改爲公费解由善後局代收派送每先取提調名片作爲收條所謂納賄招權及兩大掌櫃之目或卽指此至州縣鑽營買缺率出其門查無實據全文炳前因帶營經過南甯釐卡營勇不服盤查前撫臣丁振鐸奏請以通判降補事與孫欽晃無涉西省僚屬團拜宴會視爲尋常念六年夏秋之交亦未停止八月二十八日爲孫欽晃生日同寅餽送一槪未收更無禮至鉅萬之事惟是日張筵演戯長官屬吏多在座中自係久任首要聲勢較大所致一原摺内稱候補道張蔭棠貪暴不仁任臨桂縣知縣時審理詞訟一味嚴刑隨黄槐森剿辦鬱林土匪遇寨民自守則以爲抗拒官軍遇遷徙貲重則謂其刼掠所得不分良莠縱肆殺戮民間恨怨剌骨委辦柳州緝捕又復縱殺如前平民激而從匪亂黨愈多各節查廣西候補道係張棠蔭應係筆誤該員由舉人保知縣洊保道員歴署武緣臨桂等縣補平南縣知縣辦事頗有瞻識經前撫臣沈秉成馬丕瑤迭次薦舉傳旨嘉奬在平南縣任内該邑向多惡匪罪不至死或割抽脚筋歴任公然非自伊始而地方賴以懾服一味嚴刑應卽指此光緖二十五年經前撫臣黄槐森委辦鬱林土匪聞其縱兵肆殺頗不謂然嗣委查詢尙少誣枉是時陣亡總兵馬盛治已革總兵陳桂林隨黄槐森同至鬱林勦洗匪村係團紳禀報擒獲匪黨解訊認供始辦雖懲辦約有數千匪出自張棠蔭一人之手鬱林匪亂亦遂盪平二十七年委帶一營辦理柳州等處土匪因誘撫匪黨以爲聚殲之計防範未周奪圍而遁稱疾閉門迹近畏縮二十八年夏間有人奏叅縱殺經前撫臣丁振鐸查復該員辦理柳州緝捕實未盡善並非縱殺在案亂黨之多似尙非張棠蔭所激成也 
[築路傳聞]  
　　傳聞法國有擬築由廣灣至羊城鐵路法京理藩院亦甚注意此事謂若有此鐵路廣州灣將必興旺其鐵路之股份擬招華股四分之一其軌道則由高州梅菉直達西江而至東省云錄叻報 
[欽匪消息]  
　　廣州訪事友人云欽州匪首張振仲在百勞大塘村恣情騷擾某營管帶宋參戎安樞聞之卽督率勇丁前往剿辦匪衆拒之自朝至暮力戰不已當塲斃匪數十名生擒十餘名弁勇亦有死傷者聚而殲之尙非易易蓋若輩大都爲飢寒所迫往往有今日被匪所刼明日隨匪刦人者有百數十匪而僅劫制錢千百文或牛豕一二頭者吁其情亦大可憐矣 
[欽民苦况]  
　　循環報登欽州友人來函云現該處以西省賊匪充斥道路不通米價因之昻貴計每銀一元糴米八斤居民無所得食餓殍盈野賣兒鬻女以救朝夕買者不問年歲論斤給値計幼孩每斤不過値錢八十文然各富户自顧不暇故鮮有過而問者現該處居民紛紛徙赴欽防之扶隆北崙等處以爲就食之計眞有慘不忍言者不知何日得舒民困也 
[募勇述聞]  
　　漢口訪事友人云近聞汴省内地常有土匪不靖上憲防患未然特委武弁丁君馳往湘中豎旗開募挑選精壯子弟編入隊伍俾擇要扼守以資保衛 
[迭興女學]  
　　客有自湖南到漢告諸本館訪事人云該省大憲業設女學堂一所所訂章程亦極美備但教習乏才現尙多方延聘未知能得人否也鄂中刻亦將聞女學亦頗以教習乏才爲慮云 
[整肅官常]  
　　四川訪事人遞來川督示諭一道兹錄於左示云照得本署部堂衙門爲風憲重地理應嚴肅整齊凡文武官員來署叅謁者均有一定儀注豈容喧嘩錯亂致違典章乃近來各該文武大半不遵定制其所帶家丁尤敢龐然自大肆無忌憚卽如本月初一日本署部堂在大堂上護日拈香行禮有無數家丁在香案神傍圍立觀視幾至擁擠不開實屬不成事體該家丁等在本署部堂衙門尙敢如此無禮設或隨同該文武等前赴任所差所則其恣睚謬戾更可想見本應按名嚴責姑念若輩舉係無知小人其咎止在該文武等此次約束不嚴姑從寛免究嗣後凡該文武等赴本署部堂衙門謁見者大門以内道府及武職將官止准帶家丁二名直隷州及同通州縣并武職之實缺都守止准帶家丁一名所有一切儀從須列在轅門以外其文職之佐雜及武職之候補都守以下實缺千把外委均不准隨帶家丁可覓文武巡捕呈遞手本自此次禁示之後該文武等務須恪遵體制以昭肅愼其准帶家丁之各文武亦須嚴行約束勿任再在官廳左右暄譁混閙如敢再蹈覆轍除將該家丁從嚴懲處外該文武等亦同干未便合行牌示爲此示仰所屬各文武一體凛遵勿違特示 
[體恤人證]  
　　廣州訪事人云日前南海縣裴大令查悉縣屬設立之候保所各丁役往往營私舞弊將看管人證任情凌虐慘酷之狀令人難堪不覺赫然震怒除提丁役責革外復發出示諭云兩造人證情節較輕及案結覓保未到者均交候保所看管本與監覊地方不同乃該家丁看役每視爲利藪遇有收押人證竟敢串同凌虐訛詐錢文該人證不遂其欲復敢送入黑暗潮濕地方臥以片席將屎桶穢汚雜置其側務使人起居飯食諸般不便而復情急可得重資此等行爲喪盡天良毫無人理不但國法難逃本縣查知定行盡法懲辦將來陰譴更甚殃及子孫墮入黑暗地獄其受報慘酷當有百倍於今日之施諸人者果報昭彰萬難倖免外再行示諭該所在押人證知悉爾等如再被看所丁役人等凌虐嚇詐等情准卽向查所委員喊訴並准囑託親屬候本縣出署時攔輿喊控一經發覺本縣卽當將在押人證另遷善地居住格外體卹周到一面將指控該所丁役拿獲收監訊明盡法懲辦萬不令爾喊控之人復落該丁役毒手横遭報復也 
[備迎閩督]  
　　廣州訪事友人云前任閩浙總督許筠庵制軍交卸督篆後已附福安輪船回粤東珂里粤省大憲聞之派伏波兵輪船赴香港迎迓 
[兵艦到漢]  
　　漢口訪事人云本月十二日有粤國兵艦一艘由下游鼓浪而來就漢口英租界停泊聞此來係查察商務情形勾留數日卽須駛回申江同日又有英國雙烟囱兵輪一艘到漢就江心下皖聞勾留數日尙須赴沙市宜昌岳州一帶查察商務情形也 
[盜案已破]  
　　杭州訪事友人云上月二十六日之夜武林門外留卞鎭馬禮茂茶行被劫一案經錢塘縣鄭瀚生大令親臨履勘後傳集通班捕役嚴密訪拿於本月十三日捕役等在江干某烟館中見有形跡可疑之甲乙二人卽上前盤詰言語支吾搜其身畔有洋銀十餘元紙包上有某某字號當卽帶回縣署大令飭傳失主核對的係該行所失之物至此無可抵賴認刦不諱據供同黨二十餘人大半皆不知姓名其有名可稽者祗有八名邑主隨命將甲乙二匪釘鐐收禁卽將所供之人飭捕先行嚴拿并移請鄰封協緝務獲究辦 
[緝獲盜贓]  
　　蘇州訪事人云距婁門外三十餘里峴子山一帶素爲盜賊出沒之所本月十三日長洲縣捕役郭鏢奉諭至某鄉緝案行經是處見有大船一艘滿載箱籠等物而艙中有長大漢三人細　面貎　非善類因卽上前盤問三人　有　張之狀遂併拘住當在艙中起 
 
 

Page 3

 
 
出皮箱三十餘具内皆貴重衣飾并手爐脚爐銅錫器等無算似係行劫當鋪之物遂連夜解回縣署禀請縣主蘇靜菴大令訊究 
[查獲私錢]  
　　杭州訪事友人云省城洋價較大奸商收買大錢裝運出口以致圜法日壞前經大憲查知特飭各釐卡認眞查察并出示嚴禁定以科罰之罪而𢚢不畏法之徒罔知警戒本月某日由大關釐局查獲私運制錢七千餘串當卽運解入城存庫并於此項提出一成充公以作賞號至私運之某甲則已畏罪潛逃矣 
[武林火警]  
　　杭州訪事友人云本月十二日申刻省城十五奎巷兪姓草舍中因烟煤遺火致兆焚如當經附近義龍往救移時卽熄共焚去草屋八間 
[鄂省官塲紀事]  
　　漢口訪事人云湖北候補府黄小岑太守奉憲委查下新河卡務尙未到差兹又調辦武穴烟膏局已上院禀謝矣○自省憲飭各屬改用門丁爲啓事官後惟漢陽府夏口廳首先遵行餘則未之聞也兹江夏縣原蓬仙大令禀請上憲以劉二尹宗全爲啓事官竊意風氣漸開仿行者必接踵而起也○山東大憲近日委員解銀至鄂彚交銀元局附鑄龍元十萬枚○新授湖南鹽道朱義齋觀察前日取道過漢假河街高陞客棧暫駐○直隷候補道李觀察葆恂奉憲札委辦理洋務譯書局昨已上轅禀謝○近日廣西軍務尙未敉平傳勝傳敗紛紛不一兼督端午橋制軍爰委候補道李觀察馳往湘粤一帶坐探軍情隨時電禀以通消息 
[吳郡官塲紀事]  
　　蘇州訪事人云江西撫轅文案候補同知潘司馬敦先奉江西巡撫李勉林大中丞派委來蘇考察學務於本月十四日抵省卽詣撫轅禀謁○新任崇明縣知縣李大令如松於十四日詣各憲轅禀辭赴任○候補通判蔣剌史凱笙於十四日由蘇啓節赴白門謁見兩江總督兼南洋通商大臣魏午莊制軍○本月十三日紫陽校士館課試之期上憲委田太守庚點名監塲○候補同知楊司馬嘉午於十四日詣上憲衙門禀辭赴滬江公幹○蘇省創辦警察一切事宜均已布置定妥准期五月初一日開辦上憲委候補知縣范大令守祐爲警察文案已於本月十四日到差 
[禹穴搜奇]  
　　紹興訪事人云日前府署接到省中所頒新鑄之當十銅元數千枚府尊熊再靑太守當卽飭商承領並擬每枚申作制錢十一文每九十枚兌洋銀一元各店鋪均稱不便不肯遵行大約須另籌妥善之法也○府尊熊再靑太守探知正任浙江藩司護理撫憲誠果泉中丞簡升安徽巡撫交卸後卽須赴都陛見因特看省叩送行旌並謁見新任護撫翁小山中丞聞小作勾留方可遄返也○紹屬繭市向推嵊縣最盛不料本年春夏之際連日陰雨氣候甚寒以致馬頭娘類皆陳腐不堪蠶汛異常减色刻下各繭行雖已整備開秤然市價恐將從此日昻矣○日前蕭山等縣難裔黄秉忠等分具親族里鄰甘保各結投府署求承襲騎都尉世職當蒙府尊熊太守批准著開明履歴候詳請上憲騐明核辦 
[大帥蒞申]  
　　昨日淸晨蘇松太兵備道袁海觀觀察探知兩江總督南洋通商大臣魏午莊制軍已秉節抵吳淞爰率同松海防同知劉乙笙司馬上海縣汪瑤庭大令英美租界公廨襄讞委員魏蒓塢大令隨同江南提督李壽亭軍門提標右營參將廖楚材參戎乘火車赴淞迎迓江南機器製造局總辦趙渭卿觀察則乘小輪船前往伺候至十二點鐘時各官先回至火車站滬軍續備右旗管帶龍葆珊遊戎偕帮帶韋遊戎督率各營兵士在站排隊恭迎各國總領事亦赴站鵠候午後三點鐘制軍由淞乘火車戾止與各總領事小叙寒暄卽改乘馬車前導有英美柤界工部局所派西捕五名乘馬護衛繼以帥字大纛旗一面迤邐至製造局駐節當行經法界時捕頭派各包探沿途照料聞制軍定於今日十點至十二點鐘時在局中接見各國總領事明日下午答拜各國總領事 
[讞員易委]  
　　英美租界公廨讞員張柄樞司馬自操讞政以來除暴安良孜孜圖治而於中外交涉之案尤能力持大體務底公平租界商民久已頌聲載道邇以勞形案牘日昃不遑以致政躬時有不豫司馬恐事繁責重力疾從事未免有叢脞之虞爰據情具禀道轅請遴委幹員到廨接辦俾得稍卸仔肩以資調攝聞蘇松太兵備道袁海觀觀察已札委法界讞員孫建臣大令調署斯缺所遺法界會訊　差卽委英美租界襄讞魏蒓塢大令庖代 
[盜案續聞]  
　　本邑浦東老白渡同福洋棧執事倪山如家被盜劫去衣飾各物先後投報總巡局上海縣署派捕役馳往勘明禀復在案兹悉當夜各盜匪面黏腐衣口操土音由竹籬猱升屋脊拆去椽瓦索行而入先將事主數人捆縛不許聲張有倔强不服者竟出白刃懾之致傷男女數名口隨闖入内室將房門擊毁搜劫箱内各物呼嘯而去昨日事主查悉楊家渡鎭混名琅璫阿桂所開飯館曾窩留名匪遂禀請總巡謝岳松明府設法查拿迨差役馳至阿桂已聞風遠颺矣 
[講求實學]  
　　美國李佳白先生開設尙賢堂於英界六馬路之格致書院教授英文經濟兩科前者添設中文夜課俾學者中西並習兹自本月二十一日起又請教習一位專教格致化學及高等算學并備有儀器可以測騐似此講求實學庶可成有用之材有志肄業者其加之意乎 
[給還銅圓]  
　　前者某甲雇車載運銅圓若干枚行經南市新馬路某號巡街捕見其形跡可疑拘送捕房旋經人將甲保出銅圓則存候核辦越日忽失一千餘枚由捕頭徧查無著旣而甲投捕房訴稱姓徐名世高此項銅圓共有三千八百五十枚係由香港帶至滬上現在檢點之下忽缺一千六百餘枚捕頭遂據情禀知馬路工程局總辦翁子文太守提徐研訊徐供係寗波府屬某邑人素以販米餬口太守謂此項銅圓究有幾何爾當時旣未檢明何得事隔一宵輒稱缺少徐供小的携此銅圓怱怱行路或者輪船起卸時中途遺失亦未可知現願出外自行尋覓求賜鑒原太守命具切結交保開釋銅圓准子給還 
[暫停讞政]  
　　昨日英美租界公廨襄讞委員魏蒓塢法界讞員孫建臣兩大令因兩江總督兼南洋通商大臣魏午莊制軍秉節蒞滬理宜恭申迎迓所有各案不及會訊爰函知總領事署繙譯官轉知各捕房暫行停訊一日 
[任卹風高]  
　　昨蒙彚康莊交來紹興華記善士助振洋二百五十元又雁記洋二百五十元義善源莊來殳山市隱洋二百元永昌泰號謝筵資移助洋二十四元汪迪君洋一百元汪遺德堂洋六十元丁子馨還愿洋四十元泰州王存厚堂洋一百元夏存心堂祈生意順遂人口平安洋五址元光寶賢洋五十元餐霞仙館七户合洋四十元渥荷仁施莫名感佩目下麥秋將屇得能捱過此時災民便有出死入生之望所謂行百里者半九十千鈞一線正在斯時尤望諸大善士始終成全煦嫗而覆育之幸甚禱甚上海六馬路仁濟善堂籌振公所施則敬等謹　 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[誤公宜究]  
　　前日上海縣主汪瑤庭大令探悉兩江總督兼南洋通商大臣魏午莊制軍將次由淞蒞滬赴江南機器製造局駐節飭傳南市十六鋪及二十三七鋪十二圖等各地甲赶備檯椅及紅緑彩布各若干件運赴局中應用詎料各地甲延不遵辦大令聞之勃然震怒立飭 * 
値日差傳各地甲到縣限令火速備齊毋再玩延干咎各地甲唯唯而退 
[上海縣署瑣案]  
　　前日有婦人周氏投縣署求請發堂擇配至晚縣主汪瑤庭大令升堂訊問氏供小婦人年甫十七於十一歲時由母親售與王姓爲女去年被王轉賣與高姓爲妾今高又欲將小婦人售與粤人梁姓所開妓院爲娼小婦人不願與之爭閙高之妻姊李氏乘隙領小婦人至會香里赁屋爲倚門娼所得夜度資盡被李氏呑沒且時加凌虐不得已投案求請發堂擇配大令得供准即飭差帶往普育堂留養候函請董事爲之擇良婚配○滬南秉元米店主凌秉文扭夥錢和卿到縣控追侵呑帳欵亦奉大令提訊凌供錢在小的店内爲夥已有多年邇因被其呑用放出帳欵二百四十餘元曾同薦保追償經保人勸令每月拔還洋銀五元小的亦已應允詎仍托之空言分文不付爲特扭求究追錢供小的用虧洋銀本欲卽行彌補因措資未就求恩寛限大令判交的實保人限兩個月内理消如延干比○江蘇海運滬局委員兪明府失竊衣服十餘件將家丁張二送至二十三七鋪巡防局局員訊不承認前日移解至縣署汪大令向之訊問張供小的係揚州人在兪大老爺處服役多年並無竊物之事大令喝笞二百板收押再訊 
[上海巡局紀事]  
　　李漢臣者在城内南香花橋開設扇骨作前日其同業衛子雲陳桂生以李播弄是非邀至某不茶肆中泙理正在唇槍舌劍之時衛卽抽身至李店内將扇骨一百餘件取去李回作得悉追獲衛子雲扭至保甲總巡局喊控總巡朱森庭明府向之詰問李供訴前情衛陳同供誤聽旁人揑造謠言自知不合求恩寛宥明府判衛責二百板荷校半月陳責一百板荷校七日一併發犯事地方示衆期滿之後再行責放○日來城廂内外時有匪徒攫人物件事爲保甲總巡朱森庭明府所知爰飭傳各鋪地甲更夫汛捕到局諭令務須嚴密巡查使匪徒無從混跡並諭各叚栅夫嗣後每晚至十一點鐘下鎖遇有形跡可疑之人不准放行倘敢故違查出一併究辦 
[英美租界晚堂案]  
　　徽州相士剛寶朝即混號賽半仙因積欠棧資將妻秀金卽白將丹押入雙富堂妓院賣娼旋忽羞憤自縊經人解救報知包探趙銀河解送公堂襄讞委員魏蒓塢大令略訊口供諭令分别押候過堂復訊前晚大令飭提人證細加推鞫剛供妻子秀金係小的於四年前娶自常熟某姓家今被顧趙氏誘令賣娼心不能甘叩求究辦秀金供詞與剛相同顧趙氏供剛向小婦人一再情商願將白牡丹押在鴇婦張阿寳處賣娼言明願取洋銀二百元先付五十元償還棧資贖取衣物尙求明察張阿寶供開設雙富堂妓院白牡丹係顧趙氏薦來取去洋銀五十元大令以剛情同串騙且有親筆憑據不應誣控喝令拖下笞責經白牡丹哀求始免又謂顧趙氏張阿寳不應押良爲娼姑念女流從寛各責手心一百下取具改過結斥釋白牡丹暫交官媒著剛將洋銀五十元繳案方准領回 
[英租界捕房紀事]  
　　積賊王阿危竊取某姓家銀質對時表等物報經包探趙銀河拘入捕房捕頭令押候解送公堂禀請訊究○偷兒李寳林在鄉間某姓家竊得烟槍一枝携至某押店質錢經包探徐阿華拘入捕房捕頭令押候解送公堂禀請訊究○扒手陳阿三在南京路摸竊某甲袋内所儲洋銀適爲包探趙銀河所見拘入捕房捕頭令押候解送公堂禀請訊究 
[法租界捕房紀事]  
　　前晚甲乙積竊在長江某輪船行竊衣包一個内有綢縐衣服十餘件爲包探緝獲將衣包當塲交還失主甲乙則帶回捕房捕頭令押候解送　堂禀請讞員孫建臣大令訊辦前日有虹口某姓家小孩行經法界迷夫歸途嚶嚶啜泣經巡街捕帶回捕房捕頭命暫行留養待家屬認領昨日失主投求准領回捕頭允之 
[美租界捕房紀事]  
　　昨日無賴王阿二等至元芳路某飯館果腹之餘不名一錢揚長欲去値堂人某甲向之索取致被兇觸其怒反毆當由館主某乙喚七百零六號巡街捕到來將王及羽黨二人一併拘入捕房捕頭令押候解送公堂禀請訊辦○前晚僑　逢路　　　　　　忽失婢女一口杳無蹤跡投報捕房捕頭允派包探代爲查緝 
[蘇省官報]  
　　四月十三日知府田庚禀知奉委紫陽書院校士館點名監塲差通判劉文澍禀知委赴各慛繳照根並提房捐回銷差理問于貴之禀謝奉委蘇城絲捐差縣丞張德源禀辭赴甯見制憲從九楊昌壽禀知赴常熟催取雜項細數淸册卽辭請補太湖東山司巡檢邵光煦辭回六濠口漕捐分局差巡檢錢宜政禀謝奉委錫金絲捐差尙達典史彭鏡瀛均由甯來高瑜禀謝奉飭留太差遣委用十四日同知楊嘉午禀辭赴滬新任崇明縣李如松禀辭赴任知縣藍采錦禀知由江甯上海公幹回范守佑禀謝奉委兼辦警察局文案卽到差兪錫礽禀知奉委嘉定縣騐收倉榖差十五日候補道朱承昌由寗回知縣韓宗潮禀辭赴甯見制憲委署上海縣黄浦司巡檢徐兆澐禀辭赴任典史陳瀚禀辭赴滬見道憲十六日府經繆嘉彬禀謝奉委代理昭文縣典史事卽辭赴任賀慶徵由淸江來禀到管駕靜平輪船委員簡傳斌禀知送提臺赴滬回藩憲陸臬憲效均於今日下午起節赴江陰見制憲 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
