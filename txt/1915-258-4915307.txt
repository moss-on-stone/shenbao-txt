# 1915 - 258 - 4915307

 

Page 1

 
 
   
 
 

Page 2

 
 
時評 
[名實（冷）]  
　　香港日報論中國變更國體謂中國人重名或將因此而有劇烈之解體云云夫中國人重名誠一實事也試觀歷次之交涉往往有實權易虚名其視名不特爲次要有時且爲首要焉 
　　夫中國人重名而輕實實爲一種競爭時代之弱點然有時實有大用蓋名不正則言不順言不順則事不成此孔子所推中國人之心理也名苟未正雖有其實則人僅謂其屈於勢耳非願於心耳勢可敢心不可屈此爲中國人一種特别之見解故視名之重有時且加於實之上者非他國人所能意想也 
[專電]  
　　北京電參政院請年内召集國民會議聞政府决定十一月二十日召集 
　　北京電肅政廳昨日會議鐵路陳廷傑許世英等案津浦參案將結葉恭綽可望無罪 
　　北京電張錫鑾將受日本一等旭日勳章 
　　北京電湘政務廳長調皖聞以徐壽兹繼任吕海寰昨來京 
　　蘭州電陜匪勾結甘肅環縣土匪戕官據城勢甚猖獗查環縣匪徒係本地張姓爲首糾合無賴先是陜匪大股由鄜縣紛竄慶陽城濠及北山一帶有少數竄往環縣勾結該縣土匪起事戕官據城旋即撲犯慶陽與陜匪聯合游民附和驟至數千餘人沿途迫脅搶殺是時白管帶玉堂由涇赴援陳管帶春明由平赴援均非旦夕可逹慶陽十分危急幸喩管帶升因王亭子之役乘勝追匪於慶陽東北山内聞環縣警耗星夜回援於十四日抵慶正值匪衆由環蜂擁而來慶陽北山等處之陜匪亦回竄響應該營帶率所部四十騎及慶陽警隊先力抵禦匪徒數月愈戰愈多適振武軍左營譚哨長率步兵二十名至併力合攻始將該匪攻退當接戰時係在慶陽城外三十里埠匪放火助勢燒及教士所租民房十餘間之教堂一所教士田種德派品章均已躱避 
　　香港電廣東省垣先後捕獲僞司令梁壽山馮壽僞營長鍾銓等三名並手槍委狀襟章木印誓詞各件 
[譯電]  
　　北京電政界現信據立法院之議决案觀之立法院似將代國民會議行事北京日報載稱政府决議於十一月二十日召集國民會議據現象觀之帝制實行期似已不遠（十九日） 
[特約路透電]  
　　香港電某華人私藏箱籃各一内裝烈性炸彈及雷酸銀與硫酸玻璃管若干自稱此物由其兄交來託其帶往鄉間應用今日由刑廳訊明有罪判監禁三年（二十一日） 
　　香港電香港日報社說論國體變更事謂無論事變如何中國政府之實際必不改變一時摇動者不過名目之問題而已但中國重名不肯輕易故名雖爲次要之問題然國民或將因此而有劇烈之解體未可知也（二十一日） 
　　香港電蘇粤贛三省印花烟土專賣局長蔡乃煌已由粤來港刻方與香港烟公司磋商於十九個月内銷完存土之辦法（二十一日） 
[戰電]  
　　其一（英人路透電） 
　　巴黎電今晚公報謂法軍重砲隊協同英艦隊轟擊比境海濱德軍防務亞士瓦敵軍砲火已弱法軍砲隊仍在轟擊敵軍排砲及防禦工程法軍仍固守愛恩河薩比業爾之橋端砲台及瑪恩運河德軍進攻三次均未得利法軍炮火志在毁末斯河高地勞蘭伏斯巨之敵軍防務者尤爲着力 
（二十一日） 
　　巴黎電今日下午公報謂亞士瓦之法軍排炮仍在轟擊德軍防務敵軍砲隊復甚活動曾以重砲彈擊入亞拉香巴業末斯河高地伏斯巨砲火甚烈愛恩河與亞貢間砲戰已稍弱（二十日） 
　　彼得格勒電昨日公報並未云及維爾拉陷落事其文曰俄軍在特文斯克西面及西北面猛力抵禦惟特文斯克西面俄軍戰壕爲猛烈之砲火所毁守壕之兵被逼退出敵馬隊圖在特文斯克西面特萊斯維亞蒂斯克渡河爲俄軍擊退敵軍圖占維爾拉東西摩洛台區洛鐵路交點亦未得手敵軍在維爾拉南面里逹境進攻多次均被擊敗俄馬隊毁斯洛尼姆北面夏拉河之浮橋一座俘南岸之敵兵俄軍並攻擊在斯摩尼姆南面渡河之敵兵而重創之平斯克北面哇琴斯基運河一帶進攻之敵軍亦悉受挫俄軍仍在南陣地獲勝抄過泊里貝河澤地南半之敵軍要塞敵軍戰敗而逃且圖毁河上重要之橋梁一座但俄軍躡蹤而至即撲滅橋上之火俄軍沿斯特里河至杜白洛境止一帶進攻曾于多處俘有敵兵塞里士河陣線之戰事仍在進行俄軍以機關槍擊敵且以馬隊衝鋒獲有戰壕及機關槍且俘敵若干人俄軍損失甚微（二十日） 
　　巴黎電今日下午公報謂前敵法軍之砲火異常猛烈今復雜以機關鎗轟擊敵軍亞拉及香巴業境之德軍甚爲活動惟香巴業之法軍重砲曾將德國臼砲轟至無聲各地點之法軍排砲阻礙德軍輜重之接濟且炸貝爾台德軍子彈庫一所勞蘭敵軍防禦工程受損最甚（二十日） 
　　羅馬電今日公報謂河細洛境内意軍獲一重要之勝利惡戰四小時進攻之大隊奥軍卒被擊退奥軍第二次進攻又被驅回奥軍在泊勒沙流域屢次失利因敗而怒遂以發火之砲彈轟擊塞沙加特伏爾泊勒沙着彈之地悉成焦土意軍回擊有軍隊行動之柯里特尼加境毁屋頗多（二十日） 
　　倫敦電逹逹納爾英帥哈米爾登八月二十六日公報略述加里波里聯軍從登岸後進據五千碼陣地之戰情大旨謂五六兩月南北兩陣地大戰疊作聯軍極爲困難當行越斜坡時不知德軍機關鎗壘築於何處而土軍匿於林中以逸待勞但聯軍同時奮起終能獲取勝利哈米爾登又讚步砲隊之協力作戰謂彼自英軍進抵亞其巴巴山麓及屢敗回攻之敵軍後始覺英軍已於加里波里半島得有鞏固之立足地於是戰事乃入於圍攻之狀態英軍於六月四日在南載區實行重要之總攻擊與戰者二萬四千人助以海軍及法兵七千人是役陸軍少將克雷斯所统之第四十二師孟哲斯特一旅最爲出力哈米爾登將軍又紀英軍登岸及輜重供給之困難情形加以敵潛艇時時侵逼故今乃倍覺危險然海軍之鋒不爲稍挫云（二十日） 
　　倫敦電日日電信新聞羅馬訪員電稱布國答覆協約國之牒文並不拒絶協約國所許之權利惟續有要求耳土國急欲布國正式簽定土布協約且在割讓境内張貼示文謂將割與布國但布國仍展期調印（二十日） 
　　蘇匪亞電反對黨之代表進謁布皇陳述德奥所要求之中立大有害於布國並請組織混合内閣召集國會布皇允研究興意見 
（十九日） 
　　倫敦電下議院著名工黨議員湯姆斯氏索恩氏胡巨氏昨日皆有演說湯姆斯氏在台特福向工人發言謂工黨僅欲得一良好機會以證明自由制未曾失敗而已苟政府以其所需者告知工黨則工黨必有以應之索恩民在里塞斯特演說謂如自由制果不能募得充分之兵士則必另行設法胡巨氏在巴黎向法國工人演說謂英國工人亟願以自由徵兵制擊敗德軍但至必要時工人亦願承認强迫制蓋戰局必須堅持到底云 
（二十日） 
　　倫敦電每日紀聞載稱政局稍安喬治君昨宴於愛士葵君邸中外間譭謗喬治君陰謀反對愛士葵君之流言自是可息（二十日） 
　　倫敦電據瑙威漁人抵斯台凡桀者聲稱德潛艇一艘在斯台凡桀外中魚雷沉没艇中之人均溺斃（二十日） 
　　其二（德人德文報專電） 
　　柏林電（由倫敦轉）九月十九日德軍大本營公報云德軍於白萊容松末東南敵軍陣中及陣後理置地雷炸力甚巨頗獲效果地雷炸後兩軍即接戰德軍獲勝法軍大受損失德軍且俘敵若干人敵軍在亞貢正西從事築造戰壕爲德軍炮隊擊散受創甚巨前敵之大部分砲戰仍在進行中（西境戰况） 
　　愛區杭將軍以遠大之謀略進攻維爾拉大獲勝利德軍左翼已抵摩洛台區洛斯摩岡伏恩茄尼敵軍怱遽調集大隊圖破米查里區基方面德軍陣線完全失敗德軍圍攻之行動繼續進行毫不停頓斯恰爾資及加爾維資二將則力攻敵軍之正面故敵軍之抵禦者昨已被逼沿全陣線急退維爾拉之要塞於是乃入德軍之手德軍現正沿全陣線追擊敵軍里哇波爾特親王之軍亦從事追擊俄敗軍今沿泥爾杜維哇齊地萊夫洛其杜白洛米塞爾三地列陣已擊敗俄軍後衛（東境戰况） 
　　柏林電（由洛特丹轉）數日前路透電所傳德美邦交行將决裂及駐美德國大使之談片一節皆屬揑造實則德美談判進行順利並無頓挫德美爭端已由駐美德國大使與美國務卿直接談判俾免公文來往有所悞會及引起各報惡意之評論德國各報均稱許此舉俄國國會之延會德國各報視爲俄國進步黨政策完全失敗之徵蓋進步黨力圖推翻俄帝之治制代以國民期望之 
 
 
 

Page 3

 
 
政府而守舊黨則以國會爲無用之物徒足妨礙俄皇兵事故乃運動延會維也納接戰地消息謂俄軍大本營竭力調集豫備軍不惜鐵牲希圖仍據加里西亞爲南部陣地但已完全失敗俄軍屢次進攻皆爲波姆愛爾摩萊將軍所敗被俘者甚衆（十八日） 
[東方通信社電（日本人組織）]  
　　東京電中日兩國交涉間島問題雙方之見解尚未一致日本政府以當此新協約實行之日未便服從中國方面之見解特加親切開陳故信中國方面旦晚即能了解云 
（二十一日） 
　　東京電日本對外經濟研究會本日在首相官邸開第一次會議當由首相訓示一切次接洽今後之活動旋即散會（二十一日） 
　　東京電日本代理駐奉天總領事矢田氏今晨啓行赴任日本駐英大使井上勝之助氏今日奉命襲爵（二十一日） 
　　東京電首相以次陸海軍法制局代表等昨日齊集首相官邸開凖備將來媾和之委員會當經首相訓示　備調查各節（二十一日） 
　　東京電日本出產之銅因應俄國之定購故全年之產額須輸出三分之一（二十一日） 
　　東京電日本砲工廠爲製造俄國定造之品故於横濱郡部設立砲工分廠（二十一日） 
　　東京電新大學案已於今日發表（二十一日） 
要聞一 
[德國超等飛行器之特點]  
　　文滙報載陶爾波特氏論德國新飛行器之言曰德國欲以巡洋快艦在海面所行之戰術施於天空故特製超等飛行器其最顯著之特色在於容積之大裝兵旣多載彈尤衆且有機關槍廻轉射擊德人以爲有此飛行器以擲炸彈英法軍之戰線不足破矣從前機關槍僅能置於飛船前部限於地位收效不宏蓋飛行器彼此追擊之時不貴直擊而貴側擊機關槍置於前部則其射擊力僅能限於飛行器縱軸兩旁各三十度不能迴轉射擊故當吃緊之際機關鎗往往失其效力全恃來復鎗從旁側擊但來復鎗之力量殊嫌薄弱未足重創敵人也今德人在此新飛行器中發明新法能使機關鎗旋轉自由四面擊射且轉移方向極不費事此種新飛機飛行空際緩疾如意故抛擲炸彈較易爲力且更可命中云 
[逹逹納爾海峽通塞之關係]  
　　文匯報云合衆帝國曾載有一文論逹逹納爾海峽通塞之關係略謂俄國曾向外國借用巨欵其付利息不以金錢而以出口品俄國旣不能以產品輸運出口則國内糧食充溢各商自不欲購買農民之小麥及他種產品故土耳其土閉逹逹納爾海峽之舉動匪特俄國軍事大受影響即經濟財政亦蒙巨害英法軍之合力攻擊加里波里半島蓋欲解脫俄國軍事上經濟上財政上之困難俾其得以充足之軍械供給軍隊出全力攻擊德奥而收巨效英法旣抱此目的不得不努力進行縱有重大之犧牲亦在所不惜故逹逹納爾海峽之通行可使俄軍重整旗鼓以增西境聯軍之勢而又弱德奥軍之兵力君士坦丁陷落之日卽戰爭轉機之時也 
[西亞將來之大戰]  
　　華德日報曰英之圖與俄國連合以处用俄國贏餘之新軍也猶如沿陡岸而行之海波惟有勢弱處是趨當土耳其未加入戰局以前以土可爲其與俄來往聯絡之孔道及土入戰局與俄交綏方悉十不易欺旋知俄國之武備不敷戰事之需求遂派英法聯軍大舉進攻逹逹納爾海峽以期一攻而破土後協約國來往交通無阻而迄今日久仍毫無結果即四協約國亦漸漸洞悉在此不能逹其目的故現在俄國報紙如露斯奇亞維多莫斯提者已有孰需逹逹納爾之問題而其按語則斷言曰需用逹逹納爾者非俄國也乃夙日眈眈虎視回疆之西方强國也若然則現在俄國殆已另有安全之交通路否則俄報又安敢有此言也窺其情形俄國所得與其協約國來往之路必在波斯而英俄所以假道波斯交通者以前月威刦瑞典未成不得不另求運兵運械互相接濟之路也 
　　波斯之事所異於瑞典者以波斯政府勢弱無能於開戰伊始旣須坐視俄軍排擠土人於北及英人任意佔用波斯海灣也惟其中央鄰近梅索披大米一部分有土軍佔守而有好戰之山民亦能鋤除統治其地之異族以自南而北與自西而東必經之伊斯沬汗爲運動之中心點故英俄南北之聯絡旋爲革黨所隔斷也 
　　日前英俄兩政府旣决意了結此事而置波斯於英俄行政部下英俄之報紙亦竭力鼓吹此事惟難迅速實行蓋英與阿富汗之邊民尚日有爭鬭也及至九月十二日英國印度部總長克里維勳爵又謂進攻印度西北邊境之回民萬人雖已擊退而英軍陣亡者十五人失迷將校六員士卒五十三人印度兵亦損失三十五人然不久英國仍須派遣遠征隊以防回民之入寇而且石拉巿與伊斯法汗之英國副領事旣被攻擊英國亦不得不派兵援救也波斯外交總長因此躬詣英使署謝罪而英使拒絶不見現在伊斯法汗之英法俄三國人已由波斯憲兵護送至波京據今日路透電稱外相葛萊在下議院聲稱英政府已計及保護波斯之英僑而俄國則早已派遣哥薩克兵由土耳其斯坦至阿富汗與波斯交界之畢特羊特以便與其南之英軍握手言歡爾今俄又命尼古拉大公爲高加索總司令則波斯境内不久必有大戰已可想見此外若裏海南岸之恩塞里亦有俄軍業已登岸進攻加斯文之消息諒在布石防禦登格斯坦人攻擊之英人一足有軍隊當即會同俄國南北夾攻伊斯法汗矣届時波斯西部尚武之諾馬登族必不能獨戰英俄久練之師而求救於現在愷馬沙之土軍惟土軍除分途與英俄交戰外能有餘力以救波斯否亦屬疑問耳觀上所述可知西亞之大局日迫一日矣德國嘗求種種方法接濟土耳其面與英無關蓋英以德拘束於東方戰地勿竭其全力以對英是爲切禱至於德則以斷絶俄與外界之交通爲要故嗣後作戰之目的德必求與土合即俄政府亦惟恐德有此舉所以在加里西亞力求阻遏德奥之兵衝入黑海流域而恐已力不足又期望羅馬尼亞從中作梗惟今由君士坦丁突然來一消息若確則極關重要據稱土耳其陸軍總長以現在金用之德國梅克倫堡約翰公爵爲德國大軍將到之先驅又俄報據雅典電稱卜巴西安德軍之統书林星根將軍率其參謀等已到君士坦丁惟一軍統帥據吾人觀之是不宜輕離其軍然德土爲合力對俄或亦不免出此耳蓋德軍統率處見英人鼓吹挑撥不遺餘力必决意先完結對俄之戰局不容其再有外援之機會故吾人深信嗣後波斯之戰事必日見大而有德國兵力參謀其間也 
[潛伏東京之馬賊巨魁]  
　　九月十六日東京發（東京通信社社員飄萍） 
　　昨夜東京憲失大搜捕 
　　日本人竟爲馬賊巨魁 
　　我國北方之馬賊夙有名於世界日俄戰爭之時兩國均欲利用之即今日我國軍界中亦不無自該黨拔擢而出之人物不料日本東京地方乃亦有所謂馬賊巨魁　潛伏於旅舍此人係日本久留米巿日吉町士族白龍事早崎貞雄（日本人）年二十八歲先會爲追逐中國革命事之浪人後又投入馬賊之羣潛伏青島近乃歸東京（因青島日憲兵查拿）昨夜十時（十五夜）竟被東京憲兵捕獲今記其　聞者如左 
　　二萬枝槍四萬彈藥該日人柔道劍術力藝俱佳十年以前自日本赴大連營商業近來漸與住在滿洲地方之馬賊巨魁于海川等相結（日本國民新聞則載于海川爲宗社黨魁）謂以顚覆中國現政府爲目的擬先襲山東省最富之黄縣先時日俄戰爭之役有改良小銃二萬枝彈藥四萬發在大連商人之手彼乃向其購人已爲指揮者糾合日本人百餘名中國人五百餘名爲一團隊 
　　横行於青島附近昨年十二月秘密自大連航海而赴青島上陸而後爲在青島之日本憲兵隊長神田少佐所偵知即呼白龍謂不宜居青島附近其速退處於遠地與以旅行之證明書（即護照要似）白龍遷延數月並不退去敢在勞山附近揭竿而向李村又爲我國軍隊所發見擊之彼竟抵抗與軍隊小戰其結果則大掠附近之財貨逃往日本此今年五月十日左右之事也 
　　昨夜之憲兵搜捕白龍逃回日本而後曾在芝區西久保八幡町（地名）八荒木家（姓氏）止宿與同縣人學生國友直同住旋即潛伏於小石川區雜司谷一四二號旅店前田氏處以避憲兵之搜捕誰知青島之日本憲兵隊早有拘引狀 
送致於東京憲兵隊侦查其蹤跡昨夜十時麴町分隊之吉田軍曹率下士下等兵等十名到該地搜捕恰遇之於音羽町之雜貨店中遂執行令狀由小川軍曹嚴重審問不日送往青島其餘同黨之人憲兵正在偵探蹤跡期於搜捕凈盡云 
[中國電局檢查電信之外報]  
　　字林報五十日北京訪函云北京人士近日大不滿意於政府因政府自帝制運動爲人注意以來在電局行不規則之檢查取締電信故也檢查之文告迄未發表何者爲政府所不喜外間亦無從知之中國未加入萬國電政公會故可脫離公會所立之章程而獨行已意以取締由中國電線所經過之電信但干預電信時亦應具常識方爲正辦余（訪員自稱）寄至字林報之電信已有數起被擱遲到求其所以然之故不過檢查者偏擇余電擱置緩發而已今却尚未發生扣留或刪改情事但將來余發出之電信能否不被潤色修改或抑壓不發則余不能擔保故余不得不將電信原稿寄往上海以備考察第余慮郵局或與電局同一鼻孔出氣託其傳遞要件尚非妥善乃决計託人傳帶雖展轉費事然極穩當可以脫除不適當之取締焉電信貴乎敏捷常有今日所視爲有關係者如被扣留一日則此電已無價值可言今政府扣留電信至其價值已失後始行發出而收其費誠誤人不淺哉窮其結果凡政府所眞欲扣留者終未被扣留蓋傳遞消息避免檢查之法固甚簡易也政府若欲檢查電信曷不明告何者爲不能傳遞之新聞並駐專員於電局迅速辦事以免生無謂之延擱乎 
[南京快信]  
　　蘇省五年度地方預算現經電覆財部支出政費計共二百七十萬八百餘元其屬於教育行政支費爲一百十六萬六千八百元 
　　財政部現擬定清理蘇省田賦辦法八條特咨請齊巡按飭發財廳遵照辦理 
　　内務部電催調查户口務儘兩月内造具清册詳報部核 
　　齊巡按現准部咨通飭各屬嗣後行政機關緝獲烟案如非特别委任兼理司法自應送由普通審判衙門審理以清權限 
　　蘇省官產現據調查員報告數目視他省較鉅其價值計一千八百萬有餘 
　　齊巡按准農會條陳由寗至鎭計有荒蕪地點二萬數千餘畝擬設模範森林以振興實業特委員赴皖浙採辦茶樹湖桑發交農會轉給農户種植聞墊購秧種之欵責成該會陸續籌還 
　　警務廳已正式成立警察廳之總務行政司法衛生各科槪行移入使署辦公其各科科員仍令在警廳辦事 
雜評一 
[炸彈（無名）]  
　　歐戰之中日有炸彈戰事以與砲戰槍剌戰並重炸彈於今日甚多勞矣中國名爲中立之國出於戰局之外然自籌安會起而上海香港亦日有所表見甚矣危險物之獨流行於今日也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國體問題之影響]  
　京津間之黨人刻據外間風說謂頃有黨人多名擬暗中混迹入京以謀起事業經由某方面行抵天津將乘隙晋京鼠伏而待機會旋爲所在官憲探知月之十五日晚間其首謀者三人業被捕逮間其漏網之羽黨若干名尚潛伏津地未經就縛又得一消息云彼輩日前曾冒稱天津某某學堂之名暗中寄函於漢口之所有學堂聞内容係借反對籌安會爲名實謀南北相應以起揭竿之紛擾於是漢口官憲極力派員探察嚴行取締以爲防患未然之預謀云 
　　奉分會之冷淡京報載奉天消息云自京中提倡國體問題研究以來一時附和贊成者頗不乏人日前叚芝貴將軍特電飭所屬各縣略謂研究國體不久卽見美滿解决地方官長須使民心冷靜各人從事職業並明白布告以防造謡而杜亂黨藉口圖謀不軌等語故該處籌安會分會雖已成立而簽名入會者甚形稀少各界態度亦無所表示云 
　　聯合會之組織各處公民請願團體發起組織請願聯合會各節已迭誌前報兹聞此事已將組織就緒定名爲全國請願聯合會擬於日内由各處請願團體之主要人物先開籌備會一次討論一切進行事宜此會之組織乃由各請願團體集合而成將來即以各請願團體名義爲發起人俟開籌備會决定之後即定期宣布成立 
[關於憲法起草之所聞]  
　　據聞國民會議擬於年内十二月召集可見憲法草案無論如何必在十二月以前起草告成也昨日憲法起草委員會開會梁任公仍在津汪榮寳已南下皆未與會其餘亦尚有缺席者到會諸人討論起草事務隨即决定上呈總統請示新憲法内某項問題之方針 
　　肅政廳莊都肅政史定於十八日午後在廳署與諸肅政史會議要政聞其預議之内容一爲呈遞關於起草憲法維持法紀之條陳一爲閩省某問題其餘尚未得悉 
　　憲法起草委員會爲擬上書總統之問題定於十八日下午召開茶話會討論政見一節已紀昨報兹悉參政院長黎副總統是日尚有對於憲法上之意見書送致該會以供研侒惟内容無從預聞 
[辭職聲中之交財兩部近訊]  
　　財政財政總長周學熙氏銷假多日仍未到部外傳其病體尚未復原故再休息數日兹聞周氏本有前星期五到部之說届期未至改言星期六届期又未至以故周氏究竟能否挽回去志此時殊難逆料又聞前此山東巡按使蔡儒楷呈請增加田賦以紓國困呈中曾列舉前清時代之實例確信以爲可行旋以窒碍甚多遂付閣置事隔半年財政方面如烟酒公賣如鹽商報効等收入均不能如所豫期復有人提及此事遂奉政府交與財政會議聞頗多贊成其說者大約將决議分爲三期舉行就江蘇浙江等省先行試辦直隷湖南等省次之其餘邊僻省分又次之 
　　交通交通次長久傳有令張壽齡氏充任之說此項消息固甚確實但近日又有變化大約所傳者已不能實現所以不能實現之原因一由張氏病尚未愈一由張氏此際不願身當難局至原因之屬於他方面者亦復非無一二也梁敦彥總長北此屢聞辭職之聲原由九十月外債難關而起政府有意欲張壽齡氏往任次長亦以張爲理財專家欲其輔助梁氏耳今一時不能實現而梁氏亦殊不决然言去惟聞其仍不日日到部往往間日一至或數日一至至該部財政之困難前此曾由梁總長瀝陳總統請求財政部協助總統業批交財政部查照然聞財政部對待之法仍是一篇空話除月解財部之五十萬之款數月前本已停止外其餘不過催取各機關所欠電費等等結果交通部未必有錢到手 
[中日交涉之舊事重提者]  
　　戰區轇轕山東撤銷戰區交涉現在業已就緒十一日由日本陸軍次官大島通牒青島守備軍司令部宣告撤銷之旨該處軍用電線早已撤去至尋常郵政電信則當然按照中德協約辦理更無問題然聞初次交涉時日政府亦允按照中德協約辦理厥後忽復異議謂現在情形與從前德國在山東時情形大異由日本駐京代理公使小幡氏再三與我國政府交涉我國方面已提出種種困難之處此項交涉尚非一時所能解决也 
　　間島問題中日新約施行後之間島問題久持不决延吉廳陶道尹曾向日本領事抗議聞日前政府已向日本政府提出正式抗議日政府决定命小幡代理公使開始交涉兩國之爭點仍在中日新條約第八條中日關於滿洲之現行各條約除本條約别有規定者外一切通照從前實行之一節我國政储以本條約並無廢止間島協約之規定故主張間島協約仍屬有效凡新條約中所規定之商租土地居住營業自由及裁判等事項當然不能適用於間島雙方爭持之態度極其强硬云 
[正陽門工程之兩項交涉]  
　　正陽城垣自拆撤以來屈指及今適值三月計九十餘日時間工程之成績多屬於拆毁方面而修理之事實尚水之及刻旣逾越原定期限勢不得不展推期限但展定本係一月應截至十月十五號報竣唯臨記洋行美國操兵場經幾多交涉始終不肯拆讓於是工程師狄利乃又藉詞定期太促如九月底該兩處仍不拆遷届時斷難完工並不認議定之罰欵贓修理中之一番難題也 
　　環樓城垣已拆卸完竣即正樓左右門亦已統行興修西門兩洞圓式上頂已將報竣但尚須稍俟乾燥上層方可覆土蓋磚規復舊狀西皮巿應拆房屋亦經拆竣而沿應修馬路底面之暗溝因種種窒碍不得即行報完蓋該溝除年久失修外人須四面均砌以堅石此項石料即用棋盤街石路拆下者鑿合該處溝旣修於馬路之底重量自比尋常道路覆壓不同且地當通衢萬難隨時翻修故修理之時均須特别堅實庶無蹋限及淤塞之患南箭樓工程現在完成過半若石栅欄西式門及曲柝馬道因經完成而兩邊殘垣之修理亦已整竣此後從事唯裁樹及設立各種觀測號令等件但樓之四面尚須細磨並抺以洋灰修成一西式之建築物正陽橋面原有石欄根基殘缺處均修磨整平圍牆即自兩橋翅起環抱南箭樓至新闢之左右門刻正起畫根基中留四門爲通京奉京漢兩站之路 
　　棋盤街石路本爲翻修故將原石起下略爲鑿磨乃鑿成丈量非特石塊不足所需工料亦三倍於馬路故已改修馬路則將石路條石安於馬路西邊俾資堅固東西交民巷中華門前邊已修成正在鋪卸碎石西皮巿至城垣雖已修成路邊而臨記洋行未能即拆雖欲鋪修已難成功只得暫行從緩東面邊尚未修東交民巷口之法商瑞金大樓西面尚須略爲收縮朱總長此項馬路旣有兩項障碍如不交涉清楚終難望工程之報竣設此展限期滿交涉仍無效果則洋工程師將又有所藉口故連日赴外交部會商陸總長要求協同辦理一切 
[浙省政界近聞（靜眼）]  
　　籌安會與諮議員自籌安會發現以來浙省官廳實手創共和之功臣故響應較遲然卒不能不派員附和曰爲他人牽率屈於情勢也獨諮議會會員各人獨立本可自由而議長陸懋勳不知何故乃欲强會員署名請願變更國體以賡同調委阿者或爲所屈惟寗波諮議員陳時夏季衡獨指衣辭職而歸又聞湖州莫永貞伯恒亦决計告辭所謂德不孤必有鄰乎 
　　何部派員之多耶浙省因海塘工程中央撥欵興修由財政部派兪明震蕭俊生至杭會勘巡按使以西湖劉莊爲招待所并由塘工局長陳理卿晉省作陪偕同會勘又抽查印花稅之部派員鄒日煃亦聞明後日到杭而前署湘使陶思澄氏亦奉財政部派赴閩浙贛三省調查財政及改定統稅辦法不日當蒞杭調查云 
　　新舊廳長之態度被撤廳長蔣煥廷至任時錢塘道丁傳紳因公往謁號房持名片入内久候不聞傳見消息經丁道催詢蔣乃忽言擋駕丁本紅道尹且爲朱將軍所倚重受此冷待憤憤而歸一時官場中傳爲事此次新廳長吳鈁來浙乃大反所爲不獨道尹大僚周旋恐後即候補知事之傳見者亦殷殷垂慰態度和靄或許以將來之差缺故一般僚屬頗爲感誦云 
　　前清官派之復現浙省自光復後於官場派氣沾染頗少將軍曁巡按使出門時當乘通行之籐輿非見前後護兵不知其爲大官也近來官吏更迭頻繁乃有喜擺架子藍呢或綠呢之四人轎時有所見昨日星期在湖濱見有藍呢轎帶護兵數人下船亦一新見之現象也 
[川省各界對於籌安會之態度]  
　　籌安會發生以來川省一聞消息興起種種現相有絶對贊成者有勉强贊成者有若贊設若不贊成者有不表示意見者有人前不說背地言絶不贊成者兹試分别言之 
　　軍界各軍人本有服從性質本年中央政府誥誡軍人訓詞令軍界長官每月宣講一次軍人對於總统知應絶對的尊崇故此籌安會消息傳來軍界方面多數贊成據余所聞某營長向人云事機成熟某旅長已約集同事拍電勸進將軍署又先後派參謀兩人晋京代表意見某某軍隊則連日正在會議云 
　　政界由陳巡按使發起政務廳全體人員一致拍電贊成此中聞有面從而心違者其不反對爲飯碗計耳非眞贊成總統做皇帝也 
　　學界中人自聞籌安會消息議論頗多然大率不敢公然倡劇烈反對之說某學生謂總統何日即皇帝位我輩將叨放一星期的光其他非所敢知學界中類多發滑稽之論調 
　　商界已拍電贊成惟代表現未推定然爭當代表者頗不乏其人 
　　報界則省城之國民公報先得消息其最初之時評曰天下本無事庸人自擾之迨其後則又評之曰但求平安其他不問蓋若前反對而後不反對矣自是厥後各報但登記其事不加議論其意可知矣 
[湖南銀行參案之結果]  
　　湖南銀行參案自肅政史彈劾後久爲國人所注目長沙地方審判廳審理是案之關係人劉昌憲劉建嵐盧瑞芳侯清泉等預審三十餘次公開亦至十二次之多固可謂考察詳明辦理審愼矣至本月十三日午後始由審判長梅寶瑜及推事沈笪兩君會同檢察官蘇君宣布判詞判决劉昌憲詐欺取財之所爲處五等徒刑五個月未判决以前覊押二日抵刑期一日剝奪爲官吏之公權終身並追繳虧用行欵八千兩劉建嵐詐欺取財之所爲處五等徒刑四個月未判决以前覊押二日抵刑期一日並追繳損失行銀五百五十兩盧瑞芳宣布無罪侯清泉侵佔之所爲處五等徒刑五個月未决期内覊押二日抵刑期一日其事實理由均已照章宣布矣 
[湘省財政譚]  
　　嚴護使自兼任以來厲行減政主義查公署内及附設機關其八月份開支經費爲一萬五千二百三十元現經酌量核減自九月起減費五千一百九十一元已片知庶務課造具本月支用欵額一萬零三十九元飭行財政廳照發所有政報承審兩處經費均一併在内 
　　湘省本年下半年經費預算經中央核減三十餘萬元故自省公署以下所有各機關均已實行減政各處册報先後送交財政廳存查刻經嚴廳長彚造總册詳送使署及財政部查照總計自九月起每月可撙費洋六萬七千二百九十五元 
　　嚴護使以下半年預算核減至三十八萬一千零六十三元今自九月減政起至十二月止僅四個月共祇撙費二十六七萬元不敷之數尚有十一二萬元之巨自應設法彌補昨特擬定辦法將各釐分局本年長收之九萬九千四百二十五串三百文全數撥補再有不敷之額即在去年米稅收入餘存項下撥用 
　　湘省各釐局比較第四結期滿均經解報財政廳查核分别記功記過並造具表册詳賚使署察核備案嚴護使當以第四結各釐局收額比較除米釐外共長收九萬九千四百餘串頗堪嘉慰核計功過亦尚平允應即備案并飭督同徵收各局員實力稽徵以裕稅收 
　　嚴護使以湘省財政積虧甚巨出入不敷債累日增歲收田賦釐金稅契徵銀各欵自銀兩紙幣價格低落暗中所受損耗年逹二三百萬兩其契稅一項已由財政廳通行改徵銀元至釐金一項其中徵銀之款爲竹木紅茶藥材洋貨數大宗歲收四五十萬而虧耗不下二三十萬以致稅率暗中減輕特定自本年十月一日起凡徵銀釐欵遵照定章應徵銀一兩者無論何項平色改徵銀元一元五角如實係素無銀元之縣每銀元一元暫定折錢一串五百文以免虧耗 
[湖北政界近訊]  
　　某團長文虎生翼鄂省文武官員於十六日在將軍署公祝總統壽誕並由交涉員丁士源具柬請駐漢英美德法俄日奥丹瑞墨比荷挪十三國領事於是日午刻齊乘美國兵艦赴軍署讌會中外交歡水陸雜陳極爲興高彩烈詎此萬目睽睽之地忽有陸軍二師某團團長所佩四等文虎章不翼而飛該團長以勳章爲國家酬庸重器會場中西官員此必途中墮於泥溷或落入匪人之手名器攸關難以緘默當請副官查詢署中執役弁兵有無人拾得一面請警廳長飛飭各警署命各國警注意偵查然至今尚未聞連城返趙也 
　　徐知事兩瘡齊發湖北調弦口征收局長徐蔭階串同司事周冕鄒紹巡查艾起瑞等賄放貨船不塡稅票經財政廳查悉將徐撤差委馮斅典接辦並飭石首縣知事就近傳周鄒艾諸人審訊擬辦近據該知事詳復極力爲徐開脫謂周鄒二知事皆無舞弊實據艾啓瑞已於案發後疏逃擬先將判結以便徐赴局清算交代俟通緝艾啓瑞到案再行嚴辦蓋徐蔭階亦交該縣扣留須俟訊明無串同舞弊情事方能脫累財政廳長以艾爲本案要犯曾據徐前局長報明看管今又云疏逃其爲故縱可想特飭該知事須責成徐將艾交案質訊明確從嚴擬辦不准藉詞交代希圖脫離並聞徐在差時嫖博揮霍虧空甚巨所報局用開支諸多浮濫現新局長馮斅典查其不合之點過多徐又扣留石首不能來縣交代責任所關誠恐受過昨已來省將其弊端揭出面請財政廳長示以辦法說者謂徐蔭階兩瘡齊發恐難得良好結果也 
　　張廳長注意礦政鄂省財政廳長張詠霓到任未幾即減免各瘠苦縣分苛細雜捐並通飭各縣於理財須注意提倡農工商礦各業以培養稅源並以湖北礦產豐富輪軌四能輸運便利鑛業之發殿尤爲易易乃各縣知事多學識不充於詳復理財方法答案徒託空言而於礦務更不甚措意現張廳長以藏富於民爲國通義棄利於地古人所戒知事爲親民之宫於國計民生關係至爲密切興辦礦政一方爲人民展拓生計一方即爲國家涵養富源特再諄諄誥誡飭各知事對於礦產宜認眞調查對於礦商宜悉心誘掖條例細則之不易了解者爲淺說以明之地方風氣之閉塞者多方以喻之凡延接紳商之暇派員講演之期皆爲實行提倡之機會苟念兹在兹而弗釋卽隨時隨地而可爲其鑛商之富有經驗者並着隨時敦促來廳但有商會介紹書無不延見考詢以期周知各地礦業之狀况而便施以保育之政策云云 
[烟酒公賣蕪商之呼籲聲]  
　　皖省烟酒公賣共分八區蕪湖劃在第三區管轄境内計宣南密涇旌太廣郎當蕪繁等十一縣省城烟酒公賣籌備處已派李子輝君來蕪組織第三區公賣分局業由烟帮商人鳳吉庭酒帮商人翟昌侯承包設立分棧議定押欵一萬五千元分兩期繳第一期繳洋五千元第二期繳洋一萬元定期本月二十日成立二十二日開徵近因皖省烟酒每斤已認籌議捐八文今公賣局又定值百抽二十五與江蘇烟酒公賣局所定值百抽十二案事屬兩歧前日有烟酒兩業公所吳義隆王積泰曹恒豐王怡泰等商號報告蕪湖商務總會設法維持其報告略云功令旣係部頒各省自同一律蕪湖無論如何當無異議詎時未幾忽聞功令雖自部頒各省多自爲謀輕重之間大有不同比經同業轉詢鳳君據稱他省如何不甚明晰惟安徽須將從前每斤八文之捐再加兩倍而公賣費部章所定值百抽十至五十之數究須抽若干省處長尚未决定商等初以爲此係分局分棧之口脗不足爲怪嗣見鳳君又來催促據稱省處長示已決定將八文再加兩倍一案併入公賣費内一案辦理歸值百抽二十五並聞於九月二十二日開徵聞之殊深駭異查江蘇爲富庶之區烟業一項向無八文之捐　次又無兩倍之增竟蒙許以值百抽十二而安徽每斤已認八文今又定以值百抽二十五輕重倒置莫名理由查安徽桐城宿公兩邑所產烟葉除本省購銷外以運銷江浙兩省爲大巿場今擬值百抽二十五是十元之烟葉驟加二元五角而烟絲之不能出省可知矣况十數年以來各種紙烟吕宋烟業已侵奪過半若再加以極重之捐恐外國烟絲瞬息又出現於中國也至於蕪湖酒商近年本已形不支之象現在巿上所銷之酒洋酒侵佔十之四客酒又佔十之三土酒不過十之三凡開設酒坊者均以礱坊雜貨醬坊水作爲主體而糟坊反爲附屬品今再驟加極重之捐數年之後糟坊淨絶而外洋麥酒又 
 
 
 

Page 7

 
 
通行於中國也爲此迫不得已理合據實報告懇乞貴總會鑒核轉咨安徵菸酒公賣處處長曁蕪湖菸酒公賣分局局長查核展緩開徵之期並援照江蘇成案按值百徵抽十二之例立案徵抽實爲公便云云商會接報告後已爲據情分禀財政部安徽巡按使並轉咨財政廳安徽烟酒公賣事務籌備處及第三區烟酒公賣分局矣 
地方通信 
[鎭江]  
　　籌備鄉村小學鎭郡東鄉石村地方人民智識謭陋風氣不開該處公民王有道等前日特聯合多人集議舉辦初等小學校一所現正商榷勸募經費辦法聞俟稍有頭緒禀縣開辦 
　　沿途搶刧駭開鎭郡對江瓜洲地方日昨午後三時清鎭長班小輪過瓜有搭客某甲携帶銀元數百枚下輪登岸行至中途突被匪徒攔路搶刧當被崗警查見立即拘獲帶區懲辦 
　　組織國貨公司國貨維持會會員吳王二君等因提倡國貨起見特籌集資本於城外新馬路創設中興國貨公司定陰曆八月十六日開幕專售日用特品俟資本充足再謀推廣 
　　學警旅行紀略日昨上午七時巡警教練所全體學警由體操教員楊君督隊旅行至北固山甘露寺等處游覧然後進北門没途高唱軍歌至商團體操會休憇後由大街整隊而返 
　　女學重行組織南城啓秀女學今由黄女士接辦重行組織本月十八號行開校禮男女各生約四五十名秩序井然男女來賓亦頗熱鬧成有道王子明等相繼演說聞該校明年尚擬准廣校舍添聘教員云 
[安慶]  
　　嚴防假冒路工前次六安蒙城等縣會有匪徒冒充鐵路工人欲在該縣約期謀亂經營警覺察先後破獲現聞交通部有咨到皖謂此後路工出發須執護照并先咨明地方官如無執照卽係匪徒冒充務須嚴加懲辦以儆其餘 
[杭州]  
　　會辦查勘塘工浙西海塘關係重要中央特派兪明震蕭俊生二君來浙查勘連日在西湖劉莊籌議輿修辦法兹悉兪蕭兩會辦業於前日由杭乘車赴海寗實地查勘并順道至海鹽平湖各塘隄察勘最險各工聞查勘事竣後即由嘉屬起程回京覆命　　賑款與浙路債務關係浙路股欵清算處接收前公司帳略曾由水災義賑會存入温處賑餘欵洋一萬元週年五釐生息現奉屈使派員提取該欵本息前次交通部償還浙路債欵三分之一是項存欵本息並未核算在内該處無從應付昨已電致交通部略謂浙路國有所有未了債務由貴部繼續擔負查欠款項下温處支餘賑款洋一萬元現奉省憲催提作爲風水急賑之用請迅滙欵償還以清經手云云 
[廣東]  
　　西巡按使過東新任廣西巡按使王祖同十四日辰刻由香港乘坐廣亨兵船抵省隨在東堤天字碼頭登陸晋城入謁張巡按使下午四時復由使署赴軍署謁見龍將軍六時許張使特在署内設筵爲王巡按洗塵同座者爲龍將軍龍鎭守使及董秘書三人王使卽下榻於巡按使署擬勾留二三日即赴桂接任聞因桂省陸將軍行將入京覲見是以不能盤旋過久也 
　　冒稱代表之對付法粤報載馮煒溥函云粤人素以風節自持斷不因一時利害以爲苟且功名計何居乎乃有敗顚如黄錫銓膽敢冒稱吾粤代表加入籌安會以圖一已富貴利逹者彼之名不足惜其如吾粤何是不可不謀對待愚見以爲一面辯明吾粤無力入籌安會之事一面將黄錫銓除去粤籍無令重污粤土觀此可見粤之人心矣 
　　舊提學屈做知事新委文昌縣知事高桂馨係浙江人年五十餘歲前清翰林曾署江寗提學使改革後家徒四壁不得已應第二届知事試驗獲選客歲分發來粤經李前使委充使署收詞委員月薪三十員現張使以該員才優學富會任提學未便無事故委署斯缺 
[濟南]  
　　蔡巡按維持學款東省各縣學務多以　田及其他淤地官荒等爲底欵自財政廳清查官產此項田畝有一律變賣之說頃聞蔡巡按使已分電政事堂財政部教育部請將以前劃歸學欵之官產仍留充教育經費槪不變賣大槪必能邀准也 
雜評二（默） 
[公民]  
　　政界對於公民從前每輕視之或開公民會或發公民電必曰此胡閙之公民也今之公民則重矣將軍有舍其將軍之身分而俯就公民資格者巡按有舍其巡按之身分而俯就公民資格者其他高等官吏重要人物與夫身任特别政務者流亦多紛紛自願與公民爲伍試觀公民請願團中所列之姓氏各種皆備其視公民又何尊貴乃爾耶官僚旣引公民爲重而公民亦引官僚以自重於是公民之名乃益轟轟烈烈於當世然而眞正之公民則反不肯以公民自見而藏匿惟恐不深矣 
[要人]  
　　今日要人之辭職皆託於病然試究其所患之病大抵皆因國體而影響於身體之病也故因國體不安而致身體不安乃爲今日要人之一種流行病然而亦有病狀特異者如財政交通周梁兩總長之辭職其所患則爲財窮之病國體不安之流行病其進也疾感覺也速故其辭職堅而急財窮之病其進也漸感覺也緩故其辭職不必若是之决絶而或有敷衍之餘地歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[鎔化舊鐵之奇禍]  
　　鐵　未慶忠向在虹口崑明路後面荒地上搭蓋草棚開爐鑄造鐵器兹於前日收買得一尺口徑長約二尺五寸形似砲彈之爛鐵管一個因無法敲開乃於昨日午後三時上爐鎔化詎轟然一聲登時炸裂致宋頭破腦裂立即身死其夥陸毛囝亦傷重殞命尚有沈雲祥王咸華二夥亦因受傷倒地不省人事旋爲捕房得悉立飭中西包探到場將受傷之沈王二人車送同仁醫院醫治一面將宋陸二尸體舁入斐倫路驗尸所候報公共公廨中西官蒞所相驗再行收殮 
　　文滙報云今日（二十一日）下午將近兩點鐘時虹口匯四捕房管轄境内忽發激烈之炸聲死華人一傷華人三其肇事之處乃在昆明路與唐山路間之阿爾考克路某鐵匠店至其炸烈之原因尚未查明大約乃由炭酸煤氣管過熱之故其聲甚大距肇事處數百碼内皆聞之當時附近居民及西牢中人驚駭頗甚滙四捕房即派警察前往查閱見有工人一名頭已炸去斃於地上尚有三人臥於大竹棚受傷甚重車送醫院醫治已死之屍則送往驗屍所待驗當時有一鐵片長二尺闊八寸由屋頂飛出落於距屋三百碼左右之唐山路亦可見其炸力之大矣 
[調查各路局已定綫里之經過地點]  
　　滬寗鐵路局鍾局長奉　通部飭開承准政事堂片交駐日公使陸宗輿呈請力行實質進化之治敬陳管見一　查原呈所稱我國鐵道以與外國合辦或借欵之故因常有并行綫之爭執日本路綫則密如蛛網烏有并行線問題請飭部將各省應築大路之官綫指定劃出外其餘短綫皆准地方商民籌造則衆力易集路政易興等語查專用鐵路暫行規則業經呈准公布凡經營農商工礦業者自可禀部籌設至各局已定綫里或因工費支絀未曾興築者或已著手開工尚未告竣者應即分别查明經過地點詳細報部以憑核辦 
[秋節發票暫免購貼印花]  
　　南北巿華界各商舖以發票貼用印花尚未解决現值舊庖中秋開單收賬之際此項發票有因貨欵未清而開票至數次者深恐檢查印花者認爲憑單之一種致滋紛擾特向商會陳述理由請即轉逹官廳聲明此項節單不能認爲憑證並請將發票一律免貼以維商業等情聞商會業已商准此届秋節暫免檢查至此後能否豁免並由官廳電禀財政廳請示解决矣 
[節假以一日爲限]  
　　滬海道尹楊小川君以所屬官立私立各學校每至節期往往休業多日放棄功課昨特通飭所屬十二縣知事限定節假以一日爲度其飭文略謂查本月二十三日爲舊歷中秋節期深恐各縣巿鄉學校不遵定限特先通飭該知事轉飭縣視學切實調查並飭道視學余源前往各校查閱如有任意休假曠時廢課者應即據實報告以憑轉詳巡按使留章懲罰以重學務云云 
[官商懇親會紀盛]  
　　滬海道尹楊小川君爲聯絡工商以謀實業之發逹起見特東遊南北各帮公所會館領袖及各廠號經理訂於二十一日假座老靶子路趙氏花園舉行懇親會昨日届期午後二時楊君偕同實業科長草碧如君先時到園各業團體到者如華商旅滬維持會南北巿豆米業公所仁榖公所志仁公所泉漳會館山東會館國貨維持會勸用國貨會廣肇公所茶業會館錢江會館湖州會館油蔴公所報關行公所集成公所轉運公所麵粉公所各領袖張樂君黄少岩王文典許奏雲周清泉梁綸卿王介安等計一百餘人字林西報記者開穆君亦到會投剌訪晤楊君聲稱中國以農商立國今官商聯絡去其階級合力共謀中國前途大有希望鄙人於未入報界之前曾在商業學校擔任教授故對於工商界素具樂觀主義今見華字報有官商懇親會之舉特來爲中國前途祝福云云當經楊君親自接待報告開會宗旨握手而别旋即振鈴入大廳挨次就坐備有西式茶點陳設頗精楊君起立宣言云今諸公到此鄙人願代表政府聯絡感情此次農商部發起國貨展覧會上海各商對於此舉非常踴躍不數星期收集出品有三百餘大箱計共二萬餘件之多諸君如此熟心鄙夫應當代表政府慰勞一切總之世界立國不在槍砲而在工商今國貨發展之效果譬如懷孕之胎已有五六月再於此三四月内力爲保養將來產出之後定必出人頭地幸各勉力進行並報告前日滬上稍有謡言今已平靜可勿憂慮至南巿解散緝私小巡開槍傷人一事連日已派人查辦不久可以解决於治安前途均請釋懷又謂近有孫多森袁克文諸君發起通惠實業股分有限公司爲經營全國各項實業之總機關集股五百萬元每股銀洋一百元業經農商部轉呈大總統批准立案該公司成立之後將來各種實業大有希望請諸君注意及之又謂現大總統以身作則提倡國貨衣服雜物均用國貨農商部亦然我工商趁此時機奮力將事實轉貧爲富轉弱爲强之根本也聞者鼓掌如雷次由黄少岩君演說謂楊道尹到任二年提倡工商不遺餘力而商人對於政府感情之厚且能奮力進行皆楊公提倡之力也又次王文典君演說謂楊道尹到任之初我各團體亦在此圜開會歡迎楊公首先以破除官商隔閡爲言二年來竟能言人所不能言爲人所不能爲苦心孤詣與我工商謀根本上事業如南洋小吕宋北京國貨展覧會之出品一經楊公主持吾工商即萬衆一心是其明證今聞有人在京言楊道尹與各商意見不洽豈非一反比例乎繼由王介安張樂君許奏雲諸君相繼演說大旨均以趁此時機上下合力提倡國貨爲自强之基至鐘嗚六下始各盡歡而散 
[寰球中國學生會第五次徵求會員]  
　　寰球中國學生會爲聯絡國民情誼研究學術之機關於政治宗教均無關涉前爲擴充會務起見於民國紀元前一年組織徵求新會員團成續昭著無俟多贅今届舉行第五次以九月十五日開始至十一月十五日爲歸束共分徵求團有爲六隊視各隊所得新會員之多寡以定勝負兹將全團名單錄後 
　　五次徵求名譽團長伍廷芳唐紹儀團長朱少屏 
　　甲隊長朱少屏隊員鍾桂丹楊筱堂周錫三錢新之章元善過探先吳和士張　雲 
　　乙隊長郭仲良隊員袁禮敦黄少岩王志仁許樹屏夏霆軒畢靜謙李松泉周寄梅 
　　丙隊長鍾紫垣隊員陳煥之古逹程曹錫庚陳永樞梁望秋唐觀翼沈叔玉張燃生 
　　丁隊長李登輝隊員羅泮輝林翥青朱紫湘楊德鈞王正廷周越然李啓藩余日章吳惕民李觀森 
　　戊隊長楊心一隊員兪鳳賓王寵惠朱榜生歐陽剛張鶴隱吳樵茗周邦俊朱貢三 
　　已隊長韓玉　隊員徐紉蓀陳光甫穆藕初劉鴻生姜品良趙晉卿宋漢章蕭智吉 
[探問巡兵擊鬭之眞相]  
　　兩浙緝私統領蔡竹賢奉派來滬遣散商辦之淞滬巡緝隊巡兵因其不服解散致與上南川緝私隊衝突詳情迭紀前報兹悉駐滬京畿憲兵營第一連排長張德玉現奉上官飭查當口肇禍原因着即報告以憑核辦昨張連長遵即前往上海醫院向受傷兵士楊阿桃朱阿三方全發等詢問當時如何被人開鎗擊傷又赴南巿紅十字會醫院查詢齊得勝錢得勝二人之傷已未痊愈並細探兩造傷兵之口吻冀得眞相云 
[三紀金利源碼頭炸彈案之牽涉]  
　　皖人鄭道華因被圖炸鄭鎭守使未成案内之嫌疑犯高振海即生克勤供詞牽涉經公共租界捕房緝獲因案在法界發生解送法公廨訊押候核在案兹悉鎭軍法處以鄭道華爲高振海供指之犯旣經逮捕亟應移提到案以便質究已派巡緝員賚文前往法廨商請引渡中西官因尚未預審明確囑俟訊明再行核奪 
[選政近聞兩則]  
　　本邑國民會議曁立法院議員初選事宜業經初選監督沈知事督同調查員將選舉人名調查完竣造册詳送在案兹將關於此事近聞兩則分述如下 
　　覆選調查員來滬上海覆選事宜現奉覆選監督齊巡按使派委汪本源爲調查員已於前日來滬先與沈知事及初選主任黄蘿莊晤商一切旋於午後邀集各調查員告以此次選舉非常愼重不得不以嚴格檢查請各調查員傳知各被選舉人將所有各項不動產契據即日檢呈以便覆查云云 
　　初選遺漏人求補初選監督沈知事自初選調查告竣後據孫枚臣等以調查遺漏禀請補入選舉名册昨奉批示云察閱來禀王廣淵陳福林所呈證明書及新契紙尚屬合格自應准予補入惟孫枚臣何維則何毓桂何錫生何宗玉何鏡清金玉書金玉壺丁漱六彭召營黄福生等呈驗證明書内有證明人洪香泉彭召棠彭召邑姓名並水列入調查名册是否同等資格無從憑信且黄福生所呈新契紙内有朱蔣二姓户名並非本人財產確據丁漱六所呈新契紙及王錫祚所呈印契内載價格均與證明書不符金玉壺所呈證明書印押未全均核與定章不合所請碍難照准着各知照契串等件發還此批 
[金山縣知事追索存欵]  
　　金山縣知事林開芬在公共公廨呈控寗波路已閉同元莊經理袁楚香理賬員陶某不理所存公欵洋三萬二千三百四十六元昨日上午由聶襄讞會同英副領事卓君升座民庭研訊先由原告代表哈華托律師上堂譯稱原告所存同元莊之欵均係稅餉應於六月底滙解京庫曾於未到期之前一再催令該莊將欵滙存中國銀行以便滙解京庫因該莊延約致悞但原告無欵墊解迭經巡按使飭催已一再展期無可再緩查該莊各股東均身家殷實應請飭傳股東等到案訊追並請給諭以便轉詳巡按使再請寛限云云繼由被告代表高易律師聲稱原告所控理賬員一節實因同元莊副經理不肯交賬之故且因陪審員英副領事卓君請假避暑故未將細情向堂上聲明正原告所控之款曾由理賬員與敝律師說明數目相符如該莊不能理清將來各股東亦當出爲清理云云中西官以原告所請給諭應於照准遂會同簽判云被告律師承認欠欵屬實應着公正理賬員理明帳目併案核辦所有同元各股東應補傳到案交保候訊此判 
[發封押店之反抗]  
　　薛鶴年前在地方審判廳狀訴陸幼樵虧欠股欵經該廳傳案訊問判陸交小南門外倉橋附近公興小押店主倪樹聲保出清理在案兹因案懸日久迄未料理復由原告投案請求强制執行昨由袁廳長飭派承發吏秦祖宸趙芝霖等前往該處將公興押店先行發封該吏等遂協同一區三分駐所長警等前往執行時適倪樹聲出外由各夥友懇求暫緩俟店主歸來再定辦法該吏等守候良久詎倪竟帶同陸幼樵並不知姓名者多人趕回店中不問情由將該吏等扭住兇毆以致秦吏頭額受傷各長警當將行兇之倪陸二人拘住解由該分駐所轉送審判廳歸案訊辦秦吏等亦返廳報告被毆各情袁廳長以案涉刑事飭將陸幼樵倪樹聲函送同級檢察廳一面飭秦吏等赴該廳請求驗傷下午由林檢察長派員提案預審之下驗得秦吏等受傷屬實諭令自行醫治倪陸二人收押候究 
[禁革隱戤偷漏之情弊]  
　　上海稅務總公所吳所長出示云照得上海地方接近租界應征之貨最易影射各商運貨遵章報稅者固屬不少而隱戤偷漏亦所難免近聞頗有以多報少及一票兩用等弊殊於稅收有碍除飭各分所曁馬路稽查認眞查驗如果單貨相符立予蓋戳放行倘有單貨不符及二票兩用情弊即予從重補罰以示懲儆外合亟出示曉諭仰該商船户人等一體遵照務各循章核實投報倘有前項情弊一經查出定即從重補罰不貸 
[船户結仇之惡結果]  
　　住居浦東白蓮涇地方之船户陳阿根與同業方阿珠素有嫌怨前日午後又因爭奪生意互相扭毆陳力不能支被方毆傷到地未幾氣絶事爲該圖地保查悉報告該管地方警區立飭全體長警四出兜拿當將該兇犯方阿珠擒獲解送地方廳訊辦該地保亦到廳禀請相驗昨午由林廳長委派鐘檢察官沈檢驗員等渡浦驗明陳阿根腰肋等處受傷而死塡明屍格判由善堂棺殮候將在押之方阿珠提案訊明按律懲辦 
[木料壓斃工人續誌]  
　　鋸匠馮長銀在美租界梧州路新建菜場内工作被木料壓傷身死已誌昨報昨由死者之督投報捕房請免相驗自行棺殮捕頭准之 
[汽車碾斃小工之質證]  
　　汽車夫龔興祥駕駛汽車在法新租界違章疾馳致將在途工作之小工蔣明生碾傷斃命當由捕房於昨日傳屍妻楊氏及見證楊阿小至法公堂訊問楊氏稱家有邁姑及兒女四口全賴丈夫贍養今丈夫慘遭碾死貧難度日求恩撫恤龔興祥供是日駕車行經霞飛路適有小工蔣明生從車前衝過不及避讓以致撞傷身死求宥見證楊阿小供是日與蔣明生一同工作龔之汽車應由左首向東行駛詎伊違章由右首馳來又不放汽致蔣不及退避撞傷身死是實聶讞員判龔押三月並着撫卹屍屬洋一百元了事 
[罪犯上訴無效]  
　　在途攫物之陳小牛及拐婦韓楊氏王陳氏等由地方審判廳訊明判决陳監禁十三年又六個月韓楊氏監禁四年王　氏監禁五年各在案嗣陳與該氏等因不服判决提　上訴　經高等廳訊明仍照原判執行已於前昨等日先行發同地方廳執行監禁矣 
[脫離夫婦關係]  
　　婦人劉何氏前投法公堂控稱婦人於上年憑媒嫁於劉仁謨爲妻夫婦甚不和睦請求離婚等情中西讞員因劉仁謨抗傳不到判俟一月期滿如再不到准予缺席判决在案昨已届限飭探往傳劉仍抗不到案何氏則到堂候示中西讞員准予缺席判决與劉離異 
[主權放棄已久]  
　　許鳳大控王阿毛姦佔其妻秦氏並挈子捲物逃匿七浦路松慶里二千五百三十九號門牌昨由捕房將王與泰氏拘解公共公廨請究據原告投訴其妻已被姦佔八年之久請爲訊辦訊之王供實因原告借洋不遂所致中西官以此事原告顯係知情遂判將案註銷被告開釋 
[復訊誘拐少婦案]  
　　前在太倉縣知事公署爲傭之婦陸尹氏被同鄉婦人陳李氏誘拐來滬圖賣經救濟會偵探查見報捕將兩婦拘解公共公廨訊供分别押候函致太倉縣知事查復再核在案昨晨復訊由會審員王肇之君會同美領畢君研訊以據該縣知事函復陸尹氏實被誘拐並據陸尹氏供稱伊夫陸阿虎住居崑山縣屬之青陽港附近爲泥水匠因卽會判陸尹氏函送崑山縣知事公署飭傳其夫領回陳李氏送上海縣知事公署遞解太倉原籍請該處地方官發落 
[傭婦引誘捲逃]  
　　北四川路一百四十二號門牌住户朱笑山控傭婦許張氏誘令伊妾李老三捲取衣飾潛逃等情昨由捕房將該傭婦拘解公共公廨經中西官訊供一過判氏押候移提人證到案再訊 
[不實不盡之控訴]  
　　江陰婦人陳金氏偕姘夫陳龍書扭無錫人陳阿全至一分駐所控稱被陳阿全將所生兩女誘至北巿鬻入妓院並被誘騙金氏與之私識等情宋警佐以所控各節不實不盡飭送警廳司法科訊究 
[江北婦人誘拐小孩]  
　　滬北三茅閣橋寳記五金號内之陳榮堂家有五歲男孩名根發前日在六馬路被江北婦人王張氏誘拐無蹤昨晨由陳在老北門外民國路將該氏及孩一併尋獲鳴警拘至二區警署立即函送地方檢察廳訊辦一面着原告自行投廳起訴 
[冒收電燈裝費]  
　　大東門外順興飯館於陰曆本月初四日向小東門外光華内地電燈公司様子間知照接線裝置電燈三盞當派學徒工匠前往勘明裝就後應付價洋十元零八角言明再來收取不料被人在旁聞知旋冒該公司之名向該館收取前項裝費洋五元迨公司中人前去收賬始悉其事業已報告各區署請爲查緝一面由公司通知各商家如有裝燈接線者應以收據爲憑免致受人冒騙云 
[澈究僞造船票]  
　　湖洲人温良卿日前由南潯來申購貨寄寓於南巿新榮康客棧迨貨購齊後即託該棧茶房嚴阿二至某輪船局購得船票兩紙乘輪回潯計付去票價洋二元迨上船後中途收票察得票係僞造且票價每紙僅小洋一角無須二元即被該輪指爲作僞當場受辱後將票價重行補給前日温又來申向嚴根究嚴稱實向該局買來後即同至該局向司賬人吳竹雲理說吳一味諉卸當場鳴警拘至第一區署經董警正詢知吳欺騙客商亟應澈究飭即移送警廳司法科訊核 
[復訊揑造電報之騙案]  
　　天津路葉德潤號經理人湯阿五控皖人鄭德星串黨揑造電碼冒用江西景德鎭葉德裕牌號圖騙滙欵銀二千兩由捕將鄭查獲解送公共公廨訊供管押候補提供出人證再行質究在案昨晨復訊原告投訴前情請爲究辦訊之被告延律師到堂辯稱被告實係受人之愚且原告並未將銀交付應准被告交保中西官判被告交一千兩人銀並保展期七天再訊 
[拘獲擲包圖騙之匪徒]  
　　匪徒無錫人錢阿根前日在南京路英華街弄内用擲包術將五元僞鈔票一紙圖騙王陸氏之金耳環被三百六十九號華捕查見將錢拘入捕房昨解公共公廨訊實判押西牢一　期　函送上海縣知事署遞回原籍 
[火燒野荸薺續紀]  
　　法租界小東門外大街第一百零七零九兩號門牌野荸薺茶食店於本月十四號晚起火焚燒事後經捕房派探查明該店保有火險銀三千五百兩當將該店經理張蘭亭及店夥黄裕坤顧志雲等於昨日傳至法公堂訊問張蘭亭供晚膳後商人在賬檯上算賬火係樓上月餅盒子上所起是實黄裕坤供是晚商人亦在店堂内聞得樓上有火立即上樓已不及施救顧志雲供亦在店堂内不知樓上如何起火聶讞員判該店罰銀三百五十兩以儆 
[公廨停訊一天]  
　　明日爲舊曆中秋節公共公廨循例停理讞政一天昨日預由中西讞員諭知檢察處條示公堂門首通告本廨辦公探捕及堂事人等一體知悉 
[合做買辦之糾葛]  
　　章秀山至法公堂控稱去年冬間與榮杏苑合做日清公司襄陽丸輪船買辦由商人出面於十一月初四日起至十二月初二日止往來二次共虧洋四千餘元榮祗出過股本洋一千元現由聚興公報關行將賬算過榮應再出洋四百九十六元詎一再向索置之不理求請訊追榮供合做買辦確有其事惟商人除股本外已有洋一千元存在聚興公行内照商人核算如章欲將此一千元除去尚須找還商人洋若干元聶讞員判原告退去被告交保各邀公證人將賬算明核辦 
[警署移送民事]  
　　王正清被楊繼元拖欠借款十餘元屢索不還王曾扭楊至四區警署請追姜警正以案關民事飭赴審判分庭呈訴昨王又扭楊至區聲稱實因無力預繳訟費保證金狪審庭起訴務求通融受理奉諭將兩造移送審判分庭請爲訊理 
[債務人終須出面]  
　　英商培生洋行在公共公廨呈控虹口百老滙路根利呢絨號主許子敬不理欠銀五百八十餘兩迭經公廨飭傳許不到案昨晨復由原告代表律師到廨請將根利號發封備抵中西官准如所請聽候給諭將店發封如被告到案准免封閉 
[保人願繳保洋]  
　　皖人楊也禪前被控告與已經判押西牢半年之翟振鏞私簽英美烟公司西人名字之支單向匯豐銀行冒取洋三百九十餘元經公共公廨訊供不認與翟相識判交二百元人洋並保候核嗣經傳訊避匿不到由中西官諭限保人胡禮元於三禮拜内將楊交案候示在案兹已逾限昨日復由捕房將保人胡禮元傳案訊據胡供被告因母喪回籍曾接來函一時不能到滬願將保洋二百元呈案請核中西官着將保洋暫存公堂再限兩禮拜將楊交案 
[再誌學習唱戲之糾纒]  
　　無錫人梁森泰之子梁福寶前由伶人李燕奎介紹至天津人隋熙豪處學習唱戲改名梁一鳴訂期十年畢業現祗四五年梁忽邀人將伊子領回被隋控奉公共公廨傳訊判梁森泰交二百五十元伊子梁一鳴交一百五十元人洋並保候示在案昨日又由捕房將梁父子併傳到案請訊中西官以捕房瑣案甚多不及研訊判被告二人仍交人洋並保訂期下禮拜二研訊 
[小茶館聚賭抽頭]  
　　趙炳松在北四川路八百零二號門牌開設小茶館聚賭抽頭被捕房偵悉前日派令中西包探前往將趙與賭徒王賢寶高海生何根榮嚴根法姚友仁等連同賭具帶入捕房昨解公共公廨經中西官訊明判趙罰洋十五元餘人各罰三元一併充公賭具銷燬 
[盜黨帶囘捕房]  
　　盜黨沈阿虎會與已經解送鎭守使署訊明鎗斃之劇盜陳灿泉等迭在公共租界内持械夥刧各當舖巨贓由捕查獲解送公共公堂訊間沈不認持械搶刧祇認在門外望風故判押候會商核辦在案昨日又由捕房將沈押解公廨請示王襄讞商之美領郭君以此案係兪代襄讞承審判沈帶回捕房候解請原審官核奪 
[不肖之子]  
 
 
 

Page 11

 
 
粤人張某之子張甦不務正業私取乃父電風扇變價化用被張某報告捕房派探將其子拘解公共公廨訊供管押候查在案昨經中西官復訊張某投案請求　辦判押西牢一年如能改過准其父隨時禀請釋放 
[婦人行竊]  
　　昨有婦人某氏行竊隣人某姓家衣服等物由探查獲拘入捕房吊到原贓並傳知失主自赴公共公廨質訊核辦 
[商店學徒偕逃]  
　　南翔鎭正大茂賬簿店學徒顏永昌顏定發二名前日偕逃來滬投宿華安坊廣安客棧内被四區一分所巡警董海帆查見以其形跡可疑拘一閘北司法科經段科員訊明判令還押候傳正大茂店主到案再行核奪 
[小工行竊之懲戒]  
　　潭子灣振新年皮廠小工王阿生行竊廠内牛皮一張銅管一根爲管門印人蓋克生瞥見扭交四區三分所移送檢察分庭預訊屬實已詳前報前日由李檢察官傳到原告方寄生提起公訴經審判分庭施推事開庭判决王阿生處徒刑兩月以儆 
[匪徒攔路攫物]  
　　來往奉賢上海等處之脚划船户許其林許金如兄弟二人由奉賢各商號托其在滬購辦毛絨廣貨等物昨午將物買齊行至滬城邑廟萬元醬園後門口突來匪徒三人將許等攔阻聲稱爾等所帶之物中有烟土必須檢查言訖將物一併攫去當經旁人不服帮同追獲顧立生一名指交巡警轉送地方檢察廳訊究 
[糾衆行兇之科罰]  
　　中西印局夥魏延齡偕證左耀忠控被山西路一百零五號門牌某烟紙店經理王耀庵店司吉鴻慶糾衆行兇打失銀表等情昨由捕房將被告二人拘解公共公廨經中西官訊知因被原告扣除代印允康保單價洋所致惟王吉二人不應動蠻判各罰洋五元充公以儆 
[烟犯但處罰金]  
　　烟犯裴湧泉因帶烟灰兩包計五兩由閘北司法科移送檢察分庭預訊還押候核在案前日由李檢察官起訴審判分庭經施推事判决罰洋二十元押候繳款開釋 
[工巡捐局批示]  
　　商人盧品才禀請開演影戲由批據禀已悉該商人擬在萬聚馬頭寗舞台舊址開演電光影戲事屬可行仰即遵章來局繳費領照一面仍候警察廳核示開演可也 
[菸酒公賣分局批示]  
　　江北燒酒運商楊啓等禀請規定公賣價格以免暗虧由批禀悉行商不遵公賣價格私自增損已據第一分棧禀陳前情業經明晰批示並嚴飭該分棧經理切實調查如有前項情事准其指名禀請究辦在案今該商來禀以行商抑勒私減爲言可見事非虚飾如此不明大義殊於公賣前途大有窒碍嗣後如再有此等情事發生准由該商取具實據指名舉發可也 
[氣候報告]  
　　（上海徐家滙天文臺天氣測候報告） 
　　九月二十日中國沉壓之天氣向高麗海峽前進黄海有和平之旋風上海曾降暴雨濱海一帶有方向不定之和風 
　　二十一日上午夜中有細雨天陰而有霧上海氣壓漸升 
　　二十一日下午四時三十分預測揚子江口有霧舟山北面有新季候風南面有方向不定之和風 
　　二十一日下午四時前二十四小時内上海氣候温度至高八三三至低七○七去年同日至高七○五至低六六七 
來函 
[淞滬巡緝隊總領哨趙正方來函]  
　　敬啓今者今日各報載遣散鹽巡肇事餘聞謂正方短繳軍械子彈藏匿大戳私鹽等情尚非眞相比次遺散巡隊點繳軍裝事前並未奉有明文十三日蔡統領飭將所有子彈繳存安濤兵輪遵卽悉數照繳十四晨左中兩管帶曁李副官率隊至薛家浜飭令各兵士齊赴悅賓館客棧領餉各哨弁艙長在船看守行半里許各兵士以不見頭目回頭尋找遂被鎗擊船上軍械於雜亂中被中左各隊自由取去非由正方點交是否齊全無可查究事後擊斃兵士之眷屬及未領餉之兵士紛紛向正方索命索錢是以不敢回家並非因案避匿已於昨日投鎭守便署聽候質訊木質戳記托顧君代繳蔡統領以未備文拒而不收正方留此無用卽於次日繳存鎭署取有收條爲憑至私鹽一百十五包堆儲浦東城隍廟以無號衣旗幟不能親自運送已繳由就近警區轉解矣以上各節請登來函以明眞相爲感此請大安趙正方謹啓八月十三日 
雜評三 
[官商懇親會（訥）]  
　　中國之官商向多隔閡所以隔閡之故官祗自顧其官商祗自顧其商一事發生意見每因以不合此所以遂成隔閡之象也即有時聯絡感情或開例會或因公事開會或因迎送開會亦不過表面周旋照章酬應去親字之實際遠甚要知官商不以誠意相感即不足以鼓起奮發之精神百事進行亦遂因以阻碍是故官商交際須出肺肝相見而不在繁文一切演說頌答之各套語敷衍詞皆可脫略有事時苟語以實在衡以公理示以眞心自無扞格不入之慮卽有困難亦能相諒庶幾合乎親字之本義也哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[勸嫦娥中秋日勿臨下界] [  覺迷]  
　　一歐戰方殷裝甲飛艇佈滿空中勸嫦娥勿臨下界免中途爲流彈所波及 
　　一下界多拆白黨誘拐之事愈出愈奇勸嫦娥勿臨下界免致墮彼術中 
　　一下界多炸彈案砰然一聲血薄肉飛勸嫦娥勿臨下界免遭无妄之災 
　　一下界自籌安會發起以來惶恐不安今届中秋令節齋供並不舉行勸娥勿臨下界免致空走一遭 
[戲擬吳剛致姮娥論中秋日宜分别受享書] [  吳悔初]  
　　姮娥夫人玉鑒剛幼而學道原期位列仙班乃不自檢束開罪天庭上帝震怒謫降月宫令俄桂以自贖幸蒙夫人青眼相加不事呼叱久思稍竭愚忱以圖報稱環顧宫中佈置整理井井有條雖欲言而無可進者今當中秋節近莽莽塵寰中無不仰慕夫人之仙德患有以結納之於是家具團圞之餅左白藕而右青菱以俟夫人之降蒞是日也夫人鸞馭往來定有應接不暇之勢雖然夫人於此不可不加之意焉蓋世俗所以致警於夫人者以其節爲團　欲博團圞之佳讖也如果爲才子佳人夫人自宜大施法力往倩月老早繫赤繩便有情人都成眷屬則夫人之受此享也庶問心而無愧若爲閨中少婦悔婿封侯目送征鴻音書久絶夫人不妨授以遊仙之枕使之會晤於夢寐之中稍慰其别離之苦則夫人之受此享也亦有微勞足述至於僧尼寡婦本無團圞之希望夫人亦無爲之盡力之必要彼之敬夫人者不過循例文章點綴風景而已夫人若漫然受享未免蹈無功食祿之譏此萬萬不可受者下至楷杷門巷妖艷　娃彼固日日鴛鴛朝朝鸞鳳無所謂團圞不團圞者彼處縱多誇多鬥靡之珍轉嫌狎褻不敬之意夫人更宜過門不入趨而避之以示見絶剛之愚見若此未知夫人以爲然否如蒙採擇不勝欣幸之至諸希鑒察即頌籌安（四） 
譯著 
[間諜生涯] [  天虚我生]  
（十）間諜生涯之失敗（續） 
　　自是以後予遂屈爲生徒從三人受課所習均軍事中要訣其有非口舌所能語其詳者則列圖明之圖幅甚廣直與室中牆壁相等其中所載皆爲英國軍艦種類及其形式凡此予實習之多日而後有成初亦不解其用後乃知之蓋湯訥斯森林會議雖已終了而　約尚未交換當此羣雄爭長之際諸國互伺間隙縱密約告成亦未可靠矧乃尚未交換設果背其口頭之約者德國不將受其欺耶故必命予至蘇格蘭一帶視其艦隊之行動隨時報告俾德政府得以先自主張耳英吉利素以海軍立國故其艦式至多若在黑夜尤難猝辨故欲遣予必須令予熟識其軍艦種類及形式若爲維多利亞無畏艦若爲梅麗皇后式軍艦若爲菲泊式驅逐艦一一熟記胸中直至遮没記號於黑夜中亦能一望而識乃始告卒畢其他如形勢學三角學亦復重加温習以備至英後測量近愛丁堡地方露易司新築軍港及考馬得軍營之用讀吾書者當知此二港雖爲新築然實足與德國之大軍港相敵而蘇格蘭海口尤爲英吉利有事北方之便道故德政府深以爲慮特令予往窺動靜且畀予以全權得自由處裁苟英艦有不利於德國時即可隨時指揮抵禦論理予旣握此全權於事當屬至便然予實非所願也蓋英雖爲文明之國不致有暗殺事特其懲辦間諜條例實至嚴酷予尚憶其大意如下（有欲加危害於大不列顚國體或政府者不問其事實之有無均處以七年監禁）法文如此直可由裁判官之意思而爲出入即平白無辜者且可鍜鍊成獄矧吾人乃爲德意志間諜耶平心論之凡一政府欲謀其國家之鞏固故定此條例亦不爲苛然而身受之者苦矣就近狀言之則三月以來日耳曼問諜之入網羅者實已至六人之多予果往者不將爲之續耶吾年雖未四十設於囹圄中居七年者不將索我於枯魚之肆耶即幸遇赦釋亦且皤然老矣更何能爲予思至此不無中孱然而食人之俸不能不忠其事不得已遂乃壯膽而行 
詩選 
[丁石逸丈搜得令祖頣志齋老人七旬學易圖作歌誌慨賦此答之] [  秦粤生]  
　　讀書思古人自恨生不早吾鄉有先逹勤求在大道著作早等身典籍悉參考七旬猶學易不知年已老昔聞有此圖名流爭投藁經亂乃散佚得之良可寶存者共六篇紙墨尚完好丈人明德後夙昔擅文藻賦詩七步成筆陣千軍掃珍重守遺篇世世永相保慷慨有餘悲長歌抒懷抱我誦丈人詩中心已傾倒 
[消夏絶句]  
　　世間何處清凉境賤子平生畏熱場一葉扁舟吾去也綠陰叢襄藕花香 
[即景]  
　　烟波此去任遨遊且把閒情付水流却羡投竿垂釣者夕陽人坐小漁舟 
[荷塘即景]  
　　如此芬芳不染塵池塘十里芰荷新萬花含笑來迎我一水多情試渡人香露浮沈摇綠葉和風蕩漾泛青蘋飄然駕得扁舟去清凈長留自在身 
[遣興]  
　　老大何須問歲華烟波深處我家孤舟夾岸摇明鏡一水連天泛落霞把酒聊歌千縷曲載姬且放五湖槎從今不管人間事漫說勞生未有涯 
[曲選]  
　　北曲一套奉題又坪先生古器傳眞手卷 
（王淡明） 
　　（金瓏璁）中年方入道莽文章都一筆勾消經和史抛得遠畫與書閣得高長夏無聊檢青箱覩一幅傳眞稿 
　　（一落索）牙轴紫鸞彯卷子裝池好生枯雙筆寫鮫綃請細辨又坪墨妙 
　　（好事近）他則爲好物不堅牢又難期盡人永寶因此經營慘淡心與口商量計較要教傳世除非意造旣不學山水嗚高又不學蟲魚識小咳抱定着吉金目錄樂石題標 
　　（錦纒道）功非小爲款識質文詳寫照無乖錯眞神肖廣搜羅些玉躞珠題布刀剛卯累先生日夕費推敲皺染法另翻爐竈故紙堆鑽遍了凭盡心慢撫經心細描得意疾揮毫把流傳古物如蠧食賽蟲雕 
　　（千秋歲）意牢騷嘆殺知音少幸遇個長白匋齋殊嗜好文字因緣這文字因緣編入那圖書府刋行梨棗一刹那繁華夢覺過眼底烟雲香依舊是歸潦倒縱有些題辭作序摠隔癢爬搔 
　　（尾聲）而今黑白已全　舉世裏爭奇弄伎巧可憐獨彈古調落得個百世千年留雪爪 
筆記 
[月餅考] [  夢花]  
　　中秋卽届月餅上巿點綴佳節由來已久命名之始以時而名之乎象形而名之乎固不可考今姑取月餅復加以種種名稱追溯其始而作月餅考 
　（月餅）晉石崇中秋節月下宴客凡御用皆作圓形所以取象月之義少已庖人進點爲油酥餃略帶　圓一客曰是餃之製亦應作純圓崇曰善立命改製少頃紛薦席上盡客量而止是爲月餅之濫觴（見　苑瑣談） 
　　（空殻月餅）隋煬帝中秋夕乘羊車遊内苑止慶華夫人門外卽停車入坐定内侍進月餅一盤帝與慶華夫人其食之食已帝問食幾枚夫人以幾枚對帝曰過朕五枚卿喜啖是餅明夕當賜食百枚慶華懼囑近侍賂内廚製空殻以進次夕果盡百枚帝笑曰卿不愧爲大腹將軍 
　　（肉啗月餅）梁武帝召鎭國寺諸僧入内廷誦經帝欲試諸僧乃命宫女豔妝捧肉　月餅徧賜諸僧僧見豔妝婦女已覺心蕩作將月餅大嚼頃刻即盡内待還奏曰僧人道念高深聞餅氣即味大嘔帝曰佛能前知諸僧迨有佛力佑也（以上見齊東錄）（火脮月餅）張獻忠得四川後性益殘忍食必人肉且喜食人腊一日命庖人以人腊製月餅因蒸煑太急焦黑不可食庖人懼罪即以火脮僞充人腊改製以進獻忠稱善者再嗣後凡獻忠欲食人腊無不以火脮代之矣（見川匪見聞） 
　　（青鹽月餅）元人顧愷之曰吾每食月餅回味作酸迨甜之反遂爲酸以鹽雜之或可抵制因令肆中製月餅必和青鹽改製食之頗能安胃味亦調和而他人亦遂有同嗜青鹽月餅之名於是乎傳（按今已無是名迨即椒鹽月餅之訛乎）（見粤雅堂叢書） 
小說 
[家庭小說嫣紅刧] [  天虚我生潤文常覺小蝶合譯]  
第六十章 
　　吾書久不見密昔司白福而矣一日渠方滌室身軸軸轉如轆轤暑風撲窗地上之水咸成烝氣密昔司白福而自思以爲長此以往者今年可以不必禦棉衣矣方念間忽有一嬌婉之聲自門外言曰密昔司勃替太特遣子來乞　一久讀者亦知密昔司勃替太爲如何人蓋卽茉莉芬克洛斯也渠自嫁勃替太後遂晉此稱白福而固知之審因即答曰麥　耶汝可告茉莉芬秋且至渠所負款亦應見償一二矣麥　蓋一小女子聞語亦不答但自言曰勃替太且死矣故密昔司勃替太遣予至此向君乞醘一勺將以敷病者之額白福而曰然則汝可自將取此一勺之醘值辨士亦一枚也麥　去白福而又自顧其水中之影曰勃替太乃亦有死之一日耶吾正以爲如此惡人上帝乃不示罰爲疑雖然渠家赤貧身後事不知將何了局亦可憐矣言次誦上帝不已當是時威廉正過蜂蜜村遇楷洛格於途曰楷洛格汝何憂鬱之深雙眉　結矣楷洛格見爲威廉則笑曰吾有何憂又蹙額曰吾適來自茉莉芬之家勃替太將不治矣威廉驚曰三日前勃替太不尚治事工廠耶奈何遽病楷洛格曰渠病蓋已久特爲衣食所崇乃不得不諱疾治事實則肺病已深昨日復飲於鹿角威廉曰旣病肺奈何尚飲楷洛格曰豈止於飲是夜以醉甚竟臥人家簷外不歸而是夜風雨又作寒氣乃入膏盲遂致不久威廉　蹙額曰是人殊不善攝生吾當往視乃别楷洛格而行至則室中正有多人聚語咸是茉莉芬女伴鑡威廉遂各默蓋威廉之爲人雖不令人畏然實有一種方重之態能令人敬也 
[奇情小說秘密汽車] [  東楚譯]  
第八章（續） 
　　烏麥萊愕然道主人你的說話我一些不懂你多飲　酒嗎不如回去休息休息勃立南經他提醒自悔失言　面上有些不好意思故意叱道胡說你眞醉了我要休息在乾明街庽中不好却要風塵僕僕的跑到意大利來我現在不要多煩勞你只同我到意門羅街那邊是佛魯林司夜巿的中心點酒館咖啡店鱗次櫛比隨處可以休息離龍安江也不遠你揀一家座位潔淨的隨便喚些東西吃吃坐在那裏老等我回來說着兩人一前一後穿過幾條狹街曲巷眼前豁然開朗意門羅街到了只見電燈照耀行人車馬往來熱閙雖比不上倫敦巴黎却是夜氣澄清街道兩旁的樹木葱葱鬱鬱另有一種南方氣象大地之上除出南美洲幾處都城以外夜景的美麗更没有一處比得上了勃立南揀了一家咖啡店同鳥麥萊進去呌他坐定自已握着手杖出門獨行踽踽的走了幾個灣已到佛魯林司江濱兩岸之上崇樓對峙空中一輪皓魄映入波心還有風來陣陣吹得江面上魚鱗千疊閃閃然泛出金光常人到此不知胸中俗塵要滌除幾斗怎奈勃立南彳亍江邊熟視無覩暗想我到了那邊將如何着手呢若只立在江邊對宫牆望望豈不是虚此一行空做一個門外漢麽躊躇了一遍見路旁有一家小咖啡館便進去坐坐乘機詢問館中小厮龍安江上有一所巍巍巨厦外裝白石露臺的是那位縉紳的住宅那形式好不體面那小厮笑道客人想是初到此地說得好笑那不是縉紳信宅乃是立雪旅館化二枚銀幣便可安睡一宵客人旣然看中那地方何不前去試試勃立南聽得滿心歡喜敷衍幾句會過了鈔洋洋然走出門去暗想那白石古宫旣然改設旅館偵探方法就容易得多多我只借租賃房間爲名就不患不得其門而入了生意已定身底下兩脚移動也蹭蹬蹭蹬的快了許多一霎時已到龍安江口將要轉灣忽聽嗚嗚幾聲有汽車一輛迎面馳來那轉角上原有一家珠寶舖大門口懸一盞軍燈光輝照耀如同白晝所以勃立南看那汽車中人毛髮畢現車中人看勃立南也是毛髮畢現四目相射之下那汽車便在灣角上突然停止了 
　　勘誤一十日詩選金陵書感第二十二字山誤由又筆記第七行第一字搓誤槎又第十行第二十字光誤先均此更正 
 
 
 

Page 15

 
 
   
 
 

Page 16

 
 
   
 
