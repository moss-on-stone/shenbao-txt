# 1902 - 77 - 4910389

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢處惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論使臣當盡之職]  
　　昔無錫薛叔耘京卿嘗謂使臣與相臣將臣並重蓋以相臣主爕陰理陽將臣主折衝禦侮然無使臣以周旋壇坫聨與國之歡則雖時和年豐萬民驩樂治臻上理刑措可風而一旦外侮之來疾如風雨海氛甚惡戰守兩難我恐相臣旣不能以玉帛易干戈將臣亦雖有奇謀無從展布惟恃奉使而往者不卑不亢曲意懷柔庶足泯嫌隙於無形而邦交乃得而永固若是乎出使一職非威望素著而又熟習海外事機烏能使之勝任而愉快乎竊謂使臣當盡之職有數者而窮其流弊亦不止一端古者國與國同立於中原故有兩君相見之禮今則五洲萬國遠隔重溟全賴使臣聘問往還以通情愫一或不愼則貽羞隕越外人卽姗笑隨之國體之尊因之而失然則崇體制謹禮節嫺文詞謂非使臣所首重者乎列國政令不同民風亦異彼東西各邦之奉使至我國者大抵於我國之兵刑禮樂風土人情悉心講求列之簡册歸呈政府以爲攷鏡之資我出使者於彼都駐節三年代受而歸一切皆茫乎未識國家曷用此使臣爲是宜於公事餘閒濳心考索如律法如約章如輿圖如兵制必瞭然心目無殊指上螺紋始無媿使臣之責任抑責任亦正不一也使俄者重在熟悉邊陲之形勢使美者重在撫輯出洋之傭工使英者重在體察商情研求稅則俾互相借鑒贸易因之而漸興使德者重在訪查槍砲之機關兵艦之製作俾我國購求軍火不致介紹者於中取利以窳敗不堪之物易我重貲至於出使日東則修好安民防奸興學一切事故頭緒益覺其紛煩蓋合之則同一辦理交涉事宜而分之則情勢各有不同卽使臣各有專責人地相宜之效亦正未易言之矣顧僕以爲要而論之總不外敏勤愼三安敏則事不致虞窒滯勤則事不致譏叢脞愼則事不致涉粗疏而又先事則謹以察之臨事則嚴以持之使於四方不辱君命使臣之能事不盡於此乎乃我見今之使臣或掉以輕心謂凡事皆游刃有餘而後乃一無歸宿或過於剛勁懲優柔寡斷之失而卒致開釁於鄰邦或畏葸性成遇事毫不知展布出洋三載甘居尸位之名又其甚者如使德之某臣經購兵船以贓私而致革職使日之某臣自矜貴介以輕薄而致辱身論者每謂中國未設外交學堂故於外交之道懵如而人才遂無由輩出殊不知二十一行省之大無地無才但使政府諸大臣愼以擇之嚴以甄之毋徇情毋濫保重視使職使得與將相㜶隆更何至流品混淆而國體乃因此大褻乎抑又聞薛京卿嘗評論前後諸使以湘鄕襲侯爲第一郭筠仙侍郎次之黎蒓齋觀察又次之僕則以爲襲侯索返伊犁力任其難固非他人所可及然如京卿之一誠相感中外交孚凡所力爭務持大體平日不矜才不使氣而外人自對之氣釋矜平此其涵養功深不當以第二人目之而列諸襲侯之下此外星軺絡繹要皆各有所短亦各有所長牖下書生未容輪議惟在國家視之鄭重不輕以此職畀之庸才則將相旣得其人而使臣亦能舉其職聯邦交而固疆域何患我中國之不浡然而興耶 
[電傳宮門抄]  
　　昨日午刻京師友人專電告知本館云二月十三日皇上召見軍機大臣及葛寶華王福祥吳鴻甲遞封奏一件是日無明發上諭 
[日圖自强]  
　　香海日報云日本惟日孜孜講求新法水師之盛久爲衆所交推惟陸兵之衆寡强弱情形仍有未盡知悉者兹見西報言及日本不久卽練成陸路步馬砲各兵各十三枝其法取諸德國計步兵每枝分爲兩大營每大營分爲二旗每旗分爲三大隊每大隊分爲四小隊馬兵則每營分爲五大隊砲兵則以六大隊爲一營計隨時應調之兵共三十二萬六千名另有曾經在營効力退作備後兵者似此力圖自强可謂不遺餘力矣 
[英籌商務]  
　　香海日報云頃得倫敦電報悉本月某日英國議員克求篷君在下議院中當衆宣言曰目下泰西各大國無不願通道於東方此次英日聨盟亦同此意所以各國無不忻然樂從也但英人之經商於中國者目下稍覺爲難是在我政府之竭力圖維以保此後不致别生事故耳 
[俄設稅關]  
　　香港循環日報登俄京來電云俄國戶部及外部二大臣與駐黑龍江總督會議在滿洲火車站界内設關收稅起自滿洲南境沿黑龍江至薩貝加爾凡進口貨物責令投關納稅始得放行已於西歴二月十九日奏請俄廷明降諭旨矣 
[兩君相見]  
　　香海日報云刻聞俄皇請法總統往聖彼得羅堡修兩君相見之禮大約西歴五月十六號左右便可行抵哥郎士的地方矣 
[臺金日旺]  
　　香海日報云臺灣産金素旺自經日人開採獲利尤豐由前年十二月至去年十一月止共採得金二萬八千四百餘兩兌見洋銀一百十六萬七千餘圓 
[印度戶口]  
　　印度官報云去年查得印度戶口共二百九十四兆三億六萬二千六百七十六人其分居各屬 
 
 

Page 2

 
 
地者六千二百四十六萬一千五百四十九人 
[嚴查鼠疫]  
　　營口訪事人云去年駐營俄官因防鼠疫傳染示令民間搜捕鼠子送官每頭給以洋銀五分入冬復加至二角有送鼠者必追詢獲自何處隨往勘騐因毁鼠穴而傷及房屋之事時有所聞現就沿河掘地成坑傾入火油將鼠焚斃殆盡每閱五日由俄醫向大會索取火油一箱以供焚鼠之用 
[五茸興學]  
　　松江訪事友人云郡城應設中小諸學堂董其事者因經費難籌遷延至今尚無就緒近日府尊余石蓀太守以事不容缓竭力圖維飭由育嬰全節賓興浚河各公費内籌欵以佽無奈諸紳董皆藉詞推諉未肯仔肩日前太守牌示轅前曰查開辦學堂爲當務之急本府前以經費支絀松郡别無閒欵可提是以照會各經董酌量各該欵項可提不可提核復察辦原爲斟酌緩急以期集事起見倘實在並無盈餘或欵關緊要萬難通融原不能强令提撥轉致顧此失彼若如該堂歴年旣有盈餘規模又臻闊大於此而不能酌撥經費將羣起效尤學堂之設何日可成况荒熟本無一定臨時當有變通辦法何能以此藉口致誤要圖據禀前情率皆揣度推諉斷難照准須知矜貧恤寡固王政所先施而成德育才尤當今之亟務該堂董等各有子弟孰不思有以造就自應極力斡旋何得視同秦越痛癢不關究竟該堂所撥典捐歲提六百千文以濟學堂常年之費希卽通盤會籌尅日議覆核奪事關大局無再以欵經詳撥固執請免有誤要公切切旣而又批職董宋守初孝廉等禀詞牘尾曰查府設中學堂縣設小學堂係奉派辦處憲欽遵諭旨核議詳奉督憲批准飭辦未便歧異松郡共有雲間求忠景賢三處求忠奉祀方公正學恭懸聖祖仁皇帝御賜匾額應查照蘇垣紫陽書院例留作校士館凡府屬舉貢生監學有根柢年齒較長或藉館榖以資事畜不能到堂肄業者遵現行新章三塲應試策論經義按月由官師分課膏獎一如曩例雲間應改爲府屬中學堂額設六十人分延中西文教習課以普通學現在小學堂甫經議設尚無畢業學生應由府考取各學廪增附生年未三十志趣正大者送堂肄業按月由府課試一次名在前列酌給花紅仍俟小學堂學生畢業考取序補該書院齋舍尚寛定敷多士棲止無庸另籌建造景賢應改爲華婁兩縣小學堂額設四十作亦分延中西文教習課以初級淺近之學由縣考取年未二十質性聰頴及蒙學堂將來畢業學生送堂肄業按月由華婁兩縣輪課名在前列酌給花紅該書院除講堂外並無齋舍應由縣另行籌欵擇地建造其藏書樓體操塲等處俟有成效可觀再籌經費設法推廣中學堂學生選自諸生均係成才自應一例供膳其有身家殷實者參仿江鄂奏章於入堂時視其身家酌令捐助學資小學堂均係童生本須從師修敬姑令免送仍每月酌貼膳金聊資經費其實在貧寒者留額十人免其貼膳以示體恤所需書籍儀器暫向融齋精舍通融借閱仍擇其必不可少者酌量置備餘提中學堂捐存學資隨時儘數添購至開辦及常年應需經費前據舉貢生監奚文彬等禀請酌提育嬰全節賓興浚河等欵已分别檄諭華婁兩縣曁各該經董議覆學堂爲當務之急而查詢以上各欵歴年亦確有贏餘裒多益寡君子所爲諒無所用其諉卸應俟覆到再核其蒙學堂凡屬鄕鎭均宜遍設或就各該處舊有義塾由當地紳富酌核鄕鎮大小自行籌欵擴充城廂一例辦理學生學業有成投縣考送小學堂肄業以此統籌兼計在寒畯之不能到堂肄業者有校士館以考課膏獎不虞無著其到堂肄業諸生旣免貼膳又有月課花紅均不至抱向隅之憾須知書院學堂均爲作育人材而設間有膏獎花紅祗可假爲鼓勵之資不能恃爲身家之計多士將來德建名立所爭者大王沂公平生志不在温飽豈計此區區膏獎爲耶據禀前情希候分催華婁兩縣曁各經董將捐撥各欵赶速議覆由府彚核轉詳大憲批示飭遵旋復設筵署中柬邀姚松泉比部宋守初孝廉甘緑川陳仲英沈子嘏三明經籌商一切 
[曉諭捐生]  
　　昨由九江訪事友人郵寄欽命江西等處承宣布政使司布政使柯遜菴方伯告示一道其文曰爲曉諭事光緒二十年十二月十七日奉巡撫部院李札開光緒二十七年十二月初十日准兵部火票遞到戶部咨捐納房案呈本部具奏各省捐輸報部獎册一時碍難核覆完竣擬援案陸續分别辦理一摺光緒二十七年十月二十七日具奏十一月十四日寄回原摺十一月初五日奉硃批依議欽此相應刊錄原奏飛咨江西巡撫查照再查從前開辦籌餉事例各省請頒空白執照均係捐局委員携帶分投各省勸辦塡給迨經停捐後經本部催令各省赶緊造册報部請獎用剩空白執照送部查銷當時各捐局間有揑報空照遺失不將奬册報部迨捐生赴部呈請核准捐案多有無案可考者卽或有案而銀數短少欠交或册内并未聲明原案種種舛錯實難枚舉是以本部於上年十二月間定章所有光緒五年以前塡給空白執照者槪不准續行加捐以防空白執照未經報部之弊今順直秦晉等省頒發空白執照亦係委員携帶分投勸辦隨時塡給由各該省彚總造册咨部請獎是捐生一經得照卽以爲捐案核准殊不知此項空白執照與實收無異將來造册到部本部按照例章核計或欠銀兩或令聲明原案卽應追繳原塡空白執照以昭核實而免貽悞可也計刊刷原奏等因咨院行司奉此合行示諭爲此示仰各捐生知悉爾等如有急欲註册銓選分發者卽行赴部呈請核辦以免延誤切切特示 
[催繳當捐]  
　　武昌訪事友人云鄂省大憲前因庫儲支絀需欵孔殷檄飭所屬各州縣籌辦當捐以資挹注乃各州縣往往藉口於當商艱苦任意推延甚至已繳之捐亦延不報解雖經藩司瞿賡甫方伯派員分投催取而報解者仍屬寥寥湖廣總督張香濤宮保勃然震怒怒飭方伯派員馳赴各屬守催如再任意玩延定卽撤叅以儆倘委員視爲尋常例差收受程儀含糊塞責一併叅處似此雷厲風行各牧令當自顧考成不復如前泄沓矣 
[黄安盜案]  
　　漢口訪事友人云上月中旬某日湖北黄安縣東鄕劉姓家突來盜匪數十名明火執械排闥直入將室中所有搜劫一空併輪姦幼女一口直至奄奄一息始呼嘯脫逃事後劉奔投縣署禀報未知賢有司能立卽獲盜追贓否 
[浙省官塲紀事]  
　　杭州訪事友來函云准補浙江嘉興縣現署平湖縣陳可亭大令廷勛近奉撫憲任筱沅大中丞飭令卽赴新任所遺平湖縣篆另委現辦平湖縣獨山塘隄工之試用同知吳望春司馬世欽接署司馬奉札後卽由工次赴省禀見各大憲謝委旋奉藩道二憲諭令仍兼辦塘工以專責成而免貽悞○嘉興縣學訓導王良圃廣文震元不知因何經藩憲誠果泉方伯撤任其遺缺委大挑教職吳廣文昌祐署理○署常山縣强椿年大令紹嵩現屇一年期滿遺缺經藩憲誠果泉方伯委趙士瀛大令登詒接署○上月二十九日藩轅牌示遂昌縣缺現以新海防遇缺先補用知縣李承淵請補麗水縣缺以新海防分缺先補用知縣李寶枬請補平陽縣缺以曾任實缺知縣之鄒壽祺請補又三十日牌示杭州府司獄缺委候補縣丞馬藩署理 
 
 

Page 3

 
 
[鄂省官塲紀事]  
　　漢口訪事人云漢陽團防保甲總局某君刻已别有要差所有局務經上憲札委方明府詠炘接辦○署夏口廳同知馮少竹司馬因邇來案牘紛繁勢難兼顧禀請上游添委讞員以資臂助上游允之刻已札飭賀竹生明府到差視事矣○署漢陽縣顧寅伯大令詹吉本月初二日接篆視事前任馮晴青明府仍回織布局坐辦差○漢口禮智司巡檢許鑫齋少尹瓜期已及例應交卸所遺之篆聞係曹蘭舫二尹接任○釐金下局總辦陳斗峯明府近屆瓜期例應交卸上憲　比較頗優留辦一年以示鼓勵 
[鷺島春曦]  
　　厦門訪事人云史巷永成西客寓開設有年前年忽冐稱美商改號永成洋行去冬有貨三十餘件黏貼永成洋行封條運赴某處道經安海卡照章查騐押運者自恃洋商堅不遵照致被將貨扣留日前興泉永道延少山觀察拜會美國費領事告知一切旋准費領事文聞本署册内查無永成字號若美商在厦有偷漏稅釐情事本領事槪不保護觀察遂札飭安海卡員將扣留各貨變價充公一面撤銷永成洋行招牌以免朦混閱日復將行封閉嚴提行主究罰○古浪嶼各西酒店時以劣酒出售兵士飲之屢屢滋事日前英國滿領事已函請洋務局委員出示禁止矣 
[監司勘犯]  
　　昨日午刻蘇松太兵備道袁海觀觀察飭差至上海縣獄提出太倉州解勘人犯高祥雲曹仁甫夏和尚三名到轅升坐二堂研訊高犯供詞一味狡賴觀察叱役去跪於案旁旋提曹夏二犯研鞫固供小的等家住太倉向藉小贸易餬口陶香桂之媳本係孀婦由高祥雲起意糾令小的等誘至瀏河鎮託蟻媒王俊賣與金姓得身價洋銀一百二十九分給小的等三人共二十二元其餘由王用去今王已脫逃求恩寛宥觀察復提高至案命曹夏與之質對高知難抵賴遂供認不諱觀察命三犯均在供單上畫供蓋印指模仍發縣獄嚴禁聽候備文發還太倉州照例治罪 
[隨員謁客]  
　　出使英義比三國大臣張在初星使之隨員候選巡檢楊少尹逢甲於昨日午後命駕入城詣蘇松太兵備道轅拜會道憲袁海觀觀察面述要公 
[調勇防盜]  
　　日前川沙廳撫民同知陳桓士司馬以邇來境内盜賊蠭起爲患閭閻深恐所駐營兵不足以資鎭懾申請蘇松太兵備道袁海觀觀察添撥兵士以壯聲威觀察允之飭江蘇撫標滬軍營管帶龍葆珊游戎撥勇二十名前往游戎奉札後卽在左哨内如數選派督以哨弁唐把戎開赴川沙駐紥 
[體恤鄕民]  
　　前者英商老公茂紡紗廠主人以近來鄕人販賣棉花往往任意攙水以致日久霉變有碍銷塲禀請駐滬英總領事照會蘇松太兵備道袁海觀觀察出示諭禁一面設局董家渡派洋人洛神飛悉心查察近日觀察復札委二十三七鋪巡防局員邱友林盛雨村兩二尹輪流詣局視事花業董事某君聞之深恐鄕民受累爰於前日午後邀集南巿各花行執事人延洛神飛至公所中會議善後之策擬令嗣後如有濕花槪由各行稽察如果行中私收查出重罰 
[失孩候領]  
　　前日將晚時有一男孩徘徊南巿馬路中纍纍若喪家之狗好事者見而詢之則云年一十有四籍隸丹陽姓曾名來雲事爲四十號巡街捕所知挈送捕房捕頭令留候家屬認領 
[法使北上]  
　　法國新簡駐京使臣鮑君於前日午後六點鐘時乘本國公司船行抵滬江由法總領事巨籟逹君恭迎入署旣而滬上各國官商及中國文武各員均往拜會入晚總領事設筵欵待並舉行舞蹈之戲以樂嘉賓直至斗轉參横始各盡興而散迨昨晨六點鐘時鮑君乘某輪船北上 
[法弁蒙恩]  
　　前年八月京津拳匪肇亂南中各省岌岌可危法國派兵來申駐紥新闢租界中以資保衛迄今兩易星霜法國伯里璽天德以統帶某君異常勞瘁賜以寶星一座以示優崇前日午後兩點鐘時某君排齊隊伍至法總領事署恭領旋復列陣浦灘至五點鐘時始整隊而返 
[辛丑十二月格致書院課案]  
　　策論忻成燿黄斌蔣耀琮顧仰基馬揚鑣劉瀚清劉仲澤王同善陳國維孫乃延○算學唐志行孫光圻李雲垂黄元吉夏曰校沈樹本沈玉鈺丁文芭何國愉吳興郡鄭思忠陳其麋劉渭清王家菼劉匯清余蕚岫葉誠然顧永暹錢漢陽沈承慤陶慶功宋家榮姚友琴梅文熊姚標侯永壽江炳奎鄒逢庚王文煥余德藩洪鶚曹際昌陸文明盛衡徐琳 
[上海總巡局紀事]  
　　上月某日英租界華捕某甲落差後偶至南巿閒游見有女郎名汝英者徘徊歧路因挈送十六鋪巡防中局局員黄衡堂二尹命函送某善堂留養前日女翁黄阿坤偕女母施張氏投局請領二尹以並無保人不准所請旋由氏求得保甲總巡朱森庭明府八行書二尹始准領去○日前二十三七鋪巡防局員邱友林二尹巡至萬裕馬頭拘獲賭棍陳羅衡解送保甲總巡局總巡朱森庭明府研訊之下判責一百板枷號一月發南巿王家馬頭示衆 
[招認小孩]  
　　謹啓者今奉厦門育嬰函開有小孩十三口被匪拐到厦門發賣看出破綻將匪究辦小孩發堂留養聽其口音係南京江北長江一帶者居多爲此照相送上求卽懸掛門前並乞登報以便失孩之家前來認明發信具領[  上海六馬路仁濟善堂謹誌] 　 
[解欵聲明]  
　　日前鎭江府許東畬太守命駕來申述去歲被災之區持振急於待哺斷炊忍餓所在皆是勸卽廣籌速拯殘喘敝同人當時籌欵未集未克報命今竭蹶湊得洋一萬元已於二月初八日解往鎮江晉源莊由太守發義振局散放具見太守爲民請命古循吏何以過此至本月十一日所登鉅欵濟災一則其中無名氏助洋銀二千元實係吳名氏之悞[  長江籌振同人公啓由六馬路仁濟善堂來稿]  
[及時種德]  
　　黄玉書善士來函云江西災重將日用節省移振奉上規元一百七十六兩一錢三分六釐又黎集雲洋一百元沈李緣求病愈洋五十元再雲里佘公館保赤平安洋五十元龔宋氏求病速愈洋五十元懷橘氏洋三十元目下江西及長江一帶振務吃緊諸善士慷慨解囊及時種德不惟所求如願行見福報未可限量謹請登報特申謝悃[  上海六馬路仁濟善堂籌振公所施則敬謹誌]  
[恩膏疉沛]  
　　救災恤鄰道也行道有福古人已先我言之兹承明德堂大善士樂助丹徒丹陽武進沙洲等處春振洋三十元仁壽書屋樂助洋二十元沈耀祖翁病愈酬願助洋五元隱氏子求病速愈助洋一元敝堂祗領之餘曷勝銘感敬爲無數災黎爇心香一瓣誦天保九如諸君子幸諒我不善頌禱也乞附報章藉伸謝悃滬北天后宮前廣益善堂司董嚴信厚龔心釗施則敬朱佩珍唐榮侯葉貽釗等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日英美租界公廨讞員張柄樞司馬移送張春林控王錫生圖賴造屋價銀一案至縣當晚縣主汪瑶庭大令升堂研訊張供小的前向王錫生承造樓房三間及兩廂房言明工料洋銀九百五十元除收過外被欠一百元另造洋臺三間計洋銀一百八十元亦未付給求卽訊追王供小的造屋時適洋人開築馬路屋基與路毗連未免因之有礙爰拆去廂房將披屋改造樓房價値雖應略增然現在儀門天井均未落成故將工價如數扣出官木匠趙泰袁禀稱小的查得照張承攬據開列工程所缺尚多例應扣去洋銀三百餘元外加洋臺及將披屋改造樓房應加洋銀一百元照此核算張尚須找還王洋銀二百餘元張供趙所言未免偏袒大令斷令兩造均不找價取具遵結存案○前日朱炳川偕妻馮我訴請騐傷大令向之詰訊朱供小的住屋與寡姪媳之屋毗連中間隔以竹籬近來竹籬損壞姪媳雇匠修理乘間佔地尺餘妻子向之理論反被毆傷馮氏所供大略相同大令飭仵役騐得氏所傷甚微揮令退去聽候查明核奪 
[英美租界晚堂案]  
　　前者周夏氏控馮少蘭假繕票據婪索洋銀三百元等情讞員張柄樞司馬准之飭差往提馮懼避匿虹口旋由周夏氏之戚朱杏生尋獲扭赴捕房前日解至公堂司馬略訊情由諭令暫行管押前晚升堂復訊周夏氏供小婦人係蘇州人兒子志仁娶媳馮氏近日忽患痴癲馮氏之堂兄馮少蘭以爲可欺囑氏子繕借據四紙串出素在洋人處傭工之某氏向小婦人索取洋銀小婦人被擾不堪爲此投案控告馮氏所供相同馮供此欵實係周夏氏借出小的爲中馮父萬和所供亦相同周子志仁言語不倫大有痴狀司馬判將馮責三百板與其父一併解送上海縣署 
[英租界捕房紀事]  
　　戴生昌輪船局濬源小輪船由蘇州滿載貨客來滬前日平明六點鐘時駛抵蘇州河撞於老閘橋以致船頭破損旋卽沈下搭客六人水手九人幸均救出昨經捕頭偵知令包探張寶成往查有無傷人情事旋查得並未傷人遂據情回復○前晚東興街五號門牌粤人温有生所開小烟館及又新街九號門牌女郎楊小姝所開小烟館深夜開燈經包探葉盈堂查吊准照告知捕頭大約須禀請讞員張柄樞司馬傳案訊究矣○前日有張某者脚釘鐵鐐行經山東路被包探李星福拘入捕房捕頭令押候解送公堂禀請訊究○生昌小毛鞋子陳法張二郎諸流氓相約至山東路某飯店據案大嚼不名一錢經包探竇如海李星福拘入捕房捕頭令押候解送公堂禀請訊究○偷兒江寶成在某姓家竊得衣服數件葉兆榮行竊無錫路梁姓家金表一枚持向鴻源押鋪質錢均經包探張寶成拘獲解入捕房捕頭令押候解送公堂禀請訊究○前日有一病丐倒斃於厦門路經巡街捕所見回告捕頭捕頭著地甲報明某善堂領棺收殮○男孩毛成元獨自出外不識歸途由巡街捕送至公廨司馬研訊之下毛供家在江陰年一十有四前月偕親戚陳二來滬學習攻銅司馬飭差帶出交其戚領回 
[法租界捕房紀事]  
　　浪子某甲調戲某乙之妻被乙所見扭送捕房捕頭命押候查明然後解送公堂禀請讞員杜枝園大令訊核○八仙橋左近長順烟館被賊竊去烟槍二枝報捕後經包探查獲人贓送入捕房捕頭令押候堂期解請訊辦 
[美租界捕房紀事]  
　　前晚妙手空空兒王阿泉朱元生混入虹口某姓家竊得洋棉紗數包携之而出適爲包探張阿五所見連贓帶入捕房捕頭令押候轉解公堂禀請讞員張柄樞司馬訊辦○昨日午前女棍李王氏扭住甬人某甲强借洋銀正在固結不解之際適爲某號巡街捕所見一并帶入捕房捕頭令將氏押候解送公堂禀請究辦○昨晨東洋車夫蔣大郎御車至吳淞路轉角處適小販吳阿桂肩荷雞蛋而來被撞仆地磕破鷄蛋甚多吳怒將蔣扭赴捕房聲訴一切捕頭令蔣償小銀錢數枚從寛釋出○前晚泥水匠劉阿四在北河南路某茶肆中與同業某甲結算工資一言不合互相扭毆旋復偕至捕房據情聲訴捕頭以事關錢債令自投公廨具控 
[蘇省官報]  
　　二月初二日知府沈泗孫禀謝奉委赴川沙會審案件卽辭蘇海防同知錢錫麟禀到從九徐宗一禀謝飭知甄别加考留省補用調補長洲縣典史陶寶潤禀知交卸丹徒縣典史任事回省並謝奉飭赴長洲縣典史任指分江蘇試用巡檢方國鋆方玉泉均江西人由籍騐看領咨來省禀到初三日同知查燕緒由上海布捐局專丁來省禀謝一年期滿比較有盈奉飭留辦初四日同知吳源由上海綢捐局專丁來省禀謝一年期滿此較有盈奉飭留辦一年委署黄浦司巡檢王維翰禀辭赴任初五日知縣戴運寅禀知武備學堂開工塡基初六日辦理江西掣騐局候補道范德培由寗來卸任淮宿關監督金聲辭行知縣沈祖燕禀知遵例過班道員蒙撫憲給咨赴引卽辭委署太倉州州同王希曾禀辭赴任 
[維揚官報]  
　　二月初二日夏分轉敏功委通泰水勢差方分轉臻壹委皖岸聽差孫鹺尹貽善由省回初三日許鹺尹善登委監盤差初四日新選栟茶塲方鹺尹思允禀到初五日毛分轉昌駿辭回李角差次陳鹺尹景錡辭回湊潼卡 
[金陵官報]  
　　正月二十八日善後局候補道趙禀知六處粥廠卽日一律停撤知縣史式珍辭赴滬措資鹽大使孫貽奉示寫履歴補昨日欽差出使日本大臣李盛鐸到會上海文報局候補道趙有倫到二十九日叅將張正南叩謝先鋒官接襲雲騎尉熊孝親典史謝耘均奉示騐看三十日安徽鳳頴六泗道張成動到戶部主事蔡開陽到通判呂心清辭赴部引見二月初一日武穴掣騐候補道李維翰由蘇回辭回卡交卸二品頂戴軍機處存記江蘇特道用吳庚辛到禀知由桂林代解梧關撥補滬貨厘銀兩來知縣張學緒叩謝給咨赴引縣丞章恩培府經歴著長齡黄黼徵巡檢鮑勳均禀知到省水雷輪船馬超羣辭赴大平初二日知縣吳錫官黄金鉞上江考栅齊堯年龍曜樞下江考棚奉委甄别校士彈壓差又黄龍驥禀知丁降服憂期滿又王禮恆叩謝給咨赴引布理問朱懋宣巡檢黄敬修均禀知到省縣丞高寶華叩謝奉飭註册差委知縣劉懋均奉示寫履歴縣丞陶忠俊按司獄石壽籛巡檢周之冤均奉示騐看初三日蕪湖營遊擊劉秉庭孟河營遊擊彭兆琳又都司張律修金凌營守備周雲亭均到請咨縣丞林贊模由福建領咨到省又虞光祖禀知到省 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
