# 1900 - 188 - 4909785

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方輿紀要天下郡國利病書告成] 圖書集成局代啓 
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校警二書業已告成用上等潔白連泗紙印釘裝成六十本外加裾木箱每部售洋十二元海内有志之士欲請求經濟學問者則此二書不可不備并請認明封面後有二林齋校本庶不悮購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[勸各鄉紳富籌欵收布以濟民食說]  
　　自海禁大開滬上一隅遂爲中國最大通商之埠北達燕齊南通閩粤西則泝江而上自豫皖楚鄂以及巴蜀之間凡商賈之貿易往來無不視滬上爲轉移而滬上之市面亦視各省之銷塲衰旺以爲贏絀故各省貨物流通則滬上之市面日益興旺若一有阻滞則市面卽衰至滬上市面一衰則各處之市面亦皆因之支絀近者拳匪擾亂京津阻隔貿易不通他處雖安堵如常而市虎弓蛇人心摇動以故懋遷貨物率皆袖手旁觀推原其故皆由各處銀根日緊以致市面難於維持原其銀根之所以日緊者大半由人心不定欲收藏黃白以備不虞致市上銀錢日形其少而市面亦因之艱窘非常然則北事一日不靖滬上市面必至日益艱難瞻顧市廛深爲可慮然可慮者又不僅滬上也滬上爲商賈薈萃之區貨物一滞銀根一緊無論遠近市面皆爲牵動遠者姑勿具論昨有客自鄉間來者言及彼處鄉民皆以木棉爲生計布疋爲大宗自通商以後洋布暢銷業此者已處强弩之末然銷數雖减而生計尙不至盡絶乃自北方擾亂南貨滞銷鄉鎭各布業或因存貨過多或因資本不繼遂相率停收向來市面淸淡之時鄉民急售之際無不受市儈抑價之苦今則欲求其抑價而亦不可得矣且鄉民常年生計類皆藉布以爲易粟之資至布不售錢卽米無可易現雖尙有豆麥接濟轉瞬秋凉豆麥亦盡斷炊之患勢所必然不知有心世道者將何法以拯此窮黎耶曰是不難惟有勸各鄉紳富籌欵設莊以收布耳不聞滬上之各絲各紗廠乎資本雖大尙虞不繼皆有停止工作之意西人恐工作一停工人無食必爲地方之害因勸各廠照常工作如存貨過多銀根不濟許向各銀行典押西人旅居於此尙能見及豈桑梓之地而反可漠然視之乎全富紳苟能慨然解囊收取布疋其利有三在富户埋藏白鏹以爲神鬼不知豈知慢藏誨盜理有必然不如盡收布疋則宵小反不生心一利也鄉民急於求售卽不抑價亦斷不致過昻將來事平銷暢贏餘可卜二利也鄉人布可售錢亂心自泯地方卽可保無虞三利也若慳吝爲懷不顧大局如秦人視越人之肥瘠則其害將不旋踵而至矣所願各鄉富紳毋爲守財之虜一任桑梓人民顚連無告致已之身家性命亦有不保之憂也或謂布係重滞之物而銀錢則便於取携不知藏布而至不保之時恐藏銀錢而亦將不保寄語坐擁朱提者一再思之愼毋貪一時之利而致受無窮之害也 
[天津軍耗]  
　　西字報登華歴本月十二日烟臺來電云天津東北方華兵所守之砲臺忽於十一日開砲轟擊租界西兵因卽發砲還攻相持二日至十二日猶聞砲聲隆隆不絶想須派馬步軍前往攻奪方足以將華兵逐去占踞砲臺也 
[甬江警耗述聞]  
　　前日江天輪船由寍波回滬載客三百餘人據言甬地人心皇皇頗不安靖及詢其有何變端則皆言人人殊莫衷一是或者甬江士女浮動性成前此紛紛由滬遷回一若目前卽有變亂今此警耗殆亦出於輕信謡傳乎姑紀之以觀其後 
[美主持平]  
　　西字報云日前美國總統麥金利氏宣言於衆謂目下中國北地拳匪作亂我美國雖當與各國聨合一氣剿滅亂匪然須設法保護不使瓜分務令各國商務之在中國者一體均沾利益庶彼此泯猜嫌之患不致互啓爭端也 
[西士遷居]  
　　西字報云西人士之旅居浙省温州者前日均乘招商局普濟輪船回滬約共數十人温州一埠刻下已無西人蹤跡矣惟言地方則初無變故或者恐國人屬目故徙至申江以免多事乎 
[死亡計數]  
　　西字報云英國自與南阿洲搭浪施華列開釁以來至華歴本月十一日止大小數百戰軍士傷亡甚多除現端在醫院治傷及得病弁兵不計外英軍之死傷於戰事者計共三萬零六百九十三名 
[英艦蒞漢]  
　　漢口訪事人云六月初十日英國兵艦名俾克號者由某處駛抵漢江小泊四馬碼江岸此來蓋爲保衛該國商民起見初無他意也 
[武員返鄂]  
　　武昌訪事友函云統領武愷全軍吳鎭軍元愷前奉湖廣總督張香帥奏赴日本游歴兹因北方拳匪滋事防務戒嚴經香帥電達東瀛飭鎭軍率同隨員人等迅速回國本月某日鎭軍偕護軍營管帶張游戎彪督標右營遊擊紀遊戎堪榮楚材兵艦管帶王都戎恩平由日本返鄂卽詣督轅晉見香帥以軍情緊急諭飭各回本營將營務事宜妥爲部署以備調遣 
[梟目投誠三誌]  
　　巨梟徐老虎悔罪投誠已兩誌前報兹接金陵訪事人函云徐向濳蹤於十二圩地方爲人沈騺多謀輕財仗義沿江一帶哥老會匪無不奉之爲盟主黨羽之多幾及五萬均以販賣私鹽爲生長江水師提督黃芍巖宮保夙耳其名密使人勸其棄邪歸正而徐終畏罪不敢首鼠兩端目下北氛不靖國家正値用人提憲又使人力勸投誠倘疆臣不宥前愆願以身家相保是處紳董亦爲出具保結徐乃允率其黨保護長江黃宮保遂挈至兩江督轅謁見劉峴帥峴帥亟加稱賞賜名懷禮立予五品頂戴奬札令於黨羽之内挑選淸壯萬人編成營伍率領來省點騐以憑頒發鈐記給予口糧將來有功再加升賞徐叩謝出轅卽回十二圩挑選勁卒所有軍裝槍砲現由徐出資備辦暫不仰給官中搜羅魁傑卽以安靖閭閻兩宮保洵不愧爲老成碩畫矣 
[添募新軍]  
　　武昌訪事友函云湖廣總督張香濤制軍前奉派兵入衛之旨卽擬奏派湖南布政使錫淸 
 
 

Page 2

 
 
弼方伯統帶練軍六營尅期北上曾誌前報邇以北事吃緊警報頻傳深恐兵力尚單不足以資禦侮因檄飭前南韶鎭總兵方鎭軍友升召募勇丁四營偕錫方伯所統六營合成十營迅卽起程北上張國威而伸天討軍聲旣壯想不難立奏膚功也 
[議修砲臺]  
　　厦門訪事友人云提憲楊西園軍門目擊時艱力籌防務因念港口所建磐石砲臺年久失修勢難恃以禦侮商請閩浙督憲許筠𤲅制軍撥欵修築當經筠帥檄委候補縣成大令心中來厦估計工料需銀二千七百餘兩飭由保商局存欵項下撥付想不日卽當經之營之矣 
[籌辦襄防]  
　　武昌訪事友函云襄陽居荆楚上游與秦豫諸省壤地毘連素稱重鎭向由湖北提督督率提標弁兵駐節於此以壯聲威現任湖北提督張蘭堦軍門奉旨統領武衛左軍駐防江北所遺提篆卽由張香濤制軍暫行兼綰現因近畿拳匪猖厥益甚襄陽爲南北樞紐坐鎭不可無人制軍遠處省垣深恐鞭長莫及因奏委現署鄖陽鎭總兵記名提督鄧軍門正峯署理提篆并咨商軍門將防務事宜悉心布置至所遺鄖陽鎭篆務已檄委鄖陽城守營岳游戎秀暫行獲理矣 
[閩中防務]  
　　福州訪事人云自京津拳匪倡亂到處謡說紛紜閩省幸督憲許筠帥鎭靜爲懐各國領事官又電致本國毋庸調派兵艦前來保護以故刻下福州口外並無他國兵艦往來遠近人心爲之一靜 
[府委巡員]  
　　松江訪事人云松郡城廂内外籌辦團防城外由婁邑尊屈吉士大令請紳董于鄭兩君按叚籌資添募團勇城内則由華亭林霨生大令照會姚宋二紳另請叚董督同地保稽查保甲業已分投舉辦至府尊張子虞太守所委之經廳孫少恒參軍毓驥則爲城内總巡留松委員壽輝𤲅二尹則爲城外總巡移駐秀野橋巡局兩君已詣府謝委矣四城門另派留松委員四人常川稽查出入聞西門已委劉舒某南門則委馬某東門則委陳某北門則委孫某然皆得自傳述也 
[火藥肇禍]  
　　客有自長門至閩垣者語諸本館訪事人云本月某日營中弁勇因開騐火藥偶一不愼霎時轟烈砰然一響幾如地裂山崩有勇丁數人不及奔避遂及於難 
[閩省水災]  
　　福州訪事人云本年五月初旬上游山洪暴發滔滔汩汩直注省河幸爲時未久水勢卽退不料本月朔日溪流又漲洶湧異常初三四等日來源尤旺兼之大雨傾盆通宵不絶以致遍地皆水汎濫無歸城中鼓樓前至南門口可以陸地行舟西門大街至城根及曹山兠尾驛前橋等處均水高及丈其餘三坊七巷閩侯兩縣署前及河西街一帶高或及肩淺亦有二三尺約計闔城居民十分中可免水患者僅有三分附城之西河等處田園廬舍漂没無存水勢由南港直趨南臺白馬橋黃田各處一片汪洋無可辦别塢尾中黨金當洋水部門外一帶地勢卑下尤爲衆水所歸南校塲兵房向駐有勇丁千餘人當水至時相率猱升屋頂嗣幸地方官急派小船往援得以次第出險聞與波臣爲伍者只有二人離南城里許地名六柱橋兩旁皆係鋪户洪流猝至不及趨避男女老幼被陽侯攝去數百人西河柳宅各鄉屋宇傾倒人畜漂没甚多倉前橋及大橋爲水冲倒橋下所泊大小船隻覆溺不計其數呼救號泣之聲震於四野督憲許筠帥將軍善留守聞報率同府縣各官慨捐鶴俸飭人赴四鄉散給鰲峯書院山長陳弢𤲅閣學及本地殷富紳商或給米粥或給餅餌俾孒遺之民不至同歸餓莩洪山橋一帶素爲匪徒麕聚之處當災民紛亂之際乘機搶掠滋生事端統帶内河砲艇藩軍門順親出巡查匪徒稍形斂跡于山道山爲城内最高之處可以俯瞰一切是日居人之往觀者如蜂屯如蟻聚但見新秧萬頃均在濁浪之中說者謂此次水災較之光緒初年尤爲奇慘何閩人士之不幸耶對此茫茫不覺白端交集已 
[厦門患疫]  
　　厦門訪事友人云邇來厦地時疫盛行洋關總稅務司幸盛君深恐傳染他方爰於五月十五日爲始凡患病者一律不准他適以免貽害數日前怡和洋行某輪船由厦赴滬將次啓輪當經西醫將搭客若干名詳加騐視方准附載否則概令折回西人防患未然實事求是于此可見一斑 
[准開小票]  
　　廣州訪事人云前者商人盧某等禀請繳餉開辦小圍姓白鴒票兹經兩廣總督李傳相牌示云盧華富等批承辦小圍姓票每年認繳餉銀八十萬元另報効銀四十萬元歸第一年四季帶繳并章程八條附呈察核承辦八年奏咨立案等情查小圍姓捐迭准總理各國事務衙門咨行酌辦均經各前部堂指陳利害奏明飭禁在案本不應弛禁貽害閭閻惟現當時局艱難迭奉電傳諭旨就近籌餉練兵以保守疆土并接濟京師而本省之餉已爲剛欽使搜括一空悉充撥還洋欵司局如洗岌岌難支審利害之重輕權時勢之緩急不得不姑徇所請暫濟目前况此等賭博相沿已有數十年從前厲禁昭垂亦皆陽奉陰違徒飽文武員弁及兵役之需索則上設其禁下濟其貪風俗人心纎毫無補今旣繳呈鉅欵堪應急需抑善後總局會同藩臬兩司飭於繳呈報効銀四十萬元後由局給諭發戳卽令開辦仍以七月初一日爲起餉之期每季繳餉銀二十萬元第一年帶繳報効銀十萬元毋稍延欠干咎惟八年之期太久應俟一二年後察核情形如果收數較旺仍應酌加餉銀倘時勢變遷亦准禀明退辦以昭公允此外各條並由該局察酌務期必無流弊始准照行至省外各府州縣向有開票之處應否一律承辦僅於章程内帶叙並未指明處所届時應再禀請示遵其向無開票之處仍應飭禁不得紛紛增開致滋隠患俟開辦繳足首季餉銀之後由局詳請奏咨並候咨明撫部院會核辦理此繳 
[房捐重疉]  
　　廣州訪事人云房屋向來無捐兹忽奉督憲李傳相牌示開捐房租每年主客各抽一月專供巡警經費如有盈餘提充軍餉聞商務總局已擬就章程禀請傳相核辦大略謂各街鋪户業主捐租一月繳商務局歸局保護如有欠租盤踞等弊由局代爲追索欠租三月由官押遷鋪客亦捐租一月由局派設巡捕書夜查緝各街聨絡聲氣一遇嚮號立卽兠拿又設暗查如上海之包探散布街衢密查奸宄日來復有某紳士等集華林寺會議以近日盗匪猖獗亟宜舉辦團練疑抽房捐一月主客各半以爲經費其租銀不及二兩者免抽以各街房租之多寡定勇額之數所抽租銀統歸各善堂支發不由各紳之手各紳到局商辦事宜不支薪水亦不給輿金聞議定後卽須開列章程具禀大憲　日開辦但刻下省垣各鋪户生業維艱市面甚爲淸淡而日用各使費則較前倍增卽房租一節自建設機器水龍捐租四個月又養水龍費每年捐租一二月不等又團練捐租一二月不等均主客各半今復擬一再加捐若房主僅恃此租爲養贍計者恐有力不從心之歎矣 
[浙省官塲紀事]  
　　杭州訪事友人云錢江水師統領孫叅戎紹發現奉撫憲劉景韓中丞調帶親軍左營所遺水師事務委鄭遊戎友臣接統○自北方拳匪擾亂後南北電音不通現由防軍局憲札委候補縣胡大令湘春赴申坐探軍情俾得隨時禀報○前署錢塘縣吳大令殿英自四月間禀報丁憂在省候算交代現已淸楚於本月初七日開吊次日卽發引扶枢登舟回籍安葬 
[遼河近汛]  
　　營口訪事友人云此間自五月望後少年狂妄之徒甘心黨惡相率練拳各店鋪中學徒夥友被惑尤深後經地方官嚴密查拿若輩始歛跡潛蹝非復如前日之肆無忌憚矣○電報局委員黃錫臣明府奉委會辦漠河金廣所遺電局事務委萬印南明府接辦近十萬明府已抵營蒞局視事是以黃明府擬卽擇日起程矣○營地距京津較近自聞拳匪之變居民甚屬驚慌道憲明觀察恐滋事端竭力保護派委 
 
 

Page 3

 
 
文武員弁督率兵士逐叚嚴防每夜九點鐘後禁止夜行犯者懲辦似此嚴密防備居民當可高枕無憂矣 
[厦島晴雲]  
　　碱門訪事友人云上月某日傍晚時塔頭鄉某甲挈其　齡稚子由某處觀劇而回中途忽遇猛虎將子啣之而去甲倉皇呼救苦無卞莊子其人奮勇出應惟有號咷痛哭而已○有黃某者不知何許人自稱係都司職銜爲厦門道憲延少山觀察之門生大言炎炎招摇撞騙經觀察訪聞立卽飭差查拿而黃已遠引高飛杳如黃鶴矣○自北省拳匪肇亂以來人心皇皇皆有寢食不安之慮道憲延觀察深恐土匪無賴乘間擾害閭閻當卽委員會商紳董擬令招募壯丁實力興辦團練暫駐保商局内延聘教習俾得練成勁旅捍衛地方誠當今救時之要策也 
[靈隠曉鐘]  
　　杭州訪事友人云自北省拳匪猖狂日甚土匪無賴皆有蠢蠢思動之機撫憲劉景韓中丞憂之特飭本標左右二營管帶嚴密梭巡以資鎭懾本月初五日之夜右營管帶陳厚庵守戎督勇出巡至龍舌嘴左近拘獲一匪搜其身畔有鐵尺數根小斧一柄及鎖匙自來火大煤紙等件知爲積竊卽飭勇丁送交上城總巡請彭大令循堯究辦○數日前大方伯梅教士醫院門前忽有匿名揭帖一紙語多狂悖保甲提調王太守聞之卽飭訪拿一面發出六言簡明告示文曰近日北方匪亂省城謡說紛紜甚至匿名揭帖意在煽惑人心現已飭差訪拿務當盡法嚴懲爾等各安生業切弗悞聽傳聞○本年絲價初時湖絲價甚昻貴自端午節後肥絲每兩漲至四百二十文後因拳匪之變各絲客觀望不前而二蠶收成甚旺自此逐漸减盤刻下每兩僅售錢三百文左右而顧問尙苦無人蓋由銀根緊急各錢莊往來俱以銀票匯劃而鄉民貿絲則均須付以現銀無可爲計現由各行議定概付九五折城外米市亦因票據不能行使亦照大市以九五折算給吁市面窘迫至此不知在上者將何法以維持之也 
[漢水明珠]  
　　漢口訪事人云有某國教士擬在倉子埠購買曠地建造教堂居民知之出而阻止地方官恐釀成民教不和之案善言排解始得相安○官錢局向來行用錢票可以完納錢糧地稅釐金鹽稅等項遐邇風行萬民稱便詎近有不法棍徒散布流言人懐疑懼以致近數日内民間持票詣局兌换制錢者大有人山人海擁擠不開之勢幸經撫民廳同知陳少石司馬彈壓得力不致釀成事端司馬因復高揭示言明白曉諭市面始靖浮言亦遂衰息矣○時事多故防務戒嚴漢口係華洋雜處之區保衛遠人自應加意故自湘垣調勇至此駐紥巡防乃有勇丁某甲者在英租界游行不知如何與印捕忽然口角致被拘入捕房同營軍士知之卽禀知營主某弁轉請江漢關道照會洋員將中省釋洋員允之甲遂得釋出○督銷鄂岸淮鹽總局李彥奇觀察前赴白門公幹兹已事畢於本月初十日附乘某輪船安抵夏口旋詣各憲轅禀到回局任事○沙家巷廖寳玉衏院種得三五花枝招蜂引蝶某營赳赳之士以此爲平康里也盡人可以入踞胡牀作無遮之會詎小妮子見其虎頭燕頷有飛而食肉相不禁驚碎芳心誰肯依依肘下勇疑其有心鄙薄遂糾集戎服之黨各持兇器將鶯巢燕窟摀毁一空廖龜身受重傷恐非刀圭所能治狎客某某等均被殃及嗣由樊瑞臣協戎督兵彈壓始得解圍 
[皖公山色]  
　　安慶訪事人云撫轅新添護衛小隊四十名内有某兵酗酒狹娼事聞於撫憲王爵棠中丞卽傳諭兵目將全隊嚴責斥革兵目再四叩求中丞始諭將肇事之勇貫以耳箭遊街示衆餘仍留轅驅遣○安慶城垣年久失修撫憲王大中丞以時事多艱亟須修築鞏固因委候補知縣胡大令登松估定工程監督修理中丞於初八日詣東關致祭擇吉開工刻已築登削憑匠人雲集矣 
[金焦夏黛]  
　　鎭江訪事人云各西人之在鎭傳教者自聞北省義和拳匪作亂中懷惴惴咸有戒心某日常鎭通海道長久山觀察親詣駐鎭英美各國領事署會商保護之策各領事官以禮相延欵以香茗良久始握手而别○道憲長久山觀察以時事多故防備宜嚴商請長江水師提督黃芍巖宮保檄調水師砲船數十艘環泊江口藉壯聲威並調江勝前營勇丁多名在洋街一帶書夜巡防以安閭里○邇者北省拳匪滋事風鶴驚心鎭江爲各省門户防務尤須加嚴道憲長久山觀察未雨綢繆於月之十四日會同統領新湘全軍陳宇山軍門詣象山焦山都天廟等處查勘砲臺佈置周密並添重兵駐守各臺以防不測從此潤州一隅當可安如磐石矣 
[札查僞照]  
　　昨日上海縣署接奉江蘇全省提督學政瞿子玖大宗師札文内開照得同治十三年以後凡俊秀减成報捐貢監均應補交實銀方准鄉試查近年僞照迭見各前院察出者甚多雖經嚴飭究辦誠恐　不畏法之徒仍敢僞造合行札飭嚴查札到該縣立卽出示嚴禁等因縣主汪靔庭大令奉札後已遵照辦理矣 
[總戎謁客]  
　　兩江總督劉峴帥札委顔梓琴總戎來申募勇駐紥湖南會館昨日總戎命駕入城赴道廳各衙門投剌至上海縣署縣主汪瑶庭大令延入花廳茗談良久而别 
[局員查夜]  
　　前晚二十三七鋪巡防局委員邱友林二尹親率勇甲巡至南市三泰馬頭外新街見是處栅門盧掩尙未下鍵爰提栅夫常德略詰數語喝責一百板諭令地甲赶緊易人充當又見開泰木行對門某鋪櫃上有成衣匠何金發在彼偃臥命提至輿前研詰據供流落滬江無枝棲可覓故爾出此二尹命丐頭沈全帶去安插 
[委解規銀]  
　　前辦二十三七鋪巡防局委員邵子怡明府昨奉蘇松太守備道兼江海關監督余晉珊觀察札委移解金陵製造銀圓局規銀十萬兩至蘇省解交撫轅騐收 
[派探事情]  
　　滬上自聞京津拳匪之變各國商民綢繆未雨已集團練兵一千餘人益以浦江中所泊各兵艦十餘艘防範可謂嚴矣前日四馬路老巡捕房柏總捕頭又派美界捕房三十六號西包探協同華包探張阿五每日乘小輪船至吳淞口偵探一切事情是亦有備無患之計也 
[局批照登]  
　　有張棠者投禀淞滬釐捐總局經督辦錢怡甫觀察批示云查布捐局前數所收數以光緖十九年分最旺捐錢六萬二千餘串然則二十三年更旺收至六萬七千餘串今按十九年分酚减一五成如此全局包認須給木戳禀請札縣會辦本局總其大成一若該職專辦一局則局員置於何地第認捐一項原爲體恤商情維持市面起見是否可行姑仰布捐局核議覆奪 
[捕頭諭話]  
　　南市捕房向例每逢禮拜五日各華捕操演一次以習勤勞兹者捕頭王經年以天時漸熱暫行停操兩月昨日傳集各捕諭以在街巡緝不准私吸香烟擅入店鋪與人談笑落差後更不准遠離如違不稍寛貸各捕咸諾諾而退 
[嫦娥奔月]  
　　前晚美租界篷路三元宮後某宦家之妾某氏乘人不備將室中金銀首飾及一切貴重之物席捲而逸至天明主人察知其事查檢所失不下萬餘金當卽遣人投報捕房請爲查緝捕頭允之已派包探四出偵緝矣 
[美租界捕房紀事]  
　　裏虹口穿虹浜左近某氏婦之女去年凴媒招贅潮州人某甲爲婿甲覬觎岳家遺產密令其妻徐爲收拾將衣日内託故遠遷事爲某氏偵悉立卽投報捕房捕頭派令包探邵潤初隨同前往向甲阻止如敢抗違卽拘解英美租界公堂禀請讞員翁笠漁直剌訊究○前晚偷兒倪莫寳混入外虹口某船廠行竊舊銅若干磅携之而出適爲包探劉光震所見立卽拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本邑浦東金家橋巨棍王寳寳聚賭訛詐無惡不作由縣主汪瑶庭大令訪拿到案訊詰不認判收攺過局覊禁三年兹者城鄉各董事聨名投縣禀稱王寳　在鄉橫行不法僅收攺過局不足以蔽其辜將來期滿釋出後患堪虞大令准禀遂於前晚升堂提王到案問曰爾在鄉間如何不法從實供　答稱小的諸事均不干預爲人挾嫌誣控惟求恩鑒大令判加上挺棍攺收外監○著名流氓陸文卿張　華在押所賭博滋擾由管所家丁禀明汪大令提案重責并荷雙連枷游行示衆兹已遊扁城廂内外各鋪地方前晚由差禀明請示大令卽飭帶案判令疎枷收攺過局陸押二年張押一年期滿再核 
[馬路工程局瑣案]  
　　南市新馬路淸潔局糞夫頭周金藍前因短繳月捐迭經上海縣主汪瑶庭大令飭差傅諭停辦所有馬路各鋪户糞穢概歸劉阿三承挑俟周將捐欵繳淸方可照常接辦旣而周之夥友張曉仙因與劉爭奪挑糞兩造均在馬路工程局互控前日張又將劉攢毆受傷劉卽投局喊控總辦程雨村大令立飭局差楊坤拘張到案管押候訊○日前駁船户周阿妺濳至張狗存所駕之船上圖姦被船主婦張氏紏同夥友蜂毆受傷控經工程局總辦程大令研訊昨日飭差提到船夥王四復訊供稱小的並未帮同行兇叩求恩宥大令命管押捕房候周傷痊再行訊究 
[英美租界公堂瑣案]  
　　包探竇如海解送沈根生到案禀稱此人强奪陳阿卿手中所携洋傘一柄是以拘請究懲陳投案領贓沈俯首求恩襄讞委員張柄樞司馬商之梅繙譯官判責三百板管押兩月贓給陳具領○包探陸阿九解送胡開元到案禀稱此人行竊蔣姓家馬鞭一枝車布一塊爲特拘請究辦胡供窮極無聊出此下策求宥司馬判責一百板小竊程炳山竊得呂祥齊家絸衣三件布衣二件持至某押鋪質錢適爲包探趙銀河所見遂將人贓送案請究程認竊不諱司馬判責二百板贓飭趙探帶回捕房候失主認領○南匯縣差役李奎張雲張祥至英界查提欠繳漕糧之南匯人羅硯甫並未移文公廨照會捕房派探協提中途爲三百七十七號華捕所見遂一併拘案請訊李與二張同供小的等奉縣主吳大老爺出票提羅不知租界章程以致冐昧若此求恩明察羅供小的並不抗欠錢糧求鑒司馬判將李等帶回捕房管押一禮拜羅交保開釋○包探番應奎解送謝永奎到案禀稱此人行竊沈斌記家單被一條拘請訊究司馬判押捕房一禮拜○歹人顧四福陳金生竊取道勝銀行棧房所儲繭子六十六斤經棧夥陳子堂查悉投報捕房捕頭卽派包探石金榮緝獲人贓送案請究顧陳狡展不承司馬判各責二百板管押捕房一月○水巡捕何瑞福解送著名流氓朱連生到案禀稱此人在楊家渡一帶橫行不法前日持刀竟將劉大曹金二人戳傷肩臂爲此拘請究懲劉曹同供被朱訛詐未遂所欲彼卽逞兇叩求重辦朱供小的向之借貸並無索詐逞强之事司馬謂汝目無王法罪不容寛判責一千板交捕房管押一年 
[法租界捕房紀事]  
　　昨禮拜五朱森庭明府蒞捕房發落各案榮如梅前投法公廨控長子湘泉不務正業求提懲辦等情明府准詞飭提到案責懲送攺過所監禁昨日提案笞責湘泉供稱小的每月工資四千文養贍一家父親屢向索錢小的無以爲應致觸父怒叩乞恩施明府得供諭令免責著還押候傳其母到案再核○流氓陳金福前因誘姦根寳鳳寳二女郎被控到案明府判枷二個月兹枷期未滿陳忽患病求恩省釋明府騐得陳患病屬實命開去荷枷笞責一百板斥釋○米長富前因毆傷同鄉人華先龍明府飭押候傷痊核辦昨日經米友投案具保明府准其保出聽候傳訊○永安棧夥經益洪控馬連生行竊布被一條明府訊供著照原斷責一百板釋出○偷兒陸阿生朱聨寳王洪生均經明府訊供著照原斷陸責二百板朱王各責一百板一并斥釋○流氓張祥生在途攫取四開小洋銀一枚爲巡街捕拘獲明府著先行枷號七天期滿責放 
[建業官報]  
　　六月十二日長江提憲黃宮保到會藩恩巡道徐三大營趙蔣王首兩縣龍孫均禀知轉壇在龍王廟求雨提督周萬富謝委帶南字右旗警帶新兵左營李昌桂謝委帶督轅親軍小隊右翼江陰恊胡忠勝到一品蔭生胡樂到由湖南來投効候選同知禢麟邦到由滬來投効知縣洪恩培禀知奉撫憲電關赴揚聽候差遺辭七毫口米業董事候選理問胡國禎又從九唐學華五品頂戴徐懹禮均見崇安輪船劉德輝禀知赴淸江公幹藩轅牌示江浦縣盛毓英病故遺缺查　輪委到班正途新海防　缺先補用知眇林鈞澤堪以題補威靖運船王得標辭赴蕪湖裝米○十三日長江提憲黃宮保會辭行藩憲恩籌防局候補道沈統領親軍等營劉統傾　字全軍王均　見　　徐候補道劉錫庚奉示甄别中恊趙城守恊蔣委帶甫字右旗提督周萬富辭五品頂戴徐責山叩謝辭世職姚位卿陳忠棧均見江陰恊胡忠勝登漢洲兵船益振購均解知縣胡葆慶禀知今日起監同盤晒復成倉存榖又洪槃奉司委赴淸江卽辭又胡文　奉府委發審差又李樹生同京來到省營務處文案兼善後局委員知縣王萬　到由江西　　　委傾毛式槍子來寗布倉周殿魁禀知開晒倉榖保民兵船楊永年到卽辭 
[上海六馬路仁濟善堂籌賑公所施子英經收山東淮徐紹興崇明賑捐五月初一至三十日第六十五次營單]  
　　初一日元大亨莊來正　九病愈還愿洋十元○初三日林大椿洋五元○初六日莫厘澄心堂葉洋五十元河南隠名氏求產後病愈續助十元無名氏六元周成記保佑小兒關煞開通五元恆孚銀積捅内另户洋一元八角吳　名一元七角銅洋一元王慰元洋一元○初七日姚執中小洋八十角張吉甫七十八角銅洋二角慈谿棠蔭書屋洋四元悟廛十三元懹德堂二元○十一日金陵匿名氏小洋九十角銅洋二元巽淸輅爲子傳鼎求病愈寳應無名氏各二元李伯言銅洋二元四角○十六日錫堂氏求母强健子女平安易養成人洋十元服符求病愈人懹餘堂各五元○十八日杭州昌虚氏求父病速愈胡益山各二元○十九黃海釣徒爲妻五旬節省麫資洋十元知過子求病立消合家平安八元○廿三日河東站杏子洋五十元徐式玉一元　合店諸友順遂人十角○廿四日胥江宏農氏洋五十元王欽周爲子益彰又孫增元多恙欠安求佑强健五元許承宗得小彩提助三元○廿七日俞旭初花洋十元蓉　軒朱　　長沙寳成銀樓二元壎箎居鄭芹香軒楊竹鄰軒朱世德堂周伴耕居五敦本堂裘對濤樓陳采記永保平安人九户各花洋一元電報局王一元五月份共收洋二百七十九元扯七三八申元二百零五兩九錢零二厘小洋廿七元三角合元十八兩零一分八釐以上共收元二百廿三兩九錢二分銅洋五元六角連前共收元十萬零七千六百七十四零七銀一分一厘除解各處振欵又補三月份解山東振元三千三百零八兩外爭存元六十一兩二分六分九厘銅洋一百十八元九角 
 
 
 

Page 10

 
 
   
 
