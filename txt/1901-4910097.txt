# 1901 - 142 - 4910097

 

Page 1

 
 
[杭州申昌分局遷移] [  申報館主人啟]  
　　啓者本館前在杭州省會開設申昌書局專售申報及申報館圖書集成局各種書籍今移至舊府前惠民巷口朝西石庫閂內仍前交易恐未周知特此聲明 
[新印日本國志] [  圖書集成局啓]  
　　是書爲粵東黃公度亷訪所著亷訪前曾贊使日本研求彼國數千年來禮樂兵刑而于明治維新力行栽　尤三致意焉成書四十卷原原本本洽見殫聞本局排印精良分裝十本告成之後購者如雲計每都　洋二元五角世有先覩爲快者請臨三馬路申報　申昌書　二洋經　　文書局南北　葉山房金陵詞源罰購取可也 
[疏通仕途議]  
　　今海內憤世嫉俗之士慨仕途之壅塞也人才之龎雜也官事之矌廢也循吏之不數見也相與昌言於衆曰是非捐例濫開雜流並進不至此欲行新政必自停捐納始鳴呼安得此捫籥之談刻舟之見哉自選舉不行而士之欲以才自見者必乞靈於文詩小楷幸而榜發士論翕然考官以得人相慶賀亦不過憑文字一日之長取得數百輩浮華之士其有懐抱瑰奇者將操何術以於庸庸碌碌中表著於世賴有捐納之途闢門籲俊立賢無方俾豪傑非常之人乘時建樹委贄策名朝廷宏登進之途草野無沈埋之歎而毀家紓難罄產助邊奉上急公懋官懋賞廊廟旣非倖進名分非可　邀以視揣摩風尙滿紙浮詞者其得失相去爲何如而論者必強分軒輊於其間得勿存傾軋之私競門戶之見耶難者曰名器之濫至斯已極紈袴少年巿廛狙儈朝解腰纏夕謀膴仕若輩政體民情初何嘗有所夢見惟是貪婪詭賊其他皆非所知以吾所聞尤有無恥賭徒結會斂錢捐一官補一缺藉以聚衆分肥利巿三倍者官常至此殊駭聽聞由吾子言之將不妨聽若輩所爲爲無傷於國無害於民了不足異乎曰何爲其然也大抵捐納之中不能無不肖者亦由科目中之不能皆賢者也今科目中人謬妄去官貪汗鐫秩者比比皆是激揚而淸濁之是在體國公忠之二三大臣耳夫上官本有考察屬吏之責今先後到省聽候差委之道府同通州縣丞倅誠由上官隨時察看詢事考言分班面試課以朝章國故吏治民生兵制財政與夫各國政治文學史法經濟倫常格致教術農業工藝商途各學問燭照數計百無一　其爲賢爲奸爲智爲愚直可辨諸立譚之頃　茸者劾而去之愚陋者勒而休之年富力強才可造就者留省學習定以年限月課其高下而升降進退之先期通飭所屬有自揣才具平常不能振作者許陳情乞退操斯道也各省大吏明通公普不遠怨不避嫌考鏡旣嚴濫竽自少附羶逐臭之塲不將一變而爲淸凈廣大之域乎方今和局初定朝政維新度支浩繁庫藏支絀而關稅盬課利權將爲外人所奪言理財者方議捐丁口增鹽釐行印稅咨嗟仰屋摧算俱　使驟罷捐納之途司農一歲中頓失數百萬進項試問何從別籌此巨欵以相抵制而文字無靈英雄不武勢維有埋骨窮山無復望盈尺庭階有吐氣揚眉之一日士之遇不遇何足惜獨是朝廷有此選賢進龍蕩平正直之坦途而徒爲科目中人所搖旣啓之而後塞之坐令世之磊落英奇湮沒沈淪爲聖明所不及知國家所不及用爲可惜耳　則爲今日通變之計科舉固不妨罷捐納必不可停而仕途則不能不亟亟爲之整頓有志用世者要當學而後入政毋以政爲學而以空疏無具之躬漫爲嘗試方列朝班旋罣吏議卒至名與利兩敗而俱傷此則執筆人殷殷望世之心而亦建議之微旨也 
[上諭恭錄]  
　　四月初一日行在內閣抄奉上諭三月十一日諭旨懲辦教案人員茲據岑春煊查明奏稱內有山西大甯縣知縣曾委鳳係曹季鳳壽陽縣知縣秦鑑湖係秦錫圭著卽更正欽此○初三日行在內閣抄奉上諭御史陳璧奏內治之要宜及時袪除積弊以立紀綱一摺所陳洞中窽要有裨治理殊堪嘉許亟宜切實施行著京師行在六部各衙門堂官按照所陳辦法均責成各司員親自經理例案不准再行假手書吏當此兵燹案卷佚失之際著卽妥定章程遴派司員將現行各例删繁就簡棄案就例悉心籌度詳細核定奏明辦理以杜情弊各該堂司官如再不振刷精神力除積習以期實事求是共濟時艱定行重加懲處不貸原摺仍著抄給閱看將此各諭令知之欽此 
[硃筆恭錄]  
　　四月初四日行在內閣發抄三月十七日吏部具奏請補戶科掌印給事中一缺奉硃筆圈出德蔭欽此都察院奏派署理掌戶科事務奉硃筆圈出唐椿森欽此又奏派接查舊太倉事務奉硃筆圈出鄭思賀欽此 
[行在宮門抄]  
　　三月十一日李紹芬謝授陜西按察使恩沈家本謝開缺以三四品京堂候補恩召見軍機及李紹芬十二日陜西布政使升允到行在請安譚啓瑞謝授陜西潼商道恩召見軍機及升允譚啓瑞十三日文瑞謝授歸化城副都統恩召見軍機十四日廣西學政劉元亮覆命並請安杭州織造錫麟請訓召見軍機及錫麟劉元亮十五日江蘇候補道陶森甲預備召見吏部尙書敬信到行在請安召見軍機及陶森甲敬信 
[回鑾在邇]  
　　京師友人來函云本月初四日陜西行在電知各部院內開皇上自接諸王公大臣奏請回鑾之摺允准卽日啓行慶邸遂派恭親王順親王前往汴中迎候定於初六日起程屈計大駕遄回當在端陽前後都人士一聞此信早已歡聲若雷矣 
[議罰述聞]  
　　京師訪事友人云中國與各國所訂和約磋磨旣久業已各無異言旋復議定五月十五日爲期屇期各國不遵約退兵則罰銀一百萬兩中國皇帝如不降旨明示回鑾日期或不依期啓鑾罰亦如之 
[滄桑志感]  
　　京師友人來信云南苑俗稱海子在京城正南其北圍牆距京城之南約五六厘周圍百有六十里內有行宮及兵房數處囿中豢養獐鹿黃羊四不象等獸御路正直蕩平兩旁松柏鬱葱岡巒亭臺叅差隱現淸流曲折波縠　洄乾隆朝嘗臨幸苑中遊獵近爲西人屯兵之所樹木多被砍伐行宮及兵房等處大半毀爲平地撫今追昔蓋不禁有感于滄海桑田焉 
[法兵遄返]  
　　保定友人來函云四月初二日有法兵五六百名携帶車砲子藥等物由井陘正定一帶馳回暫駐藩轅大約日內卽須開赴津郡也 
 
 

Page 2

 
 
[美兵撤退]  
　　天津直報云本月初六日有美國軍隊約千餘人由京乘火車至津略駐片時隨換車赴塘沽大約即須撤回本國矣 
[侍御被窘續聞]  
　　三月二十六日巡視北城察院唐侍御椿森被洋巡兵指爲犯夜枉遭拘罰情由已登前報茲得京師訪事友手函云先是德界巡捕拿獲犯夜華人三十餘名均由華捕局轉送侍御硏訊侍御以時在上燈前後且多安分良民略加申斥一律釋歸舌人胡某聞之以爲有隙可乘卽糾同洋巡捕三名赴侍御宅第將侍御扭至捕房覊禁一晝夜禁絶家人饋送飮食且唆使洋弁罰出洋銀一百元侍御　之始得釋出隨往謁德國某兵官辯論再三某兵官許其自行伸理侍御遂飭華捕局董將當時恃符干犯之華捕六人送交刑部訊辦刑部詰知中有二人實係無辜從寛開釋此外四人嚴行收禁而將胡交華捕總局看管大約此案不能含糊了結矣 
[日界刑人]  
　　京師友人來函云三月二十九日午後四點鐘時日員由德勝門外暫管界內綁出糾夥行劫之人犯王拴子等九名押赴法塲正法同日又在安定門外槍斃藉端訛詐之人犯五名法律如此森嚴而若輩仍愍不畏死結夥行強之案依然層疉如山眞令人無從索解也 
[京師患盜]  
　　京師訪事友人云三月二十七日之夜雷雨交作時琉璃廠迤南興勝寺左近某甲家突被盜匪闌入室中搜劫貲財揚長而去甲大呼曰爾輩面目我能識之一經指控莫謂法網可倖逃也一盜怒返身力　甲受傷甚重隨於次日呈報德界華捕局局紳帶同巡兵前往勘騐聚而觀者若堵墻甲瞥見斫已者雜在人叢中即戟指高喊曰盜在是盜在是洋巡兵急奮力擒獲押候訊供未幾崇文門外英界某姓家忽來暴客若干人猛放六響洋槍向事主恐嚇洋巡兵聞聲而至拘獲數人餘始驚逸四月初一夜琉璃廠迤西北極庵畔趙某家驀有　乙　丁戊己六盜手執洋槍利刃從屋上躍下聲勢洶洶倒篋翻箱恣情搜索致被劫去衣飾約値千金當盜入室時趙與同居之陸某均被綑縳並飮以利刃旋用敗絮塞其口置諸牀下次晨家人蹤跡得之急解其縳良久始甦當即呈報德巡捕局稟請訪拿迨初三夜宣武門外西草厰胡同某姓家有盜七八名持械行刼適更夫擊柝過其門被盜縶縳擲諸路隅嗣經他巷更夫趨報華捕局洋巡兵偕華浦馳至拘獲四人訊之即前夜行劫趙某家之犯噫嘻輦轂之下盜賊猖獗一至於斯居民尙能高枕而臥耶 
[兵船計數]  
　　天津直報云本月初六日駐泊大沽口內外之各國兵艦運船計共二十七艘其中英國五艘美國五艘德國六艘法國七艘日本國一艘俄國二艘義國一艘 
[醫院將興]  
　　天津直報云北洋醫院爲李傅相所設招集聰慧子弟延西士之深於醫術者教之另有通人主漢文講席病人之踵門求治者絡繹於途法至良意至美也拳匪亂後洋兵盤踞其中近始陸續撤回執事諸人莫不欣欣然有喜色謂將復我舊規矣 
[諸曁教案餘聞]  
　　紹興訪事友人云諸曁匪人閙教之後紳衿耆老自知事不得了奔赴省會具禀憲轅願立據再不滋事幷向各教士負荆教士深恐若輩反復無常謂須將滋事之犯綑送到官按律嚴辦然後酌定從違旣而大憲以諸曁縣李石朋大令辦理不善摘頂示懲大約尙須撤返省垣另調幹員接署也 
[保護教堂]  
　　鎭江訪事人云常鎭通海道長久山觀察近因鳥洲山及橫山凹兩處教堂西人接踵而至特飭新兵前營管帶吳養吾叅戎遴派所部弁兵分投保護 
[法艦過皖]  
　　安慶訪事友人云三月二十一日有一法國兵艦由下游鼓浪至皖旣下碇統帶某君即乘輿至天主堂偕某司鐸拜會洋務局總辦馮觀察觀察接見之下茗談片刻然後陪詣撫轅謁見安徽巡撫王芍棠大中丞次日中丞設筵欵之統帶亦報之以禮至二十三日始鼓輪駛赴鄂垣 
[督署設防]  
　　武昌訪事人云湖廣總督張香帥近接兩江總督劉峴帥來電知近在某處緝獲會匪一起刑訊之下供稱匪黨徐春山匿跡長江上游欲於武漢各營署安設炸藥同時轟發以便乘機起事請一體嚴防等因爰密飭文武各官嚴密梭巡使奸宄無從伺隙幷就護軍營中遴選健兒若干名在督署圍墻內外支搭帳棚通宵巡緝似此嚴爲戒備彼奸人當亦無從逞志矣 
[嚴拿逆匪]  
　　漢口訪事人云康逆羽黨除春山由海外結伴來華藏匿鄂皖一帶謀就各署濳置炸藥乘機起事湖廣總督張香濤制軍聞之立出賞格通飭所屬官弁一體查拿務獲懲辦 
[募勇駐防]  
　　漢口訪事人云湖北宜昌府屬長樂縣境土匪如雲時謀滋事刻經湖廣總督張香濤制軍札委縣主竇大令以莊就地籌捐在鄂豫邊境招募精壯勇丁五百名常川駐守 
[閩學出轅]  
　　福州訪事人云新任福建提督學政檀斗生宗師擇吉上月十一日出轅馳赴興化府屬舉行歲試瀕行時省中文武各官均至馬頭恭送 
[試士先聲]  
　　松江采訪友人云日前江蘇提督學政李大宗師札行松行府署定於四月十四日取齊府屬七縣文武生童聽候示期考試華婁兩縣主以試期在卽飭辦差丁役將試院修葺一新連日集街一帶大小店鋪棋布星羅灣弓盤馬之徒亦已在東校塲箭道中昕夕演習騎射矣 
[罪在不赦]  
　　宜昌訪事人云某紳家有一養媳年纔十四五本月初旬某日偶赴河漘浣衣突被磚瓦匠陳聾子夫婦串同歹人楊姓誘至沙巿鬻入某龜奴所設娼寮某紳四處偵尋杳無蹤影旣而龜奴詰知出自搢紳恐遭巨禍因卽交還楊姓携返宜昌陳夫婦亦恐留此爲禍根因縶以麻繩拋入河中淹斃當楊携返宜昌時同船某乙見其形跡可疑旋聞紳家失媳緣由立卽前往報信紳怒投報保甲局局員派差拘陳夫婦送交地方官訊供不諱旣又將楊拘獲各責數千板站籠示衆越日屍身浮起經母家撈獲報知地方官諭以好爲殮埋不必相騐准將陳夫婦及楊姓科以重罪大約不得免於明正典刑矣 
[委員查案]  
　　松江府屬金山縣境張堰鎭富戶盧眉壽虐佃釀命一案前曾疉紀報端茲得松江采訪友人來函云佃妻盛氏以其夫慘遭寃死迭次投江蘇臬轅上控署臬司朱竹石廉訪准之札飭松江府查明覆奪府尊余石蓀太守因於日前令留松委員葉沈兩少尹馳往張堰嚴密偵查務得確情以便申詳核辦 
[漢皋茶巿]  
　　漢口訪事友人來函云鎭上茶巿業已開盤計五林茶頂盤每擔售銀二十四兩五錢其次二十一兩五錢或十七兩五錢聶家巿茶頂盤十四兩五錢其次十一兩五錢或九兩七錢五分洋羅茶項盤十六兩五錢其次十二兩或九兩七錢五分祁閂茶頂盤五十六兩其次三十九兩或三十二兩五錢臨湘茶頂盤十五兩五錢其次十三兩五錢或十一兩五錢新店茶頂盤十六兩五錢其次十四兩七錢五分或十一兩五錢羊嶁峒茶頂盤二十八兩其次二十三兩四錢或十七兩五錢通山茶頂盤十八兩其次十五兩五錢或十兩五錢通城茶頂盤十五兩五錢其次十二兩五錢或九兩五錢寗州茶頂盤三十二兩五錢其次二十八兩五錢或二十二兩五錢咸甯茶頂盤十七兩五錢其次十五兩五錢或十三兩五錢 
 
 

Page 3

 
 
[鳩江火警]  
　　蕪湖訪事人云四月朔日蕪湖二街某姓家突肇火災其時風勢正勁祝融氏遂大肆淫威雖經各水龍雲集噴救終如以杯氷沃車薪約歴數點鐘之久始熄計焚去房屋數百間南至十里長街北至三街東至觀音巷西至吉祥寺橫街猶幸時在日中尙無焚斃人口情事　 
[魯港火警]  
　　蕪湖訪事人云距縣治十五里有地名魯港者人烟稠密估舶雲屯四月初二日港中某姓草屋忽爾火起一霎時延燒百餘家後經精健營統領徐壽芝游戎派勇前往撲救始得告熄否則沿江一帶竹籬茅舍皆有不堪設想者矣 
[神京珥筆]  
　　京師訪事友人云四月初三日議和全權大臣李爵相乘綠呢大轎出正陽門永定門旋由舊路入城回金魚胡同賢良寺前後有戈什哈十餘人乘馬而行沿途護衛未知有何要公也○有鄭甲者德界頭叚華捕局紳董也家居柴兒胡同第六叚華捕局所轄之地本月初三日淸晨至巷口厠所便溺被六叚洋巡兵扭送捕房覊禁家人知之急浼同局諸董轉禀洋兵官始得開釋 
[冷泉猿嘯]  
　　杭州訪事友人來函云去年省城鎭海樓被火後頽垣敗瓦觸目傷心現經大憲撥欵重修委杭州府經歴陳叅車之鏡監視擇吉本月初五日開工屆時仁和錢塘兩縣主會同紳士樊介軒太史前往致祭土神以昭誠敬○本月初五日代理杭巡道郭馥卿觀察排導出望江門巡閱海塘蓋以轉瞬將交夏至梅雨淋漓易生他變故不得不未雨綢繆也○近日杭地居民多患　疹醫治一不得法立見死亡說者謂因天氣寒暖不時所致攝生者可不愼哉○南城陸某老圃一流人也去年撫一童養媳年方一十二齡忽於本月初三日一去無蹤媳母　之疑有隱情向陸滋閙不休未識能免公庭對簿否 
[禾中人語]  
　　嘉興訪事友人來函云上月某日半夜府治東鄉畝芝塘橋某姓家被盜匪破屝而入搶刼一空傭工與之爭持被盜持刀亂砍致受重傷翌日事主投嘉興縣禀報縣宰巢大令帶同刑仵書差捕役前往踏勘騐傷及回署卽飭捕會營嚴緝○由嘉興至南潯鎭之某姓航船於本月初三日之晚行至三角河突遇盜船截劫所有貨物洋銀以及搭客行李被掠一空翌日淸晨航船戶奔投秀水縣禀報縣宰方大令升堂研訊惡其冐險夜行飭責一百板諭令搭客靜候飭捕會營偵緝○禾中蠶汛大爲减色桑葉價値有减無增雖西門外及東栅口兩繭行已於本月初六日開巿然定價每擔不過洋銀三十元 
[甬東巷語]  
　　寍波訪事人云上月二十八日之夜鄞縣捕役巡至新街見有一賊蹲踞某姓家披屋上遂聳身上屋奮力擒住翌日解經典史汪少尉研鞫賊供姓陳名炳林窩留新街某娼家少尉遂飭提龜鴇及妓傭到案分別責押幷將房屋標封○余瑞廷軍門之公子前託武弁嚴永昌報捐縣丞現將加捐知縣及持照倩人察看知爲贋鼎不禁勃然大怒將嚴綑送鄞縣署縣主徐蓉齋大令委鄞江司徐少尹訊鞫嚴供稱此照由陳憇林轉交少尹遂飭差拘陳而陳已聞風逃逸因將嚴重責枷號○本月初二日之夜江北岸瞿公館被竊衣箱雜物及捐票等要件次日報經鄞縣主徐大令委典史汪少尉代勘飭將捕保各責五百板限三日內破獲 
[盜犯歸案]  
　　前者南匯縣人姜姓家被盜行劫縣主吳次竹大令飭捕查得盜犯朱春泉匿跡滬上因移文上海縣署請縣主汪瑤庭大令協緝前日由捕續獲押解入城大令飭吏繕就公文解赴南匯歸案訊辦 
[無賴宜懲]  
　　本城三鋪果育堂前隙地每晚有碾玉製鞋攻銅各工人麕集其間口唱淫詞俚曲遇有婦女經過輒任意調笑捉胸　肚習以爲常居民被擾難堪同投總巡局禀請查究素聞朱森庭明府嫉惡如仇大約必將嚴行禁止也 
[押犯病斃]  
　　前者江北歹人劉阿大串同楊友才王阿春嚴如法嚴阿四等人竊取招商局某號棧房所寄哆呢數匹後由包探張阿五拘獲解送英美租界公堂讞員張柄樞司馬判令管押捕房近患浮腫之症因押送司各脫路工部局病房醫治無奈深入膏盲藥石無效延至昨日遽爾斃命捕頭聞之令地保告知家屬備棺收殮 
[失火卽熄]  
　　前晚本邑美租界北四川路第一千三百七十一號門牌石來順浣衣作中人方煮夜膳烟囱內火星飛出燃及灶旁木板幾釀火災幸卽提水灌之始得告熄然四鄰已飽受虛驚矣 
[法員回滬]  
　　日前法國簡駐上海總領事官巨籟達君隨駐京使臣保君航海入都公幹茲者公事已畢因於前日由天津附招商局公平輪船回滬 
[英美租界公堂瑣案]  
　　包探趙銀河解許仁來到案禀稱此人持銅質僞洋銀至徐才所開店內混用經小的拘入捕房捕頭令解請究辦讞員張柄樞司馬商之英總領事署梅繙譯官判責三百板管押捕房半年期滿遞解囘籍僞洋銀發交捕房銷毀○包探趙銀河解流氓陳福生到案稟稱此人向蔣侯生訛詐洋銀八元是以小的拘解請究司馬判責三百板枷號一月○包探金立生解錢根和到案禀稱此人屢次犯案遞解回籍今又潛來租界中是以小的拘解請究司馬判押捕房一年期滿冉行遞解回籍○包探陳根寳解葉品言到案禀稱此人行竊王榮生張順金二家衣服及金銀首飾經小的拘解請究司馬判責五百板管押捕房半年贓給還失主○包探張才寳解張芝山張桂生到案禀稱伊等二人盜賣龍星馬醫生所豢牛三頭因卽拘解請究司馬判令將牛充公桂生無于省釋芝山交人保出○水巡捕何瑞福解金阿大到案禀稱此人行竊廣德泰店中米四石五斗是以小的拘解請究司馬判責二百板押候追賠米價○包探李四春解方阿開到案禀稱此人行竊豐和洋行洋銀七十九元經小的拘獲已由其父照數賠還今特解案請究司馬飭交其交領回管束○包探徐榮珊解沈增壽到案禀稱此人行竊湯壽卿家衣服五件經小的拘解請究司馬判責二百板○利記醫生投該管領事署控稱華人張姓以田單抵銀日久不還求函致公廨訊追領事准詞函致司馬正在飭提研訊突有曹吉甫於昨晨投案稱利記醫生控張姓借銀一事持來作証當張以田單抵銀時適因病至利記處求治見張浼新閘人陸姓作保現在張在天津身故此銀可向陸姓究追司馬頷之 
[仁濟醫館紀事]  
　　日前善鍾馬房小馬夫茹松元見兩司相鬥因之奮力控制馬怒將茹陽具嚙傷痛極倒地當經馬夫送至仁濟醫館求治聞之醫生云所傷雖劇尙不至有性命之憂也○裕源紡紗廠小工顧錦元偶不經心致被機器軋斷一臂當卽舁送仁濟醫館療治雖不致斷送殘生然已不免終身殘廢矣 
[美租界捕房紀事]  
　　前日夜半時妙手空空兒陳阿春撬開兆豐路第二百零三號某甬人家後門竊取綢布衣服多件携至漢碧禮路某押店求質經包探李佩芝查獲連贓解入捕房捕頭令押候轉送公堂禀請讞員張柄樞司馬訊辦○昨晨積竊許小狗混入北河南路某粵人家行竊首飾衣服等物包探李佩芝見之拘入捕房捕頭令押候轉解公堂禀請懲辦 
[申報館協振所經收順直陜西振捐四月初一日至四月初十日止第二次清單]  
　　初一日周昌記小洋四角○初三日同興土號太古晉局來洋三元賴永盛經募洋一元三角又銅洋二元○初四日溧陽洪瀠軒求孫媳病愈洋一百元○初六日新陽陳　軒湯餅資移助洋十元王乾齋求平安洋三十六元○初七日周仲亷求保合宅平安洋三元四齡子頤福積押歲洋二元吳至德堂洋一元無名氏小洋十角又銅洋一元○初八日隱求子洋六元余厚卿爲先兄志遠五七承親友奠儀移助洋三十元○初九日寳善堂記洋五元元茂米號銅洋十一元○初十日福麟求痛止痊洋二元吳馥堂洋五元以上總共收洋二百零五元七角銅洋十四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　月前本邑二十八保八九圖鄉民盧良卿因忿自縊身死報經縣主汪瑤庭大令蒞騐訊究屍兄鍾阿弟訴稱胞弟被房主姚介山威逼致命大令飭差提集案中人前晚升堂研訊地保顧蘭卿投案禀稱盧本姓鍾因入贅盧家改姓盧生有一女年已及筓性極痴呆被姚阿弟誘姦成孕前月二十九日產一私孩介山勒令廣延羽士袚除不祥盧力有未逮商同十二圖地保張熙明向介山緩頰介山不允盧愁急無措以致肇此禍端張熙明初供含糊大令喝令笞臀二百板掌頰一百下始供盧女被阿弟誘姦前月二十九日生孩後未婚夫高阿妹向阿弟理論擊毀房屋阿弟自知不合賄阿妹洋銀三十元迨後介山令盧解穢盧責之阿弟阿弟不允反被毆逐致釀此案趙鴻章供小的與盧比鄰餘語相同姚煥章供小的年已老邁久不干預閒事叩求明鑒盧兄鍾阿弟所供與顧保略同高阿妹供小的係盧姓之婿岳父被逼殞命求賜伸寃盧女鳳金呆若木鷄默無一語介山供詞推諉大令喝責二百板始直認不諱阿弟不認犯姦稱被阿妹訛詐洋銀三十元併擊毀房屋大令著將介山阿弟收押鳳金交官媒看管○歹人王小桂徐榮卿唐阿茂曹和尙徐長生等至日暉港所泊販售篦箕之船上搶刼洋銀經法界包探拘獲解請讞員杜枚園大令移送到縣前日大令硏訊之下王供是日小的由社稷壇飮酒而回聞船中有賭博聲徐長生之兄土林遂起意糾約下船詐得洋銀一元八角錢四百餘文小的祗分得洋銀六角徐榮卿供小的祗分得五角唐唐供小的分得五角曹供小的雖亦在塲並不下船亦未分贓徐長生供土林不知匿跡何處尙求寛限尋交大令判令將王小桂徐榮卿荷雙連枷阿茂亦枷號一併交地保帶往彼處示衆一月曹責四百板開釋限徐長生於十日內交土林到案究辦 
[上海巡局紀事]  
　　包繼生不知因何至大南門外某糖坊纒擾不休被坊主王懋生控諸二十三七鋪巡防局局員盛雨村二尹研訊之下判責一百板著具呈改過切結然後交人保釋○前日南巿陸家浜左近葛家埭人劉保甫與妻其反目妻父向之理論劉不服互扭至二十三七鋪巡防局控訴局員盛雨村二尹向之研訊瞿供女婿性嗜烟賭不顧家室略加訓斥竟敢恃強不服叩求究辦劉供小的素來安守本分並無嗜好二尹著具呈改過切結然後交人保釋○前日十六鋪巡防北局委員蕭子文二尹命地中傳集境內汛捕及更栅各夫諭令謹愼辦公不得怠忽旋復定期拜會各叚董 
[馬路工程局紀事]  
　　前晚南巿馬路工程局總辦葉孟紀司馬親率差甲捕役至新馬路一帶將烟館客寓次第稽查事畢諭令華捕按叚梭巡遇有形跡可疑之人詳細盤問不得疏忽致于罪戾○東洋車夫金妙記與王省三卽王興山論價口角十二號巡街捕上前解勸王號召黨羽橫肆兇毆捕急吹號呌召集他捕帮同拘解捕房捕頭轉解馬路工程局總辦葉孟紀司馬升堂研訊巡捕趙增祥禀是晚小的在董家渡巡察見王與車夫論價不合以致互鬥向之解勸反被兇毆金供小的亦被擊傷肩背王供小的係本邑人向操米業不敢行兇司馬判笞責六十板其父王某投案籲恩司馬怒謂爾縱子游蕩滋生事端有何面目來此耶喝責手心二十下著具呈改過切結然後交人保釋○萃豐碼頭順昌煤油行被小工蔡杏園竊取煤油四桶經執事人某甲查知扭送捕房捕頭轉解工程局禀請葉司馬研訊工頭夏富榮投案訴稱蔡係小的所雇並不知其居心不善今者贓已查獲求恩發落蔡供小的自知不合求恩寛宥司馬著具呈改過切結然後交人保釋 
[法租界捕房瑣案]  
　　韓梅生前控鴇婦陶王氏誘妻爲娼讞員杜枝園大令訊取口供飭將陶王氏及韓妻錢黛玉押候查明復核旣而某號西捕控韓梅生借去洋銀六百元圖賴不還大令著押候傳中人質訊昨日捕頭遣包探傳到中人顧承發之妻某氏詰問之下聲稱丈夫在日曾爲韓梅生介紹向西捕借取洋銀是實捕頭著明日投公堂候訊○前者陳勝華代某洋商購二十五保四圖田若干畝先付洋銀二百五十元旋因業主陳雲甫先已抵押與人因之涉訟公庭大令訊供之下飭將陳押候付還迄今玩延不理昨日大令命　復訊陳供此項洋銀小的祗用一百元其餘均由中人分用大令命押候傳到中人質訊核奪○禮和小輪船柁工姜金海控王木金圖賴修船費迭經大令訊供飭繳銀四十兩迄今延宕日久挺押不繳昨日命提復訊王供小的無力繳銀求恩寛免大令著押候過堂嚴比○流氓陳利甫劫奪信泰錢莊工人王阿福所持洋銀一百元當塲追獲扭解公堂大令著枷號一個月期滿責釋○栅夫宋長生唆使萬益火腿店學徒郭兆榮竊取洋銀五十四元控經大令訊供飭將郭交保人領回宋押候枷號一個月期滿責釋○偷兒楊品山陳阿二均由包探解請大令訊供著各枷號一個月期滿責釋 
[筵資助振]  
　　朱君安山善量宏操謙光下逮今屆六旬壽誕本以時事多艱不欲稱觴行樂嗣以賀者紛至雅意難違遜謝再三僅將屏聨等收受顧嘉貺旣已拜登而壽筵尙未折柬心甚歉然特以筵資洋二百元囑充振欵藉爲諸君子種福似此宅心仁厚處事周詳旣伸投報之忱復厪痌瘝之隱心安理得門祚之興正未有艾又裕源成號節宴客費洋一百元移助振需好善之誠若合符節乞登報牘叩謝鴻施[  上海六馬路仁濟善堂籌振公所施則敬等謹誌]  
[蘇省官報]  
　　四月初四日候補道龔盛際辭行回甯知縣吳其芳稟知由寳山公幹回管帶巡緝快船都司莊長勝稟知奉撫憲委押解拿獲盜案赴太倉卽辭初五日二品頂戴卽選道嚴信厚由滬來分省補用道郭熙光通知由陸墓蠡口黃埭東橋等處查辦烟膏捐數妥畢回城同知吳其昌稟謝奉委督審局卽日到差震澤縣縣丞詹奎稟辭赴任縣丞沈秉樞稟辭赴滬見道憲帮帶撫標水師中營遊擊任毓山稟知赴錫金彈壓繭行初六日通判任汝霖稟知奉委赴揚州公幹知縣尹佑湯稟辭赴寳山伊立勳稟謝奉委撫署文案卽日到差並銷海運滬局差許溎祥稟知赴十里亭稽查火藥新庫本日卽回初七日委署常熟縣楊炳震稟辭赴任並銷發審督審待質公所正委等差州同廖福　由鎭洋公幹回花翎儘先補用叅將熊紹友湖南人由淸江來管帶巡緝快船都司莊長勝由太倉公幹回 
[安慶官報]  
　　初二日署桐城縣王從禮到候補知縣郭集馨到由皖北牙厘局差遣回陳宗謨知奉委解甘肅餉徐景鏞知交代淸楚初三日候補通判陸承鎬委發審局帮審府經江祖湘巡檢顧民喦唐韶典史龔思沂顧文丙以上均知奉府委秋審差初四日望江縣何恩煌　安慶衛趙匡知解漕項津貼銀赴江甯初五初六日望江縣何恩煌辭卽用縣鄧士芬候補縣王懋淸均銷秋審點名差藍相光謝酌委一次曹文境銷騐收求是學堂工竣差劉籌銷驗收蕪湖橋工回初七日花翎特用知府黃家傑到引見回委署定遠縣汪承祖辭指分安徽新海防試用州吏目徐兆麟到江蘇人初八初九日委辦石牌厘卡府經黃應珂到指分安徽試用府經吳繼珍到江蘇人鳳頴道請領火藥委員巡檢邵瑞齡到何慶雲辭奉縣委查桐懐圩工典史張西城謝稟行知請補銅陵縣典史 
[維揚官報]  
　　三月二十六日祖尹文斌辭回龍溝卡胡鹺尹仲和章鹺尹嘉玉同銷北鹽差二十七日郭鹺尹鼎臣辭赴淮北吳分轉毓鑫委總局文案二十八日正任伍祐塲顧鹺尹卸事回杜鹺尹恩銳辭回二橋卡二十九日高尹崧銷許坎關差四月初一日李分轉以牧由高寳差次來揚黃分轉振宋由三江營來均稟到初二日華鹺尹鴻儀委李家橋卡李尹　凱辭回泰壩監籌差初三日賀尹家保委呂四漁汛差 
[各洋貨寳號春季捐]  
　　大豐恆興二戶各錢二千四百抬豐萃昌順二戶各錢一千五　敦泰增泰源成德豐恆豐瑞怡盛五戶各錢一千二百日新盛泰記源甡屏記恆茂盛五戶各錢九百天益錦豐鼎豐恊豐登豐慶豐義泰四達瑞恆豐信正昌順鼎裕元生日新增振豐恆德順祥瑞豫祥通裕恊康元興公愼新泰恆泰恆同昌正豐盛元興廿五戶各錢六百天豐錢四百五十以上總共收錢三十三千七百五十文滬北天后宮前廣益善堂司董嚴信厚施則敬朱佩珍唐榮俊葉貽鑑等謹 
 
 

Page 10

 
 
   
 
