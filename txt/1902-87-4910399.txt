# 1902 - 87 - 4910399

 

Page 1

 
 
[勸募江西急賑] [  本館恊賑所啓]  
　　本年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[聞近日米價之貴率筆書此]  
　　僕嘗博考古今米價而知民之生於今日者其於謀生之道固甚不易也夫國以民爲本民以食爲天人情一日不再食則飢餓不能出門户故古之治天下者於米數之多寡米價之貴賤未嘗不於此兢兢焉今試觀各家記籍所載宋太平興國時米一斗十餘錢則見於愧剡錄明洪武二十八年每銀一兩折米四石則見於王圻續通考本朝康熙年間稻榖登塲之時每石不過二三錢則見於乾隆時楊錫紱奏疏康熙五年斛米二錢則見於蓴鄉贅筆錢九十三文買米一斗五升則見於王命岳家訓雍正七年奉天將軍奏小米一斗價三分豆一斗價一分二釐則見於查浦詩集注引雍正八年王國棟題將雍正三年動帑所買榖一十六萬二千餘石之米照原價每石三錢四分九釐給商交價運售則見於雍正朝東華錄據此則承平時米價固無有貴至一兩者其或因兵戈水旱之災而忽然加增則如廣錢譜所列天復元年梁兵圍鳳翔城中食盡斗米值錢七千金罍子載明嘉靖癸丑京師大饑人相食米每石二兩二錢蚓菴瑣語載明崇禎十三年大水傷稼米每石一兩六錢饑民如沸亡命成羣迫官府判價一兩二錢十四年大旱米價騰涌石至四兩餓殍盈道景船齋雜記載崇禎十六年辛已三月不雨飛蝗蔽天野無青草米價貴至三兩民不聊生隨園隨筆載嘗見申文定公與其子某侍御書言吳中米貴每石八錢百姓難度日汝可速請皇上振濟薑露菴雜記謂武昌縣志乾隆三十五年斗米三百五十錢已列爲災異語新載乾隆五十八年癸丑自春至夏淫雨半載各水漫漲禾稼少收米每石需錢二千八百文嘉道以後米價雖不盡可考然苟非大兵戈大水旱亦無有每石貴至銀數兩者夫天災流行雖亦國家所時有吾儕小民幸不遘此厄運則自食其力固覺俯仰從容卽不幸而適丁其艱難謀果腹然天心亦有悔禍過此以往又不難豐穰普慶鼓腹而嬉此亦事理之常而並非我存希冀也所異者近十數年來米價之昻有加無已已亥年因大雨爲災每石竟貴至洋銀七八元各鄉搶米之案因之蠭起地方有司雖竭力彈壓其勢仍復洶洶直至秋稼登塲民情始漸安謐方謂過此風波以後或不至再遇不謂今歳入春以後各處之以米貴告者又紛至疉來巷議街譚咸歸咎於奸商之任情販運市儈之有意居奇因之地方官示諭煌煌遍懸衢市夫若輩不顧害人但知利已此種弊竇固不可不防然以愚觀之米價之所以驟貴者亦尚不繫乎此蓋奸商市儈之技倆或能小試於一隅而於大局固未必相關也然則所以驟貴之道何在曰在南漕仍解本色之故蓋去冬聖駕駐蹕西安時曾降綸音將江浙漕糧一律攺收折色南中各省以兌漕旣不用米則黄粱白粲咸思待價而沽市中儲積旣多價值自賤及至鳳律更新事又中變漕糧仍須解米於是各縣之經辦漕米者咸多方購買以應急需市上陡少米百數十萬石價值安得不驟增夫南漕爲天庾正供辦理固不容緩然嘗聞京通各處運到之米大半皆陳陳相因朽腐而不可食夫運之費如此其巨運之事如此其難及至東吳稉稻載入燕都則又耗折良多曾無所用則何如仍收折色俾南中不至有缺米之患而京倉亦可免狼藉之虞不病國而可裕民計無有善於此者若夫爲久長之計裕根本之謀則闢荒地究土性講培壅奬良農皆爲今日不可少之事苟能竭力行之則從前米價或尚不難再見於今日哉 
[諭旨恭錄]  
　　二月十三日奉旨分發河南補用道韓國鈞直隸試用道春煦董宗仁山東試用道樓汝同山西試用道馬覲宸河南道雷銘璋董應書四川道馬汝驥廣東道惲學基江蘇補用知府李和鈞殷洪疇江西知府殷杞齡湖北知府程式榖程學恂廣東知府宗蔚山東同知王宗蔭江西同知章家駒湖北同知徐履端山東直隷州知州王賡廷河南直隸州知州恒謙四川直隸州知州任濬之江蘇直隷州知州德堪湖北直隷州知州廖佩珣山西通判屠義矩湖北通判和文直隷知縣朱贊廷江蘇知縣張翼軫安徽知縣鐵林劉家藩山東知縣陳嘉楷張朝煦河南知縣郜修文郜廷琮四川知縣畢焕璞廣東知縣錢保夀直隷知縣趙惟慶丁綸恩江蘇知縣孫多澳江廷璋李廷琳鄧彦遠唐樹槩安徽知縣錢元鎬崔鶴齡潘允璋山東知縣宋鳴鳳李繼祖山西知縣劉增廣張履璜河南知縣許夢松張國賓高鑑選陳祖棻陜西知縣游拯甘肅知縣張成周江西知縣沈廷鑑賀道南馬獻廷張維楨何宗杰福建知縣吳懋昭湖北 
 
 

Page 2

 
 
知縣丁其忱胡樹榮范從文左一芬陳曾蔭馮篔鄧鼎銘俱照例發往欽此 
[本館接奉電音]  
　　昨日午前京師飛電傳來上諭三道敬謹譯登○二月十三日内閣奉上諭山東兗州府知府員缺著張嘉猷補授欽此同日奉上諭江蘇揚州府知府員缺著彭見紳補授欽此同日奉上諭載振現在出差廂白旗漢軍副都統著夀耆署理欽此 
[宫門抄]  
　　二月十三日刑部都察院大理寺正白旗值日無引見榮惠謝調盛京禮部侍郎恩特圖愼謝調禮部左侍郎恩普公續假十五日順天府奏京師得雪六寸召見軍機及葛寳華王福祥十四日工部鴻臚寺正紅旗值日太常寺引見八員廂黄滿七員兩翼三十一員内務府三十二員河南總兵孫萬林謝恩候補府道韓國鈞等謝恩富侯續假十五日桂全續假二十日希朗阿請假十日提督衙門奏緝獲交拿人犯王富卽王秃等四名又交拿人犯張華堂即張鐵等三名均請交刑部召見軍機及印啓郭曾炘 
[美人照會]  
　　香港循環日報云近日美國各日報咸謂西歴二月一號美相海約翰君因中俄議約事恐損美人利權特備文照會曰爲照會事按照中國與俄國訂立約章准其獨擅滿洲開礦及興築鐵路或别項權利是與我美國大有關碍我政府實不能不用全力以相阻止况此事不但違背中國政府前與各國所訂之條約並有碍我美人在華所享權利夫在中國各省經商乃各國公有之權今一旦不准他人干預滿洲開礦築路等事必將使各國羣起而爭有碍中國主權莫斯爲甚蓋俄人旣得滿洲專利則各國所得中國之權利已不公平勢必援利益均霑之例羣向要求中國將何以應之豈非於中國大有所損乎且俄人索取專利之權亦不能踐其前言也緣俄國外部大臣前曾照會我美政府言俄國政府甚願從美國之請爲中國開闢門户等語當時凡與中國有約之國莫不許之我美政府因以上所言各緣由亦願各國之在中國貿易者各獲平等之利權俾彼此得益永不齟齬故甚望中俄政府察我美政府之誠意將滿洲開礦築路等權讓給一國專利之事作爲罷論是爲至要特此照會須至照會者 
[英員陳策]  
　　西字報云邇者英國派駐威海衛之總理營務處某君擬就善後章程咨呈本國政府一我英擬在威海衛闢一船隖除製造兵艦外復隨時承造民船二我英須在威海衛創設海軍製造局一所以備製就軍火供派駐亞東諸軍艦所需三我英應度地威海衛建設海軍大醫院一所以後亞東如有戰事可醫療軍人之受傷者四我英宜于威海衛擇一合宜之他交還中國庶中國重創海軍時可募集學生於此練習技藝五我英政府諸公萬不可將威海衛讓與他人須從速經營闢爲亞東通商口岸 
[北洋艦數]  
　　日本朝日報云傳聞中國北洋海軍統領前曾具禀直督袁慰帥謂北洋艦隊中現存巡艦一十五艘合三萬五千四百墩砲艦一十三艘合一萬二千三百墩遞信船三艘合四千五百墩水雷艇八十六艘合八千三百墩 
[俄人之言]  
　　香港循環日報云俄國著名畫師威廉士海俊曾於本年二月二十四日著一論說刊入俄京優羅皮旬報中略謂前年拳匪作亂時僕於六月三十號由舊京木斯哥城往海蘭泡目覩俄官將華人蹙入海蘭泡河中計共三次溺斃者約每次萬餘人按此說出自俄人之口當不虚也 
[法員之言]  
　　香港循環日報登英京倫敦來電云廣西土匪之亂法國人心大爲震動某日外務大臣爹爾加薛耳當衆大言曰我法於亞東之亂或因利害所關自當乘機干預或從而保護之二者之權皆在我法人掌握也 
[願居局外]  
　　香港循環日報譯登德文報云聞之德意奥美四國於俄法聨盟之事皆願自居局外因俄法所立盟誓中並未提及土地故也 
[湘省行船]  
　　西字報云西歴三月十七號得日本東京來電知日人近欲設一公司專在湖南行駛輪船刻已集得股本洋銀一百五十萬圓定買輪船三號日政府保其每年至少可得利息六釐 
[尚衣解貢]  
　　聞之京師友人云日前蘇州織造某尚衣派瑞筆政興管解上用衣料至京投内務府交納計滿妝袍十件蟒襴縀八疋片金十疋倭縀八疋大縀二百五十疋帽縀六疋江綢一百疋宫用滿妝袍十二件片金六疋大縀二百疋衣素縀十疋龍楊縀十六疋袍料縀十疋褂料素縀十件花綾一百疋花春綢一百五十疋湖縐二百疋花紡綢一百五十疋素紡綢六百疋大手帕一百方小手帕二百方各色衣線八百斤 
[教先蒙養]  
　　九江訪事人云江西廣饒九南道瑞莘儒觀察籌畫經費擬卽開設中學堂旋又捐廉在城鄉各處設立蒙學十處禮延師傅教育貧寒子弟並給以筆墨書籍等物札委劉程梁潘四廣文督理其事業已一律開館矣 
[五馬將行]  
　　蘇州訪事友人云新授鎭江府知府祥太守福到省後經上憲札飭赴任因於本月十九日詣各憲轅禀辭大約不日即須馳赴金山鐵甕間敷布新政矣 
[教習被辱]  
　　金陵訪事友人云簽分江寗候補知縣冷大令利南之室人爲江寗藩司吳仲懌方伯之女姪自方伯蒞任後時於昏夜出入藩轅本月十四日夜半由藩轅乘輿歸方伯派親兵四名護送行至江寗府署東街適陸師學堂教習黄君子和與邑紳夏孝廉仁溥公餞陸師學堂總辦兪恪士觀察赴東瀛筵散扶醉而歸中途相遇親兵喝令避道黄君不從親兵怒蜂擁而上將黄君從車中扭下輿夫更從而和之併力揮拳疾如雨點旋復曳至藩轅夏孝廉勸阻不從追蹤而至見黄君頭顱已破血若泉流而藩轅丁役猶攢毆不已急歴訴履歴喝令諸人不可行兇豈知署中人竟朦禀方伯謂黄夏二人夤夜酗酒恃勢妄爲方伯不及細察情由勃然震怒立飭發交江甯縣訊懲縣主盧大令貿然將兩君交典史看管詰朝謁見方伯請示機宜方伯大加申斥大令不敢置一詞黄君情不能甘一面電致其兄印鋆隆者一面遍訴同鄉之宦游於此者諸同鄉各抒義憤上達督憲劉峴莊宫太保十六日在籍紳宦陳御三太史貢芷濱主政晉謁方伯欲以魯仲連自任而方伯猶爲羣小所蔽靳不與通後經陶榘林觀察再四調停方伯亦有悔於心稍稍引咎始得瓦解冰消 
[湖隄拾翠]  
　　杭州訪事友人云天久不雨河水枯涸舟楫不通各貨往來須由陸運民間食米因之騰貴異常旬日之間每石加錢六百文貧苦小民何以堪此○省城加抽酒捐須值百抽三十文較之向章竟增一倍然市上零沽每斤僅加價四文未免不敷成本業此者因投赴府 
 
 

Page 3

 
 
署　求核减府尊宗太守慰以好言謂此項酒捐屬不得已之舉非特通省一律卽他省亦然萬難减輕爾等儘可加之買客業此者無可如何祇得再行集議酌加價值 
[蕺山話雨]  
　　紹興訪事友人云蠶桑爲絶大利源去歳各洋廠收買鮮繭多至洋銀二百十餘萬元是以本年業此者尤形踴躍日來各埠繅絲廠主已先後派夥來紹開設繭行并影戤洋商分投府縣署禀請保護○凡由杭來紹之客均須過塘附舟所携行李每被挑夫乘間攫去近日紳士目擊情形擬設官埠令若輩覔保報名編立號數然後給發腰牌以便旅人辨認誠杜弊之善法也○紹屬各山頗饒礦産嘗經泰西礦學家騐視謂爲五金悉備惜尚無人開采或偶焉試辦不得其法遂致成效難收近日撫憲任筱沅大中丞委東防同知劉鶴笙司馬頌年來紹分投察勘查明有礦處所一一造册詳報然後延洋礦師騐明由官撥欵開辦以濬利源 
[湓浦濤聲]  
　　九江訪事人云日前府屬屏封地方有鹽船拒捕情事廣饒九南道憲瑞莘儒觀察知之卽委汪芑孫明府前往查察○日前新委瑞昌縣土藥掣騐委員周少葵少尉查得司巡人等營私舞弊有以多報少及倒塡年月之事遂具禀省局旋經局憲委沈築夫明府來潯查察○郵政日漸推廣刻下内地饒州吉安贑州等府亦均舉辦以便傳遞音書○自九江税務司許妥瑪君患病後關務暫由華善君代理上月許君謝世經九江關監督端觀察派西人白君承乏以便總税務司赫鷺賓宫保遴選他買繼之○署九江城守營守備艾守戎定斌奉檄調署銅鼓營守備所遺城守營缺上憲委候補都司石都戎寳青署理而令葉君朗齋奉委代理千總已於日前捧檄履任矣 
[商辦騐花]  
　　日前英商老公茂紡紗廠騐花司事張某查騐花衣突被鄉民毆擊旋由經理洋人洛神飛禀知駐滬英總領事總領事卽柬邀二十三七鋪巡防局員邱友林二尹至署商請遴派勇丁極力照料一面照會蘇松太兵備道袁海觀觀察請移知江蘇撫標滬軍營管帶龍葆珊遊戎撥出勇丁二十名妥爲照料旣而觀察復札飭上海縣汪瑶庭大令保甲總巡朱森庭明府各派差役相助爲理昨日午前十點鐘時大令偕明府至騐花局詢明起釁情由隨赴二十三七鋪巡防局傳到花業公所董事程鼎面商整頓章程程言鄉人出售攙水花衣皆因各紡紗廠在鄉開設花行貪其價值便宜濫收所致竊以爲欲禁濕花必先禁各紡紗廠濫收方可刻已禀知道憲及美總領事請卽傳知各紡紗廠至於南市各花行向由職董主持已於前日會同商議如行中私收濕花一經查獲無論多寡概罰洋銀一百二十元如有深夜運花入行者罰倍之定章如此似已不可謂之不嚴矣大令謂各紡紗廠雖多洋商所設然作弊者皆係華人今本縣會同總巡大老爺籌商必免將鄉販罰鍰方可免於閙事旣而明府令將在滬各紡紗廠開列細單註明若者爲華商所開若者爲洋商所開呈候禀請道憲察核少選大令問邱二尹曰回來獲查濕花由何人審判二尹答稱道憲所委者係二十三七鋪巡防局員盛雨村二尹時適盛二尹在座聞之卽稱道憲旣專委二十三七鋪何以現由邱委獨判明府謂此事須遵委札而行邱二尹稱此係洋人函請派委者大令遂商之明府擬偕詣道轅將情禀復並詢明所委者究係何人一面令盛二尹亦赴道轅面陳一切 
[姦夫揮刃]  
　　前年有黄夀寳者贅於本城穿心河橋北首楊姓小烟館内成婚之後岳父母相繼世烟館遂由夀寳接開其妻愛鳳與縫工汪松林有私視丈夫若肉中之刺前日汪身懷利刃向之行兇衆烟客見之恐肇禍端將汪及刃交地甲沈益廷解送巡防局不知沈何以私行釋去夀寳遂投局控告局員楊聘侯二尹立卽傳沈至案責令將汪交出並提愛鳳訊懲 
[譯史回華]  
　　前者湖廣總督張香帥派兩湖書院教習劉君洪烈等六人航海赴日本繙譯各種經世之書兹已告成於昨日乘博愛丸回滬同日浙江某學堂總辦程觀察紹周所派譯史萬選青茂才亦附是船遄返 
[上海縣署瑣案]  
　　前日陳朱氏投縣訴寃縣主汪瑶庭大令研訊之下氏供稱小婦人係本邑人年二十有五丈夫陳寳春與蕩婦大寳私識不顧家用昨竟與大寳來家將小婦人毒毆以致受傷叩求騐明訊究大令飭官媒騐得腰際略有傷痕諭候提訊核奪○去秋唐阿茂黄小桂向寄泊日暉港之賣木梳船上人訛詐並攫取物件由捕拘獲解案經大令訊責發收攺過所禁押半年兹屇期滿由管所委員李二尹送回函請核示前晚大令提案究詰唐黄同供小的等均已知過不敢再犯叩乞施恩大令飭交地保保釋如再犯事逮案究懲○前日陳永全以高小二串拐孫媳孫女扭控縣署大令研訊之下陳供小的係江甯縣人向在江西某宦家當長隨家有寡媳素性不慧孫兒則在外營生不料孫媳魯氏及孫女六夀仔忽於上月二十三日被人拐去偵緝未獲嗣知係高小二及沈某誘匿來滬獲高向之盤詰云孫媳孫女均在南市江西會館附近某老虎灶茶樓上是以扭案求追魯氏供小婦人年二十有一時被丈夫毆駡故與小姑六夀仔同至上海傭工六夀仔供年一十有七向與嫂嫂和睦故願偕來高供小的亦江寗縣人向爲畫匠上月杪有沈某者挈魯氏及六夀仔來此託小的代爲租屋小的一時糊塗應允同住今沈不知逃往何處叩求恩鑒大令判將魯氏及六夀仔各掌頰五十下交陳領回管束高責二百板押候覆訊究辦 
[劉蘭階善士由南昌來函]  
　　敬啓者初二日抵潯後本擬尅期晉省因鄱湖水淺小輪旣難拖帶民船行駛益遲直至初九日始抵南昌由各紳董邀至清節堂暫住晤談之下悉此次江右被災之重實較蘇皖爲甚人口傷亡不計其數芬初時尚以爲求振套語至昨在途中目見數尸爲凄然者久之地值通衢猶且如此則此外窮鄉僻壤餓斃之多不問可知良以江省疉遭荒歉民食久已不敷卽遇豐收猶難補救况去年始而洪水爲災繼而旱魃爲虐赤地千里粒米無收困苦情形視前益甚前蒙深宫軫念災黎發帑五萬兩分别散給各大憲推布皇仁撥給錢米派員赴各處就近撫卹並在省垣設局平糶先期開廠施粥救荒之策不爲不周無如災區太廣公欵無多後難爲繼遂致餓殍載道老病婦穉于百成羣朝號飢民夕爲餓鬼凡此災情之慘非身歴其境者鮮不以爲言之過甚也目下粥廠又因無欵停止草根樹皮挖掘殆盡有食觀音粉以延殘喘者此粉出土中其色不一大祲之後隨處可掘諒由我佛慈悲不忍使斯民無噍類耳按自來春撫必以麥秋爲率目前旱象已成麥苗枯槁萬一春熟又復歉收則後患更難設想籌思無策寢饋難安竊思芬以菲才歴辦災振自昔年晉豫奇荒後當以此次贑災爲尤重而所携欵項僅敷一二縣振撫其餘被災之處尚多如須推廣開查必藉多方恊濟連日與官紳會議勸其籌集多貲保全桑梓一面由芬先擇尤查放以慰羣情議定先從南昌新建進賢三縣下手日後能否徧及殊無把握因思諸公頻年籌撫仁聲義聞無間遐邇江省犬牙相錯旣抱向隅之戚彌殷望歳之忱此後如有可以設法之處務乞不吝恩施源源佽助此尤芬與江右士民同深欣慰者也現在各振所擬湊解第二批振欵惟是搜羅殆盡殊有後難爲繼之慮伏求大君子於無可設法之中源源籌濟不勝急切待命之至[  上海陳家木橋電報局振所附志]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[漢水春波]  
　　漢口訪事友人云湖北沔陽人胡興保犯案纍纍歴經官憲飭拿日久未獲近又與伊于浪跡江湖迭犯重案事爲撫憲端午橋中丞所聞赫然震怒札飭各屬一體恊拿某日武弁徐升督同線　　其于獲諸頭潭口稟知中丞送縣訊辦亦可謂天網恢恢疎而不漏矣○漢口鐵路學堂域於地方不甚寛斂屬憲某觀察近擬就寳林菴左近擇地建造大厦專備將來造就人才亦可謂知所先務矣○省垣文昌門外繅絲局係督憲張香夀官保所設嗣以辦理不得其人賃與商人　　瑞　辦歴年規模大備獲利甚豐近爲日本人某甲垂涎意欲利權獨攬然已成之局恐未必肯授諸外人也 
[南市捕房紀事]  
　　邇有某商人在南市設立小輪船馬頭　將浦攬錢　毁去五十號巡街捕見之拘獲水手蔡連寳解至捕房捕頭令押候轉送馬路工程局禀請總辦翁子文太守訊究○前日偷兒張阿寳潛至生義馬頭長春醬園内竊取松柴携至馬路中適爲二號巡街捕所見拘至捕房捕頭令押候轉解工程局禀請訊究 
[英美租界公堂瑣案]  
　　日前如飛脚踏車行主李阿大被許阿三竊去鐵箱一口洋銀三十六元借劵八紙田單一紙報經包探王長桂將許拘獲昨晨解案請訊李投案請究許供田單已由小的向城内王洪生抵借洋銀十五元惟借票四紙尚存家内願卽檢呈包探竇如海禀稱此項田單小的已向王查明須付洋銀十元方可贖出讞員張柄樞司馬商之偉繙譯諭令李先付洋銀十元交竇探贖取田單所有借票候飭差吊出再行核奪○麥加利銀行某洋人控細崽閔阿炳竊取西式椅子及絨毯等物旋閔以洋人結欠工資洋銀三百餘元延律師畢道立控諸英總領事署訊據洋人認明欠欵昨晨捕頭令某包探將閔送案司馬研訊之下閔供小的並未行竊絨毯畢律師聲辯良久司馬商之偉君判令閔賠償洋銀四十元著洋人就工帳内扣去○薙髮匠楊山子因與王阿根口角拔刀刺傷其面經六百二十一號巡捕拘獲解案司馬判責二百板遞解鎭江原籍○日前怡和繅絲廠女工楊阿弟被同事王阿二毆傷兩目經二百六十二號巡捕拘獲解請訊懲司馬判令掌頰一百下○王黄氏竊得夏陳氏家銀首飾等物質錢報經包探劉阿炳拘獲解請訊懲司馬判令掌頰二百下原贓給夏陳氏具領○徐阿四康阿春串竊張阿寳兪倏生二家水烟袋眼鏡等物報經包探王長桂拘獲解請訊辦司馬判各責二百板遞解回籍○吳阿松行竊李長達王莊氏二家衣服銅壺等物報經包探李星福拘獲解案司馬判責五百板逐出租界 
[法租界捕房瑣案]  
　　上年十一月蔣李氏以謝昌安借去洋銀一千八百元圖賴不還將其妻方氏扭案請追讞員杜枝園大令訊明交人保出理處未幾方氏遣顧少良抱呈投蘇松太兵備道轅上控牽涉包探藉端留難等情道憲袁海觀觀察札飭大令訊供詳報大令兩次傳顧迄今未到昨日蔣李氏投案求追大令提方氏復訊方氏供小婦人實係王氏嫁與方姓雖與謝姘識早已離異謝所欠之欵應向謝追與小婦人無涉且小婦人尚被謝積欠洋銀四千七百元立有憑摺今亦無從索償大令著押候復訊核奪○上年十月金劉氏控朱楊氏誘拐義女等情大令訊得此女實因金劉氏勒令賣娼不從乘間逃出與朱楊氏毫不相干因諭令發堂留養候傳伊母來案具領昨日女母某氏投案大令著聽候傳女到案訊核○前年無錫掮客熊錦芳向德裕號主王萬購小麥七百餘石值銀二千一百兩運至天津銷售適拳匪肇亂藉口失去意圖吞没價銀控經大令備文關提到案訊供押追昨日王投案候示大令提熊覆訊熊供此項貨欵被客所欠一時實難措還尚求寛限大令怒其刁狡著拖下重責熊叩首求免大令著還押捕房限三日内繳銀延干嚴比○竊犯王金有陳阿大蕭銀寳王阿囝王桂芳均經包探解請大令訊供判各枷號一月昨日期滿命將枷開去各責三百板一并釋歸○偷兒王恒甫張阿四李阿金均經包探解請大令訊供判將王枷號一月期滿責釋張李各責三百板從寛釋歸 
[美租界捕房紀事]  
　　昨日午前瘋人某甲躑躅百老匯路中恣情胡閙適爲某號巡街印捕所見拘送捕房捕頭令押候解送公堂禀請讞員張柄樞司馬妥爲安插○昨日亭午時甬人陳阿紀陸阿方在吳淞路沈家灣左近某小茶肆中作葉子戱一言不合互相摺毆適爲某號華捕所見一并拘入捕房捕頭令各押乞丐牢半日以儆○前晚偷兒楊阿四掩入新記浜路某姓家竊取衣服若干件適爲事主所見扭入捕房捕頭令押候解送公堂禀請懲辦 
[來函照登]  
　　啓者昨接鎭江府許太尊函開子英子萱潤甫樂山錫五諸位善長大人均鑒接奉賜示並蒙匯下英洋一萬元拜領之餘感激無旣遵卽交由籌振公所照收仍照劉蘭翁經放冬振辦法由柳少雲兄督率同人開放春振擬於本月二十日起分往散給并囑將蘭翁放出振票收回務期核實無遺以仰副諸公再造災黎之德意伏念敝郡災區沿江極廣故需欵亦極多現當青黄不接之時春振尤爲緊要弟愧深凉薄累及四方惟有竭盡愚忱愼圖終始仍求俯賜垂諒接濟源源俾善舉得以完全皆出自大德所賜也臨穎悚皇無任跂禱待命之至等因敬乞登報伏祈公鑒並求迅賜佈施俾得隨時解濟出水火而登袵席是所望於海内仁人也[  上海陳家木橋電報振所謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年二月初十日京報全錄]  
　　宫門抄諭旨均錄前○蜀督奎奏爲舉行大計分别舉劾各員以示勸懲摺○盛京將軍增奏爲陳明丈放大凌河牧廠地畝章程摺○蜀督奎奏爲匯解貴州協餉片○黔撫鄧奏爲彚案請襲世職摺 
　　頭品頂戴兼署成都將軍四川總督奴才奎俊跪奏爲辦理川省本年大計分别舉劾以示勸懲攺題彚奏恭摺仰祈聖鑒事竊維三載考績所以證叙官方必須黜陟咸宜方足整飭吏治前准部咨自光緒二十四年十二月扣至二十七年十二月三年之期已屇應辦大計經奴才督同藩臬兩司按川省應保十五員定額秉公考核查有成都府知府阿麟器識宏深體用兼備調署夔州府知府事龍安府知府吳佐心精力果措置咸宜嘉定府知府雷鍾德志行峻潔清剛不俗調署涪州知州事華陽縣知縣鄒放才識練達堪勝繁劇調署巴縣知縣事升補涪州知州尚未覆准之温江縣知縣張鐸饒於權略才堪肆應調署安岳縣知縣事雅安縣知縣唐枝中任事實心孜孜求治彭山縣知縣康夀桐精明練達才具優長南充縣知縣袁啓麟勤政愛民循良之選調署梁山縣知縣事達縣知縣陳錫鬯精詳縝密幹練有爲富順縣知縣玉啓穩練老成盡心民事納谿縣知縣許時甲守潔才長勇於任事雅州府教授喻炌年富才優講求時務安縣教諭江維斗品端學粹士林欽仰梁山縣沙河浦縣丞嚴炳謹愼明敏辦事認眞簡州龍泉驛巡檢謝松年安詳謹飭緝捕勤能以上十五員政績懋著堪膺卓異之選均應薦舉以勵人材又查有不謹官二員粱山縣知縣余之煜聲名平常物議難息洪雅縣典史稽存源官箴不飭聲名甚劣罷軟官一員中江縣訓導王文煃步履　艱不能起跪浮躁官二員閬中縣教諭唐燮元性情浮躁王論欠孚鹽源縣典史錢人傑任性喜事不安本分以上五員均係庸劣衰老亟應據實糾叅以示懲戒其餘循分供職不入舉劾者開列職名註考送部至藩臬兩司亦經奴才出具切實考語照例咨部彚核具奏除將洊舉各員履歴事實叅罰案件逐一查明造具清册分咨核辦外所有辦理本年大計分别舉劾緣由理合遵照新章攺題彚奏恭摺具陳伏乞皇太后皇上聖鑒敕部核覆施行謹奏奉硃批吏部知道欽此 
　　奴才增祺跪奏爲謹將丈放大凌河牧廠地畝章程繕單具陳恭摺仰祈聖鑒事竊承准軍機大臣字寄光緒二十七年七月二十四日奉上諭增祺奏奉省需欵孔亟擬將大凌河牧廠招墾收價以裕餉糈一摺據稱奉省兵燹之後用項紛繁奏請恊撥緩不濟急錦州大凌河牧廠一律招墾可得銀數十萬兩於目前急需不無裨益馬匹變價及草豆節省銀兩解供要差亦可無誤請將牧羣官丁攺爲經制官兵一體交價報領升科將牧地准予弛禁等語所奏尚屬實在情形著照所請由該將軍遴委妥員詳愼開辦並將未盡事宜酌定章程奏明辦理將此諭令知之欽此欽遵當卽恭錄分咨查照並遴委花翎候選知府李淦爲總辦帶同各員役前往設局丈放察勘土地肥瘠分别酌定荒價旋據禀稱大凌河牧廠地叚東西斜長約六七十里南北約二三十里不等其中膏腴沃壤固多而濵海堿灘及磽确之地亦復不少兹旣一律丈放自非量地之高下定價之等差不足以昭公允現將該廠平地分爲四等山荒另分爲三等其附近牧廠私自展墾之地均令從實報出覆加勘丈仍准原户按照上地交價報領至牧羣官丁前摺業經聲明於此次招墾地内准其一體交價報領不願承領者聽其自便通計該牧廠已丈地約四十六七萬畝之譜其私墾熟地曁山荒尚不在内現經丈放過半收價已逾五十餘萬兩頗濟目前之急而報領者仍復接踵而至惟承辦各員當此萑苻未靖之時奔走於冰天雪地之中勘辦甚爲妥速不無勞勩足錄應俟撥放完竣再爲請旨擇尤從優給予保奬以示鼓勵除牧丁攺爲制兵及馬匹變價另行妥酌奏明辦理並分咨查照外謹將現定章程繕單恭呈御覽懇請飭部立案謹此恭摺具陳伏乞皇太后皇上聖鑒訓示謹奏奉硃批該部知道單併發欽此謹將丈放大凌河牧廠地畝酌定章程繕具清單恭呈御覽計開一酌定地價查該牧廠地勢北高南下其近北者多膏腴近南者多鹹鹵現定上地每畝收庫平銀二兩一錢中地每畝收庫平銀一兩四錢下地每畝收庫平銀七錢最下如鹹鹵之地每畝收庫平銀二錢八分至於山荒地非平衍且多零畸磽瘠非有力者之所願承領其報領者半皆貧民自非分别减價不足以廣招徠而示體恤現將山荒亦分爲三等上等每畝收庫平銀二錢五分中等每畝收庫平銀一錢七分下等每畝收庫平銀八分四釐務使地無棄土藉以養育貧民免致私相展佔一設局派員查該處比東西流地叚較小自無須多設分局現祗在省城設立總局一處派員兼辦以節糜費於該處設立行局一處因待欵孔亟不得不多派員弁從速開辦所有行局總帮辦以及各員弁夫役應支薪水車價辦公心紅紙張一切雜費另行開單咨部立案一酌留鎭基查東西流水丈放圍荒均豫留城鎭基址該牧廠南濵大海西北距錦州府城甚近東北有大凌河北有雙塲甸西有杏山皆集鎭市易之所閭閈相望自勿庸另留城基其集鎭只酌留一二處便可與各處聯絡一私墾各地非止一年現令從實報出復加勘丈仍准原户報領按照上地每畝交庫平二兩一錢均請免追從前花利倘敢隱匿抗違不報或以多報少卽行撤地另放以剔宿弊而昭核實一繪造圖册查丈放地畝必須繪造圖册方有考查免滋弊竇現飭該局均經按户繪造魚鱗圖册將來以之稽征可無隱漏且可杜影射爭訟之弊一酌收辦公經費現當變亂之餘諸物昻貴所有設局派員以及役食車馬薪餉繁費百端擬援照東流水圍荒收價章程於各荒地正價之外統收取一成五釐經費仍須核實開支餘悉歸公奉硃批覽欽此 
　　奎俊片再查川省官運鹽局每年認解貴州恊餉抵捐共銀十六萬六千兩又每年認解代收貴州鹽税釐銀十八萬兩業已解至光緒二十七年秋季止在案兹據司道等詳稱光緒二十七年冬季分應解貴州恊餉抵捐銀四萬一千五百兩又代征税釐銀四萬五千兩均已如數提撥分三次發交天順祥商號匯解貴州藩庫交收以足本年冬季應解之欵詳請奏咨前來奴才覆查無異除分咨外理合附片具陳伏乞聖鑒謹奏奉硃批户部知道欽此 
　　頭品頂戴貴州巡撫臣鄧華熙跪奏爲專章彚案請襲世職恭摺仰祈聖鑒事竊查前准兵部咨議覆湖廣總督條奏内開君襲世職應一體攺爲彚奏等因遵辦在案兹據布政使邵積誠詳稱據麻哈州詳稱請襲雲騎尉文士　年二十六歳係陣亡麻哈州增生文明健之胞姪因文明健陣亡乏嗣以胞姪文士華承繼遵例請襲又據平越直隷州詳稱請襲雲騎尉楊元釗年十八歳係陣亡把總楊國泰之胞姪因楊國泰陣亡乏嗣以胞姪楊元釗承繼遵例請襲又據貴定縣詳稱請襲雲騎尉王殿樑年二十二歳係陣亡把總王用禮之胞姪因王用禮陣亡乏嗣以胞姪王殿樑承繼遵例請襲各等情造具册結由司先後詳送前來臣查定例承襲世職令嫡長子孫承襲如無嫡長子孫許令弟姪應承繼者承襲又承襲雲騎尉年已及歳免其送部令該督撫騐看具題俟題准後就近發標學習支食全俸各等語今應襲雲騎尉文士華楊元釗王殿樑三員均與定例相符經臣查騐無異除各員親供宗圖履歴册結先經咨送部科外謹遵照新章彚案恭摺具奏伏乞皇太后皇上聖鑒飭部核覆謹奏奉硃批兵部議奏欽此 
 
 

Page 14

 
 
[光緒二十八年二月十一日京報全錄]  
　　宫門抄諭旨均錄前○桂撫丁奏爲大計特叅不職劣員摺○順天學政陸奏爲恭報考試畿南各屬歳科並舉情形並籌辦錄遺事宜摺○又奏爲調考優生片○黔撫鄧奏爲籌欵撥作鉛本以資採辦片○又奏爲整頓練軍武員片 
廣西巡撫臣丁振鐸跪奏爲特叅不職劣員以飭官方而肅計典攺題爲奏恭摺仰祈聖鑒事竊光緒二十七年十月十三日准吏部咨本部具奏前來等因相應刷單知照計單内開吏部謹奏查定例各省官員大計三年一次吏部於舉行之年請旨通行各督撫府尹等遵照辦理各省藩臬兩司令該督撫出具考語繕具履歴清單咨部由吏部彚核具題其道府以下等官該督撫將應舉應劾之員分爲二本先由通政司送内閣具題奉旨後吏部會同都察院吏科京畿道考核題覆奉旨後將應行引見之員行文調取令該督撫按限給咨赴部又定例大計卓異按省分大小缺分多寡州縣以上至道員計十五員内准薦一員教職佐雜計一百三十員内准薦一員教職佐雜人數較多惟不能劃爲兩項亦不得全舉一途以致偏枯又定例六法人員除奏明展限省分另行辦理外其餘各直省令該督撫府尹等於本年封印以前具題按照程途遠近統於次年開印後到通政司衙門通政司卽日送内閣内閣於二月初十日以前具題奉旨後吏部會同都察院吏科京畿道於二月二十日以前題覆開缺如有遲延卽將何衙門承辦遲延之員題在京事件遲延例議處各等語今自光緒二十四年十二月起至光緒二十七年十二月三年之期已屆其各官員大計卓異者應行按額薦舉佐雜教職亦不得全舉一途其有干六法者應照例統爲一本叅奏仍令該督撫等將不謹浮躁等官俱確按實蹟詳細登註不得籠統叅劾照例於光緒二十七年十二月内具題臣部於光緒二十八年二月内會同都察院吏科京畿道察核仍令將藩臬兩司出具考語繕造履歴清册一併咨送臣部查核彚題俟命下之日通行各直省一體遵行再此案例應專案具題今題件均已攺奏是以一律辦理合併聲明謹奏光緒二十七年八月初五日拜發今接到原摺八月十六日奉硃批依議欽此等因遵照在案臣查得官員三年大計所以澄敘官方爲激揚鉅典兹當光緒二十七年舉行計典之期除將藩臬兩司秉公塡註考語造具履歴清册照例另文咨送吏部彚奏外臣謹會同兩廣總督臣陶模將所屬廣西省大小官員矢公矢愼詳加體察務期舉劾得宜勸懲悉當以仰副我皇太后皇上整飭官方造就人才之至意除才守兼優賢能素著堪膺卓異者另摺奏薦外今察看得不謹官四員請調西林縣知縣永湻縣知縣黄正權准調凌雲縣平樂司巡檢永湻縣南鄉里巡檢李紹薪陽溯縣教諭農慶龍荔浦縣教諭黎土嶼浮躁官一員羅城縣知縣陳濟坤罷輭無爲官一員岑溪縣知縣盛鴻勳才力不及官一員柳城縣東泉鎭巡檢李遇棠等七員均係有千六法兹據布政使張曾敭會同按察使希賢及各該管道府州縣揭報前來核與臣等察訪相符以上七員或操行近汚或嗜和忘職不堪師表或氣浮言僞玩誤地方或身弱多疾聽斷疏懈或才具平庸輿情不治均屬有乖職守未便任其戀棧理合將各該員事蹟逐一開列繕具清單專摺奏叅請旨分别議處以肅計典除卽行委員摘印接署勒令離任外謹會同兩廣總督臣陶模恭摺具奏伏乞皇太后皇上聖鑒勅部該覆施行謹奏奉硃批吏部知道單併發欽此 
　　兵部右侍郎順天學政臣陸寳忠跪奏爲恭報微臣考試畿南各屬歳科並舉情形及籌辦錄遺事宜恭摺具陳仰祈聖鑒事竊臣於上年八月初五日專摺具報出棚開考日期奉旨知道了欽此遵於是月二十四日出試定州隨調考保定各屬歳科完竣後卽日馳赴大名行抵順德途次恭值鑾輿廻蹕與地方官吏敬謹郊迎仰蒙召見一次訓示周詳併頒賞食物等件慈恩優　榮幸莫名臣卽於恭送聖駕之時在郊次叩頭謝恩嗣往大廣等處辦理三府試事約二月中旬告竣擬順道按試趙州隨往河間考試併調考天津府屬統俟歳科一律完竣後再行回試正定豫計時日當已在夏秋之交自應赶辦本屇鄉試錄遺及考試優貢各事宜查向章遇有鄉試之年學臣按期回京就便斂科送考現在順天鄉試已奉諭旨借闈河南各屬遠近不一均應赴試豫省未便拘守舊章來京收考正定爲畿　適中之地卽擬在彼借棚考試一俟該屬歳科試畢卽行舉辦惟試期甚促順直地方遼闊未經臣按試之處尚多自應以前任舉臣張英麟科試前　之人一體錄送鄉試以示體恤臣俟錄遺事竣派員齎送名册前往河南卽行回京所有微臣考試畿南各屬歳科并舉情形及籌辦錄遣等宜謹繕摺具陳是否有當伏乞皇太后皇上聖鑒訓示謹奏奉硃批知道了欽此 
　　陸寳忠片再查上年因順天鄉試停辦應調考各屬優生前任學臣張英麟亦未及舉行自應由臣補行考試現擬於錄遺之前卽在正定調考惟向章於學臣考取正塲之後並令同順天府府尹府丞覆試一塲今旣未便在京調考可否由臣校定正備取各優生名次卽將試卷一體齎送來京交順天府覆閱之處是否有當謹附片陳明伏乞聖鑒謹奏奉硃批著照所請該衙門知道欽此 
　　鄧華熙片再臣准户部咨查户工兩局自攺鑄當十大錢以來需用白黑鉛斤較多所有雲南礦務公司代黔採辦京鉛自應仍舊辦理相應飛咨督辦雲南礦務唐炯卽飭公司將代黔採辦鉛斤仍照舊章辦理所獲若干儘數運交黔局由貴州委員運京交收以資鼓鑄並將採辦數目隨時報部查核等因當卽咨明督辦雲南礦務臣唐炯查明辦理並行藩司遵照在案嗣據該司邵積誠詳稱查黔省歴年辦運京鉛共墊銀十一萬五千六百餘兩現在庫欵支絀無項籌墊經臣電請户部發發解黔以資辦運旋准部臣在於雲南蒙自關税項下撥銀五萬兩當發公司鉛本銀四萬兩又貴西道應發由廠運水運脚銀一萬二千六百兩核計撥欵不敷支用尚須設法籌墊今據公司辦交白黑鉛六十萬斤由司詳委試用知府潘家懌赴瀘領兌解京應用所有由永運瀘水脚京運委員養廉及接續辦解京鉛鉛本運脚銀兩在在需銀支發必須預籌的欵匯黔備支方免停滯值此庫儲空乏籌墊鉛本十餘萬未蒙撥還實在無欵再行籌墊現准户部奏咨酌提黔省代收秦晉捐欵二成銀四萬八千三百二十二兩八錢解京以濟急需該司以黔省奉飭辦解京鉛有關京師鼓鑄亦係要需與其由他省指撥京鉛工本不若請將此項酌提捐欵銀兩作爲奉撥解充鉛本以期便捷而免周折等情詳請核奏前來臣覆查該司所議捐欵撥作鉛本各情實因庫藏告罄切籌的欵以資採辦而供京運起見是否有當謹附片具奏伏乞聖鑒訓示謹奏奉硃批户部知道欽此 
　　鄧華熙片再管帶貴州西路前營練軍補用遊擊滕創仁率領所部隨同西路分統補用副將范德元防剿游匪因不聽調遣且練軍缺額經范德元禀呈臣卽派統領中路各營練軍上江協副將徐印川親往確查點騐據禀稱分統范德元札調該管帶駐紥馬黑小河口要隘現有卷可憑該管帶輒推未經奉文並不往紥及至點騐該軍缺　甚多在哨長出缺逾月未請稽充中副哨長係以其子充當且該管帶明知查點避匿不見等情覆禀前來臣查該管帶滕創仁隨同防剿遊匪乃不聽副遣侵　額　　臣派員往查復敢避匿實屬不法未便稍事姑容除另行派員管帶西路前營練軍外相應請旨將補用遊擊滕創仁卽行革職嚴究以徵頑劣而　軍紀是否有當謹附片具陳伏乞聖鑒訓示謹奏奉硃批著照所請該部知道欽此 
 
