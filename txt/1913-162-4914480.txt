# 1913 - 162 - 4914480

 

Page 1

 
 
論說 
[蒙古政治攷（三續）]  
　　第三職權理藩部監理蒙古青海西藏之行政凡關於其朝貢封爵刑罰之職權皆屬之 
　　（一）掌封爵之權内外蒙古諸藩部之王公台吉等有受世襲封爵之權然亦有因其勳績忠勤過失之如何而於其襲爵之時降一等或二等者亦有不降等隨其原有之爵而襲之者理藩部有就是等各王公台吉而考察其行爲如何以上奏據敕裁而酌定之職權 
　　（二）掌刑罰之權對於内外蒙古王公台吉塔布囊以下之犯罪由理藩部判决此裁判不適用大清律例之刑法規定依大清會典事例第九百九十六七卷之刑罰法而執行之者惟死刑不在此限 
　　會典事例所認之犯罪行爲如左 
（一）違禁採捕 
　（甲）私入禁地而盜牲畜者 
　（乙）入圍塲内而私買家畜類者 
　（丙）在圍塲内狩獵者 
　（丁）盜伐圍場材木者 
（二）人命 
　（甲）在圍塲内之犯人 
　（乙）傷鬭爭人之眼或折人之四肢者 
　（丙）毆打致死 
（三）失火薰野獸之窟穴而致失火者 
（四）略賣誘拐賣買婦女等者 
（五）犯姦 
（六）雜犯 
（七）斷審 
　　對於以上之犯罪有鞭打之法以爲刑罰如所謂一個月一百或二個月一百焉又如所謂九九九八九三九一焉依犯人之身分或依犯罪之性質定之然在普通刑罰許以家畜贖罪至如重大如死刑之犯人則送之北京審判理藩部大臣於終審而列席審判 
　　其在清季則是等之法規實際殆皆不行非事件稍爲重大而與他旗間相關連之交涉問題則扎蕯克判决之而無申請於理藩部者理藩部無檢察之實力各扎薩克自對於其管轄區域内之犯罪而專斷加罰即如死刑尙有獨斷之者理藩部雖對於該王公自犯之罪亦幾有不能着手之勢焉 
　　（三）掌朝貢之權蒙古王公台吉對於北京朝廷有與年班而朝覲之義務當朝覲時有獻納地方方物之義務理藩部當應酬饗宴之衝又司給俸於此等王公台吉等事 
　　（四）監督行政之權理藩部有指揮監督蒙古内政之權駐在各要地之派遣官實際執行其指揮監督者也但軍事外交派遣官之任免則非理藩部之所管 
　　由此觀之在法律上各種薩克惟於其權限内有行政權者也（未完） 
要件 
[工商部試辦地質調查說明書]  
　　吾國地大物博人衆民勤礦産之富土地之肥山澤之利甲於全球誠所謂天府之國也近十年來憂時之士莫不知生計窘迫之可虞棄利於地之非計於是大聲疾呼空言鼓吹者有之奔走經營集資實行者有之至於今日實業之不可復緩舉國中稍有知識者類能言之矣然環顧全國生計之窘迫如故也實業之不發逹如故也新創之事業僅能支持者十不得一二完全失敗者十必且八九而舊事業之不能自立日就衰敗者又踵相接焉推求其故曰資本之不充也交通之不便也人才之缺乏也道德之墮落也凡此衆因有其一即足以爲實業之大障吾國今日殆兼而有之其不能發達也固宜然假使今日資本充足交通便利人才豐富道德完固其足以望實業之發達乎曰必先從事於地質調查盖凡所謂實業者無不取材於地今徒曰地大物博而不知地若何大物若何博於實際無益也夫欲興礦業必先知礦質之優劣礦床之厚薄欲籌農林必先知士性之肥瘠山川之形勢固不待智者而後知也然竊以爲處吾國今日之情勢尤不可不從事於調查者蓋又有别因焉何以言之曰吾國今日地利無窮而資本有限以有限之資本營無窮之事業不得不擇此事業中之獲利最厚者而先治之以爲實業發達之根據今苟不先調查全國之利源而統計之比較之則又何從預測何者獲利厚何者獲利薄乎不特此也今日有識之士咸謂私人資本不足必仰給於國家國家歲入不敷必求助於外債外債不可濫借必歸權於中央是誠然矣然中央欲以有限之外債供各省無限之要求則勢有所不能若拒此而允彼則又啓爭之道也譬如川有石油陜亦有石油石油之可獲利夫人而知之也故川人曰中央借欵必先用之於川陜人曰必先用之於陜而中央借欵之可以供開採石油用者其數固非甚詎以之營一省之油且懼其不足分之於兩省則必將兩敗故中央不得不統計全局之利害揆其輕重緩急而先後之然苟非調查有素確知兩省油質之優劣區域之廣狹開採之難易運費之貴賤則又何以服爭者之心乎且吾國今日以私人資本從事於礦者固非全無也政府縱不能補助之亦必有確實之知識然後可以監督之使不爲不肖者所利用澳洲産金最多地也然澳人嘗曰近五十年中澳洲所出之金可以築一覬旋門而有餘然資本金之消耗喪失其數殆倍之其所以然者澳洲昔極荒僻奸宄之徒往往借採礦爲名號召資本以爲乘機攫利計今吾國人心之腐敗股東之愚魯法網之疎漏不啻十倍於澳洲而一般之心理又習聞吾國天産之豐富以爲隨地皆利有苗必旺以至爲不道德者之所乘其流弊有不可勝言者若政府有負責任之機關專從事於調查則不特可以爲政府之顧問使能盡其監督之天職且其圖籍報告皆可爲資本家參攷之資料彼營私欺人者亦將無所用其技倆矣然所謂調查云者非特集十數才智之士搜中外圖籍之關於地質者而抄襲之也又非特簡一二科員技正分赴各地諮詢舊日之礦工知事之父老而略爲記載報告也蓋必簡富有學識經驗之士携斧斤入山澤而從事於實地之測驗歸則出其所得於山野者窮年累月而研究之製圖立說以供實用故其事非一朝一夕之所能成功蓋嘗以歐洲地質調查局之成績計之每人每年約能步行六千里所測之地約一千方里吾國地面廣大且無可用之地圖單以本部言其 
 
 
 

Page 2

 
 
面積約共十五兆方里以十年爲普及全國之期則共需調查員千五百人單以調查員之薪水計則年需三百餘萬其器具圖籍印刷旅行等費尙不在此數焉然歐洲各局之調查皆極詳細可用以繪一萬分之一之圖故需時日如此之久今若分全國爲三區其礦産豐富不日可望發逹者爲第一區交通便利有關於實業者爲第二區交通困難無實業之價值者爲第三區於第一區中爲詳細之調查繪圖以二萬分之一爲準第二區調查稍略繪圖以十萬分之一爲準第三區則僅調查其大概以繪二十五萬分之一之圖統計吾國地面屬於第一區者不足十之一屬於第二區者不過十之三屬於第三區者約十之六七今若以十五年爲期首三年爲試辦期第三年後逐次增加調查員若干人地質之外同時從事於地圖之測量至十五年可望普及全國夫如是則調查有詳略著手有次第雖不能爲最後之報告而實可爲他日詳細調查之根據而爲實業發達之先聲今謹就試辦期中所應籌畫之事而分言之如下（未完） 
時評 
[說兩（時局心理談之四）（無名）]  
　　一地有一地之情形一黨有一黨之主張一事有一事之辦法一人有一人之主見强國也福民也中央也地方也激烈也穏健也各執其一而不可以相混者也苟行之而以其道爭之而合乎理則各行其是而於國無害也 
　　然而今之人行之而不能以其道爭之而不能合乎理則國危於是而不欲危其國不得不取各執其一者分而兩之而用其中焉是之謂調停人調停人者處於兩者之間而無偏於兩者者也 
　　然而今之所謂調停人又不能無偏遇執國政者言强國遇倡民權者言福民遇中央言集權遇地方言分權遇激烈者言激烈遇穏健者言穏健是之謂兩面討好兩面討好之人如之何能調停又有甚於此者遇言强國者則詆福民遇言福民者則詆强國遇言中央者則詆地方遇言地方者則詆中央遇言激烈者則詆穏健遇言穏健者則詆激烈是之謂兩方挑撥兩方挑撥者更不能調停嗚呼一不能守而求其兩兩之害我中國也甚矣 
專電 
　　北京電今晨衆議院秘密會段陸出席係說明俄約條欵求同意者前日上午段陸曾特訪參院議長亦以此事該所商條項雖甚秘密但曾有人見俄使館人詢及彼出該館所譯之俄庫約示之謂即以此爲根據但其譯本與已流布之英漢譯本皆小異綜之蒙之一部歸蒙自治已成確聞但所傳經緯界限及已簽押說不可信 
　　北京電國民黨昨宴各省商會代表於中華飯店歷述該黨係反對違法非反對借欵不可信他黨揑造但此又與覃振李肇甫前此在議塲中所聲明致引起盧元弼毆人事者相反進步黨亦同日讌之 
　　北京電報載暴烈黨又派楊政沙漢章赴武漢重組機關十九被軍警在丁公廟抄獲供係奉黃及季雨霖之命來鄂其票布圖記云我中華自黃帝開基迄今五千餘年皆以專制治世皇恩帝德而德盛者天與人歸惟前清異族溷宰中華暴虐我民我同胞等憤嫉思鋤死傷殘辱始以性命復漢我民以爲可免專制享共和之福詎一切辦事人員恃有權力任行苛刻忘倡義之勞且一切行爲較專制時代尤甚百姓怨聲不絶願我等禱祝上天誓掃逆賊從改法度以保生民幸甚上署天運癸丑年下書協理施堃山收執 
　　北京電九江另有一公民會自漢口電訴陳蔡兇擾請誅之江西國民聯合會則又電訴李督破壞謂沿江則列戍連營内地則徵兵括餉移救災之粟留充軍食截商民之欵禁止貿遷 
　　北京電昨日進步黨成立會到千五百餘人梁任公孫武王印川並有演說秩序甚整 
　　北京電北京保商會係全體商人所組織初一在魯省會館開大會演劇賀進步黨成立 
　　北京電風流案被告律師以該廳前此要求証人到案及到案始則拒絕繼則恐喝顯庇原告陳振先請求廻避 
　　北京電章太炎前日到京住金台旅館 
　　杭州電亂黨圖逞防範極嚴地方安謐 
　　南京電應省長現飭財政司議訂各縣知事征解丁漕滯納處分並懲戒章程作爲臨時單行法 
　　南京電參議員陶遜聞不日返寗謁都督省長陳述要政 
　　南京電軍政司長盧鹿萍第二師長章駕時昨偕來寗 
　　南京電江蘇全省中學業經敎育司規定應設十一處此項經費已由省議會通過聞暑假後一律舉辦 
[特約路透電]  
　　北京電政府忽於昨日將中俄外蒙條約咨交國會核議今晨（三十日）兩院曾開秘密會討論此事國務員亦有出席者聞兩院頗贊成該約已付特别股員會審查該約注重恢復中國在蒙之地位其條件較外間前所豫料者大爲優美蓋俄國已允承認外蒙爲中國土地而關於内蒙各節亦極滿意且約中並未述及秘約二字亦未以特别權利讓與俄國現信該約必可得兩院之同意 
　　北京電敎育總長已命開除京師大學爲首發起此次風潮之學生八人 
　　北京電駐京德使昨日辭别袁總統相談極歡今日袁總統以古磁數品贈與該使及其夫人並望彼等早日回京 
　　成都電胡督接袁總統來電謂贊成五國借欵之各省應各派代表一員來京故卽密派其會計員張偉伯（譯音）赴京各報皆載評論質問胡督何故不以此舉商之於衆 
　　貴陽電此間派兵三千開往銅仁陽稱因彈壓湘人爭礦之故聞廣西亦派兵至湖南邊境 
　　成都電胡督因患痔漏經華醫診治無效日須俯伏故擬辭職 
　　成都電商界現仍受軍用鈔票之累現望北京助欵挽救市面否則市况必不堪設想 
[譯電]  
　　北京電參衆兩院曾於本星期二四兩日開秘密會議叚祺瑞陸徵祥均出席聞係討論中俄外蒙交涉來往之公文 
　　北京電據英文北京日報載稱英使朱邇典通告外交部皖湘魯三省行將作爲禁絕罌粟之地 
　　北京電進步黨今日（二十九日）開成立會選定黎元洪爲理事長王賡梁啓超伍廷芳那彦圖蒲田英湯化龍孫武王印川爲理事 
　　北京電黎元洪委託孫武代理進步黨理事長 
　　北京電袁總統曾派專員往促參衆兩院議長從速組織正式政府 
　　北京電參議院議决嗣後議員提出動議須照本院規則第二十五條於開會前將其理由紀録簿中俾定議事日程 
　　倫敦電中華實業銀行擬募資本法郎四千五百萬枚現已刋布發起書中國政府允助該行振興中國實業 
　　美京電財政股員會主席西芒君宣稱稅則議案内所列美國輪船運入之貨減稅五釐一欵俟與威爾遜總統會晤後卽將删除 
　　鈕約電前美總統羅斯佛君近控某氏毁壞名譽日者開庭辯論時前充羅君國務次長克洛林君偶爾證明羅君命美國艦隊環游全球以弭戰禍美國海軍若實佔優勢則日本自不致與美開戰其理甚明此乃羅君消弭戰禍之計畫云 
　　柏林電俄國内閣已允减收由俄國發往日本及由歐洲轉逹東亞之電報費 
　　俄京電俄皇俄后已率眷屬啓程出游維那堤米爾及莫斯科等各城 
　　柏林電希臘已願簽押塞國亦將宣布此意 
　　倫敦電聞希塞兩國已獲有充分之保證將來召集歐洲會議審查細則時准兩國入會辯護特别之要求故料和約簽押一事不致續起周折布國之急欲簽定該約說者謂其擬早與土國息爭俾以全力對付希塞兩國此事頗爲可慮布國陸軍黨之熊度極形强硬自信力能推倒其餘各邦 
　　塞京電塞惟亞首相派西克斯君在國會宣稱塞政府曾於二月間要請布政府按大局意外發展之情形修改塞布秘約俾免列强有干涉各邦互分戰利品之舉卽由布政府拒絕塞政府近復行文申請布國當可顧全友誼歡然允從塞布秘約中規定塞國當在亞德里亞海得一口岸此事旣爲列强所阻理應由布國賠償塞國之損失且自開戰以來局勢大變塞國邊界不得不與希臘接壤以便與薩洛里卡相通布因欲舉亞德里亞洛堡城及該城以東之地一再延宕戰事且求助於塞塞卽出兵助之於塞拉斯條約之中並無應行此項舉動之明文塞以援布之故增募大軍十萬名並以布國所無之新式攻城砲隊爲布馳驅或請塞國放棄亞德里亞海口岸之要求勿出兵援助布國則擬以薩洛里卡及伐達河國可謂無負於布云云塞京現已嚴爲戒備軍官休假者均已調回各鐡路悉供軍用惟輿論皆謂布國終必允塞要求修改秘約 
　　布京電此間聞塞國首相之宣言大生惡感現望塞布兩國首相於星六日會晤後大局當有轉機 
　　柏林電布國已下動員令其進行辦法與上年九月間耜同俄國現願作塞布兩國之調人惟要求兩邦卽行弛解所徵之軍隊維持巴爾幹之聯盟以爲條件之一 
　　倫敦電布國將於明日（三十日）照原文簽定和約英國外相葛雷君今日下午語各代表謂和約定於明日簽押並問彼等願否照簽此語隠示塞國宣言正約簽押之前須由其承認一節擬候草約簽後再爲計議也土耳其代表亦與布國同意擬俟簽定和約後再爲討論其他各事塞希兩國今日下午開會討論事件布國並未與議因不願再起異議稽延時日也 
要聞一 
[中俄交涉之探索]  
[  （北京特約訪員一葉子）]  
　　蒙古問題中俄間屢爲交涉久未能决邇來依然擱置不見有何等解决之方法我政府因庫倫活佛使陶什陶在内蒙一帶脅迫懷首鼠兩端之王公服從庫倫政府且揚言大舉南下之師乃使熱河都統熊希齡與張作霖何宗連張紹曾通盤籌畫嚴爲防範同時將駐守於烏珠穆沁之毅軍約一營退居於多倫諾爾當時卽有俄蒙混雜之軍一隊到烏珠穆沁駐屯於毅軍之舊壘於是張家口方面一時盛傳中俄之交涉成有俄國三條要求民國政府已經承認之說然此非事實純爲推測之謠言而已邇來政府因借欵交涉之繁忙簽印後議會之反對反抗舉動之江西問題遂至蒙古問題無暇顧及矣 
　　五月上旬中蒙之軍在經栅（去張家口四百里）衝突華兵戰敗駐於逹里泊西部一帶之第一鎭步兵一營馬兵一營第三鎭步兵一營騎兵一營宣化府巡防騎兵前營察哈爾騎兵二營退守於打馬諾爾巴圖營子一帶地方又相傳爲中央政府承認俄國政府要求之結果於是謠言益甚且有謂中央政府欲對於江西爲武力之解决故特先絕北顧之患因是對於蒙古問題僅僅主張置辦事代表一人於庫倫其餘則悉許俄國之要求承認蒙古之自治云此事在中央政府有此意想與否不可知而對於俄國則固未嘗有此事實也然在俄國言之亦决無終置之不問之理且有隙可乘則常不肯輕逸其機會徵之俄國以賠欵問題牽掣政府之例其情已見則彼俄人見中央政府爲江西問題所困迫已陰視爲一不可失之機會於此不起而實行或恐未必無後悔又中央政府卽無因江西問題起釁之意然事端忽發於意外必欲斷後顧之患以爲對抗之策者或者因此而遽欲爲解决焉未可知也 
　　凡此種種遂至喧傳中俄交涉有所謂俄國僅承認中國置權限狹小之中國代表者一人其餘悉許俄國要求之說矣不寗惟是中國政府並未全然承認俄國之要求俄國公使已於二十一日語北京英文日報訪員卽此亦可推知其事實矣至據俄國方面之所聞則有謂蒙古之自治實由於時代之要求中國政府不能不承認因此之故俄國政府蓋以爲無須急爲催迫者惟無故遷延交涉自當催求不止且以爲遷延亦非中國之利者若夫外蒙自治之區域問題當由於庫倫政府之意思定之而非俄國之所當言云云 
　　就以上觀之目前之交涉所磋商者尙在派遣代表者之權限問題如外間所傳述恐尙非事實也 
[二十六日之參議院會]  
　　二十六日下午兩點二十分鐘振鈴開會副議長王正廷主席議員出席者一百五十一人副議長云今日張議長因事請假由本員代理又新到議員二人由秘書抽定席次一百三十及卅二號又謝持因病請假十日（衆贊成）由秘書長報告王人文辭職書及國務院咨文畢議長云請討論朱兆莘云報告文件理由不甚充足本員不贊成王家襄云本員以爲亦不能照院法說明今院法尙無規定何得標準（衆鼓掌）朱兆莘云本員贊成之俟院法規定後再行審定此辭職書有無理由議長云可否俟定妥再辦（衆贊成）陳銘鑑云彼辭職書本院暫行收受不過緩辦（鼓掌）議長云如無討論付表决陳善云對於 
 
 
 

Page 3

 
 
謝持一事本員主張三種辦法（一）國會質問當然辦法何以國務員不出席（二）謝君是否有不法行爲及究犯何罪（三）議會當守公權不能爲政府所剥奪金兆倓云本員看來此次質問政府非常重要而國務員終不出席又政府所咨文謂此係司法事件與立法無關等語是所問者又非所答（鼓掌）是已甚明了無須再請出席朱兆莘云本員主張仍請國務員出席以駁司法無關立法等語解樹强謂政府咨文前後不符甚無價值何必質問可研究善後之辦法議長云本院質問政府不以爲然藐視大家而諸君對待之法（一）爲駁其理由質問（二）打電話催請（鼓掌）富元云打電催請一節本員甚表贊成胡秉柯云本員以爲係個人訴訟事關司法謝君旣係國會議員是與憲法有關定應出席答覆且對於手續一層甚較紊亂即大借欵事彼以查照備案含混答覆現又覆蹈前轍實違約法本員主張將此項咨文一律退還吕志伊云政府對於議會應負責任是以本院照約法第二十六條質問况陸軍執法處無逮捕議員之權力此卽係違法自應催請出席答覆如此方不負責任（鼓掌）金永昌云政府咨文多係托詞何所依據報紙所載謝君之事中有周陳二女士俱已鎗斃於是將謝君捕去後知係本院議員卽行釋放况其發傳票時亦應通知本院經本院許可後方能票傳旣如此殊屬不成事體據此種情形足徵其托詞之無疑也請議長表决議長謂現在卽打電催請國務員出席答覆本院之質問案贊成者起立起立者多數議長又謂昨日衆議院來咨係日本議員團來京觀光並隨員數十人請本院正副議長與該院兩議長共同歡迎於二十六號在迎賓館假座現諮詢大家應否表同意楊永泰云請議長以後凡關於個人之事可於散會後報告議長遂謂請諸君討論今日第一退還政府咨文請將中國善後借欵合同查照備案（議員提議）初讀龔煥辰云此案無列入議事日程之資格請變更議事日程將此案打消衆謂提議者尙未報告並非討論時間龔煥辰又謂蔣君提議之案係政府交來之查照備案案並無議案之性質請議長宣告取消議長答以本席無取消議案之權力並謂此案列在議事日程之内緣爲蔣君一人提議十人以上之連署至成立與否尙應諮詢全院朱兆莘云此案經諮詢之後方能表决現尙未諮詢卽不能質問現已有十數人之連署决不能取消頃刻秘書長已得國務院之回電據云國務總理已散署今日不出席後經蔣曾煥報告略謂政府咨文旣云查照備案卽退還政府是的本員提議諮詢大家同意亦並非希望成立至應討論與否本員不負責任云云朱兆莘云本院前此之建議修正等案頗多皆在本院範圍以内而蔣君之建議案何以不能提出趙世鈺云此案已經討論兩次并未終止本員主張繼續討論富元云此案主張退還卽係借欵事件咨還與否仍須討論今日如此延擱似有負光陰請諸君平心靜氣討論一切張錫吩云此案政府旣云查照備案卽須切實討論正當辦法本員之意可指定一審查員審查之後再付討論如此方能順序表决張聯魁云此事政府旣云查照備案卽係前參議院已經通過毫無建議之資格丁世嶧云附議案件範圍甚廣此案雖有附議者亦不能出乎院法範圍之外今蔣君之提議案依據前參議院之議事細則當然不能成爲提議案當然不能列入議事日程本員希望議長照前參議院議事細則之規定表決取消楊永泰云此案已有十人以上之連署不過表面上成爲議案於内容上實不足議案資格此事之建議不過係主張將咨文退還本應由秘書廳諮詢全院不能經議院提議朱兆莘云此案旣爲議員提議卽應列入議事日程可請議長諮詢全院應否付審查若贊成付審查即應成立若全體否認卽可取消蔣舉清云請議長按照議事細則諮詢大家應否付審查若全體否認即可打消張錫吩云此案已討論數次終不能完全表决今又討論半日仍無結果試問還成議會資格否本員亦主張指定起草員起草湯漪將欲發言劉成禺質問係幾次湯漪答以二次劉成禺又云本員親見已發言三次何得謂之二次實屬荒謬於是湯漪大叫不休劉成禺拍案不絕兩黨互辯羣相袒護勢將用武吵嚷之聲逹於場外致議場之秩序大亂議長無法維持遂宣告休息十五分鐘届時不足法定人數議長宣告延長十分鐘頃刻解樹强云現已至散會時間旣不足法定人數當然散會議長遂謂現在旣不足法定人數已届散會鐘點宣告散會時已五點五分鐘 
[二十六日之衆議院會]  
　　二十六日午後一時開第九次常會蒞會議員計四百零一人然延時二次遲至三時始達此數已將法定議事時間耗去一半矣 
　　未開議之先國民黨推易宗夔君至進步黨議員休息室協商以爲今日有日本貴族院議員來院旁聽務必設法免去衝突方保本院體面遂由易君表示彼黨意思對於議員行兇一案祇提組織懲罰機關及適用前參議院法第十五章全章對於大借欵簽約案略爲討論後卽督議請議長指定修正咨文之起草員進步黨劉崇佑汪榮寶李國珍諸君與之接洽後以爲國民黨能如此尊重秩序自極端歡迎而贊成之 
　　鐘鳴三下尙不足法定人數議長正在斟酌可否延壽三次時候之際國民黨議員皆由休息室奔至會場開議 
　　議長報告二十三日盧元弼毆打丁廷騫一案兩面均有證人復經證人親筆提書至議長處請不交檢察廳而處以院内之懲罰今當討論如何組織懲罰機關易宗夔君請適用前參議院法懲罰一章劉崇佑君更請將第十四章關於警察及紀律一併通用附議者紛紛而起議長將付表决忽觸動劉崇佑君法律腦筋急止之曰適用前參議院法第十四章及第十五章此項動議亦係一種議案應按議事細則第十二條表决應否付審查如因表决省略審查再表决應否開二讀會谷鍾秀本主張彼對大借欵之動議不是議案不必經審查及三讀會之順序者今劉之動議自所主張之手續與谷兩歧迺大犯心病竭力反對劉說謂議員動議不能指爲議案一次表决卽可了事李國珍君駁之曰議員動議有一人以上附議當然卽爲議題旣成議題可是付討論之議案故議事細則第二條云開議以前無論何人不得就議題發言又第三條云議事日程所載之議題畢議後議長宣告散會兩條中祇言議題並未言及議案若如谷君之說動議不能看作議案卽是謂議題不能看作議案豈不使議場中無議案乎谷遂無言而汪榮寶君卽請議長以省略一切嚴格的手續付表决起立贊成者二百三十八人得大多數劉崇佑君又對於懲罰章第九十五條第二項擬改懲罰時效之三日爲七日旋由易宗夔君聲明之曰打議長案已在次會中提議懲罰打議員案亦已由證人提書議長處請付院内懲罰是皆於三日時效毫無不合可不修改劉遂據易理由取消七日之議不意張耀曾君忽持劉君七日之說而主張之以爲易之理由不甚充足打議長事已不能提及打議員事亦必改長七日始能適用現表决之參議院法懲罰一章劉崇佑君復與辯駁謂今日表决懲罰章之事實純因毆議長毆議員之事實而來若謂不改三日爲七日則打議員之案亦不適用是今日表决爲無目的之妄動矣張無詞惟要求議長付表决而表决結果此時在場者三百八十九人起立贊成張說者僅一百一十四人得少數 
　　於是議長請再將前參議院法第廿六條關於票舉懲罰委員之手續一併表决適用國民黨因見兩次表决該黨皆佔少數恐投票選舉懲罰委員皆爲他黨所得甚爲不利力請用議長指定法蓋由議長指定卽可兩黨平分委員也李國珍君請將票舉法及指定法付諸表决以免無聊之紛爭而表决結果此時在場者三百八十五人起立贊成國民黨之指定說者又祇一百六十九人仍得少數 
　　是時國民黨大呼散曾進步黨主張將第二十六條表决後再散磋議許久國民黨不從紛紛自由退席議長不得已乃宣告散會 
[雜評一（無名）]  
　　議會與審案中國議會議重要事無結局中國法庭審重要案亦無結局議會如議大借欵事法庭如上海之審宋案北京之審風流總長案可謂立法司法遥遥相對 
　　秀才之害議會與法庭所以至重要之事與案而不能結局者其表似爲今日新法害人而其實皆爲專制時代之秀才爲害也中國廢去科舉之時期尙近故稍有聲望者多秀才於是所舉之議員多秀才秀才通文理治法學易故科舉廢而秀才無出路羣攻法學於是所謂法官律師者多秀才聚無數咬文嚼字之秀才於立法司法兩界議會法庭有結局哉 
　　未來之憂我非樂禍我安忍以現在之憂爲未足而預測未來之憂雖然君子見微聖人知機今機微已露心有所危安能不先一言共裨有心人預防之其憂維何則曰將來各省間之相爭相仇是也革命以來各省間從未間言此大可幸之一端也然觀於今日路透之貴陽電不能不使我蹙然 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[徐軍統被炸案四誌]  
　　嫌疑犯之移解嫌疑犯吳國賢（卽人傑）艾二自經研究後現已由司令部移送審檢廳詳細訊問以期水落石出聞僞信蓋有吳艾二人之圖章如非　造二人恐難逃其罪矣 
　　地方公安之保衛徐軍統被刺後揚垣謠言四起以故左衛街一帶遷徙者實繁有徒人力車夫至於應接不暇江都李知事日昨出示禁止遷徙并一而　捕造謠之人以示懲儆特商司令部遣派廿二旅步隊四十三團一連楊連長率領目兵常川日夜巡邏各衙署以免意外 
[雲南議員爲朱朝瑛鳴寃]  
　　朱朝瑛君滇省反正有功者也日昨雲南議員嚴天駿張聯芳二人爲其家中搜出槍械與營兵衝突事特具公啓代爲申辯云朱渭卿者名卽朝瑛也瑛世代書香或在臨安府屬之個舊廠開辦錫礦或在蒙自縣經營商業屢代積蓄雖不稱富亦爲小康辛亥反正人心搖搖瑛獨率民軍起義力維南防秩序並未擾犯民間秋毫不惟滇人共知諒閱諸報章者亦早明悉滇都督以瑛維持有方委以南防統領兼署臨元鎭事此朱姓宅内應有鎗械之由來也蒙自新軍叛變瑛星夜馳往剿撫兼施誅其首要匪魁保全臨蒙一帶商業個舊錫廠砂丁十餘萬會匪煽動大局甚危瑛竭力鎭撫得以轉危爲安保全商産約在數百千萬彼時德國工程師住個法領事住蒙有欲逃者有欲調越南兵入内者瑛均竭力調停派兵保護以至外交未起大局定後瑛自請裁兵裁缺清楚交代一切兵官未有絲毫苟且滇都督以功在地方居心正大保奬陸軍中將銜三等嘉禾章後由地方選舉衆議員瑛卽晋京就職而駐紥臨安之新軍營長彭權屢耽視朱姓之富時刻垂涎忽於陽曆四月十三日率領全營兵丁圍住朱宅時瑛弟兄子姪俱在外經商營業該彭某借搜槍爲名此去彼來約三五十次自寅至午搜括凈盡損失一切聞約十萬金以外兵丁囊飽荷鎗而逃者已數十餘名臨安一帶土匪甚多搶案層見疊出營兵並未破獲一案凡有餘之家商旅之人均置鎗自衛不止一人一家前清亦然此亦朱姓有鎗之所由來也該營果以地方爲心何以匪人之鎗並未搜獲一枝搶案並未破獲一案有鎗者不惟朱姓何以他姓不搜况瑛居城内原屬良民且是反正之勳似非匪類可比然搜槍之事亦地方官及警察之職務而彭某如此行爲法律何在且該營師長謝汝翼亦出告示凡正人之家置鎗自保者准呈地方官驗明嵌印限期五月底驗止該營長四月十三日即行搜檢是不惟不以地方爲心長官之命令亦不以爲然也此等行爲尙與强盜何異在他處者避匪禍在臨安者尙避兵禍耳凡有衣食者莫不視朱姓而心寒也渠等假文明之美名行野蠻之手叚黑暗至此公理何在今聞朱姓已由滇訴告俟滇如何辦理設有不公當由中央訴訟聞朱姓須申明無辜之寃而已雲南國會議員同鄕等已公函請滇督從嚴辦理以維治安 
[黎督維持大局之進行]  
　　電商撤退武穴軍隊黎督因武穴北軍與九江瑞昌等處贛軍愈逼愈近相距僅十餘里祗隔一江恐意見不洽釀出他變益促南北之决裂爰電商贛督李烈鈞將逼近武穴對江之兵撤去鄂省亦將武穴北鄂各軍撤至田家鎭以内以免衝突危險李烈鈞已有復電允飭師長歐陽武遵照撤退并議定如贛省大軍退離九江北軍亦卽退回漢口故黎督昨電駐武穴北軍第十一旅長及鄂軍砲兵憲兵司令官尅日退至田家鎭如贛軍果退出九江卽拔隊回漢惟仍留步炮隊若干防守炮台 
　　調和專使又出發黎督前因政府與南方互相疑猜致起四省獨立之謠倘訛言展轉激動亂機則强隣染指立召瓜分之禍前星期曾派留邦驥等分赴皖贛湘粤四省與該都督磋商維持善法兹聞又派定吳醒漢赴申粤胡玉珍赴皖贛周斌如赴湘楊開甲赴京爲釋疑專使將民黨無造反之心中央無征討之意互相剖解毋再爲激烈之惡言惹起社會之恐慌云 
[鄂中之財政新史]  
　　調查興業銀行内容湖北財政支絀已達極點紙幣充斥一元之官票祇值現七角數分爲年餘所未有之事刻省議會以金融活動須先籌備現金業將民政府交議借貸敦倫銀行英金一百萬磅專作開辦官錢局基本案通過並以鄂州興業銀行（係元洪銀行改名）亦屬金融機關特提議改名爲鄂州銀行擴張範圍藉廣利益但鄂州興業銀行雖籌辦年餘而内容鮮有知者查銀行業務之發達恒視信用之程度如何以爲準信用由基本金而生該銀行之條例何如基本金之充實與否均不得知故公决咨請民政長將該銀行内容咨復以憑核議 
　　省會否認加增鈔票湖北官錢局紙幣大别爲二種一銀元票一錢票現在銀元票大失信用錢票則仍通行無阻民政長財政司因勢利導擬在上海某公司添造制錢一千文官錢票一千萬張俾將流行市面之七百餘萬元銀元票盡數收回消燬其辦法即每銀元票交換錢票一千二百文也此議本年正月卽欲施行票已在滬訂印因臨時議會審計處不允作罷刻因銀元票價愈低無法挽回不得已重以此策交省議會核議聞經各議員討論又主否决業已咨復民政府略云紙幣之失信用於市面者無現金兌換之故耳今鄂省銅元無多如再增發一千萬錢票勢必無此多數現金兌換則錢票價值亦有跌落八九百文一張之虞况銀元票流行市面者雖稱七百餘萬而水火損毁者不可數計至多不過七百萬只須錢票八百四十萬串卽敷收回今乃發行一千萬之多不惟紙幣充斥有碍市面而鄂政府又多增一百六十萬之負担竊謂以紙易紙其害相等而印造票價又耗費十餘萬元不如另籌維持設法操縱使其價漸就提高以靜俟借欵成立官錢局開辦然後以現貨收回爲得也 
　　官錢局總理又看管鄂官錢局總理吕逵先本世業商有殷富之空名吕復善於夤緣遂獲此差渠曾自言當總理一月即可將紙幣提高與現貨等不圖日漸跌落毫無一策維持因之大受輿論攻擊吕聞省會行將彈劾乃力謀調委宜昌榷運局長意欲離省以脫干係正在清算交代盤查庫儲之際詎有前官錢局欠債户陳德昭等向民政府省議會控訴吕以賤價收買湖北公儲錢局存欵摺據（該存欵摺因不能取本各存户皆以對折售與外人）換取商民所還官錢局欠項之現欵又謂其將局中抵押契據亦有私換弄弊之事當經議會調查官錢局外欠有數百萬雖曾奉准以公儲局存摺作抵商民仍多交現銀吕如此舞弊所獲甚巨爰特咨請民政長將吕交審計廳看管聽候查辦以防其效前造幣廠長李啓琛之兎脫也 
[法領干涉民國日報紀]  
　　漢口民國日報在法租界發行本意原欲藉外人之勢力以免華政府之干涉不料法領事近日檢閱該報大不爲然初次派捕房干涉囑其於袁賊趙犯等字樣不可輕下判斷該報不理二次又派捕房持其二十四日之報紙前往忠告云貴報二十四日之社論如民賊如惡政府如引狼入室如御用新聞如鷹犬馮國璋如主謀殺人借欵等字皆足以擾亂治安以後請勿率用云云該報記者石隠天泣二君疑係鄂政府所爲相率偕往法領事署請見是日適值星期六例不會客該記者等益疑至二十六日復往請見由法領事延入該記者詢問鄂政府有無公文知會貴領事貴領事有無遣人來社法領答云鄂政府並無公文前來至命巡捕干涉誠有此事蓋其天職然也該記者又謂中國地大人衆關係世界之和平本報之言論皆所以保全眞正之和平者法領事謂政府惡劣係貴國事不容越爼過問惟世界公例報紙不可詈駡政府諸君處於言論之界豈尙無此等法律知識耶該記者等又往復辯論法領意頗不豫置之不答乃興辭而退現該報已將該館門首所懸之發行所長牌易爲江漢印刷公司商標藉免干涉其發行日報亦擬卽日遷入華界照常出版云 
[湘省近政紀要]  
　　武裝警察之實行湖南警察廳長林支宇君前因營兵殺傷巡警兇手至今未獲曾經面陳都督請改辦武裝警察當蒙都督允許在案兹已於日昨備具正式呈文略謂警察爲内務行政中之重要執行部近來人民之强暴者每逞威力而玩法甚或以毆辱警察爲能事苟不以强硬之能力盾其後殊不足以堅其執法之心應請都督發給手鎗數百枝刺刀數百柄交各署長員各班巡長佩帶遇有暴徒逞兇萬難抵制時准其使用以爲正當之防衞云 
　　稅則劃分之解釋湖南國稅廳籌備處長陳炳煥以上年十月財政部曾派員來湘視察財政情形并交到部擬劃分國家地方稅項釐定國家地方行政經費及籌設各省國稅廳各議案當經都督召集參事會及財政機關各員討論以劃分辦法悉與贊成昨特頒行佈告謂湘省各項大宗收入如田賦釐金契稅當稅煙酒關稅等項雖已劃入國稅範圍而全省行政費如各級行政機關及軍政司法省城警察并高等以上學校東西各國留學生費等項大宗支出均在此項國稅内開支照預算案收付兩抵本有不敷斷不至因兩稅劃分致本省支出别受影響卽將來整理稅法亦止在開拓稅　　　加重稅則且納新稅卽所以去惡稅改舊稅卽明稅　　稅無論學理事實未有不顧人民之納稅力　使稅源枯竭者湘人智識素號開通尙望曉然於兩稅之　　及納稅之義務勿稍誤會致生疑慮 
　　修築潭寶支路先聲湘潭至寳慶支路久有修築之議日昨寶慶士紳魏光燾呈請都督修築該支路其籌欵方法援照幹路招商股及收租股累進法爲該支路之籌欵法又以前潭寳七属已入幹路各股收作該支路基本金如仍不敷歸該紳等自行籌措譚都督當以幹路已收歸國有商股自應退還然願否移作該支路爲基金亦祗能聽各股東自便至租股能否照退尙未有一定辦法查該譚寳七属財力有限前所收商租各股爲數究有若干能否作爲基本金據稱仍有不敷自行籌措能否辦到恐無把握旣該紳呈請前來亦應令行鐡路總公司議覆以便酌定急緩進行已令行逐條調查議覆以定方針矣 
[粤省近事紀要]  
　　伶界亦調停黨爭矣廣東伶界致北京電云國務院參衆兩院各政黨報界鑒借債黨爭均能亡國優等在優言優身歷滄桑下塲如是敢請諸公以優爲鑒痛改前非早謀國是毋使巢覆卵亡民國幸甚優界幸甚廣東優界三十六班代表人鬼馬元振地九婆　柏子喉良等叩 
　　師復以兩事難張繼香山人心社友師復（原姓劉）昨由粤致函參議院長張繼詢問兩事（一）先生昔爲主張無政府主義之一人無政府主義絶對不認政治爲有益於社會之物今先生忽以身馳騁政治場中是否昔日無政府之宗旨今已改變（二）先生發起進德會自爲丙部會員曾設不作官不作議員之信約今忽爲中華民國參議院長是否已宣布出會取消進德會丙部會員之資格以上兩問題請卽答覆 
　　胡督答覆减政問題日昨胡都督咨覆省議會云五月十五日准貴會咨開本會議員陳世恩提議减政一案先經議决付庶政股審查兹據該股報告前來僉謂粤省光復之初乘破壞專制之餘建設共和之局諸凡待理百廢皆興所有軍政民政非財莫舉亦非人莫辦一時欵糜員冗在政府實出於無可如何之策今者秩序漸復預算不敷未能開源即須節流旣欲節流端在减政陳議員議案内入手辦法二條業經庶政股審查報告以爲可行自應按照省議會暫行法第十六條九項條文請都督查照辦理經本會多數贊同表决相應録案咨送貴都督查照辦理見覆施行等因准此查本省庫藏奇絀預算出入不敷爲數頗鉅開源節流兼營並進猶恐不及前因光復而後秩序泯棼所設各項機關分任各事萬不容已然改革政策裁去提鎭道府以及文武雜職較之前清行政經費减省實多前奉大總統頒布各省官廳組織令應設各路觀察使及各口岸警察廳亦因財政困難未能立時遵辦現省官制應候國會議院會議通過正式頒行方可辦理原有之警衛軍各營業已次第裁併或改警察由地方擔任餉糈其各路綏靖處亦擬俟各屬清鄕辦有端緒卽行裁撤此外各行政機關現用員役本係各員職務旣謂有類於佐理員且甚於佐理員者尙多爲治之梗爲民之病議員陳世恩必有眞知灼見現已分令列表具報到日再行咨詢合先咨覆貴會查照此咨 
[邊藏通信]  
　　尹督之出關鄕逆因東龔一敗大挫其鋒現似眞有降意加之總統府來電令對於鄕番不可殘殺故尹督星夜出關聞已電令孫總指揮劉支隊長將剿撫事宜妥爲處置俟本都督出關再授方略云云聞尹都督此行帶副官二人秘書二人差遣四人馬弁六人决於四號由鑪首塗馳往裏塘至所有衛隊約緩一二日再行出發聞其已將出關理由呈報大總統矣 
　　班禪之近狀此次西藏倡亂惑衆皆係逹賴一人所爲後藏班禪額爾德尼並不贊其舉動日前外間所傳班禪反對達賴一節確有其事日昨政府接到陸興祺轉來鍾頴代呈班禪呈文一件内稱自反對達賴以來共計負欠英國外債十八萬現在無法償還如中央政府允爲償還則班禪卽不外向如中央政府不能協濟則後藏惟有求外人保護而已故日前政府來電己允爲代償矣 
　　番衆之訴苦昨聞定波波密夷民到巴請援略言鄕逆現仍擁衆數到三壩屬之定波波密等處迫脅本地人民助以攻漢如不服從卽加殺戮爰即聚衆抵抗因勢不敵殺傷我等甚多請長官從速派兵保護出險云云 
　　三十九族之投誠藏軍被圍三十九族後又探得劉瑞麐報告鎭撫府云本月四號奉令潛師救援適有三十九族百户打眞汪堆來營投誠據稱駐紥畢魯之官兵伊等願派兵護送出境當由督戰給予諭單護照令速送回昌都給予重賞又令邊軍第一第七兩營長將所獲八宿糧秣分兵送至昌都一面帶隊馳赴恩達先遣人到三十九族善爲說辭令其護送藏軍出境我軍現到恩達距三十九族不過五站云 
地方通信 
[蘇州]  
　　市議曾推翻選舉之起點蘇州市議會此次選舉種種舞弊朱鍾傑之票數不符沈倬雲册上無名徐錫鈞誤書錫鈞二字並有乙級票投入甲級票等弊竇日昨公民李志仁投詞具訴先至市公所開會評議以其手續不合却下現李又赴縣議會提起訴訟昨經縣議會决議先派員會同公正人在市公所調查情形是否確實再當開會决定受理云 
　　菜子船中途被刧葑門外獨樹湖於二十五號晨有車坊鄕民乘船載菜子十餘担擬開至三豐油車銷售詎行至該處突來匪船一艘匪徒五六人對面搖來故意撞於鄕民船上藉此爭吵一匪卽從身邊挖出手鎗連開兩響餘匪一擁而上所載菜子及附趁該船鄕民身上購物之洋十五元小洋八角一併搶去現已由鄕民來城呈報請緝矣 
[松江]  
　　滬事之影響松地因昨日上海製造局之影響市面惶駭居民恐慌商會卽傳知商團警備華亭謝知事亦用電話傳諭各機關須持以鎭靜勿得無事自擾並密飭小隊戒備沈統領因改編水警事宜昨日赴蘇得滬信卽於今晨遄歸密飭所部軍隊加意防遏軍隊亦各布置妥貼入晚講習所衛隊携鎗實彈分起赴街巷巡邏並派出偵探六名分中東西三段盤詰各客棧來歷不明之人故地方現狀頗覺安靜 
[常州]  
　　鳴鳳鄕之暗無天日常州鳴鳳鄕王姓老寡婦孤獨無依積貲數百元素爲同村人覬覦突於陰曆三月廿六晚有多人明火入室撳該婦之眼與口搜攫約四百餘元以去事後該鄕自治董事梅元鼎匿不報案經城中親族探知並訪得案中要犯姓名赴檢察廳報案檢廳蒞勘後延不出票傳訊復經王姓訴催始於陽歷五月二十一日出票拘提兇犯李錫林入城並起獲贓洋十七元當由緝捕隊於二十六日令王姓親屬向警察事務所具領並於其中硬扣川資聞此案中盜犯多係本村族人及田夥皆與梅元鼎有舊梅於事發後從中運動各有分肥故延案一月贓欵四百餘元遂消歸烏有云 
[揚州]  
　　縣議會展期選舉江都市董事會代理總董何壽春君因籌備縣會事務所函請調查全市公民當與各董商定以縣會選民資格與市鄕選民資格相同且期限太促不能調查昨已分函各區調查員審查前報各額有無增减儘五月底聲復以憑彚轉一面布告資格變遷及現有選權者分區補報 
[河南]  
　　偃師水晶礦發現偃師縣城南三十里緱氏村地方曾經精於礦學者履勘以該處水晶礦苗甚佳近來該邑士紳曲君振華等十數人不忍貨棄於地擬集資開採俟股份招齊先呈實業司備案卽行開辦云 
[陜西]  
　　鎭安縣銅礦暢旺鎭安縣屬二台子産銅極多其大利與延長石油相等從前有人招集股本從事開採奈認股者旋交旋止迄未成議實業司長張君聚庭毅然進行今歲正月首撥巨欵派人入山踏勘并延聘礦師鳩集工人先行試辦近日肩挑背負出産極旺光彩㶷爛赤黄藍緑各種堆積者爲數甚鉅現已陸續運到省垣公司不日開爐溶鍊矣 
[雜評二　默]  
　　軍人干涉政治之殷鑒法國首相爲軍人反抗三年兵役事宣言云我人在議會中有言論自由之權本其主張以示反對固無不可若一入軍隊則絶不能自由而有反抗之舉動此爲軍人不能干涉政治之一證 
　　西報論此次土耳其兵敗之由謂土於立憲前國人祗知國皇卽上帝故萬衆一心以禦敵立憲後信敎旣不專而黨派又紛歧各生意見不能一心以對外故致失敗此又爲軍人不能干涉政治之一證 
　　夫法國軍人之反對兵役爲軍人切已事猶不許其干涉何况其他土國黨爭不甚烈劇西人猶謂爲失敗之一原因何况黨爭劇烈於土國者然則我中國之軍人其將何以自處 
　　伶人亦忠告政黨自黨爭劇烈南北起有惡感後調停者已紛起有軍界有商界有政界有立法之議會有地方之公團文電紛馳竭誠哀告而諸公顧漠然也今廣東之優界亦且發電勸告矣伶人袍笏登場說今道古興亡成敗指點眼前諸公未嘗不顧而樂之鼓掌稱快然則今日伶界之公電在優言優諸公亦有動於中乎 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[再誌一起卽滅之亂事]  
　　工黨領袖徐企文糾合數十人於二十八夜圖攻製造局卽被防軍拘獲多人擊退羽黨詳情經紀昨報兹將昨日所得各方面消息彚録於後 
　　徐企文之單相思聞徐企文曾於事前親筆致函陸軍六十一團團長訂期攻奪製造局請爲密諭駐防局内之兵士恊同内應陳團長將計就計僞允相助囑其來團磋商徐竟深信不疑親往陳團長處面告攻局實情並稱局内各防兵皆已允許裏應外合且已商准第三旅一團第一營排長唐王二姓届期以巡查爲名前往局門混入局内如有鎗聲三響已經得手再放四響督理已害卽可由外而入攝理局務惟西栅外老君廟内之防兵須請飭令輔助以爲外援云云陳團長一一佯許詢其來信是否親筆徐承認自繕遂卽訂定日期而别徐去後陳團長卽密報製造局陳督理通知局内各防軍妥爲整備一面密請第三旅李旅長及警廳長穆君一律戒備並由陳督理密致三十七團梁團長知照巡邏各兵如遇徐匪率衆來局路上不必攔阻聽其自投羅網一面並由陳團長預爲派兵埋伏西栅外馬路兩旁之田中守候拘拏佈置甚爲完備　　門外之空歡喜至二十八晚徐竟率領羽黨先至第一團第一營逼迫曹營長派兵曹因見徐勢甚兇猛僞允卽派遂卽潛往後面赤足越墻逃逸徐因守久不見曹營長舉動故卽商由排長唐王二人帶兵十一名各執鎗枝隨往徐先至老君廟内會見陳團長偕往西栅卽由徐喝令羽黨開鎗示威當由門兵飛報督理傳令局内開放三鎗續開四嚮徐在外聞之頗爲欣喜卽向陳團長曰余今夜進局祇任臨時代理諸事均賴帮忙又令衆匪拍掌歡呼嗣由陳團長將徐企文等騙至老君廟内始行喝令兵士擒獲一面報由門兵轉報督理命令開鎗擊退衆匪均往西北而逃迨至二十九號天明始由陳團長飭令兵士將徐企文等解送製造局内由陳督理訊究初尙圖賴嗣經陳團長質証始逐一供認發禁局内巡警處電請陸軍部轉呈大總統核示遵辦 
　　軍人之盲從攻刦製造局案内曾由劉義華營長拿獲附和徐企文隨往助威之第一團第一營兵士王炳文劉鴻志蔡子廷丁玉山王寶山宋先鵬徐英潘發生汪培根胡家興張川林等十一名已由李旅長派委顧軍法長楊松林分統二員於前晚（即廿九號）特開軍法裁判研訊據王炳文等供稱均係聽從排長唐堯臣及王排長謝正目三人之命迫令同赴製造局夾擊並未開鎗實係無知求宥當經顧楊二員察得内有數兵先已知情係屬甘心附和定於三十號晚間復訊從重懲辦 
　　唐排長妄希禄位第一營排長唐堯臣業由李旅長查得匿居租界已派司令部通班偵探於昨日在垃圾橋南和德里四百七十九號門牌内拿獲解回司令部由楊松林分統訊據供認係從徐企文張堯卿柳人寰之紏合許以禄位是以帶兵往攻楊分統當卽呈明李旅長定於三十號晚間復訊嚴懲 
　　斬决排長兵士又聞李旅長以軍人附和匪黨實屬不知自愛刻已將爲首之排長唐堯臣及軍士蔡子廷張川臨丁玉山四人按照軍律於昨晚七點三刻時在司令部門首一併斬决並將首級號令示衆其情節稍輕之軍士八名候再分别處置 
　　宣布罪狀之示文混成第三旅李旅長昨夜出示云爲宣布罪狀事照得本月二十八號據暗探密報今晚二時頃有大幫匪徒携帶軍械襲擊製造局等情當卽密令各團營分配軍隊徹夜梭巡營中守衛亦一律戒備武裝相機行事不料事實發生兩面開鎗對抗時在滬軍警以及商團或堵塞要路或馳赴敵地無不一致進行獨一團一營兵士中約有十餘人當晚鼓噪排長唐堯臣汪傑革目謝奇勝胆敢吹哨站隊黑夜衝營而去意圖暴動現被本管二團二營巡邏隊將王炳文劉鴻士蔡子亭丁玉山張川臨胡加鑫汪培根王保山徐英宋志鵬潘發生等十一名拿解來部排長唐堯臣亦已購線緝獲業經本旅長派員詳加研訊在案排長唐堯臣已供認不諱核與各兵士所供相符合當製造局被敵襲擊時該排長等竟敢煽動兵士聞警肓從實屬有干軍紀查海陸軍暫行軍律第七十一條凡在敵前擅離職守或軍隊所在地者以逃亡論已未携官備軍裝兵器均處死刑除將革目謝奇勝排長汪傑另行購緝外所有排長唐堯臣及情節較重之蔡子亭丁玉山張川臨等三犯定於本月三十號照軍律第七十一條之規定宣告死刑以昭炯戒此佈　 
　　陸軍部之澈查製造局陳督理以所獲匪首徐企文等四犯旣經供認應予嚴懲曾經電呈陸軍部請示在案兹奉部電以此事關係甚重究竟係受何人主唆同黨究有若干叛黨機關共有幾處設在何地一切均應深究以憑從嚴懲辦應候派員赴滬研訊辦理云 
　　法公堂訊問嫌疑犯法捕房昨將二十八晚拘獲由華界竄入法界之薛生和曾開發韓海平趙紀才黃英楊定文六人解至法公堂請訊先由包探禀稱薛等在捕房供出均在第一營曹營長部下當兵並在薛身畔抄出手鎗一枝及拘獲時拒捕之手鎗呈案請察訊據薛供手槍係防身之用餘供支吾曾開發供向爲理髮匠入營祇有兩天其餘各人未訊判令管押候再核辦 
　　警長通令嚴防淞滬警察廳穆廳長前日通令各區隊云近日滬上謠言蜂起昨夜高昌廟已到有少數暴徒意圖擾亂幸軍警各界早有戒備得以彈壓無事第當人心惶惑謠諑紛乘我警界有保衛地方之責防範不得不格外加嚴所有鎗彈各件尤當用心保守爲此通令各區隊轉飭各長警一體遵照 
　　李旅長調兵防堵混成第三旅旅長李英石君以匪首雖已就擒恐有黨徒造謠勾煽再圖擾亂業已在閔行松江等處抽調軍士三營於前晚拔隊來滬分駐防堵矣 
　　查察機關部英美總巡卜羅斯君訪悉徐企文等在英租界麥根路十三號屋内設有機關部昨特諭飭靜安寺新閘兩捕房捕頭各派中西包探前往查察 
　　駐防軍士之陳述英美捕房副總巡麥高雲君前日至製造局詢據駐防軍士聲稱是晚先有兩人率衆到局僞爲保護希圖混入因口令不符斥退彼等卽退至附近麥田内向西栅開鎗攻擊以致該栅門及兩旁所栽楊樹上均有鎗珠痕跡滬杭車站棧屋上瓦片多被擊碎該局附近一帶田内之麥亦被踐倒業經麥君將查詢情形訴明卜總巡轉告工部局各西董知悉矣 
　　製造局之開工期陳督理以攻刧本局匪首業已拘獲不致再有他患所有本局各廠未便久停工作故於昨日示諭各工匠定於下禮拜一卽六月二號開工 
[審判廳開訊宋案旁聽記]  
　　其結果准予抗告 
　　兵警之防護昨爲地方審判廳開訊宋案之期早晨往觀者已人山人海　廳第二道儀門預備閘板由陸軍六十一團方運長率領衛隊四十六名駐守大堂並由江蘇江防營長丁立海君率江防營第一團兵五十二名警備隊隊長周鳳岐君率隊三十二名内分十六名在法庭前十六名在大堂旁夾衖鐡門内駐守並由張欣原區長率水巡十名彈壓 
　　法庭之森嚴法庭内法警四名庭丁二名兩旁多備桌椅左爲商團駐守休憇所右爲陸軍駐隊休憇所各備茶水欵待大堂上有檢察廳書記録事胸懸徽章分投照料大堂後簷新裝鐡栅花門外旁設有普通券簽名簿處各有書記員等驗券知照簽名鐡門内有商團會員制服擁衛氣象森嚴審檢廳員親自查騐特别券延接來賓當各軍隊各商團未到之先均由檢察廳司法巡官俞幼柏君巡長梅南枝王桂生兩君會同司法警察担任布置一切及特别守衛均忙碌異常及後江防營軍隊及淞滬警察長派來警備隊相率前來卽分站各門守護巡官俞君等後率全體法警親自梭巡閒人均不准攔入故法庭甚爲靜肅 
　　法官律師之入座午後二時廳長張清樾刑庭長端木棻推事董永昌檢察長蔡季平率録事沈韵蓀各戴禮冠穿制服蒞庭升座張居中端木居左董居右蔡左邊座沈右邊座其下左律師席爲原告代訴人金泯瀾高朔右律師席爲被告辯護人楊景斌盧尙同秦聯奎 
　　辯論之詳情首由張審長命提應夔丞到庭該犯身穿青灰湖縐夾衫青灰花緞夾馬褂與警備隊隊長周鳳岐君連銬並行至庭前開去手銬引入法庭站立下首張廳長問應年若干歲應答年四十九歲問是那裏人答浙江寗波復問今日到庭之楊景斌盧尙同秦聯奎三律師係爾家延任辯護爾承認否應答當然承認遂由高朔起言本律師有必須聲請者今日開庭庭是形式上之辯論抑事實上之辯論張廳長謂依法審問訴訟本廳長有指揮之權今不待指揮而先聲請何種辯論殊不合法金律師起謂此案被害人所訴共有四人爲趙秉鈞洪述祖程經世應桂馨係共同犯罪今日祗有應桂馨一犯逮案何能開始公判張廳長謂應犯經檢察廳預審明確提起公訴當然應予公判不論開始與非開始法庭上當然有指揮之權此種聲請殊無理由高律師復起謂此種請求代訴人悉本於告訴人宋方氏之意思而發生張廳長謂案已提起公訴不能再延高律師又謂以代訴人代本人陳述爲開始辯論張廳長謂刑事非必如是况今日開審係准檢廳起訴檢廳起訴僅應一犯本廳今日故僅公判應犯一人金律師謂檢廳起訴公文已認趙程洪爲被告與應犯一併提起公訴何謂起訴僅應一犯張審長謂起訴手續係檢廳範圍内事請問蔡廳長可也於是蔡檢察長起立朗誦起訴書一通大致謂宋敎仁被刺一案送院檢出鎗子腰間一傷實爲致命即由英法兩捕房分别獲犯武士英應夔丞等檢出証據武士英爲現行犯而應桂馨爲直接造意犯現經預審終了依律起訴請爲公判讀畢並謂本廳起訴確止應犯一人今日公判請原告律師就應一人辯論趙洪程等本廳另有辦法云云高律師起言觀察廳長頃讀起訴主文祗就應桂馨起訴而造意之趙秉鈞洪述祖程經世轉似一任游移付之不問恐原告寃沉海底所以主張將共同犯趙洪等并案公判况趙秉鈞通電所引刑訴律載之條已不適用曾由敝律師以上海律師公會名義電請司法部核示復電謂適用試辦章程刑訴律當然無效遂呈上司法部復電張廳長閱竟遂謂據代訴人所請之目的不過爲共同犯四人必須齊集并訊殊不知檢廳中自有正當辦法金律師復請查照試辦章程第十四條出票拘趙程洪等到廳方可開審現在趙等未到今日應請停止公判張廳長謂貴律師所請求不過欲傳到趙洪程三人耳然今日似不必定須四人全到方可開審况頃間檢長已云對於趙等另有辦法應免要求以免濡滯進行正在相爭未决之際被告楊景斌律師忽起言本律師有一重要問題請先解决蓋臨時約法法院編制法載明組織法庭任命法官須得大總統之命令司法部之委任方爲有效今滬廳組織全然不經此手續觀於司法部二十三日訓令蘇高廳楊蔭杭電文被告辯護人絕對不能承認此項法官其所判决何能發生效力况于本律師請移轉管轄之書竟違法批駁所以復照編制法赴初級廳控告復又不聞不問所以絕對不能承認張廳長遂與辯論大旨謂滬廳改組司法部屢次有電未嘗不承認本廳何獨于貴律師而有權拒却楊律師復起立謂當援照試辦章程第三章第十二條應官廻避之條聲請拒却之條請卽提起口頭拒却退庭後再行補送文書云云張張長謂拒却廻避各案自第十條起第十一條十二條賡續解釋方有意義不能斷章取義置十條上文五項條件于不願於是互相駁辯良久不能解决張廳長質之盧律師謂貴律師對于楊律師之主張于意云何盧答稱本律師今日出庭係爲應任辯護楊律師之主張允否本律師未便攙言於是高律師復起申請用十四條出票拘趙程洪等爲最要辦法蔡檢長謂本廳正在進行决不使此案嫌疑人久懸不到張審長亦謂本廳長對於此案業已决定今日係准檢廳起訴僅應犯一人當然公判應犯一人此外種種嫌疑犯則由檢廳嚴速進行金律師謂刑律第七十二條若共同犯祇獲其一一經公判餘犯不將蒙同一規定時效之損害乎所以不能承認並非欲現時公訴之撤銷如庭上不照十四條出廳票提趙程竟是違法當即提起抗告云云楊景斌律師亦謂種種違法不獨原告代訴人可以請求抗告卽本律師亦當爲同一之申請提起抗告庭上准之宣告退庭金律師復請堂上申明退庭一節是對於原告代訴人之抗告主張抑對於被告辯護人之抗告主張張廳長謂當然對於原告代訴人之請求金律師韙之張廳長謂應犯之罪成立已久証據今可宣布遂命録事將據檢出甫欲對衆朗讀金楊二律師謂須蒙允准抗告訴訟當然停止何必再宣証據於是又互相駁辯良久張廳長謂此案中外注意利在及時判决豈能再延今貴律師等旣欲抗告惟有聽其抗告請檢廳長依法進行一面當請高等廳之示如高等廳命下卽行賡續趕辦論畢命録事先將今日原被律師所辯論各節之筆録逐一宣讀互有商改分别簽字訖盧尙同律師復言應桂馨今已提起公訴若進行遲緩未免蒙不利益之損害至應之家屬當然可以相晤今乃獄官諉之廳長不許接見及請之廳長又謂監獄官有獨立之職權似此互相推諉殊非正當辦法應請以後准予探望不能久使隔膜蔡檢察長允卽知照吳獄官准予探視楊景斌律師復起言被告爲被嫌疑人今竟不俟公判先行下獄而不留置於拘留看守所中亦是違法請問是何種法律所規定蔡檢察長謂此時已不公判未能答復如有意見請另遞理由書可也遂命將應桂馨加上手銬由全班司法警察擁之還禁各官乃相率退庭時已鐘鳴四句半矣 
　　開庭之結果總觀此次公判開始於二時告終於四時半歷時兩點半之久僅止審判長詢應以楊盧之辯護是否承認一語爲公判之正當問題始則原告律師請出提票拘提趙洪程到案一同公判不認今日開庭爲有效與審檢兩長拘文牽義互相辯論者一時繼則被告律師楊景斌以張廳長係高等審判廳所派非由司法部委任要求引避與張審長引法據律東牽西扯彼此舌戰者又歷一時終無解决終至原被兩造皆對於審廳長所主張未能承認雙方均定提出理由聲明抗告乃宣布退庭　　以下係另一訪員所報與前微有不同故並存之 
　　檢察長之起訴昨日下午二時法官等出庭後先由檢察長將案由起訴略云三月二十晚十一點三十分鐘前農林總長宋敎仁欲赴京附乘滬寗火車北上當被匪徒開鎗暗殺珠中腰肋受傷極重當送往醫院至廿二號身故當經本檢察廳危檢察官前往醫院騐明宋君因傷而死當奉都督省長特懸重賞緝拿兇手嗣經法捕房在文元坊應桂馨家拘獲兇手武士英又據公共捕房拏獲應桂馨抄獲証據多件電碼信札等物其最要者爲手鎗子彈與宋君所中相符當經公堂預審宣布証據有敎唆犯洪述祖趙秉鈞程經世等業已票傳尙未到案武士英病死應桂馨業已預審明確合先起訴審判廳應由審判長審理云云審判廳張廳長卽詢明應犯姓名年歲籍貫又問楊盧兩律師是否由亦委任應答自拘禁之後外間並不通信故未知悉又問爾請律師承認否答旣經代余辯護極爲歡迎 
　　原告律師之聲請問官卽着原告律師陳述據金律師發言謂本律師受原告宋方氏委任以今日之開庭似可不必緣此案被告共有四人趙秉鈞洪述祖程經世應夔丞如以應所犯爲敎唆則趙洪程皆係敎唆應傳到趙等方能審理檢察長答貴律師之請求其目的在於趙等未到然已有傳票往傳今因應犯預審已有端倪故先行起訴原告律師又謂兹閱北京檢察廳轉函聲明趙總理不能到案之言似涉推托程經世係内務部秘書亦避不到案而洪犯又逃匿青島尙未引渡則原訴人所告者係四人共同犯據本律師等之意趙爲原動敎唆似較應犯尤爲重要若一經起訴審判餘者三犯延俟不到將若何檢察長又謂原告律師之陳請惟恐怕趙洪程等不到案之故然宜於起訴之先陳請今日業已開庭不妨先審應犯又據高朔律師合意聲請以今日之審理不能認爲必要且應犯異常狡展單獨審判未必能定其重罪且趙爲國務院總理已經辭職且有住址程經世一内務秘書尙不能傳到故不必卽審檢察長又言若如貴律師所言則皆不到案終必不審案反延遲宋君之寃亦不得伸原告金高兩律師仍極端不以先審爲宜蔡廳長又謂趙總理以不到案援據刑訴律三百另三條卽就所在地得受所在地之法庭傳訊原告金律師又稱趙推托疾病亦無證據應請堂上再行票傳如票傳不到則改拘票務使到案且趙總理援引三百零三條實爲不合本律師已用上海律師公會名義電致司法部駁釋法庭爲司法之機關有法律之精神伊等皆有確定之地方故萬不能抗傳不到卽行審判審判長謂所行傳票與拘票本廳長自有决定辦法 
　　楊律師之頂撞又據被告律師楊景斌起言略謂今日之審判爲最重要之案件現在地方廳長法官係蘇省高等審判廳長一人之委任將滬廳前廳長法官全體撤換且有改組命令以高廳推事張汝霖來滬督促進行然則高等廳之法官與滬廳法官混合上訴案件應以何級機關爲上級法庭且查法定有四級三審之制是否爲合法審判長謂司法機關級級獨立楊又謂法官未曾正式確定是以被告律師無答復之義務且前兩次代被告呈狀均遭違法駁回是以本律師有抗告之聲請已赴第一初級廳告發審判長之不應受理而受理法官旣被控告違法應得廻避俟高等廳之核奪是以今日之開庭絶對不能承認云云審判長謂本廳長已陳明高等廳請示應否廻避已奉復電着録事沈宗約將電宣誦大旨謂毋庸廻避云云楊律師又謂此係廳長一人之陳請不能生效力必經敞律師陳請方爲合法援引試辦章程第十一條第十二條法官與本案有關係者應陳請另委他員審理自當拒却廻避應請退庭受法律之拘束候高等廳再行核奪審判官又謂貴律師之言論殊越法律之外實違法庭規則遂由録事宣讀規則第六十八條之規定欲駁奪辯護之權利楊又以報載司法部令高等審判廳文有法官在徜恍迷離之中一語審判長怒謂貴律師之發言種種違法且司法部之令是否有據楊律師謂在報紙上記載之廳長以楊之違法援律有處四等有期徒刑三百元以下之罰金等詞楊遂以不認審判理由書呈達審判長遂令盧律師陳述盧遂聲言以楊律師現在之主張本律師不表同意惟受被告委任担負辯護責任否則原告律師之陳請敝律師極端反對若延長日期非惟原告受損害卽被告應桂馨永遠在禁亦未獲勝訴敗訴之决定請堂上從速决定 
　　檢查證據之從緩堂上兩廳長謂兩造律師陳 
 
 
 

Page 11

 
 
述均有延期開審之意旨然今日旣已開庭不能因此阻止進行卽先檢查証據可也原告律師又謂檢查證據應於開審後方能檢查今日更不必檢查遂止 
　　合意之抗告金律師又言今日斷不能以應犯一人到案開審卽審亦不能得是案之眞相趙洪程皆共同犯罪一人未到卽被告不能完全應提起抗告原告高律師亦主張抗告被告律師楊景斌亦起言爲法官違法受理亦欲提起抗告堂上遂准原告之抗告 
　　退庭之宣告蔡張兩廳長以原被律師皆主張遲延且時已四點半鐘乃命録事宣讀供詞由各律師簽字應犯亦親自簽押仍命還禁始各退庭 
　　附第一初級檢察廳知照應薛氏楊景斌書爲知照事案據該氏委任律師楊景斌代訴審判官不應受理而受理請求提起公訴等情業經批示調卷核辦在案兹承地方審判廳發到卷宗查閱該律師呈遞地方審判廳聲請移轉管轄訴狀以未正式聲請當奉駁斥旋經該律師聲請抗告又未准予呈送卽據該氏委任該律師援用刑訴律抗告程序之規定及新刑律一百四十六條請求提起公訴前來本廳查民刑訴訟律除關於管轄各節外已奉法部虞電廢止卽就刑訴律而言審判衙門於判决前關於審判管轄或訴訟程序之决定亦不得爲抗告况抗告之准駁係訴訟中一部分之手續不得專指駁斥抗告卽可發生刑事問題該律師援引新刑律一百四十六條核與事實未符是此案審判官之不應受理而受理罪名斷難成立本廳未便起訴特此决定 
[陳述專棧新章之大不便]  
　　上海總商會致大總統國務院工商部財政部外交部稅務處總稅司參衆兩院電云奉讀國務院稅務處箇馬兩電敬悉傳知各商共體時艱乃據陳述下情有大不便者五端勢難强就謹爲鈞處詳晰言之關棧爲國家應有之建設商貨兼容並包旣無轉徙之煩自無反對之理今指營業之船棧爲特别專棧非關棧可比其法如棧房十所僅指甲丁兩所爲特别專棧進口之貨提存乙棧或丙棧者必須移存指定之專棧方肯驗關旣入專棧完稅後兩日又須移往他棧十餘天之中三易其地轉徙煩勞不便者一轉徙旣多而搬運又限時刻不問棧房相離之遠近或昏夜陰雨皆須於限内赶辦其箱件包裹之破碎散失貨物狼籍傷耗不貲何暇於倉猝之中補苴收拾棧房因緣爲奸或竟有意破碎以爲利不便者二存棧貨物向例保險必指定何號棧房方免紏葛乃今日貯甲棧明日貯乙棧再明日又貯他棧轉徙無常不合保險章程旣不保險卽耽干係不便者三轉輾遷徙扛力不貲一切開銷因之加增而笨重貨物所費尤鉅不便者四進口貨物向憑提單取貨苟有短缺照例索賠船棧應負責任今再三轉徙責無所歸勢必糾葛紛紜吃虧仍在貨商不便者五有此五端海關之弊未必果絕商人之累增加特甚總之華商力薄非洋商可比洋商自有棧房完稅後提存本棧與此項特别專棧本無關係華商向無棧房客貨往來全恃船棧爲寄頓鈞電謂洋商均無異言洋商之貨卽入專棧仍無損耗自無庸異言倘洋商與華商同一受累恐早有煩言而新章亦未必遽行無待華商之爭執矣竊謂杜弊之法宜重查騐貨積船棧果有弊竇嚴其罰規毋使作奸苟有犯者在所必懲自可弊絕風清而商下擾各等語敝會邀集各客帮再四討論衆口僉同調查事實亦復無異倘查驗得法弊無由生實較提存專棧尤爲周密合亟據實電陳伏祈體恤下情迅飭滬關稅司取消專棧新章嚴其查騐之法以順商情而裕餉源無任跂禱各商公呈由郵寄呈上海總商會陷 
[酬答承認民國之美意]  
　　寰球中國學生會訂於五月三十一號下午爲巴美墨古秘等國承認民國事特開茶會欵待各該國官商佐以歌樂飾以花綵並請本國政商學各界人士蒞會同襄盛舉以答友邦之美意云 
[王寵惠演憲法]  
　　前晚寰球中國學生會請美國耶魯大學民法學博士王寵惠君演說中華民國之憲法先由主席楊錦森君介紹王君王君於是起立演說略謂憲法非因一人而定乃因一國而定憲法亦非因一時而定乃因永久而定然欲制定憲法必先明共和之要素共和之要素有二一爲服從多數一爲服從公理專制國多數服從少數共和國少數服從多數少數不服從多數則不成其爲國然服從公理尤要於服從多數葢多數亦不可不服從公理也至憲法之界說英儒戴雪曰憲法爲主權之分配與作用以淺顯之物喻之則憲法猶房屋之圖樣憲法之種類據英國法學鉅子勃拉斯之區别爲剛性與柔性凡憲法之修正與普通立法無異者爲柔性憲法需特别手續或特别機關者爲剛性憲法世界各國採用柔性憲法者惟英意與匈鄙意吾國亦應用剛性憲法葢其利有二一曰鞏固一曰尊重至於政府之組織約可分爲二種一爲議院政府一爲非議院政府一則以議院爲政府之主體而使政府受議院之支配一則以政府與議院爲對立不使政府受議院之支配議院政府之制葢有五利故吾國應採用此制論及省制問題說者紛爭中央集權與地方分權其實二說皆是葢省制問題不在集權分權之間而在集權分權之界限與集權分權之方法以吾國情勢而論宜採用加拿大制而變通之庶不致妨礙全國之統一而各省於列舉之地方事業亦可措置裕如云云王君演說旣畢卽將所著中華民國憲法芻議數十册徧送座客聞該書近由中華書局發行價僅二角凡欲研究此學者均應購取一册以供參考也 
[初訊陳女士控夫重婚案]  
　　神州女界協濟會會員陳絢雲女士在公共公廨控告其夫關瑞鱗抛棄髮妻另娶美婦等情業已由廨將關傳案諭令存洋一千元交保候訊在案昨晨十時經關讞員會同美副領事强君升座特别公堂集訊凡注意此案之中西女士到堂觀審者甚衆先由原告代表愛理司律師上堂聲明案情卽由堂上向被告代表德雷斯律師宣言被告是否承認本公堂有訊理之權應請聲說德律師接稱敞律師意見須俟原告申訴控告理由後再行辯駁堂上卽命原告坐於見証所站之桶内並令被告站於原告之前德律師聲稱現在係原告申說之時無須被告站於面前卽應桂馨如此重大之案非詰問時尙坐於律師後面何况此案之被告乎關君諭曰應係重要人犯防範嚴密故不令其站於堂上此案不能與應案比例諭畢卽據陳絢雲供稱於十六歲時由人介紹許與江西路騰鳳里粤人關蔚宸（卽關子明）之子瑞麟爲室於前清光緒三十三年十月間成婚生過一孩業已天殤當成婚半載後卽勸丈夫赴美留學聞該學校係是亦魯學校（譯音）當時常通家信並不疑有他故至宣統二年後丈夫返滬仍極和好越三日據稱他在美國做一狠不相宜之事已正式婚娶美國女子濤而仙桃（譯音）我聞之即向翁姑說明翁囑放心設法將西婦驅逐其時丈夫稱往天津謀事當爲部署行裝就道後聞人云丈夫於一月後始往天津婦人因夫正式婚娶美婦之事心尙疑慮故函詢留美女界同胞旋得覆音並寄來美國日報二種一名鈕海文一名赫德福（均係譯音）登載被告與美婦當時結婚情形婦人相依翁姑度日數年迨至前月被告返滬後竟置不顧遂回母家向胞兄陳上瀾訴明其事以刑事具禀案下應請堂上治以停妻再娶之罪並將庚帖及美國日報兩種呈案請察堂上察看畢諭被告曰原告所控之理由爾是否承認被告答稱不能承認並據代表德雷斯律師辯稱此事全係傳聞不能作証要知在法庭控人犯罪須有實在証據旋由原告詰稱被告於一星期前有二萬餘金之産業寄在親戚處並聞該親戚有調停息訟之語原告答稱並不知情即由陳上瀾上堂証明前情並將一函呈案欲聲明該函來由至此因時已過午中西官宣諭退庭判關暫行拘留候下午二時半接續訊理 
[緝捕亂黨之鹵莽]  
　　湖北人謝三舒暢等昨至有恒路三十六號屋内聲稱奉令緝捕亂黨季某當有陳某答以此間並無季姓其人謝等不信將屋内衣箱什物一併搬往四馬路某旅舘陳報捕房派探將謝舒二人逮捕押候解廨訊究 
[拿獲青帮匪徒]  
　　眞如區朱區長前日解送青帮匪徒楊阿根一名至司法科並在其身畔搜獲進帮手摺一個訊據楊供今年正月拜魏龍標爲師入帮後曾與蔣根生等在無錫夥刦穆姓王姓等家得贓來滬判令還押候移送寶山檢察廳究辦 
[私鑄鉛質小洋]  
　　林金生賃居唐家弄二百四十八號生昌京貨店樓上安設機器私鑄鉛質小洋令周福三陸阿二兩人至虹口一帶混用前日被包探張芝卿查緝昨將二人拘入捕房經捕頭詢悉前情立飭張探將林及機器僞小洋等一併帶入捕房候解公堂訊究 
[誌謝]  
　　麥倫書院定於今日午後開運動會昨承惠贈入場劵又江灣仁德所定于今日會議進行手續昨承經理吳鴻鈺君柬邀合書誌謝 
[雜評三（訥）]  
　　二十八晚之亂事光復時之攻製造局先運動守兵内應今徐企文亦運動守兵内應然而前日之允内應眞也故白旗一揮大功告成今日之允内應僞也故排鎗一響伏兵齊起 
　　光復時之攻製造局首事者暫被拘留今首事之徐企文亦被拘留然而前日之拘留者翌晨卽放報以都督酬以殊榮今日徐企文之被拘非但不釋報酬且不堪問矣 
　　夫光復時爲萬人齊心革命之時今之時爲人心厭亂之時固稍有知識者所能辨也而彼薰心利欲者不問時勢之不同但見前次革命之甚易都督偉人權利榮譽之足羡而貿然一試其愚誠不可及然而不可及者寧一徐企文哉 
　　宋案審如不審宋案幾經周折而始起訴起訴後幾經籌備而始開審審之日萬人屬目以待審訊之結果而不謂原被兩方面均不欲審均欲提起抗告然則今日之審亦多事耳數日來之紛紛奚爲哉 
 
 
 

Page 12

 
 
   
 
 

Page 13

 
 
自由談 
游戲文章 
[駁某檢察官] [  鈍根]  
　　某檢察官至某居民家查烟既獲烟土十餘隻烟膏數缸矣復勒令某少婦解衣搜檢少婦立即脫褲聽憑查看檢察官以爲有意污辱特請審判廳判罰六百元說者謂檢察官洶氣太甚矣夫官名檢察無所不察者也少婦言脫褲而檢察官不肯細加察看是爲不盡職曲在檢察官若謂少婦之褲以内非檢察範圍則先何以令少婦解衣解衣云者固包括脫褲而言之也若檢察官不欲少婦脫褲則宜於解衣令下加以但書曰汝速解衣但勿脫褲乃可僅言解衣而少婦脫褲正少婦之確遵命令爲可嘉豈可反責以污辱若謂婦女裸體相向爲污辱則檢察官家中亦有污辱之者矣何以不之罰而獨罰少婦若謂目覩下體爲污辱則上海之檢察官且嘗親驗王耕餘之下體矣何不以爲辱而獨某檢察官以爲辱嗚呼檢察官休矣度彼之意或因少婦脫褲之時不無憤憤之色申申之詈遂以爲藐視檢察官之尊嚴耳然則强迫少婦當衆脫褲爲何等事少婦羞憤而詈亦情之常何足怪少婦不以耳光相敬而僅以雅詈相加猶是檢察官之幸耳且所須乎解衣搜檢者欲得證據耳若某檢察官則證據已得而故故令少婦解衣是何居心宜乎某律師斥之曰自取其辱也嗚呼某處有檢察官而少婦之褲危矣不脫則違命脫則受罰夫檢察官要物也褲亦要物也二者不可得兼無寗留褲而去檢察官 
[滑稽法案修改商會法文牘程式草案（續）] [  彭城贅虜]  
　　偉哉工商會議商會法之議决文牘程式也夫今之總次長猶　之尙侍今之都督猶督之督撫今之司長猶昔之司道昔對於農工商部各省督撫用呈今對於工商部都督仍用呈昔對於司道用咨用移今對於司長仍用咨從此商會依然官派昔日摹仿所未到者今仍可繼續進行以達酷肖之目的不知工商大會代表諸巨公當日會場之上費去多少精神氣力磋磨斟酌始得議决如此佳妙之條文亦可謂恢復舊規保存會粹諸公之研畫鴻才眞不可及也 
　　且昔之對於農工商部各省督撫用呈對於司道用咨用移必其會之總協理捐有道銜者始得如此非可一概論也若今所議决條文則無論其從前爲監生總理州同總理從九品總理未入流總理一律均有從前已捐道銜之身分凡屬商會均可與司長大官同等並級吾無以名之名之曰商會暴貴 
　　且夫商會者商人所組合也當未組合時商人亦平常之人民凡行用公文於公署職員自應遵大總統用呈之令今商人一經組合爲商會便可與司長同級有用咨之特權則商會所組合之會如今之所謂商會聯合會者其階　目必在商會之上更將認何級官員爲同級耶是更應研究者也 
　　夫民主之國以人民爲國家之主人翁卽大總統亦是公僕今工商大會代表諸公竟自棄其主人翁之尊乃與此公僕下之公僕如司長等齗齗焉爭階級之高下以爲商會之身分必須與司長相同用咨則榮用呈則辱此眞所謂解元不做做書僮也笑林廣記中載有一鄉人捐一監生伊便欲與竃君菩薩比大小今諸公乃將商會與司長比大小其識見之高妙直可與此鄕人媲美競烈矣 
　　此無他皆諸公平日摹仿官派惟恐不像之心理凝合而成所謂官迷是也心有各竅竅竅爲官所迷腦有諸筋筋爲官所迷深印固結硝蠅水銷之不去鋼磋刀磨之不滅諸公方迷於官世人亦如諸公者居大多數我若主張民貴之說人必轉笑其昏妄今姑暫與諸公一鼻孔出氣就摹仿官派本意推波助瀾而更進之將工商會議商會法議决條文第三十七條所規定文牘程式原文提出修改另訂專法擬成條文說明理由列爲草案如下（未完） 
[贈某] [  佐彤]  
　　不走官街走弄堂滑頭常把笑容裝年輕大姐山頭搭那怕當場吃耳光 
　　更正二十九日劍秋諧文篇末（二）字應改作（二）字 
　　又二十二日瘦蝶諧文鷹王覆鵝王書應移在鵝王上鷹王書後 
　　又四日槁木子小說篇末應加（二）字 
　　又五日了青諧文篇末應加（二）字 
尊聞閣詞選 
[南湖居士招同子培伯嚴諸君集小萬柳堂縱觀書畫雜記以詩芝瑛夫人屬書於册卽請雙笑] [  樊山]  
　　再見廉家柳春風萬萬條月明携弄玉樓上坐吹簫十里曹家渡清陰覆白沙車帷礙垂柳馬掌帶殘花到門客未知繫馬紫藤架坐我緑陰中主賓俱入畫雁字十間樓背河而面市蓮女櫂歌聲菜傭烟水氣萬柳何言小馮潘兩度經隔河師此意更起小蘭亭書畫平生好琳卿刼火餘牽船岸上住疑是米家居一疋韓幹馬肉騣何碨礧藉曰可饗軍百夫飽欲死南唐佚祖石乃見澄清堂兩卷烏金榻浮浮生墨霜一卷趟大年董非陳曰是不圖書畫家亦有黨人意清湘一陳人入粗復入細滿山荷葉皴人物龍眠似石濤最精本十二幅瀟湘吾憶高陽卷一山三丈長雲林神仙骨生氣得清空我欲携行卷焚香蘆葦中挂壁龍蛇飛高公十箇字筋骨誰與同趙家鐡如意兩峰雙緑瞳落筆見恢詭老　腹龐然甯噉丁香鬼奇采發朱鉛南田畫裏仙眞花有此色應更得人憐吾蜀論前輩船山一代奇山光濃似酒畫筆好於詩讀畫如讀書貪多苦難記烟雲過草窗十僅憶三四笑言方晏晏船舫下徐徐半日看書畫輕帆過百餘寫經今勝古燕瘦壓肥環石室燉煌本風神遜彩鸞雨過本山初新茶緑更腴主人今陸羽親手扇風鱸行庖出花底云自上京來　本河純樣江南致美齋東坡妙語言烏帽出復没河轉帆勢回片雲過林隙底物壓馬鞍新刻勞相送布衫裹書歸何止七斤重酒罷觀春水歸遲愛晚霞山公接籬上落滿白藤花 
[津樓惜别圖成女壻方重審謂芝瑛不可無詩乃集時賢名句成詩一首即次南湖前韵] [  吳芝瑛]  
　　小閣重樓落日寒（伯巖）談禪說鬼有餘歡（樊山）名山誰信身堪隠（蘇堪）客裏相逢歲又闌（子言）枉疊華巾綰空結（寒厓）可堪夢窄較春寬（穆忞）緑波南浦情何限（咏霞）顧曲頻登舊將壇（澍生）（昔樂家潘英女士亦常過津樓夜談故云） 
遺聞軼事 
[繡餘隨律] [  杜雙璧]  
　　揚州有鹺商某讀書不多而好弄律墨一日大宴賓客席間題詩商思索良久僅得一句曰柳紥飛來一片紅席上咸讐笑之時有清客某曰此詩大佳但諸君未覩上句耳因提筆於句之上書曰夕陽返照桃花塢座客大驚詫爲奇句 
　　揚州有聚而扶鸞者忽乩書李白至衆喜極請留題但見盤沙飛舞辨其字跡乃一去二三里煙村四五家衆譁然曰此村童所誦青蓮學士乃如此耶正譁笑間乩又連接書二家字衆更笑以爲聊以塞責不復能成句矣家字之後忽又現七字合上讀之乃家家傍流水開遍碧桃花也清幽淡遠眞有仙氣矣 
　　湖南蕭大猷題常德府桃源洞聯云開口說神仙是耶非耶其信然耶難與外人言也源頭尋古洞秦歟漢歟將近代歟欲呼樵子問之絕妙 
　　蔡柳園順德龍江人先大父至友也爲人誠篤無僞工詩善飲其爲詩皆隨手散佚不存計其生平所作無類數千首其晚年好道家言時讀易飲益狂攜酒載筆於山巔水涯之間話樵漁友麋鹿且吟且飲飲啖之量兼數人極醉飽時吸空氣送於丹田凡數次喉格格作饗則又能啖矣其法乃得於道書云 
自由談話會 
　　夫人未有不欲爲君子而甘爲小人者今試執路人而謂之曰汝小人也彼必怒形於色怫然叱之甚或攘袂奮拳批之以頰此無他羞惡之心人皆有之不甘自居於小人也獨不解當世之所謂士大夫者黨派紛爭黨同伐異竟甘自外於君子之林而處於小人之列何也孔子不云乎君子羣而不黨小人同而不和不黨同者爲君子黨同者非小人而何噫君子小人之分尙不能辨平日所讀何書若而人者何足與議於道哉[  遠香]  
　　報紙者記載事實貢輸社會今則自殺坯...賊...犯...以及胡言謅語之電報而外一無可觀余嘗檢閲東西洋紙從未見此種名詞是豈東亞先遺國之共和文章歟嗚呼我不忍觀矣 
[  劍樸]  
　　聞　鴻機不喜觀報袁世凱亦不喜觀報余今亦不欲觀報余之不欲觀報者恐政界中之劣跡醜史一觸眼簾胸中輒作數日惡恨不能立將若輩致之於法余之不欲觀報者職此之故試問韞袁二公之不喜觀報是何心理 
　　山膏如豚厥性善駡今議員之好爲叫駡者豈具有山膏之性質乎吾因而亦大駡特駡之曰是謂衣冠禽獸[  僕恨]  
　　民國成立二載於兹由形式上觀之内而國會正式成立外而列强相繼承認固吾人之大幸事也然由實際上言之外患内憂險象環生他人或可諉爲不知或知之不確惟報界諸君平日皆自詡爲消息靈通記載詳實者宜負有指導國民之責任然則外交應執如何方針財政應從何處整理實業如何振興窮民如何安插庫倫如何使之内嚮西藏如何使之平定正式總統應舉何人憲法應採何制種種重大問題皆諸君所宜平心靜氣詳加研究揭示報紙者也乃不此之務而以狗報妖報及其他種種最鄙俗之言語互相謾駡旣不惜筆墨又不珍時間長篇大論不僅無益且長全國謾駡之風故余深望報界諸君子罷兵息鼓停止駡戰以有用之時間與夫珍寶之筆墨移之於重大問題之研究豈不美哉[  寸鐡]  
　　自由雜誌鄙人無任歡迎出版時敝處願代銷十份[  李兢餘]  
　　病魔自光復以還抱采薪之憂繼則罹鼓盆之慘且鬰且病幾成癆瘵故久不閱自由談兹於寂悶之餘復一寓目乃知諸文家發起自由雜誌並印投稿者小影於卷首此舉病魔亦極贊成如果成議病魔當認銷三份[  病魔]  
 
[投稿者張禹門] 張禹門江蘇泰興縣人現庽鎭江磚瓦巷 
劇談[  玄郎]  
　　梨園中之角色小丑位最尊以花旦爲最賤江湖班中有小丑不抹臉外場不得開鑼之規例戲班中有重大交涉須請公衆談判者名之曰講檯上設椅十三把鼓吏居首座其次爲拉胡索者又其次則小丑鬚生大花面青衫子老旦小生武凈武丑武旦武生副淨其人而花旦一門獨闕如焉又班中無論有何種盛名之花旦他伶俱得戲弄之故時下花旦之大名鼎鼎者在座客則萬分重視備極歡迎面自個中人視之則甚輕忽而無足奇異都中最重鬚生京津間嗜戲者俱喜唱鬍子花旦則引爲奇辱無人肯學步者也自叫天崛起後而一般王公大人騷人墨客以及販夫走卒俱以能倣譚調爲榮卽雛伶票友亦以學譚爲急務偶然拾得皮毛而報紙登載必舖張揚厲自詡名貴叫天每歲登場不過三四次都中人士遇其登場之日自西徂東自南徂北肩摩榖擊途爲之塞大有萬人空巷之概其吸引力不可謂不獨大昔梁任公曾有咏（國事興亡誰管得滿城爭說叫天兒）之詩以諷之亦可見都人痰迷（都中喜譚戲者目爲痰迷協韻也）之盛况矣滬上學譚而深得神似者惟貴俊卿一人其打棍出箱失印救火火焚宗卷等戲不特派頭逼眞而聲調白口亦俱入彀之至試爲閉目靜聽直同叫天登場而乃時下對之感情頗見冷淡於花旦一門反十分注意孶孶講求不遺餘力誠令人大惑不解近且愈出愈奇有學界畢業而唱賣身投靠出洋學生而唱紡棉花者以才學淹博之人才而乃飾此卑鄙污賤之角色演唱小品陋俗之戲劇海上一隅眞可謂無奇不有矣 
小說 
政治小說 
[鐵血男兒（一百四十）] [  常覺　獨鹤]  
　　烏額被刀創血流如注左臂亦傷見尼緩轡歸隊即縱馬前謂之曰公爵今日立功不小能與僕一握手否尼默然無以應烏不悅曰公爵與僕絕交後迄未一道歉意是不願言歸於好也今兹相值殊不必握手惟僕得重見君効命疆場知君仍不失爲愛國男兒於心滋慰君何必以下卒自隠軍中位置憑有自擇請明言之僕卽當加以任命尼略一沈思曰聞屋爾西守將高賴沁伯爵方受創不能興陛下若以臣代之當勉效馳驅烏卽顧部將郝震曰汝可偕萊司公爵往屋爾西馬上苦無紙筆不能書委任狀卽以指環付汝聊當符節汝可持以示高賴沁令將兵符立時移交萊司公爵毋稍延誤尼與郝領命去烏集兵自回蘇利卡御騎過處沿途軍民皆歡呼萬歲聲震四野 
　　烏歸營後白來特復進見坐既定語烏曰陛下今日之勝實足震轢全歐惟處事尙官謹愼勿令得之於疆場者失之於陰謀詭計中也烏見白語含深意即造膝低語曰君言如此意果何指白曰尼古拉已入陶賊彀中甘爲奸黨先是數日陛下方在此籌畫戰事若曹乃乘人不備密聚都中謀爲不軌苦陛下未之知耳烏摇首曰尼嫉視僕則誠有之惟其愛國熱忱尙未消滅决不致因仇僕故面轉仇西奥司也况今日之戰轉敗爲勝非尼之功平白曰陛下言亦是但尼旣黨陶賊終不可恃今請將外臣所遭事爲陛下述之以堅陛下之信言次遂歷舉其前日被逼於萊司邸中情狀以告烏烏傾聽之餘色漸變俟白詞畢徐曰陶賊爲鬼爲蜮情殊可恨梅麗自外生成亦無可恕惟尼雖倔强然秉性忠直僕終信其無他疇昔之夜殆别有他故决非同謀陷君也白作色曰陛下今兹執迷不悟恐一日察覺悔之已晚烏曰君言果確僕誠噬臍無及實告君僕已令尼代高賴沁守屋爾西者白聞言忿然起曰願陛下好自爲之外臣請從此辭白大愕曰君去安之曰將回國曰回國乎　果何爲曰白曰不越日土軍即可長驅直入西奥司休矣僕尙何戀戀烏厲色曰君毋故作危言白頻頻搖首曰敢問陛下倘守屋爾西者竟與賊通謀開關延敵土人豈尙不能進據西奥司乎烏怫　曰尼即改變初心何遽至是白曰陛下如偕僕入都一行當可得其鐡証此時固不易見信也（二） 
言情小說 
[麗綃記（二十七）] [  栩]  
　　方握管即有人捶其門以爲家人婦子姑直勿應俄聞呼翟君之聲甚有似乎綰春則驚疑曰吾其夢乎而呼者果誰耶則應之者曰綰春耳翟愛益疑不得不啓扁出視則麗綃狂笑而入顧翟愛曰吾今者乃始　見汝之愛人是誠無怪乎汝之愛翟愛曰汝言誰哉汝殆得見綰春之影片歟麗綃曰否彼與霞姊絮絮而談者非綰春乎且其女耶名小珠者亦與之偕來此女郎之可愛我直無可以言語形容翟愛乃知非謊則因之而愈疑因急以所書未盡之函折而藏之懷中方將往視綰春而綰春已亭亭而至翟愛此時直覺驚喜過度亟以手握綰春之手曰吾至愛重之綰卿汝乃何以遽返豈憫我之死而復自投於網羅間耶綰春愕然曰霞姊謂汝瘋矣汝誠瘋哉乃有此不經之言翟愛自悔失言顧麗綃在旁亦駭其說注視已面勿少瞬因亟改爲笑容曰吾方隠几而臥遽見汝來乃不禁爲夢囈耳麗綃趣爲我取勃蘭地至以醒我腦麗綃以爲誠然則卽自去翟愛乃反扁其門携綰春之手而並坐促膝欵欵而詢之曰卿速語我不則我糢糊死矣綰春笑曰吾自美洲以至此間屈計日程亦已月餘豈汝之消息轉不如　之靈歟翟愛曰予以死期届至遂置一切世間事於不問如卿所言豈九姊已失敗歟綰春微笑乃於懷中出其日記中有黏附新聞一則指而示之於翟愛曰此戕殺滿官者非九姊之愛人乎翟愛驚曰噫果不出汝所料然而苦矣彼激烈派中人乃浪擲其頭顱如許嗚呼九姊之愛人然而九姊何如哉綰春更繙一頁以示之曰此伏誅者非九姊歟翟愛曰傷哉此則愛之者禍之矣嗚呼九姊予誠不忍汝之至於此也言已涕涙澘然而下綰春曰咄不死彼則死汝矣汝何傷哉翟愛曰哀傷之情出於天性予誠不能矯飾於卿前然今日者卿旣回國吾亦可以無死卿乃携雛而來固踐白首之約歟綰春曰非也吾黨人經此挫折若不有以維持之者將一蹶而不振故吾於美洲已組織一部將招致其流亡之徒以資振作而俟後圖今吾之來則以吾女托之於汝且令與賢郎爲伴果彼兩人相愛則卽爲之結婚以補我兩人之缺憾可也惟君亦能從吾游乎翟愛曰固所願也特勢有所不能耳綰春笑曰我亦知汝之不能也然使我若弗歸彼茫茫之泉路踽踽獨行竊恐較之美洲尤不堪耳言次不禁展其雙回嗤然而笑（二） 
 
 

Page 14

 
 
   
 
