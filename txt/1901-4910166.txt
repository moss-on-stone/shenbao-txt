# 1901 - 211 - 4910166

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮樂兵刑　商工藝而于明治維新力行新法分類列表尤能朗若列眉成書四十卷原原本本洽見僤聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室及各書坊購取 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校警詳愼紙墨精良每部十六本分裝兩函碼洋三元寄語海内諸家尙其各置一編以備衞生之用售處在上海申昌書室愼記書莊及各書坊均可選購請就近移玉可也 
[兵不貴多論]  
　　環毬各國養兵之數以俄德兩國爲最多俄養兵二百餘萬人德養兵一百七十餘萬人其餘各國或數十萬或十數萬不等無有滿百者而美國兵額尤少然稱强奮武非祗俄德爲然卽美亦未嘗不雄視一時是可知兵之强弱不貴乎多而惟貴乎精矣我中國周室之制天子六軍祇七萬五千人國朝禁軍如前鋒護軍步軍神機健銳火器等營不下十四五萬人視周制已倍益以各省緑營額兵幾近百萬自乾隆增兵迨嘉道咸又迭次减少現存額兵尙有五十五萬加以各省防勇近三十萬統計中國兵數尙存百萬雖不及俄德二國之多然較之英法意奥等國固已相埓較之日本相去數倍較之美又不止數倍之多矣乃各國之强若彼中國之弱若此是非中國之兵不多之爲害而實不精之爲害語曰將在謀不在勇兵在精不在多蓋兵多則號令不齊氣勢不貫必不能如身之使臂臂之使指連絡一氣任我指麾且恐爲將者有恃衆之心而謀多疏爲兵者亦有恃衆之心而戰不力是兵多非特不能取勝反足以取敗也考古來以兵之多而致敗者史册所書指不勝屈而莫如隋煬帝之征高麗以一百十三萬人餽運者倍之竟潰於薩水赤壁之戰魏武帝治水軍八十萬而周瑜以三萬人破之黃巢入晉關兵六十餘萬呼聲震河華及據長安晉土李克用之衆僅四萬人一戰而破巢遂不振嗚呼何其兵之多而無用也新莽時銅馬諸賊合數百萬爲光武所破雖史策所書未可盡信銅馬諸賊未必果有數百萬之多且皆烏合宜乎不足以敵光武然王尋王邑所統之衆非籠東之隊也何以將四十二萬兵圍昆陽而亦爲光武所敗趙之趙括將種也秦之章邯名將也乃長平一戰括兵四十萬盡爲秦所坑章邯攻趙項羽破之被坑者且二十萬而世之論兵者輙執淮陰侯多多益辦之語以爲口實不知淮陰侯之語乃自誇其才之大而非果欲兵之多也故楚將龍且以二十萬救齊而侯能以少擊斬之惟其破趙則用二十萬衆蓋必才如淮陰始能將多將少而惟其所用否則毋徒取乎多而致受不能一心之害且自古用兵之以少擊衆卓著戰功者亦甚多矣張遼李典之與孫權戰於合肥民僅步卒八百而破權兵十萬薛仁貴以卒二千攻扶餘殺萬餘人馬璘從李光弼攻史朝義於北邙以兵五百敗其衆十萬至燕達則以五百人抗夏人三萬騎九戰皆捷岳忠武以八百人破羣盜王善等五十萬衆於南薰門以八千人破曹成十萬衆於桂嶺以八百人破兀朮於順昌又以五百破之於朱仙鎭皆敗其衆十餘萬是豈徼倖於一朝耶少則心一而勢聚多則心雜而勢散故古來用兵往往以兵多而敗兵少而勝今中國不患兵之不多特患兵之不精裁之汰之訓之練之厚其糧餉重其賞罰則養一兵得收一兵之用而可以挽弱爲强若徒拘定額而以老弱充數雖兵之多堪與俄德比數亦祇足取敗於各國而已矣 
[使臣會議]  
　　日本報云頃得京師來電悉東歴七月二十六日列國使臣在京會議所有聨軍之分駐直省者定於東歴八月十五日一律撤回至禁止軍火入口之期亦已于是日會同决定矣 
[德帥離京]  
　　華歴六月二十日京師來電云德國統帥多羅搭氏携帶隨員由京南下議定所有德軍一律撤退惟留兵士一千名左右保護使署人員 
[新界述聞]  
　　南洋新加坡叻報云中國秦皇島新闢租界中日本占地最大英國則頗擅形勢至於法德俄各國界址甚爲狹隘未足與英日並駕齊驅 
[德國訃電]  
　　華歴六月二十日英京倫敦來電云德皇威廉第三本擬臨幸荷蘭遠迎元帥華爾德西氏回國嗣因德皇太后患病沈重令皇太子代庖迨昨日午後又得倫敦電報驚悉德皇太后已於前日傍晚六下鐘越一刻鸞馭上賓駐滬各國總領事署及各兵艦均下半旗以志哀悼 
[議籌軍費]  
　　華歴六月十八日英京倫敦來電云英國下議院中人刻下已議定籌集英金六百萬磅爲整頓通國水師之用此外整頓陸師之費數亦如之原英廷之所以不惜巨資者蓋用以經營水師屯煤埠頭及陸軍添築營壘也 
[雷艇失事]  
　　華歴六月十八日英京倫敦來電云英國水雷艇名威伯爾者容積三百八十五墩機器可抵馬力一萬匹艇中置砲六尊本日在挨得你洋面會操忽觸暗礁以致損壞幸水手人等皆經他船上人救援得免葬身魚腹　 
[貸銀不易] 　　 
　　南洋新加坡實得力太晤士報登英京倫敦來電云印度執政大臣前擬稱貸英金三百萬磅刻已收回成命蓋緣貸數未能足額且邇來歐洲銀幣短絀異常故也 
[韓人苦旱]  
　　日本報云頃得韓京來電悉高麗咸鏡平安江原黃海諸道無不亢旱成災而以忠清京畿全羅慶尙四道北陲被災尤重目下已禾苗枯槁田坼如龜轉瞬新秋收成無望韓廷因嚴申榖米出口之禁日本駐韓使臣林氏迭向韓外部及韓王苦口申辯終不允從聞韓臣李容翊商諸法國使臣擬運安南米接濟特不知法使能遵依否也 
[浙撫行程]  
　　杭州采訪友人云新任浙江巡撫任筱沅中丞於本月十一日未刻行抵蘇州因途次稍受風寒擬暫息征驂定於二十四日起節先期傳諭所過各州縣不必預備供張及出境遠迎 
[奉委辦案]  
　　南昌訪事人云江西廬山售地一案轇轕良多近經省憲委許明府稚麟前往清理旋因荏港天主耶穌兩教械鬥不休復委明府　至彼處調處兹經回省大憲飭卽往潯辦理廬山案牘遂於本月某日首途 
 
 

Page 2

 
 
[兩教紛爭]  
　　南昌訪事人云江西臨江府屬新淦縣有某甲者自稱耶穌教民勸人入教富者索取瑣費洋銀二元貧者一元一時信從者甚衆天主教民某乙聞之斥爲騙子於是入教者紛紛向甲索回甲忿不能平與乙格鬥一塲惡戰互有損傷現尙糾衆爭持兩不相下洋務局憲聞信急委江湘嵐觀察帶同威武副前營勇丁馳往彈壓不知能指日敉寗否 
[副戎獲盜]  
　　蘇州采訪友人云本年二月某日之夜太倉恒裕錢莊被盜行刼失去數萬金報經州主履勘懸賞購拿海闊天空迄無所獲迨本月中旬某日太湖水師統領歐陽子林副戎訪悉是案盜　渾名烏鎭阿入者偕其黨陳俊才匿迹省城白塔子巷因卽督率勇丁前往掩捕得將阿八及所私蕩婦某氏擒住搜出原贓旋又獲陳帶回營次江蘇臬司朱竹石廉訪聞報飭交蘇州府讞局訊究府尊向子振太守飭發長元吳三縣分别監禁聽候訊供 
[遊勇梟示]  
　　杭州采訪友人云本月十二日之夜省垣清波門内塔兒頭某錢店諸夥由某處持洋銀回中途被遊勇所劫刃傷二人當經禽獲游勇一名送交錢塘縣署縣主黃鞠友大令刑訊明確申禀臬轅擬用站籠處死臬司許豫生廉訪以省城重地膽敢持刃行劫實屬目無法紀法不容寛爰會同藩憲誠果泉方伯申詳撫憲余晉珊大中丞請以軍法從事中丞批示准行隨於十四日由營務處撥兵押赴清波門外斬决將首級裝入木籠懸示犯事地方 
[巨棍成禽]  
　　松江訪事友人云郡治南鄕華亭金山交界處有著名巨棍胡阿土焉平時暴戾恣睢橫行不法偶有睚眦之隙必以白刃相加曾與土人費阿福有仇時思報復一日竟持刀砍斃棄屍金山縣境報案跴緝日久遠颺近復劫取某姓家女郎强占爲室某姓畏其兇燄莫敢誰何事爲華亭縣林霨生大令訪聞立派捕役六名星夜馳往南朱家行掩捕恐不能敵復就亭林團防局借撥巡勇若干名本月十七日偵知胡在某小茶肆中密往圍住胡執六響快槍抗拒一捕揮刃猛劈一捕持鐵尺擊其脛使仆始得禽獲解回大令嘉其勤能賞給洋蚨三十翼隨卽升座研訊飭鞭荆條三百下釘上雙鐐收禁獄中 
[振災惠政]  
　　南昌訪事人云江西撫憲李勉林中丞慨念省垣水災甚重貧民無以爲生爰籌集貲財飭開粥廠定於六月初五日起每日以雙弓米普濟窮民凡衣履整齊者槪不得與糧道劉幼丹觀察以爲極貧之户有粥可以療飢而平時稍可禦窮者勢難徧給因禀請中丞札飭保甲各局清查户口分設平糶局城外八處城内七處將官榖礱米平糶每升收九五錢三十文誠善政也 
[饒州無米]  
　　有客自江西饒州府至省垣者語本館訪事人云本年端陽節後饒州府屬猝發大水迄今未退府署四面積水成渠灌入大堂非用划船不能出入上年饒屬秋收豐稔惟官民不知儲積以故猝遭是患卽不免庚癸之呼倉中積榖無多每日碾米平糶祗得數十石雖核定每人糴米三升每升收錢四十文而攙雜糠粃不堪卜咽且米少人衆爭先恐後不免譁騷自清晨以至午後强者或可得米弱者輙徒手而回日内官米已悉數售完乃籌欵往樂平乞糴樂民阻不使出境縣主某大令無可設法擬餽米數十石濟之然來日大難不識有何良策以善其後也 
[都昌乞糴]  
　　南昌訪事人云江西都昌縣水災甚重近經紳民赴省乞糴適高爽之處新榖已登大憲因令平價出糶每石核定銀一兩四錢八分刻已購定數千石雇舟運往接濟災黎矣 
[沙渚水災]  
　　沙巿訪事人云淫雨兼旬江水泛濫平隄拍岸一望無涯近水人家大半遷移他處說者謂今夏雨暘時若新榖準擬豐收轉瞬盡付洪濤殊非意料之所及也 
[潯江水患]  
　　九江訪事人云淫雨兼旬水泉漫溢沿江堤岸岌岌可危五月二十四日江西九江鎭總兵王雲笙鎭軍會同廣饒九南兵備道明華亭觀察派撥弁勇二百名前往搶護黃梅縣任屺山明府亦於是日至堤次督率夫役竭力防維徳化縣沙珠垣明府則於二十六日乘紅船至江北一帶巡視以爲隄防周至可無意外之虞矣不料本月某日黃梅德化兩縣交界之都圩張家圩潘姓圩王家大圩皆被水衝决田廬牲畜悉付洪濤陽侯之威何猛烈至於此極哉 
[圩隄潰决]  
　　安慶訪事友來函云皖上廣濟圩綿長百數十里中有小圩四處一名三陽圩一名永豐圩一名太平圩一名黃家圩頻年江潮安穩當事者從未議及培修今届洪水爲災勢甚岌岌撫憲王芍棠中丞因飭麾下兵丁竭力抵禦方謂培護周至可無意外之虞矣不意本月初六日黎明時某輪船飛駛而來巨浪翻騰突將大圩衝破水勢滔滔滾滾無殊倒海排山初八日三陽圩太平圩黃家圩先後潰决惟永豐圩如魯靈光殿巋然獨存中丞聞報之餘急飭淮軍全營勇丁盡力保護一面會同藩憲湯小秋方伯臬憲聨墨樵廉訪命駕出東關履勘隨卽籌集公欵委員傳集城廂内外各麫坊昕夕赶製麫餅數萬枚擔赴災區散給俾刦餘黎庶殘喘苟延 
[贑省官塲紀事]  
　　南昌訪事人云上月下旬某日江西藩司張筱船方伯擬定六月分州縣輪委單呈請撫憲李勉林中丞核定旋卽榜示官廳計開第一舊班丁樹棠第二即用班張肇基第三拔委班邵作賓第四正班張元義第五挿班酌委實缺同通第六新班孫嵩年第七即用班武光樽第八新班張綬黃第九舊班王重藩第十卽用班馮由 
[潯郡官塲紀事]  
　　九江訪事人云上月二十四日意大利國某某二兵艦駛抵九江統帶官甘倆第及桑拉黎二君命駕詣鎭道各署拜謁二十五日九江鎭總兵王雲笙鎭軍偕廣饒九南兵備道兼九江關監督明華亭觀察前往答拜旋復拜會駐九江英領事樂民樂君禮也○九江前營千總某千戎因事出缺本月初一日鎭憲王雲笙鎭軍札調本營把總楊君世爵朱君中林吕君福祥到轅考試擇其技藝嫻熟者咨送撫憲李勉林中丞照章升補○近日九江附近各處電竿多有被水衝壞者本月初九日電局委員汪芑孫明府盛景屛中翰相約至建昌縣一帶督工修理 
[皖省官塲紀事]  
　　安慶訪事友來函云徽州歙縣知縣許大令崇貴盱眙縣知縣兪大令炳章廬州府同知崇司馬安銅陵縣知縣魏大令馴均經大憲調省遺缺委准補青陽縣張大令調署歙縣候補知縣高大令振階委署盱眙縣候補同知吳司馬道灼委署廬州府同知候補知縣熊大令鈺調署銅陵縣 
[鳩江譚薈]  
　　蕪湖訪事人云本月某日有某甲者携白鏹千餘金行經距蕪湖十餘里之魯港鎭不虞被匪徒偵知逞强刦取事後由水師營主代報蕪湖縣署縣主陳雲湘大令立飭公役前往拘獲盜魁二名及船户一名帶回署中嚴加訊鞫○本月十一日之夜法國某兵艦行抵蕪湖管帶某法弁命駕至天主堂會晤司鐸伯滕祿君聞因江西荏港教案尙未議結故特來此就商也○前辦蕪湖洋務保甲之某君因事撤差繼其後者爲安徽候補縣陸大令蒞差後即出示曉諭洋街一帶居民略謂中外通商已久彼此耦居無猜此後愼勿輕啓釁端自貽伊戚蓋亦按時勢以立言也○安徽寗國府屬蛟水爲災平地積潦數尺金寳等圩被水衝决居民麕集堤上風餐露宿徹夜悲啼府尊桂太守及宣城縣主陳大令惄焉憫之特遣人雇定小船數十艘滿載餱糧前往散給俾被災氓庶殘喘苟延誠盛德事也○蕪湖崔惠人宫詹向多負郭之田此次大水爲災各佃户紛紛至其門索取禦水諸物宫詹未能如數付給以致各佃户聲勢洶洶排闥而入將室中器皿擊毁無遺亦可謂蠻橫之至矣○蕪 
 
 

Page 3

 
 
湖道署前水勢迷漫迄今仍未稍退道憲吳季卿觀察暫假中江書院辦理公事院長某君則遷其梅鶴於蕪湖縣學與學師吳廣文同居 
[吳中消夏錄]  
　　蘇州訪事人云元和縣刑房管役周慶卽周金壽兼充捕署公差素性兇頑每遇因案被押之人必百計婪索不遂所欲輒以私刑處之人皆呼之爲周地獄平日尤以包庇娼院爲生涯本月某日三茅觀附近某娼院龜奴得罪於周遂向之生事正在大肆兇毆之際適爲某紳子所見向之排解周怒謂吹縐一池春水干卿底事叱其黨圍而毆之某紳子以無端被辱心實不甘遂卽訴知地保函請縣主王大令究懲○著名流氓林吉人在養育巷某茶肆辱及某明經經明經禀請吳縣田大令拘辦大令研訊之下以其犯案纍纍法不容恕叱令重笞一千 
板荷以巨枷游示六門限一月後再行訊核 
[預備祝釐]  
　　本月二十六日爲皇上萬壽聖節届期文武印委各官禮應一體朝賀上海縣汪瑤庭大令因於昨日諭令辦差丁役將本邑西門内萬壽宫灑掃清潔鋪設一新以便凡百臣僚同伸慶祝 
[軫念民依]  
　　前日上海縣主汪瑤庭大令接奉江蘇藩司陸春江方伯頒到札文略謂本年入夏以來淫雨日久各屬田畝多遭水沒所種禾稻皆已損壞刻下赶卽攺種晚稻尙有收成可望飭即勸諭各鄉農從速播種以收桑榆之效等因昨日已遵卽出示曉諭各鄉農一體遵照矣 
[總巡謁客]  
　　昨日清晨本邑城廂内外保甲總巡朱森庭明府命駕至上海縣署拜會縣主汪瑤庭大令晤商緊要公事良久然後告辭而出 
[案犯候解]  
　　前者本邑法華鎭人張榮生因索銀起釁戳斃堂弟張阿弟經縣主汪瑤庭大令迭次研訊供認不諱當卽收禁通詳上憲兹奉督撫兩憲批飭解省勘訊大令爰飭書吏立備文牘幷委典史趙少尉於昨日午後提犯至捕廳署覆訊口供騐明面貎箕斗仍飭還禁候解○鄕民盧良卿之女鳳金前被姚阿弟等誘姦成孕私生一孩良卿引以爲恥自縊斃命控經縣主汪大令訊供判各收禁詳請上憲核示兹奉督撫憲批札飭令解省勘招大令因亦於昨日午後委趙少尉騐明面貎箕斗候備文起解 
[傳訊火頭]  
　　本月十四日之夜二點鐘時公館馬路西首興昌里口三元錫箔店不戒於火延燒泰山堂藥店源泰絲線店事後包探查得三元曾倩某保險行保火險銀一千二百兩因將店夥楊瑞元林錦如拘入捕房昨日復傳到店主黃掌林卽黃吉卿解案請訊黃供小的家住城内賃屋治下公館馬路開設三元錫箔店倩某火險行保貨物銀一千兩另保生財銀二百兩是晚因酬神焚化冥鏹遺火上炎霎時冐穿屋頂當時小的已回家事後保險行中人囑開細帳因貨未進足許賠銀六百餘兩保險單已被焚燬叩求鑒核楊林供詞大略相同讞員杜枝園大令與費繙譯會商良久謂楊林漫不經心致肇此禍判押捕房三個月黃押候再行訊核 
[上海縣署瑣案]  
　　馮錦堂冐充貨捐局巡丁向划船户王富有勒索捐欵事經貨捐局員某君訪悉解送縣署請懲前晚縣主汪瑤庭大令升堂研訊王供小的係浙江紹興府屬餘姚縣人在南巿某信局駕駛划船前日繫纜某處碼頭之畔馮誣以包帶私貨多方訛詐小的因卽奪取腰牌投局聲訴蒙局員老爺詰知假冐轉送案下叩乞究懲馮供小的與王同鄉在貨捐局丁老爺處當巡丁本月十八日巡至某處馬頭上見一小船私裝蠶繭十九斤並未報捐是以回局禀知前往搜緝五逞强霸阻因之解送局中大令將王所呈腰牌細加察騐詰問馮曰此牌是否局中所給馮語塞大令喝令掌頰一百下笞臀五百板枷號一月發局前示衆王交差看管候查明曾否犯事再行核奪○顧蘭洲控黃周氏誘拐兒子前晚大令升堂研訊顧供小的係本邑人操成衣業家在小東門内聚奎街與黃周氏同居生有兩子長者年甫四齡突於本月十一日失去時適黃周氏出外不歸迨後小的查悉被伊拐去向之詰問伊稱孩固無恙須備洋銀二十元贖回小的無可奈何爲特扭案求究黃周氏供小婦人與顧同居因貧傭工於外顧失孩後卽尋至小婦人服役處囑爲留意小婦人訪尋良久蹤跡杳然並無訛索之事大令以顧所控無憑著即退去自行尋覓並飭黃周氏帮同訪查 
[美租界捕房紀事]  
　　昨晨浙江寍波府屬某邑人王阿章投捕房訴稱僑居元芳路第一百十六號門牌屋内每日肩荷京貨出外求售昨日行經怡和馬頭左近突有不識姓名之甲乙二流氓不問情由肆行毆擊所荷京貨被攫一空爲特訴求查究捕頭允之○昨午浙江紹興府 
屬某縣人符寳生投捕房訴稱賃居篷路德榮里第一百零七號門牌屋内將餘屋半間轉租與某號華捕今晨忽失去女帽上翡翠一方向捕詰問遽被毆擊爲特訴請究查捕頭以所訴無憑揮之使去○本月十四日之夜九點鐘時某西人飮酒過醉偃臥虹口司考脫路道旁無賴許阿大見之糾集羽黨多人竊取所佩銀質對時表一枚質錢分用昨經包探劉阿炳查悉將許拘獲弔出原贓解送捕房捕頭令押候轉解公堂禀請讞員張柄樞司馬訊辦○前日傍晚時某號暗差捕巡至漢璧　路永祥里口見甬人某甲在道旁溲溺以其有違租界章程向之拘捕甲非但不服反將捕曳至家中呼集鄰人肆行毆擊捕情急出號呌吹之他捕聞聲到來甲見勢不佳飛步逃逸捕遂將甲妻某氏拘入捕頭捕頭詢得情由以禍由甲起與氏無干釋令回去隨遣某包探將甲拘獲押候解送公堂禀請懲辦以儆效尤○租界章程不准各肉攤售賣腐敗之肉蓋恐居民悞食以致疾疫叢生也昨晨工部局專查食品之某西人行經裏虹口漢璧禮路老街口見甬人某甲所售之肉均已腐敗不堪遂盡行携入捕房聲請捕頭核奪 
[正字]  
　　昨報登日員觀審一事日總領事署繙譯官白須君誤作白鬚合即更正於此 
[陜振急電]  
　　頃接西安潘振聲善士電開盛大人曁各振所諸公鑒同官災民全家臥病不及待振者不少助錢千文或數百不等卽可保一家之命出月初可畢卽往洛川查放昨晤劉大令言洛川連年旱荒官振不濟仍然賣妻鬻子餓死無數秋熟尙早有欵一振可至秋成否則死人載道目覩傷心命在呼吸往振刻不容緩然災重欵少不敢開查求再設法籌匯數萬金以濟洛命盼切至中部宜君灾亦不輕俟往辦時再求接濟立候電覆等因除日前已電匯振翁萬金外日内擬再湊萬金匯去俾早查放洛川救人救澈功德無量來電抄乞登報以供衆覽伏求大君子慷慨樂輸欵交各振所收解多多益善俾早集成續匯謹代洛川災民九叩不勝急切之至上海陳家木橋電報總局内籌振公所同人謹啓 
[申報館協振所經收順直陜西振捐六月十一日至二十日止第十七次清單]  
　　六月十一日張君魯瞻因閱報見錢塘唐式甫善士日均誕育麟兒曾將筵資移賑爰體善念移助賀儀洋銀二元撥充秦晉振捐藉祝文郎長命富貴求恒居士求父病卽愈洋十元沈樹庭對開洋一元蘇州楊省卿求合家平安洋二元○十二日無名氏求平安銅洋兩元厚德堂儲洋十元杭州隱名氏福潤局來臥龍丹四百瓶午時茶四百塊霍香丸四百包痧氣丸一百五十瓶辟瘟丹八十塊雷公散八十瓶永記銅洋十元○十三日胥江求安氏洋二元周仲亷自求病速痊洋三元室陸氏自求身產平安洋兩元泰州儒學吳洋六元○十四日無名氏洋兩元寳源銅洋一元無名氏洋兩元○十六日陳寛孫爲先慈五旬冥忌洋十三元徐福徵規元二十一兩三錢九分博經里口因火求合境平安洋五元無名氏洋四十元○十七日韓子潤求小兒病速愈洋十元煑石山房洋兩元德香樓銅洋六元不書名酬願明聖經洋十元○十八日施嗣萊患背瘡幸獲平安洋五十元歐陽雨生子週歲節省筵資洋二十元○十九日力不足氏洋三元無名氏銅洋四元鹽城馬氏洋十元○二十日周姓保媳保孫平安洋兩元○以上總共收英洋二百零六元五角規元二十一兩三錢九分銅洋二十三元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[催繳欠餉]  
　　廣州訪事人云粤商麥英俊等包繳貨釐所欠甚鉅經大憲責令分别賠償迭次具禀懇求俱經批斥兹復列欵禀諸督轅督憲陶芷芳制軍批其牘尾曰該商等上年承包通省釐金認繳銀四百萬兩係由該商等自願並非官長抑勒始擇五月初十日繼定六月初一日開辦皆由該商自行禀奉批准該商等豈無聞知何至漫無布置該商等旣於六月初一日接辦官廠自應　律　抽該商等承辦之時發給示諭刊發戳記遴派委員或攺坐釐或攺行釐無一不如該商等所請安得謂從中掣肘若謂津沽事起釐金因以减色則當該商等承認接辦之時已在津沽事起之後當時又並不具禀求退至攺官督商辦逕征逕解等事皆出自該商等所請之提調姚光耀一人主持該商麥英俊等上年卽在撫院衙門禀控姚光耀有案本部堂深知該商始爲黃鎭金福煽惑繼爲姚令光耀蒙蔽欺制是奏請責令黃金福姚光耀等分賠原爲體恤該商等爲人所愚起見乃該商等轉以不忍累及分賠等語爲之開脫何以與該商麥英俊上年在撫轅所禀如出兩人難保無姚光耀等揑飾牽扯藉爲抵制脫卸地步且所陳各欵如果屬實該商等何以早不禀明核與該商包釐之事亦多不相涉其爲揑詞誣禀尤屬無疑仰廣東布政司會同司道遵照先前批示催飭該商等赶速措繳一面勒令黃金福姚光耀黎榮翰按照奏定分賠不得與該商應繳之欵牽混搪塞幷按照所禀各節確切查明據實禀覆核辦以免藉口仍查明姚光耀如有揑名具禀及從中唆使情事先行禀候參辦押追再該商旣已撤退何以戳記尙未繳銷亦卽飭令呈繳銷毁毋任私匿致滋弊端 
[上海巡局紀事]  
　　日前有沈姓女郎名阿囡者被流氓洪金茂攫去金約指一枚當塲扭住解請二十三七鋪巡防局員盛雨村二尹訊明判令鞭　七百五十下前日阿囡又籲乞叚董某君函致局中請追原物二尹准之立飭地甲拘洪到案訊追○前日無賴李阿四至南巿新太平馬頭沈姓家冐取會項洋銀沈靳而不予李知計不得遂持刃恐嚇沈怒扭控保甲總巡局總巡朱森庭明府研訊之下判令笞責三百板枷號一月鎖錮十六鋪犯事地方以昭炯戒○本城某老虎竈茶肆主陳利生拾得紫霞閣箋扇店所失發票持往索錢經店主控諸保甲總巡局總巡朱森庭明府訊悉情由判令掌頰一百六十下笞臀五百板荷以巨枷押往邑廟中鳴鑼遊示 
[英美租界公堂瑣案]  
　　常熟人陳林壽扭其妻楊氏至案訴稱妻子於前年出外遍尋無著今來滬上遇見知已與人私識勸令回家堅執不允是以扭案請懲讞員張　樞司馬研訊之下楊氏供小婦人與丈夫言明出外傭工現在情願回家求恩明鑒司馬飭差押赴航船勒令回籍○陳成生與張小妹因事口角旋糾同龔寳榮等人擁至張家擊毁器物並將衣物盡行刼去張忿無可洩投報捕房捕頭令包探劉光震將陳拘獲解案司馬商之白繙譯諭令帶回捕房押候　到龔等覆訊判斷○前者妓傭王張氏騙取妓女孫織雲所籠金臂釧三雙報捕後經捕頭解送至案司馬限一禮拜内押繳洋銀五百十六元氏逾期不繳昨日司馬提案比追氏供小婦人尙有衣飾寄存久安里陳四福家約値洋銀二百餘元求再寛限一禮拜措繳司馬准之飭差協保往陳家起出各物再行訊核○張永全至來往蘇滬之某小輪船騙取李福生所携衣物報經包探竇如海拘解請究司馬判責四百板管押捕房三月期滿遞解回籍○李四春家被車夫陳周郎竊去衣服九件報經包探張天林拘解請究司馬判責三百板遞解回籍○李阿生至洋人老克磕家吵閙不休報經包探張阿五拘解請究李供小的素來安分營生不敢吵閙求恩明鑒司馬諭令交人保釋○積賊　和尙行竊潘洪太家洋帽及衣物若干報經某包探拘解請究司馬判責二百板管押捕房三月期滿逐出租界○王阿元行竊胡阿言家衣服九　報經包探沈阿岳拘解請究司馬判責二百板贓給還失主○黃英桂至福州路尤芝林所開鞋鋪騙取鞋一雙報經包探趙銀河　解請究司馬判責一百板 
[法租界公堂瑣案]  
　　姚湯氏訴稱前日小婦人道經公館馬路被縫工范湘如趙春　攫去鐵縫機一具摺子三扣報捕查獲解案請究范供此項鐵縫機係紅帮縫工所用小的係本帮縫工故交與虹口工頭許敬春收管　　杜枝園大令著交人保出將鐵縫機交還再行訊核○袁阿順偕某老虎灶茶肆主王德安投案訴稱流氓周丫頭偕同黨二人向小的等訛詐不遂順手持水果攤上小刀猛刺一下乘間逃逸追至新北門外經巡街捕拘獲搜得兇刀解案請辦大令判責五百板枷號一月○英界包探徐榮珊禀稱竊賊費阿星在英界犯案逃至治下經小的　獲解案求准帶回捕房以便解送公堂禀請訊辦大令准之○胡積苛戴錫榮　某甲借錢不遂卽以訛詐爲詞呼捕拘入捕房昨日解送至案大令著交人保釋○紹興人韓方兆前控王阿仔駕駛小輪船將機器吞沒向論行兇大令訊取口供著押候復訊核奪昨日韓投案備質王阿仔供小的在小輪船上當火夫兼管機軸自去年九月至本年三月應得工資並未付給前日　之索取反被扭破衣服所有機器均在廣德生内並不失散因韓尙欠修費是以不肯交還大令飭交人保出自行理算○蔡阿橋在某處竊取衣服旋被包探拘獲解案請訊蔡供此衣在褚家橋左近小的叔母處竊來大令著留候失主來案具領○招商局金利源棧房工人兪　國被　壓斷　腿送請某醫院醫生將腿鋸去送回捕房解經大令騐明函致招商局蒙總辦顧觀察酌給撫卹洋銀五十元昨日傳案給領兪　小的並無宗族只妻子温氏寄居母家請卽送回養贍大令著邀同伊妻來案具領 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏錄]  
　　頭品頂戴兼署成都將軍四川總督奴才奎俊跪奏爲審明毆殺大功服兄兇犯按律定擬恭摺具陳仰祈聖鑒事竊查丹稜縣民楊詠針救母情切毆傷大功堂兄楊永太越日身死一案據前任丹稜縣知縣　綬琪騐緝獲犯訊供通詳批飭擬解去後兹據按察使夏峕將犯解勘前來奴才親提研鞫緣楊永針籍隸丹稜縣楊永太係楊詠針分居同祖堂兄素睦無嫌光緖二十六年七月初六日早楊永太因見管器地内毗連楊王氏界邊包榖成熟被人攀摘疑係楊永咸之母楊王氏竊去往向查問楊王氏斥其不應混疑楊永太不依謾駡楊王氏回詈楊永太撲攏抓住楊王氏胸襟搇按在地舉拳毆傷胸膛楊王氏掙扎不起大聲喊救楊永咸聞聲趨視拉勸不開救護情切順取門旁木棒毆傷楊永太右腿後左臀偏右楊永太仍不釋手楊永咸復用木棒頭向其嚇築傷其左太陽穴釋手倒地何國安路過趨救無及向楊永太詢悉情由楊永咸將楊王氏扶起隨各逃逸何國安通知楊永太之子楊學明看明將楊永太扶回醫治不愈至十三日因傷殞命報縣騐緝獲犯訊詳覆審擬議由司解勘奴才提犯親鞫無異查律載毆本宗大功兄死者斬又例載毆死本宗期功尊長罪干斬决之案如係情輕該督撫按律定擬止於案内將並非有心干犯各情節分晣叙明法司核其所犯情節實可矜憫者夾簽聲明恭候欽定各等語此案楊永咸因楊永太疑竊查問爭角將伊母楊王氏按地兇毆該犯救護情切毆傷楊永太越日身死楊永太係楊永咸同祖堂兄服屬大功自應按律問擬楊永咸合依毆本宗大功兄死者斬律擬斬立决照例刺字再該犯楊永咸因見母被楊永太按地兇毆拉勸不開用棒將楊永太毆傷身死實係情切救親並非無故逞兇干犯相應照例叙明楊永太毆傷期親叔母罪有應得業已身死楊王氏傷已平復應與救阻不及之何國安均毋庸議竊摘包榖正賊飭緝獲日另結屍棺飭埋兇器木棒供棄免追除全案供招咨送刑部查核外合將審擬緣由恭摺具陳伏乞皇太后皇上聖鑒勅部議覆施行謹奏五月初一日奉硃批刑部速議具奏欽此 
頭品頂戴兵部尙書銜山西巡撫臣岑春煊跪奏爲山西省光緖二十六年冬季分委署代理過同通州縣各缺循例開單具奏恭摺仰祈聖鑒事竊查咸豐十一年十一月二十三日奉上諭嗣後各省州縣無論奏調委署代理每届三月彚奏次由吏部嚴行查核如有違例更調等弊將該督撫藩司分别奏叅等因欽此欽遵歴經遵辦在案又於光緖二十六年十二月奉准吏部議覆湖廣督臣張之洞條陳應題各案分别攺　攺咨一摺於十一月初四日覆奏奉旨依議欽此計粘單内開候補試用同知通判州縣委署各缺攺爲按季彚奏一次按照定例酌核當無窒碍應請暫行照准等因行令遵照亦在案兹據署布政使許涵度署按察使恩霖將光緖二十六年冬季分晉省委署代理過同通州縣各缺開單會詳請奏前來前撫臣鍚良未及核奏卸事移交到臣臣覆核無異除咨吏部外理合開繕清單恭摺具陳伏乞皇太后皇上聖鑒謹奏五月初二日奉硃批吏部知道單倂發欽此 
頭品頂戴兩廣總督臣陶模頭品頂戴廣東巡撫臣德壽跪奏爲光緒二十六年秋季分廣東省委署直隷州同知知州知縣各缺遵照章程恭摺具陳仰祈聖鑒事　照各省州縣無論　調委署代理欽奉上諭每届三個月彚奏一次等因欽此欽遵在案兹據廣東布政使丁體常詳稱光緖二十六年秋季分出有欽州直隷州知州關廣槐禀求交卸遺缺以候補知府盧蔚猷署理又署赤溪直隸同知陳圖署事期滿遺缺以補用同知陳壽椿署理又電白縣知縣李滋然調簾遺缺以香山縣知縣蔣鳴慶調署遞遺香山縣知縣缺以新興縣知縣劉盛芳調署又署陸豐縣知縣羅祖翼署事期滿遺缺以補用知縣程燝光署理又署恩平縣知縣戴式藩署事期滿遺缺以候補通判胡永昌署理又西甯縣知縣李瑋堂丁憂遺缺以候補知縣彭繼孫署理又龍門縣知縣林鉞調省遺缺以教職知縣謝裕棠署理又署清遠縣知縣劉曾枚請假就醫遺缺以補用知縣芾元度署理又署開建縣知縣徐書祥署事期滿遺缺以教習知縣劉宗潮署理又調署電白縣知縣蔣鳴慶留省清算交代遺缺以試用通判蔡繼昌署理又花縣知縣裕掄望撤省遺缺以候補知縣葛肇蘭署理又遂溪縣知縣崔廣沅調省遺缺以候補知縣鄒翼清署理又始興縣知縣陳文塽調省遺缺以題升崖州知州倪思鐸署理又茂名縣知縣樊淙丁憂遺缺以候補知縣祺威署理又饒平縣知縣張經年調省遺缺以候補知縣何斌署理又署崖州知州鍾元棣　事期滿遺缺以試用知縣姚紹書署理又陽山縣知縣林濟病故遺缺以試用知縣蔣澤署理所有光緖二十六年秋季分委署直隸州同知知州知縣各缺詳請具奏等情前來臣等覆查無異理合恭摺具陳伏乞皇太后皇上聖鑒謹奏五月初二日奉硃批吏部知道欽此 
岑春煊片再據四川在籍道員陳光弼以山西需賑孔亟報効賑欵銀二萬兩並聲稱不敢仰邀奬叙等情前來竊以山西連年荒歉地方困苦殆與丁戊大祲相同前因防務戒嚴用欵浩繁羅掘一空災黎之嗷嗷待哺者朝廷發帑而外專恃捐欵以拯餘生無如捐務久成弩末迄今開辦數月各屬解到者仍復寥寥臣目擊飢民正在　　無措該員陳光弼獨能摡捐鉅欵惠此遺黎實屬深明大義雖據稱不敢仰邀獎叙似未便沒其微忱查該員係儘先卽選道員歴保有花翎頭品頂戴並蒙恩交軍機處存記復蒙恩傳旨嘉獎各在案升銜品級均無可以再加覆查前有二品頂戴分省補用道王之杰報効陜賑銀一萬兩經臣在陜撫任内奏蒙恩准賞給四品卿銜今陳光弼報効銀二萬兩較王之杰報効之數尤多且該員曾經得有頭品頂戴可否仰懇天恩賞給三品卿銜以昭激勸之處出自逾格鴻施謹附片具陳伏乞聖鑒訓示謹奏五月初二日奉硃批陳光弼著賞給三品卿銜欽此奴才文華跪奏爲筆帖式六年期滿循例具奏咨送部旗引見事竊查密雲副都統隨印筆帖式六年期滿如果當差好者俱遵照前准軍機大臣議奏奉旨允准之例保奏咨送部旗帶領引見奉旨記名在案今奴才所管之隨印律帖式榮惠於光緖二十一年六月委署筆帖式當經吏部覆准在案卽自委署之日起連閏計算至本年四月十九日止已滿六年奴才查筆帖式榮惠人甚可靠當差謹愼辦事尙好理合循例具奏仍出具咨文咨送兵部轉　該旗帶領引見如奉旨將榮惠記名卽遵照定例遇有本翼滿蒙八佐驍騎校缺出將前記名人員坐補後再將榮惠補用爲此謹奏請旨五月初二日奉硃批該衙門知道欽引 
陶模等片再博羅縣知縣陳宗鳳因案撤任所遺博羅縣知縣篆務查有高要縣知縣安蔭甲持躬謹恪歴事精勤堪以調署又陽江直隷同知田明曜才識諳練勤敏任勞堪以調署赤溪直隷同知所遺陽江直隸同知即以准補赤溪直隷同知沈鴻壽調署該員安蔭甲田明曜各任内並無盜劫已起四叅之案據藩臬兩司會詳前來除檄飭遵照外臣等謹循例附片具陳伏乞聖鑒謹奏五月初二日奉硃批吏部知道欽此 
陶模等片再署南雄州知州黃儒荃署事期滿所遺南雄州知州篆務查有卸嘉應州知州關廣槐才堪治劇處事精詳堪以調署又署龍門縣知縣謝裕堂奏叅攺教所遺龍門縣知縣篆務查有卸定安縣知縣張直老成練達振作有爲堪以調署又曲江縣知縣李九波奏叅開缺另補所遺曲江縣知縣篆務查有卸電白縣知縣李滋然才猷卓越操守謹嚴堪以調署該員關廣槐張直李滋然各任内並無盜劫已起四叅之案據藩臬兩司會詳前來除檄飭遵照外臣等謹合詞循例附片具陳伏乞聖鑒謹奏五月初二日奉硃批吏部知道欽此 
 
