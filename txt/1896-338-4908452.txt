# 1896 - 338 - 4908452

 

Page 1

 
 
[新印萬國近政考略] [  圖書集成局代啓]  
　　通海以來談洋務者雖不乏人然往往人各其說多虚浮襲取之詞難誇心得梁溪鄒翰飛先生時下通才喜習經世有用之學生全與中西名十　抗談經濟凡有心得輙筆記之因成洋務叢談全部此書其一種也凡天文地輿及泰西各國沿革風俗兵刑禮律教化盟會編年新政之說於者　者備載其精瞭如指掌兹託本局代印每部實價洋七角託鎭江文寳閣上洋申昌文瑞樓寳善分局各書坊寄售 
[校宋本黄帝内經靈樞王氷註告成] [  圖書集成局代啓]  
　　内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問獻其繁雜汪氏素監類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉敕校正全部倩本局新字排印用以潔白連泗裝訂六本碼洋一元存上海棋盤街文瑞樓蘇州閶門緑蔭堂書坊出售 
[閱本報紀弱女禦盜事慨乎言之]  
　　執筆人閱前日申報紀弱女禦盗一事葢不禁流連感喟俯仰生平矣夫女子之以武略稱者於古亦數數見花木蘭本小家女耳而易釵而弁代父從軍見諸詠歌千古艶稱其事卽明之沈雲英秦良玉輩或以土司女或爲武人妻而智彚兼全號令嚴肅報仇雪恥敵愾勤王堂堂六尺鬚眉恐未必有此氣概降而至於小說所紀如兒女英雄傳之十三妹蒲宼志之陳麗卿類皆婉約嬌柔頗露弱不勝衣之狀而一觸其怒則殺人如草俠氣頓生嗟乎嗟乎誰謂天地秀靈千古獨鍾於男子哉彼劉氏女出自武世家棄鍼綫而習弓刀躍馬荷戈素所習慣一遇匪人斷路奮身抵禦力敵數人巾幗雄姿誠無足異所惜者劉甲生於湘楚武力兼人少得乃祖眞傳熟嫺拳棒擊刺之技岑宫保麾下某弁與之聯姻婭愛其武藝延至營中爲教習曾邀懋賞頂戴榮身乃自遣撤歸農無貲餬口江湖流落藉賣藝以博饔餐致其女露面抛頭幾被匪人所辱侮嗟乎嗟乎老驥伏櫪烈士暮年屈抑眞才不知幾許能毋令普天下有志之士呼天痛哭拔劍激昻乎猶憶僕幼年問學餘閒戲著鋤經書舍零墨中有一則云有某弁者從征髮逆頗著戰功昇平後隠於市廛鬱鬱不得志酒酣耳熱往往發爲詠歌友人傳其醉後口號四絶云營門更鼓戴寒星猶憶從征兩鬢青萬丈光芒騰虎氣腰間寳劍血流腥霹靂聲中殺氣黑戈矛接處陣雲黄便須匹馬横衝去刀下頭顱落電光迅如鷹隼疾如鷂屢破堅城躍弔橋不是命輕同草芥將軍爲有霍驃姚可憐李廣不封侯百戰歸來已白頭我欲問天天不語一腔熱血灑吳鉤悲慨淋漓讀之幾令人泣下沾襟不能自已顧僕以爲如此弁者雖不能腰懸金印麟閣圖形而猶得隠於市廛持籌握算會計之暇吟詩以遣騷懷固猶勝於白眼遭人羞蒙按劍謀生乏術窮阨終身也彼劉甲者我不知其技藝何如功勳何若而旣已榮邀一命亦何致禦貧無術流而爲江湖賣解之流可知時際晏安英雄誠用武之地彼負販扁挑之輩吹竾乞食之倫安必無燕頷虎頭飛而食肉者世無查孝廉之巨眼卽英豪如吳六奇輩亦惟是蓬顆理身耳卽劉女者徒以其父一朝失志以致漂泊他鄉出醜露乖難謀一飽否則不特如陳麗卿十三妹之輩得以留名於小說中卽秦良玉沈雲英然且優爲之以視古之夫人城孃子軍世册流芳誠不難後先媲美耳且古今來鬱鬱不得志者亦豈僅劉中一人哉士有繡虎雕龍文壇流譽驚才絶艶並世無雙而上之旣不能望重木天爲詞曹之領袖掞天畫日珥筆彤廷下之更不能削簡操觚闡揚經術箸書立說寰海風行卽欲傳道授徒而僻壤窮鄉又絶不見有停車問字者不得已賣文爲活終老風塵壓綫年年爲人作嫁雖有丹青日月藻繪山川之手叚而生當濁世苦乏賞音年矢催人頭顱漸老徒是飽嘗夫人情冷煖世味酸辛雖欲藉三寸毛錐一揚其磊落抑塞之氣而人言可畏瞻顧徬徨啼笑俱難欲言又止卽如今者通商中外洋務方興少年之平步青雲者無不以此爲終南捷徑而考其所學大都影響模糊惟藉夫便給之口才浮誇之儀節得以邀上游眷顧拔擢頻加而實有眞知灼見之人反以援引無人不得以芻蕘一得之言上蒙採擇嗟乎嗟乎如劉甲者舉世滔滔觸目皆是塵途溷迹亦其所宜又何必俯仰生平臨流感喟而賦感士不遇之詩哉幽窓兀坐慨乎言之世有同調之人乎當亦三復斯篇爲之咨嗟不已也 
[拿犯轇轕]  
　　本月十八日倫敦來電云有一中國醫生名三狹言者前在廣東謀叛嗣以事發逃至泰西九月初五日被中國使署所拘禁之密室其人設法傳言於外捕頭得聞其事派巡捕日夜在署外守候不使押解回華旣而英外部行文使署請星使立將其人開釋星使卽將其人送交外部并具文照覆略謂兩國交涉定有章程將來再行申論可也聞其人非三狹言實姓孫名文字逸仙目下倫敦都城中遠近爭傳皆詫爲奇事云 
[薇垣星隠]  
　　浙江采訪友人云藩司龍仁該方伯素患疝時發時止終未能絶其根株今夏濕熱交攻舊疾與新恙並發太夫人年逾九秩迎養署中其時同抱微疴方伯昕夕不遑親視湯藥迨太夫人痊逾而方伯病益深矣不得已呈請開缺廖中丞以時事方艱挽留再四而膏肓之疾醫藥無靈延至本月十六日申時因病出缺監印官蔣少尹立將印信封固呈送府署請林太守轉呈撫轅庫鑰則由庫大使程叅軍呈繳旋擇期十七日酉時大殮聞接署藩篆者爲升任江蘇布政使聶仲芳方伯遞遺臬篆委鄭芝巖儲憲兼理外面傳述如此尙未奉有明文也 
[懽迎五馬]  
　　金陵采訪友人云督辦五河鹽厘局務江蘇候補知府柯太守逢時經劉峴帥委署江寗府篆務本月望前府署曁上元江寗兩縣辦差丁役就城南下江考棚糞掃潔清預備供張一面詣江浦遠迎適太守在五河機局務交與瓜代之人俶裝赴省旋於十六日清晨戾止命駕詣督轅禀到峴帥立時傳見茗談逾刻然後興辭少選復黼見司道各員抵暮始返公館於是省中屬吏及舊日寅僚紛紛瞻拜芝儀手版脚靴不絶於道聞太守涓吉十九日接篆已先期向上憲禀明矣 
[電詢病緣]  
　　蕪湖采訪友人云關道袁爽秋觀察感受風寒痁疾大發握冰抱炭顚倒陰陽雖朗吟杜工部子章髑髏血模糊手提擲還崔大夫之詩以驅之而二豎子終不肯退避三舍某日正在心神煩亂寢饋不安適署内庖丁因事觸忤以致雷霆大發立命人製造站籠兩具排列發審局前意欲禁押其中以爲之戒旣而木工將籠製就舁于署中觀察親自步出頭門悉心騐視適見門内外有設攤售食物水果者勃然大怒立命傳呼巡捕驅逐而巡捕俱姗姗來遲觀察益忿火中燒親手將攤推倒旋又有一行人誤衝其道立命笞臀二百板外間遂以觀察爲瘋狂遠近喧傳幾觀市中有虎事聞於制憲卽於本月旣望電詢駐蕪米釐局總辦方啓南觀察觀察回電略稱袁道於上月下浣固曾因　觸發無明火未幾卽告痊刻下已照常會客卽衙期接見屬吏亦復言語如常當病時曾開除丁役數輩並一巡捕發　 
 
 

Page 2

 
 
等情若果袁道發瘋職道豈有轉爲諱飾之理想制憲閱電後當可釋然於心矣 
[示禁假冒]  
　　揚州訪事友人函云世風不古騙術離奇甚至假冒職官揑寫假信營謀差使如滬上涂謬兩姓之事者所在多有本月上旬某日兩淮運司江蓉舫都轉忽奉督憲劉峴帥通飭公文一道接閱之下遵卽出示通衢曉諭周知示云奉兩江總督部堂劉札開照得本部堂前次蒞任之時因恐有不法匪徒隨處招摇撞騙以及揑寫薦書營求館地差事當經通飭示禁查拿在案兹日久玩生復又訪聞近有游匪冒充文武職官在外招摇撞騙甚至假冒本部堂子弟親友以及巡捕差官或竊取名片或私刻圖章揑冩假書向各署各營及各局卡圖謀差使告貸川資等事實屬膽大妄爲深堪痛恨亟應復行通飭示禁嚴密查拿合行札司卽便飭屬遵照倘遇有前項情事無論眞僞立將其人拘禁一面禀候提解來轅究懲决不寛貸等因到司奉此除飭屬外合亟照録出示仰卽一體遵照一時見者咸謂峴帥杜漸防微不稍寛縱徇不愧柱石元勳云 
[維持商務]  
　　金陵訪事人云省中當創辦馬路之初卽由駐寗商務局詳訂章程凡馬車東洋每月例報官捐以充修路經費禀詳督憲著爲成案因卽頒發諭帖仰各車行一體遵照嗣後馬車報捐如故東洋車生意减色商董禀懇局憲可否於街路概子免捐馬路則月捐洋一元蒙批准在案嗣以夏秋兩季車業愈壞街路生意尤屬寥寥有蘭記車行未請局照思在馬路拉客又苦於月必報捐遂假造私照黏貼車後事爲馬路卡勇識破同時拿獲計有十五六輛據實禀報旋經商務局總辦桂薌亭方伯提案訊問以僞刻圖印等情大于例禁擬卽移交地言官飭提車行司事照律懲辦於是衆商董皆惶恐畏罪再三具禀哀懇方伯始寢其事後桂方伯出示諭懸貼本局門首大略謂報捐修路本爲利商便民起見捐不報則修路之費無所出路不修則局面日壞商情何能振興利源何由日裕該董等膽敢矇混目無法紀殊屬可惡本道優待各商僅將蘭記私車全數充公姑免治罪可謂仁至義盡嗣後各車行如仍甘蹈覆轍及有别項情節决不寛恕云云觀此可見維持商務者自有一片苦心也 
[蘇試告竣]  
　　姑蘇采訪友人云本月十七日辰刻爲龍大宗師獎賞之期所有一等生員及新進文生各整肅衣冠齊集試院三通鼓罷宗師高坐堂皇先將一等生員一一獎給花紅鼓吹送出然後各新生排班參謁禮生贊令行三揖禮宗師離座答揖勉以士先器識而後文藝等語旋亦鼓吹送之於是蘇州府屬科試遂告竣宗師將擇日啓行矣 
[鳩兹火警]  
　　蕪湖采訪友人云本月十二日夕陽在山人影散亂遥見濃烟一縷蔽塞屑霄探知火起於蕪湖縣署前照壁西首某成衣店中一時警鑼亂鳴水龍飛駛營汛各弁咸督勇彈壓匪人旣而滾滾銀濤憑空倒瀉陽侯回禄酣戰不休迨至祝融神敗陣而逃草房瓦舍十二家已同付楚人一炬是夜西瓜塘又報火厄轟轟烈烈碧落光騰玉宇瓊樓紅赮照耀各鋪洋龍及江口保衛營勇聞警飛馳而往揮衆圍澆約歴二刻鐘時始唱凱而返聞燒去茆屋二十餘家及蘆柴一垜 
[沙溪火警]  
　　沙市采訪友人云九月初四夜將就枕矣忽聞人聲喧雜急啓户視之遥望西南角火龍夭矯盤礴層霄斯時北風怒號火趁風威飛揚跋扈愈覺如虎附翼莫敢有捋其鬚者旣而水龍會中人手執豹尾鞭頭戴龜殻帽疾馳如不覊之馬立刻奔至火塲有捷若飛猱高升屋顚擎水管以噴射者旋以貓頭鈎殺火勢以牛角义斷火道赤帝子始知勢不能敵勒馬而回惟見瓦礫堆中萬縷青烟與天際烏雲互相掩映而已詢之救火夫乃知失愼處在狗腿灣係雞鳴狗盜之所爲一時茅龍更衣者竟有十四户 
[日下叢談]  
　　京師采訪友人云都中街道年例必開挖陰溝以免水潦不通且有穢氣薰蒸之弊兹者開挖已過欽命巡視五城督理街道察院出示通行曉諭云照得例載每年開溝之際由街道廳並五城御史督率各鋪户居民各將門面三溝逐一淘挖一律深通仍嚴查胥役人等不得藉端需索等語向定二月開工三月杪一律報竣詎各鋪户希圖省事按户捐資徑交各叚鋪頭代爲淘修年復一年遂成故事本院姑念日久相沿弗予深究乃聞近年以來竟有鋪頭於隔年秋間先將各鋪户捐資預行挪用及至來春開溝之時欵項不敷淘控不以如期以致穢氣薰灼癘疫叢生實堪痛恨爲此示仰各鋪户居民鋪頭等一體知悉嗣後務須遵照定章不得額外需索不得先行挪用所有向來宅門以及各衙門溝費概行革除以期欵不虚糜迅速蕆事爾鋪户等所有應出捐貲務須開溝時陸續交付切勿預爲借給如該鋪頭等仍前擅行支借挪用准卽攔輿指名禀訴本院必富立予重懲斷不致拖累爾等倘或私借私與一經本院訪聞或别經發覺定卽一併究辦本院言出法隨勿請言之不預也其各凛遵毋違特示○街市喧傳廊房頭條胡同萬裕漆鋪遭人騙誘詳加訪問始知某日有騙子某甲者先至某小器作言有舊物須修理適掌櫃人外出學徒某乙出爲承應卽偕甲至萬裕甲令乙守諸門外旋向櫃夥購生漆付以銀劵五兩鋪夥找給三金甲將漆存櫃上語乙曰爾且住爲佳母亟亟也我往買零物一去卽來乙信之甲忽遽出門竟效凌風黄鶴鋪夥見甲久不至詢乙來由知已入其彀中遂與乙兩相齟齬蓋銀劵係僞物至此始得察知也乙堅不肯承鋪夥疑乙與甲通同一氣乙百喙難辭致被扭送中東坊署控告當晚坊主飭掌乙頰若干然後收禁喜此眞无妄之災哉 
[北通州近聞]  
　　訪事人來函云江北江蘇河運已入北運河惟刻下仍稽留於天津迤南一帶未能迅駛來通倉憲疊次行文催提並詢問能否到壩務須迅速電覆河運委員回電略稱刻因河水淺深不一督飭各員多集人夫努务挽運不日可抵通壩矣○東陵司官文部郎於九月初五日到通拜謁倉憲及坐糧廳憲連日在北關兵米廠騐收東陵兵米雇車裝運人夫麕集絡繹於途○城北潮白河長堤决口經張筱傳觀察督飭承修今夏山水漫溢復决曾列前報現張觀察再行籌欵於九月初五日親往祭堤卽於是日開工重加修築矣○中秋節後連日陰雨禾稼雖經收穫然尙堆積隴頭不能施連枷之力至有霉爛生芽者九月初五日忽得冰雹一陣此後遂雲開雨霽朔風颯颯寒氣逼人易夾爲棉尙復玉樓高聳瑟縮難堪○通州人烟稠密鋪户鱗比每屆冬令風高物燥難免有火警之虞本州向有募義坎善勉善永安新城東街西街南街北街樓前十處水會均由紳董鋪商捐辦遇有火警無不爭先撲救令各會首擇於九月初九日祀神並邀會友筵宴一日蓋以聞警馳救相勉未雨綢繆之意也○近日新糧上市糧價有增無减緣外省及關東米麥雜糧半多歉收黠商爭先購買以致價日昻正未知伊於胡底也○通協副將倭協戎調補山西恊副將遺缺以傅協戎調補九月初七日傅協戎軍麾抵通暫寓東關恒裕客棧左營岳都戎右營柴守戎率同武弁及全營隊伍在河干鵠立迎迓至協戎何日履新尚無確信也○通永道張筱傳觀察紹華奉旨簡放江西按察使署中接到喜報後關城文武紛紛往賀一時輿馬闐衢簪纓交錯旁觀艶羡者頗有華子魚廢書出看氣象所遺員缺聞以前任道憲楊藝芳觀察宗濂署理未知確否○東街巡夜更夫三十餘人由本街鋪商捐資招雇徹夜梭巡十分嚴密日前有竊賊二人由集成當後墻猱升而上被更夫望見當卽四面兠拿奈賊頗具拏需手叚竄至街南下河伏於通利橋下更夫亦鳬水與鬥受傷者四人幸我衆彼寡始將該賊就縛賊徐姓兄弟二人係山西大同鎭散勇在通歴犯二案均有贓証刻已送州禀請訊辦想當盡法懲之也 
[津橋題柱]  
　　天津采訪友人云煤礦以山西爲最富然開挖未易成功蓋以旱路崎嶇礙難轉運非抵直隸之獲鹿縣水道不得流通也現聞大憲將築鐡路四百里迤邐以達直隸多財善賈者遂擬祖鞭先著禀請當道糾股集貲就省中開採煤觔以與西人爭利益延請礦師徒勘 
 
 

Page 3

 
 
選擇礦苗最旺礦質最佳之處擇日興工矣○湖北鐡政局煆鐡鍊鋼所用焦炭甚多且需之甚殷幾有不可一日無此君之意目下煉製尚未得法每煤三噸祗燒成焦炭一噸盛杏蓀京卿因商諸前代理津海關道黄花農觀察遴選熟悉焦炭人員前往辦理俾得工費節省不致耗折良多觀察允之業已派員帶同工役於本月十一日附船至申江取道赴鄂矣○由天津陳家溝開築鐡路至蘆溝橋綿長二百一二十里去冬興工以後原定明春告厥成功不料今夏河水横流以致工程有阻不特橋工未竟卽沿途枕木亦不獲尅期安置歌如砥如矢之詩恐明歲春間尙不能開車載客也猶幸前月河流順軌橋梁涵洞業已昕夕經營枕木及車軌鐡條又復源源不絶或者來歲黄梅時節當可飛行絶跡兩處往來乎不禁翹首以俟 
[金焦晴黛]  
　　鎭江訪事友人函云東碼頭關帝廟住持僧元通色相未空情魔易擾素與某姓女有染角枕錦衾之畔時露出頂上圓光不復念摩登伽媱躬撫摩毁壞戒體矣一日瞰拖板橋某雛尼美頓生得隴望蜀之計私與女議託名隨喜俾得張無遮會同叅歡喜禪女諾之從此一箭雙鵰大可左擁右抱不虞正歡會時驀有無賴子數人闖入菴中大聲呼捉手掣短棍竟欲將法聰頭當磬子敲僧旣痛且驚幾至魂飛天外幸衆鄰聞風而至再三解勸酬以佛面錢五六十始得解圍○某甲喚薙髮匠整容有某乙者素擅割烹之業調羹斟雉固今之易牙也戲謂吾日屠犬豕游刃有餘似此茸茸者何難使之類牛山濯濯乎甲令姑試之乙奏刀𥒐然血流漂杵甲痛極而詈乙自稱孟浪者再堅請負荆人咸狂笑不休甲乃赧然而去○三元巷妓女名桂香者貌僅中人性頗淫蕩畫眉韻致全然不解以故雅人皆不屑與交門前冷落車馬稀蕭瑟之狀不異潯陽商婦花晨月夕對景傷懷此境此情早爲院中人覷破庖人某甲心竊艶之遂乘刀七餘閒挑以游語通靈犀之一點效綵鳳之雙飛已忘乎其爲灶下養矣嗣爲老元緒所覺謂何物狂奴竟公然得食天鵝肉而令我家錢樹子不名一文誰復能縮項自甘耶遂於某夜雙雙捉住被底之鴛忽作甕中之鼈將縛以赴琴堂與之計較長短幸蝦兵蟹將排難解紛令甲泥首謝罪並雇清音一臺爲曳尾泥塗者洗穢而桂香之鼎益無人敢問矣○小街德記嫁妝鋪係蕪城人某甲所開去冬招一學徒東鄉農人子也素極勤儉甲因是愛如己子凡有積存銀錢衣物無不任其收理詎料近被無賴少年誘壞每將師錢偷出與少年輩夥同嫖賭及烟酗酒無所不爲錢盡時又竊衣物典質某日徒復在某處賭輸爲數甚巨贏者索逋甚急徒謊稱回鋪取償出門後自念師物已空賭債難緩諺謂三十六著走爲上著因卽作黄鶴之高飛甲因事取錢瞥見櫃中空洞無物深爲詫異問徒則已外出待至數日不歸知己竊逃卽出東門至徒家根問其母答以不知悻悻而返現在四處尋覓未審能查獲否 
[署篆確聞]  
　　日昨本埠官塲接到白門電信悉蘇松太道員缺以常鎭道吕觀察海寰調署兹悉吕觀察已擇於二十六日卸常鎭道任月底卽可蒞申上海縣黄大令飭丁灑掃敬業書院並預備一應供帳鵠候憲旌蒞止　 
[請給關防]  
　　本埠城内曁南市前經道員蕭劉兩觀察自出己資度地創設自來水廠以便民生疊經知會地方官議妥屢誌本報兩觀察以事屬創始擬仿官督商辦章程商之江海關道黄幼農觀察請卽通禀各大憲立案並請頒發關防以便公牘往來鈐用觀察允之日前尙未丁艱已具禀各憲矣 
[諭行鄂銀]  
　　鄂省鼓鑄銀圓咨會各省流通各疆臣均已出示曉諭無論官市一例通行豈知上海各釐捐局收得此銀存放各錢莊換兌紋銀儲庫待解各錢莊沾利不少將鄂銀裝運别埠銷用日來各外埠銀根較緊絶少交易因之本埠南市與釐局往來之源元順元等各家停積不少具禀淞滬釐捐牙帖局請停止存放鄂銀兹經福和笙觀察批示略謂此銀流通各省曾示禁市儈阻撓違干治罪今兹該莊等輙又禀瀆可見首先阻撓有意抗違著令申斥並仰上海縣諭飭錢業各董知照各莊照例流通行用云云想此番諭飭之後各錢莊諒不敢再行抝阻致蹈愆尤矣 
[公祭續誌]  
　　江海關道黄幼農觀察之太夫人仙逝後轅下及各寮寀到轅公祭已列前報前日淞滬厘局總辦福和笙觀察亦赴轅叩奠昨日又有保甲總巡鍾守伯明府曁城廂内外各巡局員相偕詣轅公祭如太夫人者可謂備極哀榮矣 
[諭斥孝廉]  
　　童心田孝廉移棄骨甏一案及蒞勘後拘獲汪裕清姜丞烈等已誌本報兹奉上憲批示云查舉人童迥等禀控宣教諭一案現據蘇松太道查明禀覆該舉人挾嫌妄控其一同列控之人均係該舉人揑名指使等情已明晣批示應毋庸置議至該舉人卽由道傳諭訓斥如再不知改悔定行奏革其各遵照此批 
[開河出示]  
　　開浚浦東三林塘楊淄漊河工局總董秦月汀封翁會同周孝廉景溪湯上舍頴齋等於昨日繕具公函備柬恭請上海縣黄大令訂期蒞勘以便築壩開工大令乃訂於本月二十二日晨渡浦勘騐當卽函覆封翁一面立出六言告示著於昨日先赴河干遍貼今將示言照録於左三林楊淄兩河業已定期開挑兩岸樹笆竹根以及蒲葦蘆茅應各芟伐盡凈俾便運土登高岸灘停厝棺柩地保代移埋好市河跨搭水閣駁佔有礙水道亟宜一律拆除不准容情取巧 
[送縣遞回]  
　　昨日英美兩界會審分府屠興之别駕備文派差移送拐婦沈王氏拆梢匪棍朱阿秋小竊沈炳坤周金寳陳阿才沈錦傑葉阿春王阿大季得全沈根裕陳阿二周子卿周阿耕張炳南王桂生等十餘名至上海縣函請分别遞解黄愛棠大令卽飭值日差收管候備文飭書吏遞解回籍 
[押候訊追]  
　　本邑南市寳泰米行主包某以久大愼記號夥胡葵軒串同行夥王鶴溪攫取存銀巾摺通同作弊昨在法界大馬路途中相值因之一併扭送捕房捕頭令押候堂期解請鄭大令訊判 
[路斃可憐]  
　　本埠西門内城脚下水關橋畔日昨有無名男子倒臥其下呼之不應推之不動身穿元色洋縀夾袍年約二十餘歲路人圍觀知己氣絶乃呼二十二鋪地甲金茂至正欲報堂請給棺木適其家屬聞信赶來當卽資備棺木入殮 
[小工壓傷]  
　　小工葛世忠江北人也住裏虹口某繅絲棧後面昨日清晨往公和祥碼頭工作正在搬運貨物猝從高處墜下一貨箱葛避讓不及致被壓斷右足頓時暈絶於地經同夥急卽救起舁至同仁醫院求治恐不能無殘廢之虞矣 
[上海巡局瑣案]  
　　前晚總巡鍾明府出外巡查烟館行至萬裕碼頭春江得月茶樓前命丁役叩門入内茶博士名阿福者出言不遜明府大怒欲提樓主究辦司帳人吳郎生聞之卽冒稱樓主挺身而出明府訊詰之下言語支吾遂飭連阿福各笞責二十下○昨日長義米行雇朱長彞之船裝運白米二百三十六包事後查得内有十七包每包缺去四斗遂將朱扭送十六鋪巡防中局局員李蘭史二尹研訊之下責令照數賠償交人保出并具切結存查○沈五泉前因私買沈堂堂所竊馬路樁木二株經工程局員朱森庭明府送縣訊究黄大令訊知確實判令枷號發浦難示衆堂堂在逃未獲限日交案刻下堂堂並無蹤跡而五泉已年老力衰明府乃於昨日備函至縣請卽開釋大令允如所請罰五泉洋銀二十圓交包工頭目具領○西門内板箱作主張火全有子三齡患走馬牙府重症初延金協堂看治無效旋請程里生施治無如鼻已潰爛診治數次共費洋兩元程以無法可治婉謝不敏張大肆咆哮與程爲難程乃至總巡局喊控鍾守伯明府飭勇將張拘局備函送入上海縣請爲究辦 
[英界公堂瑣案]  
　　包探孔阿才禀稱孀婦陶馬氏孤獨無依族中乏人照顧因之獨居牛莊路第十八號門牌屋内前晚留曹淞順卽曹 
 
 

Page 4

 
 
文卿在家止宿夫兄陶阿三夫婦聲言捉姦糾同流氓深夜毁門而入將氏之手足連曹用鐡練紥住攫取器物一空兹爲小的所拘解案請四陶馬氏供稱小婦人夫故無依夫兄心懷不良時欲逼勒婪賣小婦人實所不願求大老爺洞鑒下情陶供稱弟婦行止不端與曹姦宿小的夫婦由其嫂囑往捉姦故將淫婦姦夫當塲縶縳不敢糾合流氓攫物叩乞鑒原陶王氏供稱小婦人是阿三之妻事因馬氏之嫂囑令前往捉姦屠别駕商諸慈繙譯官著一併留候過堂覆訊○包探趙銀河禀稱昨日蕩子包子雲至野鷄倡婦周金林處尋歡私將周倡親戚孫乾福之衣取出孫卽投報捕房捕頭令小的將包拘獲惟孫報稱衣袋内有翡翠多件小的查無實據今特送案請懲孫偕周倡投案申訴前情包供稱周倡係小的所包不准再接他客不料伊竟私與孫有姦故小的取伊衣服别駕判令將包管押一禮拜周倡管押三日○包探趙銀河禀稱沈張氏卽小金鳳前曾涉訟案下兹者不知如何被女傭朱金氏竊取金鋼鑽鑲金約指及小金表各一枚售與某絲棧主楊姓得洋銀二百五十八圓吊閱售劵係男傭陶錦生介紹列名畫押故特弔贓送案朱金氏供稱各物由主母小金鳳囑小婦人代押洋銀二百圓小婦人適有急需故多押若干叩求明鑒陶供與相同别駕著押候禮拜三傳到原告小金鳳質訊○三百六十四號華捕解野鷄娼婦張蘇氏至案禀稱某日之夜此娼在途拉客小的見而往拘有蔣長生者自認娼夫出爲阻撓故特一併送究蔣張氏供稱小婦人係揚州府屬某邑人散步途中不敢拉客蔣供稱小的與此娼爲夫婦目見此娼被捕悞拘以故出爲辯論别駕判令各管押五日○包探沈金隆禀稱昨晚林子祥携同眷屬至某戲園觀劇洎劇散而出夜深不便回家因之借住東來昇客棧無賴金晉生膽敢糾人入内聲稱捉姦勒索洋銀十圓逎經小的查知拘送請判林投案申訴前情金供稱小的係蘇州府屬某邑人不敢拆梢只求恩宥别駕判令笞責三百板枷號一月滿期後遞解回籍○包探施奎江禀稱鄔張氏閒行至某處突遇素不相識之王卿賢向之調戲經氏扭赴捕房兹特解案請究鄔張氏歴訴被王調戲情形王供稱小的家在治下楊樹浦不敢調戲婦人還來大老爺恩典别駕判令笞責一百板○包探石金榮禀稱昨日小的見劉阿林手持衣服銅爐形狀慌張盤詰來由據言各贓由王東海在奚杏林家竊得以故拘請究辦奚投案訴稱小的家中被竊衣服銅爐等物計共二十三件今旣獲案求准領回王供稱小的係廣東省某邑人行竊該死叩乞超生劉供稱小的係浙江寗波府屬某邑人實只代王質贓並非自己行竊别駕判令將王笞責一百板劉笞責五十板○包探倪順泉禀稱洪阿法手持淫畫在某茶寮中互相傳觀小的見之送請究辦洪供稱小的係浙江寍波府屬某邑人向在北洋某兵輪船當水手此畫從天津買來實在不知其爲違禁之物别駕判令管押兩禮拜淫畫當堂撕毁○包探竇如海禀稱流氓夏春春路遇周桂生見其懦弱可欺突向尋釁奪取金約指一枚兹經小的拘獲送究周投案訴稱小的突被夏扭住强奪取金約指一枚夏供稱小的與伊偶爾磕碰不敢奪物别駕判令笞責四百板管押四個月期滿驅逐出境 
[振捐兩志]  
　　西風漸厲千百萬哀鴻覊棲於霜嚴月冷中號寒瑟縮慘目可知本館協振所前承奉賢程蓉生太史捐洋銀十圓拜領之餘莫名欽佩昨又承南市劉正泰參號交來劉乙青善士求病速愈助洋二十元分參术之資施解推之惠吉人天相從此卽可占勿藥之爻聊綴數言爲災黎代伸頌禱 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界捕房瑣案]  
　　昨日禮拜一鄭大令蒞捕房發落各案旣升公座卽命提積竊熊狗狗偷雞賊李金桂窩頓賊犯之祝鄧氏至案略詰數語命將熊照原斷笞責二板李笞責一百板祝鄧氏掌頰一百下免予遞回原籍著具結交保熊李押候覓人保出○太倉州屬崇明縣人陸文郎妙手空空兒也某日竊取同居某車夫之油衣控經大令訊供押候覓人保出交還質票昨日飭提到案重加詰訊著押候赶緊覓保○著名流氓左福林混名猪狫某日糾同黨羽小寗波潘紀洪戳傷同居人周阿金控經大令訊供諭令押候嚴比昨日命提至案問曰本委查知爾同黨共有四人可將名姓供出左不肯供明大令叱令從重笞責二百板仍狡展不承遂著再笞一百板還押比究○福裕公報關行中失去茴香三十餘斤投報捕房旋經捕頭令包探緝獲陸楊禮陳阿三蔡長喜張阿寳等人送經大令訊究押候吊贓昨日復飭提收贓之老虎灶主張家鶴研訊情由供認不諱隨著照原斷將陸等各笞責一百板張與奉傳不到之原告王阿東押候究罰王一再苦求大令乃從寛斥釋旋將陸等一併釋出諭令不准逗留○賊犯陳壽山冒充某麫店值堂人乘間竊物周金全竊取人家縐紗套袴王阿福竊中洽盛烟館之洋燈拘案訊供已詳前報昨日大令著照原斷各笞責一百板一併釋出○竊取某姓拷綢之周正喜竊取江天輪船鋪蓋之蔣榮郎前已次第訊供昨日著照原斷各笞責一百板從寛開釋不准逗留○寳興里對門夏柳記家老虎灶容留逃妓經華亭縣主備文關提夏聞信脫逃包探因將其夥韓渭通拘押大令訊供之下著將柳指交兹已在押日久爰命提到案諭令赶緊覓人保出尋交○蔡陳氏陳蘭英因伊子阿隆與小阿毛等同惡相濟攫取藏六品三二淫僧之銀對時表金約指翡翠鼻烟壺等物案發被拘惟小阿毛在逃未獲大令著其母交案嗣因逾限不交遂將其母顧氏管押昨日蔡陳氏投案訴稱小阿毛現在新閘與諸流氓持刃行兇大令命提顧氏到案著覓人保出限日送交其子顧氏供稱兒子向與流氓爲伍並不在家媳婦則出外傭工孫甫三齡由小婦人撫養求恩寛限以便指交大令著仍還押○昨報紀提右營叅戎署汛丁楊步雲徐昌俊與車夫口角被巡街捕拘送捕房廖叅戎移文請帶回自行辦理等因兹者大令已飭會捕局線勇送至城内禀請叅戎自行辦理矣 
[美界捕房紀事]  
　　本邑人蔣趙氏向與陸長寳姘識忽離忽合已不知數次今春忽又不能作鶼鰈之同處而欲爲勞燕之分飛以致出乖露醜匍匐公庭南面者訊得其曲在陸遲之又久雖幸得脫囹圄而向之情同膠漆者今則無異不共戴天矣前晚趙氏因事至北山西路寳慶里附近適陸新近鶯遷於此瞥見之下立卽呼妻女輩一擁而出將氏任意攢毆致氏首如飛蓬墮簪失珥奔訴捕房捕頭以被毆處乃新巡捕房管轄故不爲之理令自投英公堂控告○積竊郁紀材屢經懲究前晚又潛入北河南路鴻興里吳姓家竊取銅燭臺一對適爲三百六十六號華捕所見將人贓一併拘獲解入捕房押候送廨訊究○老賊王青生寗波人久禁捕房本月望前始經釋出豈知舍胠篋生涯竟無以爲餬口計前晚行至西華德路第一百十一號門牌房屋見雙扉緊閉外以鐡鎖鎖之王遂又施其妙手空空之技將鎖扭落捱身入内正在搜索適事主莫姓自外歸來當被捕獲扭入捕房押候解送英公堂究辦○前日下午有鄉人某甲牽牛一頭行至虹口黄浦路一百八十九號華捕疑其來歴不明因卽拘入捕房捕頭細詢情由知其的係安分農民當卽釋之使出○鐡工某甲在外虹口老街某鐡店爲夥邇日忽爲病魔所擾漸漸增重店主某乙深恐被累因卽揮諸門外已閱一禮拜之久並無人知其行蹤事爲甲之妻屬所知奔至乙店索人乙無辭以對因將乙扭入捕房訴稱甲之存亡生死現均未悉叩求著乙交出捕頭以事關重大諭令自行扭赴英公堂喊控○前晚有西洋人某甲扭細崽某乙至捕房控被竊去鈕扣一副乙稱並未竊鈕惟被欠辛工二月行將圖賴故被誣控捕頭然之謂甲曰爾控竊無憑旣欠辛工自應從速料理否則當令彼控爾於領事署甲遂唯唯而退○寗波人王福記住居百老匯路前晚投捕房控稱鄰居第五百零三號門牌竹器店内深夜糾人賭博恐被擾累求請禁止捕頭謂爾候彼賭博時可喚巡街捕將與賭之人一併拘案懲辦○寗波竊賊陳阿林昨日午後在百老匯路圖竊經包探倪順泉緝獲拘入捕房押候查明送廨訊究 
[浙省官報]  
　　浙江布政使龍示硤口同知張祖恩調省差委遺缺以台州府同知張毓麟調署所遺台州府同知缺以試用通判李炳堃署理淳安縣知縣陶恩澤病故遺缺以試用知縣方家榖署理烏程同知缺現飭本任是缺之李星科回任烏程縣主簿缺委試用府照磨莊惟勤署理現署湖州府歸安縣知縣陳海仁調省差委遺缺以請補是缺之朱鑑章先益署理 
[邗江官報]  
　　九月初七日汪大令如漢由京回銷解餉差衡鹺尹珮辭解京餉起程汪鹺尉時炤銷富安灘○初八日趙分轉委赴海屬查灾金分轉由泰屬差次來揚萬 
 
 

Page 10

 
 
鹺尹賢曾辭押北鹽○初九日朱鹺尹文榘委解金陵餉起程○初十日方大令臻峻由橋墅公幹回楊鹾尉德楨起復回淮○十一日丁觀察葆元由泗源溝來楊公幹○十二日湖北候補遣惲觀察祖祁過揚湖北劉守戎藻芬解餉來揚 
[善人是富]  
　　今將隨報分送安懷册捐及藥捐木料油漆等彚登於左施子英翁助洋十元無名氏銀六兩又無名氏銀五兩常熟福右營都署曾張氏洋六元黄岩都署洋五元問心齋主四元陳永記小洋廿一角恒裕公玉峯翁省愆子求病愈沈維堉交來無名氏懷安子無名氏問心書屋隠名氏崔府汪魯翁經募隠名氏省愆子再求病全愈旅居子十二户各洋二元汪衡石陳麗生義茂和張心田同德和蔣龍山德記玉記程儀生李月溪卓蔚齋宣慶堂仁壽昌德生義然館主滕可繼堂苕溪有心無力人無名氏大豐號顧正心隠名氏流連子姜子鴻怡愛堂凌黄岩都署朱嘉賓無名氏廿七户各洋一元范福昌錢三千六百文榕里三省堂曾錢三百六十文無名氏錢二百文永安堂鄧錢一千零八十文無名氏六人合洋一元二角慶善堂王讀易案無名氏二名陳茂淦夏萬湆巨豐號王仁善徐悌穠王培培載予子載江子十二户各洋五角許二昌洋四角袁禮福馬景山張阿全馬阿六四户各洋三角興發祥無名氏破衣子裕豐順菊氏拱氏營氏孚惠堂吳寳讓九户各洋二角紅留書屋長壽人孫有翎三户各洋一角巨豐號次洋一元無名氏次洋一元又藥提徐慶三洋廿元思補齋許品南干復奏三户各洋十元錦章洋五元隠名氏洋二元萬源祥次洋二元戴運來助藥房錫瓶錫罐錫球等洋廿二元倪協興助石臼一只周蓮塘助洋木兩木鴻興木行助大雙連六支小惟連十文修造大門俞順利漆作助油漆藥房共計洋一百六十八元銀十一兩次洋四元錢五千二百四十文以上各户或捐廉泉而分　或出薪水以旁流或節酒席之資或减盤餐之味而且朱膠丹漆施潤色於居廬大木異材爲廓充錴門第作石臼以搗藥餌製錫器以儲膏丹各自預修心地無非廣種福田遐邇遞頒後先祗領除常奉收據外乞登報牘用誌善緣[  滬北廣益善堂唐廷桂嚴信厚施則敬謹啓]  
 
 
 

Page 11

 
 
   
 
 

Page 12

 
 
[光緒二十二年九月十二日京報全録]  
　　宫門抄○湘撫陳奏製造剥船籌欵墊辦摺○又奏請敕部减議知縣經徵未完處分片○東撫李奏南省漕船全數渡黄入運日期摺○湘撫陳奏請准建坊片○又奏請准建坊片○署新撫饒奏叅前署遊擊請以都司降補摺○内務府奏爲請旨摺○豫撫劉請開復知縣摘頂處分片○署河督任奏河工守備請暫緩北上片○九月十二日禮部宗人府欽天監鑲紅旗值日無引見○成章假滿請安○鍾公續假十五日○承侯請假十五日○官祥續假十日○掌儀司奏十五日十七日祭奉先殿溥侗慶王行禮○召見軍機陳學棻○○頭品頂戴湖南巡撫臣陳寳箴跪奏爲湖南奉文製造剥船擬先行籌欵墊辦恭摺仰祈聖鑒事竊准户部咨會同工部議復直隸督臣奏直隸原額續增剥船現有滿料應行裁除請飭湖南等省照例承造限於今秋造竣運津並令先將辦理情形報部查核湖南應造剥船一百五十隻共需銀四萬一千一百九兩七錢五分○旨飭下山東巡撫嚴飭運司卽在東綱解部積欠新舊息銀欵内酌提按數解交勿任遲延等因奉旨依議欽此咨行到湘當經轉行籌辦並委候補道莊賡良候補知府沈瑩慶會同赶辦去後兹據代理糧儲道劉鎭會同布政使何樞詳稱查上屆湖南承辦直隷剥船所需工料運費卽奉部指撥東綱息銀嗣因山東無欵籌解又經議由道庫於漕項津貼等欵内籌墊應用在案此次奉又造剥雖亦奉部議指撥東綱息欵究竟山東能否如數籌解旣莫能定而隔省撥運需時尤恐緩不濟急且現奉委員赶辦舉凡購料運木鳩工設廠在在需欵甚急部限迫促更難停工待費勢不能不援照上屆成案暫行籌欵挪墊以應急需惟此次派造剥船爲數較少用費亦减只須於漕項内專指一欵墊支俾免繁雜查道庫現存津貼銀五萬三千七百餘兩擬卽在於此欵按照例價借支銀四萬一千一百九兩七錢五分轉發委員具領卽時興工以免貽誤一俟東綱息銀解到撥還原欵如此一轉移間庶幾急工有恃欵亦不致無著第未奉部文議及先行籌墊等情詳請奏咨并請咨催山東巡撫轉飭運司迅速籌解歸欵前來臣查湖南承造剥船所需經費若專待東綱息欵誠屬緩不濟急該司道詳請援案借動津貼銀兩先行墊造俟東綱息款解到仍歸原欵除咨户工兩部查核曁咨山東撫臣外理合恭摺具奏伏乞皇上聖鑒敕部核覆施行謹奏奉硃批該部知道欽此○○陳寳箴片再湖南衡州府屬之安仁縣應完光緒十九年分津貼銀兩前因未據全完業經前撫臣吳大澂開單彚奏具題奉部核覆在案兹據代理糧儲道劉鎭詳稱據接署安仁縣知縣楊鴻鼎解到銀六十七兩八錢八分四厘於光緒二十二年六月二十三日彈收存庫俟造入光緒二十三年漕項春撥册報覆查該縣解到前項津貼銀兩核計續完一分五厘例得核减應將原叅經徵未完四分八厘考成之前安仁縣知縣江勃核减爲未完三分三厘其未完銀兩仍由道嚴催掃數全完另案詳辦等情詳請具奏前來臣覆核無異除咨户部外理合附片具陳伏乞聖鑒敕部減議施行謹奏奉硃批户部議奏欽此○○降二級留任又降二級留任山東巡撫臣李秉衡跪奏爲南省漕船全數渡黄入運日期恭摺仰祈聖鑒事竊照本年江北漕船十帮江蘇漕船八帮前於五月十八日一律挽入東境經臣奏報在案兩月以來疊飭司漕又武各員加緊催䟎迎提南運河水勢通暢毫無阻滯迨抵十里堡啓壩渡黄均於六月十五日駛至北運河陶城埠停泊候汛是月二十六日審度水勢啓壩進船江北頭帮甫進次日黄流陡落已挑之河又復停淤後帮不能進口復嚴飭厚集人夫畫夜挑挖設法牽挽今歲河水較小旋漲旋消水消則淤積又須築壩加挑故舟行未免遲緩直至八月初一日申刻江北江蘇重運漕船十八帮全行駛入北運河連檣北上據督辦北運河工新授安徽鳳潁道李希杰候補道蔣兆奎等禀報前來除仍飭赶緊催䟎俟出東境再行奏報外所有南省漕船全數渡黄入運日期謹恭摺具陳伏乞皇上聖鑒謹奏奉硃批知道了欽此○○陳寳箴片再上年湖南省長衡等府被旱歉收災區甚廣賑卹運糶需欵浩繁前經奏設籌賑局募捐賑撫飭令廣爲勸導在案兹據籌賑總局司道詳稱准鹽法道李經羲咨勸據已故前長江水師提督黄翼升之子卽選道黄宗炎遵伊母命婦余氏之命捐繳銀一千兩請解局助賑並據稱不敢仰邀獎叙等語查黄余氏樂捐鉅欵以助賑需雖稱不敢邀獎而其好善之忱究未便湮没相應將繳到捐欵銀兩咨解該局由局核收具詳前來臣查順直賑捐章程凡捐銀一千兩准其隨時奏請建坊今黄余氏捐助賑欵核與例章相符相應奏懇天恩俯准給與樂善好施字樣令其自行建坊以昭激勸理合附片具陳伏乞聖鑒訓示謹奏奉硃批著照所請禮部知道欽此○○陳寳箴片再據署湖南清泉縣知縣盛綸禀附生王梁遵故嫡母王何氏遺命及生母王雷氏之命捐銀一千四百兩助賑洵屬樂善可嘉當經批局核明詳辦並飭該縣照實散放事竣造銷去後兹據籌賑總局司道詳稱查順直賑捐章程凡捐銀一千兩准其援例隨時奏請建坊具詳前來相應奏懇天恩俯准給與樂善好施字樣令其自行建坊以昭激勸理合附片具陳伏乞聖鑒訓示謹奏奉硃批著照所請禮部知道欽此○○署理甘肅新疆巡撫布政使臣饒應祺跪奏爲前署撫標左營遊擊提督銜記名總兵張貴和不能整飭營務據實奏叅請以都司降補恭摺仰祈聖鑒事竊維防邊莫要於治兵整武莫先於選將統領得人則一軍治營官得人則一營治平日整練可觀庶有事緩急足恃此選將不得不嚴也新疆効力武員甚多有差操尙勤打仗未必得力者有打仗奮勇爲人統率而不能統率人者其從前論功薦保提鎭及試以營篆則才欠展布整作毫無若遽予革除則前勞可念若優容太過則人皆效尤自不能不隨時甄别以示懲儆兹有以提督銜記名總兵張貴和向留新疆差遣光緒二十一年四月間經前升任撫臣陶模委署撫標左營遊擊員缺在任數月於營務操防未能加意整頓十一月卽經撤任調省察看飭據營務處護理布政使丁振鐸署理迪化城守協副將湯泳山查明詳覆前來臣查該總兵質性粗疏胸無謀略前署遊篆統率無方實難膺將領之任未便稍事姑容惟効力多年人尙樸勇相應請旨將提督銜記名總兵張貴和以都司降補仍留新疆差遣以觀後効除將履歴送部外謹會同署陜甘總督臣陶模喀什噶爾提督臣張俊合詞恭摺具奏伏乞皇上聖鑒訓示謹奏奉硃批著照所請兵部知道欽此○○總管内務府謹奏爲奏聞請旨事恭照道光十年八月奉旨嗣後織造等每屆期滿著内務府大臣具奏欽此又於咸豐四年十一月經臣衙門奏嗣後三處織造奉旨簡放之日起予限六十日卽令到任之日起扣足在任一年由臣衙門先期奏聞請旨等因在案查蘇州織造莊健由署理坐辦堂郎中愼刑司郎中於光緒二十一年八月初九日奉旨補放蘇州織造該員於光緒二十一年十月十七日到任據到任之日起扣至光緒二十二年十月十六日係屬一年期滿理合先期具奏可否更換之處伏候訓示遵行爲此謹煙奏請旨○○劉樹堂片再候補知縣華蓁前因署理濬縣任内交代未清虧短内外結正雜各欵共銀三千九百五兩六錢屢催未完經臣奏請將該員摘去頂戴勒限兩個月如數完繳欽奉硃批着照所請該部知道欽此當卽轉行欽遵去後嗣據該員將前項虧短銀三千九百五兩零依限如數完繳由藩臬兩司會詳前來臣查該員虧欠交代銀兩叅後依限全完尙知愧奮相應仰懇天恩將候補知縣華蓁原叅摘頂處分准予開復以昭激勸出自鴻施除將完解年欵細數咨報户部查照外爲此附片具陳伏乞聖鑒訓示謹奏奉硃批著照所請該部知道欽此○○任道鎔片再准補豫河營上南河守備現署中河恊徐進德於本年二月間奉部調取引見時值赶辦春廂未便更易生手據該道廳等禀請展緩當經臣咨部請緩至霜降後再行給咨兹准兵部咨覆以展限在半年以外應令臣奏明辦理以符定章等因臣查現署中河協守備徐進德諳練機宜辦工得力現當秋汛正修防吃緊之際更未便遽行交替合無仰懇天恩俯准緩至霜清安瀾後再令該弁清理經手事件交卸北上實於工務有裨臣因愼重河防起見是否有當伏乞聖鑒訓示謹奏奉硃批著照所請兵部知道欽此 
 
