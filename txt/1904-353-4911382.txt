# 1904 - 353 - 4911382

 

Page 1

 
 
[重印明季稗史發售] [  圖書集成局白]  
　　明季稗史一書搜採名人箸述十有五種所紀皆前明鼎革時事中間如廷臣門户之爭疆吏撫宼之議以及庸奸之賣官鬻爵奄宦之納賄擅權舉凡勝國之遺聞皆足爲盛朝之殷鑒惜坊間向少刊本本局曾用大號鉛字排印成書紙張潔白校對精詳每部六本僅售洋蚨六角定價尤極從廉以是海宇風行久爲有識者所鑒賞兹特重行付印以廣流傳售價仍照曩例海内士大夫之欲研究明季遺事者請臨申報館及各書坊購取可也續編葺華尤廣不日可以出書肅此佈陳諸維雅鑒 
[論火災時焚斃人命之慘]  
　　執筆人每見各處火警間有焚斃人命之事輒爲之欷歔太息寢食不安者數日謂夫人皆有一死而似此死狀之慘較之爲絞爲斬且極之凌遲而尤甚蓋至凌遲處死慘已極矣然利刃旣下痛極昏暈曾不轉瞬已茫然無知獨此被焚之人額爛頭焦肢殘骨折備歴種種痛苦必焚至良久始氣絶而亡慘惻情形不堪寓目不知此輩有何隱慝天乃降罰如是之酷嘗爲之焦思深慮焚香默禱求一角免之方乃輾轉躊躇苦無所得而彼身攖奇禍者猶是覆轍相循命耶數耶天耶人耶何竟有一家男婦數人或更株累左右鄰同罹此浩刼也夫救火之法邇來中國内地亦頗刻意講求四人則器旣精良人更踴躍以故前時各處告警每有焚至數十家或數百家而止者今已不數數見可知天下之患縱不能免苟救之者能盡心力必無不可稍止之理獨此輩變起倉猝逃逸無門竟至葬身火窟中使人欲援手而不得詎不大可哀哉夫焚斃之慘厥有數種一爲愚民貪取財物或抱持小孩戀戀不舍甚有旣出復入而火路已斷遂無可逃者一爲志氣昏惰者睡鄉旣入沈迷不醒呼之而不能應推之而不遽行迨至禍已及身悔之晚矣一爲火起樓下椫已灼斷高居樓上者旣不能越窻而出又苦無他路可逃遂致委轉呼號束手殞命一爲房屋無後門又或同里數户皆無後門一旦變起前鄰後無可出倉皇奔竄相繼喪身以上四者惟昏睡不醒及已出復入者非人意計所及料亦非他人所能預防餘若未設後門及燒斷樓梯二事是則觸目警心所當亟爲亡羊補牢之計者夫一屋無後門且足喪一屋之命况其爲一里一巷乎不知當時造屋者何昧於此理乃貽人以幕燕之憂所願自今以後各自審察如有此等情事急爲居民籌一出路毋使賃居其地者他日悔及噬臍免人於危者天必報之以福至於焚　之禍證諸耳聞目見旣非一端　後懲前豈容或忽孔子曰人無遠慮必有近　居家者可不深長思耶雖然向無後門之屋今欲　而通之雖費經營究尚易於爲力若樓居者家家爲避患之地處處厪未雨之謀無論人將笑爲無病呻吟且亦苦無簡便之策顧鄉人竊以爲各家祇須多備一竹梯以供緩急之用事旣甚易費亦無多夫止恃一梯以資上下則一梯去而卽不免性命之憂今誠家家各備一竹梯置諸窗側以便取携或竟於樓窗之外用繩懸之俾臨時有所藉手自不至無可逃生抑又聞之泰西有所謂軟梯者便於卷藏可以隨處施展凡高至數層之樓屋莫不豫爲置備故雖有火警人口鮮有所傷惜今市上尚鮮流傳未覩其式惟其價較貴非有力者莫能購不若竹梯所值無幾人無不樂從也嗚呼人生不幸而遇火災又不幸而至殉以身命阨窮至此千古罕聞不意近年來竟層見疉出前者廣東某廟社會及寗波佘使君廟之火傷斃至數百人迄今言之猶爲心悸猶曰熱閙塲中不得以常理測也至去年上海南市許姓家生孩彌月大開慶筵當夜遇火遂并赴讌之親戚均及於難焚斃七八人今年正月十六日金陵水西門内月牙巷某布莊主王姓家起火焚斃老幼男婦九人有已嫁歸甯之女亦與焉至上月二十一日本邑美界吳淞路沈家灣左近洪阿炳家失火焚斃洪與其婦某氏及所生五齡女孩等三人雖遇禍者多少不同而其因樓梯已斷欲逃不能則一此第就一時記憶者言之諸如此類悉數　終予因惻然有動於中伸紙抽毫作爲是論竊願與有心人共證之 
[日軍大獲]  
　　昨晚日本駐滬總領事小田切君以本月十五日由東京發來官電媵函見示内開頃接圍攻旅順日軍發來公報據稱東鷄冠山北砲臺之戰我軍奪得之戰利品計四十七密里米突之快砲兩尊内一尊尚完全可用二十四密里米突之快砲兩尊内一尊尚可用機械砲四尊俱未損壞八七生的米突之快砲五尊有無損壞尚在查騐四十七密里米突之砲彈三百五十枚機械砲彈一千一百五十枚并他種砲彈甚多此外復奪得洋槍槍子炸彈火箭等物不勝僂數 
[續昨報所登詳述旅順酣戰情形]  
　　港内各俄艦無一被日軍砲彈擊沈者不過俄軍欲保其免中日彈自將艦體鑿沈僅露艙面亦有數艦或取去桅檣或缷去軍裝是以雖有軍艦數艘被毁然尚均可修復司堵瑟爾前曾身受微傷今已痊愈二百零三諾脫高山一役俄國將弁之死傷者爲數甚巨惟司茂諾夫及排辣隙夫兩提督則均無恙計旅順共有戰士一萬六千人中有八千人被傷居於醫院目下各砲臺守備兵至毫無休息之時咸晝夜持械防戍其傷痊而出醫院者不及解去裹瘡之布卽已宣力戎行司茂諾夫及康行拉都維區兩提督不分日夜巡行各砲臺以便指揮士卒日本魚雷艇隊每晚潛入港口伺隙襲擊以故司堵瑟爾下令各砲臺不許虚耗藥彈亂擊敵軍將儲以爲防守之用惟命俄艦西謂司托波耳俟晚間駛出港外要擊日本魚雷艇隊頃已被其擊沈三四艘中有一艘則沉於港口艇體全入水中只露桅檣於外海軍提督維倫臬司當西謂司托波耳首次駛出港外時腕間受彈微傷卽於翌晨仍歸帥艦利脫維生刻下海軍提督洛司琴斯基方乘畦脫謂尼艦揮令兵士埋沈水雷及掃清海面以待波羅的海艦隊東來不至被險至旅順俄艦被日軍砲火如此力攻而尚不謀突出者實因艦上巨砲均已移往砲臺之故并聞俄國各綂帥聞波羅的海艦隊尚在亞斐利加洲海洋中不勝驚愕蓋旅順諸將皆料此艦隊少則一禮拜多則旬日必可到亞東也 
 
 

Page 2

 
 
[旅順瑣談]  
　　日本大阪某日報云頃得佐世堡電音知有客自旅順來談及邇者旅順海面風和日麗水波不興我日守口諸軍艦安穩無虞惟日恐俄艦乘機逸出因之留心防範昕夕戒嚴兵士意興甚豪時以跳舞擊劍揚弓相娱樂偶值寒威驟至則習徒手體操以禦之幾忘身列戎行與敵接近及聞波羅的海艦隊將抵東亞則咸躍躍欲試益覺威武奮塲云 
[預計行期]  
　　華歴十一月十三日英京倫敦路透電局來電云俄國海軍提督别立來夫已簡爲波羅的海第三艦隊綂帥海軍部中人預計此項艦隊約於西歴明年正月二十八號由波羅的海啓行 
[俄艦中雷]  
　　華歴十一月十三日法京巴黎斯來電云頃得日本東京電報言旅順俄艦西謂司托波耳已中魚雷十枚諒已沈没即使艦體尚未覆溺亦决不能於海中抵拒敵人矣 
[俄艦又沈]  
　　華歴十一月十四日日本東京來電云刻下俄艦西謂司托波耳入水更深昨日午後其左舷復沈下十度今已全成廢物無須留意其間矣 
[俄乏藥彈]  
　　華歴十一月十四日日本東京來電云揣度旅順情形頗以藥彈缺乏爲苦蓋以西太陽溝之北砲臺及耶虞林之藥彈庫於華歴本月十一日被我軍砲火所攻確見其已炸毁矣 
[日獲俄船]  
　　華歴十一月十四日日本東京來電云昨晚有一俄國輪船名金亞壽者從旅順突圍而出當被日本巡洋艦扣留 
[俄物充公]  
　　華歴十一月十四日日本東京來電云日本巡洋艦名津島者於昨日午後在烏耳山洋面追獲一船名臬克立鐵亞船中載有違禁之物甚多意將駛入海參威口岸者今已送往佐世海充公矣註傳聞停泊上海之俄艦克洛沙謂綂帶實在此船且携有重要文件甚多未知確否 
[奪地未獲]  
　　日本東京某日報云我日陸軍武弁某君當攻圍旅順二百三諾脫高山時曾督率砲兵出没於彈霰藥雲之内沙場喋血卓著戰功兹特乞假言旋向人述及敵軍自失二百三諾脫高山之後時出其全力發砲猛攻更於小鞍子山用間隔轟擊之法威力强盛莫敢或攖此外如敵前軍左營砲臺亦白玉山砲臺發砲助之亦頗得力用能將其互相聯落之松樹山砲壘暫時保全一面仍振奮精神向二百三諾脫高山攻擊併毅於勢攻我陣地意欲將此山奪回獨老鐵山砲臺接近二百三諾脫高山不免昕夕顧慮蓋以俄人所建砲臺營壘專顧後路舉凡藥彈等軍需之品以及豫備應用之各項機器皆存積砲臺背面而於海岸不甚措意未免兵力過單以致老鐵山袍臺形勢大爲岌岌云 
[襲日無功]  
　　日本大阪某日報云東歴十二月十二日東京大本營得旅順軍次電報内開十日午前二下鐘許俄人以步兵一隊攻襲北臺子日營日軍發砲擊之至黎明俄人向北方退去午後屯據萬寳山迤西之俄人又砲擊腰屯及唐家堡子屯據塔山西麓之俄兵則向蒲草窪迤東遙遙轟擊日軍列陣以禦雖未得利然亦略無損傷旣而渾河右岸之媽媽街復被俄騎衝突日軍併力抵拒俄騎遂敗退赴西方是役也日軍未失一人敵則傷及軍士數人 
[日定市價]  
　　日本大阪某日報云遼陽火車站附近邇由日人經營締搆漸見大厦連雲祗以市中物價奇昻民難安處日本軍政署因爲之逐加釐定揭示通衢兹擇其尤關日用民生者酌列爲表計米每斗准售日銀三圓五角小麥每斗二圓豆每斗一圓四角火油每箱六圓蠟燭每斤三角五分洋燭每枝一角牛肉每斤二角五分雞每尾五角葡萄酒每瓶一圓麥酒每瓶五角註麥酒和文作　　音如比魯卽滬俗所謂皮酒也　白糖每斤二角卡司帖拉每斤五角註卡司帖拉和文作力　　　未詳何物　信封每十枚五分 
[俄購韓糧]  
　　高麗元山來信云各處俄軍所需糧食類多取給於韓人西歴十二月初旬海參威市中食物告匱時適峭寒驟至海口將結冰凌華船之來自海參威及附近撲希愛脫海灣者密比如林相與弭棹以待專備開赴城津等處轉運軍糧某日有客因事至城津見馬頭上所積糗糒芻蕘如坻如京多至一萬餘石而俄人仍向韓民誅求不已除糗糒芻蕘之外尚須購備薪炭以供軍士之禦嚴寒勒限照交不稍寛假亦苛政也 
[俄亂續聞]  
　　華歴十一月十四日英京倫敦路透電局來電云昨日俄國莫斯科舊京復有民人作亂與巡捕格鬥數次被傷及亂黨數人 
[俄求自治]  
　　華歴十一月十四日英京倫敦來電云俄京聖彼得羅堡有以製造爲業者五百九十人互相聚議旋議得倘非政府許地方民人設立自治之法則决不能保護俄國商務另有機器匠六千人當時不克入會者亦合詞上逹以表同心 
[罷使緣由]  
　　韓王近將簡駐各國使臣悉數召回一事前已略記報端兹得高麗漢京來信始知此意實貢自日本駐韓大臣林君註林君名權助曾任駐滬總領事官日前林君入覲韓王奏稱貴邦出使經費甚爲浩繁如能將各使一律召回可歲省出金貲數百萬用以整頓一切要政自覺綽乎有餘韓王韙之故有是命云 
[皖學行旌]  
　　蕪湖訪事人云安徽提督學政毓大宗師考試泗州已畢不日案臨滁郡聞滁州直隸州知州熊菊蓀直刺舉行試已於十月二十三日告竣嗣奉宗師札開滁州諸生童著於十一月初三日齊集等因當卽錄札出示曉諭并修葺試院恭迓文旌 
[榮膺簡命]  
　　漢口訪事人云湖北武昌裁缺糧道譚伯成觀察於本月初旬某日欽奉恩綸簡授江南江安糧儲道隨趨赴各憲轅禀知大約不久卽須履任矣 
[府讞米犯]  
　　姑蘇訪事人云前者無錫匪類混冐米業中人抗捐罷市旋復聚衆滋閙焚毁學堂經錫金二縣主汪陳兩大令飛禀省垣請兵彈壓旋經營縣陸續拿獲滋事匪類一十四名押解到省連日蘇州府知府許子元太守率同襄讞委員許李二司馬升坐發審局大堂隔别研訊中有甲乙丙三犯已供認鼓衆滋事聞甲姓錢名阿季爲米業中無賴當滋事之前米業中人奉以爲首并許日後捐欵如能豁免每月每鋪抽銀若干以酬其勞錢遂銳身自任約令各鋪一律閉門本月十一日已當堂供認曾以火灼傷縣主頷下之鬚併縱火焚營造未竣之學舍太守查閱縣詳燃鬚一事並未叙入爰飭差星夜赴無錫詳細查訪務得確情限三日内禀覆 
[上海官塲紀事]  
　　江南提督楊鏡巖軍門昨由松郡節轅來滬命駕赴道轅拜會蘇松太兵備道袁海觀觀察及辭出卽乘某輪船赴金陵○昨日浙江候補道魏亦農觀察乘輿詣道轅拜會道憲袁觀察茗談良久而别○上海縣主簿孫立幹少尹緣縣丞蔣少庚二尹因病出缺奉 
 
 

Page 3

 
 
松江府知府田紹白大守飭令兼攝鈐務涓吉昨日接鈐隨趨詣道縣禀知任事○江南提標右營守備葛岐守戎昨詣縣署謁見縣主汪瑤庭大令○昨日駐本城九畝地之江蘇撫標滬軍營管帶鐵松巖太守因公詣道轅謁見道憲袁觀察 
[三訊刺客]  
　　刺客萬福華在英界四馬路金谷香番菜館行刺已革廣西巡撫王之春一案前經英美等國租界公廨讞員黄耀宿司馬迭次會同英副領事德爲門君訊鞫昨日午後二點二刻德君復與司馬升堂詰訊司馬見觀者或頭戴西冠飭卽摘下旣而捕頭將萬押至長　案前先由王所延律師雷滿傳訊金谷香細崽唐殿卿供當晚先有一身穿西服頭上無辮之人偕一人前來書就請客票令至賽馬廳新馬路昌壽里請王大人小的將票交趙姓去請越一刻許趙回言王大人卽到至六點二刻許王大人乘馬車到來不知與伊等有何言語隨卽帶同二差弁下樓雷律師詰爾曾聞伊等所譚何語萬所延律師愛禮司稱雷律師不應問此雷律師卽住口不問愛律師復將唐詰訊一遍雷律師傳訊三十八號三畫巡捕供稱是日萬拘入捕房時有五門手槍一枝中間一彈其旁四彈隨謹藏箱内外加以鎖雷律師問爾在捕房作何事答稱在寫字房供問話之職問爾向萬問過否答稱不應問之話不能多問總須其人自已直陳如不願陳無從免强當時伊祇沈欲擊王大人然並不知其爲何事愛律師復詰一番雷律師傳訊三十五號西探供稱上月十九號萬拘入捕房時先言有一船停泊南市次日去查寂無所見向之詰問又言從廣東來祇歴三日其實皆是虚言兹已查明伊住新馬路敎讀館爲生帶有婦女及姪兒問伊爲何欲擊王大人伊言定欲擊伊愛律師復詰一遍並謂爾旣充包探理應將此事詳查答稱早在捕房簿上註明但此事未奉捕頭派查愛律師問爾曾關照伊否答稱伊不願供不能勉强問現在金谷香請客之趙姓何往答稱已往蘇州雷律師轉問副捕頭稱上月十九號七下二刻見萬拘入老閘巡捕房有一手槍同來者爲二差弁據云萬欲擊前任廣西巡撫次日本捕頭至王公館王大人云是日見有吳姓請客票因卽前去及上樓尋不見吳乃卽下樓甫至樓下萬卽舉槍欲擊幸由差弁捺住萬手萬將手槍一揮從頭上掠過餘與三十五號西探所禀相同愛律師問副捕頭曰爾曾著人查過此事否答未經查過問爾至王公館所見者是否王之春其人答稱觀其形狀定是王之春問爾與王之春相識否答稱不相識且前事一概不知雷律師傳訊九號華捕稱在捕房當差已歴二十四年現司傳話之職問是日拘萬入捕房時曾否言及此槍何用答稱萬言欲擊王之春王大人并稱王大人前在廣西巡撫任内正值北方拳匪作亂欲借法蘭西兵平定故擬將伊處死愛律師問爾知英國言語否答稱略知一二愛律師著將是日爲萬傳知捕頭之西語當堂縷述一遍捕卽一二照述於是捕房見證之供已畢愛律師起而言曰所有萬欲擊王之春之事公堂早已明白但敝律師有爲萬申辯者上月十九號之晚在湖北路金谷香謀刺之事原告口供早經中西各報館紀載惟上海西字捷報云萬福華爲王之春與國家政府有關係云云該主筆不應如此登錄大凡報館紀載總須遵照公堂判斷今公堂並無此項供詞且案尚未定想該主筆亦已知過公堂亦斷不聽信其言仍必秉公訊判現在請將原告各人口供不符之處略一聲明第一原告只遣差弁及馬夫到堂夫王之春爲案中極要之人理應到堂作証今竟不到在中國律例原可遣人抱呈然此處爲華洋會審公堂例須原告親自申訴矧王雖巡撫今已褫革無異常人應請傳諭到堂方能質對不然緊要供詞無人說出矣並請將前次到案之差弁及馬夫供詞詳細察閱便知萬非有心謀害王之春抑供詞尚不符處當日差弁稱萬舉手槍向王照擊明是槍在右手馬夫則稱槍在左袖内直至華捕到來始向伊左手奪下此中意義請詳審之再第一次差弁馬夫供詞無甚二致迨復訊時馬夫添出大膽王之春一語意圖架詞圖害總之捕房控萬者惟違章而已欲治其罪必先逐欵聲明至萬在捕房所供一概不能作准捕房現在應照租界章程保護華人如原告一面供詞併一切憑據據敝律師觀之均非實在雷律師曰原告所控萬持械謀害捷報主筆大約與敝律師略有芥蒂以故登此新聞王曾任大員向例可免到堂備質是日王在金谷香下樓時萬卽舉槍向擊若係不謀而合何以後來萬至捕房尚稱欲擊王之春乎查得萬係租界居民况以敎讀爲生如果不思謀害他人何得向王槍擊應請堂上定其謀害之罪照美國律例圖謀不成應監禁二十年或三十年并作苦工英例當亦不相上下矧萬尚帶有兇器務請嚴以懲之訊至此司馬與德君互相商酌著於禮拜五午後二點二刻時下堂諭 
[會勘路基]  
　　前日蘇松太兵備道袁海觀觀察札委上海縣主汪瑤庭大令會同寳山縣主王大令履勘淞滬鐵路由上海迤北勘至靶子場一帶地基時已黄昏不能直逹江橋左近遂分道而返再訂日期 
[輪船失事]  
　　本月初九夜本埠萃佳輪船局永安小輪船帶一無錫快船赴常熟道經崑山縣百丈河七里橋附近天甫黎明所帶無錫快船突與某姓米船互撞以致立時沈没船中有客數十人紛紛入水急卽援救已溺斃十有二人現撈獲屍身七具其餘尚無蹤影恐不免蒲伏公庭矣 
[天足會來啓照登]  
　　吁慘哉惡俗之難除也僕等薄遊中國往來各行省習見夫爲女子者莫不以纒足爲美觀詢其故則積習相沿千百年於兹矣吁慘哉女子酷刑於斯爲烈敬維大清定鼎以來順治康熙兩朝疉頒禁令而惡俗不能革除遂令三百年來二百兆無辜女身同丁斯厄不僅傷天地之和而種族亦因之疲弱西來女士惻然憫之特於一千八百九十五年創設天足會推行各省大聲疾呼期有以拯拔之十年以來到處歡騰漸推漸廣至光緒二十七年十二月二十三日欽奉明諭漢人婦女率多纏足行之已久有乖造物之和此後縉紳之家務當婉切勸諭使之家喻户曉以期漸除積習等因欽此縉紳者閭閻所矜式氓庶之觀聽繫焉言縉紳而軍民賅矣天語煌煌轉弱爲强之機其在斯乎於是張袁兩宮保岑錫端三制軍奉行惟謹或頒發嚴諭或著爲文言將纒足之害大書特書躬行而實踐之誥誡諄諄不遺餘力天相華宗誠千載一時之會也上海爲通商大埠設會最先風行最久中國士大夫之贊成斯會者亦較他處爲多比來文明漸闢不第官商之中互相勸勉卽民庶之稍明事理者亦漸知惡俗之非而羣思變革倘得中國官商提倡斯會作登高之呼則成效之速必有捷於影響者矣兹擇於華歴十一月十八日午後二點鐘假外國議事廳註卽大馬路小菜場樓上集議此事公舉沈仲禮觀察主議並由創辦是會之英女士立德氏以及中國诸名士當衆講論吐發聾振瞶之音成易俗移風之舉婆心苦口使二萬萬華女免此號呼械梏之慘而完其天賦則斯會之宗旨逹矣敬備册籍有願爲名譽會員者題名其上俾各盡其職任僕等雖非華籍而觸目傷心尚思一罄棉薄特修短啓恭迓台旌倘蒙惠然光臨共襄盛舉則仰藉儀型以資表率不獨斯會之幸抑亦中國之福也是爲啓[  天足會會董英工部局總董英商老公茂安德生江海關稅務司好博遜德商瑞記蘭格英國總領事霍必蘭英商新沙遜洋行哈桐美國副領事白保羅法商寳昌洋行白羅那中西書院美國林樂知尚賢堂美國李佳白仝啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[榖埠寒潮]  
　　廣州訪事人云十月初旬督憲岑雲帥札委某員會同巡河工程師戴君覆勘隄岸擬自西首其昌街至榖埠加寛二丈榖埠以東漸次收狹務使河流順軌永無衝决之虞○粵省開辦巡警立法本極美善無如所募巡兵多係各處遺散勇丁性甚强悍在上者又約束不嚴以致非惟不能實力稽查且時在街上滋生事故十月初旬某日什長彭少麟偕巡兵潘桂標謝標至某娼院冶游經管帶劉弁查悉禀明請南路正局總辦某大令立將什長斥革懲儆并出示云二隊什長彭少麟親兵潘桂標謝標均查有浪游情事當卽照章責革什長爲親兵表率乃竟偕同該隊親兵浪游實屬可恨之極情節較潘桂標謝標尤重應卽加棍重責以示懲儆云云刻下藩臬道各憲及巡警局總辦方太守廣州府沈太守每夕輪流親至各叚嚴密查察若輩當不致玩愒如前矣○兩廣總督岑雲帥查悉内地各屬所開店鋪往往有懸掛洋商招牌恃有護符以致滋事者佛山一埠此風尤甚核與約章所載祗准在通商口岸設肆贸易之語不符因照會各國領事請將洋人之在内地開行者予限一月一律撤囘是亦杜漸防微之道也 
[京江寒浪]  
　　鎭江訪事人云駐防鎭郡之江南武威全軍綂領魏恊戎榮斌近因患病具禀前署兩江總督正任江蘇巡撫端午帥請假調理午帥准之所遺差使查有武威前營管帶龔恊戎炳魁熟悉洋操於西人行軍布陣事宜頗能窺其門徑爰於日前下札擢升綂領遞遺前營管帶一差另委金陵某學堂畢業生吳二尹介章前來接帶○南洋續備新湘全軍綂領徐瀚臣鎭軍萬福奉上憲檄飭調辦兩江營務處所遺綂領一差遴委李恊戎雲松接辦十月二十五日李恊戎附某輪船戾止拜會各當道隨擇吉二十七日到差○十月下旬某日有美國兵艦一艘由上海鼓輪抵鎭下椗江中二十八日清晨艦中兵士二百餘名肩荷洋槍由綂帶官督同至寳蓋山左近校場操演至亭午始整隊而回○署丹徒縣知縣張星五大令訪悉城廂内外每有流氓成群結隊挾刃尋仇經過街坊任情滋擾爰嚴飭捕役及警察兵隨時查察務獲究懲亦除暴安良之善政也 
[䢴江小志]  
　　揚州訪事人云署兩江總督正任山東巡撫周玉帥之哲嗣名學海者寄居䢴上以道員候選兹者玉帥旣秉節蒞金陵卽命其夫人率同眷屬便道回揚兩江運司恩都轉以次文武各官紛紛出城迎迓旋由江甘兩邑宰備齊儀從迎入東圈門府第各官復呈遞手版禀安○揚州營參府標下弁兵現已改爲練軍警察營由劉參戎禀奉兩江督憲批准每月酌增餉銀若干歸藩庫給發刻由某差弁赴省具領除扣去司庫各費外什長每月增銀一兩五錢有奇練兵每月增一兩三錢有奇 
[令節停訊]  
　　今日爲冬至令節英美等國租界公廨讞員黄耀宿司馬循照向章先期照會美總領事署繙譯官白保羅君暫停訊案一期 
[上海縣署瑣案]  
　　周富椿控何承福不還墊欵一案前晚縣主汪瑤庭大令升堂研訊周供去冬何慫恿小的至伊所開瑞華西式木器店經理一切并令墊銀若干旋由小的自雇甲乙二人司帳月支薪水洋銀六十元今春陸續墊去一千兩何旋又將棧房托小的向親戚處抵銀四百兩至四月内資本耗盡店卽閉歇小的墊欵由何央人理勸分立期票十一紙按月歸還然亦徒托空言迄令分文未付用特將抵據期禀呈求追繳何供瑞　於去春開張小的有資本銀三千兩雇一洋人扣賣按月辛資銀一百兩不料洋人將所收帳欵悉數侵吞致小的轉運不靈欠欵無從料理曾情律師追索由洋人出立西文期票每月還洋銀五十元今者洋人卽將吞没小的之銀在英界大馬路開一店鋪小的前往算帳反被持棍毆擊不許入門大令限於年内先還銀四百兩明年一月起按月照票援還○二十五保十三圖地保談土生禀稱小的突被王木生扭毆以致失去洋銀若干大令升堂研訊談供小的於前晚回鄉行經西門外斜橋左近路遇王及不識姓名之甲乙丙丁四人圍住攢毆衣袋内洋銀八元悉數失去大令諭候派差提究○英美等國租界公廨移送李阿四到縣大令訊究之下李供小的在蘇州盤門外成衣爲業店主張姓失去女孩長工季阿玉誣指小的拐賣於上海租界中控由長洲縣移解公廨連訊二堂小的供明並未拐賣是以送至案下叩求恩典大令飭收所候核 
[馬路工程局紀事]  
　　徐瑞卿投馬路工程局控范春橋誘拐童養媳陳氏一案迭經襄讞委員黄衡堂二尹研訊未結昨日范之岳母陳氏投案訴稱女兒曾許字與范並未童養徐家徐仍嘵嘵爭辯二尹命退去靜候函送上海縣署請縣主汪瑤庭大令訊斷○太平馬頭太平里安康小客棧寓客范青蓮投馬路工程局控棧夥季銀狗竊去箱籠等情襄讞委員黄二尹飭將季管押捕房聽候查明再核昨日已由棧主浼人具保出外矣○前日馬路工程局總辦翁子文太守偶行馬路中見有數叚凹　不平立傳工頭前往逐叚修砌並命捕頭悉心查察 
[南市瑣譚]  
　　昨日陳大隆米行車夫某甲駕車至馬路中某號巡街捕詢其有無捐照甲不服大肆咆哮因被拘入捕房捕頭令管押片時然後釋之使去○日前十六铺太平馬頭新太平街夏長生酒店失火殃及比鄰各鋪共燬房屋五十餘幢昨經十六鋪地甲裘鎭具詞禀報道營廳縣各衙門以便轉報上憲○萬裕馬頭一帶商號近日醵資購備救火皮帶以便遇有火警吸取路旁自來水設法施救較之洋龍便益良多亦講求火政之道也 
[英美等國租界公堂會訊案]  
　　前者打靶總會經理人控華人談裕成租地不交等情歴經讞員黄耀宿司馬會同英副領事德爲門君研訊著談將所收定銀五千兩付還又以此項地價距從前定買時每畝增銀二百兩合計二十八畝應償銀五千六百兩兩共一萬六百兩並地販鄒韻甫取去中金五百兩一併償還迄今日久談若罔聞知昨日午前九點鐘時打靶總會延高易公館律師瓊司談延律師侯魯公投案司馬詰問之下瓊律師聲稱前次所出堂諭談膽敢不遵請重出堂諭准將前次談交與打靶總會之方單請換道契迅速拍賣所得價銀卽以償前斷之欵如有盈餘交談收受司馬商之德君謂此事須另派一公正人經理瓊律師稱總須發出堂諭以便遵行侯律師稱談實貧困無力卽延本律師之費亦尚欠若干須俟將來地價加昻再行追給並請將談控追各户所取定銀從嚴訊究司馬允之隨發出堂諭云查打靶總會控談裕成一案之堂判及初二日堂諭現已遵斷所有值錢單據自行售賣以爲被告償還原告之欵并冀能如堂諭所判給還原告一萬六百兩之欵所賣單據仍著原告開單存廨以憑察核此判○俄人許亞司培控細崽余稚書庖丁余稚亦糾約停工致家中失去女衣等情前經襄讞委員孫耳三明府會同美副領事白保羅君訊供著將兩余交人保出候照會俄總領事派員會訊在案前日午後三點鐘時俄總領事闊雷明君委額副領事詣公廨升座後捕頭將兩余及疑竊之吳小榮解案稚書供小的與稚亦係昆季行在俄人處分執各役已閱數月除支領工資外被欠洋銀二十五元九角本月十七號向之索取忽被毆逐並未見有女衣及聞被竊時已由小榮接手小的等實無糾約停工之事求追所欠工資吳供小的於本 
 
 

Page 10

 
 
月八號至俄人處服役並未見有女衣並未聞主人言及被竊之事稚亦所供與稚書略同明府商之額君飭將余開釋所欠工資赴俄總領事署控追 
[英美等國租界公廨晚堂瑣案]  
　　前者春申樓酒肆主方興春控顧鑑亭欠銀不還等情迭經讞員黄耀宿司馬訊供判令顧先繳洋銀五百元給方具領遷延數月顧祗繳一百元前晚司馬飭提覆訊顧供小的自奉諭之後央人向方再三懇商未允减免司馬限兩禮拜内速將洋銀四百元繳齊延干比究○日商中井洋行主控顧震明朱雪棠虧欠紙價洋銀二千元等情前晚司馬提顧研訊顧供所欠之欵本以義生莊票作抵今小的所有貨物約值銀六千兩其在日本者亦值二千兩惟目下紙價漸貶若卽出售虧耗頗多至朱所出票據二千元尚求展限理楚司馬著顧於十二月十五日前先繳洋銀二千元朱還押所中不准取保○王旦初控顧慶澄取去田單等情前晚司馬提顧訊詰顧供稱小的雖取王田單一紙然有坐落浦東之地五畝有奇將單質與王處目下小的賦閑已久不能料理尚求明鑒司馬著趕速理處一面提王覆訊 
[英美等國租界公堂瑣案]  
　　五十四號西包探同華包探張全林投案禀稱邇來各鐵廠時時報失舊鐵因此加意偵查本月初十日查至北京路見王大毛押運舊鐵二車疑其來歴不明因之尾隨於後旋見其裝至嚴志榮處枰見六百二十四斤議定每擔洋銀一元九角爰卽拘獲解請訊懲洋人投案訴稱廠中屢次失鐵尚乞究追王供此鐵係駁船上陸續積存並非行竊嚴供王將舊鐵求售權見六百二十四斤價尚未付讞員黄耀宿司馬商之英副領事德爲門君判將王責一百板枷號一月期滿之後發押捕房三月嚴罰洋銀三百元○謙和洋行主愛文司控買辦陳鵬飛骗取金鋼鑽耳環金戒指等情昨日司馬飭提詰訊愛文司投案聲稱去年七月行中雇陳經理一切言明墊銀一千兩另交銀五千兩爲質因將貴重各物交伊售至本年六月十號將伊辭歇查知已被伊取去金鋼鑽耳環金戒指等物報由包探在某質鋪弔出計耳環質錢二百五十餘千金戒指質洋銀一百數十元耳環質劵已售與電報局楊姓得洋銀三十元雖已如數交還然辭出時未將帳目理明殊爲不合且各物均倩馬夫李阿三付質尚乞究懲陳供被歇後至漢口覓就戒指耳環均交與李質票亦由李售去司馬將各物給愛文司領去陳管押捕房六月李方抱病候再核辦○公濟病院某洋人投案訴稱細崽顧祥雲與其妹同睡一牀殊屬無恥因此送案請懲司馬判將顧枷號五日 
[法租界捕房紀事]  
　　有張某者不知在何處購得酒一瓶持至八仙橋左近永康酒肆聞樽獨酌酒保某甲以酒非已物婉言辭之張勃然大怒攫取肆中酒甕向甲猛擊甲遂喚令巡捕拘拿張忽取磁鋒自劃其面然後奔入捕房捕頭著送仁濟醫館療治○流氓趙阿二在護城河畔攫取某甲所持鞋一雙適爲包探所見拘入捕房捕頭命押候解送公堂禀請讞員陳楚生大令訊辦○偷兒某甲竊得某姓家衣服十餘件携至護城河畔某押店求質適爲包探所見拘入捕房捕頭命押候吊到原贜然後解送公堂禀請究辦 
[美租界捕房紀事]  
　　前晚陳阿如投捕房訴稱役於某律師處被友人卜春學誘至家内兇毆請爲查究捕頭派包探陳三林前往查勘起釁緣由○前晚有某甲者穿西服贸然至虹口北蘇州路瑞典那威領事署中任情滋閙署中人問之不答知患瘋癲遂送入捕房捕頭令解送公堂禀請讞員黄耀宿司馬安插○昨日工部局管理馬路西人查知虹口竹行橋高蔡二姓屋内未有陰溝爰告知捕頭請卽轉禀公堂傳　訊究 
 
 
 

Page 11

 
 
   
 
 

Page 12

 
 
恭摺具陳伏乞皇太后皇上聖鑒敕部核覆施行謹奏奉硃批户部知道欽此 
[吉林將軍富奏爲遵旨補請奬叙並將現在經理得力之員懇恩俯准一併照擬給奬摺三十日]  
　　奴才富順跪奏爲吉林試造銀圓著有成效以先在事出力各員已蒙恩旨准予破格鼓勵謹遵旨補請奬叙並將現在經理得力之員籲懇天恩俯准一併照擬給奬以勵前勞而策後效恭摺仰祈聖鑒事竊維鑄造銀圓創始於光緒二十二年十月嗣因成效大著停而復開經原任將軍延茂以各該員經理得力若再及其開鑄之始濟以鼓舞之術神其策勵之方照部定三年破格奬擢之議提前兩月籲懇恩施破格鼓勵等因於光緒二十五年七月十二日附片具奏八月十一日恭奉硃批著照所請該衙門知道欽此欽遵在案維時將軍延茂已經交缷軍符長順到任欽奉前因適因受篆之初諸待整理未及核辦旋遭庚子之亂强兵壓境交涉日繁更屬無暇顧及輾轉推延懸擱至今溯自機器局房於二十六年亂後應用機器半多遺失不無隨時添補並將房屋擬修於二十七年二月間重復開鑄届今時越三年又獲盈餘銀二十四萬餘兩雖前勞之應叙更繼起之有功所有從補在事經理人員旣已欽奉恩旨固應破格奬勵而自二十六年亂後索還廠屋重行開鑄實較創始爲尤難其中勞績卓著之人亦當一併甄叙庶足以奬前功而策後效兹於先後任事各員擇其尤爲出力者計文武共三十員分别異常尋常敬繕清單恭皇御覽合無仰懇天恩俯准照擬給奬俾現在司事者有所觀感得以精益求精便民裕商抵制外來銀圓免致利權旁溢之處出自鴻慈逾格除將各員履歴造册並鈔錄原片曁奉旨月日咨部備核外理合恭摺具陳伏乞皇太后皇上聖鑒訓示謹奏奉硃批該部議奏單併發欽此謹將吉林銀圓局在事出力各員銜名分别異常尋常酌請奬叙繕具清單恭呈御覽計開花翎三品銜留吉補用知府容賢請俟補知府後以道員在任卽補俟得道員後賞加二品銜補用知州分省試用州同魏春寅請免補州同以知州仍分省補用並加四品銜留吉截取同知内閣中書繼源請免補同知以知府仍留原省歸原班補用並加三品銜分省試用府經歴劉銘鼎請免補本班以知縣仍分省歸候補班補用黑龍江通肯佐領宣崇額請以恊領儘先補用俟歸協領班後賞加副都綂銜花翎鹽運使銜遇缺卽補吉林候補知府玉堃請免補知府以道員仍留原省遇缺卽補補用主事歸主事班並加四品銜候補筆帖式英俊請免補本班以主事儘先前補用分省試用縣丞方在甲請免補本班以知縣仍分省歸候補班補用候補筆帖式貢生繼馨請免補本班以知縣不論雙單月遇缺卽選並加同知銜丁憂吉林試用知縣炳楨請俟服闋後仍以知縣遇缺儘先前卽補並加同知銜以上十員係按異常請奬候選府經歴孫淮清魏新民候選縣丞曲振鏞以上三員均請俟選缺後以知縣遇缺卽補候選筆帖式斌盛請以通判歸部選用候補筆帖式吉祥熙雍以上二員均請俟補缺後歸部遇缺卽選縣丞銜王翰請以縣丞不論雙單月選用監生蕭馥胡維屏以上二員均請以主簿不論雙單月選用府經歴銜高福寰繼厚鄭玉珊以上三員均請以府經歴不論雙單月遇缺卽選補用主簿候選巡檢傳士卿請俟選缺後以府經歴遇缺卽補候選從九品孫世安請俟選缺後以主簿遇缺卽補候補筆帖式附貢生奎聯請俟補缺後以知縣歸部遇缺卽選附生文瀾請以筆帖式儘先補用鹽大使銜繼澤繼馥以上二員均請以鹽大使不論雙單月遇缺卽選文童程林張權以上二員均請以巡檢不論雙單月選用以上二十員係按尋常請奬奉硃批覽欽此 
[直隸總督袁奏爲試用道翁之繕堪以留省俟有應補缺出照例序補片三十日]  
　　袁世凱片再道府州縣無論候補試用人員應自到省之日起予限一年詳加察看出具切實考語奏明補用兹查有試用道翁之繕到省一年期滿例應甄别據該道禀請核辦前來臣查該道翁之繕安詳謹飭才識明通堪以留省俟有應補缺出照例序補除咨部外理合附片具陳伏乞聖鑒謹奏奉硃批吏部知道欽此 
[直隸總督袁奏爲監生雷潤生續捐學堂經費銀一千兩懇恩俯准給予五品虚銜以昭激勸片三十日]  
　　袁世凱片再冀州人監生雷潤生捐助該州學堂經費銀一千兩據冀州直隸州知州吳燾詳請奏奬前來臣查雷潤生前曾慨捐該州義學經費京錢三千七百千業經前督臣照章奏請建坊在案今續捐學堂經費銀一千兩嘉惠士林樂善不倦未便没其好義之忱合無仰懇天恩俯准將該監生給予五品虚銜以昭激勸出自鴻施理合附片具陳伏乞聖鑒訓示謹奏奉硃批著照所請該部知道欽此 
 
