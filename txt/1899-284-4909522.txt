# 1899 - 284 - 4909522

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華録實洋一元三角○王益吾咸豐朝東華續録實洋二元五角○左文襄公奏疏碼洋四元○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗當録碼洋六角○康煕字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會興碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳録碼洋一元二角○中東戰紀本未一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報舘帳房可也此佈 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻闇書林倩本局代爲排印出而問世其中自漢唐宋明諸文二百世餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兑此佈 
[論示禁機針注射嗎啡過癮事]  
嗟乎鴉片烟之爲害亦可謂無以復加矣傾人之家敗人之名耗人之精促人之壽有心人蓋視同鴆羽之毒而遠之惟恐不遑乃時至目今變本加厲竟有用機針注射嗎啡於肌内謂可藉以過癮以致風行鄉僻遠近信從者嗟乎嗟乎豈天必欲戕賊我中國子民使之不留種類乎胡爲而竟生此毒物開千古未有之奇也攷鴉片肇自波斯今者西國藥肆通行者爲土耳其及埃及所産若印度鴉片則皆運至中國熬煮成膏俾人短榻横陳就燈吸食鴉片内含精質一十八種酸質二種爲高底亞爲拿葛定爲口代爲蘇豆莫非爲拉他尼爲口大米爲拉但漚斯爲提拜爲渴立披爲配樓頭披爲巴巴惟林爲納而細爲欒頭披爲海斗扣打爲美幹尼爲類捱顛爲鴉片尼爲拍非樓忱爲嗎啡西書皆以　字别之爲美幹泐爲抵波則以酸字别之然高底亞等十餘種他物亦有含之者惟嗎啡及美幹泐酸爲他物所無而其中又以嗎啡爲醫學家至要之品攷其功用能止痛寍睡發表然其性大毒每服祗一釐八之一至一釐四之一過此卽胃腸中毒以致傾生故泰西藥房列入劇藥中非有行醫文憑者不得購而試用焉至於機針始自西歴一千八百三十六年初時作灣形厥後改用細針入玻璃管内如外科用以探膿之套針然邇更製爲空心針其細幾如毫髮玻璃管則内置一表以測用藥之多寡其製可謂精矣注射之法以左手拇食二指將皮綳緊右手執針徐徐剌之用力捺下入皮約三四分不可過深以致透入膜裏所射之藥除嗎啡外又有士的年顛茄金雞納匪罅稔的阿閙楊花　銻葡吐散巴豆油碘雜酒之類蓋人當痛極之際或驟患霍亂等症服藥未克立時見效者改爲注射使藥行迅速頃刻可以奏功然苟不如法射之其危險亦有立見者奈何吸烟成癖者竟以大毒之品昕夕嘗試如兒戯然嗟乎嗟乎其眞視性命如鴻毛乎抑竟不知此物能毒人致斃乎而旁觀袖手者已不禁垂涕而道指爲酖毒之殺人矣猶憶十餘年前海上有一妖僧賃屋一椽牓其門曰觀音大士顯應針法戒烟爾時人固未知其用嗎啡害人然信之者亦寥寥無幾未幾忽有以戒烟藥水針出售者人或購以試用果癮止而不思吸烟于是四野風聞爭先購致機針一副貴至洋銀四枚此風漸沿至南匯沿海各鄉邨久之而松江亦尤而效之近且遠而蘇州杭州近而華亭青浦金山諸邑無一處不盛行嗎啡藥水針聞之從事海關者謂邇來嗎啡之來自外洋者歳以十餘萬金計針則日本亦能倣製價遂日益從廉用者始則剌臂剌腿剌臀馴至百孔千瘡渾身痂結一逢夏令熱氣蒸騰瘡孔發膿穢氣四溢斯時卽自悔針剌之苦依然改而吸烟而癮已過深非烟力所能抵制矣然雖曰爲害猶未喪身也以僕所聞其害更有甚於此者去春奉賢鄉間某姓子年甫垂髫偶患河魚之疾鄰有嗜鴉片者告之曰我聞藥水針可止腹瀉盍一試之鄉民曰諾及針甫剌入嘏子已昏沈不醒閲半晌卽氣絲不屬魂赴夜臺青浦某農人醉後入茶坊見有以針止癮者强令剌之農人素不病烟霞蓋醉後胡言亂語也針入片刻卽頽然而仆及扶之起則已肢體如冰矣嗟乎嗟乎此種機針不特有癮者貽害終身卽無癮之人亦且有悮受其荼毒者而謂爲民上者可不及早禁之耶雖然禁之亦非易事也彼各藥肆豈眞欲以毒物害人不過藉以牟利耳嗎啡旣入藥品勢難不准其儲諸藥籠之中而中國行醫者本無考試文憑則人苟往購吗啡肆中人豈能辦其非醫生而靳而不與至機針則頻年已售出不少今雖示禁藥肆出售誰保昔之購置者不仍暗中作奸犯科律例又無科罪之條安能使若輩知所畏懼嗟乎嗟乎我中國四萬萬子民此後其將盡被機針所戕賊乎　觀昨日本報所登上海縣主王欣甫大令爲民除害告示而痛切言之安得二十一行省中父母斯民者一體嚴申厲禁俾嗎啡毒藥不致到處害人則牖下書生稽首慈雲心香永爇已 
[本舘接奉電音]  
　　昨日午刻京師飛電傳來硃筆一道上諭二道敬謹譯登○九月十一日奉硃筆徐琪轉補左春坊左庶子李聯芳補授右春坊右庶子欽此同日奉上諭本日召見之江蘇補用道土灃著交軍機處存記欽此同日奉上諭御史劉承模奏豫省丁漕折價過重請旨切實核减一摺州縣經征錢漕屢經諭令各直省督撫嚴飭所屬按照現時市價大加核減不准仍前浮濫若如所奏河南州縣片收錢糧竟有折價至三千文以上者似此任意浮由殊屬不成事體著裕長確切查明分别酌中定價不准巧立名目額外加增以蘇民困而肅吏治欽此 
[搭事電音]  
　　南洋新加坡實得力太唔士西報登英京來電云英國兵部議定將南阿非利加洲駐防兵額增至五萬人日來柔韓尼士目埠民心甚屬倉皇兩晝夜間避往拿打海口打巒埠者多至一千一百人旅居打蠻埠之英人有不喜窮兵黷武者擬定期暢論情由屇期竟有數千人手執英旗高唱頌詞譽美英國藩部大臣占君而將搭總統揶揄不置 
[俄修武備]  
　　南洋新加坡叻報云近有友人游歴歐洲游俄境閲兩月歸而告人曰目下俄國官船廠工程甚爲忙迫自去年西歴十月十一月以來添設水陸各軍其數較往年惟倍並從速調往迤東柯卡什斯省此外俄士交界 
 
 

Page 2

 
 
處各防營亦增兵不少 
[英員確論]  
　　南洋新加坡叻報云英國遊撃梅意氏謂本國砲軍所用之砲宜盡數更換新式者現在俄德二國均已逐漸攺用快砲今春法國亦將陸軍四百八十營所用之砲二千七百餘尊一律更新我英如仍遷延觀望將來遇有戰事必至受困於人觀乎此我中國亦宜猛然省梧矣 
[弭兵近耗]  
　　南洋新加坡叻報登俄京來信云近於某逹官處探問弭兵會新消息知俄廷刻將發出議事清單蓋因前定章程經各國政府指出斷不能行之處故特斟酌删改冀人樂從也單中列有三事一凡遇有爭端聽人勸和二設立萬國公斷衙門卽前所言天吏衙門也三臨戰時紅十字會中人得行其愛人之術又云此會本欲請教皇爲政乃意大利人堅執不從謂若是則直認教皇爲國君我意將何所附麗乎然法人仍欲請教皇執牛耳俄不能爲左右袒因議設會於和蘭國海格城臨時折柬延寳例應聽之地主乃地主謂宜專請海格城中駐有使臣之各國公議教皇無使不能請其蒞盟云 
[力爭險要]  
　　廣西提督蘇子煕宫保奉旨赴廣州灣與法人勘定租界本報前已歴紀情由兹復訪之官塲得有確實消息云政府將廣州灣賃與法人原定周圍一百里乃法人恣行蠶食其非廣州灣所附屬者亦次第屯紥重兵其中碯洲砲臺最爲扼要失此則粤東一省重門洞開海上兵權悉在外人掌握朝旨因命宫保前往務必爭回宫保所調隨員三人一爲陳太史光宇一爲嚴觀察開第一爲趙太守淶彥此外尙有英法繙譯一人係沈州别駕鑑大約先赴粤省小駐二三日然後命駕詣廣州灣 
[貴溪閙教續聞]  
　　貴溪土民閙教昨已據九江函報照録報章兹又得江西省垣采訪友人來函云此事旣出大憲卽飭署德化縣張叔儼明府調署貴溪縣篆某日明府捧檄到省禀見各大憲面受機宜旋復禀請特派知兵大員統率雄師前往鎭懾大憲允之立卽委令繆芷汀觀察隨帶委員兩人會同申節齋軍門督勇三百名星馳而往想定能消弭巨患措置裕如也 
[接篆有期]  
　　寍波訪事友來云函云署理寗紹台道萬砥莊觀察本擬九月十一日到甬十三日接篆旋接電音知改期十二日由滬乘某輪船蒞甬接印之期仍定十三日 
[綸綍志疑]  
　　劉問芻觀察與旗員慶君名寛者回自日東逗留滬上屢被言官嚴劾旋奉旨趨令入都屈指行程此時尙未陛見乃前日滬上忽傳欽奉上諭劉學詢著發往湖北交張之洞差遣委用欽此意者傳之非其眞耶抑果先已恩綸下賁耶姑登於報以俟續聞 
[日船受罰]  
　　厦門訪事友來函云本月某日有日本船突然進口並未升旗被洋關巡役扣留向税務司禀陳鎭未税務可卽會同各國領事官集議謂按照萬國公法各輪船進口若不升旗則將船充公示罰日本領事官自知理屈浼領事向各某領事及税務司説項願罰銀二千兩以示薄懲 
[命案訊實]  
　　揚州訪事友人云八月某日東獄廟住持僧無端圓寂旋經甲乙兩徒察得内丁兩廟祝與山門外設油貨攤之吳氏夫婦同謀致斃控經甘泉縣主飭提一千人聽候研訊已疉詳前日報章本月初六口邑宰升座詰問兩徒供稱僧人俗家卽在本街前者僧人因事出外師忽怛化兩廟祝並未知照迨僧人聞信奔同已草草棺殮僧人素知師香積厨中頗有儲蓄細加查檢惟見臥榻上有洋銀數元且零星散置形跡甚屬可疑因之悉心訪察始知被丙丁與吳氏夫婦謀財害命叩求大老爺伸冤邑宰命退下傳訊廟祝其服役多年之某内已被逸去僅將某丁逮案詰之曰爾平日不離此僧左右此案究竟如何如能一一供明本縣當貸汝之罪丁堅不承認邑宰大怒喝令重責三百餘下始供小的入廟未久廟中各事不甚知悉上月某日老僧患病延醫診視加藥一劑翌日稍痊僧卽擬占勿藥之爻吳氏夫婦堅請照原方再服一劑老僧頷之吳氏家雖有茅屋數椽然偶逢風雨或收　稍遲卽寄居廟中空室是日吳氏夫婦購樂回來爲時已晚因止宿焉旋謂老僧曰吾處火爐甚便當代煎之僧唯唯至夜半吳氏夫婦以藥進扶老僧起服之時小的執燭在旁見枕畔有洋銀兩封吳氏將老僧悄悄放下潛取十數元給小的又遞一封與丙小的見其行爲恐有後禍當卽交還氏至黎明僧已物化不知吳氏夫婦有何毒謀求恩超豁邑宰謂吳氏曰爾可聞丁所供乎從實招來免受痛苦氏不招喝責數十下惟俯首求恩遂商氏夫曰靈將若何氏夫狡展尤甚邑宰大怒曰証據確鑿尙思狡賴耶喝令重責五百餘下依然不肯吐實責至八百不始稱小的祗得油劵十餘擔柴劵百餘擔及洋銀數元餘皆被丙取去反復辯詰矢口不移乃飭將吳氏夫婦及丁分别收禁聽候復訊核辦 
[慶門官塲紀事]  
　　厦門訪事友來函云調署興泉永道延觀察於上月二十九日乘某輪船到厦文武印委各員均至馬頭迎接觀察旋發紅諭擇吉三十日卯刻接篆屬下各員咸趨轅叩賀○上月三十日提標五營管帶某君假提轅設席讌新舊道憲延惲兩觀察雇梨園子弟演劇侑觴至晚間九點鐘興盡而散○厦門紳商士子以惲觀察蒞厦以來辦事秉公衆心悦服爰製就萬民傘五頂德政牌五對匾額兩方衣冠鼓樂親送至署以志去思○惲觀察缷篆後定於本月初二日乘輪船赴省謁見各大憲然後至延平履新啓行時闔屬老幼士民約二三百人焚香跪送沿途各行號擺設香案以表敬忱觀察降輿步行一一致謝○前由元凱輪船在上海運到大砲四尊安置胡里山砲臺之上本月初一日提憲楊西園尙書會同延觀察至砲臺演放砰之所不絶於耳○日前磐石砲臺管帶劉炳臣千戎由上憲檄調赴省所遺營務經提憲楊西園尙書札委耿翰臣守戎前往接任○美國大員康君來華辦歴上月二十一日乘某輪船到厦船上高揭徽章放砲二十一門以誌敬意厦港各砲臺亦升旗答之次日命駕詣各署拜會 
[甌郡官塲紀事]  
　　温州訪事友來函云上月二十一日新任永嘉縣查石笙大令蔭元附招商局普濟輪船抵甌假試院暫駐襜帷旋卽禀見道府憲詹吉二十四日辰刻接印任事○上月十九日新任平陽縣謝建臣大令焯鎣雙鳬戾止暫寓東陽春客邸翌日禀謁道府憲涓吉二十四日卯時接篆先於二十一日禀辭赴平陽○回任永嘉縣西溪司巡檢邱玉生少尹嘉澍已於上月二十日辰刻接鈐視事矣○署永嘉縣秦鹿坪太令國均交卸伊邇適枏溪嶺頭底山僻之區出有命案　起因於上月十九日之晚帶同刑　公役輕車减從下鄉相騐○温州鎭總兵劉吉泉鎭軍祥勝經上憲調省統帶營勇遂於上月二十四日附招商局普濟輪船取道滬江換船赴省所屬弁勇恭送如儀○正任樂清恊白海山恊成桔生經上憲調署温州鎭總兵所遺樂清愶缺另委何人署理現尙未奉明文也○温州鎭標左營守備吕輔臣守戎近由劉鎭軍委查大荆壽都戎案件已於上月十九日啓行矣 
[甬上官塲紀事]  
　　寍波訪事友來函云護理浙江提督吳吉人軍門已於本月初四日回鎭海營次所有提轅公事暫由守備韓守戎代拆代行○牙釐局總辦王君瓜期已屇藩憲惲方伯札飭前任寍波府錢甘卿太守溯時接辦不日卽可到局視事矣○鄞縣典史首伯藩少尉榮樹疏防盜犯四叅限滿經上憲揭叅業已開缺惟尙木悉所補何人也 
[鄂省官塲紀事]  
　　漢口訪事友人云湖北撫憲于次棠大中丞前以政體違和禮延青浦名醫陳蓮舫比部前往診治吉人天相著手成 
 
 

Page 3

 
 
春刻已喜占勿藥矣○夏口廳同知陳少石司馬下車伊始即詳察地方利弊知轉瞬時屇冬令宵小繁興舉辦火更實爲巡緝奸宄之要政因於日前爲思患預防之計大張示諭飭遵前法嚴密梭巡聞司馬以印信尙未由部中頒到定期本月十三日借用漢口同知印信清理詞訟及一切公事 
[潯郡官塲紀事]  
　　九江訪事友人云新簡江西臬司陳亷訪澤霖陛辭南下由天津航海至滬旋乘江孚輪船泝江上駛本月初一日行抵潯陽文武各官俱赴江干迎迓聞廉訪以宦遊已久擬先回湖北珂里展謁松楸然後赴豫章履任○前任蘇松太兵備道兼江海關監督黄幼農觀察祖络奉諱言旋家居讀禮兹已服闋臣情未淡有志出山由原籍束裝北上本月初一日道出潯陽拜會文武各官大約小駐行旌卽須就道也 
[皖省官塲紀事]  
　　安慶訪事友人云池州府文太守前以歴俸屇滿例應赴部引見當卽料理交卸事宜禀請上憲給咨旋於本月初四日禀辭就道○署理懷寗縣顧筱山明府經上憲調署宣城縣篆自前月某日交卸後隨卽部署行裝於本月初七日詣憲轅禀辭赴任○新選英山縣學教諭汗廣文夑經藩憲湯小秋方伯札飭赴任 
[接篆有期]  
　　新任上海縣藍雲峯大令將次蒞任已紀前報兹聞藍大令已擇吉本月二十二日接篆日來縣署書吏人等赶辦移交案牘幾於寢饋不遑 
[修整兵艦]  
　　南洋二十四號開濟兵輪船年久朽壞不堪行駛管帶徐君雲龍禀請兩江督憲劉峴帥雇匠修理峴帥准之電飭上海江南機器製造總局總辦林觀察鳩工修葺現已竣工日前劉峴帥復飭添製洋槍三十六桿藥袋三十六口發交船中應用並將大砲兩尊速行修理 
[移請會哨]  
　　日昨太倉州屬嘉定縣主章大令移文上海縣署内開爲移會巡哨事照得嘉邑地方東接寳山南連上海西北與崑太青浦接壤其中爲白鶴港野雞墩吳淞江募渡等處港紛歧湖湯錯雜巡防緝捕均關緊要轉瞬冬令正宵小竊發之時日近來游兵散勇隨處皆有自應循照舊章與鄰封各縣會辦巡哨以昭愼重而安行旅兹已擬定九月十五日起雇備巡船兩隻派撥丁勇差役給發器械梆鑼在於境内及鄰封接壤河道嚴密哨巡按三八日期與鄰縣巡船在分界處所調換哨單呈騐以資查考云云上海縣王欣甫大令接閲之下已於昨日諸令照此辦理矣 
[崔納條銀]  
　　上海縣王欣甫大令查得本年下忙錢糧自七月初開徴以來迄今已逾兩月各花户投櫃完納者尙屬寥寥昨日特飭差赶傳各圖地保迅速催徴不得遲悮干戾 
[棍徒兇横]  
　　小眼睛阿生小百葉楊和尙其祥等二十餘人皆流棍也時蟠踞小東門外藉端訛詐法界包探夥役章子卿知之密往查察不意被若輩偵知扭至某客棧勒贖事爲某包探訪悉前往拘拿始由若輩釋出事後包探據情禀知讞員朱森庭明府明府飭卽拘案嚴辦以儆兇頑 
[收贓受罰] 　　 
　　前日南市愼裕豐米行執事人投捕房訴稱駁船户陸銀和張和尙私售小麥求拘送工程局禀請究追捕頭允之及送往局中會辦委員司徒貽芬司馬卽提案訊供斷令措繳麥價聽候罰鍰前晚傳案覆訊愼裕豐執事人王永昌投案聲稱前蒙訊斷著陸銀利等交還小麥一石五斗及所短麥價洋銀今旣繳案務求一併給領司馬著具領狀存案另提收買贓物之恒盛米行夥朱德明研訊朱供前日陸銀和張和尙來售麥時言係裝貨時餘下是以向之購買尙求鑒察司馬謂收買贓物實屬有礙商旅判罰洋銀六元撥充修理馬路經費朱遵則具結央人保去陸等仍押候究罰 
[上海縣署瑣案]  
　　何錦堂投上海縣署控蔣夏生等拐賣其妻前日縣主王欣甫大令委縣丞劉二尹提案研訊何供小的係寳山縣境吳淞人妻子富氏於本年六月某日私逃至此至七月中小的在池浜橋尋獲八月二十一日被蔣夏生之妻糾至其家次晨小的往尋妻已不知去　正欲向之理論蔣忽與本城十九鋪地甲楊馥楊鶴山串通勒令小的出立價賣筆據不得已投案控告務乞究追蔣供小的住本城藥局弄向在王公舘當庖丁上月二十一日何領其妻到小的家借宿至二十六日仍由何領去今忽來案誣控求鑒楊馥供何錦堂領妻到蔣處借宿之事小的俱不知悉八月二十八日堂董曹老爺傳小的到堂言何錦堂帶同鄉民數人在蔣處滋閙命小的往勸及小的往則何等已去旣而何母到小的處稱伊子不顧家室媳婦常欲脱逃至與蔣有無關涉小的無從探悉二尹謂蔣不應留富氏借宿何錦堂所控事非無因飭差恊同楊馥帮尋堂氏到案再核○蔣福全控胞弟福生霸奪沙船向之理論反被毆傷經縣主王大令騐明飭提質訊在案前晚委劉二尹履訊蔣福全供父親在日曾建造蔣永泰沙船在海洋貿自去年七月杪父親病故後胞弟福生將船占據不容小的謀生向之理論被伊夫婦凶毆務求究辦蔣福生供胞兄承嗣胞伯爲子已於昔年將産業分析今將分據呈電福生供胞弟亦嗣於三房爲後總不應獨佔此船二尹觀導再三諭令原差恊同族長妥爲理處禀復 
[法租界捕房瑣案]  
　　昨日禮拜一讞員朱森庭明府蒞捕房發落各案○蘇州人屈三觀在滬北某妓院爲龜奴上月某日之夜串同夥伴屈巧生等假書局票將妓誘至法租界擁入城中藏匿某處事後龜子沈阿寳投控公堂朱明府訊供之下判令將屈枷半月昨已期滿命提案疎枷笞責二百板釋之使出○竊犯陳銀生前由包探拘獲解經明府訊供判令荷枷半月昨已期滿命帶案疎枷責三白板卽行斥釋○偷兒陳裕發張記隆被包探拘獲解送公堂明府著各責一百板從寛斥釋○太古碼頭小工徐守堂聚衆霸持勒加挑力被工頭送案明府命枷號半月發碼頭示衆期滿責釋○小工趙小四張兆滎挖破招商局金利源棧房麻袋竊取棗子由巡丁拘獲送案明府訊供之下斷令各責四十板然後釋出○張阿三竊取變理齋鐘表店表練扭送捕房明府命提至案枷號半月期滿責釋○朱阿四在江天輪船行竊衣服被包探拘獲解經明府訊明斷令笞責一百板○金三子前代俞蘭生以空票貼現虧欠巨欵各債户紛紛呈控迭經明府訊供判繳銀二百五十兩逾限不繳反敢飾詞瀆控明府怒其刁狡命提至案重責二百板還押勒限五日如數繳銀延干重比○蔡子泉欠徐錦章家洋銀二百元被徐扭控公堂明府訊供之下諭令人銀並保限日理明昨日徐和尙投案具保明府以保單上並無人銀兩保字様著卽發還蔡仍還押○陳薛氏虧欠房租洋銀十七元被房主所控明府命提至案著從重掌頰二百下然後釋出 
[美租界捕房紀事]  
　　昨晨小竊陳阿金混入百老匯路甬人某姓家竊取綢布衣服適爲某號巡街捕所見拘入捕房捕頭令押候解送公堂禀請讞員翁笠漁直剌訊辦○昨午偷兒顧福卿至瑪禮遜路東張西望形跡可疑適爲某號巡街捕所見尙之盤詰言語支吾因卽拘入捕房捕頭令押候解送公堂禀請究辦○昨晨江北人李阿福手携衣包至西華德路某押鋪求質適爲包探金立生所見盤詰支吾因卽拘入捕房捕頭令押候查明是否竊來然後解送公堂禀請核辦○昨晨公平路昌壽局後有無名核屍一具葉置路旁適爲某號巡街捕所見投報捕房捕頭令傳諭是圖地保妥爲收殮舁赴義塜掩埋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[貨船傾覆]  
　　九江訪事友人云本月初三日午刻有一運貨船滿載芝麻四十餘包由小池口揚帆而至行抵招商局所設躉船之側略一碰撞錨練摧折船遂傾覆所載各貨悉付東流惟船中人皆遇救得生尙稱幸事 
[追賠毁物]  
　　前日午後南市新馬路十六鋪橋南首中華樓茶肆内有董金隆沈景山兩人在彼啜茗不知因何忽起爭端致將桌上碗盞盡行毁壞茶博士翁阿華喚令巡街捕拘至捕房報稱伊等打架時除毁去銅壺磁盞外尙失水烟袋兩枝求卽追賠捕頭因其事起細徽令償還錢若干交保開釋 
[上海巡局紀事]  
　　時屇秋凉宵小易於混跡南市各巡防局委員思患預防每晚督率地甲巡勇嚴行查察有犯必懲前晚十一點鐘時二十三七铺巡防局委員盛雨村二尹率勇巡至董家渡天主堂畔見有二人身穿窄袖短襖在簷下蜷臥向之詰向俱操湖南音言語支吾二尹帶局研訊叱各責四十板著地甲驅逐出境不准逗留并傳諭栅夫更夫嗣後凡有夜深呌栅者須細加盤詰不得擅自開放如敢故違定子究責○前晚初更時有陳鑑山者至南市製造局砲隊營前東張西望被管帶張遊戎查見飭勇丁拘送高昌廟巡防局局員馬午橋叅軍提訊之下判責一百板飭捕驅逐出境 
[英美租界公堂瑣案]  
　　汪禮仁之子年甫七齡忽於前日失去四處偵尋始知被汪德生及其姘婦李王氏串誘因據情投報捕房捕頭立遣包探趙銀河將汪德生及氏拘獲昨晨解送公堂請究汪禮仁投案供稱與汪德生同姓不宗似曾相識不料其竟串同姘婦誘拐小孩求爲究辦汪德生供小的向來安分不敢作非分之事禮仁之子實被姘婦王氏誘出挈至寳源祥徐公舘後又領至美租界德安里張媽媽家借用洋銀二十五元以孩爲質李王氏供與略同惟稱須提到張媽媽方可將孩交案讞員翁笠漁直剌商之梅繙譯著候提張媽媽再訊○沈陳氏偕其女陳王氏在某繅絲廠工作廠中某司事時至其家閒玩前日鄰人王阿發冷語剌之沈陳氏不肯干休聲請在廠洋人以王阿發調戯婦女等詞訴知捕房捕頭令包探朱阿高往查知其中頗多糾葛遂傳齊兩造解送公堂陳王氏偕女沈陳氏投案供稱小婦人等被王阿發調戯務求究辦王阿發供寗波人向爲銅匠安分營生不敢多事彼等與廠中某司事來往無常爲小的所知是以懷恨誣指叩求鑒核訊至此居鄰十餘家投案供稱小的等均住北興里陳王氏家之事小的等盡知其細惟不便多言至王阿發素來規矩是以來此作保直剌著王阿發具安分切結存案然後開釋○包探倪順泉拘解竊賊陳四桂至案禀稱昨晚此人闖入陳庸齋家竊取銀水烟袋經小的拘獲送請究辦陳庸齋投案領贓陳四桂供認行竊叩求恩典直剌判責二百板管押兩月○包探竇如海禀稱積竊張阿五迭經犯案解請大老爺懲辦亦已不止一次矣今又連竊馮雲標等各家油篷二扇棉綢八疋拘案請辦馮等各失主投案領贓張供流落無聊乏錢餬口犯此不端之事實出於不得已之所爲並非怙惡不悛尙求恩異直剌判責二百板管押一月○包探竇如海解送宗記林至案禀稱此人在日本某醫生處執役近被醫生查得用空洋銀六十九元又私換銅洋銀二十元竊取象牙器六件報捕後經小的拘獲送究日本醫生投案訴稱延宗司帳不料種種舞弊復敢竊取應用物件務求嚴究宗供認各情并稱象牙器在家可以繳案直剌著押候吊到原贓於禮拜三復訊○包探沈阿岳解賭徒陳金桃請辦陳供不敢犯賭實被悮拘求恩省釋直剌判枷號七日○包探趙銀河拘解積竊張阿惠至案禀稱此人連次犯竊今又竊趙文伯家綢皮衣一件報捕後經小的緝獲起到原贓送案請究趙投案供稱張住處與小的家相離不遠不料竟係胠篋者流求恩究辦張供稱行竊該死惟求恩典直剌判責二百板枷號一月○包探邊懷洲解流氓朱梅林至案禀稱此人冐充暗捕私拘沿路小便之人任情勒詐適經小的所見拘案請究朱供與人游戲不敢勒詐求恩明察直剌判責二百板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月初三日京報全録]  
　　宫門抄○諭旨二道録前○新撫饒奏爲綏來回匪謀叛夤夜攻城經官軍剿捕凈盡摺○九月初三日一户部通政司詹事府正藍旗徝日無引見○希朗阿假滿請安○詹事府代奏吳同甲謝授洗馬恩○漙侗續假十日○吉恒請假十日○召見軍機恩祥○○甘肅新疆巡撫臣饒應祺跪奏爲綏來回匪謀叛夤夜攻城經官軍撃散分竄各路均已剿捕凈盡首要全獲伏誅地方如常安謐恭摺馳陳仰祈聖鑒事竊查新疆回旗最夥有纒回漢回纏回朴拙尙自相安漢回則士客雖居良莠不一又分老教新教雖皆以謨竿默特爲宗而老教守正新教則爲愛力一門之别派具流弊多變爲邪阜康吳勒者子自謂得受德璘眞傳到處以邪説惑衆於清眞寺外改設教堂爲道堂各立一　哇里主之數鄉老副之初亦不過教經後乃謀爲不軌綏來回民馬三卽馬玉獐二十一年之變因帶團捕匪得保州吏目家頗殷富吳勒者子惑以邪術謂其有二十年清眞王之分只候天主口號到時自有天兵天將相助馬三信之遂拜吳勒者子爲海元帥穆薩阿洪爲軍師張三鐡復興馬依麻木等爲大頭目與昌吉阜康呼圖璧迪化各稿哇里勾結約期爲亂其謀甚秘雖鄉老亦不全知也吳勒者子今春改漢裝爲纒去髮而繳留其鬢往來省城與穆薩阿洪密相交結形跡可疑臣當飭密查據巡檢馬紹滎留營差弁海占龍馬占奇均報該逆實有不軌情事正飭掩拿將鄉老劉進才管押該逆聞風先遁忽於五月二十七日據瑪納斯恊副將曾松明馳報二十五六日疉報回民馬智元吳啓山沈得元等密報馬三定於二十六夜謀叛襲城時署該縣黄廷珍履勘渠工公出曾松明卽商典史曾壽橒密飭弁兵民團不動聲色分叚扼備瑪納斯本合南北中三城爲一地廣兵單馬三城内鋪房甚多其住宅卽在南城恊署之後抵暮閉關搜查毫無影曫而馬三已先一日出居其鄉莊三更時火光突起人聲鼎沸城内到處皆賊城外之賊由西南角梯城而上千總朱楚南首先迎撃短兵相接致頭面臂膊俱帶重傷把總蔣富仁督隊接應立斃悍冐餘賊稍郤城内伏賊洶湧齊起都司藍德清千總曹喜分路巷戰撃斃馬三之婿馬從復並悍賊十餘人由後街繞撲馬隊營壘藍德清折回督隊開槍大聲喊殺致左脇被槍子穿過裹創血戰仍不稍郤卒保其壘賊攻縣署糧倉典史曾壽橒與恊標所派把總周香喬夏元雋等率丁勇固守賊以大斧砍縣門未開陣亡縣書二名壯丁五名賊分悍黨爲兩股一由中城南街一繞北城徑撲中營圖搶軍火曾松明督隊拒戰蔣富仁復出城繞冋營内扼守賊率梟鷙猛撲十數次均未得逞排列南城彼此對放槍砲幸毛瑟屬利斃賊極多紛紛撲跌城下相持逹旦賊不能支由城北角衝下中城經鄉約團紳游撃吳薩南張曦張永勝等率團堵禦賊遂敗退而吳薩南九人均殁於戰事馬三見四攻不能進扑城不能開又連斃其逆婿悍目始率死黨越城狂竄各隊跟追擒獲助逆受傷之犯馬生福馬彪等七名紳民捆送助逆受傷之犯王主麻子四名匪首鐡復興爲鄉約沈得元所獲據供係馬三姻親吳勒者子同謀造反因省城捕急來此起首夥黨五六百人已被勦斃不少訊畢當卽軍前正法共計斃賊七八十人陣亡員弁五名紳民十名受傷員弁兵民三十七名都司藍德清受傷後旋卽陣亡此五月二十六日夜綏來逆回倡亂襲攻縣城官兵預防力堵當經撃敗之實在情形也臣接禀報卽派撫標右營遊撃徐積誠中營中旗馬隊守備譚迪安兼程馳往助剿飭曾松明妥布城守卽分隊　蹤追剿並委遊撃焦生有就近在綏招其舊部練馬隊一旗由恊標撥給軍火同赴該處南山搜捕餘匪通飭庫爾喀喇烏蘇呼圖璧昌吉各營撥兵兠剿一面飭迪化城守恊副將查春華撫標中軍參將張俊三嚴戒城防會同迪化縣劉兆松與新字營叅將楊榜金設法緝拿同謀之穆薩阿洪李汶興王兆成訊明立置之法省城謡言漸息人心爲之稍定復飭總理營務處布政使趙爾巽等布置防勦一切事宜並委兼臬司鎭迪道潘效蘇已革奉天東邊道宜麟總理省城團練選募天津商民丁壯五百名編成營隊恊助城防派弁四出偵探旋得馬三自率數十騎已由綏來兩山潛赴迪化東山之信當派署城守都司唐寳臣率守備馬占奇海占龍挑帶回勇數十名尋蹤追捕遇賊於白楊河撃斃悍目數名該逆先踞兩險開槍抵拒陣亡把總楊萬良受傷回勇三名斃馬三匹土氣益奮冒險窮追奪獲賊馬十三匹皮包布包四個内鉛子千餘火藥六十斤洋火四匣矛杆七根子鎗一根麫米乾糧數百斤該逆乘夜逃入深箐次日添派楊金榜率隊偕唐寳臣由博克逹山西楚向東而進楊德發率隊階率康守備陳天榮由北麓向西進齊上海台會剿比至東嶽廟四望已無賊蹤尋據住持口稱昨有回匪二三十人到此少憇隨卽分逃現已不知　向各軍分路搜捕而下陳天榮擒獲馬成功並同團勇擒獲丁富有魁馬金堂交楊德發解省訊明斬訖藩司趙爾巽夜出巡查盤出逃匪馮興　親徒鞫問供稱同馬三敗逃上山見官軍追急乃分途逃命隻身溷入省城探親不知馬三何往等語臣飭迪化縣劉兆松密派回紳楊金堂等設伏烏拉擺葦湖内將逆首馬三並其少子馬添祥拿獲海占龍等亦捕獲譚生魁金中玉等解省當飭兩司會訊據馬三供聽信吳勒者子邪聲兀當綏來稿哇里同謀造反聲令製備白巾白衣上書回經並各給護身符一紙謂可封槍砲刀火不能傷身因各到堂糾黨未齊原定六月十二日比照同治三年破陷烏魯林齊之期分由庫車喀喇沙爾綏來兩路勲手不粧吳勒者子被省城捕急於五月二十五日自帶夥黨十八人逃至綏來以事機敗露急欲在綏舉事約以哈喇胡爲口號書於緣邊白心旗上定二十六夜分頭撲城不料官兵防備嚴密槍砲利害當被撃出因吳勒者子言昌吉呼圖璧俱預備有人所以隨帶數十人希圖糾合徑撲省城又不料到處有兵把守祗得從僻徑繞入東山再作打算復被跟追逃避無從今蒙拿獲實係誤聽吳勒者子蠱惑謀反後悔無及等供復經臣親提鞫問直認不諱臣當卽恭請王命將該逆首馬三卽馬玉章鄒　市曹凌遲處死懸首犯事地方餘匪一併正法此省城防剿竄回拿獲首要各逆就誅之實在情形也綏來撃散回匪後該署縣黄廷珍聞警率石河子紳團星夜馳回次晨抵城根遥見大股賊匪向南逃駛率團追赶獲匪二名旗一面陣亡團勇一名又追獲逆眷婦孺數十口蓋謀逆各回白各鄉莊遷來預備襲占入城後安處衙署者也紳民陸福緯史信王占魁吳啓山張明德等捆送受傷回匪馬生福黑旦子馬城吳成二黑子馬嗋三馬林義福李朶鐡兒等十三名訊係撲城槍械所傷當並前獲二匪悉正典刑曾松明會商徐積誠暫駐綏城以安人心分撥哨隊進山分赴石廠及甘溝等處搜剿烏合之衆如鳥獸散惟逆目馬聰驅同黨槍手並裹脅逃回百餘人東竄呼圖壁一帶經署撫標左旗馬隊楊大鵬與巡檢　永清追拿逆目趙老九擺大帥卽擺玉連奪獲洋砲馬刀回文符片勇丁受傷一名復會同户勇追捕田文舉趙幅兄弟三名奪獲馬匹槍矛回　符片訊皆綏來打仗敗匪一併批飭正法訖初七日忽報有大股回匪竄入寺人溝楊大鵬派把總王敦仁追之會商譚迪安分道進溝一由後路一截前路兩面夾撃以期聚殲初八日王敦仁同户勇盧天福等追至石門子見數賊迎面來撲合力奮撃賊愈戰愈多相持數時之久槍斃悍　數名帶傷多名營勇李富貴楊春芳受槍陣亡尹錫賢等均受重傷户勇陣亡受傷各數名盧天福被槍由乳旁洞穿死經四日復甦譚迪安聞警馳往見兵勢漸多潛匿山後伐木爲橋偷渡呼圖璧河頭徐學功焦生有由綏來搜山適至開赴山溝各處尋捕不見一賊臣料逆黨不能株守荒　必圖竄逸諭派都司楊　發新字旗總哨提督吳首懹率精騎百餘進紥謝家灣邀其來路果於花石頭溝遇賊大股不意官軍猝至拚命死　陣亡勇目李保初李春福鄢成雲三名受傷四名吳首懹怒馬陷陣額受才傷血流被面曾不稍郤此摺未完 
 
 

Page 14

 
 
[光緒二十五年九月初四日京報全録]  
　　宫門抄○諭旨二道録前○續前摺○御史雙奏四川武舉毆傷京官請旨辦理摺○黔撫王奏總兵因病出缺請旨簡放摺○九月初四日禮部宗人府欽天監廂藍旗值日無引見○怡王假滿請安○桂公因伊子分部行走謝恩○何乃瑩迎請鐡牌劉京覆命○李德昌因伊子授缺謝恩○許澤新謝授司業恩○補用道府嚴金清等謝恩○耆齡請假十日○陳慶桂潘民齊預備召見○召見軍機陳慶桂潘民表○續前摺楊德發爲深澗所阻躍馬徑渡繞從賊後包抄各騎繼之勇氣百倍自未至戌馳環轟撃斃賊三十七名墜崖死者不計其數殲除殆盡僅餘數賊天黑收隊次日搜山官兵及鄉勇搜山擒獲四名此股殲除殆盡此綏來餘匪東竄經呼圖壁營團追捕並省城派隊剿滅之實在情形也此外庫爾喀喇烏蘇營盤逃匪馬有幅昌吉拿匪首張三卽張國得匪犯吳滿庫鐡貴　三娃子阜康拿獲夥犯馬成功均飭就地正法所有省關稿哇里買二金卽馬二里子阜康稿哇里馬相卽馬祥呼圖壁稿哇里韓二里古牧地稿哇里王兆成俱各解省伏誅惟吳勒者子一犯據綏來縣黄廷珍等會禀連日諭團搜捕據三工户民王生福禀稱五月二十七日見一回匪神色荒張向前盤問該匪放六響手槍未中王生福持矛猛剌適中該匪胸膛立卽倒斃搜獲隨身回文銀圖記二顆瑪瑙數珠一串回經一本核其年貌確與吳勒者子相符惟尸經野獸殘食不全無從騐證臣札取各物至省與前獲各犯所佩僞造護符查對圖記係吳勒者子傳教名字回語謂之帽爾經文的是吳逆平日傳教所用質之續獲各犯俱指爲該逆隨身不離之物復由昌吉拿解其妾吳蘇氏到案辦認各物屬實並自認裝盛經本數珠之羊皮肚袋褲帶亦係該犯正身所繋供證確鑿委死無疑該逆妖言惑衆惡貫滿盈竟爲鄉民剌死骸骨不全此亦天網無漏但倖逃顯戮死不蔽辜臣仍飭屬詳查不敢遽爾弛捕竊維天主教之入中國已千百年新省半屬回疆勢難禁絶惟歴來叛亂皆由新教緩來乙未之變相去纔四年耳一經吳逆煽惑馬三以回紳之首甘爲叛逆之魁蓄謀甚深聲氣甚廣旬日間竄擾五六百里陣亡三十餘人受傷猶不止如所報之數幸覺發在先籌剿籌防尙皆順手未致遲誤事機牽動大局此皆遥託皇太后皇上福威迅就殲除非臣始念所及也查吳逆乃回類之敗類其教背乎老教並爲新教之異端臣通飭各屬將所設道堂一律拆毁産業充公嗣後止准在寺念經不准再立道堂並不准私設教堂以免矇混而滋事端除同謀在逃之匪仍飭分緝務獲外若但誤從其教而未與謀者勒令攺歸正教准予自新不再深究以安反側所有在事文武官紳漢回團民或定變倉猝力保危城或帶隊剿捕奮不顧身均屬異常出力有裨邊局理合仰懇天恩分别奬卹以示鼓勵軍機處存記頭品頂戴留新儘先補用提督額騰巴圖魯署瑪納斯恊副將曾松明臨變靜定調度有方請仍交軍機處存記遇有提鎭缺出開列在前遇缺簡放提督納清額巴圖魯吳首懷副將銜叅將用儘先補用遊撃迪化城守營左旗都司楊德發迅赴戎機剿除竄匪吳首懷請賞給頭品頂戴楊德發請賞給勇號署撫標左營左旗馬隊守備副將銜儘先叅將楊大鵬擒斬逆匪五名請免補叅將以副將儘先補用遊撃用候補都司濟木薩營中軍守備陳天營搜捕要逆三名請免補都司以游撃儘先補用瑪納斯恊標中軍營前哨千總藍翎都司儘先補用守備朱廷南左哨千總儘先補用都司曹喜署後哨把總推補遊撃儘先補用都司蔣富仁血戰殺賊同保危城朱楚南請免補守備以都司儘先補用曹募蔣富仁請免補都司以遊撃儘先補用在任候補直隸州知州迪化縣知縣劉兆松擒捕首要請免補直州知州以知府用儘先補用知縣呼圖壁巡檢武永清擒獲要犯數名請補知縣後以知州用補用從九綏來縣典史曾壽橒保守監獄並縣倉無失請以縣丞儘先補用省城回紳藍翎儘先選用巡檢馬紹榮藍翎留新補用都司候補守備海占龍藍翎補用守備候補千總馬占奇綏來回紳補用千總吳啓山六品頂戴沈得元馬智元不避怨嫌首先告變用得預備城防按擒逆匪從九楊金堂設法購線恊拿首要均屬深明大義不循邪黨報効之忱實堪嘉尙馬紹榮請免選巡檢以縣丞儘先補用海占龍請免補守備以都司留新儘先補用馬占奇吳啓山請免補千總以守備儘先補用沈得元馬智元請以外委樹補加五品銜楊金堂請以從九儘先補用呼圖壁團紳儘先把總盧天福奮勇殺城中槍洞胸未死實屬忠義過人請免補把總以千總拔補加五品銜副將銜儘先補用叅將署瑪納斯恊旗都司藍德清被槍穿脇陣亡忠勇可尙請交部從優議卹其子六品軍功拔補把總藍紀齡隨久巷戰督隊禦賊保守營壘請免補把總以千總拔補加守備銜陣亡化翎游撃吳蔭南曾雲祥守備黄大順從九唐逹衢把總張兆選楊萬良請交部議卹以慰忠魂其餘出力官紳勇團並陣亡兵民容臣查明履歴再行奏請恩施以免向隅斷不敢稍涉冐濫所有綏　回變剿捕净盡首要全誅地方肅清各緣由謹會同伊犁將軍臣長庚陜甘總督臣陶模署喀什噶爾提督張宗本恭摺馳陳伏乞皇太后皇上如鑒訓示謹奏奉硃批覽奏已悉藍德清吳蔭南等均著交部分别議卹所請奬叙著該部議奏欽此○○巡視北城湖廣道監察御史臣雙壽等跪奏爲請旨事八月初七日户部主事凌心坦等三十六員呈稱本月初三日同人在江蘇會舘公讌突有四川老舘武舉劉肇　卽劉乾初已革典史范作霖卽范雨蒼率領匪徒多人擁入江蘇會舘内聲稱來尋值年清算帳目將值年曾鑑胡安銓强逼拉走劉肇龍並向胡安銓用力楸扭經鄉人向劉肇龍再四拜求始蜂擁散去胡安銓被扭臂膞吐血數次請予拿究復據武　劉肇龍革員范作　呈稱四川老舘　道光十八年後至今六十年不修每年督撫司道所捐舘費甚多均爲京官朋吞請飭算賠並黏連捐單各等情前來臣傳到劉肇龍范作霖細加訊問均稱並無糾衆毆傷之事取有甘結又派吏目馬文鎔赴刑部主事胡安銓寓内騐傷據該坊官報稱有同鄉京官數員面稱胡安銓係内傷未便請騐是以未有傷單臣等查該武舉劉肇龍革員范作霖挾不算公欵之嫌輙敢趁該省京官在江蘇會舘公讌之時糾約多人赴舘尋釁將刑部主事胡安銓毆傷甚重實屬滋事不法該武舉等恃符狡展堅不承認案關毆傷職官例有應得之罪相應請旨飭下刑部提集人証　律懲辦以警刁風至該武舉等呈控四川京官朋吞公欵甚鉅是否屬實亦應由刑部分别詳查辦理所有四川京官被毆呈控緣由謹據實具陳伏乞皇太后皇上聖鑒訓示謹奏請旨奉旨欽此○○頭品頂戴貴州巡撫臣王毓藻跪奏爲總兵因病出缺請旨迅賜簡放以重職守恭摺仰祈聖鑒事竊照貴州鎭遠鎭總兵楊國寳於光緒二十五年七月初三日在任因病出缺據該鎭中軍遊撃陳長明呈報前來臣查楊國寳籍雲南建水縣由行伍投効軍營剿賊出力迭保副將加總兵銜補松桃恊副將簡拔今職該鎭官點有年督飭各營將弁巡防屬地尙屬敉安今因舊傷舉發醫調無效在任病故深可悼惜所遺鎭遠總兵篆務除移會威寗鎭總兵熊時敏前往機署並飭取騐醫各結至日咨部查照外相應請旨將鎭遠鎭總兵員缺迅賜簡放以重職守謹會同雲貴總督臣崧蕃合詞恭摺具陳伏乞皇太后皇上聖鑒訓示謹奏奉硃批另有旨欽此 
 
