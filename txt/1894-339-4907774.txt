# 1894 - 339 - 4907774

 

Page 1

 
 
[重印左文襄公奏疏出售] [  圖書集成局啓]  
　　左文襄公奏疏三十八卷提督羅公大椿編文襄以孝廉從戎榮分茅土勳業之盛文章揜焉然讀其奏疏則指陳事勢曉暢　　擬諸　宣公　　忠誠無多讓原序所謂如長江大河一波未平一波復起其妙處得古人之大洵不誣也本局前曾排印購者爭求不日告罄兹復重印出售紙　　釘均格外加工惟所印不多每部碼洋四元賜顧者請移玉三馬路申報舘申昌書室各埠申昌此佈 
[曾惠敏公奏議日記詩文集告成] [  圖書集成局代啓]  
　　公之經濟學問家法相傳而又留心時務通嘵方言非獨天禀之優而學問亦具有根抵近來談洋務者當以公爲巨擘惜星沈箕尾未竟　論洋務交涉自强之道多所發明計奏議六卷文集五卷詩集四卷日記二卷本局用新宇排校潔白連四印釘精工每部價洋一元二角在綠蔭堂及上海文瑞樓書坊城内文海堂均有出售 
[權論]  
　　東坡有言權之所在其國乃勝甚矣權之不可以假人也中國自與泰西互巿以來凡所爲訂稅則立約章　　　其斟酌損益之權皆操之於泰西而不操之於中國故五十年之中中國之獨受其虧者實非淺鮮此固爲已往之事　勿具論吾今且論夫中日之用兵夫自廣輪無阻垓極皆通環地球皆爲列國所以爲治國經邦之大者有三曰守曰戰曰和然和之道殊非易言必也我欲則戰不欲則守戰則人　能支守則人莫能窺而後可以言和何則守之權在我戰之權在我而和之權亦在我也今中國之於日本何如哉日人之圖朝鮮處心積慮蓄之已久至今年而始行發難中國平時駐日有星使駐朝鮮有大臣何得茫然無所知覺不及早以爲之備及日本旣已遣軍西發兵貴神速我中國宜立調大軍以扼其衝乃復遷延迂緩致使朝鮮險要盡爲日人所據敵人著著爭行我軍著著落後牙山平壤一再敗績斯時中國大軍亦已雲集曾不同心壹志悉銳前進力圖恢復一任日人之休其士馬養其銳氣厚其軍實層層進逼步步爲營然後九連城不復鳳凰城亦以次失守而金州岫巖州紛紛告警有如瓦解土崩勢同破竹旅順天設之險亦爲日人唾手而得迹中國用兵數月以來皆坐以待攻一籌莫展日人欲與我戰我始勉强以應之日人不與我戰我不敢先挑其怒以攖其鋒水陸兩軍如出一轍此戰之權不操之於中國而操之於日本也日本空國出師我不敢以一矢相加遺我擁險自衛猶不足以捍禦是守之權在日本則有以自必在中國則不能自必也至於今日蟻穴不塞將成江河一星不滅將致燎原猶不思力圖大舉以挫彼兇鋒折其悍氣惟僥倖於一和以求保目前之無事夫日本方且增兵益旅示之以必戰而中國乃低首下心惟和之是議是日人之勢急於欲戰中國之勢急於求和古來用兵之道能戰然後能守能守然後能和今戰守兩不足言則和事亦難驟底於成夫必日本之允和而後和則和不足恃且不能久是和之權不操之於中國而操之於日本也夫和之權旣不在我則中國之求和愈速而日本之允和愈緩要挾鉗制勢所必然無足疑者是非今日和之未可輕議也蓋欲議和必先有議和之權而自立於不敗之地倒執太阿而授人以柄欲以制勝豈不難哉中國今日事急矣勢追矣然舍戰守而不議而惟和之是議則是和議之終不可成也必也急議戰守而緩議和乃卽所以爲議和之地兵法云虚者實之實者虚之虚實之勢兵家所不免善兵者必使我常實而不虚敵常虚而不實然後以我之實擊彼之虚剖竹壓卵而無不摧折使我常實者由兵食常足備禦常嚴使敵常虚者卽逸能勞之飽能飢之安能動之嚴能懈之也虚實在敵貴我能審知之虚實在我貴我能眩亂之實而示之以虚虚而示之以實我虚而使敵疑我以實我實而使敵疑我以虚亟肄以疲之多方以誤之運用之妙在乎一心今日本之勢急於欲戰是明示我以實也中國之勢急於欲和是明示彼以虚也日本以蕞爾島國傾國出師搆兵數月雖乘勝逐利而國貧餉絀外實不免於内虚中國地大物博餉富兵多雖疊遭挫衂苟將師得人不難一旦振作外虚而不失爲内實中國毋誤以日本爲實而遂示已之虚人已虚實之間辨之不可不明古有之曰知彼知已百戰百勝彼已之不知又安能制勝萬全也哉故爲中國今日計莫若自保其權毋爲他人所制以中國之大於敵日本乎何有然則何以籌戰何以籌守普天率土戮力同心選將帥訓士卒使忠義之心油然勃然以生人懷怒志如報私讐議不反顧計不旋踵言乎守則屹若長城言乎戰則進如風雨人各出萬死不顧一生之計以狥公家之急一洗從前因循粉飾委靡不振之積弊可以戰可以守而後可以和我不必以和爲喜也亦不必以不和爲懼也和之後正復多事耳日事之終正兵事之始我於是勵精圖治竭力經營　甲枕戈臥薪嘗瞻文武競勸上下一心選士儲材練兵講武一切政事悉加以整頓以實心行實事以實事呈實功翻然一變其積習朝廷之上濟濟英才决策設謀以制勝軍旅之中桓桓猛士殺敵致果以同仇誠如是也庶幾漸著富强之効而可馳域外之觀非然泰西諸邦方且環而伺我將以我中國爲衆矢之鵠故在今日旣和之後變法自强誠急務亦要著也要之旣和不必喜不和不必懼戰守和三者其權皆當操之自我吾故曰急議戰守而緩議和乃正所爲議和之地也嗚呼有國家者愼勿自失其權哉 
[諭旨恭錄]  
　　十一月初一日奉硃筆這武塲正考官著李端棻去副考官著秦綬章去欽此同日奉硃筆這監試著松齡管廷獻去欽此同日奉硃筆這塲内彈壓副都統著德魁去欽此同日奉硃筆這外簾官著黄允中戚善勋陳鴻翼卓凌霄去欽此同日奉硃筆這收掌試卷著王燮李延賢去欽此○初三日奉上諭河南巡撫裕寛著開缺另候簡用欽此同日奉上諭福潤奏盜犯越獄脫逃限内拿獲正法請將疏防之管獄有獄各官分别革職議處一摺安徽壽州吏目茅彚貞於逃犯盛少勤越獄漫無覺查疏忽之咎實屬難辭著卽行革職免其拿問署壽州知州錢文驥先期公出著交部議處以示懲儆餘著照所議辦理該部知道欽此同日奉旨著派敬信管理御鳥槍處事務欽此同日奉旨著派載漪管理火器營事務欽此同日奉旨著派崇光管理圓明圜八旗包衣三旗官兵並鳥槍營事務欽此同日奉上諭吏部奏遵議處分一摺倉塲侍郎祥麟許應騤均著照部議革職留任欽此同日奉上諭步軍統領衙門奏拿獲迭次刼夥持械盜墓人犯請交部審辦一摺所有現獲之徐秋雨徐二升李大山仔卽全得王正爾胡山爾卽付山王二卽王玉興羅丫頭卽連奇七名均著交刑部嚴行審訊按律懲辦未獲之徐丫頭等仍著步軍统領衙門順天府五城御史一體嚴拿務獲究辦欽此同日奉上諭劉坤一奏前安徽壽春鎭總兵郭寳昌之母曹氏報効銀五千兩解充餉需懇恩奬勵等語郭曹氏著賞給御書福壽字各一方交劉坤一轉給祇領以示嘉奬欽此同日太常寺題冬至大祀天於圜丘奉旨朕親詣行禮四從壇遣恩慶德壽鍾秀立端各分獻欽此同日奉上諭瞿鴻禨 
 
 

Page 2

 
 
奏請頒書院匾額一摺四川省城建立錦江尊經兩書院爲漢文翁講堂石室遺址著發去御書匾額一方交四川學政祗領懸掛以崇文教而勵人才欽此同日奉上諭步軍統領衙門奏拿獲刼夥持械搶刦賊犯請交部審辦一摺所有現獲之陳安仔楊二閻六爾閻小囤張秃子王騷爾單四黄六八名均著交刑部嚴行審訊按律懲辦未獲之陳四輩等仍着步軍統領衙門順天府五城御史一體嚴拿務獲究辦另片奏續獲夥刦拒傷事主之犯請交部審辦等語裴九之裴榮林著交刑部歸案審辦未獲之徐老等犯仍著嚴緝究辦欽此○初四日奉旨四川銅梁縣知縣著范　權補授浙江金華縣知縣著陳希賢補授四川南江縣知縣著王殿甲補授甘肅環縣知縣著杜　補授四川秀山縣知縣著趙國泰補授四川大足縣知縣著丁昌燕補授湖北大冶縣知縣著延燮補授陜西白河縣知縣著尹昌齡補授俸滿教職康應科著以知縣用吳珮璘著以教職用刑科筆帖式著連興補授中書科筆帖式著文貴補授理藩院筆帖式著英釗補授刑部筆帖式著長存補授山西綏遠城理事同知著文麟補授俸滿現任西城兵馬司副指揮李有益著照例陞用升補廣西上思直隷廳同知保舉候補知府張　著准其陞補照例用保舉直隷沿河候補知縣沈葆恒山東候補知縣葉蕃吕耀良徐慰曾雲南候補鹽大使駱樹蒸俱照例用京察官起居注筆帖式萬亨著准其一等　　　　　　例用工部筆帖式色克圖准其一等加一級卓異官安徽鳳陽府鳳廬同知劉鑌著准其卓異加一級仍註册回任候升卓異俸滿官河南祥符縣知縣黄璟著回任准其卓異加一級仍註册候升開復官前四川候補知縣曾邦蓁著准其開復原官歸部銓選張有埰著以主事分部行走欽此○初五日奉上諭現在天氣漸寒京師兵丁當差勤苦殊深軫念所有八旗及緑步各營官兵均著加恩賞給半月錢糧以示體恤欽此同日奉　上諭現在天氣漸寒所有食餉之閒散宗室覺羅人等生計維艱殊深軫念著加恩賞給一月錢糧其宗室覺羅孤寡除有恩賞錢糧外著再加賞半月錢糧以示體恤欽此 
[本館接奉電音]  
　　昨晨京師飛電傳來上諭二道敬謹譯登○十一月十二日奉上諭前經降旨將甘肅寍夏鎭總兵衛汝貴革　拿問交刑部治罪屢經催解據報起程迄今尙未解到實屬延玩著盛京將軍直隷總督嚴飭沿途地方官查明行抵何處迅卽押解來京毋任　留欽此同日奉上諭順天府奏請將知縣撤任察看等語署保定縣知縣黄士杰署永淸縣知縣龔蔭培辦理冬撫諸多草率均著卽行撤任交孫家鼐等隨時察着另片奏安平公所等善堂曁翼善堂紳捐義振各欵援案核奬請飭部立案各等語均著依議欽此 
[倭船游弋電音]  
　　昨接本館派赴津沽採訪軍務之友人發來電信云大沽外齊口於十二日見有倭船游弋電音止此倭奴旣得旅順復駸駸乎有内犯之意其蓄謀未嘗不狡想各處防兵必當嚴爲之備毋使其乘隙而逞也 
[旅順失守餘聞]  
　　旅順失守早已疊紀報端兹接派赴大津專訪軍務之友人來函云我軍之守旅順者與倭兵戰上月廿二日尙獲勝仗廿三四日我軍戒嚴甘五日姜軍門桂題以及各統領方在前路交鋒詎料倭奴分兵千數百人於黄昏時襲我西北小路砲臺兵將猝不及防見倭兵紛紛逃潰砲臺之上遽揷倭奴旗號闔鎭皆驚前敵聞變知難以支持亦相率潰走號衣旗幟以及洋槍刀械任意抛棄幾滿山溝皆爲倭奴所取逃兵散至蓋州一帶擾害地方官弁竟有並無下落者上月廿九日中西書院教習美國人丁嘉立君恊同西國醫生等前赴旅順往見倭官擬載受傷勇丁回津醫治詎倭官不容越俎謂該國醫士隨營効力者多若繁星中國受傷兵士按照公法當由彼爲之料理無容庖代現在丁君等已於月初仍附圖南輪船回津矣 
[俄眷回京]  
　　俄國駐京欽差之夫人於日前抵津嗣將輜重運至津郡殆以都中間有訛言不遑安處故以津郡爲武陵源也現在其夫人業已回京且帶輜重而去意者訛言已息耶 
[率兵就道]  
　　前新疆巡撫魏大中丞所統三湘子弟名曰武威軍已到天津兹於初八日將前隊載以火車開往山海關赴前敵大名練軍亦於是日開差兩軍人均臕壯惟器不精良大名練軍所執洋鎗斑剝陸離鎗頭至有銹蝕者有人無械豈所謂可使制梃以撻秦楚之堅甲利兵耶 
[相節回津]  
　　李傳相統率師干運籌决勝軍書旁午早已昕夕不遑而仍不敢告勞於本月初一日命駕往北塘視師並赴大沽閱視海口各砲臺又赴洋河口閱視賈制壇軍門所統八營至山海關防務另覓賢員瓜代傳相已於初四日午後回津矣 
[尙稽顯戮]  
　　犯官衛汝貴奉旨解交刑部治罪遷延未到遂有傳爲已於瀋陽正法者當時雖列報牘然已叙明軍門係奉旨解部之犯不應正法軍前不敢據以爲實兹悉由押解官員間道解進京都業已到部該犯官曾發電召其戚幕某君晉京料理又趙小州軍門駐守金州砲臺按兵不動致徐見農軍門以孤軍敗績身受重傷統帥欲以軍法從事嗣經苦求至再願打前敵贖罪遂貸其死未知此後能發憤稱雄否也 
[免資敵用]  
　　天津信云旅順嗚澳總辦兼水陸營務處龔魯卿觀察以軍務孔急於十月初八日由旅附輪往烟臺再赴天津禀見傳相傳相諭以不得未事張皇輕舉妄動立飭回防以重職守如勢已垂危萬不得已可將糧餉軍械悉付火焚以免資敵據西人謂旅順失守時遥見火光上燭或者觀察遵諭辦理歟 
[名將掣肘]  
　　廣東陸路提督唐沅圃軍門晉京祝嘏卽拜會辦奉天軍務之命皇上立飭陛辭趨赴前敵視師軍門不憚勤勞星夜至津擬於十月十四日辭行就道嗣以無兵無械不克成行雖議將盛軍改隷軍門麾下然馬步十七營潰逃及死傷者已過其半且兵驕將惰恐難効命疆塲爰發電奏聞願自募六十餘營藉以立功殺賊分遣將領近者在於天津靜海滄州遠者在山東河南出示招募現在尙未成軍兩軍門日在津城坐待太息於倭奴之猖獗空喚奈何陳舫仙廉訪所募湘軍早已到齊本可赴敵乃又改隷吳淸帥節制駐守山海關以致自九連城鳳凰城岫巖州金州旅順節節失守誰職其咎歟以後卽成和局然不以力戰爲和之始基祗以議和爲戰之結局損國威張敵勢卽和亦崖能持久耶 
[津城得雪]  
　　津城於初一日得雪庭除積素約厚三寸有奇初五日復雪有持玉尺評量者亦厚一寸許來歲來牟大熟均於是雪卜之 
[方伯回蘇]  
　　署江蘇藩司黄幼農方伯自金陵回道出滬江已紀前報兹悉方伯已於初十日黄昏時回蘇舟抵胥門外官碼頭地方文武各官咸詣舟次迎迓一時車馬塞途甚形熱閙方伯與各官接見之餘卽乘輿排導回轅聞方伯於途次略受風寒政躬少有不豫遂飭家人至撫院請假三天 
[代查防務]  
　　兩江總督張香帥下車伊始適値倭氛不靖因擬月初親歴鎭江江陰吳淞等處查視砲臺旋以各處禀報軍情絡繹不　以致不暇分身札委營務處總辦水師學堂下關掣騐前淮揚海兵備道桂薌亭方伯嵩慶代往查視本月初九日方伯逐一查畢乘開濟兵輪　回金陵將各處砲臺及險要之處繪圖貼說面禀銷差 
[志切同仇]  
　　哈密回子親王沙木胡索特來京祝嘏因悉奉軍統領左軍門寳貴與倭奴戰殁死事最慘左軍門夙奉天方敎沙邸　切同教義憤難遏擬調集本部回回官兵自備資斧馳赴前敵與倭奴力戰一切報國家高厚之恩二則伸同教相關之義倘倭人仍事變詐不 
 
 

Page 3

 
 
卽退出三韓則當集陜甘各處回民共圖義舉與倭奴一决雌雄等語密上封章未知皇上是否爲之起舞矣 
[道署失愼]  
　　鎭江訪事人云本月十月一日午刻常鎭道署花廳中不知如何火起幸卽知覺鳴鑼告警署距水龍局不遠水龍夫一聞　信赶急馳至府縣以次各官亦均到場彈壓俄而城外各善堂水龍絡繹馳救銀濤飛射赤燄遽衰據云僅焚去瓦屋一椽餘皆無恙 
[松試三志]  
　　松郡華亭婁縣兩縣於初十日招覆文童題目錄左華四書題陶以寡且不可以爲國經題言念君子温其如玉詩題賦得天寒有鶴守梅花得花字五言八韵婁四書題子曰文經題敬愼威儀維民之則詩題賦得錦繡裁成五色毫得毫字五言八韵十二日傍午發案計華亭招覆一百四十名婁縣招覆一百三十名均著於十三日進校士館扃門覆試今將兩縣前列抄錄左方華周治平王嘉猷宋樹基顧增耀祝君堯顧永澂周昌緒張鳴鳳閔檝嚴志淸顧壽萱許麒祥吳裕基張端瀛吳佐賡顧保圻祝君舜顧禮鏡沈錫麒朱林婁潘煕澂林宗潤陳文虎潘炳瑞胡常恩陳來儀王始逹尹良史許毓鵬顧湜陳文樑王始杰周廷璜沈調陽馬世求居永德甘希盤莫鴻勳夏承機俞仁錄 
[馳書卻聘]  
　　劉省三爵中丞奉召出山並由李傳相殷勤勸駕迄未成行兹有見其奉覆傳相尺一書者其大致謂受恩深重原不敢偶耽安逸自外生成惟係以武功起家直至謬任封疆之後仍受排擠可危可懼論公事卽不奉召亦應出山爲國家任事聽夫子指揮論私情卽使奉召亦不敢出山恐愚魯之庸材每時宜之不合中更援引諸葛武侯及宼萊公發揮千古其所謂不合時宜向受排擠明　人當自知之 
[恭迎豸節]  
　　署理江蘇臬司韓古農廉訪將次由滬乘輪船赴江寍公幹黄大令飭辦差丁役在蘇州河畔恭迎 
[機船擱淺]  
　　前日安定挖泥機器船在某處挖得淤泥抛棄吳淞口外時在夜間十二點鐘後二刻船主某西人欲進晚膳遂將行船事務交大副寍波人某甲代庖甫出口風浪滔天甲慌急不知所爲行至崇明沙竟在淺灘擱住船身受傷甚重不能行駛自如船主急報知浦左祥生廠定於昨日下午設法帶人隖中修理傳聞如此確否容再訪之 
[考試工匠]  
　　自中倭失和以來各省製造局莫不考試工匠赶辦軍械本埠製造局亦然昨日考試鍊鋼廠工人先期由　張兩總辦掛牌示期及昨日與考者共有六十餘名以鐵一塊於上午九下鐘時開考限至十二下鐘爲止務將鐵打成三角式長短周圍照單無錯始能入選否則概不收錄蓋因鍊鋼廠中缺少工匠故須補入工作也 
[紋束水手]  
　　近日吳淞口外泊有外洋兵輪我艘水手等向慕滬上繁華甲於他處咸欲一擴眼界以故洋場十里中時見西國水手結隊閒游雖皆束身自愛並不騷擾地方然或在壚頭買醉或貪戀烟花樂而忘返在所不免該輪船兵官恐各兵丁爲麴蘖所誤以致肇事遂函致捕房將各水手送至兵輪歸隊前晚由老巡捕房西探捕等在租界拘獲水手二十餘名在捕房留住一宵卽於昨日淸晨派捕拘該水手等送至兵輪 
[積薪遺火]  
　　張家弄有姚姓居焉前晚將近三更客堂中烟霸迷漫經行路人所見大聲呼喊左右隣從夢中驚醒提水灌救得以卽熄其火起之由因姚姓小孩於晚膳時玩弄火紙抛棄亂柴中初不知覺至深晚時被風所吹以致延燒别物雖未成災然已驚魂不定矣 
[幸未成災]  
　　前日下午本邑美租界漢壁禮路第二百六十九號門牌某姓豆腐店灶中火力太猛以致烟囱炸裂烈　横飛某號巡街華捕見之急喚同某號印度捕爲之撲滅 
[犬識舊主]  
　　寗人某甲畜有洋犬一頭已歴多年犬性甚馴令其跪坐起立無不指揮如意忽於去年三月間失去甲遣人尋覓幾至廢寢忘餐至今巳隔二十月之久甲已不復尋覓矣昨晨行經二馬路見狺狺者酷似所失之犬試呼以名則應聲而至繞足銜衣倍極依戀甲失而復得不覺狂喜欲絶迨後豢犬之某乙尋至欲將犬領回而犬竟掉頭不願甲以乙豢養多時預留貼養費乙不肯受甲乃向乙再三稱謝欣欣然領犬而返噫如此犬者可謂不忘其舊矣世之貪利忘義得新棄故者視之能無愧死 
[珠沈玉碎]  
　　法界褚家橋某姓女年方及笄碧玉小家姿容絶世早許字於城内某玉器作之子尙未過門不料芳心暗動近爲法大　路某質鋪之小主人所眷巫山同夢非一日矣珠胎暗結腹漸膨　其母商請有情人情穩婆作打胎之舉以致墮胎身死事爲夫屬所間欲興　罪師某質鋪之小主人聞而逃逸經夥友邀同地甲等在某烟館商議調停不知能免雀角之爭否爭否 
[縣示例登]  
　　欽加運同銜特用府補用直隷州上海縣正堂黄爲示諭遵辦事照得每屆冬令必須嚴密巡防使宵小無從窺伺所有城廂内外各鋪烟館均應給發示諭限令每於二鼓一律關閉歴經出示諭遵在案兹屆冬防且値海防戒嚴尤應認眞查察合行查案示諭爲此示仰各地保立卽遵照查明各村鎭現開烟館共有若干戶應卽造具年歲籍貫淸册限五日呈縣以憑核發條諭一面著令各烟館務各遵照示　依限於二鼓關閉不准深夜開賣以及容留來歴不明之人住宿致干提案究辦至本境烟館前經示諭祗准閉歇不准添開現經本縣訪聞各鄕鎭仍有添開之戶殊屬玩違自此次示諭之後如再有私自添開者一經訪實定卽提案嚴究並將得賄包庇之地保一併究處房屋發封八官决不寛貸各宜凛遵毋違特示 
[罪名已定]  
　　前者寍波人王阿多與解鄔氏通姦洪保林韓桂紅因妒姦起見慫恿本夫解阿表誘至僻靜處刃傷斃命黄大令　騐之下經差役緝獲洪韓及解夫婦迭經研訊供稱洪垂涎解鄔氏意欲將五謀害復慮王力大難制　韓襄助瞞却解鄔氏誘出謀死大令據情申詳上憲旣而解在監瘐斃洪解省秋審發還監禁現奉憲飭韓聽從洪糾合僅持木棒並未用刀情罪較輕擬杖一百解鄔氏不知謀夫情事從寛發落解旣已監斃應毋庸議黄大令卽著原差伺候升堂行杖 
[縣訊撞船案供詞]  
　　去年九月初八日醉六堂書坊雇舟滿載書籍至某處被劉佐卿所駕來往杭州之小火輪船名連中者撞覆舟中許有皇淸經解四十二箱沈去二十七箱坊主卽投上海縣禀報並將連中舵工石順舟送案訊知劉在杭州藩署當書吏並不在船因將石收押移請仁和縣提到訊斷劉抗不來案嗣有汪忠標者具詞禀稱連中由小的轉租與劉現被扣留叩求給領黄大令批斥不准著　劉自行理　復行文浙藩司移提始得將劉提到前晚大令升坐花廳提　研訊供稱小的係浙江人在寰泰兵輪船當機器匠家在治下虹口光緒十八年　月劉租去連中小輪船付頂首洋銀二百圓憑石爲中言定按月租金五十五圓小的借本置船虧負不少九月初二日連中來申小的向石說明意欲售去現有人許出銀六百兩石供稱當時言明日後如欲出售須先向劉說明如劉不願承買然後另尋主顧不料船身機器悉皆朽爛不　甫入浦江卽已肇禍自去年九月至今已歴十四月租金分文無著叩求公斷太令曰租船可有筆據汪稱有隨將筆據呈案大令閱畢問何以未立保人供稱劉先許南巿某號作保後不願蓋印須另覓保人以致因循至此大令曰爾屢次具詞請領此船又倩某某人函致本縣本縣公事公辦豈可憑數行竿牘遽爾得私耶船雖爾物旣租與劉則肇禍後理應扣留候劉來案理處爾祗可向劉聲說初次具呈之後卽經明晣批示奈　 
 
 

Page 4

 
 
尙不省悟復託人修函瀆陳耶汪供稱小的疊次催劉劉置之不理出於無奈是以求准領船大令提劉詰究劉供稱小的向在藩署當書吏現　此案經仁和縣主大老爺詳請斥革去冬母故不能脫身今年四月曾倩某船局主殷茂坤爲之代理又託同鄕毛仁記向醉六堂主婉勸業已　有端緒小的素來淸苦叩求大老爺勸汪寛情至船之肇事咎在舵工石姓及周小純戴阿福三人旣當舵工又有股分賠欵應照股公攤書坊所失之書歸小的一人理値船可否邀恩飭舵工等理處大令飭差役從押所提石到案申斥曰爾挺押年餘置之不理是何居心石供稱小的　　寄信至杭州催劉到案劉置之不問小的莫可如何大令問爾等有股分否供稱劉七股小的等三人三股周現在寰泰兵輪船與汪同事請飭　目向理算戴臥病寍波求恩准小的保出往尋周秋　供稱小的爲劉作保案情與小的無涉大令曰察閱劉所遞之詞前曾央爾調勸爲何兩　允從周供稱本年四月殷來申說起小的因與劉相識從中婉勸懇汪認虧船價還過一千二百兩著劉等照數認償書坊之事劉汪公攤後劉　來申以致罷議大令謂似此調停頗爲在理著照此施行可也又傳醉六堂書坊夥徐良舟至案曰劉稱曾倩友人向爾主人理勸此事爾主亦　明白祗得將就了事不能照原價二千兩計理矣徐稱雖有人前來說過一千兩或八百兩然皆是空言劉供稱小的有船幫頭一業可値數百　兹擬變價以抵並非空言汪供稱小的受虧太甚大令謂此事總由劉抗不來案以至船身朽爛今察劉實在困苦爾勿執定已見總以遵斷爲　如果不遵本縣惟有將伊笞押而已然亦終無益處劉石當堂同汪叩首乞情汪乃唯唯遵斷大令叱徐退去劉石交差收管限十日内與戴　等料理淸楚禀覆銷案 
[開廠施粥]  
　　敞堂今年起造粥廠刻始落成於十五日開放蒙會審公堂曁西門巡防局每日各派護勇彈壓謹將日期請登報章布　公鑒[  上海六馬路仁濟善堂堂董事施善昌等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十年十一月初一日京報全錄]  
　　宫門抄○諭旨五道錄前○江撫德奏冬漕仍難起運本色擬請循舊折徴摺○直督李奏請展賑欵造册期限片○又奏委署藩臬篆務片○又奏請照擬給奬片○江撫德奏明節年錢糧完久數目摺○蘇織造慶等奏工部提解飯銀委難籌措摺○十一月初一日内務府國子監正黄旗値日無引見○杭州將軍吉和請訓○成都副都統興安赴任請安○盛京副都統濟祿請訓○粤海關監督文珮請訓○祥霖等得賞謝恩○吏部呈進月官卷○召見軍機吉和濟祿文珮興安○○頭品頂戴江西巡撫臣德馨跪奏爲江西省本年冬漕體察情形仍難起運本色擬請循舊折徴以舒民力恭摺仰祈聖鑒事竊查現准戶部咨奏催江西等省欠解漕折銀兩并新漕能否起運本色一摺光緒二十年七月十四日具奏奉旨依議欽此抄錄原奏移咨到臣當經轉行欽遵辦理去後兹據署布政使裕昆會同督糧道劉　詳稱查江西漕糧自咸豐三年奉文改折以來已經四十餘年之久原定折價較之各省爲最輕民間習以爲常况江西水路程途又較江蘇等省爲最遠中有鄱湖長江之險風汛靡定若議徴收本色必須加增運費名雖規復舊章實則事同創始兼之漕倉久燬糧艘無存建造乏資雇募尤難種種窒礙情形迭經詳細具奏久邀聖明洞鑒復查漕糧爲天庾正供改折仍暫時從權之策若能規復本色何敢視爲緩圖無如江西省自遭兵燹後頻年水旱民氣未蘇本年春夏之交陰雨連綿以致下游沿湖一帶低田間被水淹立秋以後又復亢陽日久高阜晚禾頗行黄萎收成歉薄糧價未平所有本年應徴漕糧體察民情驟難起運本色該司道公同商酌擬請循舊折徴至各屬應徴新漕折價銀兩現已嚴飭認眞催科設法整頓　諭花戶全數完納并飭將十九年及歴年未完舊漕一律嚴催力　足額容俟徴有成數卽當赶緊解赴部庫以供支放俸甲要需　敢稍事　誤等情會詳請奏前來臣復加確核委係實在情形合無仰懇天恩俯准將本年冬漕仍循舊折徴以紓民力臣當督飭司道等　催各屬儘數　收并將民欠舊漕一律催徴完解以供部庫支欵勿任稍有延欠所有江西省二十年分冬漕擬請循舊折　緣山理合恭摺具奏伏乞皇上聖　訓示謹奏奉硃批著照所請戶部知道欽此○○李鴻章片再上年　直續被水灾工賑需欵經臣奏請將　辦光緒十八年　　賑捐至十九年八月十六日限滿後再行援辦一年以資接濟仰蒙恩准分咨各省　照在案兹查自十九年八月十六日接辦賑捐之日起除去封印期内一個月扣　二十年九月十六日一年限滿本省　　業已依限停止外省捐案亦經分咨一律停收赶造奬明送直彚辦惟自十八年准各省咨報設局開捐約計總分各局不下三十餘　無論捐數多寡均應照章給奬現查各省已經報解之欵尙未造册請奬者正復不少雖經函電分催無　雲　陜甘道途遥遠川廣江浙捐戶繁多驛遞往返動須數月一時斷難告竣若以已捐之欵因逾限而遽停核奬殊不足以昭大信惟有援照十七年成案請　造册限期以示體恤擬請自本年九月十六日限滿之日起凡係外省已捐未奬之案接展半年除去封印期内一個月扣至二十一年四月十六日截止庶遠省捐生得以一體邀奬不致向隅出自恩施逾格此係專展造册之期並非請展捐限於捐務並無出入據籌賑局司道詳請核奏前來除分咨各省外謹附片具陳伏乞聖鑒敕部查照謹奏奉硃批戶部知道欽此○○李鴻章片再據藩司裕長電禀生母王氏迎養在署於本月十一日病故該司係屬親子例應丁憂開缺請具奏等情臣駐津籌防省城一切事宜悉賴藩司督率員缺緊要應請旨迅賜簡放以重職守所遺藩司篆務應先遴員暫署臬司周馥現奉 
德老成明愼才識周詳堪以委署藩篆遞遺臬司篆務查有候補道朱臻祺精細廉明究心吏治堪以委署除分飭遵照外理合附片具陳伏乞聖鑒訓示謹奏奉硃批另有旨欽此○○李鴻章片再光緒十八年永定河南上汛大工合龍出力請奬各員内有北河候補同知張愷康四品銜直隷候補通判林際康分省補用知縣張家瑞同知銜知縣用候選教諭鄭芷馨五品銜北河候補州判汪志賢均請戴花翎分省補用知縣水政淸請補缺後以直隷州用並戴花翎部議以河工搶險保章不准保奬翎枝又知府用候補知縣張鐵珊請補知府後以道員用候補知縣秦奎良請補缺後免補直隷州以知府用部議以張鐵珊尙未補授知縣所請係屬層遞預保秦奎良並無直隷州知州升案係屬虚擬均令另核請奬等因擬將張愷康林際康張家瑞汪志賢張鐵珊秦奎良均改請隨帶加一級紀錄二次水政淸擬改請俟補缺後以直隷州升用並歸直隷州班後加四品銜鄭芷馨擬改請以教授不論雙單月遇缺卽選據候補道張蓮芬永定河道萬培因具詳請奏前來仰懇天恩俯准勅部照擬給奬以示鼓勵理合附片具陳伏乞聖鑒訓示謹奏奉硃批吏部議奏欽此○○頭品頂戴江西巡撫臣德馨跪奏爲查明徴收節年錢糧完欠數目循例開列三年比較淸單恭摺仰祈聖鑒事竊照各省每年徴收錢糧已未完數例應三年比較於奏銷截數後開單奏報又咸豐二年六月内准戶部咨嗣後具奏各直省比較摺内除徴收新賦錢糧議叙議處毋庸核計外其舊欠帶徴仍遵照奏定章程開列積欠舊欠若干本年帶徴若干已完若干未完若干之三年或盈或絀由部於年終彚案比較等因歴經遵辦在案兹據署藩司裕昆詳稱今屆光緒十九年奏銷除將十九年新賦錢糧遵照部咨摺内毋庸開列外所有舊賦項下應徴光緒十四年起至十八年止民欠緩徴地丁屯丁糧丁並各屆豁免案内道光二十九年起至光緒十三年止除已請豁免不計外尙有未完已徴未解共銀二百五十一萬四千四百八十四兩零内除光緒六七八九十十一十二十三等年已徴未解民欠緩徴地丁屯丁糧丁共銀一十六萬七千八百二十七兩零是否實存在庫有無挪墊歴年民欠銀米現歸豁免案内另行查明辦理又除光緒十四十五十六十七十八等年被災案内請緩徴遞緩分年帶徴共銀四十二萬二千一百五十七兩零外實應催徴銀一百九十二萬四千四百九十九兩零今督催已完共銀五萬五千二百七十兩零尙未完銀一百八十六萬九千二百二十九兩零除於奏銷案内分晣造册另詳請題送部合將已未完銀兩開列比較分數詳請具奏等情前來臣覆核無異除仍飭司勒限嚴催迅速完解不任稍有蒂欠以重賦課外理合循例恭摺具奏並繕三年比較淸單敬呈御覽伏乞　皇上聖鑒謹奏奉硃批戶部知道單併發欽此○○蘇州織造奴才慶林江南織造奴才文煦杭州織造奴才英瑞跪奏爲工部提解綵綢飯銀委實無從籌措謹援案合詞籲懇天恩飭部免解恭摺仰祈聖鑒事竊奴才等先後接准工部照會内開本部傳辦萬壽慶典綵殿架綵綵綢每匹例應解部飯銀二錢四分專爲辦公之用現辦理慶典需欵浩繁劄令將此項飯銀全數備齊迅速解部等因奴才等奉文之下但可勉力籌措自應早爲提解曷敢藉口於上屆婚典成案未經解部意涉遲延惟查從前絲價尙不如近年之昂貴祗以三織造奉辦綵綢銷價較微不敷辦理是以同治十年大婚案内工部奏提綵綢飯銀經各前織造查明實係無欵可籌奏請飭部免解奉旨工部知道欽此迨戶部釐定織務章程縣價等項復經核减辦理尤爲棘手光緒十四年三織造恭辦大婚綵綢特附片懇恩飭部查照成案將前項飯銀仍免提解亦蒙俞允本年萬壽慶典綵綢價値經戶部奏令按照婚典成案報銷奴才等不敢不力求撙節恪遵辦理而絲價加增實較從前爲尤甚且此次三織造奉傳綵綢匹數繁多工匠提辦不及不得不添資招募用欵尤鉅加以正項内尙須扣出九分平餘以爲裝盛解費是綵綢一項儘欵發辦尙多不敷其工部應提飯銀實無絲毫餘欵可以籌抵奴才等奉文催解往返函商一籌莫展惟有聨銜據實瀝陳籲懇天恩俯念綵綢銷價較微飯銀未能遵解飭部免提以示體卹出自高厚鴻慈所有工部提解飯銀委難籌措緣由謹合詞恭摺具奏伏乞皇上聖鑒訓示謹奏奉硃批工部議奏欽此 
 
 

Page 10

 
 
[光緒二十年十一月初二日京報全錄]  
　　宫門抄○諭旨六道錄前○江督劉奏揀補陸路叅將摺○又奏報銷江防朋扣馬匹捐○又奏揀補陸路守備摺○陜撫鹿奏仍請以原調之員調補知縣摺○十一月初二日○理藩院鑾儀衛光祿寺正白旗値日理藩院引見十五名吳祖椿謝授江西饒州府知府恩○福中堂克們泰各請假五日○文璧請假十日○宗人府秦派考翎縀之王大臣派出睿王文額駙啓秀榮祿○容貴遞遺摺○召見軍機啓秀吳祖椿○○頭品頂戴兩江總督臣劉坤一跪奏爲揀員請補陸路叅將員缺恭摺仰祈聖鑒事竊淮揚鎭標左營叅將得勝病故遺缺接准部咨係第二輪第三缺輪用揀發班内補用人員行令迅卽照章揀員請補等因伏查是缺叅將駐紥淸河縣境王營鎭地方該處係南北衝衢要道界連西　爲鹽務錢糧重地梟匪出沒之區彈壓巡防最關緊要非精明强幹長於緝捕之員難期勝任按照輪補定章係第二輪第三缺輪用揀發班内補用陞用人員請補臣查部發官册及續經到標曁在任保陞補用人員内張國林前經改歸浙江巳保儘先副將復經臣奏請改留兩江歸副將班内序補牛世英已補揚州營叅將與倪容慶均已病故毋庸覈計郎桂林係淮揚中營遊擊楊俊德係金山營遊擊尹嗣興係頴州營游擊該三員均皆籍隷本省例應廻避請補是缺與例不符查有陞用副將兩江補用叅將宿遷營遊擊章宗瀚年五十一歲安徽石埭縣人由武童於同治元年投營隨剿洊保以都司儘先補用歴補廣德營千總江寗城守右營守備池州營都司調補泰州營都司光緒十二年分江北　運案内保俟補遊擊後以叅將用十四年三月三十日奉旨依議欽此十六年分江北河運案内保俟補叅將後以副將補用先換頂戴接准部覆各在案十八年奏補宿遷營遊擊十月十六日奉旨依議欽此旋准部咨歸入江南省揀發叅將班内序補十九年三月十三日引見奉硃筆圈出著准其陞補照例用欽此四月二十六日到營任事該員胆識皆優緝捕得力歴任各缺辦事均屬認眞以之請補是缺叅將洵堪勝任與例亦屬相符合無仰懇天恩俯准以補用叅將宿遷營遊擊章宗瀚補授淮揚鎭標左營叅將員缺實於營伍地方均有裨益如蒙俞允該員引見未滿三年應請敕部頒給札付以昭信守除飭取該員履歴咨部查覈外謹會同署理漕運總督臣鄧華煕恭摺具陳伏乞皇上聖鑒訓示再所遺宿遷營遊擊員缺江南現有應補人員應請扣留容臣另行揀員請補合併聲明謹奏奉硃批兵部議奏欽此○○頭品頂戴兩江總督臣劉坤一跪奏爲光緒十六年分江寍駐防八旗官兵朋扣馬匹報銷恭摺具陳仰祈聖鑒事竊查江寍駐防八旗官兵朋扣馬匹報銷自光緒十年起至十五年止均由江寍藩司按年造册詳經奏銷在案今光緒十六年分八旗朋馬照案由江寍藩司造册詳請具奏前來臣查光緒十六年正月起至十二月止江寗駐防八旗舊管官額馬四百五十六匹内實拴馬二百四十匹兵額馬四千七百三十四匹内實拴馬一千五百七十八匹新收官額馬七十二匹内實拴馬三十八匹兵額　二百五十二匹内實拴馬八十四匹開除官額馬八十五匹内實拴馬四十五匹兵額馬二百五十二匹内實拴馬八十四匹實在官額馬四百四十三匹内實拴馬二百二十三匹兵額馬四千七百三十四匹内實拴馬一千五百七十八匹册報均屬相符覆覈無異除將册籍咨送部科查核外理合會同江蘇巡撫臣奎俊恭摺具奏伏乞皇上聖鑒再江寍駐防馬匹尙未復額仍請改題爲奏江寍將軍係臣兼署毋庸會銜合併聲明謹奏奉硃批兵部知道欽此○○頭品頂戴兩江總督臣劉坤一跪奏爲揀員請補陸路守備員缺恭摺仰祈聖鑒事竊江南徐州鎭標中營西路汛守備張宗武請開除底缺歸叅將班候補所遺員缺接准部咨係題補第四輪第六缺輪用應補人員行令迅揀合例人員請補等因伏查是缺守備係於改操案内新設之缺駐紥徐州府西路汛地方有訓練　防之責該處民情强悍彈壓巡防尤關緊要必須熟悉地方情形之員方克勝任臣於通省期滿世職内逐加遴選查有期滿雲騎尉題補守備戴鳳鳴年四十七歲安徽貴池縣人由武生經前署督臣李鴻章騐看奏請承襲雲綺尉世職飭發督標中營學習經部議准同治四年九月初七日奉旨依議欽此旋經學習三年期滿給咨送部引見十二年六月二十九日奉旨戴鳳鳴著發回原省照例用欽此是年七月十三日回標試用二年期滿經歸入題補守備班内序補各在案該員人材壯健差操愼勤於該處地方情形極　熟悉且查江蘇省期滿雲騎尉題補守備一項惟該員名次爲最先以之請補是缺守備洵屬人地相宜核與定章亦屬相符合無仰懇天恩俯准以戴鳳鳴補授徐州鎭標中營西路汛守備員缺實於營伍地方均有裨益如蒙俞允該員係曾經引見發回候題之員毋庸送部應請敕部頒給劄　令其赴任除將履歴送部查核外謹會同署理漕運總督臣鄧華煕恭摺具陳伏乞皇上聖鑒訓示謹奏奉硃批兵部議奏欽此○○頭品頂戴兼署西安將軍陜西巡撫臣鹿傳霖跪奏爲知縣人地未宜仍請以原調之員互相對調以重地方恭摺仰祈聖鑒事竊查現任韓城縣知縣王增祺因與斯缺不甚相宜前經臣揀選與郿縣知縣劉鼎臣奏請互相調補奉硃批吏部議奏欽此嗣准吏部以韓城縣知縣王增祺任内有承緝事主李逢太等被刦二案均例關展叅降調核與對調之例不符應毋庸議等因奏駁奉旨依議欽此咨行到陜臣與藩臬兩司覆加察核查前准吏部咨嗣後以簡調繁人員任内承緝盜案尙在三叅以前者仍准照舊辦理其三叅已滿四叅業已起限雖經聲明人地相需准其調補仍應核其已起四叅例關降調之案照例查級抵銷如級不敷抵或展叅例關革職均合於調補時隨案分别呈交捐復降革銀兩俟銀兩繳淸再行核准等因奉旨允准在案兹查韓城縣地方近阿隣晉民情强悍詞訟繁多兵燹後一切詰奸禁暴招懇撫綏在均關緊要非精明幹練之員難期勝任現任知縣王增祺現年四十七歲四川華陽縣優　貢生應光緒乙亥科順天鄕試挑取第七名謄錄充國史館謄錄四年遵例報　分缺閔前知縣並同知升銜在部投供候選十年二月選授今職十一年正月到省四月二十六日到任十四年三月試俸　期　銷在案十七年九月調署石泉縣知縣十月十六日到任十九年六月飭回韓城縣本任七月二十六日到任該員才具明晰辦事亦勤公事雖無貽悮而辦理一切於斯缺民情不甚相宜未稍便事遷就該員任内雖有承緝事主李逢太劉餘信被刼二案例關降調惟該員任内歴奉恩詔得有加四級應准抵銷援免核與請調之例相符自應仍請對調以重地方現任郿縣知縣劉鼎臣現年五十歲湖北江陵縣人原籍福建永定縣由營書入黔辦理營務隨同剿辦安　大定等處苗教各匪案内出力蒙保以從九品不論雙單月　選嗣因克復永威兩州收復八寨案内出力蒙保免選本班以縣丞不論雙單月儘先選用並賞戴藍翎旋又克復淸黄各城並連拔堅巢疏通驛路案内出力蒙保免選縣丞以知縣分省歸候補班補用又因克復興義府及新城上游肅淸案内出力保加同知銜請咨赴部呈請分發籖擊陜西光緒十二年二月到省十四年五月丁憂回籍十六年十月起復到省十七年十二月委署韓城縣事十九年八月准署今職十二月十八日到任該員穩愼周詳勤恤民隱前經委署韓城縣知縣辦理一切事宜措置裕如均臻妥恊民情亦頗愛戴以之調補韓城縣知縣實屬人地相宜所遺郿縣知縣員缺事務較簡仍請卽以王增祺對調亦堪勝任任内承緝案件該員得有恩詔加級例准抵銷援免亦與對調之例相符且查陜省前次請准對調或案内如宜君縣知縣顧曾炟與　泉縣知縣張鳳岐互相對調又鳳翔縣知縣史悠贊與白河縣知縣顧祿互相對調各案先准部議各該員任内均有承緝被刼例關展叅降調之案不准調補嗣經查明各該員任内得有恩詔加級例准抵銷援免奏經吏部核准各在案今該三員互相對調事同一律相應隨案聲明等情據署藩司曾鉌署臬司松壽會詳請奏前來合無仰懇天恩俯念爲地擇人有裨地方勅部核覆仍准以韓城縣知縣王增祺與郿縣知縣劉鼎臣對調如此一轉移間多地俱屬相宜吏治可收實效如蒙俞允該員王增祺劉鼎臣係以簡缺知縣對調銜缺相當毋庸送部引見所有知縣人地未宜仍請揀員互相對調緣由謹會同陜甘總督臣楊昌濬恭摺具陳伏乞皇上聖鑒訓示謹奏奉硃批 
吏部議奏欽此 
 
 

Page 11

 
 
[光緒二十年十一月初三日京報全錄]  
宫門抄○諭旨十一道錄前○東撫李奏報銷通省抽收各項釐金並支存銀兩數目摺○軍機大臣奏添傳章京片○將軍長奏請准隨員照實缺例升補片○蘇織造榮奏報接印日期摺○蘇織造慶奏報交缷日期摺○護湘撫土奏揀員調補知縣摺○十一月初三日吏部翰林院正紅旗値日吏部引見三十七名兵部二十一名提督衙門二十一名正黄滿十六名廂曰滿十名廂白蒙二名武備院八名○恭王謝賞在西苑門内乘坐二人肩輿恩○荆州將軍祥亨請訓○克王等看視奬賞覆命○李鴻藻謝在西苑門騎馬恩○順天府奏京師得雪二寸有餘○吏部奏派稽察宗學派出陳彝文廷式○又奏派稽察覺羅學派出鍾靈○召見軍機麟中堂祥亨○○山東巡撫臣李秉衡跪奏爲報銷山東通省光緒十九年抽收各項厘金並支存銀兩數目繕具淸單恭摺仰祈聖鑒事竊山東省各海口抽收百貨厘金向歸州縣經理解至省局交兌洋藥厘金歸併東海關徴收彚報腹内洋藥稅厘金歸於省局務核收解與海關課欵各不相涉嗣因開辦土藥稅釐將腹地洋藥一項統歸土藥局徴收彚解至部議開源節流案内奏明省城販賣洋藥坐商十二家各歲捐銀二十四兩係屬鋪捐與按貨抽厘者不同是以向章歸併厘金項下辦理河路鹽貨厘捐先後在於擽口每由姜家溝館陶城外等處設卡抽收所有收支各項銀數截止光緒十八年底止均經分起奏報造册咨部在案兹據總理善後厘稅局務司道詳稱督飭局員檢齊卷宗逐加稽　自十九年正月起至十二月底止共收過海口陸路河路各項厘金銀六萬一千二百五兩九錢七厘連上屆報明存銀四千二百五十四兩三錢四分七厘統共銀二萬五千四百五十九兩四錢四分四厘内除支解固本兵餉銀六萬兩尙存銀五千四百五十九兩四錢四分四厘仍留爲湊解固本兵餉之用歸於下屆造報詳請具　奏前來臣覆加查核收支各欵均屬相符惟厘金來源之多寡視年歲豐歉爲轉移東省河患未除往來貨船不旺且地處偏僻逈非江浙閩廣等省水陸通衢商賈雲集者可比加以上年直省被災運京米石屢次奏請免厘東境糧厘停抽以致稍形减色通盤核計雖不如十八年收數然統較十五年前後年分仍屬有盈無絀局用等項按照部章應支一成銀六千一百餘兩今僅支銀不及二千兩節省至四千二百餘兩之多在事各員委係實徴實解涓滴歸公並無以多報少情弊飭造具總細各册咨部查照並令將光緒二十年以後厘金認眞徴收外謹將十九年抽收各項厘金支存銀數繕具簡明淸戰祗呈御覽爲此恭摺具奏伏乞皇上聖鑒謹奏奉　硃批戶部知道單併發欽此○○軍機大臣片再臣等現因軍機處繕寫事件較繁擬請添傳漢章京二員當經臣等於召見時面奏仰蒙允准應卽添傳記名在前之刑部候補主事盧震戶部額外主事凌福彭在額外行走謹奏奉旨知道了欽此○○長順片再奴才遵旨赴奉行營所帶文武各員兼有實缺及候補候選不等應請免其扣俸扣資其實缺人員遇有應升之缺與候補候選到班照章擬補擬選均請飭部核准以期奮勉除將各員銜名開單咨部外理合附片陳明伏乞聖鑒訓示謹奏奉硃批著照所請該部知道欽此○○蘇州織造奴才榮科跪奏爲恭報接印任事日期叩謝天恩仰祈聖鑒事竊奴才欽奉恩命簡放蘇州織造當卽趨詣宫門叩謝天恩嗣於九月初六日陛辭仰蒙召見聖訓周祥俾得祗承遵守欽感莫名隨卽束裝起程由陸路南下於十月初三日行抵蘇城准前織造慶林將蘇州織造關防及滸墅關監督關防兩顆並文卷册　等件委員齎送前來奴才恭設香案望闕叩頭祗領任　伏念奴才内府世僕知識庸愚深慚渥荷恩施未効涓埃之報復忝膺寵命倍增感惕之忱查滸墅關稅務尙未開徴所有織造衙門奉戶部内務府派辦運務曁添派另傳各項活計上供御服及恭備賞需在在均關緊要現查前織造移交奉傳未辦各欵因工需銀兩未曾解到已逾限期奴才應卽咨商撫臣轉催籌撥竭力赶辦當此時事多艱庫儲支絀之際奴才惟有力圖撙節勤愼趨公不敢稍事浮糜以冀仰答高厚鴻慈於萬一除將前任移交庫存錢糧俟接欵查核淸楚另摺奏報外所有奴才接印任事日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○蘇州織造奴才慶林跪奏爲恭報奴才交缷日期並移交庫存銀兩仰祈聖鑒事竊奴才接奉行知光緒二十年七月初五日奉上諭蘇州織造著改派榮科去欽此兹於十月初三日新任織造榮科行抵蘇城奴才謹將蘇州織造關防一顆滸墅關監督關防二顆並文卷册檔等件委員齎送接收卽於是日交缷伏查任内經手事件除滸墅關未經開徴並無收放欵項外所有奉傳一切活計均係恪遵部頒現行章程並援照各前任辦過成案核實開辦其工需銀兩年例大運由司關二庫額撥另傳活計乃隨時估數呈請戶部核准指款歴經江蘇撫臣轉飭司關各局分籌撥解照數動用奴才現値缷任應將庫儲錢糧按欵盤查計正欵項下實存銀一萬五千二百三十七兩七錢九分八釐指欵項下實存銀二萬五千七百一十二兩五錢一分六厘辦差項下實存銀一千五百五十六兩九錢三分三厘匠糧項下實存銀一百三十八兩四錢三分五厘申餘項下實存銀四萬五千一百六十七兩二錢三分二厘當卽造具細數淸册移交新任接收查光緒十七年以前各項織造經辦活計動用款項業已報銷在案其十七年後已辦未銷各欵奴才正擬造册題奏適因交缷不及赶辦應歸新任彚案辦理至本年甲午赶運並内務府工部傳辦慶典應用各項要差均已依限敬謹辦齊解京交納此外不及開辦者皆因料工銀兩未曾解到悉交新任接辦奴才並無經手未完事件一俊交代淸楚卽行回京供職理合將奴才交缷日期並庫存銀數緣由謹恭摺具奏伏乞皇上聖鑒謹奏奉硃批知道了欽此○○二品頂戴護理湖南巡撫按察使臣王廉跪奏爲揀員調補省會首邑要缺知縣以資治理恭摺仰祈聖鑒事竊照湖南長沙縣知縣李宗蓮升補郴州直隷州知州遺缺於光緒二十年七月二十三日奉旨照第五日行文之例按湖南省程限七十日减半計算扣至九月初三日接到作爲開缺日期歸九月分截缺咨部在案查長沙縣係省會首邑衝繁難兼三要缺例應在外揀選題補定例應題缺出先儘候補正途人員題補無人准以應升人員題升如實無合例堪以題補之員始准於現任人員内揀選調補又調補州縣以上官員必於本任内歴俸三年以上方准揀選調補又現任要缺之員概不得藉詞員缺更爲緊要另行更調其有必須更調者查係由三項要缺更調四項要缺及最要之缺或由四項要缺及最要之缺更調附省首邑該員委非另有不合例事故卽行議准又首府首縣缺出應令於通省正途人員内揀選調補各因今長沙縣知縣缺爲省會首邑政務殷繁時有發審案件必須精明幹練之員方足以資治理南省雖有候補正途人員均與是缺人地不宜亦無合例堪以題升之員自應在於現任正途人員内揀選調補臣與署布政使翁曾桂署按察使李經羲於通省實缺正途各員内逐加遴選查有酃縣知縣張祖良年五十歲廣西荔浦縣人由廪生中式同治三年甲子科並補行咸豐辛酉科本省鄕試舉人七年考取覺羅漢教習十一年三月傳補到學三年期滿光緒元年十一月初一日蒙欽派大臣騐看奉　旨著以知縣歸部選用欽此二年五月初一日赴部註册投供候選五年呈請分發遵例報捐指省湖南歸本班儘先補用六年五月初十日蒙欽派王大臣騐放奉旨堪以發往欽此領照起程是年八月十三日到省十三年題署酃縣知縣奉部覆准十五年七月十四日到任試署一年期滿業經詳請實授在案核計該員歴俸已滿三年以之調補長沙縣知縣洵堪勝任與例亦屬相符相應奏懇天恩俯念省會首邑要缺需員准以酃縣知縣張祖良調補長沙縣知縣實於治理有裨如蒙俞允該員係現任知縣請調知縣銜缺相當毋庸送部引見臣等均到任未及三月例不出考再該員係初次請調照例勿庸核計叅罰所遺酃縣知縣係屬選缺南省現有應補人員應請扣留外補容俟奉准部覆照例截缺序補謹會同湖廣總督臣張之洞恭摺具陳伏乞皇上聖鑒勅部核覆施行謹奏奉硃批吏部議奏欽此 
 
 

Page 12

 
 
[光緒二十年十一月初四日京報全錄]  
宫門抄○諭旨九道錄前○神機營奏侍衛投効疆塲片○臺撫邵奏委署理藩道各篆片督　　奏刃斃考生正犯務獲究辦片○又　奏揀補要缺知縣摺○又奏保縣丞片○又奏知府留省補用片○將軍定長奏練翼長進京祝嘏起程日期摺○東撫李　奏甄别各員片○皖撫福奏同知應行迴避片○大臣裕奏司員請假回籍片○十一月初四日戶部通政司詹事府廂白旗値日無引見○端玉等各謝授缺恩○崑岡百日孝滿安並得賞謝恩○綏遠城將軍克蒙額請　良伯良泰口外賜奠請　訓○文廷式謝稽察宗學恩○徐　請假十日○盛京侍郎文興壽蔭請訓○景運門奏派專操之大臣派出奕功○召見軍機克蒙額壽蔭文興良伯良泰○○神機營片再據乾淸門藍翎侍衛恩科呈稱現値倭人肇釁情願効力疆塲隨同大軍恊力進剿等語呈請代奏前來查該員係由吉林三音哈哈挑選侍衛今旣奮志從戎洵屬勇往可否將侍衛恩科交吉林將軍長順軍營差遣委用之處出自聖裁謹附片具陳伏乞皇上聖鑒訓示謹奏請旨已錄○○邵友濂片　再臺灣布政使唐景崧欽奉電旨署理福建臺灣巡撫所遺藩篆查有臺灣道兼按察使銜顧肇煕持躬淸正爲守兼優堪以署理遞遺臺灣道按察使銜篆務查有臺灣府知府陳文騄心細才長體用兼備堪以署理除分檄飭遵外謹會同閩浙總督臣譚鍾麟附片具奏伏乞聖鑒謹奏奉硃批吏部知道欽此○○劉坤一片再署臣標中軍副將兼統新兵護軍等營記名提督楊金龍現經飭令帶隊北上所遺副將篆務查有記名提督劉靑煦老於兵事威望素孚堪以署理其新兵中右後及護軍一營營務應卽飭委該提督兼統仍以新兵中營爲該提督坐營除分飭遵外謹附片陳明伏乞聖謹奏奉硃批兵部知道欽此○○劉坤一片再前因壽左營勇丁捉船滋事考生潘炳辰陸元逹二人查無下落經臣將營哨各官奏叅革職並將考生指控之壽左營第八隊勇　全數扣留發交營務處道員曾廣照嚴行審究在案嗣據查明　炳辰陸元逹均已落水身死　炳辰無傷陸元逹面有刀傷兩處曾廣照等提集什長蕭義方等確切研訊薰義方供認糾約棚勇彭海坤馮吉祥及該營左哨一棚勇丁周玉林共祇四人執持刀棍將考生砍傷等情並據該八隊各勇丁供稱現在到案之彭海坤馮吉祥二名均非正身的名胡友庭洪得才係蕭義方囑令頂替名字鬧事各情均不知道再三研　矢口不移禀經臣批飭嚴明彭海坤馮吉祥周玉林務獲究辦並蕭以義方身充勇目應如何管束棚勇遵守紀律乃竟藐法横行約糾持械捉船目擊該勇等行兇並不禁阻致斃兩命並砍傷兩人倡首罪魁不容稍稽　戮　飭曾廣照等督飭將該季肅義方立予正法以昭炯戒嗣據曾廣照等禀報彭海坤馮吉祥在逃未獲將周玉林獲案供詞閃鑠已勒限嚴飭已革守備朱克齋將馮吉祥等正身按名拿獲以憑供訊嚴懲其到案各勇丁訊係無干均經省釋以免拖累至江寍縣知縣趙受　上元縣知縣陳誤於雇船供差一事未能先事豫籌經臣將趙受璋摘去頂戴陳謨記大過二次現在江寍調防及北上各軍差船絡　該縣等雇船供應均無貽誤近日辦事尙知愧奮已飭將摘頂記過處分卽予給還銷去以策後效除飭將彭海坤等務獲究辦不准稍有疏縱外理合附片具陳伏乞聖鑒謹奏奉硃批該部知道欽此○○頭品頂戴兩江總督臣劉坤一頭品頂戴江蘇巡撫臣奎俊跪奏爲揀員調補沿海要缺知縣恭摺仰祈聖鑒事竊華亭縣知縣吳成周於光緒二十年六月十七日病故開缺應歸六月分截缺所遺華亭縣知縣係繁疲難沿海兼三要缺例應在外揀選調補該縣爲附郭首邑地處海濵政繁賦重必須精明練逹才識兼優之員方足以資治理兹於通省現任正途知縣内逐加遴選非現居要缺卽人地未宜惟查有崑山縣知縣葛培義年　十七歲湖南俊秀投効湘軍於克復雲夢應城天門等縣案内出力保以從九品選用並戴藍翎關隴肅淸案内　免選本班以縣主簿分省補用復因新疆南北兩路蕩平出力保免補本班以縣丞分省補用光緒十年於關外出力案内經前新疆巡撫臣劉錦棠奏保是年十月初十日奉上諭著免補本班以知縣仍分省歸候補班前儘先補用並賞加同知銜欽此十一年遵例報捐指省江蘇歸原班補用並捐免保舉十三年閏四月初九日引見奉旨著照例發往欽此五月二十八日繳照到省試省期滿甄别堪以繁缺留省補用新章考試取列一等於蘇皖賑捐案内奬換花翎請署崑山縣知縣十七年又於蘇浙賑捐案内奬叙四品頂戴是年八月到崑山縣任海運出力保以直隷州在任候補續於蘇皖賑捐出力案内改奬俟補直隷州後以知府用連閏扣至十八年七月試署期滿題請實授經部覆准嗣遵新海防例捐免歴俸在案覆查該員心地樸實吏事精明以之調補華亭縣要缺知縣洵堪勝任人地實在相需與例亦屬相符歴俸業已捐免據藩臬兩司會詳前來臣等往返函商意見相同合無仰懇天恩俯念員缺緊要准以崑山縣知縣葛培義調補華亭縣實於地方有裨如蒙俞允該員係現任知縣請調知縣銜缺相當毋庸送部引見至初次請調應完罰俸銀兩仍查明依限完繳淸楚造册咨銷所有任内承緝事主吳士卿李丕顯盜案二起一在三叅一在二叅限内該員前於光緒十四年七月在部捐加尋常二級將來四叅限滿犯無弋獲可以抵銷此外並無積案未淸以及欠解錢糧承審案件承緝盜案已起降調革職叅限各情事謹合詞恭摺具奏伏乞皇上聖鑒訓示再所遺崑山縣知縣選缺知縣江蘇省現有應補人員應請扣留处補合併陳明謹奏奉硃批吏部議奏欽此○○劉坤一片再縣主簿用指分浙江試用從九品武高駿前於鄭工合龍案内出力由候選從九品經前東河總督臣吳人瀓等會保俟選缺後以縣主簿用又於搶築江蘇運河堤工案内經前督臣曾國荃會保俟選缺後以縣主簿用均經部議覆准在案查該員兩次保案係屬里複現據禀請改奬前來臣覆查無異合無仰懇天恩俯准將武高駿運河堤工保奬改爲俟離從九品任歸縣主簿後以縣丞用出自鴻施謹附片陳請伏乞聖鑒訓示謹奏奉殊批吏部議奏欽此○○劉坤一片再安徽試用知府孫廷林被叅各欵經臣於上年六月間遵旨確切查明據情覆奏並請將保案撤銷仍以知府留省察看欽奉硃批著照所請該部知道欽此查該員年力正强才堪造就自留省察看以來辦事勤謹尙知愧奮合無仰懇天恩俯准將安徽試用知府孫廷林仍以知府留省照例補用出自鴻慈理合附片陳請伏乞聖鑒訓示謹奏奉硃批著所請吏部知道欽此○○奴才定安跪奏爲練營翼長蒙派進京祝嘏現擬酌帶隨員起程呈請代奏恭摺仰祈聖鑒事據東三省練兵行營全營翼長甯夏副都統蘇　岱呈稱本年恭逢慈禧端佑康頤昭豫莊誠壽恭欽獻崇煕皇太后六旬萬壽該副都統前奉行知仰蒙派出並准酌帶將備二三人於十月初一日以前到京隨班慶祝等因欣盛典之躬逢喜就瞻之願遂自聞寵命歡忭難名兹擬由隨營各員内酌帶鑲黄旗漢軍花翎二品銜遇缺奏補叅領公中佐領連魁補用佐領正曰旗漢軍曉騎校斌崇二人於八月二十二日由奉天起程人都請爲代奏等情前來除遴員接署翼長一差另行奏報外所有練營翼長進京祝嘏起程日期理合恭摺具陳伏乞皇上聖鑒謹奏奉硃批知道了欽此○○李秉衡片再查在任候補直隷州代理縢縣准補榮成縣知縣韓文朗候補知縣夏錫麟吳藹仁俱係勞績保舉到省已滿一年例應察看甄别前據藩臬兩司會詳業經前撫臣福潤察看得韓文朗才識明敏辦事愼勤夏錫麟才具開展吳藹仁舉止安詳均堪以升階本班分别補用先將履歴　册咨部查照在案未及具奏調任缷事移交核辦前來理合附片陳明伏乞聖鑒謹奏奉硃批吏部知道欽此○○福潤片再查定例現在外官各督撫兩司有本族之人應迴避者令迴避另補其試用未經得缺人員遇有迴避亦一體以鄰省改發試用如原係報捐指省之員准其另指一省等語兹奴才調補安徽巡撫查有試用同知衡珊係奴才堂姪照例應迴避該員係指省之員已照章飭令於三　月内自行另指省分具禀藩司詳請迴避由奴才給咨前往改發省分試用以符定制謹附片陳明伏乞聖鑒敕部查照謹奏奉硃批吏部知道欽此○○裕德等片再臣等奉命查辦事竣於九月十三日具奏卽日起程二十五日行抵四川巴縣地方據隨帶司員吏部郎中李紹芬呈稱請假一個月就近回湖北原籍又於十月初十日行抵湖北漢陽縣據隨帶司員戶部候補員外郎毛慶蕃呈稱該處距原籍江西較近請假一個月回籍省視假滿卽行回京當差等因節經臣等批准理合附片一併具陳恭祈聖鑒謹奏奉硃批知道了欽此 
 
