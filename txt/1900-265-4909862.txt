# 1900 - 265 - 4909862

 

Page 1

 
 
[原票匪禍始]  
　　匪也者盗賊之謂也類皆起於地棍游痞平日游手好閒小則穴壁穿墉大則明火執仗不知法紀不畏刑章其初羽黨未多或以詐術相愚或以勢利相脅一旦雲集響應則潢池弄兵揭竿斬木抗拒竊據無所不爲自古以來如出一轍遠者無論已卽如今之哥匪會匪梟匪拳匪無一非奸民爲之從未有士大夫而甘心從逆者有之則自今之票匪始說者謂各種匪徒起事均非一朝一夕之故或地方官視爲無足重輕不早敉平以致養癱成患或四方散處未易剿除以致倖逃法網若票匪初皆毫無影響自七月二十七日漢口事發搜出票據首逆被禽駢首市曹者多至數十人於是人始知其事且駢首者類皆身入仕途以及曾獲科名或在學堂肄業者豈若輩謀之已久耶何各省一無聞見也抑肇端祗在數月之中何糾集竟如是之衆耶眞有令人不能解者矣曰若輩散票歛錢謀爲不軌度不過在數月之中然其禍根之伏則固匪伊朝夕中國自通商以後士夫之言變法者多矣倘思轉弱爲强固有不能不變之勢然變而不善其禍較不變爲尤烈况兢言變法者之不爲國計而僅爲家計乎觀夫咸豐同治以來明廷以洋務爲重誠以辦理交涉人才難得故稍知洋務者大吏無不立予優差朝廷亦無不立予拔擢一時士夫之夤緣富貴者不必皆有識時務之才而無不思有以自炫於是互相標榜或著爲論說冀動當路之目或結爲社會以爲要結之地風氣之開已不自今日始然試問數十年來士大夫如此居心其有變法之實意乎其有變法之眞才乎無此實意無此眞才而徒是喪心病狂勢不至擾亂不止然若輩卽欲擾亂亦如諺所謂秀才造反三年不成擾擾紛紛夫亦可憐而不足惜矣所可惜者中國新機從此爲若輩所塞耳回憶歳在戊戌朝廷講求西法惟日孜孜迨康梁諸逆事發朝廷知維新之不足恃翻然變革仍欲率由舊章致政府因維新而遷憾於西人拳匪伺隙生心遂有北省之變京城不守兩宫西幸未始非梁康階之厲也現雖國事糜爛無從措手然猶望將來議和之後重振國威在朝廷未必因噎而廢食乃不謂若輩猶不知覺悟聨絡康梁欲圖不軌俾朝廷愈以新法爲不可恃將來交涉之事必更棘手若輩之罪其堪擢髮數乎惟願今之士大夫戒貪戒虛勉爲其難毋守陳腐之見以遠嫌毋懷激烈之情以僨事庶幾開風氣正人心國勢或可轉弱爲强乎不禁跂予望之 
[本館接奉電音]  
　　昨日清晨太原行在飛電傳來上諭三道敬謹譯登○八月三十日奉上諭劉坤一奏票匪滋擾大通派兵會剿一摺本年七月間有富有票匪在湖北應城地方嘯聚滋事并糾合游勇數百人截刼師船經劉坤一王之春黃少春先後派員剿辦將匪首余老五等擒獲懲辦餘黨悉平地方安謐當防務吃緊之際該營哨等未能先事防範均屬咎無可辭大通營叅將張華熙大通營左哨都司宋春林均著卽行革職永不叙用裕溪營叅將彭湜裕溪營左哨都司吳斌臣大通營前哨二隊千總吳高如右哨四隊把總顧福成左哨五隊外委阮忻左哨六隊外委劉傳薪右哨五隊外委郭福全右哨六隊外委蕭近理後哨四隊把總鍾龍順裕溪營請補後哨一隊千總咎茂芳後哨四隊把總周成喜請補左哨七隊外委張偉元右哨五隊外委張福友均著一併革職已革提督李定明此次剿匪尚知愧奮著准其開復原官餘著照所議辦理該部知道欽此閏八月初二日奉上諭此次開釁變出非常推其致禍之由實非朝廷本意皆因諸王大臣等縱容拳匪啓釁友邦以致貽憂宗社乘輿播遷朕固不能不引咎自責而諸王大臣等無端肇禍亟應分别嚴加懲處莊親王載勛怡親王漙頤貝勒載濂載瀅均著革去爵職端郡王載漪著從寛撤去一切差使交宗人府嚴加議處並著停俸輔國公載瀾都察院左都御史英年均著交該衙門嚴加議處協辦大學士吏部尚書剛毅刑部尚書趙舒翹著交都察院交部議處以示懲儆朕受祖宗付託之重總期保全大局不能顧及其他諸王大臣謀國不臧咎由自取當爲天下人民所共諒也欽此同日奉上諭大德國駐京使臣克林德前被兵戕害業經降旨深爲惋惜因思該使臣駐華以來辦理一切交涉事宜和平妥協朕追念之餘倍加軫惜著賜祭一壇派大學士崑岡卽日前往奠醊靈柩回國時並著南北洋大臣妥爲照料抵本國時著再賜祭一壇派戶部右侍郎呂海寰前往奠醊用示篤念邦交惋惜不忘之志意欽此 
[聨軍集議]  
　　日本東京某日報云東歴九月七日卽華歴八月十四日列國聨軍統帥齊集京師英國使署互議占據内城之事咸謂内城宜畫歸列國分域内獨日本統帥云此傃皇太后皇上興居之處供奉列祖列宗神位斷不可輕易于犯應視爲中立地以示敬恭刻當奏請本國朝廷俟旨下然後定行止也諸統帥乃握别而散 
[列國調兵計數]  
　　日本大阪報云東歴九月下旬列國續調兵士入京計德國兵一萬一千五百名携帶砲三十四尊意國兵一萬名携帶砲三十尊俄國兵八千九百名携帶砲二十四尊美國兵二千三百名携帶砲二十四尊英國本國水師八百名新金山兵三百五十名好望角兵四百五十名此外滿洲各處另到俄兵三萬七千名携帶砲一百零八尊尚有四萬三千名日内亦將望黑龍江進發矣 
[紀慶王入京後瑣事]  
　　慶親王銜命入京主持和議本館前已送紀情由矣昨閱日本東京某日報云東歴九月六日卽華歴八月十三日慶王還駐京師邸第越四日出京展墓洎回日本陸軍少將福島氏竭誠往謁翌日午前鐘鳴十下抵駕親臨日本使署由英國武弁一員印度兵三名日本騎兵七名在輿前擁護旣至日本使臣西氏率同師圑長山口氏少將福島氏以禮欵迎茗談至三十分時始辭赴法使署旋復遍訪各國使臣 
[補記俄德二國之兵攻奪北塘砲臺事]  
　　俄德二國之兵攻占北塘砲臺一事本報已迭記情形兹閱日本東京某日報云當東歴九月十九日卽華歴八月二十六日諜者報稱中國潰兵在北塘置砲三十二尊似有抗拒聨軍之意時俄人方修治北塘火車站附近鐵道恐遭暗算遂約同德國統帥調集步兵一大隊計一千八百名携帶大砲若干尊輔以工兵六百名攻城砲十尊野戰砲八尊於夜間十下二刻時迤邐赴北塘攻毁南面砲臺至翌日卓午十一下二刻時始得長驅直入華兵所傷無幾餘皆向北奔逃俄兵負傷者約四十名死者未詳其數是役也專用各砲遥擊步兵俟敵人却退然後鼓勇直前云 
[俄人慘虐]  
　　日本長崎埠訪事友人云自黑龍江將軍壽軍帥與俄人開釁後城池淪陷人民死亡慘酷情狀 
 
 

Page 2

 
 
幾不忍道兹者海參崴某報所載略謂自中國兵陸續敗走後俄人將華人盡數屠戮琿春數以千計愛琿兵民之遭慘殺者不下數千人貝加爾湖畔有一小村落曰耶古西者村民千餘人被俄人擄去餘亦玉石不分概遭屠戮是處有華商三千餘名逸出者僅五十餘名可謂慘矣有永和棧者山東帮巨擘也變起之後僅某姓父子納貲數萬金得全性命其夥友二十五名則被殺無遺精奇里沿岸有甲乙二村被俄人從火焚燒無一倖免殘酷至此是誠虎狼之不如矣華民何辜遭此浩刼哉 
[電員獲咎]  
　　昨日安徽官塲友人馳書本館云逆臣康有爲梁啓超自聞京師拳匪倡亂卽乘機勾串江湖匪類潜肆逆謀分佈黨徒約期舉事幸漢皋事發其黨次第伏誅而二逆依然法外逍遥未攖顯戮上月某日九江官塲電逹安徽撫署内開刻訪得康逆附某輪船過此將赴下游請卽搜查俾免漏網不料皖省電報委員彭明府名保得電後捺擱六下鐘之久始呈送撫轅而所謂某輪船者早已順流而下撫憲王芍棠中丞疑與康逆串合故意縱使脫逃遂將明府發縣看管俟訪明康逆是否過境再定去留以上皆來信所云但本館所派駐皖采訪友人並未以此事函告確否尚未敢知也 
[募勇防宜]  
　　武昌訪事友來函云湖北宜昌府居長江上游爲川楚銷鑰邇者沿江各省時有會匪蠢動防務不可一刻疏湖廣總督張香濤制軍因札飭候補府黃嘯岑太守募勇一營命其名曰宜勝軍尅日馳往防守太守接奉憲檄立卽出示開招現已訓練成軍不日將泝江上駛矣 
[贑撫量移]  
　　昨日南昌采訪友人飛書相告云八月有二址七日江西巡撫松鶴帥得濟南電報恭稔某日欽奉諭旨江西巡撫松壽調補江蘇巡撫河南布政使景星升授江西巡撫正任江蘇撫鹿傳霖著赴行在聽候調用欽此 
[移師守隘]  
　　鎭江防事友人云駐紥南門外江勝左營管帶劉協戎逹義經上憲檄飭督隊赴江隂防守要隘上月二十六日乘南琛兵艦下駛軍容荼火令人望而生畏心 
[京江防務]  
　　鎭江訪事友人云長江水師提督黃芍巖宮保目擊内訌外侮相逼而來鎭郡爲各省咽喉亟宜竭力防守爰於上月二十五日會同常鎭通海道辦理江防營務處長久山觀察新湘全軍統領陳宇山軍門赴象山焦山都天廟等處查勘砲臺添設大砲鎭江府向子振太守亦以目下會匪蠭起往來舟檝尤須加意稽查特添置巡船若干號翂泊江口小河南門皇華亭碼頭等處派出巡弁水捕不分晝夜嚴密訪拿務使匪類無托足之所亦防患未然之道也 
[獲匪蒙賞]  
　　武昌訪事友來函云康梁諸逆黨匿迹漢皋潛圖不軌幸先期察覺首要伏誅銷患未萌地方得以安堵在事各員弁巡防緝捕卓著勤勞湖廣總督張香濤制軍深爲嘉許會商湖北巡撫于次棠大中丞擬將尤爲出力之人開具清單專摺奏請從優奬叙聞漢黃德道江漢關監督岑馥莊觀察署漢陽府施鶴笙太守夏口廳同知陳少石司馬漢陽縣何石萊大令洋務公所委員董又帷參軍李蓬仙二尹均在保奬之列 
[會匪正法]  
　　武昌訪事友人云上月二十八日清晨愷軍弁兵護解會匪七名赴營務處研訊旋卽恭請王命綁赴武勝門處决聞各犯皆在新堤某鎭聚衆搶劫并有刃傷某委員情事訊實後督憲張香濤制軍以其罪大惡極法不容寛卽飭悉數駢誅并將首級發往犯事地方懸竿示衆 
[緝獲票匪]  
　　鎭江訪事友人云近日新勝水陸各營管帶徐寳山都戎訪悉富有票匪某甲專在各處售票惑人因密派弁勇四出緝拿旋於本月初旬某日拿獲禀明長江水師提督黃警巖宫保送交丹徒縣署縣主莫嶼香大令研訊之下以案情重大卽命釘鐐收禁聽候訊實後按律嚴懲 
[防務加嚴]  
　　漢口防事友人云自上月二十七日之夜破獲康梁羽黨唐才常等富有票匪之後鄂省大憲整頓防務餘力不遺除省城三十六鋪分委文員昕宵巡邏外近復每鋪加委武弁一員以資臂助刻下闔鎭客棧烟館茶樓酒肆時加稽察嚴密異常蓋除惡務盡之道且爾也 
[令嚴保甲]  
　　楊州訪事友來函云邇者北氛未靖各處防務戒嚴揚城保甲總辦王季棠觀察以爲欲靖奸宄必先將戶口清查爰於日前面諭各委員此次填給門牌務須遵照向章不得草率從事猶恐居戶相沿舊習不服盤查爰又出示剴切勸諭略謂此舉係保衞地方起見如遇委員查詢事業籍貫人數務須實告切勿隨便應答致將來抽查不符自貽伊戚似此保衛地方可謂不遺餘力第不識奉行者亦能仰體憲意實事求是否耶 
[除惡務盡]  
　　烟臺訪事友人云山東巡撫袁慰庭中丞坐鎭青齊嚴防隱患雖目下拳匪已望風斂跡仍恐餘孽不免潛滋因於上月某日頒發四言韻示分飭各屬懸挂通衢冀人猛省其文曰黃巾白由左道惑人張解餘孽粤匪同倫教本白蓮演拳稱神借名仇教志在搶焚挾制官長抗拒官軍苛斂富室擾害良民藐玩綱紀結黨成羣生殺自由王法何存挑釁速禍害及京津宗社震動乘輿蒙塵官民流離慘不忍聞揆厥由來匪爲禍根誤國病民罪惡維均詐託避槍飛子亡身詐託避刀應刃軀分敗壞大局亘古罕聞諄諄告誠視同具文現飭剿辦格殺弗論壇塲入官罰及四鄰有人綑送給頂賞銀人人得誅齊力梭巡除惡務盡切忌因特諭爾良善引戒在心曾被誘脅速圖自新言出法隨各宜凛遵 
[皖撫韻示]  
　　皇朝二百餘載洵屬厚澤深仁農則永不加賦時常普振飢氓工則永免派役雇値一切均平商則僅完釐稅榷策仍復從輕士則入學以上刑辱例不加身兵勇皆食國帑有功立予遷陞無人不沾恩典何能酬報毫分不料近有會匪勾結狗黨狐羣散放富有僞票各處煽亂民心揑造保皇字様藉此聳動文人讀書不明大義實屬有玷搢紳或說搭輪免價或說赴粤兌銀豈知皆係謊騙無處可取分文此身旣落圈套反受逆首私刑盡予漆身斷髮豈復尚類人形父母妻子不識異鄉永歎沈淪大通青陽等處匪迹早化灰塵何難搜盡餘孽誰敢抗拒大兵惟念愚民無識其中多悮從行不忍不教而誅持此誥誡諄諄現造大桶二個分設東西轅門各將富有票紙抛入桶内收存不令一人聞見免爾懷慮躭驚旣將票紙銷去卽爲奉法良民已往概不追究各自樂業安生特予定限一月改過切勿因循倘敢逾期不繳眞成怙惡頑冥或被訪聞告發按例中予嚴懲那時悔之已晚莫謂王法無情各早回頭猛省毋負勸戒苦心 
[劫案未成]  
　　蘇詶訪事友人云原任松江府知府楊見山太守公館在葑門内醋庫巷本月初二夜八下鐘時庖人正擬以晚餐進忽聞屋頂格格有聲泥沙隨之而下仰而觀之屋上似有人影不覺驚駭欲絶潛出後戶飛報中軍署及南路總巡局旋由仇叅戎督率勇丁若干名會同總巡某大令帶練勇馳至將前後戶圍住令膽壯之甲乙丙丁四練勇登屋搜查遥眲斜溝内隱隱有匪徒狙伏遂開槍示威匪徒懼躍出墻垣落荒逸去迨諸勇鳴鉦尾追轉瞬間已杳無蹤跡矣 
[白下官塲紀事]  
　　金陵訪事友人云正任江安督糧道委署准揚海兵備道吳仲懌觀察重憙前奉兩江總督兼南洋通商大臣劉峴帥委赴山西太原行在進獻方物所遺篆務委李觀察署理及李觀察行抵袁浦吳觀察卽交卸赴省謁見峴帥禀商要公至前此傳聞江寗藩 
 
 

Page 3

 
 
司恩藝棠方伯將次趨赴山右入覲天顔峴帥擬委吳觀察升署藩篆云云官塲雖有此說然至今尚未見明文也○上月某日午時江寗藩司恩藝棠方伯由督轅回署鳴騶過三山街忽一莽男子襁負穉子疾趨誤犯鹵簿護勇欲執送有司懲治方伯急止之其人遂得逸譴責人皆服其有叔度之風焉 
[邗上官塲紀事]  
　　揚州訪事友人來函云前署淮揚海兵備道正任江安糧儲道吳伸懌觀察奉兩江總督南洋通商大臣劉峴莊制軍檄委要差遵卽交卸道篆由袁公浦南旋憲上月下旬某日駛抵揚州本城印委各員均至碼頭迎迓觀察隨命輿答拜小泊一宵卽於翌日湯帆下駛○郡紳陳六舟閣學騎箕仙逝後靈櫬尚厝家中兹由公子擇期閏八月初八日發引暫寄天寗門外崇寗寺中屆時親族僚友之執紼而行者當卜如水如雲之盛也○南河下曾文正公祠每年春秋兩委由地方官致祭後兩淮各鹽商復糾約同志虔備牲牢藉將誠意今歳各商擇吉八月二十七日舉行先期由四岸値年刊發傳單次第知照屆時恭請兩淮運憲柯遜菴都轉主祭各商衣冠濟楚隨班行禮雍雍肅肅致慤致誠亦盛事也 
[鐵甕江聲]  
　　鎭江訪事友人云邇者西門一帶時有游民出售拳匪得勝圖種種怪誕不經未免惑人觀聽長鎭通海道憲長久山觀察聞之札飭丹徒縣莫嶼香明府出示禁止違干重辦○薛家巷迤西一帶烟花淵藪也某夕妓女趙小紅正在燈紅酒緑低唱淺斟突來青皮若干人冐充營勇肆行騷擾幾乎擣破龜巢龜鴇亟以善言勸慰青皮置若罔聞適丹徒縣主莫大令督勇出巡行經是處立命差保一併拘獲帶回研訊判令各笞一千板枷號示衆以儆效尤 
[示勸捐輸]  
　　欽加同知銜上海縣正堂汪爲再行出示曉諭事奉江蘇勸捐助餉總局藩憲陸臬憲朱札開案照蘇省欽奉諭旨勸捐助餉照准新海防例給奬有能倡捐鉅資者並准奏請優奬等因奉經由司議定章程詳辦曾於七月十二局設局開辦應頒捐票已飭理問龎刊刷一俟送到另行遍頒外合抄原詳章程通飭札縣立卽遵照章程實力勸辦並查明境内共有殷實紳董若干戶約可集捐若干限文到十日内先將紳董姓名可捐銀數開摺報查一面會同公正紳耆設法勸辦多多益善藉濟餉需仍嚴防弊竇毋涉騷擾等因到縣奉此除照會紳董實力勸辦外合抄章程出示曉諭爲此示仰闔邑紳商富戶一體知悉須知此次勸捐助餉係奉諭旨准照新海防例給奬有能倡捐巨資者並准奏請優狀自示之後該紳商富戶等務各踴躍捐助以濟餉需毋稍觀望最爲至要切切特示 
[治製大砲]  
　　自北省各警江南機器製造局所製諸砲陸續解運一空總辦潘芸蓀觀察以時事日艱軍火不容或缺因命提調某君飭匠速製能容藥彈四十磅及八十磅之大尥若干尊以供防軍應用近已製成兩尊矣 
[解犯過站]  
　　前著竊賊劉杏生在南匯縣境犯竊拒傷事主唐子雲斃命由縣主吳次竹大令訊實供詞月前派差押解至松江府過堂供詞翻異經府尊張子虞太守發回原縣覆訊昨日行經上海解差投縣署禀請寄禁縣主汪瑶庭大令准之飭卽收禁内監一面飭刑書繕備過站公文以便轉解南匯 
[兇棍移縣]  
　　兇棍蘇阿如昨經美界包探拘獲解經英美租界公廨讞嗣翁笠漁直刺派差押解上海縣署縣主汪瑶庭大令飭收自新所一面飭各房書吏檢查以前被控各案旋經各書吏檢出案卷五起送入内署禀請大令彚核嚴懲 
[詳述命案緣始]  
　　前日本邑引翔港某圖地保許炳時之弟雲山被張沈諸惡棍兇毆斃命報經上海縣汪瑶庭大令帶同刑仵前往察騐已紀報章兹悉張棍小字毛毛號曰仕三沈棍號曰雲亭與其黨王蘭亭夏顯明孫季和及地保王松亭楊萬春等素行不法本月初二日先在石家浜左近張雪堂家歃血結盟後行至許炳時家門首見有演試仙人擔者遂恣情玩弄旋復抛入河中許弟雲生見之向論不服兩造因各糾羽黨持械互毆致雲生被傷腰肋釀成命案當肇事時巡防局員姚殿卿二尹不在局中及聞警馳回立卽將兇黨夏顯如王狗狗拘獲送縣大令飭押候按名嚴緝盡法以懲 
[英界火警]  
　　前日清晨五點鐘許本邑英租界廣東路第三百六十八號門牌某姓家不知因何烈燄飛騰延及牀帳幸經左右鄰帮同灌救得免成災然已受驚不小矣 
[罰作苦工]  
　　八仙橋西首法國新擴租界邇因建作築馬路需用工人捕頭將枷號各犯於每日清晨六點鐘時令巡捕押至馬路搥敲石片至二點鐘時帶回枷號示衆 
[英美租界晚堂瑣案]  
　　陳柏青前被賭棍孫德順等用倒脫靴法騙錢且誣以行用假票串出俞吉臣冐充會審署帳房王和沿冐充包探將陳軋至胡家宅某小烟館内訛詐洋銀一百三十元逼立筆據陳心不甘服投報捕房捕頭派某包探緝獲孫德順卽孫德成及俞吉臣王和尚張壽智在王身邊起出洋餘二十元一併解送公堂讞員翁笠漁直刺以事關局騙未便含糊著押候覆訊前晚倩襄讞委員張柄樞司馬研詰陳柏青投案訴稱職員與孫德順向來相識前月二十八日職員在清芬堂吸烟孫手持洋銀票一紙言欲暫寄職員甫經接受卽被王和尚搶去聲言混用假票須報捕送懲旋復串出自稱憲署帳房之俞吉臣調處將職員軋至小烟館内硬詐洋銀一百三十元彼時職員孤掌難鳴抵得唯唯應允復被逼立筆據今旣到案叩請嚴懲孫德順供小的與陳伯青王和尚等賭博陳輸洋銀一百二十元付出莊票一紙計洋銀四百元交王收取王查係假票與陳理論由俞調處罰洋銀二十元並無誣詐之事俞張同供小的等惟爲之調處而已餘不知情王供此項確係賭欵小的不敢誣詐司馬著將孫掌頰二百下責手心四百下管押一月王笞臀一千五百板掌頰四百下鎖示頭門一月俞張各責手心二百下交妥人保出并具安分結○徐王氏控姚金陶央地保楊少卿借去洋銀七十二元延不交還張司馬研訊之下徐王氏偕抱呈湯蓮臺投案訴請究追姚供去年十二月徐王氏托小的賣地議定洋銀四百元被氏私自收去以致中金無著小的並無欠伊洋銀之事司馬著掌頰四十下交妥人具保限兩月内分期拔還如違提比 
[英美租界公堂會訊案]  
　　英商老翁茂洋行西人德倫門投本管領事署控華人譚錦堂以田單抵去洋銀一千二百元逾期不贖領事函知英美租界會審公廨讞員翁笠漁直刺飭提譚及保人甘蘭生訂於前日午後三點鐘時會訊至期英正領事班德瑞君命駕詣廨會同直刺升堂原告投案供稱譚於光緒二十二年七月初一日借去洋銀一千二百元以田單四紙作抵計地三畝三分六釐坐落蘇州河畔裕源防紗廠相近言定每月二分起息每年利息洋銀二百八十八元迄今四年零一月本利俱無請爲追究譚供稱此欵係向保安司徒廟羽士張得根抵借甘蘭生代保利息據上並無老公茂字様實與西人無涉求鑒甘供稱從前譚向張羽士借貸之時確由小的保息直刺商之班君謂查核所呈憑據老公茂等字係後來添上王保息之息字亦被挖去顯有别情候提羽士張得根到案覆訊可也 
[美租界捕房紀事]  
　　昨日清晨偷兒金仁榮潛至蘇州河某姓駁船上竊取鐵條正欲携之而逸適用八百二十八號巡街捕所見連贓帶入捕房捕頭令押候解送公堂禀稱讞員翁笠漁直刺訊辦○昨日午前僑居百老匯路第七十三號門牌之某粤人家忽失去年甫十齡之婢女一口因卽投捕房請緝捕頭允之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本年六月二十四日之夜滬城小東門内義和洋貨店火起事後被災各戶投上海縣署環控義和店主有心縱火圖賠保險銀以致延及衆鄰同罹慘禍等情縣主汪瑶庭大令准詞飭提義和執事人李巖楷研訊發縣丞署看管著將所收保險餘兩攤派被災各戶迄今李置之不理各戶又役案禀追前晚大令提案覆訊李供稱保險行西人回國後尚未來滬故銀兩未經收到求恩寛限大令惡其刁狡飭改押待質公所展限十日攤償清楚違干未便○本邑閔行鎭人毛章熊控比鄰李少林之房客張金發竊物汪大令提齊原被告及地保訊究地保張壽榮供毛失物後至李少林家搜查並無贓證李心不甘服訴知小的與毛理論毛供張金發與李同居小的失物後張曾來家窺探以故不能無疑李供毛每夜聚賭閒人出入者甚多不知何人所竊乃誣指張金發并擅入小的家搜贓張供小的借居李家小本營生被毛誣指爲竊大令判罰毛洋銀二十元並置備酒筵向李張服禮○北通州人李桂寳周瑶尚控姚錦章吞賴會欵汪大令研訊之下李供小的被姚欠會錢四十四千文屢索遊約現姚新買房屋並非無錢求恩追給周供小的亦被姚欠會錢十八千文姚供便已散去小的願陸續拔還大令諭令將姚交人保出限一月内還李錢四十千周十五千不得再延 
[馬路工程局瑣案]  
　　日前汪阿慶吳禮榮在新馬路中爭奪籠鳥致相毆擊由某號巡街捕拘入捕房解經馬路工程局總辦程雨村大令研訊判令將吳枷號半月前日期滿十六鋪地甲解請核示大令命卽疏枷交徐某具結保釋○東洋車夫劉中發僞造車上捐照由十八號巡街捕拘入捕房捕頭詰知此車租自車寓主陳老虎因卽傳陳至工程局禀請總辦程大令研訊劉供小的係崇明縣人向陳租車餬口不知照係僞造叩求恩宥陳供詞含混大令著枷號半月發与路示衆○前日紹興府屬餘姚縣人史舜華行至新馬路與其弟梧軒相遇向索洋銀一百元不遂所欲以致口角扭毆某號巡街捕見之一併拘入捕房捕頭命轉解工程局程大令研訊之下舜華供稱小的與梧軒誼屬同胞前者梧軒將畫蘭一幅寄存小的處今忽稱此畫値洋銀一百元逼令小的如數付出致相爭執梧軒供小的境遇窘迫故向胞兄告貸叩求恩斷大令謂舜華曰爾等情關手足何必紛爭著酌給洋銀十元以示體恤舜華抗不遵斷大令命自投上海縣署控訴 
[南市塗說]  
　　前日本邑南市竹行馬頭船戶曹富興由某處載運松柴適風浪滔天船卽傾側鄰船戶馬阿慶見之飛棹往救撈獲松柴四十捆匿不交還曹因扭馬至新馬頭裏街某茶肆喚令地甲帮同扭至十六鋪巡防南局控訴前晚局員陳禾亭二尹研訊之下命將馬押候傳到管帮人再行訊核○前晚著名流氓顧爛頭卽小爛頭糾得同黨大肚皮小油炸檜等四十餘人各持刀械蜂擁至大南門外某烟館中與南市流氓某某等尋仇適見羅掌寳小蘇州天生等多人絮語喁喁遂一聲暗號將各人曳至街心拔刃亂刺羅等寡不敵衆致被戮傷七人迨同黨聞信馳至顧等已逃逸無蹤吁流氓横行至於此極有地方之責者其亦有所聞否 
[英美租界公堂瑣案]  
　　三百二十五號華捕禀稱有劉海七者在路擺設賭攤誘人賭博已革華捕沈金泉偶爾經過劉挾前次拘辦之嫌糾衆兇毆適經小的所見拘案請懲讞員翁笠漁直刺商之梅繙譯判責四百板驅逐出境○包探倪順泉禀稱前者協和恒洋布號在某碼頭起貨忽促中失去洋布一件兹經小的查悉此布實係沈靜生所竊因之拘請訊追協和恒執事人毛根元投案申訴前情直刺飭倪探將沈帶回限三日内將洋布繳索再訊○包探竇如海偕十五號西所探投案禀稱夏藴華在天津鐵路公司委員袁琴生家竊得金對時表金約指及珠翠等物潛行來滬未幾袁卽追蹤而至投報捕房兹由小的在昌記棧内將夏緝獲解請訊追袁琴生投案訴稱前者因拳匪擾亂職員將洋銀二千元及金珠等物窖藏旋卽隻身來滬後聞天津平靜囑人前往掘取則已被在局司事之夏藴華竊去現經拘獲請卽訊追夏供袁將金珠洋銀窖藏職員初不知情嗣聞其家丁言及爰偕日本人往掘所有洋銀一千三百餘元被日本人借去金珠意欲携之來滬尋袁送還因未遇見是以變價花銷求鑒直刺判令押半年各贓給袁領去○包探陸阿九禀稱邱阿發王阿根在項鶴林家竊馬一匹報捕後經小的拘獲送案請究直刺判各責二百板○一百十號華捕禀稱馬夫陳阿寳拉韁不愼致將錢蔣氏撞傷小的眲之拘請訊究直刺判給養傷洋銀二元並罰洋銀五元充公○小竊陳香桂竊取王載亭家衣服數件包探沈阿岳拘獲送案直刺判責三百板管押捕房九月贓給還失主 
[法租界公堂瑣案]  
　　公館馬路信裕紙店主李梅君將寄存沙遜棧之毛邊紙棧單數帋向王松元押銀一千餘兩旣而私將一紙出售近爲王查悉具控公堂其時李因案被人控諸英美租界公堂讞員翁告笠漁直刺研訊管押閱日派差持封條投案請派包探協同將信裕紙店發封讞員朱森庭明府告以本公廨亦有控案未便發封應將李移解到廨研訊昨日呇期直刺飭差將李解到王投案伸訴前情李供前有天津客欲購毛邊紙小的因向管棧人商通出售嗣因拳匪擾亂市面振動客已回津貨價無從收取明府與費繙譯會商將李仍交來差帶回諭令下期送案復核○英界梅春里野鷄倡院龜子周阿雙鴇婦陳三寳擅買陳雲山之婦爲娼并任情姦汚控經朱明府提案訊供飭將陳婦陸氏交母族領回候提陳到案訊辦此已見諸前報者也昨日飭將周阿雙責二百板荷校一個月期滿責釋陳三寳掌頰二百下押候覓保限十日内將陳雲山交案如延嚴比 
[俾爾戬榖]  
　　謹啓者敝堂施醫給藥經費支絀籌措惟艱兹蒙朱子祥善士爲子柳門病愈求身體常康助洋銀二十元衍慶主人爲求女病速愈助洋銀二十元推慈懷而育物貧病沾恩本誠意以感神康彊逢吉報施不爽允宜麟趾呈祥名實相符自合螽斯衍慶除掣奉收條外虔申謝悃並誌頌忱 
 
 
 

Page 10

 
 
   
 
