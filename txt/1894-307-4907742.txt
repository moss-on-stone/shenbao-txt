# 1894 - 307 - 4907742

 

Page 1

 
 
[招請營口訪事人] [  申報館主人啓]  
　　營口爲奉天商埠地近高麗軍務方興見聞較確本館雖向有訪事之友誠恐耳目難周因擬另請一人悉心偵訪如有願就斯席者請書寄至要至確之新聞數則附示住址姓名付諸郵筒俾得擇尤延定惟須素在營地文理清通者方能入選倘不合意恕不覆函此布 
[新印徐氏十三種告成] [  圖書集成局啓]  
　　吳江徐靈胎先生精於醫與葉天士齊名著有醫書八種曰難經經釋曰醫學源流論曰神農百草經百種錄曰醫貫砭曰傷寒論類方曰蘭臺　範曰洄溪醫案曰愼疾芻言此外又有外科正宗專　瘍醫奥妙雜箸四種一爲道德經註一爲陰符經註一爲樂府傳聲一爲洞溪道情計十三種本局用新鉛字印成紙墨釘工較尋常格外精美另加锦套碼洋一元六角售處在上海申報館帳房三馬路申昌書室及各埠申昌　經售申報處 
[新印繪圖繪芳錄告成] [  三馬路申昌書室啓]  
　　繪芳錄一書歴叙才子佳人之事描情寫景細膩風光雖體例不脱章回而妙筆奇思有非他人屣齒所能到者更延名手繪成圖象冠諸卷端類上添毫栩栩欲活誠小説中生面别開者也兹已告成分裝八本價洋一元二角諸君子請移玉三馬路申昌書室購取一觀或亦所供酒後茶餘之談助手 
[論宜勝而後和]  
　　古來王者之政不尚武功而未嘗諱言用兵誠以兵者所以征不廷禦外侮平叛亂無事之時則偃武而修文有事之日則寢甲而枕戈有戰必克撻伐用彰以是治洽寰中而威行域外近日用兵之强首推歐洲始則蠶食鯨吞僅在境内今則幾有虎視六合鷹瞵八荒之勢論武功者輒以爲莫之能禦矣不知我中國武功之盛先於歐洲固已久矣先王以弧矢威天下黃帝之征蚩尤也單於版泉涿鹿之間蚩尤能吐霧迷軍黃帝特造指南車以破之秦始皇築長城郤匈奴七百餘里威震殊俗以至胡人不敢南下而牧馬士不敢彎弓而報怨元太祖崛起北方進征印度兵威所至迄於小亞西亞飇馳電掃所向無敵歐洲諸國爲之震動法人至於遣合講好由此三者觀之中國之於用兵固已可見一斑矣今我中國版圖愈擴人民愈衆財力愈富物產愈盛要非泰西諸國所能比擬區區日本其何足與我較長而絜短哉乃不自度量甘爲戎首興師入犯騷擾我北方侵軼我畿疆狼突豕奔欲求一逞於是泰西諸大國皆欲出爲調人排難解紛居間勸和意將我中日言歸於好而日人當倖勝之後心驕志滿未能俯首下心遽從所請也竊以爲和之權當出之於彼而不當出之於我雖然禮之用和爲貴先王之道斯爲美今者勸和之説出之於人未始非由其美意特是和有先後有緩急其中固有次序也有機會也先時以求之不可也後時以行之亦不可也急脉而緩受之非也宜緩圖而急應之亦非也至乎其時有若渙然而冰釋今則猶未也天下事惟能戰然後能守能守然後能和可戰可和惟在我有以應之而已間嘗論之中國之於荒服但當覊縻之而已本不欲專恃兵力囊括席卷以滅人之國覆人之宗也前代窮兵黷武敝中國之財力以稱兵示威於外隣究之心地寸土未有所得而至於府庫空虚人民悉苦漸至殷阜之區亦復蕭然窮匱而國隨以弱誠何益之有子輿氏有言曰以大事小者樂天者也以小事大者畏天者也樂天者保天下畏天者保其國如湯事葛文王事昆夷此之謂樂天漢高祖一困平城而卽遣使和親唐太宗至屈尊突厥開國英主不以爲諱終唐之世周旋回紇吐蕃包含隱忍王者保境安民其道故應如此以彝狄爲大忌以和乃粝辱實自南宋始然自南宋以後邊患日深而言邊事者峭急褊迫至無以自容至於宋明兩朝之季其效亦可覩矣泰西立國二千年政教修明具有本末其至中國所立和約惟務通商而已惟是實逼處此窟穴已深往往恃其智力肆厥憑陵則我所以應会處理之方豈能不一講求大要不外乎開誠布公與之相見以天原不得以和論也至於蕞爾日本與我同壤爲仇無端瀹盟啓釁正未知其意何居我國向來所以大度包容之者亦已至矣今日非有以大加懲創之不可何得遽言和哉率土普天咸懷公憤無論内外遠近之人皆懸一和字以爲戒謂處今日之事勢萬不可和隳兵氣沮士心逆輿情喪民志益以開陵遲之漸而長委靡因循之積習甚且謂寍可兵敗地蹙而勿與言和侈口張目以自快其議論夫兵凶器也戰危事也鳥獸不可羣蜂躉尚有毒日人方且爲封豕長蛇意圖薦食上國我若知而早爲之備亦何至有今日在今日不有不暫與言和而徐圖之於後日召公之戒成王曰祈天永命祈天者兢兢業業克抑貶損以安民保國爲心體睦鄰柔遠之嘉意收息民罷戰之美名卽或有所設施整頓於言和之後尚未遲也上下一心勵精圖治廓然一變咸與維新凡事實事求是毋徒恃氣矜之隆日事之終正兵事之始苟能如是和亦可耳不然則寍與之戰方今厚集天下之兵力聚二十一省之勁旅羣駐於畿輔重地士飽馬騰勇氣百倍而絶不與之一戰徒以和之一字了之散兵撤防弢弓囊矢空費幾許心力虚糜幾許餉糈不重可惜哉卽欲言和亦當盡出其師陳之境上與之角一大戰以分勝負勝而後和其和乃固如徒曰戰而已矣不能出奇扼險發奮爲雄如徒曰和而已矣不能臥薪嘗胆奮勉激勵空使埶甲釋兵逍遥河上包羞含垢覆轍相循則戰且無用何况和哉草野愚衷感憤太息正不知如何而可一言以决之曰欲和必先戰戰勝乃可和 
[本館接奉電音]  
　　昨日京師飛電傳來硃筆一道　上諭二道敬謹譯登○十月初七日内閣抄奉　硃筆鍾靈補授詹事府詹事欽此同日奉上諭剛毅現已補授軍機大臣著開廣東巡撫之缺以侍郎候補欽此同日奉上諭翰林院奏京員呈請投効據情代奏各一摺編修陳嘉言曾廣鈞均著交吳大澂差遺委用升用侍講王榮商著毋庸發往欽此 
[英電譯登]  
　　初九日倫敦來電云目下引間又有捱捺基斯忒黨人潛然炸藥焚毁某員公館之門幸未傷害人口又去太晤斯日報館主人已因病而死矣 
[倭奴猖獗]  
　　初九日烟臺來電云倭奴由水陸兩路來攻我旅順口其時中國北洋各兵船停在口内旅居旅順之各西人多往烟臺暫避 
[强拘搭客]  
　　昨報紀法國西底尼輪船被倭奴所刦初九日又由神户來電言初八晚十一下鐘時倭奴由　波艦調兵士多名至西底尼戄去美國搭客三人西底尼船主及駐神户法領事堅不應允倭奴置之不睬强將三客曳之而去西底尼船主無奈於十二下時開行至滬 
 
 

Page 2

 
 
[武林大火]  
　　杭州访事人飛書告警云自義龍復興後迄今三月居民安堵如常本月初七日戌刻忽聞警鑼四起西南方紅𦦨燭天直至三更時始熄次日深知失愼者爲城隍牌樓内土地廟某僧因作晚餐遺火香積廚中遂致一發難收蔓延無際是處地近撫署各洋龍飛奔往救上下城義龍亦卽飛駛而來無如火已燎原又兼河中水淺不得已在通江橋保護衙署不復能兼顧民房旣而印委各員督率人夫竭力施救東南方火勢得以稍殺計南面焚至公墻而止東面焚至通江橋西河下而止撫署西牌樓亦被焚去北面直焚至硯瓦弄左近共燬市房一百七十餘間小街住屋四十餘間中有張廣裕紙店某顔料鋪厚記錢莊葉受和茶食店均賴危牆聳峙得以轉危爲安然貨物已損傷不少某南貨棧雖係墻門而後面較低竟被祝融氏闖入一捲而空 
[錢江寒信]  
　　杭州訪事人云學海堂監院許廣文郊病故後本年冬課事宜經撫憲札委高監院保康兼理而以候選教諭張廣文景雲帮辦刻又奉到憲札乙未年監院卽委廣文接辦○海防以籌餉爲先浙省鹺商首先認捐銀五十萬兩兹又奉到部文凡民間食鹽每斤加捐錢二文無論鋪棧肩販以及醬缸等業一律照捐一俟軍務告竣卽行停止在居民所費無多而集腋成裘爲數甚鉅想普天之下食毛踐土者無不樂從也○息借商欵一事業由杭州府陳六笙太守邀請紳富籌商擬卽設局試辦其收付銀兩責成殷實銀號經手並不假手胥吏以免侵漁及需索尅扣等事至外府各州縣卽由本處地方官勸諭○俗傳九月二十八日爲財神誕辰城廂上下皆於路口財神堂前演劇説書以伸慶祝惟靑雲街許衙巷財神堂每届誕辰惟以香燭牲宰稍展誠敬蓋是處居民類多貧窘也近以連年秋試租考得利遂支搭高臺唱演因果戲淫詞艷曲穢惡難堪正在鑼鼓喧阗忽有土棍三人扮作官差口稱奉憲查拿卽將首事人扭至某茶寮首事人早已洞明來意急倩孔方兄了之而臺上伶人已收拾下斱如鳥獸散矣○武鄉試於十月朔日開辦是日先試馬箭廖中丞先期牌示设放信砲三次卯初頭砲卯正二砲辰初三砲中丞於三砲後排導出轅至羅木營圍塲與試諸生早經齊集所有闈中續委差使銜名開列於後卽用縣黃大華王家驥大挑縣樂桂榮馮炳奎均委簾差候補同知黃瀛海内供給府照磨吳祖淇專管坐號布經歴王紫綬縣丞魏桐均帶領印臂從九費元鼎府經田受衡巡檢錢金溥穆克德春從九蘇預立均監箭印臂縣丞陸福昌把守二門巡檢吳望雲史濟譜均監號門縣丞吳兆棠馮南焜搜檢典史王緒曾演武廳把守後總門府經金標巡綽海齡收馬戴承緒放馬 
[大軍過境]  
　　揚州爲南北孔道水陸通衢各路勁旅前往津沽一帶聽候調遣出征者均由此經過約計已不下數十百營初二日又到有振字前營一千餘人年歲均約三十左右無不身軀雄壯赳赳桓桓聞因船隻不及覓雇卽由江口遵陸到揚入南門穿城出天寍門暫假天寍寺歇宿一宵翌日黎明掌號拔隊由旱道至邵伯循運河東堤北上當入城時由領哨押隧魚貫前進兩人一排步伐極爲整齊手中所執皆後膛快鎗通街肅靜無譁亦未購買物件眞是秋毫無犯不愧爲節制之師嗣聞此軍係前兩廣總督張振軒制軍所立大都身經百戰夙稱勁旅現由湖廣總督張香濤制軍檄調北上或謂係唐軍閂仁廉所帶未知孰是聞日内尚有數營續至云 
[舉辦團防]  
　　揚州團練舉辦以來逐日操演技藝步伐漸臻嫻熟刻届冬令例應接辦冬防遂由地方官會同保甲及團防各局公議添設十家民更與保甲團防相輔而行其章程略云以十家爲一牌卽於十家内立一牌頭十牌爲一團卽於十牌内設一團長每家各出一丁各製號衣背心一件燈籠木梆各一十家公置大鑼一面其餘無須花費分文每夜各於本牌内巡更一聞有警卽鳴鑼爲號以次遞傳齊出援助計每丁不過十日内派巡吏一夜周而復始輪流更替並不廢時仍可各安生業其孤寡無嗣及小本經營才免以示矜恤擇於本月朔舉行各坊官更仍照常巡察以期周密 
[潯上官塲紀事]  
　　九江訪事人云江西大主考陸孟二星使由省垣乘官舫帶以祥霖官輪船於九月二十九日申刻抵九江文武各官迎於水次次日設筵公以盡東道之忱本月初一日二星使起節遄征各官仍出郊恭送○九月某日湖口水師中營遊擊王吉階遊戎赴金陵弔黃昌岐節帥之喪三十日附江寛輪船遄返龍開河汛守備王彩亭守戎率同千把額外各哨弁迎迓入城○初一日九江府崇濟川太守懸弧令旦同城文武曁屬下各員咸往祝嘏○九月二十八日德化縣薛俊甫明府之封翁七秩壽辰各官咸往拜祝○初一日戌刻南昌電報云德化縣薛俊甫明府調署餘干縣李翼亭明府用曾赴德化本任署餘干縣慶西垣明府錫庚回星子縣任○德中丞派委稽查輪船扒手委員吳儀生明府政修定於本月初二日抵潯初三日任事○九江關道誠觀察札委辦理潯江義渡委員何芙卿少尹管解貢磁入都擬於本月初六日就道○九江府崇濟川太守札委嚴鴻波少尉赴德化林子灝主簿赴彭澤方茂齋少尹赴德安劉書閣少尉赴湖口于蘭軒少尹赴瑞昌稽查小錢又委胡開生少尹赴德化馮萃如少尹赴彭澤朱明齋少尹赴德安易子英叅軍赴湖口蕭鐵梅少尹赴瑞昌催繳下忙地丁錢糧 
[豫章客話]  
　　江西鄉試中式者多年少翩翩前經列報兹查中式官生二名亦皆韶華英俊如李君夬爲廣東高廉道李　園觀察之哲嗣翰林院編修李太史豫之介弟年僅二旬餘高中十七名又文君廷楷爲前任廣東潮嘉道文觀察之哲嗣現任翰林院侍讀學士文雲閣著作郎之介弟年僅十九歲高中二十七名且兩官生家學淵源世傳甲第德門有慶梓里增光解元文君景清又爲文雲閣學士之堂姪年僅二十二歲至賀君贊元年十四歲高中虎榜尤爲一時傑出也前報訛賀爲盧附正於此○江西本届武試經撫憲德曉峯中丞改期十月十六日開考前已綴列報端近日有志　揚者盤馬彎弓角技较射朝夕勤奮然如此力爭止游者十僅一二而已其名則藉口應試實則濫領科舉之費者十約八九甚有弓不能開三號箭不能中一矢藉考來省圖滋事端結黨橫行者深望良有司遇案嚴辦懲一儆百以杜效尤而免煽亂也○江省各淮鋪多攙雜油入茶油中混冒出售向惟小油鋪有此弊近日大油鋪亦尤而效之市風日下足見一斑 
[水龍派定]  
　　漢口因謡説繁興地方官因派合鎭善堂水龍上街查夜藉以嚴緝奸宄保衛地方自上月二十八日起每夜於沈家廟會哨水龍共四十餘起誠恐首士龍夫等過於勤勞因於初二日議定以後每夜祗派水龍十起上下巡邏其餘輪班接替庶免過勞合鎭文武官員均須上街稽察以期嚴密 
[江南武闈事宜]  
　　文戰已闈武闈又届江安兩省合棚考試今歲係上江值科安徽藩憲早撥經費銀二千兩解交江寗藩庫所有各屬偏徵武塲恊濟一欵各州縣多寡不一江安蘇三屬早已彚解寍庫歸入武闈經費總辦供給所羅太守均已佈置妥貼初七日黎明内提調監試委員持帖三請代辦監臨主考署江寍藩憲胡芸臺防伯入闈外正監試署江寗府陳太守外副監試理事同知興司馬料理周詳辰初一刻方伯用制軍鹵薄入闈照例提調監試監射各所官肅恭迎迓方伯堅辭不獲惟降輿時各致　詞而已入演武　後更朝服詣闈聖神座前上香行三跪九叩首禮内外提調監試會考各官行禮畢方伯轉赴將臺祭帥字旂行一跪三叩首禮畢入内堂升座文武各員弁參見三揖退出各司其事伺候初八日開闈考試 
[上元命案]  
　　金陵訪事人云通濟門外南鄉某甲與某乙鬥毆甲力不能支致被拳傷致命處延至次是一命鳴呼地甲聞之立卽入報上元縣禀報縣主陳仰山大令示期初　日下鄉相騐旋於初五日帶廳訊各人回署至如何起釁如何定　容俟續陳 
[罪干斩决]  
　　開棺見屍　墳掘墓皆犯絞决之條立法何等森嚴無如作奸犯科者之憨不畏法也鎭江對岸六濠口向歸揚州府江都 
 
 

Page 3

 
 
縣管轄迤北十餘里有新家村某甲之妻於上月病故甲殮以桐棺厝諸郊野某夜突被匪徒　墳用斧將棺蓋撬開盜取衣裙簪珥諸匪徒以爲神不知鬼不覺也相率遠遁如黃鶴之高翔至次晨有一鄉人路經此處見此情形順道至新家村在某茶室啜茗適與甲同坐一桌兩不相識鄉人偶以刨棺之事告之甲聞而駭然問鄉人曰此言眞否鄉人答以爾若不信盍往一觀甲飛步前往所見與鄉人同立卽奔回告知地保未知報官否 
[潤州聞見錄]  
　　本月初十日恭逢慈禧端佑康頤昭豫莊誠壽恭欽獻崇熙皇太后六旬萬壽初一日鎭江各當道飭辦差人等在西門内萬壽宮部署一切並由保甲總巡等預飭城廂内外各鋪地甲傳知各店鋪於萬壽前後懸燈結綵同伸慶祝想有一番熱閙也○瓜洲營遊府戴遊戎華貴因有要公於初二日午後三點鐘時乘坐官舫用普安小火輪拖帶溯江而上前赴白門謁見各大憲瀕行時標下各營勇丁均在江干列隊恭送槍砲之聲隆隆不絶○邇者中日交兵與各國無涉凡寓居鎭江之和好各國教堂商民經關道憲呂鏡宇觀察選派督標新兵營勇丁在天主堂福音堂門首晝夜梭巡隨時保護日前英美兩國領事請洋務局委員張明府添派巡勇八名在租界中分叚巡查如有棍徒藉端滋擾卽由该弁勇立拿到局以憑嚴辦○團練一事爲弭盜之良策丹徒縣王大令近奉撫憲奎大中丞札飭以爲政首在安民安民必先弭盜諭令會同紳董赶緊認眞舉辦團練以警奸宄而安閭閻並臚列事欵多條首以聨絡各街妥籌經費用歸節省至於更練合十街五街爲一　以期互相聨衛等因王大令業於初一日諭飭各紳董妥籌辦理凡客寓烟館𤲅觀等處不得容留形跡可疑之人此外開塲聚賭棍徒滋事本干例禁並飭營勇晝則分紥各要隘稽查外來匪類夜則　歴巡防務使内匪不能托足外奸無從窺伺似此稽察嚴密閭閻自可高枕無憂矣○初一日爲下元令節好事者循例舁府縣城隍神及四司偶像出巡美其名曰振濟無祀孤魂上午十二點鐘由廟中排齊全副執事前導除旗鑼傘扇外有馬上鼓吹馬上執事及花十景牌十餘對逍遥傘數頂繼以萬民旂傘轎前裝扮小鬼判官陰皂隷童男童女及彈絲弄竹者三四起由四牌樓過堰頭街出小門繞道打索街洋馬路京畿嶺至小碼頭西首吧厲壇祭孤時已夕照銜山遂由銀山門大街入城遄回郡廟沿途觀者異常擁擠 
[京餉被竊]  
　　漢口信云前月杪鄂垣解運京餉共計五十五鞘每鞘約計千兩歴由江夏解至漢陽由漢陽解至黃陂逐程解運遵向例也漢鎭後湖爲黃陂縣要道湖水尚未退落舟行甚便餉船抵岸卽由黃陂碼頭夫將銀起送縣署清查數目失去一鞘究問船户夫頭互相推諉邑尊以京餉關繫正供豈容延緩祗得如數墊解將夫頭舟子鎖押訊究一面派馬快四出緝捕至今尚未弋獲也 
[兵船回漢]  
　　上月二十七日湘軍武威營尚有六營駐紥漢口候海寍兵艦回漢卽附之東下此已紀諸前報兹悉海寍兵艦於初二日上午駛抵鎭江在瓜洲口下椗湘營統帶以揚州封到船隻計有百餘號遂飭勇丁悉數過船停泊四里鋪其餘軍裝鍋灶等物尚無船隻裝運統帶飭丹徒縣王伯芳大令赶卽封雇船隻大令以河下無船可雇不得已商諸義渡局委員暫假義渡船四艘又向救生局董假紅船四艘並飭江快河役在各處封雇小湖船十餘艘一併開往瓜洲初三日清晨將軍裝過船遂於是日下午三點鐘開行由揚河星馳北上次日黎明時海寗兵艦始鼓輪上駛向漢皋進發 
[禁絶僞書]  
　　本月中鄂省奉到上諭禁止石印四書改錯一書當經張香帥譚中丞會銜出示曉諭城鄉俾知邪正並諭各書肆及印局不得再售告示錄左○鄂督張鄂撫譚爲恭錄出示曉諭事照得本部堂院於光緒二十年八月十八日准禮部咨開光緒二十年六月十五日内閣奉上諭邵松年奏請尊崇正學一摺據稱毛奇齡所著四書改錯自逞才辯詆毁先賢近來石印盛行高明之士惑於其説以程朱爲不足法請飭嚴禁等語四書改錯一書有違正解於士習人心頗有關繫現在河南旣有此書他省恐亦不免流播著各直省督撫出示嚴禁不得再行出售至較閲文藝自當確遵功令悉以朱註爲宗不得錄取異説致乖文體用副朝廷崇尚正學至意欽此欽遵到部相應知照可也等因到本部堂院准此合亟恭錄出示曉諭爲此示仰各屬軍民人等一體遵照嗣後四書改錯一書不得再行出售倘敢故違卽由地方官究懲各宜凛遵毋違特示九月廿三日 
[整頓保甲]  
　　現因倭奴肇釁宜昌文武官員議欲整頓保甲以防奸宄今將告示錄後○東湖縣魏示爲出示曉諭遵辦事案奉督部堂張撫部院譚會札照得編查保甲爲除暴安良善政疉經通飭舉辦平時已應講求現值倭人肇釁外侮不靖内患宜防尤應認眞辦理昨准總署來電欽奉諭旨江西奏報飭屬查辦保甲嚴防匪徒竊發著電知浙廣江蘇安徽等省一律仿照辦理俾數省聨爲一氣以清奸宄等因欽此亟應欽遵再行嚴飭札到該縣卽便遵照迅將保甲事宜重加整頓其民有成效者益爲加意未經舉辦者赶緊奉行成法具在惟期切實不浮稽查宜周尤逺歴久弗懈界連鄰省之地互相聨絡畛城無分濵臨長江之區水陸巡查更應嚴緊總之防範周密奸宄無徒托足地方自獲安堵等因奉此查縣屬保甲前奉撫憲札飭舉辦早經前縣議立章程在於城内設立總局諭派紳首一體實力舉辦在案兹奉前因查巴東爲通商口岸川楚咽喉地當孔道商賈紛沓現當外侮不靖更恐奸宄潛蹝自應認眞編查不容稍涉疏懈除諭飭各團首士遵辦外合亟出示曉諭爲此仰闔邑軍民人等知悉爾等當知保甲爲除暴戢奸良法可以弭盜賊可以衛地方况此時届冬令宵小最易竊發務各遵照定章無論店鋪居民以及僻街小巷約十家編爲一牌十牌聨爲一甲牌立牌首甲舉甲長每家男女丁口執業均於門牌内詳晰註明如有人丁增减户口遷徒卽隨告知牌首赴局報明更換其有客棧飯店更當請領循環册簿各將每日留寓客商詢明來歴鄉貫按日詳細登記若有語言含混形跡可疑之人卽當隨時赴縣報請飭差查究爾該商民人等當各實力奉行以期閭閻安靖自此次示諭清查之後若再容留匪類定將同牌各户按一家有犯九家連坐之法一併從重懲治該牌首甲長等是否知情故縱抑係失於覺察亦當究明分别照例嚴辦其各懔遵毋違特示九月十五日示 
[祝嘏盛儀]  
　　昨日恭逢皇太后六旬萬壽聖節江海關道劉觀察上海縣黃大令預飭辦差丁役在萬壽宮預備一切正殿懸燈聨云天開壽寓堂哉皇哉德合坤元博也厚也前晚三點鐘時文職上海縣黃愛棠大令縣丞呂慶堂二尹主簿林珍虞少尹典史蔡季卿少尉先在官廳伺候旣而松海防同知劉乙笙司馬教諭宣琴山廣文保甲總巡葉臨恭司馬法讞員葛蕃甫同轉英讞員宋莘樂通刺以及各巡防局員各紳董耆老武職城汛李采臣千戎守備程少庵守戎道轅親兵營統帶婁月亭遊戎先後衣冠戾止俄而提右營叅將廖楚材叅戎江海關道劉康侯觀察升任浙江臬司聶仲芳廉訪調署湖南巡撫邵筱邨中丞亦以次鳴騶而至各官迎入小憇到曙色將開各官均朝服朝冠趨詣殿前行三跪九叩首禮然後各坐蒲墊觀劇梨園子弟袍笏登塲合串蟠桃宴八仙慶壽等劇禮生唱起班各官重回官廳略坐隨分道而回 
[聖節讌賓]  
　　昨日江海關道劉康侯觀察在道署花廳陳列盛筵柬請各西國領事繙譯諸員赴讌鐘鳴十二下各西員絡繹而來廳中先排列廣筵兩直一橫形如丌字筵中鮮花佳果香韵襲人至十二下二刻時觀察速賓入席主人中坐各領事及繙譯約四十人列坐其旁各華官則就兩直筵揖讓雍容整齊肅靜庭中高搭戲臺一座飲次妙伶裝束登塲楊柳腰身櫻桃丰韵清歌妙舞嬌艷絶倫酒至數巡租界領袖葡萄牙國總領事起而誦祝詞略謂今日爲貴國皇太后六旬萬壽節期海澨山陬同申慶祝敝領事等荷蒙寵召得預盛筵裙屐衣冠醉酒飽德所願皇太后康彊逢吉壽比剛陵國祚綿長永永無極實敝領事等所私心忻慰者耳觀察亦舉酒祝各國大皇帝大君主大伯理璽天德旣而 
 
 

Page 4

 
 
洗盞更酌欵洽忘形直至三點二刻時始盡驩而散 
[申江燈市錄]  
　　昨日恭逢皇太后六旬萬壽本邑居民無不懸燈志慶南市江海大關及江蘇海運總局浙江海運滬局捕盜局門首一律燈燭輝煌荷花池河南會館曁藥業等各公所則陳設骨董商彝周鼎斑剝陸離間有堆作菊花山者紙醉金迷尤足炫人心目十六鋪迤南王家碼頭花衣街二十三七鋪南倉大街陸家浜各鋪户無不綵繪蕩漾間以紅燈遠而望之幾如萬道金龍盤旋夭矯大東門外油車街各店以陳錦章綢縀莊所紥之五色綵綢爲最鹹瓜街有百餘户懸燈結彩其中如久康阜昌同吉泰鴻泰各參行皆羅列菊花五色繽紛别饒冷艷小東門外法租界各洋貨字號中錦豐德茂德興成最爲奪目小東門内升和允章等綢莊次之大東門内寳成銀樓亦頗爭奇鬥勝西門外四明公所由董事陳設博古諸器廊下懸紅燈數十盞自晨到暮觀者塞途英租界中嘉綸綢縀莊更於門前裝地火燈三架多至一千盞見者皆歎爲觀止老介福裕盛和邵萬生等家亦於牌樓中遍然燈火前晚老介福牌樓被風吹動燈多欹側延及彩綢幸人手衆多立卽撲滅大馬路東首聨和長盛等洋貨店亦遍綴明燈長盛門前更以地火紥就恭祝萬壽四字殊爲新頴異常福利公司門懸紅緑彩綢上綴大字如華封三祝　萬壽無疆等語四馬路日升洋廣貨店中西大藥房吉羊樓等諸棧扇铺江南春等諸番菜館各有燈旂並皆佳妙迤西百花祠藥局門懸匾對銀燭熒煌内陳菊花及名流書畫雅人深致别具風流江海新關並不懸燈惟於鐘樓上高揭龍旗而已招商局陳設一新並雇清音奏樂後馬路如集賢里興仁里等處均於弄首高搭彩閣弄中遍掛紅燈廣肇公所中懸掛無數戲劇雜以菊花并於聽事中恭設　皇太后聖得邀集粤海同人於昨日黎明時行三跪九叩禮絲業會館陳設亦頗華麗並召名優演劇保安善堂列菊花數十盆正中爲萬壽菊一盆寳華銀樓門首懸西瓜燈一盞雕鏤殊爲精巧以冬季而覔得西瓜大爲奇事美租界百老匯路老順記新順記何錦豐門首皆高搭綵牌樓遍掛龍旗及各色紗燈西華德路沁芳園烟館江興樓茶館湧記煤棧廣東街廣吉祥消夜店皆有龍旗招颭蘇州河自吳淞口起至公濟醫院止支竹爲架懸掛紙燈數千盞望之如長虹一道亦奇觀也 
[幾釀火災]  
　　前晚六下二刻時虹口北四川路第三百九十六號門牌某老虎灶烟囱炸裂火延樓面其勢炎炎行人見之大聲呼救幸巡街中西捕竭力撲救得免成災 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[良出師]  
　　蘇州官塲中人言前江蘇撫標各師及太湖緝捕鹽捕等營統領龍覲宸軍門殿揚以倭奴犯順不法已極不可不大張撻伐之師特謁見李傅相力陳戰守和諸要策傅相嘉其智勇兼全委令至湘淮一帶招募勁旅十營于某日齊集天津擇日祭旂前往上月下旬某日軍門發電報至蘇垣招舊幕王西園二尹襄辦軍務二尹立卽整頓行裝買舟北上 
[副戎蒞任]  
　　管帶荆江水師前營漢陽協副將樊副戎國泰近奉上憲札委調署漢陽恊副將已於本月初三日接篆矣 
[兹獻曝]  
　　蕪湖訪事人云保甲緝捕委員在河下拿獲會匪吳四興田福安解局訊供堅不招認兹悉二犯實係被人誣指緣無賴某甲敲詐不遂遂揑詞密報且願作綫人致捕勇墮其術中拘拿到案迨反覆研訊證據茫然且有店鋪二十餘家聨名具保官乃慰以好言當堂開釋而將無賴鞭背數千○皖南鎭李壽亭鎭軍經督憲札委至蕪湖招募果勝新兵兩營並順道赴寍國鎭署一行上月二十八日鎭軍事畢回蕪部下成張二營官禀稱所募之兵現已足额而四方精鋭仍源源而來鎭軍命每哨百名之外多收二十名以備剔選旋於三十日親蒞大校塲點騐編爲隊伍發給號衣是日卽接督憲電信飭卽帶隊赴金陵用備防堵鎭軍乃請憲署派差將河下大小空船封雇數十號初二日拔隊啓行○駐蕪湖英領事謝君立山奉上游札飭調署牛莊領事所遺蕪湖領事篆務以前任福領事格林接辦前月二十九日上午福領事秉節蒞蕪謝領事隨將關防文件逐一移交次日清晨卽令駕附船下駛瀕行時署中傭役醵資購買鞭爆數萬沿途然放恭送行旌○自倭奴肇釁以來内而部臣外而疆吏莫不埀堂畫策籌餉添兵户部前曾電詢蕪湖關存欵積有幾何袁觀察通盤籌劃以三十萬答之部臣立卽飛電提解觀察爰發交各商號匯兌　同和莊領匯八萬一關存欵已如許之多今天下各關雖千百萬不難籌集以視倭國於紙幣之外捐及倡寮者相去不啻霄壤矣何倭奴猶敢潢池盜弄乎 
[聖節省囚]  
　　前有案犯曹阿昌曹永林何炳山地棍楊佛生竊犯顧瞎子張連生均經上海縣黃大令訊實枷號頭門兹者枷期將滿適逢　萬壽之期因於前晚飭差帶案申斥一番著具改過切結存查疏枷開釋 
[英界晚堂瑣案]  
　　前報載捕頭解送寍波人吳長春控妻乜氏私逃一案前晚宋通刺升堂研詰吳稱小的係奉化人向開豆腐店妻子乜氏於本年三月私逃來滬日前有族人知告小的小的卽附船來此尋見向所姘之某甲理論伊將妻釋去旋與小的爲難是以交捕送案乜氏供稱小婦人年二十九歲丈夫不務正業度日維艱小婦人素在原籍童宦家傭工光绪七年前丈夫托人薦至滬上爲傭現住同鄉人李福金所開馬車行内所行工資陸續寄與丈夫使用詎料太夫心尚未足此次糾同無賴沈方水將婦人價賣小婦人並不與人私姘沈供稱小的亦奉化人向在治下某糖行當出店之役目下失業無聊日前吳來滬暫住小的家數日據云找尋伊妻乜氏旋糾約小的同往找尋致被巡捕拘案通刺判令將乜氏交吳領回管束沈開釋○一百零八號巡捕解送因在路爭奪姘婦之何紅秀陳康伯陸徐氏至案通刺提訊之下陸徐氏訴稱小婦人原籍蘇州吳縣上有邁姑下有兒子丈夫故後依靠乏人不得已出外傭工素在蘇州洪宦家被家丁何紅秀誘騙成姦何心懷叵測曾於上年八月哄之來滬旋被將所帶衣飾花費一空小婦人無奈於本年正月回家邁姑逼令來此尋何及抵滬後何無從尋覓盤纏用罄爰央人薦在德仁里張姓處傭工上月三十是傍晚何突糾約流氓多人蜂擁前來不問情由將主人之親串陳康伯硬拉入某茶館拳毆足踢藉故拆梢是以交捕拘送案下何供稱小的係蘇州人向在洪宦家當家丁與陸徐氏姘識不料楊花水性又姘浦五房司帳人陳康伯小的因與理論並無糾人拆梢情事陳供稱小的患病暫住德仁里親串張姓家伊等糾人來前誣與陸徐氏有私拉至某茶寮敲詐並被毆辱叩乞伸寃通刺判將陸徐氏及何分别遞解回籍交地方官辦理陳押候查明核辦 
[英界捕房紀事]  
　　　某曾在正豐街雅叙園天津酒肆執役後因事停歇尚少工資洋銀數元前晚往索一言不合竟致揮拳被園主薛姓毆傷心有不甘奔至捕房控訴捕頭著自赴公堂陳控○前晚慶雲里野雞游娼張桂卿踯躅街頭拉曳狎客適包探沈金隆巡行過此拘入捕房捕頭略詰數言命卽轉送公廨 
[美界捕房記事]  
　　本月初五日虹口華記路李本順家失火有某甲者突入被焚之某姓家搶取枕頭箱一具箱内置有當票數紙首飾數件兹由失主查明原委倩包探唐清山將甲拘入捕房捕頭令押候解送公堂究辦○王麗生向在裏虹口開設屠作妻弟某甲在作内充屠夫今夏王因病去世其妻某氏意欲將甲辭歇甲向算工資氏不付給以致口角互毆扭入捕房控訴捕頭呵斥一番令自投公堂禀控○前晚甲乙二寗波人至天潼路振興葷粥店沽酒暢飲未悉如何觸怒以致大肆兇鋒店主某丙急喚集店夥將甲乙攢毆適黎捕頭過此喚巡街華捕一併拘入捕房著甲乙照付酒資被毁各物則令丙自行修理 
[望切雲霓]  
　　謹啓者敝堂於八月間特託申報館隨報分送安懷捐册一萬二千扣迄今將及兩月而施助者寥寥無幾惟念敝堂專藉四方善士源源貲助綿此善緣現在天時漸冷老民殘廢之送堂收養者實繁有徒禦寒果腹在在需資伏望諸大善長鑒兹竭蹶之情慨發仁慈之念腰纒同解涸轍頓蘇功德無量福壽靡窮敬登報章不勝盼切[  滬北鐵馬路廣益善堂董事施善昌唐廷桂等同啓]  
 
 
 

Page 10

 
 
   
 
