# 1919 - 153 - 4916633

 

Page 1

 
 
   
 
 

Page 2

 
 
   
 
 

Page 3

 
 
時評 
[信用與同情（冷）]  
　　凡成大事者有不可不知之二端即信用與同情是也我之所言所行皆有信用則人自易表同情矣人之表同情於我者我能善應付之不使之失同情而厭棄則我之信用自增矣些二者缺一不可者也 
今兹學商與政府相持人多右學商者以政府之薄信用而少同情也故與之相持者宜注意此二端勿自棄勿輕變勿貪求博信用與同情之道也 
[命令]  
　　六月七日大總統令此次文官甄用審查合格特任職存記之宗彝着交内務部潘其相着交財政部徐尚武着交陸軍部文麟着交農商部光裕陳慶佑均着交交通部酌量任用此令 
　　又令此次文官甄用審查合格簡任職存記之馮濟忠楊毓　駱育焜均着分發直隸蔣志震着分發山東錢鴻猷嚴慈壽均着分發河南程鴻遇商衍鎏蘇錫爵梁文燦劉于禮陳景虞曹振常均着分發江蘇彭家騏着分發安徽倉爾楨張樹森均着分發江西馮斅典梁聯芳均着分發浙江舒正曦着分發湖北交各該省長酌量任用此令 
　　又令内務總長錢能訓呈准山西兼省長閻錫山電稱政務廳長賈景德懇請辭職賈景德准免本職此令　　又令任命楊兆泰爲山西政務廳廳長此令 
[專電]  
　　北京電學生善後事已由聯合會推出代表與敎部所派代表協議如政府對學生要求能表示讓步卽可解决未上課前仍分組出演（九日下午三鐘） 
　　北京電北京總商會呈請罷斥曹章陸語極激切各商董於政府與學生間願執調人昨見聯會代表已一度接洽（九日下午三鐘） 
　　北京電政府因罷市風潮擬頒 
明令勸慰商界（九日下午三鐘） 
　　北京電徐已商明曹陸俟學潮平後准其辭呈再上卽予免職（九日下午三鐘）　　北京電學生答謝慰勞仍要求六欵政府對敎職員三項允予滿意答復（九日下午五鐘） 
　　北京電三日中各處商學公私團體致政府電共八十餘件通由院直接間接分復（九日下午五鐘） 
　　北京電免陸宗輿令以周家彦繼卽下免曹汝霖以曾毓雋代須十一日曹假滿後方下汪大燮出使日本已與接洽倘願就卽免章宗祥職令同時下（九日下午七鐘） 
　　北京電陸昨赴府堅請辭職現已摒當一切擬離京（九日下午五鐘） 
　　北京電徐聞寗滬罷市除命楊晟回任外又派賈德懋馳往調查徐語人如商學界再不相諒亦惟引咎告退聽國會另舉（九日下午三鐘） 
　　北京電盧電請准三人去職京商會安迪生等見錢亦主張前說免京市波累（九日下午五鐘） 
　　北京電外部請日使撤退來華軍艦旅華日人我國妥爲保護（九日下午五鐘） 
 
 
 

Page 4

 
 
　　北京電協商國准將庚子賠欵退還但用途規定振興實業擴充敎育（九日下午三鐘） 
　　北京電庫倫獨立說不確惟形勢十分緊迫（九日下午三鐘） 
　　北京電政府議收撫烏梁海辦法電命楊增新照行（九日下午五鐘） 
　　北京電外部答復公使團外商因中國内亂所受直接損失允賠仍開清單叙事實間接損失不認賠（九日下午五鐘） 
　　北京電蘇鄂魯黑熱察各省區均有復陸陳電贊成尅日進行（九日下午五鐘） 
　　香港電湘省各司令聯電廣州請復開和議軍政府答稱宜請北京促代表回滬開議（九日下午二鐘） 
　　香港電兩院議長七日通電請聯電警告陸徵祥勿簽和約（九日下午二鐘） 
　　香港電廣州學界决議不停課惟繼續提倡國貨（九日下午二鐘） 
[各通信社電]  
　　威海衛電此間工人因抵制日貨之故不允爲日船搬運鹽包（六日）字林報 
　　北京電各督軍受徐世昌意旨將各電陸榮廷贊成促進和議 
　　北京電昨電熊克武請維持西藏防務中央卽日派員前往襄理 
　　北京電某要人云各界要求除罷免曹汝霖陸宗輿外其餘各事皆易辦到因曹陸關係外交之故昨得王占元李純雷即擬以此意答復 
　　北京電新國會延長兩月安福派人云此即爲維持新國會意（以上八日） 
　　廣州電三議長儉（二十）日訪岑總裁接談甚洽定六月二日開衆議院常會通過軍府提交公債案 
　　廣州電此間見譚浩明吳佩孚等自衡州所發促和通電銜名内有稱大總統字樣並無驚疑深信必係事前僅以電旨相商未及銜名故有此失（以上六日） 
以上平和通訊社電 
　　北京電吉省長電告長春酒館韓民與軍警衝突日領藉口毆傷日警已據理拒復（八日） 
　　北京電關稅案有改用銀元說 
　　北京電外部向日使交涉請飭退來華軍艦以免誤會 
　　北京電電恢復文官考試擬提前八月實行 
　　北京電鹽餘欵銀行團允二十前撥付 
　　北京電二萬萬元公債暫難發行 
　　北京電朱桂莘允俟確有開議希望再南下 
（以上九日）以上中華通信社電 
　　北京電北方各督一致通電表示贊成陸榮廷等艶（二十九日）電之主張 
　　北京電總稅司函覆財部承允提撥五月份關餘備用 
　　北京電催許世英迅赴南洋兼賑恤爪哇地震被難之華僑（以上八日） 
　　北京電軍警會議嗣後學生講演决不士涉惟不讓人民聽講 
　　北京電胡仁源辭大學校長不就錢勸勉爲其難　　北京電金融機關受滬上罷市影響頓形呆滯吳警監商京商會維持允保持六五票價 
　　北京電戚揚辭職有丁乃揚長贛說（以上九日） 
　　南京電楊晟今晚過寗旋滬（八日） 
　　香港電聞莫督不承認艶電署名將通電聲明（九日）以上中孚通通訊社電 
[路透電]  
　　三十一日巴黎電中國國際媾和會社頃在巴黎開會聲明中國僅能以下列之决議案爲條件簽定和約和會中國代表團苟非能保留關於膠州山東問題各條欵則未便簽定和約 
　　二日聖折滿電今晚奥國總代表任納氏携奥國媾和條件赴奥 
　　二十九日凡爾塞電德代表藍超聞德國答案原文業已電達美國報界即電致柏林提出抗議兹接柏林覆電謂有誤會藍超當即知照招待德代表團之亨利大佐繳出德國答案之第一部份謂次日再交其餘答案 
　　二十九日凡爾塞電德代表吉勃資氏與藍資保氏偕代表團秘書二十二人已於今晚赴柏林 
　　三十一日巴黎電和會消息靈通各界豫料和約於六月三十日以前不致簽定 
　　三十一日巴黎電法國財政專家洛歇爾氏審查德國財政答案後報告和會謂全不能承認 
　　三十一日巴黎電巴黎聞君士坦丁統一進步黨近得過激黨委員之輔助今又得勢消息人心殊爲不靜 
　　三十一日倫敦電美國海軍飛機第四號飛抵倫敦時英皇曾致賀駐英美國大使 
　　三十一日丹京電巴伐里亞郝夫滿氏内閣業已辭職以便依據更廣大之基礎組織新内閣 
　　三十日亞姆斯特丹電德前皇太子在亞末斯福特會晤德前后後已回至維林琴 
　　二十八日瑞典京城電俄羅斯與斯坎狄那維亞通訊社得瑞士京城來電謂德人與俄國過激黨現在談判中著名社會黨巴福斯氏介紹此人現寓於瑞士並與匈牙利過激黨接洽以便一致行動德俄勞農政府間締約一事巳交巴福斯辦理現因此人與德國施特滿氏藍超氏與俄國特羅斯基氏皆有密切之關係也傳佈過激主義於歐洲各國之大計畫刻在籌議中豫料德國未必肯簽和約聞巴福斯擬完全廢棄恐慌主義以此爲俄德協約之基礎按巴福斯乃德國各大社會報之股束 
[公電]  
　　烟臺學生團來電上海青年會學生聯合會鈞鑒時急勢迫不勝憤捐大局危險禍懸眉睫同人被拘誓必救援扶國靖民願共患難烟臺毓璜項學生救國促進團 
　　郴州學生團來電各省議會敎育會商會各團體各報館均鑒青島交涉失敗日人益肆狡離國家存亡千鈞一髮凡有血氣靡不切齒痛恨爰於陽日在郴州文廟聯合各界開國民大會到者五千餘人羣情憤激誓死不用日貨以爲抵制務望一致進行堅持到底絶其來源國家幸甚郴州學生救國團及抵制日貨會崔廷彦等叩印 
　　辰州國民大會通電青島本我故物應直由德收回以固領土乃日人間接攘奪和會抑弱徇强以我協約之資格結引割地之惡果公理安在國權淪亡如果簽字行見四年之二十一條七年之軍事密約繼續有效亡國滅種禍在眉睫以五千年之祖業供其鯨吞我四百兆之同胞任人牛馬萬刧不復言之痛心與其學韓人之死後求生何如效比國之生前拚死主權所在萬難放棄我國民一息尚存誓死否認伏祈諸公聯電巴黎和會仍根據和議原則主持正義並切電我國全權委員始終堅持萬勿簽字如無挽救之方不妨退出和會人心不死國命可蘇即令佔領於目前猶可收回於日後曹章諸賊手訂條件與國爲仇禦外侮必先鋤内奸請一致主張嚴懲以謝天下京津學生義憤所激至越常軌事爲愛國起見還望略迹原心曲事奬慰大勢急迫一髮千鈞臨電泣血諸希鑒諒國民大會辰州事務所曁千二百萬國民同叩印 
要聞一 
[北京通信一士（八日發）]  
恐怖潛伏之都城 
　　從前政府號令不能行於各省猶能行於國門以内今則并此一步亦已受無形之制限然非他人能加以制限也實政府自制限之方其嚴令軍警逮捕演講之學生政府原納段芝貴之建議以爲學生大都色厲内荏百十人就逮餘千萬人自然瓦解不意一組被捕一組繼之三四兩日捕至千人以上臨時特闢之拘留所如法科大學理科大學醫學館等處已有人滿之患其餘衆之被拘留被禁於步軍統領衙署及警廳内者尚不在此數也昨日（五日）各校學生集至六千餘人陸續至警察廳門前舉行演講警察向前干涉則自請拘留隨行並有大車上載臥具及飲會等物聲稱任爾送往何處即往何處决不反抗警察總監吳炳湘無可如何自出勸慰令各散歸然一組方去一組復來吳已唇焦舌敝朿手無策東海召段芝貴入府詢問更有何策段亦無詞可對不意霹靂一聲上海罷市天津行將繼之之警電驟然傳到東海至此始恍然悟武裝鎭壓之非計一面迅下更換敎長之令一面由錢幹丞借委託各校校長禁止學生演講之說實行撤兵於是自北河沿至馬神廟周圍二里許地方列帳設守殺氣飛騰者霎時間仍爲清净土然學生以此開放既爲有條件之開放而其最初目的依然未達故相誓不出臨時拘留所一步以免續行被逮並自設譏察有欲出入法科等處者皆非預向領取出入證不可故此次風潮猶不能僅以撤兵了也 
　　前日（四日）夜深時東城一帶曾下臨時戒嚴令斷絶交通事緣有基督敎徒約五六百人忽然携帶樂器在法科大學前大聲吹奏以示敬愛被捕學生之意校内被拘之學生亦即大聲以歡迎之附近居民於睡夢中陡聞震天徹地之聲浪不知何事齊起窺探張皇萬狀警察雖知其故唯恐宵深月黑有意外之變臨時特别戒嚴令於是下矣昨日（六日）午後平順西直德順三門忽各關閉事緣清華學校之學生欲整隊入京爲京中學生後盾警廳聞耗趕速會同步軍統領調大隊軍警趕往嚴守猶恐不能阻攔遂將城門緊閉清華學校之學生既叩關不開則搭京綏車逕抵前門甫下車軍警已露刃而待且有馬隊四圍馳驟有兩西女士適經此見狀恐傷學生命力向勸阻學生始届快歸甚矣哉軍警之威力誠可謂無上之威力矣然東海猶慮其單特飛檄南苑調兩營到京分紥於天安門一帶文治家之慮周藻密於是可見一斑 
　　都中商界對外所受之刺激不爲不深且政府無端又向追索辛亥冬間救濟市面恐慌之夙欠商界則以革命前後之損失宜由政府賠償亦向追索方在相持不下自聞學生驟遭虐待即議罷市以爲學生之聲援所以未即實行者緣天津亦議罷而未罷遂暫主愼重天津罷市所以未成緣昨日（五日）天津商學兩界齊集於南開地方欲先舉行游行大會警察力阻不散省長曹銳遂派代表往徵意見兩界亦舉臨時代表向之要求一演講二游行此屬於臨時者又一力爭青島問題二懲辦國賊三還復北京學生之自由此屬於事後者省長代表其初猶有難色兩界代表謂必不許即以商人罷市繼學生罷課之後省長代表始勉允由省長賃屋聽兩界在内演講並派警隨時保護北京學生之被拘留者亦由省長電請政府立時開釋其他各條尚須從長計議兩界聞此亦即轉圜然京津間雖未罷市中交兩行之天津票向時價值等於現洋者昨日都中已發生擠兌之風潮今日（六日）每元又較現洋低減銅子兩枚設因之釀成金融上之恐慌則都中即不罷市亦將與罷市同病政府能力軍警伎倆至此番事故俱巳露骨設有他虞不知都中秩序將恃誰何維持之矣前日聽衆被捕者之中有兩人原在青年會附設英文館中畢業警廳詢非現在各學校之學生竟施以笞刑兩人不服將邀律師向檢廳起訴此雖與學生團之事無關然聽講不爲犯罪即犯罪刑律亦無笞責之條京中政治界之蕩無法紀於此可見故亦不可以不記 
[北京通信（桂生）八日發]  
五六兩日後之學潮經過 
　　五六兩日以來軍警等之對待學生講演團皆持旁觀態度不再加以干涉學生之分途講演者視前數日益加奮發市民來聽亦得相當自由不復受軍警之驅逐與鞭仆之痛苦矣惟被拘在大學法科之一千餘學生尚未恢復其自由軍警雖全撤去已脫離武力監視之下然學生等無一人出此臨時拘留所者政府對之他無所聞惟五日任一傅毓棻爲敎育次長六日任一胡仁源爲大學校長以爲得此兩大敎育家出任艱鉅則此次迷天捲地之學界風潮不難指日平息雖然事勢易發而難收民氣既動而難靜將來影響所及結果如何誠非今日所能逆料兹將各方情形分述如下 
　　（一）政府方面政府中人原主張以强力干涉及四日捕學生過多徐東海始以電話告戒軍警當局勿再捕人四日晚有錢總理等在其私宅會議結果不過換一袁希濤其他并無辦法段芝貴係向主張强力論者今亦軟化六日曹汝霖所居之園城車馬盈門想係亦開關於時局之會議至新任敎育次長傅毓棻六日早到部視事照例傳見部中司員傅氏對衆開口即曰兄弟并非敎育次長不過政府相强而來與政府及學界間作調人部員某君問云然則次長亦有調停之法乎傅云兄弟前在學部時舊同事者尚多舊同事諸君定能爲我帮忙聞者無不怫然羣以傅氏止須舊同事帮忙不須新同事帮忙也旋有新聞記者多人來謁問其對於調停辦法傅云辦法有二（一）請政府容納敎育部之意見（二）請政府許敎育部與軍警有接洽之機會且曰兄弟爲銓叙局之參事如此間事辦不下來决不欲尸位濫竿云云傅氏調停辦法之第一步即派部員與學界先行疏通意見六日下午二時部派代表四人到大學法科學生則由中學以上聯合會公舉代表三人以與部員交涉其交涉之意見亦先由聯合會决定即使議妥亦須先報告聯合會得全體認可後始有效力者也部派代表與學生交涉所持口調略謂諸生連日辛苦今聚多人在校亦實無益能早出校免再受苦如有其他意見有妨向部陳明部中自可代爲轉達政府請其酌辦學生等始終堅持須質問被捕理由此質問如無滿意之答復其他即無可議故談判至六時毫無結果而散 
　　（二）學生方面記者偕友人同到文理法科慰問學生并欲調查先到文科寂然無人惟一站崗警兵立於門外而已入校登樓遇熟識之某君告余欲參觀法理兩科此時不易必須有人介紹得其許可諸君欲往吾須先以人爲介姑請稍待未幾某君所請之介紹人某某兩君由理科來偕同先到理科及第一重門見有武裝擎槍之學生八名在此守備先由介紹人向守備之學生等述明來意并參觀之姓名始準放行至第二重門時亦然蓋軍警撤退後學生自組織警備隊維持校中秩序其中并設交際部庶務部幹事部分司各事故能有條不紊所經校内各處見學生等或踢球或作其他遊戲至接待室有辦事人在焉記者先致慰問之詞然後略及現時情形據云校中被捕者計一百三十九人爲北京大學法文專修館清華學校第四中學山東中學五校生初被捕時飽受種種苛待即飲食亦不可今則由中學以上聯合會供給飲食刻正與警廳交涉以學生等既爲囚犯應由警廳供給一切詢以與部派代表交涉諸君意見如何則答以一切由聯合會主持此時尚應力守秘密不便宣洩談至此遂退出而往法科及門所見光景亦如理科入校至交際室此時部派代表正與學生接談記者等遂入别室與學生某君問答據云校内學生共有八百二十七人爲匯文北京大學清華北京師範國立農業財政商業北京工業中國大學畿輔中學國立法政高等師範高等師範所屬中學山東中學法文專修崇文中學第一中學民國大學甲種商業俄文專修二十校生又據學生某君言此次風潮肇端於學生在東安市場提倡國貨有某巡警上前干涉學生與辯謂外國苦學生多以暇時販賣雜物博取微利以資學費今我提倡國貨又非博利者所可比汝安得無理干涉巡警答云吾等奉長官命汝是中國學生非外國學生即不許賣國貨三日學生在市場左近講演持有五色國旗巡警奪去撕碎以足踐之學生大怒謂我等講演是否犯法别一問題汝等同爲中國人應珍重中國旗何得如此無禮巡警無詞可答但云我等同到警局即東城左一區區中即用電話報告當局謂學生在外間有不穩之行爲故當局即下嚴令逮捕此三日最初之實在情形也逮捕解至大學法科軍警二人夾學生一人如待囚犯行步稍遲即以槍桿鞭仆行速亦逢其怒及到法科早有大帮軍警滿布其中將學生數百人閉於大禮堂又恐學生私逃乃將大禮堂之各窗門鎖閉不許交頭接耳說話今當酷署之時使數百人同處一堂且又閉窗不通空氣其苦可知况學生中有十餘人受傷彼等亦皆置之不理再三交涉始得巡警打電話請示總廳將受傷最重者二人抬往醫院是晚各人僅得食鬻一餐次日同學被捕來者愈多食愈不給與巡警交涉巡警則推憲兵與憲兵交涉憲兵又推警備總司令處無一人肯負責任交涉結果乃由同學湊集微欵購米交由廚房作鬻充饑各同學由外送衣被食物來校一概禁止至各食物則須送交警廳查騐謂恐其中藏有毒物也故三日送來之物四日晚始能收到四日晚送來之物五日晚方能收到種種行動不能自由實難盡述此數日來之實在情形也（三）其他方面聞胡仁源被命後即往訪胡適之徵其意見蓋以胡適之君在學界頗能活動之人也胡適之君勸其勿就仁源不能聽故今日大學校全體開會表示拒絶之意又六日中學以上敎職員聯合會議决三條辦法（一）請恢復學生日由（二）請恢復各學校原狀（三）請一律取消關於學界之大總統令并定今日派代表八人往見錢總理請願云 
[京校長請維持敎育之呈文]  
　　北京各校敎職員聯合會前晚在高等師範學校開會决議全體取一致行動在此敎育界異常危迫之時應力任艱難切勿辭職各校長中如醫法二校校長有離京之說應一律促之回京又决議對於政府希望三條件繕具呈文公推八代表於昨日面遞於府院及敎育部昨日上午十時各校敎職員代表賚呈文先至敎育部求見傅次長適逢國務會議之期傅亦出席待至下午二時始獲接見除遞呈文外尚有所申述希望敎育部率同敎育界與政府辦交涉並希望轉告政府以學生之眞目的勿徒事敷衍聞傅次長頗表示誠懇容納之意並謂可說者必說到可辦者必辦到在職權範圍以内者無不勉力爲之否則寗掛冠而去敎職員聯合會呈文如下呈爲敎育日危請亟維持事竊自五月四日以後初有北京大學校長蔡元培等相繼辭職之舉繼有北京中學以上各校罷課之事近又演成軍警圍佔學校拘留學生之變罷課則由男學而及女學自京師以至京外風波滿於前路甈臲甚於危巢本會既嘗一再陳白於國務總理請其轉陳當蒙鑒納兹觀事變心危未已敢告之情欲默彌難竊謂五月四日之事各校學生以外交勢迫愛國心殷激於滔天之憤致涉過舉之嫌而事變輾轉影響日大尸市之禍將欲復形捲堂之文幾於再見遂使敎育基礎頓慮動摇學生負笈萬里志慕成才璧之植木甯欲自摧今乃殉其志而不顧者蓋猶子弟見人之將毁共家則必攘臂先助其父兄以禦侮矣若政府鑒其粹然同禦外侮之心而非有所懷挾之意於其所希求者有以塞其情而平其氣則所以慰其心者即所以督其學政府之表示既明將見朝出之令不待至夕而從莘莘之徒還安於學學校現狀即可維持假使長此不圖危機日出飄颻之勢未悉何如敎育前途不寒而慄此本會請求政府有確當安慰學生之表示者一也警備令之布曾由國務總理宣示於各校校長非爲學生而設然圍佔大學拘捕學生既以學生首當其衝雖政府有治安之責小懲大戒具有苦衷而天下已不能見諒政府亦難於自辯在異時因緣他故自有張弛之必要在今日敎育阽危轉成紛擾之嫌疑存之而學生之擬議以爲備已去之則政府之表示彌可顯明此本會請求政府撤消動摇敎育基礎之嫌疑者又一也敎育基礎既免動摇之慮似宜卽行切實挽留蔡元培以次各校校長令其整理舊緒恢復原狀此本會請求政府恢復敎育之原狀者又一也本會爲北京各校職敎員暫時集合維持敎育本無責任之可言徒有良心之義務似此三端宜若可爲解决今日敎育危機之相當辦法用敢備文呈請鑒察急予施行不勝迫切待命之至謹呈 
 
 
 

Page 5

 
 
   
 
 

Page 6

 
 
   
 
 

Page 7

 
 
要聞二 
[北京被捕學生出所前别報]  
　　國民公報云學生講演隊仍積極進行昨日上午出發者二千人沿途講演聽者甚衆均現一種莊嚴肅穆之氣概故秩序無處不佳各處商店爭爲搬運棹椅以作講台並有數處演者聽者均痛哭失聲軍警亦因之墮涙被捕之學生因無故受軍警侮辱對於共和精神甚有妨害故决定先將法律手續了清且得有確實保障以後然後出所政府方面現正望其早出以平衆憤六日敎育部曾派代表四人前往慰勞交涉不得要領七日下午府院方面特派參議曾彝進偕敎育部專門普通兩司長前往道歉並交涉出所事宜由學生代表接見曾氏當謂政府對於諸君此次之愛國舉動處置失宜無可諱言今日特命余等代表政府對諸君道歉願諸君回校休養又諸君在此嚴守秩序有完美之組織足徵諸君程度極高斯實敎育之效果余等甚爲欣慰云云學生等謂政府對於學生是否採取緩和態度不成問題學生等既抱犧牲决心苟能得良心之所安任政府如何處治均可但望政府顧全全國民氣保全共和精神云云曾氏反覆陳說學生始終堅持最後曾氏等參觀各校組織秩然有序辦事上復靈敏不禁讚嘆臨行時嘅然曰諸君此等能力我良心上祗有佩服二字而已遂興辭而出曾等去後被拘之學生開臨時聯合會以爲政府對待學生毫無誠意或以武力脅或以小惠誘欲示誠意須自罷免曹章陸始曹章陸不予罷免决不甘休議决現仍暫不出拘所以示要求罷免曹章陸之决心 
　　中美通信社云京師學生因販賣國貨游行演講而被拘者數在一千以上其拘囚地點除大學法科及理科而外尚有警察廳與步軍統領衙門唯後二處拘囚之人數合計僅十餘人前二處在拘之學生組織極其完善每校舉出代表二人組織被拘學生聯合會另設幹事部聯合會所議决者内部由幹事部執行外部供全體學生聯合會之參考一切起居息作皆有定時秩序整然監守之軍警私相語以爲軍營中之齊肅亦不過是自五日午後六時許軍警全體撤退後被拘之學生特組巡邏隊隊員凡一百七十八人以補軍警之缺大學理科以在拘之清華義勇軍監門又兩處各設接待所凡同學及外賓來會見者均在接待所談話該學生等以政府無故撤退軍警有似兒戲爲尊重國家法律及學生人格起見未得圓滿之結果决不出拘留地並聞該學生等且派代表與軍警交涉要求供給飲食學生自恢復演講以來被軍警毆傷者日有數人查有方敦元（法文專修科）聶肇靈（高工）陳崢宇（高工）黄松梁（北大）彭世昌（高工）等業由檢察廳及同仁醫院騐明確係打傷同仁醫院西人已出具證書聞學生將依法提起訴訟女子師範校長方還當女界齊集天安門時即以電話通知警廳請其加意干涉及女生歸校又加威嚇不令入校由敎員力面出爲調停方由各家長率領歸家聞該校學生領回者已過半數所餘者皆外省學生方還復歸罪於該校國文科某某二敎授聞已於昨日令其出校北京中等以上學生聯合會六月六日致各省通電云各省省議會敎育會商會農會工會各學校各報館鑒肴豪兩日共計捕去講演學生七百餘人歌日出發講演者共計五千餘人政府未施逮捕僅以軍警四驅聽衆歌日午後防守被拘學生之軍警忽然全數撤去然政府雖自爲兒戲而學生等無端被拘决不能自行散去致陷逃法之咎故被拘者仍在北京大學法理兩科保持拘留時原狀以俟正當解决惟此次軍警蹂躪敎育破壞司法侵犯人權蔑棄人道種種不法行爲皆政府縱使之武人之跋扈日恣國家之運命自蹙長此優容何以有國學生等一面質問政府有以處置軍警一面仍亟籌應付國仇國賊之道謹此述聞昨日（六日）午後六時半西單牌樓旁邊有新華商業專門學校學生約十餘人一人手持白旗上書新華商業學校講演第五團又一人手持五色國旗中有一人面黧黑身材適中年約二十六七着玄青紗馬褂藍竹布長衫立一椅上操南音演說青島問題與中國存亡關係慷慨激昻環而聽者二百餘人皆拍手喝采警察約四五人從旁觀聽毫不干涉而單牌樓旁有右翼步軍約十人執槍木立亦未擾及學生與聽演之人由此觀之較前日二日藉口維持秩序亡捕學生者略有改良氣象未知政府果能覺悟否耳 
　　北京中等以上全體學生昨致警察總廳函云學生等激於愛國之忱恢復露天講演意在喚醒一般國民咸知以國家爲重既無悖於法律亦無妨於政府尤未嘗有與貴廳爲難之處貴廳於政府指揮之下在維持治安範圍之内行使職權彼此同爲國家各行其是學生等實深欣佩但有少數警官每逞其蠻横手段痛毆學生侮辱國旗夫痛毆學生不過學生等身受其苦猶無大妨而侮辱國旗則爲國家體面所繫罪無可恕彼外人之有辱及國旗者國外則由駐外公使抗議成爲國際交涉國内則由警察直接處辦此爲各國通例國家與國民之視國旗何等莊嚴重要乃我堂堂之警官不恤奪之撕之足蹴而泥汚之京師首善之區各國觀瞻所注騰笑外人自侮而人侮之則國家之人格何存體統何在此等事實各區皆數見不鮮如内右三區因侮辱國旗之結界而向高等法文專修館學生掛紅賠禮即其證據之一内右一區某警官當撕裂國旗時北京大學講演團學生向之詰問彼竟答曰我是外國人時有西人三四皆對之掩口而笑尤爲難堪貴廳爲國家之護衞機關又爲全國警廳之表率而警官之行動如此失體將何以得國人與僑民之信用特此嚴重函陳請對於侮奪國旗之警官施以懲處以儆效尤貴廳之榮譽幸甚國家之體面幸甚北京中等以上學校全體學生謹啓 
[胡仁源長大學問題]  
敎員學生一致反對 
　　昨日（七日）午後一時北京大學敎職員在文科大學樓上開全體緊急大會到者二百餘人公推黄右昌爲主席首報告數日以來學生被拘情形衆以當學生被拘之中而法科學長王建祖不負責任躱在家中且有與政府通氣膜視學生之事情實爲學界之恥應予以懲戒乃由多人動議謂函請王氏出席以備質問若逾時不到即宣告驅出學界主席付表决全場一致通過第二案爲新任北京大學校長胡仁源事某君起言此事絶對不可承認（第一）爲敎職員自身看去前次大會决定挽留蔡校長現蔡校長未曾辭職何以政府必迫之使去政府既迫其去何以敎職員今日便無所表示似此出爾反爾不特有受人運動之嫌且於人格有缺（第二）爲胡仁源本身看去有奪蔡地位之嫌學界風潮未已胡自問此來亦無把握則爲其個人名譽計亦不宜於此事接手（第三）昨日各校敎職員聯合會已有要求政府回復五月四日以前敎育界情形之决議是蔡校長當然復職若吾儕此時承認新校長是與該决議抵觸此外尚有數人演說極爲激烈後經主席付表决全體一致贊成不承認胡仁源爲北京大學校長並由大會用公函告知以示决心兩案决定後復有某君提議謂現温學長已辭職王學長已逐新校長已拒而舊校長未來似宜有一對外機關以爲維持之計全體贊成以評議會敎授會之聯合會選舉一人暫代校務一面要求政府催蔡校長即來一致通過時適康心孚馬彝初二君自敎育部回校到會報告言昨日敎職員聯合會决議各節今早由寳忠等會同各校代表八人赴敎育部請願適傅次長在國務會議未回候至下午二時始見面傅次長言政府已派曾彝進來法科與學生道歉但學生方面尚要求軍事機關亦須派一代表來校向學生正式謝罪而當局殊有難色鄙人此來欲以肺腑向敎育界作調人如果不能辦到亦只有一去而已到那時並非敎育問題乃國家問題也至各校校長一律不宜辭職蔡校長尤宜挽留鄙人極願向政府說去云云寳忠等當卽與語連日軍警非法蹂躪情形渠亦深咎當局措置之非是且言此後尚欲與大家共商辦法云云寳忠等復言學生目的未達終難平憤政府何惜三五私人忍陷國家於不顧渠言此種問題權力不在敎育部亦恐當今當局都不敢擔當責任但亦可向政府竭力代達耳寳忠等現甫由部歸來適當開會故來報告時已五鐘各員要求將本日議决各事即日實行遂推定數人執行即散會 
　　北京大學學生方面亦於前晚（六日）開學生大會對於政府任命胡仁源爲該校校長一致反對其理由如下（一）蔡校長雖曾呈請辭職但政府已下命令慰留且蔡自杭來電并無决不回校之表示（二）大學校務既有工科學長温宗禹代理則同時不能有二代理者出現其議决之辦法如下（一）舉代表謁胡勸其萬勿來校（二）上書總統請收回成命（三）發佈宣言書昨早大學舉出代表陳王等四人訪胡當即接見代表等乃述來意勸其萬勿赴任否亦恕不接待胡聞之曰政府命予長大學事前余並不知又曰余雖暫至大學但於蔡先生將來復職并無妨碍余以温學長雖代理校務但不負責任致大學有岌岌危亡之勢余來正欲設法維持云云是其長大學之志已决聞學生方面又議决於明日再勸告一次非達到反對之目的不止兹錄該校學生上政府呈文如左呈爲懇請收成命事六月六日明今以胡仁源署理北京大學校長學生等奉讀之餘不勝駭異查北京大學校長蔡元培以五四運動發生引咎辭職旋奉指令挽留蔡校長即有覆電允回原職國務院敎育部及各方團體私人更曾疊電敦促回校學生等亦嘗屢以此呼籲於政府之前全國之挽留蔡校長者如此之眞且切也而蔡校長二次來電亦僅云臥病故鄕未能北上其非决然堅辭顯而易見彼既未再次辭職政府亦無罷免明文胡仁源署理大學校長之令果何所據且政府固嘗挽留蔡校長矣蔡校長雖去尚有工科學長温宗禹代理校務並未僨事今忽有命人署理之令是明拒蔡校長之來也似此反覆無常政府之信用何在又查胡仁源學問信望均不稱爲大學校長於前校長何燏時任内被任爲工科學長已屬非分嗣何前校長以風潮去職彼得乘機署理大學校長在職六年對於校務一以敷衍爲事毫無建樹加之秉性愚闇易爲小人所弄校况窳敗益不可問所以民國口年至民國六年之間大學校風沈寂如死皆彼辦理不善有以致之蔡校長既來始加意整頓咸與維新昕夕籌畫不遺餘力三年以來成績卓著聲施爛然學生等之私意實世人之公言也今政府乃欲以蔡校長慘淡經營規模粗具之大學委諸敷衍從事秉性愚闇之胡仁源之手俾敎育界方茁之芽頓就枯萎啓國家前途之黑暗誰尸其咎無以對蔡校長且不計抑將何以對國人學生等切膚之痛於此尤所難堪故爲自身學問計爲敎育前途國家前途計决不敢妄從明令聽其蟊賊大學戕害國本爲此懇請撤銷以胡仁源署理北京大學校長之令並請即促蔡校長早日回校視事以竟其功敎育前途幸甚國家幸甚是否有發伏祈訓示祇遵 
[中央公園國民大會紀]  
　　昨日（七日）下午三時北京中央公園開國民大會先有數隊人在園中散布種種傳單有（國民大會宣言書）有（國民大會對於青島問題之傷心語）有（留東學生宣言書）三時許來者益衆三時半忽有數人手執（國民大會）布旗大呼（在社稷壇内開國民大會）羣衆聞聲咸奔至壇内頃刻之間聚二千餘人壇上十餘人手執（懲辦賣國賊）（提倡國貨）（和約不簽字）（取消二十一欵密約）（退還濟順高徐兩路墊欵）（維持敎育）（速請政府要求取消七名留學生徒刑）等等大旗由朱鴻賓君主席宣布開會宗旨略謂五月七日吾輩欲開國民大會而不成適於一月之後六月七日仍在中央公園得開大會是皆我國人堅忍不拔之精神有以使之也外交問題尚非絶無希望我國民苟有决心可信其必可挽回學生被拘理宜援助今日時間短促吾輩應先裝提議事項付諸表决贊成者請舉帽爲證言畢即列舉六項（一）和約不簽字（二）取消二十一欵密約（三）退還濟順高徐兩路墊欵（四）懲辦國賊（五）提倡國貨（六）維持敎育每舉一項聲響甫完大衆一齊脫帽言至第四項時羣衆大呼非口不可）者三遍有　跳躍大呼（贊成）者再鼓掌聲震天地旁有一老人欷歔泣下大呼（不辦到這個地步中國不會好的）臨時有人提議請政府與日本交涉取消七名留學生徒刑衆呼贊成又有人提議不購買某國機關報及與該報同調之報衆呼有購讀此種報紙者非中華民國國民又有人提議政府如以武力壓迫代表民意之報紙國人宜爲有實力的後盾衆咸大呼誓爲後盾議案全體通過之後有梁君秋水登台演說略謂提倡國貨須有堅忍精神勿貽五分鑛熱心之譏外交問題不怕不能挽回只怕無毅力云云有陳百朋者（貴州人）痛哭流涕竟至人事不省羣衆咸爲感動有數位女人亦爲之泣下相斷有各界代表演說慷慨悲歌聞者咸爲扼腕最後陳君百朋由兩人扶出台前勉强演說數語至六時許大衆三呼中華民國萬歲始散會是日羣衆在烈日之下立聽數小時至六時前後愈聚愈衆壇中幾無立錐之地昨日之會軍警在場監視舉動頗爲文明 
[國務院主張簽約之敬電]  
　　吾國提出歐會之膠澳問題完全失敗毫無轉旋餘地政府前已電令陸徵祥等相機辦理如至必不得已時即可實行簽字惟對於外間仍以保留爲言故此項問題直可謂早已解决矣觀上月二十四日國務院發出之電即可明瞭其文曰議和草約事最後主張大體簽字於膠澳問題特别聲明保留詳情已見諫電兹又准專使等專電稱保留一層雖經在會聲明而簽約時能否辦到殊無把握倘難如願是否决計不簽時期日迫請速裁定並准迭次電稱日本所允交還青島及早撤兵曁不侵犯開放門戸主義各節迭經在會切實聲明英法當局均擔保裝來决無變更英外交總長並已來函聲明日本將膠澳連同完全主權交還中國一層係實云云又准駐日莊代辦來電稱内田外部聲明日本對於山東問題當然恪守公法將山東半島及完全主權付還中國中國因參戰所得之有利條件如賠欵之停付關稅之增加莫不極力協助各等語政府熟籌利害草約簽字不難拒絶後對日各約依然存在一切義務仍不能有所解除或減輕是日本之主張不能推翻而於其餘各項先自明示放棄殊爲失算且與協商各國邦交及國際地位均有妨碍同時駐義王使亦來電痛陳利害略謂我不簽字於日德間應有之效力毫不變更日人於條約所得權利仍可繼續完全享受即於三國會議所允交還各事均可因此變計故不但對德問題有國際聯合會之關係不能不簽字即關膠澳各欵是否利於保留頗待斟酌等語既有以上情形經熟思審處第一步自應力主保留以俟後圖如保留實難辦到祇能簽字當經徵詢兩院議長及前段總理意見亦屬相同因時期促迫已於昨日電復陸專使查照此次青島交涉羣情憤激舉國騷然政府初志本主由歐會直接交還屢經切實提議嗣因義國出會日本於青島問題抗爭甚力歐會將成破裂一變而成今日之局政府如爲曲徇輿論計固不妨拒絶簽字表示决心而國家利害所在即政府職任所在設拒絶簽字後弊害迭見勢必歸咎於主謀之不臧熟權利害再四思維如竟不簽字則嗣後挽救爲難簽字後仍須國會議决元首批准尚不管操縱餘地惟是國際詳情外間慮難周悉淺識者幾以爲一經簽字即同割讓羣潮震盪殆可立見世局艱虞已極非内外協力負責無以度此難關希將此中詳情相機披露並詳晰解釋務期了解此時國家爲重地方秩序自應切實維護京師地面現已嚴飭主管認眞辦理倘各省區有不肖之徒藉端煽惑務希悉力制止用遏亂萌諸公愛國熱誠艱苦不辭定能一致維持統祈藎籌示敎至幸院敬 
[津商會之緊急會議]  
　　天津總商會會長葉蘭芳卞月庭於七日上午九時召集各行商董事開緊急會議到會五十餘人卞月庭報告現在上海罷市影響我津商務停滯共分三端付諸討論（一）上海罷市問題（一）金融問題（一）地面維持問題孫俊卿表示意見王小舟報告申匯仍照常撥收銀根尚可通融彼此討論良久結果致電北京政府并通電全國各省聯合會總商會商會至十一時三刻閉會兹將原電錄下（一）北京大總統國務院鈞鑒滬上因拘捕學生憤而有罷市之舉噩耗傳來市面震驚查上海爲華洋商務總樞全國根本所繫既經摇動胥受影響深恐匯兌不通津埠金融停滯各行貨物多不運裝則影響所及勢必至津埠市面不罷而自罷各業不停而自停危機已現迫切萬分伏乞鈞座院當機立斷俯順輿情挽已失之外交求根本之解决學商兩界自能回復否則稅源既涸國庫空虚大局糜亂不堪設想事急勢迫痛切陳請務乞垂納臨電無任待命之至全國商會聯合會直隸事務所天津總商會陽（二）各省商會聯合會事務所轉總商會商會陽日敝事務所聯銜天津總商會合詞電請中央文同前）等語國亡在即千鈞一髮用特電懇貴會合詞嚴請挽此危局藉收人心臨電無任盼切禱切之至全國商會聯合會直隸事務所天津總商會陽 
[津校被圍續誌]  
　　天津北洋大學自六日被武裝巡警三十名監視後學生出入已不能自由羣情異常憤激是晚八時特開緊急大會决定明日傾校突圍出外演講無論如何必達目的而後已七日午前十時全校學生出發甫至校門一部份即爲巡警所阻但有七八十人仍突圍而出奮力前進巡官丁某情急即鳴笛召集巡警二十人持槍追趕至距西沽數伍之小亭始將學生圍住奪去講演團旗幟是時巡警皆裝刺開機直指學生聲勢洶洶巡官丁某且聲言學生造反一面遣人電告省署速派步兵馬隊來此協助然學生不稍畏縮仍堅執前進相持約二十餘分鐘之久學監王君聞信馳至力勸學生返校謂此輩武人未可理喻諸君在校如服從學校命令應聽鄙人之言請即返校再謀對付之策云云學生知勢難前行遂從學監之言相率返校返校後約半時許步兵馬隊約二三百名陸續開至將大學層層包圍如臨大敵刻下學生行動已失自由即聽差等出入亦嚴受盤詰不意人文薈萃之府一變而爲狴犴之地校中警鐘連擊開急緊大會二次結果如何尚不可知又日昨（六日）官立中學門首亦有警兵多名在上午十一時許有在外住宿學生六七十人欲行入校而警兵不許於是該數十學生皆横臥於道上警兵等對學生云汝等既不回原住地又阻礙交通是何道理學生答曰汝等不許我輩入校是汝等先阻礙交通於我輩何尤警兵無法祗得由電話報告警察廳請示辦法張廳長諭以勿過爲禁止故警兵略示鬆懈而學生等亦即蜂擁而入聞法政學校學生出門時若無本校蓋印執照不能外出即有人到該校訪友亦莫能進内云 
[廣州市民激動後之所聞]  
　　前月三十晚廣州堤岸及惠愛街雙門底等處因提倡振興國貨事致釀風潮聞其開端祗因有人譏諷向賣劣貨之華商爲凉血動物若輩反唇相稽遂生齟齬其中更有急激者參雜其間於是風潮頓形洶湧而告勸者又因有不善調停者遂被衆人毁其貨物當風潮最洶湧時堤岸等處皆有學生裝朿之少年手持白布旗幟内書（諸君請守文明切勿輕舉妄動等字樣）并於人叢中摇手疾呼不可如此俄而軍警亦馳至彈壓秩序立卽復回迨致三十一日各洋貨店爭相標貼（不賣劣貨）等項字樣或書貿易自由切勿暴動貽家國憂）等字亦有露天演說勸人不可打日本人吾人自愛其國不必向其人民洩忿云云番禺八桂中學校各生昨午停課列隊巡行演說并刋散傳單多種勸人貫澈主張堅持到底並謂吾人不可用無禮言語致失我文明國之國際禮儀云云 
　　前晚南關博愛會有日本建築工人五人出外游行適值長堤鬨動之際衆見其操日語沿途笑語遂圍毆之中有二人受傷由警察用肩輿畁往沙面領事署有一人微傷逃去旋乘人力車往沙面有二人爲衆追逐直至海珠戲院前卽跳落水中因其自恃能泅泳故赴水暫避遂得免現聞均臥療於沙面總領事署中均無性命之虞但聞日領對於此事已提出交涉矣昨日日本總領事見莫督軍時先述彼國僑民五人被傷事繼曰本領事今日到來談判並非談判本件之解决何則本件之解决本領事要聽候本國政府之訓令乃有辦法今所言者乃問貴督軍（一）能否確保敝國人民生命財産之安固（二）能否鎭息排貨之舉動莫督先道歉一番乃答曰第一事本督軍可擔保到底第二本督軍可擔任勸戒不艰强制因該事屬於思想上自由及商業上自由則政府莫能爲役也日領又謂學生巡游之際有身穿和服扮作種種無禮形狀者此事政府不應默過時魏邦平在旁莫督顧而問之魏曰杳無其事日領即曰彼之書記官曾親見之事前經函請注意何以不予士涉莫督亦責魏不可放任魏唯唯日領復要求嗣後如有散布張貼傳單當予制止查究以前張貼者當撕去之魏答以後爲力所及者可辦得到以前今難追究不能擔任遂約定加派軍警禁止鬧事而退惟自該晚起各機關早已加派小隊巡邏至昨日則憲兵陸軍警察游擊隊分數十隊巡行各街亦加派武裝警察站崗故連日秩序非常整肅可保無虞又聞前日上午沙面日本僑民開會議請該國總領事拍電回國要求本國速飭現在游弋江浙洋面之艦隊分遣數艘來粤保護商民日領答謂事本可行但本領事以爲此刻尚早待見過莫督軍再定行止聞自見過莫督後該領已决定暫不請派軍艦矣 
[紀杭州罷市詳情]  
　　自上海罷市消息傳到後本省寗波嘉興等屬先後響應省城商界亦卽主張一致行動經官廳極力勸導得暫鎭定詎連日有自稱浙江商界一分子曁自稱議員公啓傳單信函或派人或交郵分别致送其中詞句或諷或嘲可歌可泣以致激動全體本日（九號）上午五時許城站首先發起雙扉緊閉近處一帶如福緣路關王路羊市街金剛寺巷二三橘一帶罷市未幾清和坊城隍牌樓保佑坊三元坊弼敎坊聯橋菜市橋等處亦相繼響應門首俱貼有良心愛國切勿暴動等條恍似隂曆元旦景象并聞江干湖墅亦接踵繼起警廳得報後飛派人員分投馳往勸阻無效立卽轉呈軍民兩長入午即由督署召集軍警長官開緊急會議商定維持秩序辦法加派軍警巡邏彈壓地面極形安靜逾時復由商舖發出通告略云本城各商店因爲表示救國的决心一律罷市這是萬不得已的事體諸君應該嚴守秩序萬萬不可在街上聚衆喧鬧妨礙公安晚上尤宜早早回去免生意外的事情至要至要再一切柴米食料當舖仍舊照常營業居民切勿驚慌特此佈告并聞杭總商會亦定下午開緊急會議昨并有急電致北京電云大總統國務院農商部鈞鑒時事正艱學生本愛國熱忱鼓吹輿論志在救國情殊可憫自經加以拘禁國人同深怨憤致上海曁各埠一律罷市浙省藉上海爲喉舌影響所及全市停頓虞日浙省長官接滬道尹電内有北京學生已放上海商市已開等語函知總會宣布詎料滬電所稱盡屬子虚致羣情愈加憤懣紛紛來會詰責並要求釋放被捕學生懲辦曹章陸等以平公憤而定人心否則潮流所至險象環生力竭維持燎原可懼爲此迫請俯察輿情從民好惡迅釋學生速懲禍首曷勝迫切待命之至浙江杭州總商會會長顧松慶副會長金百順曁全體會董會員同叩庚另一電云北京汪伯老錢幹老孫慕老並王督魯邵伯絅陳仲恕諸鄕先生均鑒學生本愛國熱忱要求懲辦曹章陸等志在衛國情殊可憫自經加以拘禁國人同深怨憤致上海曁各埠一律罷市浙省藉上海爲喉舌影響所及全市停頓維持已苦竭力險象即在目前爲此電乞轉請大總統俯察輿情從民好惡否則防民之口甚於防川燎原可懼務懇鼎力維持顧全桑梓無任切禱並希電復杭州總商會會長副會長顧松慶金百順曁全體會董會員同叩庚 
　　另據杭報消息云上海各處先後罷市此間各商業俱受影響新絲正當上市繭業亟待結束茶葉又值旺銷丁此阻遏受累尤烈連日杭總商會各業麕集會議力持鎭靜辦法無如日復一日上海仍未開市今日午後各業領袖紛蒞商會政務馮廳長警務夏處長錢塘沈道尹杭縣景知事亦先後蒞止會議多時各商董要請軍民兩長急電中央請釋學生懲禍首官廳已允照轉寗波罷市後杭州金融界頓起恐慌銀根奇緊存現漸枯各路匯劃勢將斷絶昨日幾難開市經官商之力勸允於下午在會館會議市情並商准中國銀行先行借撥現欵十五萬元暫資周轉 
[蘇督署之各界大會]  
　　江蘇李督齊省長因商學界罷市罷課風潮日烈深恐有不逞之徒在内煽惑釀成事變昨晨（八日）八時特電約軍警政紳商學各界領袖十時到軍署開談話會（學生代表劉善鄕李慶麐吳厥熙等均未得列席）十時軍警政各機關長官紳商學（校長）各界領袖到六十餘人均齊集軍署西花園會議廳齊省長十一時半始到至十二時李督偕齊省長出席李督首先演說略 
 
 
 

Page 8

 
 
云商學界風潮愈演愈烈以致人心惶惶地面摇動本督軍省長爲軍民長官有維持治安保護地方之責今學界受人鼓動罷課之後復又迫令商界罷市影響所及禍患不堪設想外交失敗乃國際交涉政府正在據理力爭今英美協會對於我國民之失望深表同情决議對英美政府發表意見主張公道友邦人士既仗義發言我國民尤當奮勉努力進行罷課罷市實國民自殺之下策殊非國家之福本督軍爲維持公共治安起見如三日内學界不上課商界不開市即宣布特别戒嚴令如有違背戒嚴令者即依軍法從事齊省長繼言學生風潮初起時以爲學生熱心愛國故諭地方官不得非法干涉乃愈演愈烈如此看來實官廳有以養成之但各校長既爲學生表率應如何設法誘導使其行動納於軌道今釀成罷課罷市風潮實各校長不能辭咎云云商會長蘇岳宗云商界實感學生愛國罷市乃出於自動各業董迭經苦口勸告僉稱非待滬上開市後决不開市無論如何武力壓迫亦决不受其脅制應請我軍民長官寛假時日和平辦理繼省警廳長王桂林演說云學生實受過激黨運動其計劃第一步爲罷課第二步罷市第三步罷工第四步開國民大會宣告無政府社會共産等主義云云金陵大學校長應尚德云學生愛國乃不惜犧牲其寳貴光隂今不特不能蒙官廳原諒苦心且加以過激黨名目無怪連日警察用槍枝刺刀殺傷學生無數我學生將死無噍類矣王廳長辯並無刺傷學生愽事應云均有血跡衫褲及身上傷痕可症王云可令其向法庭起訴嗣第四師範校長仇亮卿演說云鄙人初由日本回國所受刺激更甚我國青年愛國我政府匪特不加以培養使其精神活潑煥發乃必加以壓迫使其頑鈍無用殊非所宜即如此次風潮各校長苦口勸告學生在校均異常聽受約朿豈知一出校受外界刺激即變其態度實爲世界新潮流所趨也我督軍省長具愛護青年熱心應請緩下戒嚴令以免激生他變地方公會陶保晉演說云武力壓迫祇能救濟一時異日反動力必更大似宜從根本上解决請政府罷黜曹章陸以平民憤如聽信一二人言誣學生爲過激黨豈非將我大好青年殘殺可惜繼仇繼恒蘇錫岱葉楚卿均相繼要求軍民兩長勿操之過急免生他變討論結果緩行戒嚴令先由商會長各校長分頭勸導商店及學生三日呈報督軍省長再行核奪四時半散會 
[南京罷市三誌]  
　　今日（八日）爲南京商界罷市之第三日學生被警察武力干涉已不敢在街上遊行演說及散布傳單即有三五學生行路稍停是警察卽上前驅逐故街上已少見學生足跡惟城内外大小商店意仍堅决不完全達到要求目的决不開市商會再三勸導謂警廳如此示威似宜隱忍開市各商店絶不爲動某廳長昨日親至三山街黑廊街等商店勸告開市因言語不合幾起衝突某廳長遂遷怒商界乃令警察對商界亦取嚴厲干涉主義街上有人駐足談話者警察即上前干涉言語爭執警察即用刺刀槍枝擊打各商店夥友如有立足門首者警察亦不准許因此亦刺傷商店夥友數人以致大起公憤昨日三山街南門大街府東街大功坊黑廊街承恩寺一帶商店在伏魔菴開會公决聯絡城内外商店聯名上呈督軍省長請撤某廳長如不俯准商人所請即不開市贊同者均加蓋各店圖章某廳長大爲恐慌即禀請督軍省長謂有不法之徒煽惑商民請立派軍隊協助警察上街站崗以保秩序其實地方安靖何來黨徒不過某廳長爲示威計耳李督未察虚實即派第六師及補充旅軍隊上街協助警察站崗各通衢崗位警察兩名兵圵兩名均武裝實彈荷槍如臨大敵以致人心反爲震動晚間十一時即斷絶交通聞各商店公議無論警察如何强迫滬市一日不開寗市决不單獨行動萬一警察强行捕人捕一人全街商人隨之俱去聽其嚴辦以示决心愛國絶不爲威武所屈服李督軍於是日（初九日）上午九時召集軍警政學長官及地方紳商學界與學生代表等在軍署開茶話會研究治安問題在督軍省長意旨以此次罷課罷市必有亂徒暗中煽惑學生爲人所利用勢不得不取嚴厲主義以保公安面限王警廳長兩日以内恢復地方原狀如學生商民再敢有不服從者依法逮捕嚴刑懲辦當場並面責省立各校長太不約束學生致釀成今日風潮又令蘇會長勸令商人開市各校長蘇會長均據情呈明幸未大遭申斥最後由學生代表吉斌俊起立請求軍民兩長俯允學生等所要求三條代電中央（三條方法已見前條不再錄）李督軍謂可以做到惟懲辦賣國賊云云在學生商民口中儘可說出若以我（督軍自稱）與省長二人地位而論勢不能如此說法時已五句鐘各人皆未進午膳遂散會下關罷市警察刺傷學生後商界莫不痛恨王固磐之慘無人道除聯名呈請督軍省長將王撤換外又在青年會開會公决舉定代表六人謁督軍省長嗣又定下午三時在下關商會開會届時各業董到會均被警察攔阻謂會長已入城不許在此開會各業董見警察均上刺刀不敢與之理論遂紛紛散去綜觀以上所述各節其經過之事實姑置勿論惟最可慮者督軍所限兩日以内恢復原狀此事極宜注意也 
[下關警察傷捕學生之續訊]  
　　前函記警察傷人之事兹經詳細調查如下七日下午金陵大學及各學校學生赴下關遊行演講爲警察所阻致相衝突警察出刺刀亂砍下關區警察署馬隊掩至横衝直撞學生被打被撞倒地者計十餘人外尚有受微傷者數人共有二十四人之多學生仍未散署長王固磐竟令開槍時下關商會並地方士紳力出排救始免尚有四人爲警察捕去下關商民大動公憤因有組織自衛團八百人撤去野蠻警察之議刻由韓世昌（軍署顧問前充新參議院議員）往見督軍陳訴一切此次所傷學生以金陵大學最多當由學生將某生血衣送至商會請爲主持現城内外商店以警察如此野蠻頗爲氣憤雖警察再三令開門營業均付之不理惟商會對於此事不甚贊助七日下午開會仍無何種辦法並不准旁聽南方日報主任王春生在商會演說語稍激烈竟爲會中秦某逐去故地方人士對於商會頗爲不滿青年會以學生爲警察捕去今日（八日）早整隊赴警察所請其全數槍斃王廳長堅不肯出由廳中人員出爲勸解並裝下關警區所拘四人警察所拘一人憲兵隊所拘一人均行放出憲兵隊所拘之一人方十四歲以旗上書改良政府四字故被捕去云今日（八日）市上未見一學生凡要地除警察加崗荷槍外並有第六師兵士槍上均上刺刀如臨大敵云 
　　南京學生聯合會報告云六月七號南京全城罷市學生等爲表示歡迎商界愛國並維持學生自治秩序計一面由學生分隊立於街旁初無越軌之行動一面由學生聯合會開會討論商界罷市期内究應如何輔助正計議間外問警報頻傳俱謂學生有被毆者有被捕者旋據通訊隊隊員報告確非訛傳曁南與農業兩校學生在下關被巡士用槍鋒刺傷者二十八人金陵大學學生在大行宫警署中區門前被巡士横遭驅逐有被擊仆地受人踐踏者有被刺傷血流如注者有被捕而拘禁才其他學校生被毆受傷者不可僂指計最可痛心者基督及益智兩小學學生亦被警士毆傷各校公推代表前往警廳保釋竟被嚴辭拒絶受傷及被捕學生如下金陵大學學生在花牌樓全體均受槍柄之擊有傷可騐者十七人列左陳昌勝全身傷並被捕武懿美槍剌傷王幹庭腹腰傷方子卿全身帶傷手被刀刺楊俊背傷谷暘右臂兩處傷金尚志右股兩處傷劉志堯左股傷丁明鑑左臂傷劉廷藩左臂右股方一中遍體鱗傷栗青雲左腿傷李德毅左腿傷彭克中左臂帶傷鍾敬元背傷林剛右臂傷王彦儒傷五處張通武臂腿兩處傷下關基督學校傷二人谷錦榮趙昌受益智學校傷二人周史球李壽如第一農業受傷十九人范森邵浩揆槍傷宗俊年刀傷唐玉田錢川金袁椿成濮齊奮周國華舒廣智龔繼忠沈育談奇林蔣芝蘭張雲葉仲蘭王致中邵德緯均槍柄傷姚國宣刀傷沈望春槍柄傷曁南學校受傷者六人姓名未詳 
[各地罷市消息]  
　　松江八日城内外商舖依然罷市雖經商會多方勸令開市各商家仍一致嚴拒西外鄭通惠綢緞號卽商會會長鄭子松及其同族所開該號門上黏有白紙廣告大致謂外間謡傳本號將次開市其實本號罷市發起在先焉有自行反汗云云足徵開市之望爲期尚遥縣署於七日緊急會議後李縣長卽於八日晨赴滬面謁盧護使報告罷市情形一面出示佈告戒嚴凡戒嚴期内不准人民集隊游行開會演講原在城内外維持秩序之縣立第一第二兩高小童子軍已停止出校惟敎會所開之東吳第四分校童子軍仍在西段設崗服務而縣立女子第一高小校景賢女子專修學校景賢兩等女校松筠女子職業學校四德女校恒德女校聶氏女校慕衛女校等仍假公共體育場開女校聯合大會雖經敎育行政員多方制止各女校極爲堅决謂戒嚴期内軍警干涉無非拘捕我等情願因開會而全體就逮至不得已時即犧牲性命亦所不懼該員等見無法制止遂亦聽之幸各軍警頗識大體於開會一事不加干涉並聞開會時各女校相繼演說措辭均極沉痛景賢女子專修學校學生左月娟發起之不用日貨會卽在會場徵求會員一時簽名入會者極爲踴躍散會後各執旗幟整隊游行前導兩大旗上書代北京學生感謝商界字樣餘書堅持到底抵制日貨等字沿途高唱愛國歌觀者有因而感泣者西外奉高臺上有上海南洋中學第四演講團及本邑尊親學校校長姜粟香邑紳楊了公等在彼演說是日二十四市鄕自治委員亦在委員會辦公處聯席會議散會後卽拍電省垣請求維持大局文云南京督軍省長鈞鑒外交失敗政府不懲禍首愛國學生反加壓制激成全國沸然董等爲地方治安計迫求鈞座轉電政府順從民意以維大局松江二十四市鄕董庚叩 
　　金山金山朱涇鎭於今晨（八號）起一律罷市商學各界定於午後一時假明倫堂開國民大會兹將各電錄下南京督軍省長鈞鑒京學生愛國被捕違民好惡羣情憤激今日起本邑各商一律罷市勸阻無效人心如此大局堪虞籲請迅達政府速頒明令罷斥奸邪以順人心而安生業金山縣商會林棠顧鼎昌等叩庚印南京督軍省長鈞鑒此次京學請求係全國民意所同乃所請未達横遭拘捕賣國爲功愛國爲罪凡有天良莫不痛憤本邑工商學界卽日起一律罷業寗犧牲一切哀求政府覺悟務懇迅達下情懲治國賊以正是非而維大局迫切待命金山縣敎育會勸學所農會市鄕助理員等叩庚各報館轉全國父老昆弟諸姑姊妹鑒北京政府袒護國賊壓制學生京津甯滬各界奮起力爭以冀政府覺悟我邑雖僻處南疆豈甘自居化外用是於六月八日起商學各界願犧牲一切與上海一致行動不懲國賊决不干休凡屬同胞均祈鑒我苦心投袂奮起共扶危局金山縣商學聯合會叩庚　　寳山寳山各界於日昨開一商學救國大會爲淞滬罷市影響已願犧牲微利實行罷市故决於昨晨起一律罷市各學校一律罷課各團童子軍均出維持秩序靜候北京政府解决前月二十三日本城各商家開會議决各商號所存日貨限於十六日内銷清過期不准發售昨届滿期特再開會集議到會者較前更衆議决所存日貨陳列通俗敎育館以作紀念品並推定調查員四人隨時分赴各號調查以杜作弊如有私售情事共同議罰後由楊某提議罷市問題正在討論間適有縣視學生某奉章知事來場勸導暫行觀望當時少數商人以逼於威勢暫允維持至七時餘又得淞滬急信乃重行集議僉謂不罷市不足以表示熱忱不罷市不足以振我民氣遂决於今日（八日）罷市各學校亦相繼罷課 
　　蘇州蘇城總商會於八日上午召集各業商人開緊急會議首由龐天笙會長起立謂本日罷市後以維持秩序爲第一要美諸君如有意見儘可發表討論遂經公衆議决三項（一）罷市後各業工人仍照常工作務各靜候（二）糧食菜蔬等日用必需之店以及肩挑負販仍應照常賣買（三）典當關係貧民生計罷市後仍照常當贖即將各條印成通告遍貼街衢一面請各部商團游行街市以資巡察并托學生團担任油印各物所用紙張等費由商會津貼議畢遂將罷市情形致電北京政府其電文云北京大總統國務院農商部鑒魚電未復民情愈激今日全城罷市仍爭懲辦曹章陸釋赦學生收回青島廢除密約四民鼎沸愈陷絶境敝會維持力竭泣籲俯從民意以挽危局迫切陳詞迅賜電復蘇州總商會會長龐天笙副會長蘇稼秋曁全體董事會員同叩又本日上午八時許各學校學生分隊挨戸勸說罷市凡學生所到之處商店即相率閉門及十二時城内外除糧食各舖及零星攤戸外已一律停止營業門上均貼有停業救國或國事顚倒無心營業等種種字樣學生則手持維持秩序切勿暴動等旗幟游行街市商團及救火會亦帮同巡察故地方安靜如常官廳方面誠恐匪類乘機生事特添派警察荷槍實彈以資鎭攝 
　　無錫四日下午電信紛來喧傳北京拘捕學生虐待備至輔仁等學校已聞風罷課翌日復聞上海商店全體罷市之惡耗無錫商界聞耗頗欲即時響應而衆意猶冀政府悔悟釋放被拘學生嚴懲賣國禍首除由各法團要求楊知事允准電呈省署轉請政府照辦外並經商會將危岌情形電禀督軍省長請設法消弭庸知消息杳然於是商學兩界知事非傍觀可已而八日之晨聞南京鎭江蘇州松江等處亦已罷市即有商學兩界赴商會議論辦法自晨至午愈集愈多不下數千人商會竟無容足之地楊知事及稅所長太史格蘇軍營長張亞聲午後相繼到會正副兩會長亦已蒞會協定辦法即推國民大會事務所主任蔣哲卿當衆宣布罷市爲消極抵制無益國事有損商本似可不必現由官商領袖商定卽日起停止納稅縣署允將漕銀櫃停止徵收稅卡遇有貨物應納之稅暫爲記賬由各業公所將稅洋彚交商會存放銀行之中取抗稅之態度一面電呈軍民兩長官轉請政府從速釋放學生懲辦國賊蔣主任宣布甫畢即有商學兩界中人紛紛發言反對非立即全體罷市不可且恐商會接近官場言之無信大聲疾呼非罷市不可人多言龐秩序大亂致無結果紛紛散出商會即合羣上街向各店勸令一致進行始而泣勸繼之跪求各商民本醖釀已深即相率閉門風聲傳播四城商店無不停止營業於是全城商業一律罷市時正傍晚楊知事聞警電商張營長立派軍警澈夜梭巡以備不虞而商學中人亦糾集多人分頭游行街市爲示威行動身執各種救國白旗一路秩序甚肅軍民同道各不相犯至工界方面各廠家均抱維持主義生計關係不欲使其罷工聞各小學校明日起亦均一律停課矣 
　　鎭江八日爲鎭商罷市後之第二日城内外大小店舖仍一律閉門較之昨日更爲整齊一種慘淡之景况大足使人感動前日午後金融界會議除本票到期照付外其餘進出概行停止城外中華園岳陽樓各酒樓茶館菜館將鮮貨售罄後卽完全停止營業惟飯店麵館等概行掩門營業以便勞動界之買食昨晚駐鎭張司令倪知事會銜出示其文曰現因滬商罷市影響及於本埠商店相率停業一若持之有故本署昨奉省電嚴飭保持商務總期力持鎭靜苦衷儘可述訴爲此剴切佈告其各一律開市軍警保護地方力持安寗秩序倘有無知愚民因而藉端生事定行嚴密查拿按法從重懲治云云惟罷市原因政府逮捕學生而起故本城内外各校學生整隊執旗游行各街高呼敬謝商界罷市援救學生云租界内各店舖昨今兩日亦一體閉市英工部局特加派華捕巡邏以維地方秩序此間學校自停課後中學學生已散歸鄕里第九師範學生亦僅五十餘人勢力已薄然自演說團成立後連日敎職員率領學生分赴各鄕演講日行百餘里勞瘁不辭八日七時聯合苦兒院學生百人手執勸告旗幟游行街市散佈傳單勗以勿貽五分鐘之譏該隊自老西門出發經西門大街天主街洋浮樓南馬路沿途商民莫不拍掌歡呼軍警亦保衛甚力日本小商店屢有與行人口角事苦兒院童子軍全隊分赴各要地維持幸不致肇事云 
　　揚州七日晚散佈傳單後八日晨一律罷市無復開市之店黄旅長召集各級軍官令除逐日巡街外加派軍隊梭巡下午三時邀請各界要人開茶話會共到百餘人知事亦列席黄謂學生演講舉動文明商界既表同情而罷市所有秩序安甯自應維持次由佟知事宣佈省署發來兩電（全文冗長略）黄旅長復要求電燈公司在此罷市期内電燈應延至天明滅熄至開市爲止次學生報告數日來之行動除演講散傳單而外並不干涉他事次商團報告已荷槍出巡保護商店最後議决由旅會縣各率軍隊解散公園内無意識之開會佟知事傳集五區警官令率警梭巡街市學界聯合會學生今日仍分班演講罷市之次第則錢業接滬鎭電後於七日即已停業其他商店均八日閉門各題懲辦國賊等字樣之旗轅門橋多子街敎場街各大商號並撰有種種聯句佟知事黄旅長均有密電報告省署省議員鍾善道及縣敎育會亦電達省垣鍾電云南京省署鈞鑒京津學生被捕上海鎭江相繼罷市揚州商學界頗爲憤激懇即迅電中央關釋學生嚴懲國賊以安人心而維大局云縣敎育會電云督軍省長鈞鑒北京學生爲國救亡致被拘捕羣情震駭懇予據情轉達政府勿用奸謀摧殘民氣以維國脈而繫人心 
[各地對日影響之新訊]  
　　蘇州蘇州敎職員聯合會通電各縣云外交失敗警耗傳來全體學生異常憤激奔走呼號不遺餘力夫以七尺微軀與國存亡似此現象殊足爲中國前途慶幸迺者復以政府不能悔禍國民不知警懼不得已而至於罷課苦心孤詣實堪欽佩吾黨身居師席當利用學生善良之動機而濬道之庶可以發揮敎育之眞恉同人等爰於五月三十一日成立斯會欲與各地敎職員互相援引培養學生守正不阿之氣節發揮我華胄崇尚公理不畏强禦之精神倘摧殘士氣或陷入政潮均與學生愛國之本意相左恐貽國家前途莫大之隱憂維諸公實圖利之蘇州敎職員聯合會魚又宣言云全國各界公鑒自學潮激盪以來我敎職員實受切膚之痛然猶認耐維持希冀轉圜於萬一詎政府毫無悔禍之心北京武昌等處既圍捕我學生危害愛國青年庇奬賣國羣小置全國公論於不顧矣國家根本動摇敎育命脈垂斬民心鼎沸全國騷然即我小學校之學生受外來之激刺亦多涕泣憂傷要求停課者且以爲國賊不除即國命可延而我學校前途仍必無幸將來既無結果何必苟延殘喘於今日乎同人等維持至今心力俱痒亦以破巢之下必無完卵椎心飲泣無可再忍謹於六月九日起本良心主張遵學生公意無論高等科國民科各學校一律停課以示堅决停課之後仍以本會爲機關勉力從公各盡其責爲學生作後援至能稍有結果或力竭聲嘶萬無可爲爲止區區此心生死以之伏維各界（軍警工商全體）騐鑒 
　　常州縣立師範及女師範亦相率罷課縣立師範學校學生救國會之宣言略云曹章賣國尚據要津青島交涉愈形險惡而傅總長蔡大學校長轉以是去職京津學生被拘辱者千數百人各直省亦有嚴行禁壓之舉動夫學生無罪救國其罪翳我同人誰非學子風潮激越狐兎增悲爰是倉皇請命自六月六日起實行停課縣立女師範學校學生救國會宣言略云外交失敗舉國痛心政府不特不知反省且變本加厲學生何辜罹此鞠凶同人等遲之又遲實已忍無可忍爰於六月四日起與本邑各校一律罷課與全國學校取一致行動又附屬高等小學亦有宣言於六月七日罷課 
　　無錫無錫密邇上海交通便利消息靈通各學校自聞滬上學校全體罷課後即欲繼起一致旋由敎育會開會公議罷課乃消極抵制非出於萬不得已未可遽行深冀政府必能反省挽救垂敗交涉懲敗賣國賊首不致長逆民意且無錫僻處内地僅有三數中學校與大學校觀念略異故均表决照常上課靜候政府舉動一面由男女學校敎員及學生分課程餘暇組織演說隊分赴各鄕各鎭演講國事抵制日貨提倡國貨喚醒人民注意並經楊知事三次電呈南京軍民兩署請求轉呈大總統復敎育部傳總長之職一面挽留大學蔡校長根本已平枝節自安不料數日以來政府痛恨學生用其高壓政策北京警廳及步軍統領竟敢逮捕無辜學生數百人閉錮一室斷絶糧食軍警支帳固守如臨大敵且有毆辱學生鎯鐺入獄之事五日之晨京電傳來所有美敎會開辦之輔仁中學及省立第三師範全體學生即宣告罷課除公電救援被拘學生外並分組劇烈之演講隊呼援於商界之前勸取一致行動此學界罷課之詳情也 
　　鎭江省立第九師範及第六中學自罷課後均組織演說團分赴城鄕演說俾無論智愚咸曉然外交失敗之原由及亡國後之慘痛九師演說團已於昨日分赴城市及商資各鄕演說六中學監周某及教員蔣某禁止學生出外演說以致羣情憤激起與爲難周等見勢不佳乘間逸去校長乃以敎育廳令提前暑假以弭風潮學生遂各歸鄕里自由演說 
　　揚州國民大會電政府云北京大總統國務院敎育部鈞鑑學生愛國被捕羣情憤激懇釋以紓民氣云縣敎育會電曰南京督軍省長鈞鑒北京學生爲國救亡横被拘繫羣情震駭懇予據情轉達政府勿用奸謀摧殘士氣以維國脈面繫人心云七日上午商會集各業彚會議學生查獲之日貨（火柴）事到會者多幾無立足地會長宣佈該貨係鴻昌售與復泰祥認爲城内分銷不得謂之私運學生則謂各號已貼不進日貨之言白此貨自是進貨應執行焚燬爭執多時未得解决嗣經一言堂店主馬步平主張願出資四十八元廣買焚燒欲助國民大會經費其售貨之鴻昌與進貨之復泰祥各認損失二十四元衆贊成散會 
　　儀徵十二圩高等小學及基督敎各學生因青島事分送傳單執旗游行提創抵制日貨商會董吳福基亦於前星期邀集商界全體議决遵照揚鎭章程不再進日本貨物六日各報載有北京學生被捕下獄絶食等情一時各界震動於七日上午九鐘儀徵學界蒞圩與十二圩高等小學校學生連絡一氣執旗游行敎育會發佈公啓云報載北京學生千餘人被拘絶食并有受笞下獄等語惡耗傳來同深憤慨學生救國情殷何辜遭此冤辱除已電江蘇省敎育會請速聯合各省電告政府立予釋放妥籌善後勿再酷虐激變外即希主持公道并希各界一致挽救以固土氣而保國脈 
　　如臯本邑各校組織演講團十人團勸告各界抵制日貨與商家約定六月五日以前所進日貨准其出售嗣後不再進日貨五日演講團偵知大同公司曹裕隆等號又進日貨數箱當先赴大同調查該公司攔阻不容檢閱致動公憤將該公司新進之洋傘九馬牌洋標洋緞等搬送對門城隍廟丹墀中當衆焚燬嗣赴曹裕隆調查得新進洋火數十箱詼店允送商會銷毁 
　　沛縣縣立女子高等小學校敎員李亞蘭鑒於外交失敗非常憤激特集合該校學生百餘人組成十人團數十團均相戒不購日貨隨地演說志在喚起國民力圖振作并勸學生每日儲銅元一枚作爲救國儲金 
　　寗波浸會中學校自罷課後組織演講團每日下午出發又添警告團四組專任分發傳單等事海關辦事員戴墀青任職有年此次焚燬日貨時學生以不諳報關手續面詢辦法於戴由戴指導學生團始得提取貨物後經稅務司讉責戴某干與外事不安本分當令停職學生無不爲之扼腕鎭海青峙有吳茂權者向以滬甬信客爲業近在村中開設難貨店此次受抵制日貨之剌激將店存之日貨盡行搗毁擬向親友告貨貲本另進國貨詎料無一應者因之憤而自戕奉化縣敎育會長俞作屏商會長傳舜遜議定本月六日舉行第一次商學聯合會討論抵制日貨辦法定海大榭鄕地屬懸海非渡不濟公議令渡船手不准裝帶日貨商人過渡如有違反者科以本當之處置 
　　徽州徽州學界自聞青島警耗後各學界異常憤慨與省立學校先後組織救國十人團及國貨販賣部屯溪茶務講習所亦列隊游行舉行露天講演散布傳單勸告商店抵制日貨　　太原山西中等以上學生聯合會自成立以來爲抵制日貨起見將所有適用之一切國貨實地查騐搜羅許多並將其品名産地商標價目一一註明與京津各學校寄來之國貨紹介表刊印成册計刷數千份散給各界以便買物售品者均有所標準云 
　　安慶吕省長因學生罷課事通令各屬略云自青島問題發生以來各校學生激於一時之意氣游行演說散布傳單舉動輙多逾軌曾經本公署通令各屬嚴行制止不服即逮案究辦在案兹者暑假伊邇各校學生瞬將回里正宜及時修養爲師友彌索居之憾爲國家儲遠到之材寳貴光隂詎容坐失倘仍不免前項情事青年荒廢固屬可憂亦恐鄕愚無知囿於咫尺之見聞懵於中外之情勢展轉附和滋生事端無裨時局之艱難徒益地方之紛擾返諸愛國初衷豈宜出此各該地方長官員有維持治安之責應仍遵照前令嚴切辦理遇有任意違抗有干法紀者應即立予懲戒無稍寛假致千重咎並希將此意傳諭學生家屬妥爲防範務期消弭於事先勿徒補苴於事後也凛之 
雜評一 
[强迫與隂誣（默）]  
　　官廳對付學生之手叚一以强力一以隂誣强力如大捕學生等事是也隂誣如加以過激派等名目是也以强力大捕學生之無效如北京者已證明之各省官廳當必恍然覺悟而不再效法之矣然吾謂强力之激動人心猶在表面所受反感亦祗無效而止即甚焉者亦不過增加幾許抵抗之力量此外與政府無他患也若以隂謀手叚誣以過激等種種名目其意無非欲罪之有詞又欲以减殺其一般人之信仰然而此次學生之行動高尚明潔並不稍含黨派作用亦决不爲黨派所左右人所共知今若以此誣之則所以激動人民之憤怒將較强力之壓迫爲尤烈或且爲此思想所感動而激入於彼派潮流之中則此時之官廳所慮又將若何耶 
 
 
 

Page 9

 
 
   
 
 

Page 10

 
 
   
 
 

Page 11

 
 
本埠新聞 
[上海商界罷市之第五日]  
　　城廂昨爲本埠商界全體罷市之第五日此數日中商界中營業損失不知凡幾南市華商電氣公司與華商内地自來水公司均因與地方上商民生命大有關係前日下午起經軍警兩界各派軍警分住該兩公司前後保護照料昨日天明四時三十分鐘淞滬警察廳長徐國樑隨同盧護軍使之代表馬參謀長等各率軍警由警察廳步行至大東門口勸導各店家開市各軍警即在該處東至鹹瓜街西至彩衣街南至麵筋弄北至姚家弄及中華路一帶把守阻止行人斷絶交通徐廳長乃命軍警向大東門内外大街上各商家叩門各商人因爲時尚早多未起身迨聞叩門聲均各披衣出視若啓門稍遲排門與玻璃窗有被擊壞者未幾徐廳長當各商人宣言曰爾等各商家聚衆罷市已有數天吃虧諒必不少本廳長一再偵查得悉爾等商家係受人愚致營業上大受影響今宜急早開市貿易免受損失各商人卽向徐聲稱吾等商業上事應受商會指揮云云徐廳長曰現在大局如此豈有商會之可言爾等如果執迷不悟本廳長惟有禀准上台將爾等一家一家的發封釘門大衆聞言仍皆不願開門徐乃命警察將正大祥洽隆萬豐嚴大生等各商家排門代爲拆除致有排門壞玻璃碎者無如商家皆不願開因此東除西上西除東上徐廳長見無效力乃與該代表同返警廳若談片刻該代表即返軍署將勸導開市無效情形禀知盧使至駐防大東門四周阻止行人之軍警於七時許始行撤除交通乃得同復當時徐廳長等本擬再赴小東門勸導因見大東瘦無效故僅派巡官巡長與陸軍等分往勸諭亦仍無效新老北門與九畝地西門等處各商家則由上海縣沈知事率同長警催徵吏等前往勸諭各商業依然閉門罷市如故沈知事亦祗得回署據情禀詳盧護軍使請示江蘇齊省長以滬商罷市多日特委候補道尹田春亭寳榮來滬調查田於昨午抵申暫駐北市旅館下午詣上海縣公署謁會沈知事商議一切 
　　又函云昨晨七時第二區第一分駐所巡士多人至新北門内老街强迫各商店開張及至信古齋古玩店强迫開市該店經理楊德齡以此次歇業係出於國民愛國熱忱與巡士略爲辯論即被該巡士走進店堂用槍柄毆擊近鄰上前勸解亦被該警痛打該巡士用武時有街鄰見此情形羣抱不平意欲對毆經永興泰店主顧惠民詹源興經理林子良上前勸慰始散楊德齡被毆之後逼體傷痕有冤莫伸願隨該警前往警署尚有右鄰詹源興錦匣店夥友韓子文目睹楊姓被毆情形亦頤同往行至半途該警四散並不將楊等拘局刻下楊姓經鄰人送至紅十字會醫治事後該處各商店以商界歇業犧牲金錢爲救國起見舉動文明遵守秩序並無絲毫違法之處今楊等受該巡士如此横暴心實不甘故已將巡士無理痛打商人情形具呈總商會請爲轉禀官廳伸冤云 
　　公共租界晚爲本埠華商全體罷市之第一東京市上凄凉狀態亦與日俱進路中惟見白旗迎風招展大小店舖有雙扉緊閉者有闢門一扇者惟食物店關乎人民飲餘依然售賣公共工部局與法公董局於清晨均出警告定昨日下午四時始不准各團體或穿軍衣或佩徽章或携旗幟在界内行走（文見後）學生聯合會曁各團體得悉工部局所發之通告後即咨照奔走各馬路維持秩序之學生童子軍糾察員及團體中人除將各人前胸後背所綴書寫中西文之白布及頭上所戴白帽手中所執白旗一律卸除外一面並籌商此後若何辦法駐滬外交團昨日悉工界曾於前日假座工商聯合會開會將與商學兩界取一致行動深恐隸身工界之人大半未受敎育行動或欠文明與租界治安不無關碍爲防意外起見爰電請英國某號兵艦司令官將該艦開駛來滬約九號（昨日）下午可以進口如有事時兵士即可登陸會同捕房維持界内秩序工界於前日開會集議後銅鐵匠工人昨已實行罷工由各帮領袖組織游行隊每隊計百餘人皆手擎白旗在各馬路爲有秩序之游行 
　　各小菜場於此次罷市風潮發生之後有停止販賣者有不售魚肉之類祗售蔬菜者然居民以際此　　何必多求肉食故尚無恐慌之狀迨昨日則蔬菜亦無從購買矣昨晚各馬路維持秩序由萬　商團團員會同捕房印度騎巡隊特别巡捕及中西印各捕分任擔負駐滬萬國團練兵於昨日午後四時馬步兩隊先後出發分往公共租界内各馬路各要隘往來保衛維持秩序駐滬外交團昨晨會議後即由英法工部局發出同一之警告並由各捕房捕頭派捕至商店勸令開市而各商以北京被捕學生是否釋放未得確電懲辦國賊之目的未遠均願犧牲私利不願開市仍堅决一致 
　　昨晚八時許有學生一隊執有白布大旗兩面上書愛國同胞切勿暴動行經公共租界福州路（四馬路）有一特别巡捕見而上前干涉以其有違工部局警告即將白旗留下分别解散 
　　法租界昨爲本埠罷市之第五日法租界内除飯粥店點心店外各商店仍均一律閉市法捕房施總巡諭令中西越各探捕仍照前四日辦理分往新老兩租界嚴行巡察以維治安界内各菜市前日被形似小販者數十人逼令各菜攤停售有不允者即用火油澆入菜蔬之内使其難以售賣事爲法捕頭得悉以菜蔬爲居民日用必需之品豈容强迫各攤停售當即派西捕一名帶同擎槍越捕華捕出外保護至昨晨菜市土市之際捕房仍恐有人向各攤主逼停售賣情事故加派探捕前往各菜市巡警保護 
　　虹口昨日虹口各店舖仍均罷市各小菜場之小販寥寥無幾漢壁禮路一千一百二十四五號門牌和興米店前晚將白米四百石售賣與日本某機關經附近人民察出羣起責備該店主並將該店排門雜物搗毁該號經理因即繕寫佈告一則粘貼於密勒路棧房後門照錄如下本號日前受人之愚代打日商之米事出無心同屬國民愛國之心豈獨有異兹特明白表示自即日起决不與日人交易如被察出願受公罰特此通告和興號啓入晚後亦有學生數十人游行經巡捕攔二十人至捕房詢問數語旋即令回校 
　　公共工部局之警告公共工部局於昨日清晨即發出通告一道除黏貼各捕房及會審公堂門首外並遍貼各馬路之電燈竪上其文曰爲佈告事照得本局爲維持界内公安及保護安分居民起見現特警告衆人應知除領事署人員及有約西國之水陸軍官或由本局所特許者外不論何人不論何事如果穿着軍衣或佩帶徽章衣帽紀號表明某會某團體者一概不准在路上行走或到公共處所再不論何人不論何事如果携帶旗幟披肩帶或華文或西文者一概不准在路上行走或到公衆之處如有人膽敢故違警告或干涉巡捕或本局物派人員維持治安者或强佔本局應享之權或犯擾亂公安之罪者即行拘送該管官署嚴行懲辦决不寛貸再此警告即於六月九號禮拜一下午四時認眞實行各宜遵照切切特此警告 
　　法公董局之警告昨日法公董局總董韋出有佈告黏貼通衢其文曰照得本局爲維持界内公安及保護安分居民起見現特警告衆人應知除領事署人員及有約西國之水陸軍官或由本局所特許者外不論何人不論何事如果穿着軍衣或佩帶徽章衣帽記號表明某會某團體者一概不准在界内行走或到公衆處所再不論何人不論何事如果携帶旗幟披肩帶或華文或西文記號者一概不准在界内行走或到公衆之處如有人膽敢故違警告或干涉巡捕或本局特派人員維持治安者或强佔本局應享之權或犯擾亂公安之罪者即行拘送公堂嚴行懲辦决不寛貸再此警告即於六月九號禮拜一下午四時認眞實行各宜遵照切切特此警告 
　　閘北閘北方面各店仍不開市除軍警晝夜出巡維持秩序外慈善團惠兒公學童子軍曁各學校組織之糾察隊各執白旗分段糾察切戒暴動故地方安堵如常前日下午三時商界發起假閘北慈善團成立閘北商業公會各業到者一百七八十人經衆議决此次罷市係出商界主動純爲熱心愛國起見非達到懲辦國賊救護學生廢除密約爭回青島等目的堅不開市嗣後遇有緊要事故隨時召集會議俟時局解决衆商一律開市後另覓相當地點組織正式機關公舉正副會長主持會務昨日上午十一時閘北軍警奉上官命令挨戸勸各店舖照常開市惟衆商志甚堅决均婉詞拒却問有用强迫手段勒令　門者軍警去後依然關閉 
　　浦東浦東一帶大小各商店昨仍一律閉門停市爛泥渡第九區救火會主任陳泉聲督同各會員在事務所輪流守候將救火器具裝齊預備以防不處張家樓商團會員每晚出防三區及各分駐所巡警均派雙崗並有游巡隊騎巡隊往來游弋地面頗稱安靜 
　　領事團之詢問駐滬領事團於昨詣江蘇特派交涉公署詢問當道對於華租各界商店仍未開市應作何種辦理并且各學生團體連日在界内列隊游行關係租界警權應請迅行勸止等語因楊交涉員在京未回由交際科長接見後允轉函各界迅行開市營業以待政府解决 
　　基督徒之勸告基督徒佈道團第六次夏令露天講道原定昨日出隊因罷市風潮未平决計展期每日五時仍在弎弌堂爲國祈禱一面分隊擎旗在華洋各界游行勸告行人一心救國萬勿暴動並以四川路仁記路口周聚康書莊爲團員憇息招待所並歡迎各界入座飲茶以資休息 
[上海學生聯合會通告兩則]  
　　上海學生聯合會通告云此次各界輟業風潮實民情憤激之表示宗旨正大中外人士多表同情惟近聞有菜市食店以及關於交通日用各業亦有罷業之說則擾亂治安與吾人原抱之宗旨大相矛盾本會謹掬誠奉告各界諸君舉動務須以公衆幸福爲前題認明目的出全力以反抗冥頑之政府勿誤入歧途激動排外感情實與吾國前途有害無益同胞皆明達此事之人務求審愼至要至要 
　　又該會評議部議决通告云商界諸公鑒目的未達人道被蹂躪生等爲保全人格計堅持到底請吾商界諸公捫心自决全體學生謹告 
[工界舉動之昨訊]  
　　兩路火車工人滬寗滬杭甬兩路工人公舉代表劉阿萊等於前日（八號）向該路車務總管要求罷工經車務總管允俟二十四小時後再行定奪等情已見報端兹悉此次兩路工人罷工問題係由滬寗鐵路機廠各工人發起在吳淞廠内提議全體簽名贊成然後知照上海南站與閘口機廠徵求同意即經該兩廠工人一致簽名贊成始於八日發表意見雖經局長飭知兩路機務工務各領袖勸慰難以挽回復於前夜十二時發電通告各站長要求贊同昨經兩路車務總管得悉通電兩路各站站長切勿附和一面禀由任局長將兩路各工人要求罷工情形電達交通部請示昨日（九號）下午一時該路局長任小山召集兩路車務洋總管韋燕李綽生沈叔玉楊先芬並總工程師克禮阿機務總管芬慈在局長辦公處會議其結果須俟政府有無回電方能决定即經局長飭知兩路車務總管張貼佈告文云本月十日始兩路往來各列車有否行駛難以保定此佈云云並聞各工人言今夜六時倘然仍無復電以及本埠各商店仍然罷市則决於十號一律罷市停駛火車如商家有開市之消息則兩路尚有快車一次來往嗣得續訊云昨（九日）晚滬寗火車車務洋總管召集各機師車頭工匠人等集議罷工事洋總管以火車爲交通最關緊要之樞紐萬難停滯勸各工須看我大班面照常上工經各工頭會議之下准明日（十日）開駛滬寗頭班車一次其餘通常各車概行停駛 
　　各輪船水手浦江各輪船水手昨在均安公所開會議决同業一律離船致定班出口之輪船如新寗紹新北京大通江新等各輪船均不果開行 
　　各汽車夫公共租界内各汽車夫昨亦全體罷工舉動尚屬文明因恐他人詰問故各車行門首均書貼清理賬目字條龍飛亨美等汽車公司爲外人營業者門前皆有印捕荷槍防守 
　　電業工人電業華工基督徒李恒林等發起工界聯合會以備罷工一事前晚八時假座弎弌堂計到同志曁來賓二百餘人公推李君爲主席敦請佈道轉總幹事龐子賢爲臨時速記繼請國民大會職員牟貢三十人團團員董天爵學生聯合會代表凌有光慕爾堂牧師蔡式之及同業中陳君周君范君俞君等先後演說詞　淋漓遂由會衆主張借定該堂爲會所並推定周炳泉趙吉明陳培甫陳全貴張梅生李恒林沈阿發七人爲臨時職員以便辦公衆多贊成全體向國旗行致敬禮散會 
　　銅鐵機器公所函上海銅鐵機器公所致護軍使道尹交涉員南北商會公函云敬啓者敝公所爲銅鐵機器工匠所集合人數達萬餘人之多昨日因工人要求開會羣情憤激主張罷工衆心堅决不可遏止當經設法開導議决靜候三日如無結果再圖進行查機器工匠在本埠關係最鉅一經罷工不可收拾兹將利害條陳如下（一）機匠在自來水公司執業者設或停止全埠中西人士均受飢渴人心難免恐慌（二）機匠在火車電車執業者設或停止交通立時斷絶人心恐慌（三）機匠自來火電燈公司執業者設或停止則全埠成黑暗世界歹人必起搶刦以上三端有一於此皆足引起交涉敝公所因衆心洶洶勢不可遏一面勸導靜候三日如三日後仍未蒙政府明令則該工匠等勢必自由罷業敝公所實難負勸止之責爲此具函奉逹務乞轉電政府速下明令以順與情而全大局實爲至幸等云 
　　江南船塢聞江南船塢全體工人於昨亦與商學各界取一致行動實行罷工事爲盧護軍使聞悉立卽電話知照海軍司令公署迅行與該廠長籌商開工辦法以維治安云 
　　碼頭小工楊樹浦上海紗廠昨日有駁船裝載烟煤四船至碼頭各小工均不肯代卸故停泊碼頭虹口日本郵船碼頭已無華工踪跡日清三菱等碼頭棧房亦已較平時減少過半 
　　中華工會電南京李督軍鑒自北京軍警蹂躪學生激動公憤罷課風潮蔓延全國各省罷市相繼而起風聲鶴唳民不聊生實皆北政府之咎與民何與此次學商兩界要求懲辦國賊置若罔聞竟無答覆人民失望悲痛異常此間工界擬一律罷工下最後之决心不達目的不止我公三江坐鎭舉足重輕解决時局匪異人任敢請尅日宣布獨立早定國是以救危恨舉國人民當爲後盾時不可失稍縱卽逝願急起圖之中華工會叩佳 
　　日華紗廠浦東陸家嘴日華紗廠於昨日起男女工人一律罷工 
　　英美香烟廠浦東陸家嘴英美香烟廠全體男女工昨日一律罷工惟因捲烟間等配就之烟必須收束故由大班諭令女工頭商請各該部份女工通融入廠工作俾免損壞聞今日一律輟工云 
　　祥生鐵廠浦東陸家嘴英商祥生鐵廠昨日全體工人繼續罷工該廠有羅維芹洋行訂造之輪船兩艘適值工竣近日爲試車之期該廠西人着令工頭再三挽勸各工人堅執如初 
　　浦江碼頭船浦江一帶大小碼頭船隻不下二千餘艘平日專靠南北商舖行號運輸貨物生涯四日來商界各項貨物均停止進出以致各船戸大受影響全埠船隻十之七八捲入愁慘之境 
　　义袋角油廠紗廠义袋角大有榨油廠工人以湖北人居氏多全體約有五百餘人於今日起一律罷工該處附近有日人所開之紗廠數處男女工人數有萬餘已於昨日起全體罷工聞前晚曾與該廠起有小衝突　　各清潔夫本埠各清潔夫於昨日（九號）起亦擬罷工特向該頭目要求嗣經各學生竭力勸導始將罷工之議取消 
　　學生之勸告昨據商團中人談及謂學生聯合會諸君極力反對自來水廠電燈廠各處罷工舉動深恐此等舉動有妨租界治安曾分途向自來水公司電車公司及電氣廠竭力勸阻罷工聞大小各工師悉已了解同時應允不復罷工云 
[西西報關於罷市罷工之紀載]  
　　上海泰晤士報云八日午後虹口有日人一名喬裝華人爲在密勒路轉角附近漢璧禮路嬉游之華童多人發覺羣呼日人着中國衣服途人聞之即集而圍繞之時有一華人聞爲華俄銀行通信科之供事趨前問其是否華人該日人答曰否於是羣衆大譁該日人探袋出製鞋之刀但爲人奪去羣衆益怒欲施毆擊幸經該供事與其友人向衆勸誡始得將該日人護送至捕房租界各洋行之供事與僕役亦有罷工之說八日午後排字工首在城内開會上海西文報排字工首均與會討論應否罷工某工首謂報紙乃言論機關未便停止而使外人不知中國時局眞相當時未有切實决議日内尚須續開會議云 
　　字林報云華字報屢載日人衣中國服裝希圖釀亂此說今殊可信日人因改裝而被發覺者共有若干起吾人所知者共三起日人則皆謂彼等出此乃因自衛之故人口午後二時虹口有某日人因形跡可疑爲華捕所拘交與某印捕押入捕房滬寗鐵路機車夫與火夫决議於九日夜間罷工滬杭鐵路亦將有此舉動管理員與工人開會勸勿實行工人堅持原議南京城内火車已停止開車預料津浦鐵路工人亦將繼起響應文匯報云上海團練隊於九日午後三時召集四時工部局發出佈告囑學生在界内停止游行特别警察立奉命出巡共分三班由晚間九時起至午前三時止各汽車行内之車夫九日全體罷工而人家之汽車夫亦大半步其後塵耶松老船廠與瑞瑢船廠皆已完全停止工作倘時事不急變化則同類廠家十日亦將受同一之影讐九時午後傳說本埠各船之華人已聲稱罷工但未見諸實行 
[發現商會勸告開市之通告]  
　　昨日本埠發現總商會名義之傳單云本埠各商店因求政府釋放被拘學生罷黜曹陸章諸人一體罷市今學生已釋放敎育部齊電各生均回本校漸復原狀至曹陸章諸人罷免已蒙護軍使及滬海道尹擔任負責急電政府照立本日午前會議公决學生已經釋放免職一事由護軍使負責必達要求目的若金融停滯工界休業長此以往危險不可思議商會有維持之責不得不通告勸導商店工界於本月舊曆十三日先行開市照常工作特此布告務請注意云云縣商會接此通告後當即抄錄原文分致各會董曁各業代表請轉知各該同業一律開市商業公團接此通告後假民國路紹興同鄕會開會各商店對於總商會之通告以其仍無具體方針難以贊同甚有人責難該公團更變宗旨者一時人衆聲厲會場秩序不整到會各商旋即散去並無結果 
[護軍使道尹請免曹陸章電]  
　　松滬護軍使會同滬海道尹前日呈府院電云萬急北京大總統國務總理鈞鑒此次滬上風潮始由學生罷課繼由商人罷市近且將有勞動工人同盟罷工初因青島外交提倡抵制日貨後即以釋放京師被捕學生並罷斥曹汝霖陸宗輿章宗祥三人爲要求條件現在罷市業經三日並聞内地如南京甯波等處亦有罷市之說星星之火可以燎原失此不圖將成大亂所以永祥等昨日召集南北商會省縣兩敎育會切實會議開市辦法商界已允勸導開市學界則堅持電請准將曹陸章三人去職明奉命令方能開市永祥等伏查上海爲東南第一商埠全國視線所集内地商埠無不視上海爲轉移現上海學界既堅以曹陸章三人去職爲開市條件商界亦曾有電請求民心向背即時局安危亦不敢壅於上聞可否查照上海總商會前電所呈准將三人一併免職明令宣示以表示政府委曲求全力顧大局之意事機萬迫伏候明令遵行謹合詞電呈盧永祥沈寳昌庚 
[學生聯合會停止活動]  
　　英文滬報云九日工部局通告學生聯合會略謂工部局不能容許以租界爲政治行動之中心點學生會在租界中之活動關於此次風潮者頗與租界治安與秩序有礙故特通告苟不於六月十日午前十時以前停止活動則在靜安寺路五十一號將學生聯合會之辦事所於是時由工部局派捕封鎖云云學生聯合會接此通告後不待工部局前來封閉即於九日午後二時自行關門蓋學生以某種新分子加入罷市情勢複雜且日人從中興波作浪意圖挑赴釁端一面欲破壞學生之信任一面欲激起華人對於英美之惡感故學生自覺力有不逮决定在租界暫不活動云 
[全國學生聯會籌備會消息]  
　　全國學生聯合會籌備會致各地學生聯合會電云各地學生聯合會鑒外爭國權内除國賊爲我學界揭　之唯一宗旨奔走呼號義不反顧兹敝會正在籌備之中此後進行程叙尤以各地學生聯合會爲起點而各校幹事會又爲各地聯合會之相輔機關亟應積極籌維規畫遠大務祈薈萃純潔之精神共謀有秩序能持久之行動弗因暑假稍形渙散弗因渙散團體相離但有少數同學因假思歸亦可不受拘束但蘄守其宗旨日以推行講演啓瀹平民提倡國貨挽回利權强聒於故鄕父老之側鍥而不舍努力孟晋雖使散居僻壞亦大足爲各地聯合會及各校幹事會之聲援也管蠡之見特以電陳上海全國學生聯合會籌備會叩 
　　又該會啓事云本會成立以來各地代表陸續蒞滬現假哈同路南洋商業專門學校爲招待所凡已抵滬代表带來報到外埠各地亦希速派代表前來共策進行 
[寗滬罷市中敎育會往來電]  
　　致南京電（爲警察毆傷學生事）南京李督軍齊省長鈞鑒報載南京下關警察毆傷農業金陵兩校學生二十四人有六人刀傷最重等語現值各地罷市一波未平一波又起深恐激成大變軍警壓力北京成效可覩蘇省治安惟督軍省長是賴乞嚴懲肇事警長以平衆怒江蘇省敎育會佳 
　　北京來電上海商會江蘇省敎育會上海縣敎育會寰球中國學生會上海中等以上學校聯合會遊美學生會華僑聯合會中國基督敎聯合會上海基督敎青年會歌電悉京校各生於本月四日大隊游行軍警制止無效遂全數送入法科大學旋經由部商洽軍警一併撤退各生均回本校漸復原狀報載各節不免失實此次學潮蔓延牽及商界尤深軫結部力所及自當以疏通和解爲先一面向各方確切商籌根本挽救之法所冀地方各團體爲大局前途表年學業起見互相維持設法勸導俾各界秩序早日恢復盼企無任敎育部齊 
[罷市中之學校消息]  
　　復旦大學前日四時復旦大學總會代表返校謂盧使確已派兵包圍城内數校並擬今晨强迫商人開市報告畢由分會會長連夜召集全體開緊急會議報告以上情形並課深恐商人迫於兵威不能堅持設華界稍有變通難免牽及租界此關係異常重要吾人對此當抱定絶大犧牲主義作轟轟烈烈之舉不必僅事不痛不癢之勸告鄙意擬全體同學整隊入城大聲疾呼請勿開門任何槍砲不能阻止衆拍手稱善爰决定時出發臨出發時大隊三百餘人整立操場會長又大聲云吾等此去無人不抱一必死之心吾等尤須注意者即寗可死不可作無秩序之舉動兵警設有以刀槍傷吾同學者諸君請勿顧視仍緩步前進當另由校役抬送醫院同學中有一人被捕者當全體肅然隨之捕者爲警察全體即入警廳捕者爲兵士全體即入護軍使署既抵該所有所詰問當取同一之回答其答語卽國賊未除不容不毅力堅持設有非法苛待吾等數百人當肅然跪對國旗勿作一語語畢衆齊聲拍手於是整隊出發排頭二人執大旗各一（一書毅力堅持）一書（切勿暴動）既抵城内時已八時街道兩旁隔五六步即立一軍警均荷槍實彈渠等驟見大隊學生拘捕與否頗有懷疑之態該隊一入城内即由正副分會長及各班長一路大聲疾呼（堅持到底）（切勿開門）（保守秩序）（學生犧牲性命）等云兩旁店舖中人均拍手表示贊同間有一二清晨被徐國樑脅迫開門者亦隨時關門並云吾等自有良心君等於此酷日之下步行數十里大聲疾呼不避危險吾等亦何忍坐視是日所經過地點由西門進大東門大南門小東門新北門及十六舖復經過警察廳署一路警察兵士並不稍加士涉且似有慚愧之意迨經過肇浜路時已步行十餘里加以天氣太熱無人不汗下如雨道旁觀者無不憐而敬之有西書廳全記茶社經理邀請全隊入内飲茶堅辭不獲遂入内休息飲茶既畢由會長答謝復整隊出發至十六舖時有協記水果店饋贈楷杷若干簍商家憐敬學生之忱無不盡情畢露有一老婦見學生如此犧牲乃大哭語路人曰誰無子女寗忍睹此彼威勢凌人者豈均孤獨無告者乎 
　　浦東中學浦東中學校學生所組織之義勇隊演講團國貨調查團等成立以來分投進行六月五日滬商罷市該校恐一般熱血過度者發生擾亂秩序情事故每日派義勇隊一中隊在滬南民國路一帶協助軍 
 
 
 

Page 12

 
 
警維持秩序演講團臨時演講國民遵守秩序之必要與暴動之危害並散發勸告國民勿危害外人生命財産勿擾亂治安之傳單全體學生各事其事每至夜分始行渡浦歸校昨因工界罷工維持秩序益形重要該校義勇隊除酌留一小隊在校守衛外餘均於下午一時起派往小東門至西門一帶民國路上站崗胸前各綴白布一條上書維持秩序幸勿暴動等字樣炎天熱日之下鵠立五小時之久至六時半始整隊歸校 
　　倉聖大學出校學生倉校學生要求加入學生聯合會事持志堅决有羅君孝植裂指血書一致進行四字以示衆意該校敎職員等業已提早給假六月八號全體學生赴寰球學生會集會各生住宿除本埠及有戚屬在上海外其他學生暫由交際員借賃爲臨時集會所（現正籌劃分會事務所）兹將該分會文牘員啓事錄下各報館轉倉校學生諸家屬鑒本校大學及中學生已隸入學生聯合會居住費用均有籌備並在受保護之地位望各家屬不必憂慮一俟風潮平息自當各還梓鄕現在分會事務所尚未確定各家屬如欲通訊可暫寄上海小北門内福田菴路德餘里八號伍秋䑤君收轉可也倉校學生分會文牘處啓 
　　養性女校派克路養性女校中學班學生團自罷課後見商界罷市即由該團長女學生浦秀芳率同全班女王各執白旗（上書愛國同胞胞幸勿暴動字樣）奔走街市到處說勸並刋有傳單逢人送給凡遇人多之處演講尤爲注意演說國賊殃民等措詞懇切聽者心動涙下連日於下午三時出發勸講不辭勞瘁並擬明日起又組織分隊下鄕宣講云 
　　育英學校巨籟達路育英國民義務學校因國民科第一届將於暑假畢業故特提早考試以便布置一切詎得京耗學生被囚全體兒童亦爲之憤激卽由校長陸女士鐵華宣布停考並命義勇隊加入聯合會中各穿海軍式制服肩圍白布上書勿擾治安靜聽消息正道而行不可冒險等中西字樣分頭出發向西門城内九畝地一帶沿途維持照料隨行隨講尚有較幼之兒童則每日下午温習二時更由敎員講演愛國精神及各種新聞云 
[罷市後之各項電文]  
　　歐美留學女學生電北京大總統國務院鈞鑒外交失敗全國震動滬上學界罷課商界罷市工界將罷工時局危急民心如焚苟不曲從民意將有不測泣求政府俯順輿情以消此滔天大禍於未燃上海女子社會服務社基督敎女青年會歐美留學女學生同叩　　沙布公所電北京分呈大總統國務院總理鈞鑒政府爲人民代表此次商人忍痛罷市祗迫於愛國熱忱爲誠懇之表示詎三日内人心皇駭急電紛呈政府對於黜奸主張仍無表示義憤所激工黨已有宣言行將與學商界一致行動範圍愈大收拾愈難辛亥因川路而釀成革命足爲政府今日之鑒人民痛苦政府豈可漠然哀迫陳詞伏維矜鑒通海駐滬沙布公所 
　　盛澤各公團電南京齊省長鈞鑒政府逮捕學生優容國賊大拂民意闔市士商全動義憤均擬罷課罷市勢甚岌岌環乞鈞座轉電政府速釋學生嚴懲國賊以安閭閻盛澤市敎育會商會農商市政公會辦事處公電陽 
　　周積偉電南京省議會錢議長鮑孫副議長均鑒上海罷市影響各地震澤爲産絲之區現届新絲上市數十萬生民全年生計係此一時銀根斷絶勢必停市迫切電陳乞速面謁督座省長陳明下情祈電中央愛士懲奸同民好惡以順輿情而救商市議員周積偉庚 
[關於戒嚴之警廳通傳]  
　　淞滬警察廳長徐國樑昨日通傳所屬各區署所隊文云奉護軍使公署於六月七日宣布戒嚴令後兹奉頒發戒嚴詳細辦法仰即轉飭各屬一體遵照其細則列後（一）警界路線（甲）由十六舖經大東門民國路西門至斜橋爲重要地段（乙）北市山新閘橋至舢板廠橋南市由斜橋至徐家匯爲次要地段（二）由下午十時起至次日五時止警戒線内一律斷絶交通年有口令不能通過（三）在警戒區域内不分晝夜須酌派軍游巡（四）在警戒區域内尋常事件仍由警察隨時辦理（五）由交涉公署知照租界各捕房（六）關於軍警協同辦理事件由上海防守司令淞滬警察廳長隨時會商處理之（七）關於兵力配備方法由十師參謀處酌定（八）派員檢查電報（郵遞已派有專員檢查）（九）如有未盡事宜或應行修改之處隨時另定之昨日傍晚警廳長徐國樑又用電話通傳各管區署所警正佐大旨以戒嚴令現已奉護軍使電令自今晚起改於八時後斷絶交通所有界内茶酒肆均着傳諭提早收市並奉使署頒發藍布通行證本廳則頒發白布通行證每晚均以口令爲號着卽轉傳各長警一體遵照云 
[徐國樑傳諭密查學校]  
　　淞滬警察廳長徐國樑昨日特用電話通飭所屬各區署所警正警佐迅將各管地區域以内所有之學校共有若干分私立民立官立等名目着即秘密調查開明各該學校地點名稱一併造具清册限卽日呈復來廳以憑察核各該署所奉令後已從事密查矣 
[愼昌華人聯合會今日開會]  
　　愼昌洋行華人聯合會昨發通啓云敬啓者外交失敗人心激昻商學各界一致輟業以救危亡兹聞在申各洋行辦事各華人亦有繼起之說如果此舉實行則上海全體商業機軸行將全停同人等籌思再四務思維持秩序保存洋人固有友誼不可冒昧嘗試以致進退維谷爲此擬開一討論會研究完全進行方法如荷贊成請各舉代表數人於六月十號下午三時在寗波路廣肇公所開茶話會商議一切務望早臨爲盼上海美商愼昌洋行華人聯合會啓六月九號 
[近滬各地相繼罷市]  
　　南匯南匯縣屬之新場鎭聞滬商罷市即於七日首先響應大團鎭繼之南城大小商店於昨日起亦一律罷市城廂一帶各襪廠以女工生計有關暫維現狀　　漕河涇西南鄕漕河涇鎭接各省罷市消息商學各界羣起步武九號晨特開各界公民大會當即全體公决於是日九時起一律罷市學校罷課工界輟業各商店均貼不除國賊不開門等字條以示救國熱忱且有第一校學生及十人團到處演說故秩序安靜如常兹將該鎭董事致縣署函錄下縣長先生鈞鑒敬啓者各省罷市消息本鎭同人得悉之下躍躍欲起者再初猶望政府之轉圜即行解决詎料今已五天未見確實方針故於今日九時起一律罷市學校罷課工界輟業若不早爲挽救則地方不堪設想矣除公電政府外爲特陳明務懇台端速籌救急方針而保治安不勝迫切盼切之至祗頌公安漕河涇經董梅宗泰楊心正謹啓 
　　常熟昨日（九號）上海通利内河輪船局公裕小輪於上午九時由常熟開抵申埠據該輪賬房來客道及常熟現市情形稱商界亦已集議開會以應滬上罷市風潮如果滬地仍未解决回復原狀該處當即日起一律停止營業現各店舖均先懸掛抵制日貨旗幟在市紛紛招展云 
　　嘉定昨日（九號）十二時有南翔到申之火車搭客云及嘉定城門外商界已開會議議决與上海商界取一致行動南翔亦擬於今日始能市云 
　　塘灣罷市風潮愈趨愈大本埠西南鄕閔行鎭各商自本月六日全體罷市後塘灣鎭商務分所開緊急會議决定於八日起一例休業共同救國 
[外國銀行團會議維持洋荒]  
　　昨日（九日）滬埠外國銀行團因各業罷市多日市狀危險特集華商銀行邀及錢業會議維持僉以滬上現在洋元缺乏最爲可慮已由滙豐電致香港趕運大宗現洋來滬接濟並經匯豐麥加利銀行大班史體芬百里南二君提議現在有人散布傳單詆毁交通銀行鈔票惟恐有人誤會有擾金融遂由匯豐等行各大班議决上海各外國銀行對於交通鈔票均一律代兌云 
[中交兩銀行照兌鈔票]  
　　中交兩銀行因市面現洋缺乏故昨日雖在休假停業期内仍專兌鈔票云 
[留美學生會之進行]  
　　此次留美學生會對於外交失敗未以團體名義周旋於各團體問外間頗有非難之聲惟聞該會會員以個人名義効奔走於社會者甚夥且該會組織法載有凡重大事件須由會員公决而各會員又極渙散故昨日該會組織善後委員會在青年會開第一次會議歷二小時之久議定由各會員分頭擔任於外人方面疏通俾破除種種誤會及與學生方面接洽俾不致學生方面之主張爲外人猜疑後生種種障磚云 
[華僑近電併紀]  
　　華僑聯合會致南京電云南京李督軍鈞鑒甯校學生被軍警蹂躪慘無人道我華僑子弟就學寗垣者百數十人此種野蠻壓制華僑父兄紛紛來電詰問並擬令華僑學生一律離寗我公夙惠愛商學對於華僑保護尤力我華僑雖遠處海外莫不同聲感頌此次蹂躪學生之軍警務懇迅速查辦以平衆憤以慰華僑父兄之懸念謹此奉達敬候賜復俾便轉布華僑聯合會叩佳華僑學生會致南洋各學校電云雪蘭莪益羣日報轉二十四校華僑學生諸君鑒來電敬悉諸羣熱誠愛國表示决心良深欽佩當此民國存亡危急之秋對内惟有懲賊對日惟有抵貨現在國内人心堅固無論團體個人各自奮發精神設法挽救誓不反顧學生罷課商民罷市工人罷工不達到懲辦國賊取消密約不止足慰遠念仍望海外僑肥各本天良共同救護祖國免爲朝鮮之續吾僑素擅工商又多經騐正宜乘此時機挾資回國創辦各種工廠振興祖國工業則國貨始有發達之望吾人所製國貨不必求銷於外人但求國内人之購用則金錢不致流於國外其補救國家已爲不淺矣務望海外各埠學校學生於暑假期内組織演講團隨時隨地悉心勸告盼切禱切上海華僑學生會 
[雪恥會之旅行演講]  
　　浦東高行鎭雪恥會演講員顧乾生張恂子等六人此次從周浦鎭出發作露天演講由祝家橋新場大團繞道赴南滙經瓦雪村等處於昨返滬各自散歸體息聞此行計歷七日夜發去印刷品一萬餘張所經之處一般國民頗爲歡迎 
[湖北善後公會致王占元書]  
　　子春督軍執事報載武昌軍警於本月一日圍高等師範學校學生之游行演講被逮捕殺傷者數十人有一生受傷幾死執事下有格殺勿論之命令等語展讀之餘不勝駭怪莘莘學子負笈遠游其不惜犧牲寳貴之光隂立身之學業以從事於奔走呼號者亦曰救國而已歐洲消息傳來我國對日外交已完全失敗之後我國是否尚能生存失敗之原因究在何處執事暫莫將督軍位置横亘胸中平心暗想必能得一正當之答案巴黎使館來電謂青島之不可挽回實受濟順高徐各路約之束縛則訂立此項密約之主張及經手諸人不能不負此次外交失敗之責任明矣中國非獨學生之國也救國亦非獨學生之事也執事手綰兵符坐視奸人賣國而不知止溺職之罪已無可辭學生既發其覆本良心之主張爲秩序之行動消沉民氣略有轉機外人每以輿論之激昻作外交之後盾執事不利用此種機會發揮光大討諸賣國賊黨以謝國人則亦已耳乃摧殘抑制無所不用其極竟至出前清惡劣督撫所不敢出之高壓毒手以對街此無拳無勇優秀有爲之學生不識是何居心山東爲執事祖宗墳墓之鄕被奸人賣却學生救護之至於聲嘶力竭執事乃惟恐其亡之不速何無香火情若是之甚耶人生上壽不過百年執事一目不識丁之兵士遭逢運會躋身通顯官至督軍財將千萬可謂極安富尊榮之致矣六十老翁有一腐敗官僚之頭銜已足自娛晚境奚事與國民爲敵并賣國賊三字亦趨之若鶩也學生此次言動已默契全國人民之心故北京捕辱學生滬商即於昨日罷市武漢雖處積威之下物極必反豈能聽其子弟爲國備極慘毒而漠然無動於中耶執事好自爲之毋令後人笑汝拙也書不盡意幸垂察焉湖北善後公會啓 
[軍艦調防紀]  
　　靖安軍艦前奉海軍司令公署藍總司令派往秦皇島裝煤事畢回滬又奉藍總司令派令裝運軍需食品前往厦門一帶各艦艇發放已於昨日啓椗開往矣 
　　海軍司令公署查得駐泊武昌之楚同軍艦列字魚艦安慶之建中軍艦派駐已久應各分别調防以均勞逸昨日令飭各艦長即日調替 
[槍斃盜犯六名]  
松滬護軍使署昨日槍斃盜犯六名照錄布告如下爲布告事案據公共公廨呈解拿獲盜犯倪金祥即殷金良綽號小娘舅張渭江即愛卿張洪三即生才陸阿三即來甫李富云綽號西北風又名冷家里張永明即玉其陳忠清即徐亭宰施明富即小圍子倪阿金周義即老堯等十名並起獲手槍一支子彈一百七十八粒皮壳一支兇刀四柄鐵鈎一柄曁衣物三十一件開單錄供呈解來署發交軍法課傳集人證詳加研訉除陳忠清施明富倪阿金周義四名與租界内刦案無關僅係夥刧海門縣陸鼎三施雲梯兩家之盜衣物三十一件訉明均係施陸兩家被刦原贓已將該四犯連同贓物一併令發海門縣歸案訊辦外該犯張渭江據供先後夥衆搶刦公共租界兆豐路崔昆富法租界銀和里王佐才及海門縣中通愛鎭陸鼎三麒麟鎭施雲梯等家得贓共六次倪金祥供認先後夥衆搶刦公共租界兆豐路康全寳岳州路王陳氏湖州路崔昆富及海門中通愛鎭陸鼎三麒麟鎭施雲梯等家得贓共五次李富雲供認先後夥衆搶刦公共租界威海衛路蔡文秀法租界銀河里王佐才及海門中通愛鎭陸鼎三麒麟鎭施云梯等家共四次張洪三供認先後夥衆搶刦公共租界岳州路王陳氏湖洲路崔昆富及海門中通愛鎭陸鼎三麒麟鎭施雲梯等家得贓共三次張永明供認搶刦公共租界威海衛路蔡文秀家得贓一次供證確鑿法無可貸張渭江倪金祥李富雲張洪三陳阿三五名應即按照懲治盜匪法第三條第五欵之規定一併判處死刑張永明即玉其一名應按照懲治盜匪法第二條之規定判處死刑以昭炯戒除飭依照軍法將該犯張渭江即愛卿倪金祥即殷金良綽號小娘舅李富雲即綽號西北風又名冷家里張洪三即生才陸阿三即來甫張永明即玉其六名押赴行刑場執行搶决外爲此布告軍民人等一體知悉此布 
[粤僑小學救國聯合會紀事]  
　　本埠粤僑各小學敎職員以北京被捕學生尚未釋放政府專横時局危急特組織聯合會籌議救國事宜以爲北京學生後盾前日議定暫假清雲里培德小學爲會所并於前夜七時開會選舉職員分部任事到會者二十餘人當由衆舉定盧頌虔爲正會長林嶽威爲副會長余文厚爲正司庫郭衛城爲副司庫陳女士鴻璧爲正文牘余景愚爲副文牘王克綏爲總幹事蔣啓明徐餘梁啓華李雲農爲交際員張英魂譚子欣吳子垣蘇爰南爲幹事員選舉畢時已過午一切進行專宜尚未議妥定於昨晚八時續開會議云 
[商餘交誼社員至安亭演講紀]  
　　商餘交誼社宣講員陳緒良沈奬伯莊冠南蘇根立戴秉鈞張炳蓀黄榮昌張菊蓀潘守愚崔錫元邱福生郭幹甫婁伯銘孫潤民吕覲宸等於昨日上午乘車特往安亭地方爲第三次之宣講車至安亭己十一時因聞商會下午將開會討論抵制日貨切實辦法遂由陳緒良沈奬伯二君與會演講聽者數百人其餘各員分往小茶肆宣講聽者亦數百人及五時乃乘車而返在車時又經陳緒良沈奬伯二君演講 
[扯毁布告被拘]  
　　前晚南市關橋塊某押店學徒王炳康及家弄某茶葉店夥殷慶生并藥材行夥江林芳與馮鶴生等結伴在途行走將護軍使並警廳所貼之佈告扯毁適被警察查見一併拘住連同見證許炳根帶至一區警署詰得言語支吾趙署長以其無意識之舉動飭即申送警廳司法科訊究 
來件 
[永久抵制日貨之方法我亦愛國者]  
　　青島失則山東亡山東亡全國隨亡洵非虚語然僕以爲尚未足懼也所懼者人心死耳今對於日貨文明抵制萬衆一心舉國一致能堅持到底做去並非出於偶然蓋年來國人所受抑鬱不平之氣向苦無從宣洩者今以日人侵凌我國權違背我民意蹂躪人道以致全國憤慨忍無可忍不約而同起圖自衛其一往無前進而不已之一種沉毅果敢之精神實爲前此所未有則收回青島之問題或能因此精神而得良好之結果消極之抵制而有此精神則今後積極之建設亦本此精神誰謂中國無救藥耶 
　　民國四年問因二十一條苛酷條件之要求曾有抵制日貨之舉彼時慷慨激昻之輿情中尚乏澈底之自覺並含幾分之希望故曾不轉瞬觀望者卒無表示憤激者亦歸緩和卒致未收若何之效力徒惹外人之訕笑此何故歟蓋主持其事者僅空言抵制而無實際之救濟方法且當時有一部分人重私利而略公義團結力遂因以薄弱故卒招失敗耳况乎彼時更有多人以爲日本逞此覇圖必招各國之深忌一旦歐戰告終和議席上重公道抑强權各國必仗義執言爲我援助取消此二十一條苛酷之條件存此痴願故用力不專五分鐘熱度遂造成吾民之惡諡回溯往事深堪浩歎而今已矣向之痴願今已絶望如罪徒之判决死刑更無申訴之餘地惟行刑之日尚未至耳存亡呼吸爲時雖甚促吾人應乘此大禍將臨之日力圖自救抵制日貨雖屬消極然釜底抽薪大可摧折强權愈持久而效力愈顯持久之道即此萬衆一心全國一致之精神予日本工商業界經濟上巨大之痛苦促彼政府之反省舍此無他道也 
　　今日我國四百兆人民中能代表全國啓迪全國以共禦外侮者當首推商學兩界僕姑採消納法將全國人民括之以商學兩界因農工各界概得以商仐兩界救國之精神聯絡而結合之也是故僕對於商學兩界作更進一步之請願商學兩界實力抵制應各從消極的與積極的兩方面並進請約述如左商界抵制日貨之兩方面事甲商界消極的抵制（一）依照現在全國各商帮所定之方法悉力進行堅持到底（二）不用日幣及斷絶商業上經濟關繫（三）破除日本吸收我國現金制我國死命之毒計『說明』日本歷年所發之老頭票行使於中國境内約有一萬五千萬日金此種老頭票流行於東三省者幾及八千萬流行於山東福建者達三千萬流行於他省者約有四千萬日本政府發行此種不兌換劵吸取我國現金用此現金振與彼國之實業排擠我國之實業並貸債於我國政府使我國自相殘殺同歸於盡彼則安坐而取漁人之利計畫之刻毒無有過於此者深願我國人手中執有此項不兌換劵者逐漸設法使之流還日本嗣後各本其愛國之天良勿復收用此項禍國殃民之日本老頭票乙商界積極的抵制組織一永久團體定名五九社『民轼呷年五月七日日政府致二十四小時之哀的美敦書於我國政府至九日我國政府被逼簽字故五月九日爲我國屈服於彼勢力下之一日鄙意永宜以五月九日爲國恥日全國一致以免歧異」此項商界五九社宜各地方設立一所由各地方商業團體選舉熱心而公正者若干人作爲會員社中應爲之事如下（一）會員隨時監察各團體抵制狀况如有破壞抵制辦法者立即糾正之或懲罰之（二）調查全國消行之日本貨物約可别之爲三（甲）可以完全勿用者如太陽啤酒味之素化裝品小兒玩具等奢侈品（乙）有國貨可以代用者如毛巾琺瑯器洋傘「聞已有人鳩集巨資組織五九工業社從事製造不久即可大批供給」（丙）工業用品之必不可少者如漂白粉之類「聞上海炳新肥皂廠主任已在着手研究製造漂白粉及保險粉」與硫硝强水等以及股線之類除甲項奢侈品不計外乙丙兩項工業可以逐漸舉辦（三）組織一勸業銀行扶助各項工業之發展「聞此項銀行已有人組織不久可見之實行」總之此項組織須有系統事業進行須有秩序各會員須有清醒之頭腦切勿爭意氣鬭私見乘機造謡及傾軋本業之鄙薄行爲願與我愛國志士革面洗心以圖之 
　　學界抵制日貨之兩方面事甲學界消極的抵制（一）各學校將青島歷史及二十一條苛酷之條件並此次失敗原因作爲修身講材隨時提及當作警醒全國青年之暮鼓晨鐘（二）學生自己不用日貨並於星期日及暑假年假時就力之所及隨處演說以圖普及俾大衆永遠不忘此最大之恥辱並懇清家長及力勸親戚鄰里一律實行俾大衆以不用日貨爲應盡天職誤用日貨爲丢失體面乙學界積極的抵制組織學界五九社每地方設一社合當地各學校組成之其應爲之事如下（一）協助商界調查日本進口貨物並隨時悉心鑒别而嚴取捨更勸告各用戸使勿誤購（二）利用餘時研究日貨代用品製造法以應社會需求而增進地方生産能力（三）提倡節儉以撙節所得之錢財努力儲蓄遇有地方新工業發生時踴躍投資藉以貫澈永久抵制之目的（四）團力較大之五九社發行星期刊報告各地方抵制日貨之方法及現狀並特闢國貨紹介攔及新發明物紹介欄以促内國工業之發展（五）各地方學界五九社中並須公同推定一五九社從事編輯一種勵恥之書籍名曰五九此書分初小高小中學三種編法供給三種學校之取用發刊後請各省敎育會頒布全國各學校用作教科書啓發全國青年之自覺力並編白話體勵恥書俾粗識宰義之人咸能寓目以補普及敎育之所不逮 
　　夫日人對華政策着着進逼者實因日本全國人民曾受軍事敎育而日本現政府之有權力者皆係軍閥中人然世界潮流趨於民主日本不乏賢者年來深信民治主義者正大有人在故彼國中暗潮甚烈而軍閥中人爲鞏固其權勢地位起見不得不力圖侵掠以博國人之歡心觀下列日本殖民政策之譯文一則可曉然於一般日人謀我之心機矣據可靠消息日本東方發展會社於四月十六日决定日人及高麗人移殖滿蒙之政策（一）日政府支一百萬元日金於該會社作移民之用（二）該會社每年必須移出一千五百戸日本人及高麗人至滿蒙各地（三）該會社前曾議决在十年内移日本農家二萬戸高麗農家三萬戸共計二十萬人充　我中國之滿蒙各地（四）有組織的村落一村落至少集五百戸不准村中住民居留村落之外（五）此項有組織的村落内置村長副村長各一書記一專管理該村落中之自治敎育衛生宗敎等事（六）日政府除供給軍火於各村落自行保護外並派遣警察軍隊等實行保護之以上譯密勒氏評論報第八卷第四百五十四頁轉載哈爾濱俄國日報僕按日本拓殖政策實行於滿蒙爲時已久其影響於我滿蒙之統治權者爲何如此項政策安知現在不施行於我中國其他省分嗚呼我神洲大陸將盡爲彼日人之殖民地高麗埃及覆亡之殷鑒其不遠矣乎嗟我國民清夜思之亦曾有動於中否僕溷跡商學界中除離國之日不計外已有二十五年矣默察我國人之最大缺點即無系統及無毅力然此時千鈞一髮關係重大若再如前此之虎頭蛇尾國其不國矣而敲骨吸髓之痛苦高麗臺灣之慘劇將徧演於我腹地吾黄帝子孫其將從此無噍類矣嗚呼此次抵制日貨之偉舉實關係我中華民國之存亡絶續者至大願我全國人士盡力做去僕不惜犧牲所有之精力財力暗隨諸君子之後願我舉國愛國人士交相勉策之 
來函 
[約翰青年會學生聯合分會來函]  
　　謹啓者闝校已放暑假惟學生聯合分會未曾解散兹舉定駐滬總會代表三人分會職員十人擔任一切會中進行事務辦公處暫設勞合路太原里二百二十六號以後各分會如有函件及印刷品見賜請逕寄分會辦公處可也敬祈登入來函欄爲禱約翰青年會學生聯合分　謹啓五月十一日 
[上海孤兒院鳴謝]  
　　謹啓者兹承南洋商業專門學校李平君經募交來嚼雪廬大善士捐助敝院經費洋一百元正拜領之餘無任感紉除塡奉收條外特此登報鳴謝以揚仁風 
雜評二 
[盧電感言（庸）]  
　　盧護軍使致北京政府庚電亦有星星之火可以燎原失此不圖將成大亂之語可見今日局勢之嚴重即在官場亦未嘗不知所不悟者惟北京政府及曹陸等輩耳 
　　自五四運動以來始而學界罷課繼而商界罷市今則工界亦有繼起罷工之勢影響所及交通機關且將陷入停頓狀態各地秩序幾有岌岌不能保持之懼向使學潮醖釀之始北京當局能以誠意消融又使爆發以後即知悔禍收拾亦何至由學而商由商而工釀成今日之現象及今覺悟亟順民意所向己嫌其晚奈何尚迷而不悟耶 
 
 
 

Page 13

 
 
   
 
 

Page 14

 
 
   
 
 

Page 15

 
 
自由談 
新談 
[旅美觀察談（百二十六）] [  一之]  
　　靜默之歡迎約可分三類其第一類爲紙片之紀念即影相之摹印與陳設也美國　習見之影相有三一曰第一任創國者華盛頓二曰爲黑奴爭自由之林肯三曰最近名總統著戰功有政聲之羅斯福迨威爾遜初任四年將滿時内政外交因應咸宜威氏尊影遂亦爲全美各地最見風行之印刷物在民國六年三月五日前後威爾遜氏履行第二任總統就任式時美京各住戸及各商店已各懸有乾瘡狹長具有大學敎授面相之新總統小影蓋即誠意歡迎之表示也予有詩云萬家生佛崇威氏三色星旂照眼忙人事幾回桑海變市南高塔魯靈光市南華盛頓紀功塔極高總統屢易滄桑屢變面此獨永存也萬家生佛一語頗足以見當日之情狀矣其第二類爲色彩之紀念美國報紙常言耶穌神像世界各名畫家之傑作綜合之有四萬種予謂美國諸偉人之圖像單就威爾遜一人論恐至少亦在千種以上其受人崇拜處誠可驚異其第三種爲實物之紀念大之如公園中石像與鋼像小之如佩帶品與陳設品莫不假模塑彫刻之功以遂其景仰思慕之忱凡此數者皆足發抒其高尚優美諸國民性而使當軸名人咸憬然於眞榮名眞事業所成就者實遠勝於居高官擁虚位受人唾駡不自安不自適之一流也 
老申報 
[行旅爲累（見光緒二年八月初六日）]  
　　近以謡傳有邪匪事故江浙之府州縣如常州無錫嘉興湖州等處鄕民皆自團練晝夜梭巡眞匪被獲者間亦有之而孤客往來猝因驚恐而爲民團誣枉者良亦不乏此皆地方官未得拊循之善道也昨得有海寗人來信據稱上月二十一夜從上海遲鄕泊舟於嘉興之南門外其地頗覺冷靜幸對岸有網魚船數十隻得與爲鄰黄昏時忽人聲鼎沸金鼓喧天疑岸上或有盜刦方圖移舟避之頃刻間忽又有十餘人下船查詢來歷告以從上海貿易回岸上人便　聲促令開船以爲目下紙人作崇聞皆由上海而來是以此處查有上海船便解官訊問今聞爾既欲開回海寗速去毋再逗遛於此否則城内外人今夜皆不能高枕失舟子與辨網船戸亦來催逼勢更洶洶隨後告以夤夜必不能開行且嘉郡亦有熟識舖戸如不見信明早請砲船巡勇查騐船艙可也若必聚衆誣人祗有先鳴地保請報官查問矣言之再四人始散去次夜在針川過夜其民間稽查更甚鑼聲竟徹夜不止謂皆有妖物壓人也是夜去鄕已近尚不至受虚驚然事後追思當在嘉興時幸未解　使膽怯前行則岸上人其疑必甚性命亦有難保者矣况黑夜行船能保無盜賊　掠乎 
雜錄 
[海外拾珍錄] [  蘭]  
　　特别宴會美國銀行家史都脫司培來氏嘗於費勒芒爾非州關一别開生而之夜宴會大宴實客客座之問雜以　猴多頭　其餘啖四隅復植橘樹多株出所畜鸚鵡數十頭散棲其上一時杯盤刀叉聲中雜以鸚鵡鳴聲　猴　食聲誠從來未有之奇會也聞會中有名　　株價值不資均爲羣猴所損云特别保險法國　行家樊特林氏近於巴黎某大保檢公司保險其所訂條約頗爲特别已得公司中同意約中語如損失一腿或一足應按賠償死亡之損失金照償三分之二損失一臂償半數面部如失一目或一鼻等償四分之一失一指償二十分之一是誠可謂特别之保險矣 
　　特别審判美國紐約法官每倫司旦氏生平主張惜隂凡事之能節省光隂者匪不力疾爲之嘗以電話審判一案自在宅邸之書室中以電話與法庭中屬吏等談話以電話鞫問罪犯以電話探取口供以電話詳詢證人復以電話判决手續雖繁而其身則未嘗離書案一步也 
[見聞瑣言] [  五九生]  
從五月四日以來要算是中華民國全國學生的受難時代被拿的被拿被打的被打也有被刺傷的也有被餓得半死的你們看北京天津武昌南京上海那一處没有這種事然而我說學生們受了這種種磨難未始不是受了許多很好的敎訓從此就能知道政府的愛百姓是如此如此軍警長官的優待學生是如此如此學生們將來痛定思痛千萬不要忘記這幾位大恩人第一個是段芝責第二個是王懷慶第三個是吳炳湘第四個是王占元第五個是王固磐第六個是徐國樑 
　　沈信卿老前輩到底是個有見識有骨氣的讀書人我讀了他一番責備警察廳長打人的話非常爽快覺得吃天津梨和冰琪林嗬囒水更有趣得多我一連讀了幾遍不知不覺記起古時彌正平的一段故事和戲台上打鼓駡曹那齣戲來 
拿破崙要算得大英雄了當時偌大一個歐羅巴洲給他佔了半個末後却一敗塗地老死荒島近年來是袁世凱和德皇威廉雖是無惡不作可也不得不說他們是個好漢然而一個氣死了一個逃去了這就可見武力是萬萬靠不住的現在有一般人學識才氣手腕魄力遠遠趕不上拿破崙袁世凱威廉却也想濫用武力嚇人倘給他們三人知道了可要一齊笑倒說小孩子們怎麽不抱着洋囝囝頑却也想鬧這頑意兒麽 
　　國旗是一國最尊重的標幟神聖不可侵犯的世界中不論是皇帝總統威權任是怎麽大對着這國旗總非常敬愛國際間也往往有爲了侮辱國旗的事惹起戰禍來可憐我們這面五色的國旗却也和小百姓一樣晦氣在外既受人蹧蹋在自己國中又被北京軍警從學生們手中搶去扯個粉碎他們大概是不承認這中華民國了這種罪名最輕也禁錮不道他們的長官却還派學生們愛國是大逆不道百般的虐待既是這樣怎麽不請大總統下一條命令索性說愛國者殺倒竟直截爽快一朝反愛國的小百姓殺完了就讓你們安安穩穩永遠做官只須當心着不要把這中國亡掉丁呢 
 
[乾隆琢白玉花揷（古物圖五）]  
小說 
[潛艇歷險記（續）] [  翠岑譯]  
第三章福　愛斯之戰略 
　　歐晤斯脫房浮勃倫能斯來恩固未嘗熟悉諾愛爾之性格者其人蓋一嚴正而强固之人也不怒則己一怒則永久不息必　勝利而後已迺彼自以爲諾愛爾愛其犬必依吾求而控告二字必可恐嚇奏功也孰知其大不然哉諾愛爾自　曰彼傖如是吾必懲之吾有一辨士剩者必與之戰於法庭遂商諸曷德樸著名之律師以爲審訊時之辯護明迪格爾至此亦遂不得不控訴矣 
　　次日之晨法庭審判之時至諾愛兩福達愛斯御其制服取道赴市廳之法庭弗雷脫則鎖閉室中一小時後此犬之生死與彼德犬之榮辱即將决矣諾愛爾行至道端忽一愛爾蘭犬跳躍而至陸軍大佐李却生所豢而弗雷脫之母也性至柔順馴良非若弗雷脫之暴戾弗雷脫之性質蓋非傳自其母也諾愛爾見之呼曰耐耳速回去今晨吾不能帶汝游也耐耳不聽驅之亦不走諾愛爾無奈則亦聽之隨後直人市廳門者以爲　事之犬也亦不之阻諾愛爾與其律師語耐耳迺繞室四竄跳踉戲躍無所不爲人類所敬尊法庭之嚴肅此物乃不一致意律師與法宫門者無一不愛之撫之此物則亦俯首帖耳以　諸人之盛意時市議員明迪格爾至矣入門見犬頻蹙其眉故作畏懼之態大呼曰此犬噬人實屬必無之事是時諾愛爾心中忽覺一震低聲謂其律師曰密司透克林登吾將以此代弗雷脫君願證明之否律師聳其肩徐答曰君欲若是則若是耳移時時至問官先傳諾愛爾推事官宣讀訟詞畢諾愛爾辯稱無罪且詰問明迪格爾謂有何證據可以證明此犬之噬汝明迪格爾乃宣誓謂此犬曾噬吾並陳說當時之情形諾愛爾復力辯當日並未與此犬同行此犬實未噬人被告所鑡之犬必非此犬原告既無充分之證據决不能以一人之言而認爲有罪且曰請堂上與在塲者自辨是否此犬能噬人吾敢下一斷語並宣誓此犬從未噬人亦不致噬人此犬之馴良柔順人人可得而見之言畢問官遂下判决案斷被告無罪諾愛爾之律師問曰庭費如何吾意應原告負責問官曰此當然原告負責耳諾愛爾遂呼其犬出市廳而返心中至爲愉快將抵家呼謂耐耳曰佳哉老婦汝救汝子矣雖然予究抱歉然彼傖不以違法之事迫吾者吾亦不爾此事彼强吾爲者質言之總爲汝子弗雷脫耳比抵家其父問曰如何諾愛爾曰判明迪格爾付堂費耳其父曰嗟乎謬哉汝欺詐之徒聽之吾將修箋告之明迪格爾解釋兹事且汝將復出余亦决不復豢此畜汝愛之當爲之覔一棲所諾愛爾知老人之意已决答曰甚善吾當籌之諾愛爾念此犬仍留曷德樸者行被仇人所毒挈之艇中則亦未便雖艦長台列克不致拒絶而危險實甚忽憶别萊福達愛斯處當可設法何不以弗雷脫寄至彼處别萊者爲諾愛爾之從兄爲勞姆歇亞輕騎兵之隊長戰於法國受傷三次最後於美森之役被一砲彈飛騰之泥土所壓受重傷遣回駐防不復返前敵矣時駐於離曷德樸二十英里之一小村名上托特堡壘者彼處有一極大之軍營弗雷脫喜與軍人戲至彼當不失所也策既定諾愛爾遂於午後啓行以翌晨八時即須入艇也臨行謂其父曰弗雷脫似已知旨常日見余乘摩托車恒跳躍嬉戲今乃不然可憐哉弗雷脫語畢即抱其愛物駕　托自轉車而行風日于麗鄕間之幽景宜人路復平坦一小時後諾愛爾已至其從兄之營從兄待諾愛爾述畢即曰此犬至可愛予當悉心愛護特不知彼願居此否耳諾愛爾曰吾意必願兄但命之無不從也如彼竟不願居此而返曷德樸則兄亦不必惶遽彼必不失道也諾愛爾迺與其愛物告别撫之曰汝居此予將行矣俟吾歸來再餵汝肉也弗雷脫垂尾股際向其主人痴望若甚悲感者諾愛爾與其從兄握别跨上車箱疾向曷德樸而馳 
[自由談之自由談] [  不冷]  
　　各人本心自今以後已入各人從本心行事時代蓋人人皆知自己應處之地位應做之事故也表面上事亦己應有盡有矣 
 
 
 

Page 16

 
 
   
 
