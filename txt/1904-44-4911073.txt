# 1904 - 44 - 4911073

 

Page 1

 
 
[逐日刊印俄日戰務要聞告白] [  申報館主人啓]  
　　本館向届歲暮於二十八九及三十等日暫停出報至新正初三日起仍照前章兹者俄日交訌戰機甚烈薄海内外皆所關心而蝟冗紛仍不能鎭日從事筆硯因於明日爲始逐日刊發報章二葉專紀俄日戰務後則附以各處緊要新聞每紙只收錢四文蓋以答數十年購閱者之盛情並非藉以射利至於傳遞戰信之迅疾攷求戰務之詳明則以旅順烟臺皆有誠實可信之西人隨時電告以故旣不致浮光掠影摭拾無稽亦斷不能一事而重疉言之致蹈水複山重之誚也識者鑒之 
[敬募山東急振] [  申報館協振所啓]  
　　今夏山左利津縣南岸漫决被災極重上游費縣平陰范縣東阿等處臨黃民埝衝潰無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[綜論癸卯年滬市情形]  
　　滬上自道光季年各國通商以來迄今已逾甲子一週租界逐漸恢宏貿易逐漸繁盛非但爲我中國商埠之冠卽五大洲中倫敦巴黎諸巨埠亦足並駕齊驅蓋以輪舶往來衆商雲集有萬國來同之象焉本館每當歲暮必綜覈一年市上情形逐加論說俾各業之盈虚消長略見一斑或亦操奇計贏者所不棄乎本年滬上各業絀多盈少推原其故緣進口貨各處銷路無甚暢旺加之天津一埠自庚子兵燹之後原氣未復景象蕭條洋貨銷塲因之而滯至於出口各貨洋商購者不甚采烈興高價遂漸貶然總由仙令之逐漸昻貴所致兼之本年銀利甚鉅銀根甚緊俄日之事警信頻傳貿易中人咸存戒心市景因更淸淡紅茶產自兩湖春末夏初洋商在漢口交易本年山價甚賤洋盤尚佳業此者咸占大有徽州緑茶初尚得利後稍虧折平水茶價値平平然尚不致大耗蠶絲收成告歉洋商嫌價之鉅也購者寥寥如向所著名之金麒麟牌初時漲至六百五六十兩今祇値五百兩矣經絲亦然總計本年湖絲進口約共二萬六千餘包出口約共二萬二千餘包其額雖不過多然虧耗亦已非細此外灰絲黄絲價値漸低不能得利各繅絲廠因繭性不佳繅工過費絲之良楛較遜往年先時上等牌每擔售銀一千一百兩之譜今祗値八百餘兩其中虧耗不言可知乾絲廠亦然業繭者緣蠶方上蔟時爭先至内地購取洎運至上海洋商不甚購運廠中不及繅絲迄今存積棧房者尚不下萬擔以致業此者虧蝕尤多出口貨除絲業大受厥虧外如洋莊盛澤綢亦須虧本棉花因日本及美國銷路尚佳稍可得利其餘各種出口雜貨有盈有絀不一其倫進口貨以洋布爲大宗價旣太高仙令又貴是以受虧非細火油之價時有低昻盈虧不一洋藥行情驟漲土商皆可沽潤土藥平平而已紗花廠銷路頗佳胥能得利洋紗則因印度魯比匯票上落不定不免受虧煤亦無甚生色洋廣貨因來價太鉅難覓蠅頭珠寳一業前數年獲利甚豐本年亦因仙令昻貴出洋者稀大爲折閱赤金行情或貴或賤皆視仙令爲轉移最貴時本標金每十兩値至銀四百五十餘兩今則貶至三百七十餘兩銀行中反由外洋運至滬上積存不少金鋪雖盈虧不一然聞有抛盤空買情事操是業者所宜格外留心也綢業亦皆虧折而以杭莊爲尤甚若綢縀鋪則尚有微利可沾五金無所出入南市各號生意尚可花米油豆餅及士布有稍可獲利者糖業被進口洋糖佔去大半近亦難權子母木業尚佳太古怡和招商局三公司攬載水脚聞較去年生色各股分行情因銀市緊迫轉而低减錢業雖稱順平總須視各業生意之佳否而定恐亦有名而無實也今者歲聿云暮而俄日之事戰釁已開但願早日言利化兵戈爲玉帛方不致於商務有礙否則非但滬市爲之震動卽東半毬商務皆亦大有所關矣可不懼哉可不懼哉 
[本館接奉電音]  
　　昨日午後四下鐘時京師飛電傳來上諭一道敬謹譯登○十二月二十六日内閣抄奉上諭誠勳奏特參庸劣不職各員請分别懲處一摺安徽黟縣知縣孫家瑚心地糊塗罔知振作前署太平縣知縣候補知縣陳良楨才具平常聽斷草率前署徽州府經歴候補縣丞蔡樹人操守不謹宣城縣主簿潘文瀾行同市儈無爲州泥汊巡檢婁作霖擅受民詞壽州正陽巡檢周雲慶性情貪鄙英山縣七引巡檢程盤任性妄爲休寗縣　慶巡檢陳士欽才具顢頇均著卽行革職寗國縣知縣劉彥辦事竭蹶入地不宜著開缺另補餘著照所議辦理該部知道欽此 
[電傳宫門抄]  
　　昨日午後四點鐘時京師友人專電告知本館云十二月二十六日皇上召見軍機大臣及沈瑜慶 
[譯錄俄日仁川之戰軍報]  
　　俄日兩國海軍於華歴本月二十四日在高麗仁川口外開戰已紀前日報端兹得日本海軍於戰勝之後電報日本政府公文頗爲詳備爰照錄之其文曰東歴二月八日註卽華歴十二月二十三日日本海軍提督瓜生統領軍艦護送運兵船至仁川是晚駛近距仁川口七八英里之八尾島與俄兵艦名谷利司者相遇谷利司欲阻不使前作開戰狀日艦不應仍前駛行谷利司乃發砲轟擊日本水雷艇遂亦發砲還擊彼此未中谷利司隨退入仁川口内日本各艦亦卽鼓浪進口瓜生意不能平翌日上午致書於停泊仁川口内之俄艦名華利亞者限俄艦艘迅卽退出倘不遵此卽當於口内攻擊旣而日船駛出口外俄艦尾之遇於浦列尼島左近海中乃卽互 
 
 

Page 2

 
 
　攻擊約歴一點鐘許俄艦力不能支至四點鐘時谷利司自沈於海華利亞亦因傷重不能再戰於是晚沈入海中俄兵均避入法國泊司克兵艦中日兵當卽鼓勇登岸馳入韓京 
[日船被毁]  
　　昨日本館得烟臺友人來電云日人攻旅順之役被俄砲臺發砲擊沈日船二號一爲高千穗一爲千東世另有松島一船亦毁壞已甚 
[日人占地]  
　　昨日本館得華歷本月二十六日烟臺友人所發來電報云此間市上傳言日本各兵船攻擊達路尼註卽靑泥窪毁壞電機廠隨卽一擁而登 
[俄國震驚]  
　　華歴十二月二十五日英京倫敦來電云日艦在旅順口外與俄交戰之信傳至俄京全國俄人大爲驚詫蓋以未經宣戰日人遽爾開兵故也 
[法保俄人]  
　　華歴十二月二十五日英京倫敦來電云法廷議定凡旅居日本之俄人一律代爲保護意者俄法曾聯盟約故不能視如風馬牛之無相關乎 
[戰後宣戰]  
　　昨晨本館得華歷十二月二十六日日本神户友人來電云此次日人與俄開戰並未豫期布告直至昨日之夜日廷始下宣戰明文 
[日人歡抃]  
　　昨晨本館得華歴十二月二十六日日本神户友人來電云今日爲日本神武天皇立國之期日人士適聞捷電萬衆騰歡自宫中以迄全國官民罔不興高采烈前電言各股分價値忽地奇昻目下更進而益上矣 
[俄廷命將]  
　　英京倫敦來電云西歷二月四號註即華歴十二月十九日得俄京聖彼得羅堡電報悉俄國軍機大臣之意若俄日旣開兵釁則宣戰之後一切軍務胥付之遼東總督矮立幾息夫之手政府並不遥攬大權 
[俄備宣戰]  
　　英京倫敦來電云俄廷覆答日本之書定於西歴二月六號註卽華歴十二月二十一日發遞倘日人於所擬條件拒而不納則立卽頒布宣戰明文嘻俄人之策固已豫定矣抑知日本竟攻其無備先以砲彈相贈貽乎 
[俄使將行]  
　　日本東京某日報云俄國駐日使臣豫知邦交有决裂之勢先於東歴一月十四日註卽華歴十一月二十七日將署中器物運入意國使署之中其有輕便可携者由火車載往長崎暫寄迨二十九日註卽華歴十二月十三日一切俱經準備專俟命下遄回至東歷二月七日註卽華歴十二月二十二日晚間七下鐘時就署中特設盛筵遍饗在東諸寅好蓋話别也 
[俄國出師]  
　　日本大坂某日報登東歴二月五日註卽華歴十二月二十日奉天來電云刻有俄兵二千名由旅順口分乘運船一艘冋鴨緑江進發是日又有俄兵一萬名由旅順口經達路尼註即靑泥窪繞出遼陽以達鳳皇城海城亦到有俄兵二千餘名在城外築壘以駐其時俄兵之駐錦州者派出八十名開赴溝帮子折而赴義州註地屬中國非韓之義州旋卽迤邐入蒙古蓋以偵察駐紥朝陽之馬景山宫保部下兵士究竟動靜若何也 
[日使之言]  
　　英京倫敦來電云日本駐英使臣林氏嘗語人曰我日如得戰敗俄人滿洲高麗當爲我有然我日此後深恐自蹈危機鄙意卽不能英美日三國併力以戰俄人亦必望英美從中援助也 
[日船可慮]  
　　日本大阪某日報云東歴二月三日註卽華歴十二月十八日有商輪船名山東丸者於午前十下鐘時山高麗仁川滿載貨物駛赴烟臺迨四日尚未得有電音謂已抵埠當此戰事岌岌之際若此船命數已盡則恐入敵人手中矣 
[日船停駛]  
　　日本東京來電云我日郵船公司旣得俄兵艦駛出旅順口之信急飭各郵船之往返中國北部者一律停駛以免悞蹈危機東歴二月四日註卽華歴十二月十九日山東丸由烟臺開赴秦皇島聞警而回翌日長門丸由秦皇島開行公司中人立即發電阻止同日相模丸由長崎開赴元山口亦卽電阻行程此外大阪商船公司之伊豫丸原定東歷二月十日註卽華歴十二月二十二日赴美國大約旣開兵釁亦須暫滯行旌矣 
[日奸被獲]  
　　日本大阪某日報云有山本直吉者東京府屬豐多摩郡千馱谷村人年三十有七東歴二月之朔註卽華歴十二月十六日夜半十二下鐘時行抵大阪僑寓市内莊山田村字水審旅館主岡本德之助家潛赴吳港窺探各軍艦動靜遮遮掩掩事甚可疑隨於二日之夜由巡捕拘獲詰之則稱美國使署武員耶立司庶所用之人刻下方在悉心推鞫也 
[德人中立]  
　　日本東京來電云自俄日開釁以來列邦意向如何人咸注目以視獨德人意向未免心焉疑之殊不知德人早已内决於心嚴守局外中立之旨緣德廷豫計西歴一千九百零四年收支各欵所出溢於所入多至德銀一億圓雖執政者議增稅賦以益之而中央急進社會諸黨人胥起而與之反抗欲增稅額難之又難不得已召集議員籌貸公債加以阿非利加洲屬地民人時思叛亂當此時局徬徨之際惡能顧及亞東此所以四顧躊躇而不能不中立於局外也 
[韓人閉糴]  
　　日本大坂某日報云頃者俄日事亟船舶不敷兼之保險之價奇昻運費亦驟然騰貴高麗通國農人一聞此信遂於東歴二月六七日將食米居爲奇貨幾於顆粒不肯輸入東瀛大約須待戰事旣停始得免於閉糴也 
[美人之言]  
　　美屬馬尼拉來電云日前有客歸自日本神户言及俄日互商之事遲之又久幾無了期雖日本當軸者未必欲與俄人搆兵然苟失此機緣恐通國人民心懐忿怒必羣向政府大肆譁騷也 
[英盼和平]  
　　日本大阪某日報登法京巴黎斯來電云東歴二月四號註卽華歴十二月十九日英皇詔令特開議政院促令政府速將亞東之事務竭全力調處使之時局依舊和平 
[列欵要求]  
　　日本大坂某日報登中國京師訪事人來電云頃由奉天將軍增留守電達政府略謂俄人於治理遼東之事擬成規則六條一俄國官吏與中國地方官同有轄治人民之責二設遇土匪蜂起之時須由中俄兩國官員會商征討之策三中國地方官如有黜陟須由俄人允准方可施行四俄國官吏俸金由俄政府自給五俄人之旅居奉天省内者須由奉天將軍保護安全諸君思之以上五條中俄兩國國家果何等關係乎至西歷去年風聞俄人欲設保衛局一事留守始終爭執而俄人必欲强以所難深恐貽悞事機因之時動掛冠之念云 
 
 

Page 3

 
 
[美已定]  
　　美京華盛頓來電云我美往駐滿洲新闢商埠之各領事官刻已由朝廷簡定計奉天總領事爲蒲迭堅其雅伊矮安東縣　事爲席達捕連笛皮獨森大連城領事爲伊烏木路力痕 
[巨災可駭]  
　　華歴十二月二十五日英京倫敦來電云美國巴爾諦木地方忽遭火厄所燬房屋計八百四十畝之多毁失貨物房產約値美銀八十兆圓 
[訂購軍械]  
　　日本大阪某日報登中國天津來電云直隷總督北洋大臣袁慰帥以目下新兵雲集需械孔多特向德商瑞記洋行訂購洋槍二萬枝限三個月内運到刻已繕立合同矣 
[顯背約章]  
　　香港循環日報云各國與中國所訂新舊和約言明非通商市塲不准外人開設洋行貨棧外人游歴内地亦不得藉故久居此等約章地方官應皆知悉乃近來直隷内地各州縣洋商行棧如林前數年不過租賃民房近且購地自建地方官不但不據約以阻反爲之出示曉諭彈壓匪人然猶得曲爲之詞曰偏僻邑令不諳交涉故也乃京城之内崇文門外及前門左右洋商行棧日增月盛亦從無有敢過而問之者豈非奇之又奇哉 
[再續王大司農議覆籌欵練兵事宜章程]  
　　一嚴查甘肅鹽釐查甘肅與陜西爲鄰省陜西西同商乾四府州屬歲銷河東引十五萬九千八百二十一道額徵正課雜課公費海防經費包釐加釐籌餉加價按引攤捐加價等項共銀四十四萬餘兩花蒙各鹽行銷甘肅全省並分銀陜西之興漢鳳分各屬俱由甘肅榷釐抵課乃祇歲報鹽釐三萬餘兩較之陜省四府州屬所徵銀數不及十分之一又甘肅原設額引七萬二千六百八十八道每引配鹽自一百七十八斤五兩至二百手二兩不等折中匀算每斤榷釐八文每年應榷錢十萬串有奇約合銀七八萬兩今祇歲報徵銀三萬餘兩核計亦不相符其中不實不盡已可概見且甘肅爲受協省分與雲南相同雲南鹽務初亦徵不足額自光緒二十一年雲貴督臣崧蕃辦理節稱提價以來鹽務日有起色歲徵正課雜課溢課鹽釐團費加價共銀一百一十三萬餘兩同爲邊繳之地該督臣昔日旣能整頓雲南鹽務今日自可整頓甘肅鹽務應請旨飭下陜甘總督通籌甘省鹽務情形應如何變通盡利之處迅卽妥議章程奏明辦理以肅鹺政而裕餉源至新疆鹽釐向無報部專案惟該省旣辦百貨釐金其食鹽一項自當在百貨釐金之内若仿吉林辦法將此項鹽稅提出另行核實徵收當可湊成鉅欵應請旨飭下該撫察看情形妥定章程報部核辦以濬餉源毋任中飽一酌辦各省加丁加閏引額課欵查各省錢糧均有遇閏加徵之例而鹽課則惟雲南一省遇閏加徵其餘各省均不加閏殊非情理之平且兩淮產鹽分數亦係遇閏加增而運鹽銷售則與無閏之年無異亦未免自相矛盾至各省引額原係計丁核算今户口日增而引額如故且並有銷不足額者尤非覈實之道應請旨飭下各鹽政查照雲南鹽課加閏辦法及康熙以來按丁加引成例卽將引額課欵分别加增其銷不足額者應照長蘆兩浙鹽務章程責成商人照數包繳以期核實而昭平允一核提漕務閒欵查漕項之給帮者有贈貼行月食耗本折月糧等項外有苫蓋楞木松板輕齎箇兒錢修倉鋪底等項今各省多已改折而各欵未盡歸公其弊一民間逾限完漕按石加價名爲提充地方之公用實則多入州縣之私槖其弊二江浙海運旣督之以二糧道又分設滬局津局通局派委總辦帮辦提調支應文案催兌監兌各項人員且多置紳董於其中旣濫列保舉又坐糜薪水其弊三擬請旨飭下有漕各省督撫將限外完漕加價及漕項雜欵未經報部充公者據實查明悉數提出充公其江浙海運各局員弁亦卽大加覈减並將所用紳董全行删除此項節省薪水按年報部候撥毋得稍有瞻徇 
[粤漢路工]  
　　英國士丹達報云粤漢鐵路合同互議已久近始由美比兩國政府所派人員畫諾將此路北端歸比人辦理南端歸美人辦理核實資本四百萬磅聞比廷收購此路股單不久已得大半 
[從化匪警]  
　　香港循環日報云廣東從化縣境向有喜字營駐紥盗匪有所畏忌不敢横行近來喜字營奉調回省垣縣境呂墟遂有匪首李杜瀅結黨拜會肆行劫掠若不亟爲調勇擒治則地方被害非輕矣 
[請平錢價]  
　　金陵訪事人云自大吏開設裕寗官錢局後執事者志在漁利故將銅圓價値任意高擡錢價因之有增無减雖經前藩司李薌垣方伯禀奉兩江總督魏午莊制軍出示定價每洋銀一圓換錢九百文不准减少只准加增而局中兌換洋銀每圓僅換銅圓八十三四枚合足制錢八百三四十文錢業奸儈有所藉口洋銀市價遂只換九八制錢八百一二十文官局雖較之市上每圓多得二三十文無奈每日換錢祇有兩點鐘許人多時促擁擠異常兼之定章男子只准每換兩圓婦女只准每換一圓且須先赴郡廟騐估領票然後投局取錢局中差役尤復任情鞭撻以致自愛之士咸裹足不前紳士葉廷琦等四十人聯名上禀督轅請出示曉諭官商定價每洋銀一圓換錢以九百文爲率俾小民均沾實惠而錢價不致再昻想上憲民瘼關懐必能允如所請也 
[嚴防梟患]  
　　昨晨蘇松太兵備道袁海觀觀察接奉兩江總督兼南洋通商大臣魏午帥電札内開浦東梟匪勾結外來遊匪盤踞内地擾害商民現屆年終且俄日戰務已開深恐若輩乘機而起良民受害無窮著卽加意查拿務使根株盡絶等因遵卽傳上海縣主汪瑶庭大令到轅籌商良久而退 
[淸道易員]  
　　本邑城廂内外保甲總巡兼淸道局員朱森庭明府近因加收淸道捐被人控諸道轅蘇松太兵備道袁海觀觀察批飭上海縣汪瑶庭大令確查兹經大令查明據情申覆觀察以明府辦理不善咎實難辭著卽撤去差使另委松海防同知黄小霽司馬接辦昨日司馬已趨轅謝委大約不日卽須到差矣 
[政重催科]  
　　上海縣屬本年冬漕自設櫃收兌折色以來定於年終爲止明年正月責成地保收繳每石須加錢五百文無如日内各圖花户均輸將不甚踴躍而江蘇藩司效述堂方伯委員催解急追異常縣主汪瑶庭大令因於昨日飭差役下鄉嚴催務於年内繳納不得遷延觀望蓋亦催科之政宜然也 
[詳述英界火警]  
　　前日夜半後四點鐘時浙江路偷鷄橋左近甬人馬源隆所開新衣店無端火發霎時延及比鄰天寳堂藥材店福眞道院九源隆新衣店始經救火會中人用洋龍救熄然已焚云市房五幢矣至是日午後五點鐘越一刻時大馬路卽南京路迤東福利公司之火雖四圍牆壁依然高聳雲霄捕頭深恐敗瓦斷磚電星墮下爰就南京路四川路口攔以巨木不許車馬往來聞福利房屋係沙遜洋行之產約値十七萬金所燬福利公司鴻順國銀器店各貨及俄總領事署器物共値五十萬金 
 
 

Page 4

 
 
[上海縣署瑣案]  
　　鄉民洪阿生控李沈氏抵單不贖等情前晚縣主汪瑶庭大令升堂研訊洪投案訴稱小的住南鄉九十一圖耕田度日光緒二十六年李沈氏之子瑞生將田單一紙抵押洋銀二十元至今本利無著向之索取置之不理不知此單是否廢紙叩乞訊追李沈氏供兒子瑞生已於去年病殁寡媳王氏不守婦道現在閔行鎭開烟館祖遺田三十二畝當兒子生時已被賣去二十二畝其餘賸者亦將田單抵與洪處小婦人不能顧及此事伊兄洪錦現充地保媳所開烟館卽在洪錦圖内請飭伊隨同向媳索取大令准之○木匠趙反香砍斃無賴王裕卿一案前晚大令飭提到案諭之曰王裕卿今已因傷殞命爾與伊究竟如何起釁從實供明尚可從寛辦理趙供小的年二十有九家住本城石皮弄今年七月在大南門作塲内執業比鄰某茶肆女郎阿七初向小的借洋銀九角旋小的又送伊象牙骨摺扇一柄然與伊並無姦情不料阿七後與王姘識王終疑小的有私因此挾恨借去洋銀兩元日久未還小的向之索取伊遂肆口惡駡由伊兄王炳卿勸散至本月十六日王又糾同王雙喜王和尚等九人曳小的到茶館内各出手槍刺刀多方恐嚇詐去洋銀四元聲稱尚不干休事後小的忿不可遏因於十八日至殺猪弄向王理論伊卽持樹桿肆毆小的順手拾得利斧向之猛砍斷伊左手復砍兩下一傷其背一傷其足叩乞施恩大令著釘鐐收禁候辦 
[上海巡局紀事]  
　　前日有周氏婦扭沈子卿至南市二十三七鋪巡防局控稱被欠洋銀三十七元請即追給局員姚谷蓀二尹升案研訊令沈先繳洋銀七元尚餘三十元分三期措還淸取具遵斷切結交人保釋○前者黄子芳向陳耀宗購得房屋一所計洋銀一千餘元近日陳忽加索洋銀一百五十元黄不允陳遂肆行滋閙被黄扭控二十三七鋪巡防局局員姚二尹研訊之下斷令黄給陳洋銀四十元兩造均不遵斷二尹遂斥之使出○南市趙家灣人董某氏自稱瘍醫爲人治疾本年六月某日湖南人劉祥雲以延醫爲名誘往四馬路大觀茶樓啜茗向氏告借洋銀一元託詞他往一去無蹤氏久待不至隩喪而歸前日劉又踵門求醫氏尚識其面因向理論劉不自承認遂扭控二十三七鋪巡防局局員姚二尹升案研訊劉供稱小的在某防營當勇餘語含糊二尹判責二百板驅逐出境○前日有某甲者乘脚踏車至南市薛家浜橋迤南向天福銀樓購買銀臂釧一雙並不給價暫留脚踏車爲質櫃夥守候良久不見來取因將車送至二十三七鋪巡防局聲訴緣由局員李伯屏二尹准予存局候甲來領核追釧價○昨日南市十六鋪南北中三局委員賈黄陳三二尹及二十三七鋪局員姚李兩二尹督率巡勇遍赴所轄各叚街道嚴行巡察蓋恐時屇歲暮匪類潛蹤也 
[馬路工程局紀事]  
　　竊賊王阿福陳阿三陳阿全陳阿四行竊某航船上某客所携竹籃内洋銀二百七十元旋被捕役巡獲解入捕房轉送馬路工程局總辦翁子文太守倩襄讞委員黄衡堂二尹研訊王及三陳均直認不諱遂判令各責一百板禁押改過所三月洋銀存候失主具領○南市捕房五十三號巡捕王桂生與毛和尚在途打架旋復扭入捕房捕頭令轉解工程局黄二尹研訊之下判令將毛責四十板驅逐出境以毛屢經滋事故也 
[英美租界晚堂瑣案]  
　　顔道傳扭控張錦卿吞没枕箱等情前晚讞員關絅之司馬升堂研訊顔訴稱小的寄寓張所開同興小客棧内某日忽失去枕箱一口内儲洋銀等物向論不理因之扭控案下今張已願賠洋銀三十元小的急欲赴海州叩求銷案張供現已浼人妥勸求恩省釋司馬飭張具結呈案○前有某姓者遣家丁兪升扭控傭婦姚謝氏行竊衣飾等情前讞員鄧鳴謙司馬訊不承認暫行管押前晚司馬飭提覆訊氏供小婦人並不行竊求恩交人保出詳細緝查司馬准之 
[英美租界公堂瑣案]  
　　前日無賴徐阿大張阿二掩入陳阿大朱得卿等八家行竊銅銚水烟袋棉被衣服等物前晚又掩入某姓家圖竊被包探竇如海拘入捕房查吊各贓昨日解送公堂請究徐阿大供稱各物係張阿二所竊小的僅爲之押錢叩求恩宥襄讞委員王松丞刺史商之英總領事署繙譯官寳述德君判各責三百板發押捕房五月贓分給各失主具領○前者兪春林收受贓物經包探李星福查知禀請前讞員鄧鳴謙司馬移請上海縣提案訊明押追洋銀四百七十四元昨日覆訊縣役范錫坤偕朱阿五投案禀稱小的與兪親戚可否求恩酌减刺史不准旋將洋銀四百七十四元如數繳呈刺史商之寳君將朱押令再繳洋銀五元兪開釋所繳洋銀發交捕房傳失主具領○木工王阿二窮極無聊分向王源泰木器店及某妓女處以修理木器爲由騙去紅木交椅八張紅木牀一張質諸某押店邇爲王及某妓查知報由包探竇如海　案請懲某押店夥投案求追押本洋銀二十八元刺史不准著將王阿二責三百板發押捕房三月贓物分給原主具領○流氓王阿弟昨乘南京路福利公司失火之際行竊某洋人家脚踏車一輛報由包探趙銀河到人贜送請究辦刺史判責三百板枷示一月○姚阿四潛入乾元祥衣店行竊衣服報由包探李星福獲到人贓送請訊辦刺史判責二百板枷示一月○徐阿三前曾掩入摩素洋行某洋人處行竊銅鎖等物報由包探徐阿華獲案請懲刺史判責二百板枷示三禮拜 
[法租界公堂瑣案]  
　　中法彚報館排字人袁子琴竊取銅板紙料約値洋銀數十元賣與潘文表所開銅器店僅得洋銀一元一角館主查緝之下牽涉印工丁隆生因卽報知捕房將袁丁及潘一併送案袁認竊不諱丁供小的在報館籌鑄鉛字每月工資洋銀二十元館中失去銅板與小的無干求鑒讞員魏蒓塢大令與法總領事署蘇繙譯官會商判將丁押一禮拜袁枷號一個月潘罰洋銀十元○某西人醉態瞢騰在途遺失大衣一件被朱全福拾得藏匿陳阿炳所開剃髮店内報經包探查獲吊到原贓解案請辦大令判將朱責一百板陳無干省釋贓存捕房待失主往領○項錫渠於光緒七年購得四圖内顧姓之田一分以爲葬地近欲竪立界石地保林少卿不允爰卽具控公堂昨日大令升堂研訊項供故父在日買得此田以葬先人棺木應完之糧仍貼還原主林供此田係徐姓之產被顧盗賣與項顧兄現住英界請卽移提究斷大令著將林交人保出邀同徐顧來案候核一面著項投縣過户掣串完糧○季雲靑前爲吳茂華擔保兆隆猪行洋銀三百二十元屆期不還田季墊付　經大令提訊交人保出限年内先還洋銀六十元餘俟明年分期拔還昨日季投案求追吳僅繳十元餘求寛限大令著押候再繳五十元所繳洋銀先給李領○唐祖訓前控張譪堂欠銀一千餘兩延宕不還等情大令訊供押追在案昨日唐復投案求將張交人保出理處大令准之顧連生被賊竊去快靴三雙當塲拿獲送案請辦大令判責一百板○興聖街花烟館龜子吳良才買良爲娼被捕頭查悉傳案請辦大令判罰洋銀三十元如抗不遵斷則笞責四百板 
[美租界捕房紀事]  
　　裏虹口成昌繅絲廠虧欠各女工工資昨由女工頭目某氏率同衆婦女至廠索取司事苦無以應以致口角相爭廠中某西人恐聽事端立卽由德律風報知捕房捕頭派各包探前往彈壓衆婦女始散歸○裏虹口胡家木橋左近向有江北艒艒船停泊河干舟中人每日至租界各處小本經營昨日捕頭以是處現已闢爲公共租界未便泊船遂令華捕數名前往驅逐 
 
 

Page 5

 
 
[贈書鳴謝]  
　　日前承商務印書館惠賜最新高等小學中國史教科書兩册甲辰年日用必拆袖珍日記二册又承本埠公共租界工部局惠示治安章程一本披閱之下中國史教科書遠溯上古近迄本朝綜括大意言簡而賅甲辰年袖珍日記凡日辰節氣萬壽忌辰及禮拜各國君后生日無不備載後附以帳簿朋友姓名錄郵政電報輪船火車價目租界章程取携旣便裝釘精工實爲日用必須之物至治安章程則凡旅居租界者皆宜備覽亦入境問禁入國問俗之意也爰紀數言藉鳴謝悃 
[蘇省官報]  
　　十二月十九日新任碭山縣秦獻祥禀辭赴任知縣王邦鼐禀知奉委催提前署無錫縣許令征存銀兩差秦基禀辭赴甯見制憲張克煊禀辭赴南匯守提張令欠欵差二十日撫憲恩諭今日午後一點鐘出轅赴武備學堂點騐蘇捕成軍知縣胡玉瀛由鎭江下游釐局來户部江南司主事紹先辭行赴甯同知李修梅知金銍均由海運滬局來縣丞王文炳禀辭赴滬見道憲新選寳應縣典史張雲驤由浙領憑來省禀到二十一日藩轅牌示照得署無錫縣知縣鄭錢據禀因病請假遺缺查有候補知縣陳詒堪以委令暫行代理儲憲陸由滬回知府陸桂星由滬公幹回知縣查亮采禀知奉委守提前署南匯縣戴令征存銀兩差兪錫疇由上海絲茶北卡來禀謝奉委　捐衙差卽辭丁憂江蘇候補知縣王毓江由籍來二十二日知縣陳詒禀謝奉委代理無錫縣事謝宗聲禀知奉委提前陽湖縣人解規復平餘等項銀兩差州吏目凌汝賢禀謝飭知前屆文闈出力蒙給予勞績本班委署一次新科浙江舉人梁有立杭州人由籍來二十三日督辦淸丈沙洲局候補道郭本謀通知由上海公幹回候選道　瀚由浙江來正任松海防同知劉元楷專丁來省禀知十七日交缷松海防同知篆務同知周文煦禀謝奉北洋大臣袁札委駐滬轉運軍械差請假赴津通判許之珏禀謝奉委發審局差劉國邴由松滬局解餉來知縣兪錫疇禀辭回上海絲茶北卡楊元溥禀謝奉委代辦鑄錢局差楊寳善禀謝奉倉憲飭知二十八年分冬漕海運　内蒙保仍以知縣歸候補班遇缺卽補二十四日知府湯在衡由滬回同知鄧文堉禀知交缷上海會審公堂事回通判劉國邴禀辭回滬代理無錫縣陳詒禀銷　蘇局差並辭赴任准補靖江縣馮璋由武進沙洲差次來　縣楊元溥禀知到代辦寳蘇局差劉怡由江陰公幹回江甯派辦處差遣委員試用縣丞蕭大鴻由甯來禀謝奉委海運京沽局差藍翎五品頂戴指分江蘇試用縣丞劉鼎鑿四川人由京領照來省禀到 
[金陵官報]  
　　十二月初七日吳淞營叅將葉伯鋆辭湖北直隷州左念惠到英國駐滬領事霍必闌駐甯領事孫德雅兵輪船左尼柯賴大副嘉達均會候補道趙上達禀知赴水師學堂調考漢文知府黄霽禀知西勘各炮台回陳迺勳湖南來初八日藩轅牌示桃源縣張景祜過班遇缺查有候補知縣閻懋曾堪以署理翰林院方履中會辭行候補道吳頤叩謝甄别加考李澂奉示察看四川直隷州王玉麟叩謝辭進京知縣張炳蔚奉示察看鄭遠長府經歷張佑巡檢王卿蓮坊奉示寫履歴襲裔黄逵奉示騐看初九日候補道朱恩紱知府朱其昌奉司委查江甯工藝局英國駐滬領事霍必蘭會准准鹽城縣張奉委赴句容公幹知縣朱芾辭陳錡由京引見來到省委署六合縣典史龔景棫辭赴任初十日准補碭山縣秦獻祥辭赴蘇赴任知縣董汝誠奉委赴句容查勘煤礦楊善楷徐銓由蘇來熊驤保由京來到省遊擊宋傳富楊葉得貴張明星宋桂林都司蘇雲祥戴長勝巡檢陳錫鳳均奉示騐看縣丞仁厚奉示寫履歷德國施雅民亞　管帶柏友施兵官各培馬哈駐甯領事差薩特繙譯納爾特廖欽元均會知州汪喬年委赴北獅子山幕府由騐收砲台工程知縣鍾文謝委劉家岡火藥分局卽到差常桂馥叩謝飭司註册十一日將弁學堂陶見知縣單琳奉司委赴　守提漕米經費盆餘劉佐成交缷寳應厘捐　分省知縣范公溥由滬來十二日江西藩台周浩見正任高郵孟康叩謝奉飭回任卽辭丁𣈿厘捐知縣熊育鋭禀謝調辦高郵厘捐知縣鄧復興禀謝督捕蝗蝻出力記大功一次武衛新軍右翼釗澤浦由壽州招募回縣丞莫長枚禀知到省將軍永辭行赴鎭江勘操候選縣丞戴丙榮湖南來禀到禀見十三日知州向榮奉王觀察委赴湘探辦硝磺差卽辭秦共增楊尚楷均奉示察看謍奉示考試沈鴻儀府經歷李朋度巡檢張學敏均奉示寫履用知縣廖明潔由京來到省十四日藩轅牌示海州直隷州傅昀章開缺遺缺查有候補直隷州恩芳堪以請補江西藩台周浩辭委署安東縣　懋曾謝委知縣李世由謝勞禀知十五日水師學堂放學單琳辭赴徐屬守提盈餘孫傳恩奉委赴鎭江幹卽辭 
[善捐照登]  
　　敝公所留養流民蒙寓滬粤東各善士樂助年捐以濟經費　蒙全亨捐洋十元悅生棧六元華彰五元老悅生四元福安譚同興各三元瑞祥聯和長盛鴻昌鴻發合記德祥茂泰謙愼安利興永益鄭福蘭堂瑞昌唐信和遠昌以上各二　　昌永興隆錕源永增祥長和有隆致寳長麗芳合益順成經和廣發源廣益裕生瑞源祥匯安華棧公司錕華昌鴻盛信記德昌鉅泰廣吉祥燕香樓安樂春興記廣利彰廣誠信廣惟新廣萬昌同安居易安居全安居寳記杏花春杏花樓全安奇芳居同芳居怡珍居廣利安安和祥馥蘭泰康義生昌歐源記三和逢泰均益永安升泰正誠信潤寳齋鹿芝館順利遐邇齋保和堂種德園福記接元堂日升一家春廣福和萬利昌鉅興宜隆生泰廣同昌永生屈臣氏　仁堂普太和彩章廣興祥福興廣利亨全和成永康祥英祥永利東興和盛生和堂同利祥正恆隆廣昌隆南昌隆棧元吉羣芳居廣成合萬寳來以上各一元廣榮生六角上林春梁天興永春堂興隆齋裕豐長同珍合記棧廣茂泰廣興隆同利仁棧義益隆廣德源同福裕興利亨瑞生馮瓦記合珍廣榮泰志和祥霍星舫義祥致眞樓廣耀榮怡芳居茂泰祥興廣同安利益永香安隆廣義昌泰隆公泰新記同興二章廣源亨新民書局謙益祥保太和廣興利廣宏發翠樂居廣益泰杏林軒廣衡隆麗珠以上各半元同順廣智書局各三角滬北棲流公所拜誌 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[戰事綸音]  
　　昨日午後三下鐘越二十五分時京師飛電傳來上諭中有三道皆有關俄日戰事者爰先敬謹譯登 
十二月二十七日内閣抄奉 
上諭現在日俄兩國失和用兵朝廷軫念彼此均係友邦應按局外中立之例辦理著各直省將軍督撫通飭所屬文武　曉諭軍民人等一體欽遵以國邦交而重大局勿得疎悞將此通諭知之欽此 
上諭現在日俄兩國失和非與中國開釁京外各處地方自應照常安堵本日業經明降諭旨按照局外中立之例辦理所有各省沿邊各地方著該將軍督撫等加意嚴防愼固封守凡有通商口岸各國人民財產教堂一併認眞保護隨時防範倘有匪徒造謡滋事卽著迅速查拿從嚴治罪京師地面重要著步軍統領衙門工巡總局順天府五城御史嚴密巡查切實彈壓俾鋪户商民各安生業所有各國使館教堂尤應加意保護倘有不肖匪徒妄造謡言藉端滋擾卽行緝拿審訊輕者按律懲處重者立即正法以示儆懲京外各衙門皆有地方之責務當嚴申禁令銷患未萌毋得稍涉疎懈用副朝廷輯和中外閭閻之至意欽此 
上諭據御史汪鳳池奏密陳大計一摺據稱刻方日俄開戰設因東方俶擾或以西巡之說上瀆聖聰惹悞聽其言必至人心惶駭羣情渙散等語現在日俄兩國失和並非與中國開釁京師内外照常安堵何至有巡幸之舉該御史輙以此等無據之詞輕率奏陳實屬不明事理汪鳳池著傳旨申斥嗣後如有妄造謡言淆惑衆聽者著步軍統領衙門順天府五城御史一體嚴拿懲辦以靖人心欽此 
[俄毁日船]  
　　昨日本館得華歷十二月二十七日日本神户友人來電云刻下俄人有極大快船三號游弋日本海洋隨在某處將日本某兵船擊沈傳聞此項俄兵船皆由琿春駛出 
[攻其無備]  
　　昨日本館得華歴十二月二十七日日本神户友人來電云日人傳言華歴十二月二十三日日本水雷艇駛往旅順口外圍攻俄兵船時各俄弁正在列坐觀劇得以乘其無備大勝而回 
[示避危機]  
　　昨日本館得華歴十二月二十七日烟臺友人來電云目下俄日戰釁已成俄員出示各埠通衢略謂遼東諸處海中所設燈塔警船一律熄滅燈火各緊要口岸皆已安設水雷如有局外之船往來其地日間須赴關上禀報以便派人引導夜間概不准駛進口門 
[銀行暫停]  
　　昨日本館得華歴十二月二十七日日本神户友人所發電信云俄羅斯人在日本各通商口岸所設中俄道勝銀行刻以兩國戰釁已成暫停一 
 
 

Page 10

 
 
切貿易 
[郵書改歴]  
　　昨日本埠某西字報云西伯利亞鐵路旣成之後上海各官商寄往歐洲之信皆由火車傳遞兹者俄日已開戰釁因之上海各國郵局皆列啓布告以後信件暫由郵船携帶不能仍附火車 
[外部宣言]  
　　聞之日本東京官場友人云當俄日未開戰之先日本外務大臣小村壽太郎邀集各地銀行執事人告以我日因欲保全各種利權迭與俄人互議俾俄日兩國得以利益同沾詎料俄人屢次覆文祗允保全中國在滿洲之主權及許列邦遵照與中國所訂約章行事至我日欲在北緯線三十九度以北日韓交界處設一中立之地使得展其勢力於三韓則俄人堅拒不允迨至我日末次移書俄政府勸令切勿始終堅執尚其三思後行則催促再三竟爾置之不答 
[日人籌餉]  
　　聞之日本大阪貿易中人云日廷以臨戰加賦未免蠹國病民持由財政大臣豫定籌餉之法二欵其一暫停興築鐵路及其他各項重大工程并認眞撙節各部公費一年之内約可得日銀七千萬圓其二暫增百貨稅銀一年之内可得日銀五千萬圓兩共可得日銀一萬二千萬圓設竟禍結兵連曠日持久則當軸者尚可另籌數萬萬巨欵蓋已成竹在胸矣 
[備鞫敵船]  
　　日本東京某日報云日廷近將明治二十七年所定捕獲審檢法律略加修改不日將次頒行如拘獲敵船將弁兵士等人委海軍行政官大審院判事有賀長雄寺尾亨二人訊鞫蓋以二人向皆研習公法學者也 
[牛莊防務]  
　　日本下之關來電云本月某日開設牛莊之日本三并分行執事人附長門丸回國談及東歷一月下浣以來俄人防戍牛莊異常嚴密其勢力之雄厚幾乎倍蓰於前曾向開平煤礦購得軍用煤二萬墩由華東鐵路局幾之倫輪船運送 
[俄人設電]  
　　日本大阪某日報登高麗來電云俄人近由中國奉天安東縣經大孤山貔子窩浦蘭甸以達復州沿途測量地形先將電線安設以便日後興築鐵路行駛火車 
[輪船除名]  
　　聞之日本大阪貿易中人云近日日本郵船公司各輪船進出口日期表忽除去數船計博多丸阿波丸讚岐丸立神丸神户丸小樽丸釧路丸佐倉丸仁川丸三池丸越後丸山口丸金州丸旅順丸春日丸日光丸營口丸大連丸山城丸肥後丸薩摩丸玄海丸天津丸近江丸新潟丸計平日往返外洋各國者十艘往返本國各口岸者一十五艘其殆賃與國家供運兵之用耶抑恐被敵人所刼寄諸他國公司耶有非局外人所得而知者矣 
[戰險價昻]  
　　聞之日本大坂貿易中人云頃者俄日搆怨戰事已開凡輪船之載貨往亞東各埠者每値日銀百圓須付保戰險費二圓至二圓五角各國輪船之赴歐洲者平時每百圓需保費四五角兹則遇有載運戰時違禁貨物者每百圓貴至保費四五圓其赴美洲者平時每百圓祗需保費二角五分至貴亦不過三角七分五釐今者價雖暴騰然較之赴歐洲者尚略賤若夫仰光食米運至日本各埠其保費原定每値百圓收一圓刻亦已加至二圓二角矣 
[各處緊要新聞]  
[英圖蠶食]  
　　英京倫敦來電云本月某日英國印度部尚書某公召集在廷諸臣籌議遣派使臣持節赴西藏窺其意見蓋欲乘俄日紛爭之際陰圖蠶食西藏封疆也 
[鐵路入豫]  
　　聞之汴中友人云蘆漢鐵路南北分頭興築刻下均已展至河南計河之南岸工程直達遂平縣境河之北岸方在彰德府屬插標購地大約路之通過汴省者綿長一千餘里豫撫陳中丞委丁觀察道源爲北路總辦張觀察階爲南路總辦 
[總辦赴徐]  
　　金陵訪事人云此間大吏創設將弁學堂端在得人經理兩江總督魏午帥以徐州湖灘局陶榘林觀察森甲前辦練將學堂頗爲得力今將弁學堂之設事同一律爰飛檄徐州調至白下委充將備學堂總辦所遺湖灘局差另委他員接辦時觀察匆促到差未將湖灘事件交代迨本月十五日學堂已放年假遂於十九日禀知午帥束裝赴徐大約須明年元宵始可回省 
[踏毁匪巢]  
　　香港循環日報云廣東番禺縣境沙灣司所轄本善鄉何姓突遭盗劫贜逾巨萬並擄去甲乙丙三人禀由地方官詣勘移緝隨由淸鄉營曁石棋營員弁購線偵悉匪蹤本月初七日率勇馳至市橋附近膊頭村四圍兜捅盗匪負嵎以抗一時槍聲絡繹震耳欲聾有營兵鐵嘴江者被匪轟斃旣而各營勇奮力齊上匪始遁逃旋起出被擄之孔姓一名何則乘間奔回尚有一人蹤影杳然乃將匪巢踏毁而返 
 
 

Page 11

 
 
[本館接奉電音]  
　　前晚六下鐘時及時晚七下鐘時京師兩次飛電傳來上諭二道雖無關俄日之戰而薄海内外咸思恭讀綸音爰卽譯登報端並非本館自紊其例也十二月二十七日奉上諭恩壽奏特參庸劣各員一摺請旨革職等語江蘇署鹽城縣知縣上元縣知縣戴光盗民欺世利已蠧民著卽革職勒令回籍交地方官管束新陽縣知縣陳紹唐捕盗疲緩敷衍塞責署無錫縣知縣候補知縣許呈祥 
緝捕不力怠玩因循均著一併革職震澤縣知縣夏輔咸才欠果决人地不宜著開缺另補江寗縣典史譚本藩管獄不愼署秣陵司巡檢郝耀奎藉端需索通州吏目朱大頤任性妄爲宿遷縣峒峿司巡檢周鳳藻操守難信元和縣言練塘縣丞程恩浩違例擅受嘉定縣縣丞張輔廷縱役擾民靑浦縣澱山司巡檢吳廷芬性情浮躁均著卽行革職以肅官方欽此○二十八日奉上諭夏旹奏考覈屬員分别舉劾一摺江西署按察使候補道汪瑞闓廣饒九南道瑞澂吉南贑寗道江毓昌試用道沈銘照南昌府知府沈曾植特用知府陸長佑臨川縣知縣戚揚進賢縣知縣陳慶綬萍鄉縣知縣彭繼昆候補知縣黄秉湘大挑知縣周景祁均著傳旨加奬會昌縣知縣馬文兆怠於聽訟馭下不嚴前署德興縣知縣拔貢知縣張鳴珂聽斷疎虞釀成命案南康縣知縣周祖庚衰庸廢事積案纍纍安仁縣知縣王溥任用劣紳緝捕苛擾前署萬年縣知縣大挑知縣徐如濵縱容丁役審案糊塗前署永安縣知縣大挑知縣李鏡銘縱丁索擾罔恤民艱前代理義甯州知州試用知縣崔鳳儀性情貪鄙聲名平常寗都直隷州知州緒成鑽營苟合心地糊塗定南廳同知恩彥不勤聽斷積案甚多饒州府同知陳履貞馭下太寛頗滋物議代理贛縣知縣試用知縣胡上襄家教不嚴致滋物議前署廣豐縣知縣大挑知縣陳廷檢巧於欺矇官聲甚劣准補建昌縣知縣梁繼泰辦理捐卡擅離職守試用知縣吳錦鎔煩柯瑣細怨黷朋興試用直隷州州判胡寗衡抽稅營私不遺小物崇仁縣教諭賀驤不守官箴廬陵縣縣丞陳廷憲年力就衰德化縣典史王文蔚違例擅受宜黄縣典史朱錫九疲玩不堪署興安縣典史候補府照磨豐長齡任情妄爲統領續備左軍補用副將劉光文年邁無能玩視營務左年後營管帶補用遊擊蔣春發性好冶游緝捕　弛均著卽行革職上猶縣知縣黄傳義精力不足馭下太寛署瑞昌縣知縣候補知縣區愼恩才欠開展精力亦差均著以教職歸部銓選署萬安縣知縣候補知縣胡遜之體弱多病難膺民社著以府經歴降補調補南昌縣知縣鹿恭聽斷偏執難勝煩要著開缺另補餘著照所議辦理欽此 
[俄報軍情]  
　　昨日德文報登華歴十二月二十七日烟臺來電云鎭守旅順砲臺之俄統領函報遼東總督矮立幾息夫稱日本兵船於西歷二月八號註卽華歷十二月二十三日突來攻擊旋於翌日退去查有日本魚雷船三艘及快艦一艘被砲臺開花砲擊沈日本水師提督坐船亦受大傷由他船帶之以去 
[日船何往]  
前日深夜本館接烟臺友人來電云日本各兵船之停泊旅順口外者現已悉數駛去不知所之 
[俄艦修竣]  
　　前日深夜本館接烟臺友人來電云俄兵艦塞利衛企及列維企二艘於本月二十三日之晚被日本雷船擊損横亘口門現已由俄人設法帶進口内一律修理竣工大約仍可用以赴前敵矣又昨日德又報登華歴十二月二十七日烟臺來電云二十三晚俄日兩國在旅順口外開戰俄艦三艘被日船擊損刻已修整仍可用以備戰矣 
[譯東報登仁用戰電]  
　　俄日戰信滬上日已喧傳乃昨得日本東京所出報章不過寥寥數言並未鋪張揚厲兹特照譯其意曰東歴二月九日本註卽華歴十二月二十四日午後得高麗漢京專電云昨夜仁川港口已經封堵有二俄艦於本日正午十二下鐘越二十五分時發砲約互戰三十分時砲中俄艦滑利 
 
 

Page 12

 
 
耶苦致前艙沈下隨卽靜默無聲另有誇列之一艦桅檣受彈而折刻皆隱於八尾島註誇立之卽前報所登之谷利司滑利耶苦卽前報所登之華列亞一則譯自英文一則譯自和文故文字略有歧異也又仁川來電云滑利耶苦及誇立之二俄艦已爲日人所獲 
[鐵路未損]  
　　昨日本埠德文報登華歴十二月二十七日烟臺來電云鎭守旅順砲臺之俄統領官函報遼東總督矮立幾息夫稱日兵船用開花砲攻擊砲臺略受微傷並無大損接連砲臺之鐵路亦毫不損壞依舊運送食物軍需逐日無間 
[詳述富平輪船回滬事]  
　　前日開平煤礦載運煤火之富平輪船由旅順來滬搭客甚多中西俱有據言華歷本月二十三日之晚俄日開戰彼等尚在旅順至戰事息後始行駛出當日船來擊屯泊旅順之俄艦時俄水師提督及各武弁俱在岸上觀劇不料猝有戰事迨塞利衛企及列維企兩俄艦被日船擊損横亘口門卽經俄人曳使直向俾各船進出往來得以無礙旋又目擊俄人設法將兩艦帶進口内亟爲興修口門遂得如常出入惟俄快艦名卜臘梯者被日船擊損現尚未經帶進也維時旅順兵民初不意日船卽來攻擊甚爲驚惶迨至二十四日晨砲臺守將嚴備戰事異日船互相攻擊移時曰船卽退富平輪船本從秦皇島運煤至旅順煤已盡行運至岸上於二十五日四點鐘時展輪出口時有俄國守口兵艦未識來者何船突發一砲中富平船左舷致穿三穴傷搭客五人内有二人恐有性命之慮富平輪船中砲之後船中火發幸卽撲救得熄船主不政行駛當卽停輪旋由俄兵艦升旗喚令至彼艦中詢知其事始得駛出安抵滬江 
[俄船東下]  
　　英京倫敦來電云有俄國戰船名啞司辣皮矮者帶同運兵船辣托殺長以及滅水雷船三號道經蘇彝士河望亞東進發按此係西歷二月五號註卽華歴十二月二十日事今者時局陡變戰釁已開不知以上諸船仍能鼓輪直下否也 
[俄防烏港]  
　　日本東京某日報云烏港爲奉天要隘向來兵力甚單邇日俄人籌度情形嚴加防範添設砲位以禦敵船并資雇工人將道路修築平坦增設電線積儲彈藥糗　惟日孜孜幾有寢饋不遑之勢港内向有俄兵船四號西歴二月五號註華歴十二月二十日聲言開至旅順口實則統帥將保護陸軍赴韓國并游弋於城津浦一乙灣各處海洋也 
[俄兵計數]  
　　本埠徐家匯匯報傳單云華歴本月二十二日蘇州關稅務司得京師來電悉俄日宣戰之後本日正午十二下鐘時在大東溝開仗駐蘇日領事聞信急派甲乙二日人馳赴鴨緑江偵探情形是役也俄兵派定一萬三千名左右日兵約二萬名左右 
[俄艦鑿冰]  
　　本埠徐家匯匯報傳單登奉天將軍來電云向駐遼東二臺子溝帮子兩處之俄員派出鑿冰船二艘開鑿松花江以下河冰俾得轉餉運兵不致遲悞 
[日人避難]  
　　高麗漢京來電云日本使署派赴奉天義州之候補外交官岡部氏查得日人之寄居義州及安東縣者約共六十名當此戰釁已開諭令迅速他往又日人之在高麗津城者皆於日内避赴元山至僑寓平壤鎭南浦兩處者深恐俄兵由鎭南浦登岸昕夕徬徨適海口厚結氷凌輪船無從來往不知能免心驚烽燧否也 
[日電約言]  
　　日本東京來電云我日遞信大臣以戰事旣開關防務須嚴密因依萬國電信條約第八欵明示限制以免漏洩軍情一由日本及高麗釜山仁川漢京發往外邦之私電須用尋常日本語及英語法語禁用暗號傳遞惟東京横濱神户諸郵局所發電文暗號在所不禁然發電之際亦須用日本語或英語法語譯出留存二日本在韓官署及韓國在日官署往來之電須用尋常日本語及英語法語禁用暗號傳遞三高麗官電局傳電至本邦各處及經由本邦以達外國之私電須用尋常日本語及英語法語舍此之外不得經由本邦電線傳遞四凡經由本邦並高麗釜山漢京川官設電線之電文如有差悞遲延以及危險之時不克傳達等事胥由發電人擔承 
[日船計數]  
　　日本大阪某日報云我日所有商輪船於東歷去年十一月杪註卽華歴本年十月中旬計之共得一千零七十九艘載重六十四萬五千九百二十六墩其中載重一千墩以上者一百九十五艘速率經遞信省攷騐一下鐘行十海里以上者共一百八十九艘未經攷騐而遲速不甚相懸者三百五十餘艘今者戰釁陡開載餉運兵在在胥關緊要似此輪聲帆影接蹟重洋宜乎勝算獨操得收飛輓靈捷之效也 
[擬保中國]  
　　華歴十二月二十五日英京倫敦來電云今日美國宰相某公移書歐美各友邦政府諸臣詢以鄙意擬合詞函告俄人此次戰釁旣開不能損害中國不知貴國與有同心否 
[英俄駁詰]  
　　英京倫敦來電云某日英國外務部侍郎哈其氏答諸議員之問曰俄人撤退滿洲兵士屢屢愆期并迫令辭去牛莊海關所雇英人改派俄人司榷我英政府迭次向之駁詰尚未得有端倪 
[韓廷遣使]  
　　高麗漢京來電云日來高麗國王遴派外交官往駐歐美二洲諸友國計英國遣朴鏞和德國遣李範晉俄國遣朱錫冕美國遣閔哲勳比國遣金昇圭 
[華軍設備]  
　　本埠徐家匯匯報傳單云俄日初次開戰時有俄兵艦兩號在高麗洋面被日克擊沈日本亦失去魚雷船三號中朝聞有此信急飭向駐湖北之吳軍門元榿統領武愷軍八營星馳北上防戍邊疆 
[美催開埠]  
　　日本東京某日報登中國京師來電云中美商約告成美人得在奉天開拓通商口岸不幸俄日事起以致設官治事多所爲難日前美國駐京使臣謁見外務部王大臣請卽實行開埠通商之事並私商總稅務司赫宫保令准備一切事宜聞之美使云卽使中國畏懼俄人勢力一味荏苒　延我美早已派定外交官行將馳往所指口岸任事矣至所派領事三人或曰遴自留學中國諸生中未知確否 
 
