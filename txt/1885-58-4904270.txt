# 1885 - 58 - 4904270

 

Page 1

 
 
[三十一號畫報出售] [  申報舘主啓]  
　　本舘自去夏創設畫報以來常萃數十大名家分繪新奇近事鈎摹細緻印釘精工生面别開早巳不脛而走刻又印成第三十一號畫報專取去冬日高諸事繪爲八圖每圖倣章圖體例撰成對偶子目係以小記每一披閲如向三韓城畔問俗採風而其間慕亂黨之横行状王師之勘亂尊王攘敵尤爲雅合體裁茲定于本月十六日出售所有標題先爲佈列諸君子于銀燈火樹之間其亦先覩爲快乎畫報後仍附淞隱漫錄圖說一則閱者鑒之第一圖郵政局肆筵速客頑固黨放火戕官第二圖假傳虎節召倭兵威逼鸞輿遷别院第三圖中奸謀韓廷飛碧血避亂黨關廟泣靑　第四圖雲屯霧沛大帥鷹揚海闊天空藩王豹隱第五圖奮天戈奸臣授首投華寨弱主潛身第六圖犯衆怒避禍走仁川普皇恩送孥歸濟浦第七圖電報飛傳求保衛星軺移指壯聲威第八圖霜鋋雪鋌海上觀兵玉敦珠槃城中立約 
[解散漢奸說]  
　　夫國家之所與爲固者人心而已本朝龍興二百數十年深仁厚澤淪肌浹髓凡在普天率土之中負性含生之輩莫不戴天之高履地之厚感皇恩而沐聖化此固不僅頌揚之常套盖實有見人心之固結者然也自法事初起軍報所傳一聞夫法人猖獗莫不髮衝眦裂攘臂奮興人人懷不共戴天之憤一聞夫王師克捷法軍敗北卽莫不色飛眉舞欣然相告人人有拍手稱快之情卽或有故爲誇張明知其語之未必盡實而但語及中國得勝未有不津津樂道者是非人心之明驗乎奈之何而尚有甘爲法人之間者此則殊有令人不解者巳昨報登廣東博羅縣人黄某者行蹤詭秘被人告發當卽緝獲並獲其羽黨二名經官研訊黄某自知罪無可　歴歴供認通法情形不諱諒必按律懲辦無可援赦嗚呼若此人者正不知居心何等矣夫前者宣泰北甯均聞有土人通法以致我軍敗績此猶曰越南土人雖爲中國藩屬之地究未親沐我中國之德化因而罔識義理爲法所誘猶可說也石浦之戰法國水雷船雜於漁船以進以至馭遠澄慶兩兵船爲法所燬或疑該漁船爲法人作奸細然漁船在海面或爲法人所獲迫之使然亦未可知彼漁人之輩安能責以大義猶可爲之曲原若黄某者則實有無可原者矣或者以爲漢奸固屬可惡然或者來告之人與彼有仇因而挾嫌誣告官憲不察偏聽其言或不免寃及無辜亦未可知然此言也爲官憲者固不可不以此存心庶幾虚心詳究不至淫刑以逞而如黄某之歴歴供認通法不諱是則眞罪不容誅矣在彼甘爲漢奸者其意果何居哉不過貪之一念誤之耳以中國之人居中國之地祖宗幾代悉隸中國之籍有生以來衣於斯食於斯歌哭聚處咸於斯無論其上世或爲顯官曾食　朝廷之祿本身成膺爵賞曾爲中國之官卽下至齊民野老樵子牧童胼胝自食之倫何一不踐本朝之土食中國之毛卽在閨中婦女黄口　子亦無不知有中國外國之分何至以中國之人而甘爲外國作間彼之所以爲此者殆必有人焉啗以重利一時貪心所熾甘受萬世之唾駡而不顧耳抑亦思一經發覺何等罪名身家性命頃刻莫保爲此區區不可必得之利而自喪其身家性命值乎不值乎卽曰利不止於區區且竟可操必得之權顧亦思此等不義之財能否安享也乎盜人知其犯法也娼人知其敗名也然盜而殺人不過一人抵命而已娼而得財不過一身失節而已若爲外國人作奸細而至於發覺獲罪則罪不止及其一人名不止敗及一世上而其祖若宗皆受當世之唾罵下而其子若孫亦將不齒於人數夫又何所圖而爲之也夫彼甘爲漢奸者亦豈不知此或者自以爲行蹤詭秘兾無人焉知之則利可以倖獲者害亦可以倖免而不知俗語有云若要人不知除非己莫爲闇室虧心尚且久而風聲洩漏百况此等不可告人之事究亦非一人一手所能爲所與一不愼卽未有不發其覆者卽曰共事之人皆係至親密反而安知將來或以分贓不均或以他事不平一旦口角不謹奇禍立至而况暗中作事無端獲財其鄰里鄉黨之中亦未有不竊竊私議者其有識者怒而惡之其無知者羡而妬之是則卽有可獲之利無立至之禍而亦不能終於保全清夜自思爲鬼爲蜮者不亦可以恍然悟乎夫所貴乎財者貴其取之有道而可以保而弗失諺云做官錢一陣烟種田錢萬萬年此言財之來者易則去之亦易來之難則去之亦難聖人所謂貨悖而入者亦悖而出卽此理也夫做官之所得苟非賄賂贓資尚足以傳之數世惟有申韓之家與夫關上司巡署中胥役彼其所得無非不義之財故其來也如潮其涸也亦可立待而况爲漢奸以求獲利是棄倫常蔑君父犯衆怒拚性命以求此必不可以終保之造業錢嗚呼是何說哉苟中國之人見余此說而幡然改圖憬然覺悟不爲利誘不爲計惑灼然知順逆之理辨邪正之路無一人爲法人作間諜而私接濟則彼法人雖强横而孤軍深入未有不坐斃者由是而中國之聲威可以丕振邊陲之烽火可以不驚我中國人民皆得以安居而樂業豈不美哉豈不美哉 
[諭旨恭錄]  
　　○光緒十年十二月廿八日軍機大臣面奉諭旨御史張元普奏請旌表節孝等語陳吳氏著准其旌表該部知道欽此同日軍機大臣面奉諭旨御史王賡榮奏請旌表節婦等語張黄氏邵許氏王張氏着准其旌表該部知道欽此○廿九日奉上諭國子監奏敬陳錄科防弊章程一摺三年大比原期遴選眞才若錄科一場先多弊竇則始進不端安所得文行交修之士翁同龢等所擬愼重出結杜絶重考明示斥罰磨對筆跡各條於防獘均尚切要卽着各該衙門嚴行申儆認眞整頓毋得視爲具文各該士子尤當爭自濯磨束身自愛用副朝廷整飭士風至意欽此同日奉旨那蘇圖着加恩賞戴花翎挑在乾清門欽此同日奉上諭本年恭遇慈禧端佑康頤昭豫莊誠皇太后五旬萬壽業經覃敷闤澤迭次將中外大員老親年逾八十者優加賞賚兹據曾國荃衛榮光鹿傳霖續查江南狼山鎭總兵楊明海之父楊國甲河南歸德鎭總兵牛師韓之父牛斐然江寗城守副將崔萬清之母王氏均年逾八秩祿養承歡加恩着各賞給御書匾額一面紫檀三鑲玉如意一柄小卷江紬袍褂料二件小卷八絲縀袍褂料二件用示錫類推恩至意欽此○三十日奉上諭曾國荃奏重建天后宫告成請頒匾額一摺天后素著靈應江蘇上海縣重建天后宫于本年閏五月一律工竣着南書房翰林恭書匾額一方交曾國荃祗領敬謹縣挂以答神庥餘着照所議辦理該部知道欽此同日奉上諭丁寳楨奏神靈顯應請頒匾額並加封號一摺四川雲陽縣張桓侯廟夙著靈異本年春間解京銅鉛過境及川鹽下駛各船詣廟虔禱履險如夷實深寅感着南書房翰林恭書匾額一方交丁寳楨祗領 
 
 

Page 2

 
 
敬謹懸挂所請飭加封號之處着禮部議奏欽此 
[本館接奉電音]  
　　昨接北京友來電有正月十七日上諭一道敬謹譯登○正月十七日奉上諭龎際雲奏特叅知府等官請旨降補革職等語湖南候補知府盛慶紱前在善後局信任私人擅發鉅欵惟文理尚優看降爲教授歸部銓選前署湘潭縣知縣候補知縣洪錫綬貌似有才簠簋不飭前署武陵縣知縣候補知縣胡啓運嗜利忘義不知大體均着卽行革職以肅官方該部知道欽此 
[驅法電音]  
　　昨晚七點三十分時本舘接得京師訪事人發來專電云刻下總署接得西粤營中告捷電音言諒山退守後法兵進犯鎭南關蘇軍門元春慷慨誓師氣吞强敵急揮兵士戮力前攻苦戰數時法人力不能支紛紛却退我軍勇氣百倍奮力窮追法人遂退遠關外云云想王者之師若時雨降法卽愍不畏死亦再不敢奮螳臂以當車矣亟列報首以當露布之傳 
[甬事述聞]  
　　西報載有鎭海消息云係日前目擊戰事者所言其情形亦與本報所登無異惟云中國統　各官約束甚嚴兵士不敢遠離南瑞等三兵船則頭尾下錨俾船身不致隨潮而轉船首巨砲可以擊準法船并云口外某山上見有法人在彼未悉其作何詭計想防營不乏智勇之將必能先事預防也 
[名山無恙]  
　　益聞錄云前見某西報傅單謂法人業攻普陀山一島本舘早已疑之故曾尾以數語乃數日以來絶無續報某西人自甯波來亦謂普陀無法人蹝影則該西報架閣空中殊令人不可解也 
[盜刦燈塔]  
　　昨日旗昌洋行之江裕輪船由漢口來滬據稱該船駛過金山下見該處燈塔毁壞隨遣人至岸上詢問則言十六夜果有盗一百餘人攻擊燈塔搶掠英洋一百零六元及衣物等共值洋二百三十五元守塔者力不能禦有二人受傷隨卽紛紛逃遁反盜去後始敢回塔緑林中人可謂肆無忌憚矣 
[請增號舍]  
　　粤東貢院號舍共得一萬四百餘所邇來偃武修文人材蔚起每屆掄才大典往往人浮于號以致考遺士子屏　良多近有梁孝廉肇脩具禀撫轅請在西圍墻外購買民房添建號舍一千間一切費用統由貢監捐輸已由倪豹臣中丞批准俟會同督憲具奏俊委員勘定事官切實辦理從此嶺南士氣又當一振頌杜工部安得廣厦千萬間大庇天下寒士盡懽顔之句不禁爲孝廉及各大憲敬爇心香一瓣 
[天南雁語]  
　　某甲充當某署差役固虎而冠者也平日恃本宫爲護身符窩娼聚賭罪惡貫盈去臘某紳訴諸邑宰謂衙前賭塲林立殊失觀瞻詢之旁人皆云由某役包庇邑宰聞而大怒立將該役革退按律嚴懲聞者皆拍掌稱快○旗籍人崔某傭於佛山去臘來省收帳所得銀兩盡付賭博塲中自忖無顔去見主人回家以阿芙蓉膏畢命及家人知覺則已施救無從矣賭之爲審如此安得敲碎花骨頭俾牧豬奴無從作戲哉○東莞某鄉落黄鄧兩族因爭田界失和思以一鬥洩恨遂於去臘某日各執軍械戰於野田鄧姓不敵傷斃多人禀官伸雪官憲疉飭差人嚴緝而凶手早已遠颺嗣黄姓遣人向鄧說情欲以孔方兄爲和事老未知方眼神能否奏功也○目下米價日漸加昻而銷路極形暢　緣居民皆恐法人來犯多備口糧故也 
[江干近事]  
　　草鞋夾有緝私局扦手上船無覆不發久爲江湖所側目號爲神手推原其故盖係募船户而充之由是如李愬得降將力所獲益多人日忽有船自清淮來船上客與神手有一面緣贈以紅綾餅四甚精緻神手本吸洋烟于燈畔部而食其半遂斃無知其狀者或曰是餅係以毒狗之藥雜餡中故毒發甚速謹告城社諸公已果不以毒手爲木李則人必不以毒狗之物爲瓊玖○燕子磯俯瞰大江有巨石陵空中如燕子展翼故名昔王漁洋以揚州司李于役金陵暑夜渡江值新霽束炬登山題詩于壁次日名噪白下卽此磯　有六角亭謹護純皇帝所題七絶御翰土人名曰碑亭初柱在外以攔繚之今則　柱于壁而無攔蘇長公云曾幾何時而江山已不可復識矣○揚子江自瓜州以上風浪最大處無過于荷葉洲之六百太燕子機之黄天蕩金陵救生局于巴斗山划子口各設紅船一艘每風色不佳紅船輙上下梭巡又以划子口距烏龍山南北窵遠對渡不易因設義渡大擺船兩號以護行旅誦樂府公無渡河詩不禁惻然于疇昔○九華山卽九子山李謪仙謂其崱㠋如蓮花遂易今名曰九華山上地藏王菩薩最靈效香火四時無間善男信女之朝山者常不遠千里而來相傳苟香願不虔雖至山麓亦不得上山以故人人相戒無非想無非非想龍潭相近之某村落有香會例以正月十一日開船是日會中六十餘人均倚舷俶裝長年燭艄燈升桅旂聲爆竹千响香頭鳴鼓吹宣佛號將解纜行矣内年二十許之少婦以難産而許願者至是忽口歪眼斜不省人事急移上岸令其家自相救視香船遂泝流上駛于是滿船人益儆畏至不敢笑語○襄水合滁來全三屬之水經六合城下會天長諸流同出划子口入于江然夏苦汛冬苦涸非一日矣自浦口之新河開三屬之赴金陵者可泛楫朱家山計省行遠水程二百里人人稱快近因朱家山蓄水僅尺許所修涵洞均不中窽要未能束水使入新河舟遂不通查當時急于告成河身本不甚寛兩旁之浮土又日瀉于河河已較開時淤墊至四五尺如今夏大雨時行秋後便不可問苟得有大力量者推廣而流通之庶水利可以長沾前功不致盡廢矣 
[襄垣雜紀]  
　　正月十二日午後蕪湖到有全白兩枝半桅兵輪一艘高扯花旗臨風搖曳聞有西國水師提督在上特來保護西商各西官取次登舟謁見關道憲亦委洋務委員往船投刺云○崔惠人宫允國因盛年解組賃屋蕪湖去年膺安慶敬敷書院講席之聘遂於本月下三日携卷晉省當由省憲派委紅船在途迎接○上元燈節火樹銀花爭奇鬥勝自初十以後輕寒薄煖天氣宜人月朗星明頗堪游賞各社之聯燈會者龍燈馬燈獅燈虎燈及鰲山燈採茶燈燭龍燄吐燦爛輝煌不夜城中恐亦無此奇麗紅男緑女墨客文人雜㳫喧闐往來如蟻每至雲横月落路滑霜濃而銅街石釦之旁猶有遺簪墜珥正不知海國征夫正血戰於波濤巨浪間也嘻○梁山防堵嚴密異常卓勝軍管帶杜都戎每日早晚輪調二哨在崇仙院前塘沿演放洋鎗石破天驚隆隆不絶良由教練得人故能整齊嚴肅也○新年之朝九華山進香者牙檣畫楫櫛比如鱗駛過蕪湖往往上街購物其中香客裝束新奇或狐貉而戴纓帽或枷鎖而扮罪囚男女不分履舄交錯叩其籍貫則宣南廣建及官圩高淳一帶居多雖曰佛門廣大無所不容然擾擾衆生未免愚而多惑矣 
[鴛湖風景]  
　　嘉興縣界今年特招民壯三十名作爲護勇刻下尚未招齊也○徐王廟在塘滙鎭對河常年正月初八日城内外各舖之齊往燒香謂之换元寳今年初八日廟内演戯一晝夜裙屐聯翩香烟繚繞徐王廟下鼓鼕鼕猶見昔時景象也○新塍鎭鄉間地名渡船橋有台州人在此墾荒時與土著搆衅土著恨之次骨客臘二十七晚有台人某至土著家行竊　獲竟將眼珠挖出儼成無目將軍某眼雖盲而心不死一路摸索至秀水縣署喊寃朱邑尊訊問後飭差往鄉間拘拿兇手迨差役抵鄉則衆口同聲僉以某有應得之咎差役據情禀覆邑尊卽將某攆逐胸中不正固宜其眸子眊也○秀水縣境棉楊里某姓於去臘二十七晚被盜十數人搶刼失物無多故未報縣○有小四弟者在西眞寺鎭開設煙舘小除夕赴禾城收帳而回比至半途天色已晚踽踽獨行不覺心慌脚亂突遇所謂背娘舅者繫頸疾行小四弟急插之以手約行三四里 
 
 

Page 3

 
 
放下手脚麻木不能動任其搜括所有而去小四弟倒臥地上约一時許始能狼狽回家每爲人道前事無不歎行路之難也○嘉邑漕粮于初六日起限秀邑於初八日起限 
[蘇姑近事]  
　　祥符寺巷義井中浮起男屍一具縋出辨認知係某處賣花傭去歲之杪驀向友人告别友因其常常出門不爲介意詎竟自尋短見溺斃井中隨有人報信伊家囑其親屬來城棺殮聞其人年來窘迫異常債臺莫避以致避赴泉臺計入於坎者已閱半月之久亦可哀己○自陳裕南家因賭釀命分别究辦後今歲新正所有聚賭巢穴咸有戒心不敢公然開設惟城西某姓恃有護符依舊呼盧喝雉狐羣狗黨擠滿室中有某巨室兄弟二人父故未久入其彀中頃刻間遺資告罄花骨頭眞害人不淺哉 
[連决罪犯]  
　　杭省于新正初八日接到釘封公文當卽傳集營兵由縣監提出甯屬盜犯二名鄉赴清波門外處决初十日晨又有部文遞到撫署立札臬憲轉札府縣傳齊四營由仁錢兩縣監内提出罪犯七名口内有女犯一口係新城縣謀夫之案男則斬决女則凌遲其餘五名一係西安縣盜犯四則台産也 
[袁江雙鯉]  
　　豐濟倉所放貧民賑米於去臘念九日起至新正初五日循例改給錢文爰有無名氏託倉中代放每人米二合六日共放米一升二合雖所費無幾而善念則可嘉也○安瀾輪船乃楊石帥購爲防河之用者健帥蒞浦後以其靡費過甚爰將管帶弁役人等裁撤將船發交金陵機器局變價歸欵○浦上轎夫向稱刁頑近經王邑尊酌定價目計本城每名每日至晚給錢一百二十文西壩王營揚莊每名給錢一百二十文如陰雨及時久另賞錢二十文淮城每名給錢二百四文陰雨新年另賞錢二十文○淮屬各邑接學憲札文於二月初三日取齊特試應拔萃科者無不摩厲以須也○春滿東郊正書椒頌壽徵南極宜晉松巵詎知數海座之籌方綿鶴算而却野芹之献莫捧兕觴應酬旣省繁文僚屬徒殷祝嘏此元旦前一日漕帥壽辰事焉○聽鼓人員賴有帮貼一欵以爲卒歲之資健帥爲政以節省爲務執事者未敢援例爲請貧員遂聚集數人俟漕憲出轅遮道而請健帥覩其藍縷之狀聆其涕泣之詞心爲之動乃飭善後局照舊發給各員均頌德弗置○舊例自元旦以迄元宵各店鋪及小本經紀均停止交易今年元旦之賣物者卽塡塞街衢初二日賈者展肆以售衒者荷具以出擾擾攘攘無物不可購買卽此足徵市景之變○鄭石卿叅戎前帶清淮中營馬隊嗣經健帥併以清淮前營步隊兹復札飭將前營改爲清淮中營原有之清淮中營步隊則改爲前營營哨等官均各仍舊蓋所以一名號資表率也○孫文起欽憲於念六日抵浦度歲現於初六日已時啓節旋豫僚屬弁兵均戀戀不捨焉 
[東報譯略]  
　　三菱公司東京總東家巖崎向有胃病時好時發雖經延醫調治無如勞心過度氣血不足於三十一日病故日廷念輪船公司爲彼創始厥功不淺蒙叙從五品官階云○日本鹿兒島縣下東南方近來不時鳴動由縣派員前往查勘見離川邊郡陸地約六十里程之無人島諏訪灘之内三處噴出火燄查諏訪灘西南離硫島三十里距鹿兒島五十六里海中之島也○俄國之欲占朝鮮拉什和夫港一事早經論及近見横濱西字公司新聞稱近來俄國汲汲於東洋欲占據一島爲屯紥水師他日征戰根本旣欲占朝鮮一部何不謀之於十年以前今旣歐美各國早立條約通商互市乃思染指我輩甚爲怪異若就目下情形俄國要侵占朝鮮海港則恐通商各與國必不許也○朝鮮之親軍右營兵士係中國式樣歸閔泳翊督帶此次内變首先應清國之命同赴大闕以襲日本兵者兹聞朝鮮政府又命平安　觀察使閔應植添募新兵歸入四營訓練反增聘中國教師數名并運軍械以資早日成軍云○日本報載上月杪有秋田縣人柴用淺五郎者煽動貧民倡謀舉事幸奸謀早洩經地方官嚴行查拿捕獲首匪關某等數名始得安靜查起事之由緣該縣民情困苦無以聊生遂致鋌而走險也○西二月十一日下午六點鐘時横濱租界百八十三番門前有二西人各懷利刃攅刺一西人霎時傷重倒地適爲巡捕頭所見正欲設法拘拿卽已飛奔逃去其負傷者在地呻吟巡捕頭因掖之起詰其爭鬥緣由則言語支離無從聽悉惟悉其操法國音爰呼車載送法領事收領安插云○西歴二月十七日朝鮮公使徐相雨副使德人穆　德坐山城輪船行抵横濱日廷派官預備芝愛岩下之靑私寺爲行轅云○日廷現挑選精於劍術之人三十餘名遣赴朝鮮日租界保護已國商民○駐紥仁川之日本小林領事現將查辦事件逐一清理明白擬於下月回國○此次朝鮮内亂日廷所費海陸各軍費用共英蚨十八萬有奇○東京來信謂日本政府已將向中朝要求各欵議定擬派内閣顧向墨田宫内卿伊藤爲使前赴烟臺商辦韓事云○海軍省復擬添造兵船六艘内三艘爲鐵甲船向外洋定造三艘由横須賀能廠自行製造其大砲統由海軍兵器局造配竣工後皆充巡邏之用 
[開印誌喜]  
　　昨日卯時開印吉期英界會審委員黄太守循例停訊並不升堂隨至道轅道喜各書辦差役等無不衣冠齊集冋本官叩賀云 
[駑馬翻車]  
　　鶯啼燕語之晨柳暗花明之地爰有墮鞭公子拾翠佳人碾繡轂於香塵醉流泉於古寺洵足攬陽春之景博波美之歡不謂甫詠載馳遽占脫輻則柳岸長嘶莫作斑騅之繫而花冠不整竟成墮馬之粧矣昨早見有某少年挈其眷屬同坐馬車往靜安寺及過泥城橋馬忽不前馬夫亂加鞭撻馬横臥不起車爲之　車中人胆小如鼷奚能受此驚赫頓覺花容慘淡遂换東洋車而回眞乘興而往敗興而歸矣 
[微員末路]  
　　捕房解送小東門外擺設字謎賭攤之俞際雲并字謎數十條請訊俞供山東人同治年間由實錄館保舉候選縣丞刻從金衢嚴道梁觀察署中來申將附輪赴都寓居小東門外盛發客棧鋪盖等物均在棧中字謎係張姓所爲與我無涉翁太守謂爾旣無涉何以知張姓氏答稱從浙江偕來太守謂爾旣同來亦干未便姑念路過之人從寛免究今日卽有天津輪船開放可速動身不得逗遛在滬俞遵照叩謝而退 
[奉札編查]  
　　昨午後英公廨接奉道憲密札飭查英美兩租界共有牛羊肉莊若干户西式麫包店若干户查明店主姓名牌號造册禀復等因黄太守遵卽簽差住查蓋恐奸民圖利接濟法人也 
[控夥虧銀]  
　　去年王稼生卽王亦增曾控店夥王子南卽王子明虧空規銀四百二十兩堂訊時被告供稱銀兩皆放出在外帳上有户名可查其中二百八十兩係周仁山所用周現涉訟縣中　百四十兩係徐　卿所用其人亦可交出翁太守着交人再核前期王將徐邀到供認欠銀是實太守間如何歸還答稱有皮箱一隻曾被店主扣住現擬將箱内衣服取出鸞償原告稱並無箱子太守商徐箱内是何衣能值價若干答稱共有七件係靑灰呢夾　藍縐棉袍藍寗綢珠皮褂天靑縀褂　紗夾褂　鱼線縐馬甲尚有一件刻已忘懷惟約算共值洋五六十元太守謂照爾所供也不值如許之價旣認欠銀一百四十兩抵欠外尚須找補隨着交倮出外限五日繳案昨日原告又仝王子明到案王遞禀訴稱去年周仁山被陳姓控告管押縣中新正初三日因母喪保出在家守七大守着原告帶同王子明到周處詢明果否用銀俟回覆後再行核奪 
[又訊銀案]  
　　昨日翁子文太守　訊杜暄控胡頌僖一案先　杜曾將唐邀到否杜稱我與唐實不相識因托張某轉詢據張云如能彼此相讓當卽過去唐實未曾到來太守隨將此事間胡據稱祇托唐姓調處肇豐亦曾托伊太守問肇豐中人何在如何托伊調處答稱人實未來 
 
 

Page 4

 
 
乃是信托太守謂爾初次到案卽說肇豐有人在滬現着交案又說信托况連伊名姓住址均不供出爾係讀書人何竟前言不對後語乎胡稱胡景新無銀付來生員斷斷無力賠墊太守謂不能代墊亦在情理之中因何當時並不說明托稱掛失旣已涉訟如何將票根寄回江西之信何以尚無回覆究竟是何道理遂着交捕帶回管押又問杜暄可知唐住何處答稱伊是廣東人未知住處張則住糧米局太守謂待本分府查明再核 
[好事多磨]  
　　虹口顧豐泰雜貨店主聘定杭州人某姓女爲媳男長女大尚未訂嫁娶之期前日顧姓遣人邀某姓女至其家俾得先識翁姑之面俗謂之通脚女家以爲親戚往來亦無不可况日後終爲顧姓之婦遂遣傭婦伴女以往顧見女來欵待殊殷大有磨刀霍霍向緒羊之意旋欲逼女薙面掠髮行合巹禮女堅不肯女母聞之赶至顧姓家大肆吵閙勢將拚命顧懼釀禍仍將女交其母領歸合浦之珠去而復返延津之劍合而仍離新娘膽小獨不顧新郎急煞耶 
[相持不下]  
　　茶舘集議一事疉經列報兹悉昨日英美兩租界之各茶館未能一律開閉有前日未開而昨日反開者有仍前閉歇者有不挂招牌而仍賣茶者聞須俟三日後再行定見也 
[幾兆焚如]  
　　昨午後二點鐘時英租界胡家宅地方之協興糟功因午炊失火霎時烟霧迷漫雖未冒穿屋頂樓窗業已焦灼幸該坊中人協同鄰人及梭巡之華捕急開附近自來水龍頭灌救得息不致成灾是可見自來水之之有益矣 
[吞烟免騐]  
　　昨報負債吞烟一節兹悉經人協同地保調處除銀寳不向秀寳索還帶擋洋五十元外再行出資與秀寳之母張氏置備衣棺成殮并扶柩回松江兩造均已允從至傭人所掮之洋七十元亦不逼索事隨寢息毋庸報官請騐矣 
[船户爭毆]  
　　前日糧米局委員函送船户沈寳生十忠桂趙全奎三名至上海縣署莫邑尊卽於下午升堂集訊先據沈供原籍無錫在糧米船爲水手今晨因開船起錨悮碰隣船該船户王忠桂辱詈不休互相口角王趙同供撑駕碼頭船爲業我船停近沈船沈等起錨時立在我船頭上我因船小恐被踏沉好言阻住詎沈非但不依反指使船中多人蜂擁而出將我兩人痛毆現被毆傷求請相騐邑尊騐得王等並無傷痕因謂爾等細故爭毆均非善　本當重懲姑念初犯從寛免責隨卽一併斥釋完案 
[逆倫未辦]  
　　南滙東門外某姓孀婦辛勤十指積餘有餘貲族姪甲乙二人飲博酣嬉日與匪類爲伍見而垂涎時時向之滋擾去臘二人以索錢不允背地相商思下毒手遂於晚間瞰嬸安睡用蔴繩繫厥頸并將指甲搯破咽喉隨卽斃命現雖未經告發然爲民上者聞之定必訪明懲辦諒不使梟獍之徒終逃法網也 
[讀曾文正公奏議]  
　　恩門長是耐人思經國文章舉世知木壞山頽生有盡天荒地老見無期古來相業　稱首今日戎機帝倚誰陸贄奏疏蘇軾進宜陳乙覽備鋷諮[  西蜀老門人李士棻敬題]  
[黎蒓齋由出使日本大臣任内奉諱遄歸扶櫬還黔予適在滬上重逢話舊拉雜成詩凡四首書以志别]  
　　白頭相對說從前猶記長女下第年一介書生百里長萬言劄子九重天鄭公使相初還闕永叔文章重表阡不朽者三君努力湘鄉衣鉢仗留傳○燕南故售餘無幾江左交遊僅有存萬卷已難充鄴架一官畢竟付權門予需次江西時上游有嫉予者百方陷制予署知四邑及辦臨川教案吃虧忍辱終不自明譽望日隆上游陽許可而陰借交代劾之五年前彼劾予者聲跡甚劣乃亦被人劾罷天道可知許傳文訣孤知己朱伯韓无生曁曾文正師皆勉予攻習古文猥采狂名達至尊老夫塡詞吾不解敢憑大句動乾坤○脂韋相習成何世夷惠之間置此身隱几瞢騰吾喪我屏風屈曲物猶人尼山未必訶三昧净土終難委五倫自鑄心光還自鏡天無所翳地無塵○功行難期期願力睚眦未報報温存三生位業稽仙籍六度熏修受佛恩怪雨盲風遊子路朋荆族棘富兒　原來物化由天鬻何處夢鄉非漆園[  鍊柔居士李士棻初稿]  
　　寄謝張子衡廉使得吳劭之書言九帥屬衡老月致二十四金佐予江寓日用可免内顧之憂正無須留半以待予歸紉德不淺情見乎詩伏祈誨正○鐵瓶居士老維摩高臥章江暫養疴文肅昔嘗推轂久廬陵今更讀書多賢於叔分金誼幸免馮生彈鋏歌稚子孺人安且樂追蹤康節有行窩[  李士棻求正草]  
[送沈小園通守之東粤卽依其留别原韵]  
　　半牛閱歴廣交遊聽雨曾經到小樓此日賢勞王事重他邦遠涉客情留贈詩聊寄征途慨醉酒能消塊壘愁一曲驪歌無限意臨歧惜别向江頭[  小樓主人松堂氏甫草]  
　　昨見申報載錢昕伯明經和李芋仙刺史自壽詩二律奉讀一過欽佩無量不揣謭陋亦次韻遙和爲刺史壽並呈昕伯大吟壇粲政 
寒消九九數嘉辰攬揆詩成正及春花底觥籌稱海屋尊前裙屐聚才人空無色相聊娱老富有文章足禦貧笑祝行窩安樂甚深杯定醉酒千巡○幾輩英流拜下風輪扶大雅首推公休官日早陶濳似贈妓詩多白傅同獨擁百城遊域外全平五嶽起胸中鮿生御李欣前度一瓣心隨萬派東[  汝南泊齋氏未是草]  
　　酬昕伯并引昕伯仁兄和棻自壽詩有曰同是大年憂樂異相公今尚替南巡蓋謂左侯相奉命督師駐節閩中猶之車駕親征聲靈赫濯棻未有盛名先纏坎𡒄流轉江海溷跡老漁昕伯愛棻過情與當代偉人相提並論適足滋愧難已於言用申感荷之私期收勉勵之益○香山五相一漁翁今我烟波隱釣篷淞北優游儕水鳥海南征戰警沙蟲兵戎玉帛當王貴魏闕江湖愛國同君是詩壇霹靂手豪吟字字挾天風[  乙酉元宵後三日弟李士棻念鄉初稿]  
[昕伯仁兄屬爲王松堂司馬題小樓醉吟圖]  
　　王侯螻蟻同銷歇富貴神仙共渺茫古有獨醒悲衆醉今多僞狷笑眞狂當杯便是忘憂舘入夢應逢審雨堂我欲登樓明月夜看君喝月沁詩腸[  李士棻初稿]  
[減蘭聞韻梧女史彈琴卽贈]  
　　爐烟細　此日曲中鳴越調四座無言一寸芳心一縷烟知音何處合冋西湖湖上住水緑山靑定有　樵側耳聽[  柳隱詞人草]  
[蘇省門抄]  
　　○十七日兩淮運憲程到蘇新任海州直隸州賈致愼禀辭赴任卽甲縣陳汝欽稟　奉委赴山陽縣會審案件○十八日浙江侯補道蔣國楨浙江來　任甘肅安肅道沈鋐浙江人自籍來候補縣周濂上海來禀銷上海閩廣貨捐分局差縣丞金桂芬禀辭赴盛澤厘局分斗 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[將計就計]  
　　金陵彩霞街有某鞋舖本簿利微賃一宅以前半幢設櫃權子母而以後半幢處眷屬廚灶皆在焉諺所謂靠家店者是也郎下人家多養童媳以其能執飪兼爨下厮養役長卽爲佳兒佳婦無徵聘勞店主人習其俗亦抱其同業之幼女孩而撫之年已及笄女本揚産膚圓而澤能令人作我見猶憐之念對　有皮匠店主素非安分者流與女少相習長相狎但未嘗相親相愛耳見女作苦時以粉糍糖果之屬隱慰藉女由是常往温存久之知女可以計誘也乃詢其母家住址而僞爲送之歸甯者又另以一人引之逃計旣定就水西門外雇一舟載赴蕪湖鞋店失女後大索三日不得皮匠見已無事又默料女之當至也卽附輪船上駛投其所識爲售之于某宅爲惻室得值昻詎買者上船祝女見船上兩年少所問非所荅皆若風馬牛遂疑其來歴不明託以故未卽兌價正相　間鞋店之覓女者亦接踵而　　挾女以歸至金陵并不問其遠逃之罪急爲沐浴燃花燭扶上紅　毺雙雙交拜以快其有女懷春吉士誘之之欲論者謂該店主之將計就計勝於繫鈴解鈴盖從此雙雙交頸閒眠好願作鴛鴦不羡仙矣惟皮匠至今未敢云旋其門面早已酒闌人散諺曰乂雞乂不成丢了一把米其皮匠之謂與 
[野狐禪]  
　　西湖之寳石山有浮屠曰寳石卽聞子將所謂寳石如美人是也杭人相傳此塔爲民　保錢俶而作故訛其名曰保俶塔下舊有一袈裟地爲僧人住持之所遂名之曰保俶禪院宼亂後一老僧卓錫於此古佛青燈寂然相對已不知坐破浦團幾个矣前年忽來一頭陀短髮齊眉頭戴錫箍身衣破衲下赤雙足以布條紥成麻鞋穿之自云雲遊到此願求一席之地聊結香火因綠作暮鼓晨鐘之伴何如僧諾之相處旣久僧鑒其無他將廟中田産及所積私囊盡交付之自於山頂另結茅廬坐關三年爲面壁叅禪之計他事皆不顧問焉頭陀於是得大自在行止自如數月後私將廟中産業及三椽老屋一切用物盡行出賣得洋五十餘元竊負而遁城中聯橋地方某姓烟舘頭陀之所素識也館主之婦年僅二十許性甚輕佻頭陀是日帶洋入城至烟館中吸烟小憩因見該婦可姚故出洋包微示之婦卽乘間借一洋以買土頭陀慨然付之遂謂天已抵暮不及出城只得借宿於此不期三更後適逢總巡查夜見之大怒立將頭陀扭拿回局且欲將煙館封閉次日各處求人說情討保局中上下使用始得保釋然其洋已費去二十餘矣頭陀遭此一警卽於次日出城遠遁而兩峯三竺之間固已無掛褡之處矣 
[查封烟舘]  
　　杭垣冬防嚴密各叚皆派文武員弁昕夕梭巡各大憲猶復輕車减從中夜親出稽查城中大小烟館皆諭令起更爲率一律閉户息燈上城布市巷某姓烟舘烟霞窟中極著聲望店主某甲向在臬署當差府縣吏胥皆所熟悉一夜有某弁巡夜過此令其早閉衆烟客驚惶欲遁店主昻然大言曰若非府縣正印官及巡局總辦與臬憲大人親臨不能查封區區一武弁何敢來溷乃公事諸君何胆怯乃爾耶時榻上適有一弁吸烟聆言悻悻而去歸語僚屬咸抱不平越日適撫憲札委是弁齎令巡夜弁故意至總局邀同某文員偕至該烟舘時店門雖已關閉猶復座中賓滿燈燭輝徨弁見之並不多言卽令從役至局取封條至封閉店門所有烟客盡行放出祗將店主帶回局中訊辦云 
[婦女出方]  
　　楚北風俗男子於元旦黎明衣冠開財門手執柄香爇燃步行出門向喜神方作揖插香路隅謂之出方然後略用飲膳出門向親朋賀歲無論何向不忌焉惟婦女則不然須俟天氣晴暢始行出方富貴之家必坐轎先向菴觀寺院燒香後方至親串家若尋常婦女惟不坐轎而已今年初三四日黄人捧日玉宇無雲漢鎭婦女盡向大觀音閣拈香拜佛默祝所願三五少年結隊往觀謂之站班此兩日中觀音閣人爲之滿拈香畢又至後湖循禮門外一廣眼界該城門一遇婦女進出頗形擁擠若非城頭有營諸痞之酒貲必取索于婦女頭上也 
　　上海絲業會舘籌賑公所施少卿經收江西安徽賑捐十二月初一至二十九日第一百二十四次至一百四十九次清單○　溪漁隱九八規銀三百兩由敦泰號交來無名氏九八規銀五十兩又指祁門五十兩由盤記交來寗波無名氏江西念元祁門念元求解厄人二元番莊子爲亡友徽人湯輔臣資冥福二元此户係指祁門以上初一日○資親冥福人指祁門二元以上初二日○仁恫子二元初三日○雲西書屋二元初四日○江寗滿營翰募十元補過氏錢二百文以上初五日○汪少記二元初九日○魚行山人二十元　名氏指安徽六元以上初十日○烟台信盛號周俊山募富貴源頭同字二次九千九百三十一號册周俊山蔣二山合助十元徐榖貽堂六元徐堃山配堂小宋新大棉衣各十件共三十件○蘇州怡和茶行募萬善同登昌字一千七百八十六號册留餘氏二元八角九分汪瑞裕一元誠善居士一元怡和一元九角一分吳世美無名氏溪頭漁隱也是樓主吳愼卿五户各五角江大豐三角方愛憐氏二角陳不留名二角以上十二户統指祁門共合本洋二元英洋八元以上十一日○木易二元十三日○退思居一元十四日○蘇州無名氏指安徽二元十八日○許衍壽因平日多恙求神保佑消灾廷壽十元二十日○江北培德堂四十元又至安徽祁門二十元以上二十一日○吳中逸史生安還願一元二十二日○不留名指祁門錢九千九百四十文二十八日○許振華求心疾卽愈五元浙慈白水主人爲沙布餘利五元以上二十九日 
 
 

Page 10

 
 
   
 
 

Page 11

 
 
[光緒十年十二月二十六二十七日京報全錄]  
　　宫門抄○上諭二道錄前○大臣孫等奏爲審明定擬摺子○十二月二十六日○額中堂謝充領閣事恩○恩中堂等謝充經筵　官恩○鄧承修謝革職留任恩○内閣呈進賀表○禮部奏派宣表官派出崇恩○侍衛處奏派入座次序派出左邊錫珍在鳥拉喜崇阿之次崑岡在錫珍之次右邊拉豐阿在恩全之次德溥在札拉豐阿之次巴克坦布在德溥之次湍多布在巴克坦布之次○又奏派東黄寺聽經派出鍾秀恩輝○工部奏派管理溝渠河道派出鳥拉布師曾容貴崇光○内務府奏派分賞麕鹿派出師曾耀年○太常寺奏泒看視牲隻派出延煦○又奏派分獻派出恩慶○順天府具奏第一百二十七次忠義局請卹○召見軍機○十二月二十七日○惇王等課賞燕窩恩○莊王梁燿樞各假滿請安○錫珍等謝入座次序恩○恩棠謝充直閣事恩○崇光因伊子賞給陞階加銜謝恩○岳林湍多布各請假十日○掌儀司奏初一日祭奉先殿濓公行禮○宗人府奏派 
補進六班派出溥齡麟嘉○召見軍機醇王○皇上明日卯正二刻至太廟行禮○○臣孫毓汶臣鳥拉布跪奏爲審明習教重案按律分别定擬仰祈聖鑒事竊臣等續奉寄諭交審汝甯府破獲教黨張懷松等一案於光緒十年十一月十四日將訊明張懷松等習教屬實並無謀襲郡城確據各情形奏陳在案兹復督飭司員提到張懷松等詳加訊問張懷松仍供稱先年拜王覺一爲師並帶同王繼泰到過伊家蘇添爵亦供稱蕭鳳儀曾將伊姓名向王覺一告知實未與王覺一見面詰以有無知王覺一謀逆情事均極口呼寃堅供如前臣等復查王繼泰原供尋見伊父王覺一聞知河南教徒張懷松等在汝甯府傳教聞安徽毫州起有天主堂想要糾人焚刼乘機起事等語係傳述王覺一之詞並非張懷松等親與商謀况張懷松等前在本府縣卽有謀襲郡城重情亦經畏刑混供何於焚刼毫州天主堂轉不肯吐露一字則王繼泰後出之供殊難憑信現在習教傳徒旣已歴供如繪謀反毫無証據實未便過事刑求自應據現訊供情定讞臣等隨親提研鞫緣張懷松蘇添爵陳本立楊西杰吳何氏盛鴻喜韓汶舉郭振靑楊萬世蕭黑分隸河南汝陽西華等縣蘇添爵係已革生員陳本立係已革營兵盛鴻喜曾充練勇與張懷松等均與已故之蕭鳳儀素識田映堂係商邱縣人歴保叅將張懷松先年吃齋曾遇湖南人王國敬傳授末後一着教進道點元教以練金守虚並供奉無生老母　象光緒四年春間張懷松赴風后山燒香適山東靑州人王覺一在彼賣卜問知均係同教王覺一稱有工夫傳授張懷松隨又拜王覺一爲師張懷松轉回向蕭鳳儀告知簫鳳儀言先年卽在周口王覺一相遇已經拜師並抄有三易探源等書自此遂與張懷松時相往來嗣王覺一又將三易探源等書刊刻托天津人劉漢鼎寄與張懷松蕭鳳儀觀看並有三極圖及書帖一紙内有四十八龍八中原之語張懷松看畢仍送至蕭鳳儀並未傳人先是光緒三年蘇添爵在蕭鳳儀鄰邨教讀檢拾字紙常到書房言　王覺一所著各書蘇添爵間借蕭鳳儀勸令入教蘇添爵應允卽在書房燒香敬神蕭鳳儀隨將三易探源等書借與觀看時楊西杰正從蘇添爵讀　後蘇添爵回家楊西杰改學貿易已故之楊西振係伊堂兄聽從蕭鳳儀吃齋多年勸令楊西杰拜蕭鳳儀爲師楊西杰隨與同至蕭鳳儀家敬　入教陳本立開設茶舘蕭鳳儀常到彼處喝茶韓汶舉係蕭鳳儀親戚蕭鳳儀勸令入教陳本立因　常有病欲學習練氣工夫隨約蕭鳳儀帶至張懷松家内拜張懷松爲師韓汶舉亦　允入教因其母攔阻尚未敬神而王覺一先　傳教之吳何氏　因同教之故與蕭鳳儀往來張懷　陳本立均到過吳何氏家内王覺一與吳何氏　元並給與天恩名目　張懷松蘇添爵陳本立楊西杰吳何氏玩後入教之實在情形也蕭鳳儀衆供有蕭瘋子之號到處勸人吃齋七年間並說十二月初一日日食天昏地暗日月無光大世必亂鄉　遂　有吃齋人將要閙事之語適值盛鴻喜自關東回家往見先前帶勇之陸寳泰令其在鄉順使訪案九月間在馬掌河沿與郭振靑路遥向其打聽鄉下光景郭振靑說北鄉吃齋人多有些混家子在内將來恐怕閙事十一月二十五日盛鴻喜進城遇見蕭鳳儀自城回鄉問知係到在教之蘇添爵陳本立處又說臘月初一日日食大世必亂惟吃齋可以免刼盛鴻喜問吃齋有多少人蕭鳳　又告以北鄉有二三百人次日盛鴻喜在汝寧城内又與郭振靑會遇將蕭鳳儀之言同告郭振靑聲言吃齋人勾結混家子甚多必定閙事並說韓汶舉牛登科都說混家子均與蕭鳳儀往來今口蕭鳳儀在　註請客就有韓汶舉在内盛鴻喜聞知遂疑韓汶舉牛登科等將要鬧事郭振靑亦必知情當向素識之王履信及王履信之兄王履端告知並言欲出首免其生事王履端遂與同至學内見教官王履信又與同見營内把總盛鴻喜又自見陸寶泰均以無憑據不管回覆盛鴻喜遂思揑寫郭振靑約人傳帖作爲憑據官必聽信走至十字街適與王應科李憲章會遇詢知煙舖小夥會寫遂到烟舖倩不知姓名之小夥寫就翌吉候叙郭振靑韓汶舉牛登科同摯請帖至十二月初一日聞府署前粘有匿名告變揭帖盛鴻喜愈以郭振靑之言爲實遂將假帖禀縣揑說郭振靑令伊約人滋事並憶及蕭鳳儀曾說蘇添爵陳本立在教及北鄉吃齋有二三百人遂說北鄉有三百人進城城裏有陳本立蘇添爵内應等語此盛鴻喜懷疑首告揑寫假帖之實在情形也當盛鴻喜之首告也該縣知縣車鴻遠因有匿名揭帖正在訪拿當卽拿到蘇添爵陳本立郭振靑研訊並將供出之蕭鳳儀張懷松楊萬世蕭黑及牛登科先後弋獲禀經前汝寗府　府周冠泒候補知縣趙東暉遂平縣知縣延懌會審牛登科旋在押病故承審各員見此案先有匿名告變之帖又有請酒　人之據旋在蘇添爵家起獲諸物有舊銅印章一顆卽連日熬審加以刑嚇蘇添爵遂認銅印係楊西杰所給將來封爲軍師張懷松陳本立等亦認係裏應外合謀襲郡城並因十一月二十六日蕭鳳儀等商量修理道路在蕭黑家請客　係同謀起事兼有田映堂劉永貴帶兵接應等供旋經該府提審以案情重大禀請提省審辦前撫臣李鶴年又派候補知府陳桂芬前往會訊該府等以未敢定擬仍請提省經李鶴年批准　韓汶舉在安徽渦陽縣犯竊被獲確山縣亦拿獲吳何氏一併解省此汝甯府汝陽縣訊有謀叛之供尚未定案之實在情形也及至提省後交發審局審訊犯供全行翻異要犯蕭鳳儀旋在監病故前開封府知府王非蘭承審年餘並未擬結旋以另案革職署開封府各府陸襄　接審汝陽縣將逃犯楊西振楊西杰解到質明銅印並非楊西杰所給楊西振旋又監斃原審委員陳桂芬亦先後在府局會審各犯仍堅供並無謀襲郡城情事撫臣鹿傳霖到　陸襄鉞以案情不符請調原審知府周冠會同審訊該府旋以周冠肆意凟禀抗不遵調等情奏叅革職陸襄　缷事開封府知府鞠捷昌接審又添調原審車鴻遠延懌趙東暉到省犯供歧異如故適接到湖北移咨王繼泰江南一供於是開封府所訊情形旣與汝甯府逕庭而王繼泰江南供詞又與開封府牴牾以致教黨重案稽滯三年未能定擬此又全案解省後始終未結之實在情形也臣等於此案原委情節反覆推求逐層細核自錄取確供以後仍提張懷松等連日環質衆詞一轍實已無可窮詰其田映堂接應一節確訊係屬誣扳惟以該員堅供並未吃齋入教尚難深信檢查卷内革員到省後有商邱縣紳耆連名具保現復札行該縣張多壽查訊明確飭傳紳耆董法太等六人來省詳加訊問據供田映堂委無吃齋入教素行不法情事如有虚揑情甘認罪並據該縣附近紳士賀道周等五十餘人切實結狀董法太等亦當堂加具甘結則其供詞似無狡避竊思向來辦理叛逆之案總以確據之有無定案情之虚實遠年成案不一而足卽以王覺一之教黨而論湖北辦理王大啓等一案則有无期聚會臨時拒捕並起有刀械火油五色號帽令旗等件河南辦理高勤一案則起僞造封條執照御國林軍旗黄表僞文等件皆係叛逆昭著然此案則事前事後毫無形　起獲各件均不足爲謀叛之據臣等前摺業經縷晰陳明惟張懷松與蕭鳳儀所默書帖有四十八龍入中原之語係屬荒悖然未張帖傳人詳訊在案諸犯均未見過書帖雖張懷松與王覺一王繼泰均曾相識蘇添爵亦有蕭鳳儀傳述王覺一約其一見之言王繼泰將二犯供出誠屬不爲無因而熬審數次迭供委無通謀情事現在王繼泰業已正法王覺一又未弋獲未便因叛謀無據轉致教案久懸且使輕固無辜拖累應卽先行擬結查例載傳習邪教習念荒誕不經咒語拜師傳徒惑衆者爲從俱改發回城給大小伯克及力能管束之回子爲奴又誣告叛逆被誣之人未决者擬斬監候又律載不應爲而爲事理理者杖八十各等語[  此本未完]  
 
 

Page 12

 
 
[光緒十年十二月二十八九日京報全錄]  
　　宫門抄○諭旨六道錄前○教職單○接續前稿○湘撫龎奏訊明京控爭水起衅先行斷結摺○十二月二十八日○恩中堂謝入座次序恩○六額駙謝賞荷包恩○那蘇圖謝賞戴花翎挑在乾清門　恩○澂貝勒續假十五日○内務府奏派弘仁寺聽經派出耀年○召見軍機○二十九日召見軍機醇王○皇上明日辰初升保和殿筵宴○光緒十年十二月分教職單教授奉天府于宗翰永平山西大同王善壬平定廣東韶州潘履瑞廣州俱甲正諭直隸南和朱耀林保定舉江蘇崑山汪曾蔭太倉舉訓導陜西三水呂廷珍興安舉延川王學壬西安舉山東鄆城周林桂東昌歲昌邑陳大錫武定挨四川射洪張金鑑瀘州歲四川馬邊王廷榮保寗挨雲南富民龔繩儒元江挨復諭直隸昌黎謝明鑑宣化拔無極吳芳桂順天拔江蘇桃源陳懋佑蘇州舉河南獲嘉玉輅懷慶拔確山李件光州舉林縣　　鰲光州副廣東東安陳性經廉州拔四川蒲江余悌雲寗遠恩復訓直隸任邱張瀛順天舉山東膠州鄭蘭濟南廪浙江定海張繼照甯波舉湖北黄陂張鈞施南歲四川劍州劉德光甯遠廪雲南寳寗湯承訓雲南附○接續前稿此案張懷松聽從王覺一學習邪教並看過邪　爲傳徒僅只陳本立一人所默書帖旣未傳人亦非伊編造蘇添爵向蕭鳳儀借出邪書聽從入教陳本立楊西杰聽從張懷松蕭鳳儀入教敬神業已拜師吳何氏亦曾拜王覺一爲師雖得受天恩名目究屬婦女無知均應按習教本律問擬張懷松蘇添爵陳本立楊西杰吳何氏均合依傳習邪教習念荒誕不經咒語拜師傳徒惑衆爲從俱改發回城給大小伯克及力能管束之回子爲奴例改發回城給大小伯克及力能管束之回子爲奴張懷松蘇添爵旣經王繼泰供出恐非無因雖堅供並非與王覺一通謀起事情事難保無非恃質証狡供　就仍應照例監禁俟拿獲王覺一訊明有無同謀再行分别辦理蘇添爵雖係生員惟學習邪教非尋常過犯卽待質年　亦一例爲奴與張懷松等均照例刺字陳本立楊西杰仍遵照名例暫行監禁俟新疆道路疏通再行發往吳何氏係婦女照例收贖免且刺字盛鴻喜首告郭振靑及蘇添爵等謀叛蘇添爵雖尚在待質而郭振靑等已訊明並無謀叛情事卽屬虚誣惟係誤聽郭振靑蕭鳳儀之言懷疑妄禀而陳本立等又實係習教匪徒與誣告平人不同卽所揑假帖亦未述明叛逆字樣應於誣告叛逆斬監候罪上量减一等擬杖一百流三千里定地發配折責安置郭振靑迭冋盛鴻喜說吃齋人欲行閙事並添設韓汶舉午登科在内以致盛鴻喜懷疑妄廪到省復又揑造與盛鴻喜有分肆行狡賴情殊可惡應卽於盛鴻喜流罪上再减一等擬杖一百徒三年韓汶舉聽從蕭鳳儀　說案已應允入教尚未敬神究屬入教未成應於張懷松等傳習邪教爲從固上酌減一等擬杖一百徒三年與郭振　卽行發配折責拘役該犯尚有渦陽行竊之案仍歸彼案訊明從其重論楊萬世蕭黑訊未吃齋入教惟明知蕭鳳儀等係屬邪教猶與往來亦有不合應酌照不應爲而爲事理重者杖八十律擬杖八十折責發落田映堂訊無習教情事旣據該縣查明禀覆又有紳耆等多人出具切結似非掩飾惟與王覺一並劉至剛張道符認識王覺一亦到過其家雖在犯案之先並不知係匪徒究屬不知自　業已革職仍父地方官嚴加管束王履信李憲章王應科及候補把總陸寳泰訊係無干均子省釋王履端免提省累蕭鳳儀楊西振雖均係傳習邪教匪徒蕭鳳儀傳播天昏地暗等妄言情節尤重業已身死應與已死之牛登科均毋庸議劉永貴及代寄邪書之劉漢鼎緝獲另結揑造　　揭帖之人飭縣務獲究辦至此案汝甯府汝陽縣承審各員因案重情大不敢遽定爰書先後禀請提省雖取有謀叛供詞惟張懷松等實係積年教黨亦非誣拷平人至汝陽縣失察邪教係自行破壞開封府承審各員所訊情節雖與現審供詞不盡相符而大致無關出入且亦未定案應　汝寗府承審各員均免　　惟以習教重案三年之久未經訊結所有歴任遲延職名應行文該撫開送交部議覆調到卷宗發還除全案供招並起獲之三極圖銅印等件咨送刑部外所有臣等審明要案遵旨定擬緣由謹恭摺馳陳伏乞皇太后皇上聖鑒勅部核覆施行再臣等於拜摺後當卽率同司員起程回京合併陳明謹奏軍機大臣奉旨刑部議奏欽此○○署理湖南巡撫布政使臣龎際雲跪奏爲訊明京控爭水起衅先行斷結恭摺具奏仰祈聖鑒事竊照湖南道州民朱文　以糾痞迭害等情京控程光光等一案經都察院於光緒五年八月十五日具奏奉旨此案着交邵亨豫督同臬司親提人証卷宗秉公嚴訊確情按律定　具奏原告民人朱文禮該部照例解往俻質欽此欽遵咨行遵照並將原告朱文禮遞解到湖經前任撫臣邵亨豫行司委提人卷來省審辦提到需時咨部展限在案兹據署臬司夏献雲提集人卷訊明議擬詳解前來臣　提研訊缘朱文禮與程光光武牛程仰湘曁程啓元程東順程長荀程揚荀均籍隸道州彼此隣村居住公同在官河南岸築壩蓄水灌田向名曰攔門壩光緒三年九月朱文禮村内之程光獻等與程仰湘村内之程必禮等因爭放壩水赴州具控當經該前州李鏡蓉受理專訊斷令河水盈滿時照舊分潤如遇河水淺小兩造約期同赴修理照田分水灌潤　有一村不到各修各用取結立讞在卷所斷旣屬　頇語意亦不明晰爭端遂自此而起四年六月二十一日朱文禮村因亦無雨澤河水漸泿藕該州有各修各用之斷砌石攔水入田程必禮查知卽將過水溝道挖深導水側注奪其水利以致迭次爭閙是月二十七日程東順將程天貴水車奪棄二十九日程東順程斗星程啓元又毆傷程宋林程士星並互相挑榖牽牛又踏毁地内雜粮報州騐明傷痕將程東順等照律責懲並飭將榖石牛隻分别賠還其爭水之案未經另行判斷十二月十五一十等日未獲之程東壽與程揚荀等迭次至朱文禮村内理論並將程天保程柳林程　林拉至程仰湘村内關禁旋卽釋放程天保之弟程天亮卽以訟隙捉毆等情赴州續控飭差傳訊時值封篆未及審究五年二月二十七日程仰湘以朱文禮村内連年興訟刁難起意糾衆毆打壓服商之程啓元程光光程東順程長苟程揚苟並在逃程造士均各允從村内凡用壩水農民亦同聲附和紛紛執持器械陸續隨往帮助朱文禮與朱志明程天亮程光學程齊林程敬仁程僧林喊同村衆出村抵禦互爭互鬥程光學等各受微傷維時人數甚衆擁擠暄曄不知程仰湘村内何人施放鳥鎗中傷朱文禮之姪朱志明左助等處並程天亮右骽等處均各倒地登時殞命當經朱文禮與程天亮之兄程天保趕往看明朱志明程天亮均已不能言語朱文禮與屍父朱文習曁程天保均因程仰湘程啓元充當團總又在塲滋事遂赴州具告擅爲兇犯並因程光光係屬族長將其例作被告首名當經該前州李鏡蓉騐訊通詳並請將程仰湘武生衣頂褫革朱文禮與程天保旋由府赴司具控批州緝兇究辦朱文禮慮案懸莫清爭水易啓後釁又因族弟朱祥壽於同治三年與程揚荀爭鏟草皮受傷身死尚未抵償起意京控卽以程光光糾痞迭害程仰湘等放鎗致傷朱志明程天亮均各身死等情自作呈詞誠恐越訴不能邀准隨意鋪叙程仰湘等恃有訟棍何運鈞等串通丁差塌擱　庇並將程東順前與村人程江得因欠錢爭訟牽羊作抵另案一併牽叙入詞進京赴都察院呈控當蒙訊問朱文禮一時慌張供吐未清又稱朱志明係被程揚荀鎗傷斃命致與原呈不符據情奏奉諭旨咨解回南行司委提人卷來省審辦催據委員提解人証到司並據該州拿獲原案會名之程鑑林程啓通指爲兇首又緝獲程楊荀一併申解到省本任臬司孫翹澤督率委員迭次研訊兩造各執一詞遴委候補知縣董燿焜前往會同道州勘得兩造控爭之薗門壩向分中左右三口其水源來自官河由中左兩口流入大溝者灌溉程仰湘村内之田五百餘畝由右口流入小溝者灌溉朱文禮村内之田二百餘畆並量明中水口深一尺寛二尺五寸左水口深八尺寛三尺八寸右水口深一尺寛六尺並查得左水口本與中水口一式先年兩村公議以田畆之多寡定水口之深淺本極平允歴久相安程必禮等任意開挖頓改舊規以致爭鬧不休繪圖帖說禀　到司本任臬司提取兩造詰訊壩水情形　無異詞惟朱志明與程天亮究係如何被鎗子中傷身　迭提程仰湘程啓元嚴加拷訊均極口呼冤堅不承認質諸案証程名成程老結僉供係事後往看不能指實卽屍親朱文習程天保亦稱鬥毆之　人　衆多前因程仰湘程啓元充當團首在塲滋事是以擅告並無眞知灼見不敢始終固執等供署臬司夏獻雲到任復屢提現到人証反覆推鞫各供堅執如前究明程鑑林程啓通僅止在塲觀看並未隨同助勢現據朱文禮等再三懇請先將壩水訊結另行訪緝正兇究　查朱志明程天亮係被何人致死現在並無確証實屬驟難定擬而兩村業户均因控爭壩水未經定斷田地荒蕪蓄水灌溉未便久懸莫結除將程仰湘程啓元程光光程東順程長荀嚴行收管飭州上緊訪查切實見証根究此[  本未完]  
 
