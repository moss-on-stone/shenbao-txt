# 1919 - 158 - 4916638

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[眞愛國者（冷）]  
　　詭謀四伏奸徒雜起以今日而言愛國無異處於包圍之中矣是故眞愛國者當重精神而輕語言文字眞愛國者當重實在而輕虚名眞愛國者當辨别事之眞僞輕重眞愛國者當事事束身於義理眞愛國者當事事問諸本心眞愛國者當知自己之責任眞愛國者當有勸人勿出軌道之責眞愛國者當能自抑其憤激之情眞愛國者當能勸人以愛國之眞道愛國之良方愛國必不可少之條理與知識 
何則如此方於國有益而不生害也 
[命令]  
　　六月十一日大總統令國務院存記徐朝桐馬國文均著發往浙江交該省長酌量任用此令 
　　六月十二日大總統令慶不勞達爾柯必達夏立士梅樂和賴發洛戴理爾均晋給二等嘉禾章此令 
　　又令吳保城給予三等寳光嘉禾章此令 
　　又令劉景山晉給三等文虎章謝鏡第程源深石福綸藍宗麟周漢章均晋給四等文虎章此令 
　　又令顧梓田蔡鍾列均晋給四等嘉禾章此令 
　　六月十三日大總統令國務總理兼内務總長錢能訓迭呈辭職情詞懇摯錢能訓准免本職此令 
　　又令特任龔心湛暫兼代理國務總理此令 
　　又令據交通部呈試辦郵政儲金擬自七月一日爲始在北京天津太原開封濟南漢口南昌南京上海安慶杭州等處先行開辦並請明令提倡等語此項垂政儲金各國通行已久意在奬成勤儉康濟民生洵屬法良意美既經該部等擬仿行應即督飭各局切實辦理并當分别曉導認眞提倡總期家給人足相習成風以副嘉惠閭閻之意此令 
　　又令特派徐樹錚爲西北籌邊使此令 
　　又令任命林棨爲江蘇高等審判廳長此令 
　　又令司法總長朱深呈請任命梁柏年楊學禮爲僉事均照准此令 
　　又令陸軍總長靳雲鵬呈請任命金吾爲陸軍第五師正軍械官齊寳賢爲步兵第十八團團附周原健爲步兵第二十團第一營營長郭廣山爲騎兵第五團第三營營長均照准此令 
　　又令陸軍總長靳雲鵬呈請將陸軍第五師正軍械官任鼎銘步兵第二十團第一營營長吳毓麟騎兵第五團第三營營長胡光順免去本職均照准此令 
　　又令兹制定僑居境内無約國人民課稅章程公布之此令 
[專電]  
　　北京電各省來電留徐京總商會亦呈請勿萌退志（十四日下午三鐘） 
　　北京電段入府留徐並獻救濟時局策（十二日下午三鐘） 
　　北京電李（盛鐸）王（揖唐）面徐返還咨文徐不接收約俟商有辦法再議（十二日下午三鐘） 
　　北京電徐意非得安福部允其解散國會决不復職安福俱樂部昨晚開緊急會議對於時局尚無辦法（十三日下午十二鐘） 
　　北京電徐意非得安福部允其解散國會决不復職安福俱樂部昨晚開緊急會議對於時局尚無辦法（十三日下午十二鐘） 
　　北京電各省留徐電以曹錕姜桂題先到（十二日下午三鐘） 
　　北京電法使昨赴外部挽留東海（十四日下午六鐘） 
　　北京電周樹模因安系反對不來内閣成難産（十四日下午三鐘） 
　　北京電龔心湛明日到院新内閣一時難實現周（樹模）王（揖唐）競爭龔自承擔十天（十三日下午七鐘） 
　　北京電今晨九點龔視事接見僚屬卽開閣議安福拒周樹模龔有允代訊（十四日下午六鐘） 
　　北京電安福部開會議主張倒閣（十二日下午一鐘 
　　北京電已未系對周（樹模）内閣贊成安福尚待疏通（十四日上午十鐘） 
　　北京電安系促王揖唐上台王謂尚非其時（十二日下午三鐘） 
　　北京電外傳汪大燮願就交通可望到手（十二日下午三鐘） 
　　北京電交通徐意屬許世英安系極端反對（十四日上午十鐘） 
　　北京電郭則澐于寳軒辭呈已上錢派均預備同下（十三日下午七鐘） 
　　北京電某派必欲推倒現内閣故留徐而逐錢徐則勸錢勿辭寗自己求退（十二日下午三鐘） 
　　北京電有人主推田文烈組閣田拒絶又推周樹模亦不就（十二日下午三鐘） 
　　北京電新衆院王揖唐忽請假院事由劉恩格代（十四日上午十鐘） 
　　北京電奉天會議表面一致服從中央（十四日上午十鐘） 
　　北京電張作霖請來京徐電勸阻（十三日下午七鐘） 
　　北京電奉張作霖有今日專車來京息（十四日上午十鐘） 
　　北京電日來京謡甚多皆不足信南北苑軍隊亦穩京市安銀價回（十四日上午十鐘） 
　　北京電府秘長定方樞（十四日下行三鐘） 
　　北京電幣制總裁李思浩兼（十四日上午十鐘） 
　　北京電中東路横河道子站近有日軍官帶日兵數十名開抵似有久居意（十三日下午十二鐘） 
　　北京電新疆電告周務學五月十五到阿山十六卽將爲首肇變之馮繼冉等當場槍斃張前長官已復自由（十二日下午一鐘） 
　　北京電濟南已罷市津埠中行亦停工（十二日下午三鐘） 
　　北京電陳獨秀因傳單嫌疑被捕可望省釋（十三日下午七鐘） 
　　北京電京校生電李齊王何爲蘇鄂被害生請命（十二日下午三鐘） 
　　北京電夏壽田等爲鄂學生被殺傷電王（占元）何（佩鎔）有魯爲督軍枌榆鄂爲省長桑梓愛鄕愛國人同此心語（十三日下午七鐘） 
　　北京電鄂王何電復殺傷學生是否該管官督率無方已派員查辦（十四日下午三鐘） 
　　北京電學生團會議多數主上課北京滙文法校反對内部意見不一致中學以上十四校將與聯會宣告脫離（十四日下午三鐘） 
　　北京電清華學校提前於十五日放暑假（十二日下午一鐘） 
　　北京電保護學生令已擬就本日閣議打銷（十四日下午六鐘） 
　　北京電曹章語人政府太無用並以徐錢索辭呈爲賣友（十四日上午十鐘） 
　　香港電莫榮新下令緝拿李耀漢没收其財産並懸賞格獲李耀漢者賞洋五萬元知風報信因而拿獲者賞洋兩萬元據可恃消息李耀漢擬推翻護法政府運動陸榮廷單獨媾和驅逐莫榮新（十四日下午三鐘） 
　　香港電林虎被任爲肇陽羅鎭守使古日光調任高雷鎭守使林虎昨赴肇慶奉命如遇阻力以武力從事（十四日下午三鐘） 
[公電]  
　　南通來電上海申報館轉本省督軍省長公鑒閱十日報載寗垣演講學生被警察毆傷拘留且警察署長欲令開槍一事不勝駭異查此次寗垣學生露天演講並未妨害治安警察何能妄加干涉且大總統已有明令自後軍警不再干涉學生之自由該警察署長明知故犯實與大總統令相違務望督軍省長嚴重處辦以慰衆心不勝盼切待命之至南通學生會農校支會叩六月十三日 
　　舊兩院議長通電各省督軍省長省議會商會敎育會農會工會各報館均鑒頃接王正廷特使由巴黎來電略謂奥約關於我國諸欵均滿意當簽約惟德約保留山東三欵如不能辦到伍顧及正廷則主張不簽押陸贊同然未决胡王主張仍簽魏尚無定見如不保留而簽押是明認日本無理要求並失各國公道之助又不能再申訴於國際聯合會氣餒勢孤永刼不復山東乃咽喉地一失國亡無日必死爭况我簽奥約仍可列入聯合會德既敗舊約盡廢與訂新約豈能强我予以權利皆無足慮等語竊念山東問題關係我國存亡一經簽字萬刼不復如北使電從僞命不問保留與否悍然簽字則他日即粉其身何救國亡故與其爲事後之嚴誅不若圖事前之挽救諸公愛護國家同具苦心務請一致力爭協電陸使堅持初志萬勿簽字並加以最後之警告俾免鑄成大錯無法挽回存亡之機迫於眉睫除電復王特使轉告各使萬勿簽字外持此電聞不勝悲憤待命之至林森吳景濂褚輔成叩陽印 
　　辰州來電總商會各學校公民聯合會商敎育會南北總代表各報館鈞鑒日人奪我青島大傷國體凡有血氣聞皆痛憤而一班賣國賊公然承順囗囗囗囗恨有難銷公民等僻處遠邊頗知愛國願爲諸公後盾以保領土仍一面請懲賣國諸賊以謝天下而平公憤國民幸甚湘南永順縣全縣公民百叩元 
　　宜興公電報載曹陸揑造東方代治宣言栽害學生此時雖幸揭破恐賊輩毒計愈出愈奇乞各報特别警告庶事後事前各有對付而於救國正義不愛掣阻宜興全縣救國聯合會鹽 
　　留日學生總會來電救國日報轉各報館各團體鑒日報界誣我愛國舉動爲排我爲過激派力運動各國干涉事急乞带電駐華各國公使領事聲明對態度去莊江懇盡力留日學生總會叩文 
 
 
 

Page 5

 
 
   
 
 

Page 6

 
 
   
 
 

Page 7

 
 
[各通信社電]  
　　北京電總理决定周樹模閣員由安福系推薦尚未全定吳鼎昌亦在推薦之列 
　　北京電錢系接洽和局諸要人如郭則澐等均表示辭職 
　　北京電某要人云安福系見錢閣總辭職自詡勝利和局政策較前必變未可樂觀（以上十三日） 
　　北京電徐世昌電西南苟可讓步决不爭意氣至余個人尤無意見 
　　北京電段祺瑞因徐辭職昨日下午特召集某某等秘議善後（以上十二日） 
以上平和通信社電 
　　北京電將開復鈕傳善處分 
　　北京電郭宗熙辭職未准 
　　北京電林棨爲蘇高審廳長即發表 
　　北京電齋燮元今午謁總統日内返蘇 
　　北京電兩議長送還總統辭職書未收復送交總理並謂責任内閣制無總統辭職明文（以上十三日） 
　　北京電蘇督轉陸武鳴電請取消倦勤意至和議梗阻廷當儘力疏通 
　　北京電龔代總理决辭財長職 
　　北京電西南首要要十一人聯電中央請先定續議辦法然後進議條件 
　　北京電庫倫陳護使因蒙事棘手懇請辭職 
　　北京電總統將宴外交團討論外交問題 
　　北京電徐恩元有幣制總裁說（以上十四日） 
以上中華通信社電 
　　北京電各省留徐電已到三十餘通段通電北派軍將一致挽留 
　　北京電徐辭職後此間忽有河間復職之傳說恐不成事實但馮派日來頗活動 
　　北京電靳雲鵬因龔代閣力辭陸長之職（以上十三日） 
　　北京電龔不允代閣徐商段疏通允代旬日現各派以徐辭意未消均觀望無組閣表示惟各暗中預備舊交擬梁士詒安福擬王揖唐或周樹模研究擬汪大燮預料徐不退位以周樹模爲有望 
　　北京電龔受代閣命即派人商挽郭則澐帮忙郭允暫留至内閣正式改組之日止 
　　北京電天津復罷市聞暗中有人主動京學商界已去電勸開市農部亦派員前往勸慰 
　　北京電田文烈將親赴津勸津商開市藉避閣潮　　北京電孟恩遠反對三省巡閱副使孫烈臣駐長春電爭無效 
　　北京電陸宗輿擬併辭烟龍鐵礦公司督辦 
　　北京電張作霖將來京 
　　北京電皖學界電請撤敎廳長董嘉會 
　　北京電江寗警察廳長王桂林電内部辭職（以上十四日） 
　　香港電廣州時局險惡謡傳梧州桂軍已越界前進舊會正設法調和陸榮廷與軍府意見 
　　香港電李耀漢有暗迎桂軍入肇慶方面之風說（以上十四日）以上中孚通訊社電 
[法國無線電]  
　　十三日里昻電四國委員會於星期三日晨討論戰事責任及波蘭劃界問題德代表藍超氏反對和約中所規定德國應付賠欵數之條欵此項條欵自目前之外表觀之似未分别損失之種類及其性質柏林政府對於清償方法已提出觀察之點星期五日晨威爾遜總統克勒滿沙氏勞合喬治氏松尼洛氏（歐蘭都未到由松尼洛氏代）集議草定答覆德國答案之草案下午復行集議關於德國各種最重要之答案如蘭於薩爾煤區亞爾薩斯勞蘭及國際聯盟者草案業已告成四國政府領袖對於修正比利時丹麥邊境委員會亦有以答覆四國委員會於星期五日下午二時在外交部集議關於捷克斯拉夫疆土界限問題曾聆勃拉細亞諾氏之陳述維也納報紙紀載聖哲滿奥國代表團向和會提出各種牒文之大要波斯尼亞問題將以特别通牒提出之 
路透電 
[歐洲和議近記]  
　　六日巴黎電新委員會若干現正考慮德國答案答案中反對最力者爲西里西亞上部之割讓德人謂如失西里西亞及薩爾煤礦則無力履行賠償各欵德人並力言前德國主要殖民地應託德國代管 
　　十一日巴黎電據星期三日和會所得之進步觀之協約國覆德國答案之文星期五日可提出聞條件並未大加滅輕 
　　十一日紐約電共同新聞巴黎訪員電稱協約國覆文未規定賠償總數和約全文未有更動惟覆文中曾解釋賠償方法之適於實行又關於佔地軍之數額與維持經費佔據期限均有所聲明 
　　九日華盛頓電參議院許議員波萊氏在院續讀和約全文議員若干人反對無效波萊氏圖以此法使和約全文即行宣布 
　　九日華盛頓電威爾遜來電命澈查和約全文寄至紐約某員一案謂談判未定須加修改之公文不應傳出外交委員會已召摩根氏等諸財政家至京並邀秘書波爾克氏參與研問美國各大報今已開始登載和約全文之各部分據芝加哥講演報訪員聲稱該文由彼在巴黎覔得携回美國 
　　九日華盛頓電參議院今日表决將芝加哥某報所得之和約全文登入國會紀事錄公共文件類參議員波萊氏之宣讀和約乃其權謀反對黨既允將約文載入國會紀事錄氏卽止讀 
　　十日紐約電共同新聞社巴黎訪員稱今日四國會議四周空氣頗多悲觀關於和約之較大問題迄未解决聞克勒滿沙氏反對修改對德和約而西里西亞問題與波蘭西界事件迄未解决 
　　十日華盛頓電參議員諾克斯氏今日在參院得洛志氏之贊助提出議案主張參院不贊成現有之國際同盟約章此項約章宜與和約分别送交參院此案可爲諾克斯氏正式通告反對通過和約之解諾克斯氏之提案稱參院應宣艷美國宜以自由和約爲政策歐洲今又受迫美國對此時局當認爲有害於美國須商諸有關係之各國於必要時與主要作戰國一致行動以保障文化國際同盟問題應留待各國將來考慮而不礙及德國依據和約之義務和約宜本此義而擬定之若目前所擬定之和約則其所載之原則保證與約定皆足銷磨民族希望壓制弱國破壞人類進步與自由云 
[各國近事記]  
　　六日倫敦電路透電社探悉羅馬尼亞經濟現局已有進步英羅間已有輪船按期開行機車與鐵路材料現正源源運出軍務現局亦佳 
　　三日瑪爾太電土耳其俘虜六十六人已由軍隊押解抵此其姓名現嚴守秘密聞舊政府之大員曾犯屠殺阿米尼亞人等諸罪惡者皆在其列 
　　十一日巴黎電匈牙利與捷克斯拉夫業已休戰由協約國畫定中立區域雙方均退出該地 
　　六日倫敦電政府以驅逐艦六艘交與澳大利亞其交讓之條件未經宣布 
　　六日巴黎電聞澳大利亞參與和會之代表團已作回澳之準備 
　　六日巴黎電法國北州及加雷州之煤礦爭端業已解决 
　　十一日華盛頓電郵務總長宣稱電報司員毫無罷工之理由 
　　十一日阿眞廷京城電本星期各報在工人大罷工均未出版 
　　九日美國查爾斯登電炸彈案所發見之證據僅西佛其尼亞一州標明須施爆炸者共有一百三十餘鎭 
　　九日華盛頓電中美哥斯德里加謀攻尼加拉瓜據官場消息美國擬保護尼加拉瓜 
　　六日巴黎電柯爾恰克海軍大將之覆文業已收到對於協約國條件之大體表示滿意惟保留協約國所主召集民選國會及承認以俄國土地經協約國許可所成之新國二事 
　　九日墨西哥京城電墨西哥政府因美國衆院議長吉萊特氏述及墨國商務退步情形已命在華盛頓參與汛美利堅商務大會之墨國代表出會 
　　九日墨西哥京城電近所傳維拉氏佔據之乞華華鎭墨國政府軍已於星期六日開入該鎭 
　　九日華盛頓電赫萊氏請國會撥美金洋六百萬元以充結束政府造船部經費 
　　九日紐約電新英倫紗廠工人三萬人賦閒三星期後今均上工 
　　九日大西洋城西美國著名工黨領袖戈泊士氏對美國工黨協會演說稱工黨决計於善後事業中有發言權不許實業專制工黨幹事部報告贊成和約謂就國際同盟約章證之此約爲自由公道與民治之勝利 
國外要聞 
[巴黎和會組織之内容（一）]  
　　法國無線電社巴黎通訊云巴黎和會開會五月所有世界重大問題將依次解决此次和會實爲歷史上空前之舉兹將内部組織詳情紀之如左 
代表總數全權大使專家秘書美國一○八五六二四一英國一七六五一三八三三法國一三七五一一七一五意國一二五五八六三四日本六三五三七二一比國七一三五一一七波利維亞二一一巴西二四三四二七中國六二二二五三五古巴八一一六厄瓜多耳三一一一希臘三二二一八一二危地馬拉四一三海地里三一二漢志國九二五二鬨都拉斯一一里比利亞四一二一尼加拉瓜五一四巴拿馬五一二二秘魯五一二二波蘭六六二五九五葡萄牙二三二一三八羅馬尼亞三七二三二三塞爾維亞一一一三八八二○暹邏一一二三六捷克斯拉大四六二四○四烏拉乖九一四四和會之正副會長會長克勒滿沙副會長藍辛喬治歐蘭都西園寺 
各國代表之領袖美國威爾遜總統英國勞合喬治法國克勒滿沙意國歐蘭都日本西園寺侯爵比國希芒波利維亞孟脫巴西貝沙中國陸徵祥古巴斐斯塔芒脫厄瓜多爾亞斯那氏希臘文尼士洛危地馬拉孟台海地里奇巴漢志國法沙鬨都拉斯巴尼拉里比利亞金格厄加拉瓜沙滿洛巴拿馬皮古秘魯剛達馬波蘭特瑪斯基葡萄牙苛斯德羅馬尼亞勃拉西亞諾塞爾維亞巴希溪暹邏夏龍親王捷克斯拉夫克拉瑪烏拉乖勃朗加 
　　協約國之最高議會會所法國外交部總長室會長克勒滿沙會員美國威爾遜總統外交總長藍辛英國勞合喬治貝爾福法國克勒滿沙畢勛意國歐蘭都沙尼諾日本西園寺侯爵牧野男爵和會秘書廳法國迪丹書達美國克拉開羅英國馬立師恒奇意國亞特洛文第日本姓名未詳和會委員會一國際聯盟委員會會長威爾遜（二）戰事責任委員會會長藍辛（三）賠償委員會會長克羅資（四）國際勞動立法委員會會長公班（五）國際河港鐵道委員會會長克蘭斯比（六）財政委員會會長蒙達巨（七）經濟委員會會長克蘭孟丹（八）航空委員會會長台愛中將（九）疆土問題委員會會長達爾第氏（十）協約國國際陸海軍委員會會長福煦上將（十一）檢查德國軍需及解除德軍武裝委員會（協約國最高會議）（十二）鑒定軍需品使德國不能再啓戰端委員會（協約國最高會議）（十三）迫令德國承認休戰條約研究會（協約國最高會議）（十四）編纂陸海軍及空中休戰約文委員會會長台俄德大將（十五）摩洛哥問題委員會會長羅加氏（十六）海底電線委員會會長福洛馬園（十七）最高經濟會議（協約國最高會議） 
國内要聞 
[北京快信（勿勿）六月十二日發]  
　　東海此番辭職總因實由南北和議得各方面之疏通進行甚爲順利惟國會問題安福系堅不讓步遂致陷於困境幾使前功盡棄故以自身去就力爭意在各省有所表示得定最後之辦法或竟下解散新會之命令不料曹錕姜桂題首先來電僅僅照例挽留絶未理會大失所望其他省區尤不足引爲後盾而安福一派則已知徐用意於是合力攻錢内閣必欲推翻而後已錢氏被逼不堪無力抵抗乃向總統求退徐謂與其汝退不如我辭試看他們再用何法對待故錢奉命先上告假之呈及今日形勢愈逼愈緊乃不得已而辭呈始上下午公府開緊急會議准其免職以龔代理蓋龔爲安福系即從該系要求也先是安系本主張王揖唐組閣王以尚非其時堅却不允然必有人爲之過渡不欲於本黨中推出遂想到無黨派之田文烈且其人又爲北洋派所引重即請徐樹錚訪田勸駕詎爲田所拒絶今晚安福因開幹事會决以龔氏暫代東海已在段派包圍中惟有唯唯如命而已但徐派甚不甘服尚思出奇奮鬭力主改造内閣之權授諸周樹模而内務一席與張元奇愚草此信時聞巳由公府用萬急電至津召周偕張來京蓋由學潮而牽動之政潮正在推波助浪中此次京校學生五四以來之大舉全出於自動而非被動乃段派與馮派各出其謀竟欲因以利用致外間不察有厚誣純潔無瑕之學生者甚至謂天津罷市馮氏耗去運動費至十餘萬適津商不滿意於免曹陸章之命令又加入懲辦段芝貴等之要求於是與馮立於相對地位者認爲非盡無因故今日津埠各界有提出懲辦馮國璋林長民之議雖曰黨派作用要不得謂非隂謀家之自取梁士詒在京於政局上一味取觀望主義近日忽有活動被無形解散之七號俱樂部業已重加組織更名華興又添辦工商銀行卽日成立說者謂梁雖一時未必上台然已見著手準備矣 
　　北京商會向向與官場一氣對於官廳命令莫不首先服從日來學生聯合會一再前往激動危詞苦勸至於痛哭而所謂總理者掩耳如故及本日得到天津全市開而復閉之報告此間多數熱心愛國之商號急欲步武後塵並擬自明晨起實行該會總協理登即密報公府總統立派步軍統領王懷慶警察總監吳炳湘分向各業業董疏通奔馳竟夜各業始允緩和一日要求政府務於一日内對各埠商界提出之要求迅爲切實之表示否則無術禁阻故京師秩序目前尚可保全但津埠昨日起中交兩行亦復停止交易消息傳來票價驟落至上燈時候已跌至五折此則於治安上有莫大之影響彼代理國務總理者能否有力維持誠非記者所敢知矣 
　　錢幹丞辭職呈文於夜十一時始遞至公府當時東海即就電話中與之語曰我兩人昨歲同時登台今歲即同時下野幹丞此舉實獲我心云云昨夜半某方面有人訪田煥庭叩其能否暫時擔任閣務田摇首曰此何時復以此席嬲我是直欲毁我耳不得已乃以龔兼 
[北京通信（靜觀）（十二日下午七時發）]  
特派員與津商接洽之經過 
　　天津罷市數日京師人心異常震動十日晚國務院派參議曾彝進農商部派僉事屠寳慈敎育部派僉事林某爲政府特派員前往天津宣佈政府意旨並將續免章陸職之命令賫往公佈十日晚九時出京到津時巳十二鐘同住德昌旅館是日下午八時公府即有電話至天津省署云將有特派員至津曹省長於九時即至總商會　商代表齊集十二時以汽車迎特派員未遇至一時政府特派員曾屠兩君始至商會曹省長與之略談數語即介紹商會會長與之協商曾君當將政府不得已之苦衷略述一次會長卞某答稱此次本埠商民罷市全係出於愛國熱誠非達到懲辦國賊保護學生之目的不能滿意二君來此可向各商代表略略宣佈藉此亦可覘吾津商民多衆人之公意於是特派員出而與各代表會面當時集於會所者近千人曾氏起言諸位所要求政府兩件事第一件曹章陸既已同日先後免職在政府可以算得順從人民之意至懲辦一層關係外交關係法律非詳加研究不可不妨使將來緩緩商量須知總統總理處政府地位一方面既要顧全外交一方面又當顧全法律此等苦衷國民當曲爲體諒至於第二件依理不難辦到我等回京以後當將商民實情報告總理或可下一命令公布全國曾氏說畢有某商代表出而演說痛述民國八年以來外交之失敗内政之紛亂商民之痛苦學生之慘狀共分四層每述一層畢全場之人輙放聲大哭一次特派員亦爲之失聲因言貴處商民愛國熱忱實堪敬佩中國人心如此前途希望無窮保護學生由政府明發命令準可設法辦到本員可以負責惟天津一埠明日須完全開市諸位亦當負責於是商會會長出而擔負責任云明日一律開市全體向特派員行三鞠躬禮而退會畢天已大明次日上午所有商店一律開門特派員於十一日下午四時半由津乘車回京當晚即入公府報告總統總理尚稱滿意乃今日（十二日）大早接天津省署來電云各商又復行罷市雖非全體亦屬多數希望政府迅將保護學生之命令發出據聞此項命令業經由院擬就惟今日一時國務會議時錢氏尚到未及署名而閣員中對於此次命令尚有一二不甚贊成之人而農商總長田煥廷則力言其不可不發謂政府特派員既已在津面允信用所在萬難食言惟錢氏對於此項命令不肯負責聲稱我已决計辭職不幹何必再有此舉此眞目前最大之困難問題余於六時電詢國務院某君仍答稱尚無辦法大約此項命令今晚恐難發出矣據天津一方面傳來消息謂天津市面所以開而復罷之故因昨日下午五時學生高倡反對開市之論謂政府保護學生之令現在尚未發出何能遽行開市於是齊至商會質問會長勢頗激烈因此各商不能不復行罷市以容納其要求故在天津官府及商會一方面均汲汲望政府之命令早發以平學界之氣然而政府之情勢則已如此矣奈何奈何 
[東海辭職之波瀾]  
　　東海分送新兩院辭職咨文十一日晚間由王揖唐李盛鐸賫府送還並面致挽留之意東海未允收受李王反覆陳說迄無活動意思後並厲聲曰諸君强我不辭對於目下内政外交一切難問題有無辦法示我如有辦法我决不自干清逸否則不如另選他人或不無一線之補益李王兩氏答云以後總統有何政策余等自當竭力贊助决不敢使元首一人當衝結果東海堅不肯收此項咨文仍由王李帶回昨午（十二）王李兩氏特用個人名義具函將咨文封送錢幹臣查收函中大意略謂前日接准大總統咨送辭職來文二件查現行約法係采責任内閣制度大總統無引咎辭職之必要且咨文未經國務員副署於方式亦屬不合謹將來咨二件送請查收並將弟等挽留總統通電抄送台覽云云此函昨日送到後尚在國務院暫擱俟本日（十三）再定辦法聞昨日下午安福部議員舉代表五人聯袂赴府勸留又段合肥亦有通電致各省主張一致挽留各省疆吏中來電挽留者已有曹錕李純張敬堯閻錫山等數氏 
[錢内閣下臺之决定]  
　　内閣辭職說日内喧傳巳遍聞錢總理前日（十一）即已單獨提出辭呈當時閣員尚未加入昨日（十二）始一律辭職此項總辭職呈文昨日下午已經送府係由外交總長陸微祥領銜原文如下呈爲全體辭職事竊徵祥等備員閣席數月於兹勉竭庸愚藉答知遇國内紛擾難期統一外患瀕仍職責所在叢脞頓生固智力之已殫實涓塵之鮮職與其忝尸高位適遭誹譏猶期早息仔肩免妨賢路謹呈大總統聞東海接到此呈後親批慰留二字並派某秘書親至錢宅慰留但錢氏去志甚堅故昨晚東海對於錢氏辭職已有照准之說至各國務員方面雖已提出辭呈而政務未便遽爾廢弛昨早在國務院開臨時會議一次商量照常維持現狀俟繼任有人再行交卸前日錢總理因未到院晚間卽由秘書長通知各閣員昨日國務會議延會一次故昨日上午院中例行公事均由秘書長代行重要政務則均停滯惟錢總理昨早忽然决計辭職臨時動議昨日閣議仍照常開議各閣員於上午十一點後又陸續奉電話到院錢總理到後遂表示决計不願再幹之意公同討論總辭職辦法討論决定遂裝總辭職呈文擬就除陸外長未在京曹傅兩總長已免職外其餘閣員一律簽署各閣員討論總辭職簽名既定復將所有積案一齊檢出逐一討論解决其積案中之重要案件如任命吳炳湘爲督辦漕運事宜及鈕傳善免其通緝令昨日均已通過日内可望發表散議之後决定自今日起即不到院辦事錢總理等昨日下午俱赴公府至接替人物前日錢氏曾函邀龔心湛暫代數日龔氏雖親赴錢宅力辭然錢果决去後繼内閣未定以前代者必爲龔氏因龔係安福中人且爲首席總長也（現陸外在法内務又錢自兼）昨日安福派開緊急會議討論組閣問題其中亦有主張周樹模組閣者但主張合肥登臺或該部人物出組内閣者頗不乏人競爭甚烈 
又據中美通信社云昨有人晤與政界有關係之某君談及最近之政潮某君云現在安福派對於學生風潮並不悲觀且極願此項風潮之擴大因安福派最初捧徐之目的原爲徐當總統段當總理不料徐登臺後總理一席竟堅持必錢方可徐所以指揮自如者實賴總統内閣貫通一氣安福派憤極故屢次計劃倒錢以無大題目不能藉口不料學生風潮波及全國商工一致内外騷然安福派一方面雖痛心曹陸章之免職一方面却可乘此機會推倒錢内閣錢既有所聞故先發制人提出辭職徐自知錢去己必爲黎菩薩第二故與錢閣不能立定然後彼輩出而收拾届時學商各界雖欲反對恐亦筋疲力盡無能爲矣云云 
[天津繼續罷市消息]  
　　十一日晚天津總商會因國民要求政府條件國務院至所約時限未能答復遂公布繼續罷市非達到最終目的不得開市此種公布一經揭示各商家無不贊同蓋因前日（十一）之開市本非得已故一得再罷市之公布遂紛紛閉門停止生意較十號之罷市尤爲踴躍除米麵茶水應供給社會生活不在罷市之列外其餘各種商號一致斷絶買賣十二早中國地及特别區（即舊德奥租界）所有商店已一律閉市其餘各國租界中之大商舖亦已關門惟小買賣則照常營業地面秩序照常巡警加崗並有學生糾察隊帮同防護街上交通如故電車人力車等皆照常開行各銀行昨日雖皆照常開門但實際上已停止其他一切營業及匯兌專辦兌現之事計至昨日下午三時止中國銀行已兌出現洋十二萬餘元交通銀行已兌出現洋十八萬元左右因此市面銀根頗爲吃緊曹省長前晚連電北京請政府速徇人民之請其電文略云頃各界聯合會員多人來署聲稱本日津地開市後本會復有多數人動議謂保護愛國學生等條件中央尚無明令完全保證此倡彼和詞頗忿激非請中央带等解决必致全埠騷動發生意外變故等語銳察視狀况確可危慮除諄囑帮助維持會於十一晚接到唐山鎭來電云本鎭全體天津總商會於十一晚接到唐山鎭來電云本鎭全體商民因外交失敗羣情憤憤不約而同今晚五鐘一律罷市誓非達到懲辦國賊保護愛國學生决不開張本會勸導無效除電大總統國務院外理合電請　會設法要准以維現狀而順轝輿情豐　唐山鎭商會叩價 
[陳獨秀被捕]  
中美通信社云前北京大學文科學長陳獨秀氏忽於前日（十一日）下午二時在新世界似便　　警捕　當時知者甚少至晚問十二時有軍警白餘人荷鎗實 
 
 
 

Page 8

 
 
彈兜圍北河沿箭竿胡同陳氏住宅破門而入陳氏眷屬均從夢中驚起當被搜檢持去信札多件惟被捕原因尚不得知據外問傳說有謂近日外間發布之北京市民宣言傳單與陳氏不無關係該傳單内容共分六項（一）取消歐戰期内一切之中日秘約（二）免徐樹錚曹汝霖章宗祥陸宗輿段芝貴王懷慶職並驅逐出京（三）取消步軍統領衙門及警備總司令（四）北京保安隊由市民組織（五）促進南北和議（六）人民有絶對的言論出版集會的自由權并有以上六條乃人民對於政最低之要求仍希望以和平方法達此目的倘政府不俯順民意則北京市民惟有直接行動圖根本之改造等語此項傳單政府疑爲氏所發故即拘捕又有謂政府因此次學潮實發難於北京大學而北京大學從前於外交内政幾乎毫不過問如五月七日之二十一條當時北京大學亦絶無表示現在忽有此項極堅烈之行動實係蔡孑民陳獨秀鼓吹新思想之所致蔡既遠引無法對付而陳尚留滯都門政府恨極故有此舉二說未知就是總之當此風潮初定人心浮動之時政府苟有悔禍之誠心似不應對國内最負盛名之新派學者加以摧殘而惹起不幸糾葛也 
[京學界爲蘇鄂學生請命]  
　　學生對於此次風潮之奔走呼號幾於全國一致惟其中南京武昌兩處學生受軍警苛虐所犧牲亦不亞於北京兹有北京中學以上學生聯合會致南京武昌兩電及上政府書一通照錄於左（致南京電）南京齊省長鑒報載上海警察廳長徐國樑拘捕學生擅加鞭笞破壞律法違拂輿情侮辱學界查三日北京軍警圍佔大學捕傷學生巳由政府撤退軍警停止拘捕派員引歉禮送學生回校上海事同一律應請貴省長卽飭該廳長釋放學生引歉致禮並希嚴懲該廳長以示警戒除呈政府外相應電聞北京中學以上各校職敎員聯合會蒸（致武昌電）武昌王督軍鑒七日上海報載貴督軍對於學生罷課演講下令格殺勿論并已斃高師學生陳開泰一人傷中華大學學生二人素諗貴督軍主持公道何以有此命令破壞法律違拂輿情摧殘學界查三日北京軍警圍佔大學捕傷學生已由政府撤退軍警派員引歉禮送學生回校湖北學生罷課演講事同一律貴督軍此舉甚於北京軍警本會爲維持敎育除呈政府外特電貴督軍請即取消命令慰留學生至爲企盼北京中學以上各校職敎員聯合會蒸（呈致府文）呈爲鄂滬學界日危請賜維持以弭隱患事竊本會查閱連日滬報登載湖北督軍王占元因學生罷課演講捕拿多人並下格殺勿論之令縱容軍警於本月一日侵晨圍擾高等師校戳傷學生十數人就中陳開泰一名業因傷重斃命該校巳電呈鈞院大部當蒙矜鑒又載淞滬警察廳廳長徐國樑拘捕學生到廳不容陳說遽親施毒打反縛幽囚視同盜賊各等語事蹟詳著實屬駭人聽聞查北京各校被捕學生政府因軍警措置乖方已派員代表温慰分别禮送歸校容納民意欽感同深此次各地學生迫於外交失敗奔走呼號舉動容有軼軌而愛國愚誠已爲政府所洞鑒王占元身膺疆寄徐國樑有維持地方之責宜如何仰體中央息事寗人之至意因勢利導以塞輿情乃竟下格殺之亂命施鞭撻之淫威鉏刈士流惟恐不盡現在上海武昌各處已激成罷市風潮當此羣情憤慨之時實深履霜堅冰之懼爲此合詞籲懇仰乞總理大部轉呈大總統即日電飭鄂督取消格殺勿論之令並飭其嚴束軍警毋再滋生事端查革傷斃學生各員弁以憑法辦一面令行江蘇省長派員將徐國樑毆辱學生一案嚴重懲辦以宣德意而靖人心大局幸甚學界幸甚 
[漢口之一部份罷市]  
　　自青島問題外交失敗後漢口地方人士憤國勢之不振莫不同深憤激迨上海南京各處全體罷市旅漢廣浙兩帮於初十日清晨亦相繼罷市馬路口有志成眼鏡公司等數家前花樓有永茂等數十家四官殿亦有數十家總共計一百餘家門首大書罷市救亡萬衆一心願勿暴動等字樣所有後花樓花布街大街正街上至橋口一帶均仍照常開市漢口警察廳長周際芸布告奉軍民兩署訓令内開准上海盧護軍使電開滬埠已於八日開市南京等處亦開市地方安謐如常飭即曉諭居民各安生業勿生誤會倘有散發傳單煽惑人心即行拿辦云云是日軍警異常戒嚴各團聯合會商會在商會集議之後各團聯合會致函各保安會曰上海罷市影響各埠惟是漢口五方雜處人類不齊設有不肖之輩乘機滋擾地方治安關係匪輕用特函請貴會卽希對於休業各商號妥爲勸導照常開市以全治安而消隱患又出傳單云青島外交失敗政府不懲辦曹章陸諸人並非法逮捕愛國的學生大家不平閉門罷市表示一種要求的態度也是正軌的行動不過是一經閉市就現一種荒凉景象漢口游民太多恐藉端生事漢口外人雜居恐釀成交涉要求的事敝會當會同商會陳請督軍省長轉呈大總統必定照辦請各寳號照常開市敝會與總商會負完全責任絶不欺騙云云鎭守使警察廳又會銜布告查拿爲首下午罷市之風復盛租界一碼頭各商店尤形堅决一句鐘夏口知事警察廳長洋務所長稽查處長商會會長萬澤生史晋生各團聯合會會長馬剛侯等齊至一碼頭沿商店勸導開市有遵從者有拒絶者至有喴廣貨店店主出招待詢萬會長云（你上我門何幹）萬會長簽請如常開市店主謂營業開閉是我自由何須足下勸導於是各掉頭不辭而去前花樓正街步瀛鞋店閉市後六署長往勸營業該店主答以閉市非我所心願實不得已而爲之且閉市損失諸多誰人甘願况我閉市我家雇請諸友均在店内不致越出常軌請勿過慮署長無言而退英租界一碼頭有印華捕各一人見三進鞋舖雙門緊閉該印捕叩之不開轉入致祥里該舖後門而入遇店夥曰何以今日不開門該夥答曰非我獨關捕曰汝眞不開門我欲掮取招牌吊銷照會夥又答曰出店司務早已他出果欲掮取我亦無法捕亦無法而去英總巡偕譒譯李少賢坐人力車經過一碼頭見愼昌紙烟公司牌門緊閉即以手捧敲門左右鄰見係總巡祇得開門旋復閉前後花樓内爲六七兩區轄治署長劉秋舫笑容可掬親向各店勸令開門各店以情面難却僅開牌門一二旋復舊態歆生路華街新馬路商務印書館一家關閉而南洋烟草公司歇數小時復開此外一如平日法租界各店舖經法捕頭迫令開門僅開一半華界華景街均全行閉歇並無暴動華界前花樓内瑞源復成義生和等五金號陳公興等水菓店公記合記廣發源等廣東店包平和步瀛兩鞋店老晋隆分銷處醉月樓徽館及河街茂達利亨達利兩時表店中央藥房月華電燈店乾泰裕鴻昌陸恒昌大道天佑等洋廣貨店文華公興全兩印書館均不約而同閉而復開者後城馬路一帶閉市者祇廣生行女子務本社及某某五金號志成眼鏡公司數家志成眼鏡公司門首字條云本公司服務人員亦鑒於近頃趨勢咸抱痛心刻已四散不願辦事以致招待無人祗得暫行免業又一字條云人已他出打門者不生效力 
[軍政府與二次勸告]  
　　日前協商國提出二次勸告時廣東方面由駐京公使團電令英領事代表向軍政府遞致勸告書軍府外交部長伍秩庸氏於接受勸告後旋即以正式公文答覆英領說明軍府渴望和平之本恉並表示感謝之意其覆文内容如下大中華民國軍政府外交部總長頃接大英國總領事代表法意日美各領事團領袖領事於一千九百一十九年六月五日來函并附大英國公使以英法美日意各公使名義遞交北京政府之覺書原文一件本部總長對於各聯邦公使所希望現在不幸停頓上海和平會再行召集雙方談判早日成功欣表同意惟有聲明本政府不許我代表辭職着仍留上海以俟會議重開惟北京政府徑允其代表辭職離滬故現在和平會議無可重開也本政府派代表之目的係本於民主正義以達永久和平固無黨見惟以國家之利益爲前提若北京政府果有誠意恢復和平不爲軍閥派所挾持則和議固可望早日告成也中華民國八年六月六日 
　　軍政府又通電護法各省云現准大英國領事官傑彌遜函開本總領事兼駐粤領袖領事現奉本國駐京大臣兼外交團領袖命令謹將本國駐京大臣代表法英意日美五國駐京大臣於本月五日下午三句鐘送與大中華民國大總統之說帖之華英文各一代轉遞貴南方政府諸大總裁查照計送說帖一紙文曰兹英法日本義美五國對於上海和會停頓致生中國之内糾葛遲緩解决之情殊系不平之念故擬聲明其所希望重行開會以使會議之舉可以儘前妥爲了結之意查雙方之目的現既彼此說明則似可早達於與各方公平及與中國并國民共同利益相益解决之方法此時未及其時而各本公使深望無論何方面必不以何方法而允重開戰事各國以公使陳述此意時欲向中國國民及政府聲明其本各國政府與本國國民仍存及睦良口且對於中國能恢復統一國内和好之狀並中國政府能完全施行期欲達國民普通幸福所組織之囗届時各本國政府及國民當必滿意歡迎也等語特聞政務會議魯印 
[許州大水之外訊]  
　　中美新聞社昨得河南電報云許州大水房屋大半衝倒淹斃者數百人該地西人幸皆無恙惟糧食大缺房屋亦遭損失上海英美烟公司得電後即派里根杜君前往許州設法救濟如上次蚌埠火災辦法又令該公司駐許州代表向開封及鄭州官員商議放賑辦法 
[皖省敎育界之黑暗（二）（淮隂）]  
　　此外還有三事皆與此次學生風潮有密切關係兹分節述之亦可見安徽省城敎育内幕之眞象 
（一）第一農業學校校長馬振武素爲人所不齒此次學生愛國運動潮流波及安徽之時彼即在敎育廳董家會前獻制止學生開會遊行之策董氏爲人本與同類遂嘉納之馬之百計箝制學生不遺餘力凡有各校發來傳單概爲彼所没收一日各校學生代表在聖保羅開聯合會農校學生代表已在途矣忽爲馬氏瞥見即强迫該生等回校而自往聖保羅學校自認學生代表各校代表痛責馬之無恥並謂農校各同學均是狠愛國的都被爾這樣奴隷性成飯碗主義的校長壓得一點生氣也没有了衆復厲聲曰今日請的是學生代表爾來何爲馬氏此時變色答曰諸君不必生氣有何見敎弟當回校一一照辦衆代表曰今日之事兩言而决爾願爾校學生游行還是不願馬連聲答曰願：：願：：願但衆代表知馬之無信遂又厲聲曰爾之食言多矣今日必要爾簽代表贊成之字以取信不然將不能出此門馬哀告再四曰簽字我不能我另外親寫一負責任憑證可乎衆曰可馬始得以脫險然亦魂驚膽落矣 
（二）第一工業學校校長之戇直該校校長史浩然畢業日本高等工業爲人頗純謹學術亦好在安慶各校校長中當首届一指但不得意於敎育廳長董嘉會當學生愛國運動正激烈時董氏以天熱爲辭命令各校提前考試提前放假第一工業有某班學生須舉行畢業試騐董氏曾用公函知照該校定於陽曆五月二十六日親臨考試詎至二十四日董氏又公函該校改期史君莫名其妙即赴敎廳質問改期理由董氏始則支吾其詞終則無可推諉則曰我已派人赴南京請人代出考試題目還未回來故不能卽行考試史君本學問中人一聽此言不覺憮然不悅曰安徽敎育雖幼稚敎育廳縱無人材何以並此等甲種工業考試題目亦無人能出必待借敎於江蘇吾皖敎育界顏面去盡矣董氏尚打官話曰此爲本廳權限你有何權可以干涉史君曰此事我固不能干涉但二十六日考試之期是否爲敎育廳所定今廳長不顧信義可以對我自食前言但我不能失信於學生無論如何二十六日非考試不行如敎育廳不來我即自行考試董曰汝自行考試本廳長不發證書史君曰貴廳不發我自發之董氏大憤旋即往見省長哭訴一番並請省長准免史君之職吕省長尚不偏聽當即反詰曰史某觀其爲人頗忠厚且寡言今日之事必有别情遂命董退即招史君到署面詢始末吕省長知曲在董氏乃命秘書長吳君往告董氏曰史君不能撤換於是董氏又吃當頭一棒矣 
[各地開市消息]  
　　寗波浙江寗波自六日罷市起至昨日適届來復之期早晨總商會接到旅滬同鄕會來電曹章陸免職明令已下滬市今開吾甬即可通告照行等語自此訊傳出後商學各團體均趕備軍樂旗幟等議定下午一商業公團救國十人團小學聯合會各團體均赴商會取齊到者約六七百人每人各持大小旗幟均寫有國賊免職學生釋放抵制日貨堅持到底等字樣商業公團則有四言韻語云學生圍解國賊免職奉勸開市安我商業臥薪嘗膽無時或息勿進日貨始終如一是日因天氣炎熱本埠紅十字會亦隨後護送經過街市各商店隨到隨開多燃放爆竹以表歡迎游行路程先由後市總商會取齊出發過二境廟弄出東門大街灣大道頭過糖行街新江橋至中大街直出走鼓舞臺前經大英公館前出新關弄外馬路仍過新江橋到天后宫後街灣單街過老江橋到江東百丈街至迎春弄過新河頭灰街灣後塘街羊巷弄折回至宫前灣雙街進東門過崔衙前至靈橋門藥行街一直至新街穿太和橋日升街到鼓樓望西在小敎場稍息嗣又至西門外接官亭止散會因各團體倦極尚有新老城隍廟鎭明嶺倉橋頭等處未克走遍迨散會時各團體均歡呼民國萬歲 
　　無錫前日商界得曹陸章免職之電訊又得上海南京開市消息商會乃邀集各業董議决一律開市至昨晨八時全城開市照常營業秩序安靜如常北大街之振源馬路上之振華及書院弄口興昌等五金號均遲至十一時上海報到閱悉曹陸章確已免職始行開市惟各商店雖已一律開市而各界對於政府僅免曹陸章現職未能滿意紛紛請求楊知事電呈省署轉呈政府務達懲辦目的楊知事特電軍省兩署云南京督軍李省長齊鈞鑒錫邑地方秩序知事竭力維持悉臻安謐學校均已上課商店今日一律開市惟工商學報各界對於政府僅止罷免曹陸章現職尚未滿意乞特電中央嚴切辦理民意所在理合代陳無錫縣知事楊夢齡叩文日前國民大會曁商會先後議决停止納稅經楊知事會同稅務所長太史格君將情電呈軍省兩署曁財政廳蘇常道尹業經道尹公署及財政廳先後電復不准並令依舊照常徵收兹錄縣公署稅務所同奉李督軍齊省長電令如下楊知事太史所長覽庚蒸電悉此次各處因學界風潮發生罷市所有要求各節早經轉陳在紳學商工界愛國初意斷無不求治安轉欲擾亂之理乃竟有假借名義發生國民大會以抵抗租稅爲號召之具夫租稅爲國家地方行政經費所自出人民有納稅義務載在約法不納租稅是謂違憲且必先使國家無政府然後可試問錫人謀錫果願居於無政府之地位置身命財産於不顧耶該知事等身任地方不能制止實屬有負職守應各記大過三次現在迭奉院電京校學生均已回校曹陸亦經免職滬甯各處均已開市昨已另有通電仰即召集各界詳爲解釋務令悉復原狀以保公安敢有藉事煽惑者立即依法嚴辦至國民大會未經呈准有礙治安並遵另電辦理督軍李省長齊眞 
　　南京南京罷市自六日起至九日止共計四日此終以維持地方秩序爲前提商學兩界罷市罷課其熱忱雖已達於沸點迄未發生暴動情事惟警察間有恃蠻行兇者下關警署署長王固磬頑固已極學生被毆傷者竟有二十四人之多（此事已由地方紳耆向警廳交涉）遂致下關商埠不罷市而罷市刻聞王固磐已將撤職矣商界方面其了解於此次罷市原理者固多而從中阻撓者亦不少米商於罷市之始各業董即全體以善意議决十日内决不增加米價而謡傳則謂米價已驟漲一元以外此節殊非事實至有一部分商民對於總商會會長蘇錫岱頗不滿意對於警廳王桂林亦然因有改組商會另舉陶某爲會長並撤銷王廳長之謡傳實則少數商人之意志而非全體之公意也蘇王二君以妥維地方治安爲職志日夕奔走於各方面從事疏通冀消弭巨患於無形而反對者激於憤慨不免有所誤會遂生異言其點者乘問利用遂欲藉此以實行其破壞計劃惟學生商民所要求於政府者已得國務院電允商會乃於十日發出通告勸導開市是日上午十時内橋街以迄南門大街均一體開市其於當時意尚觀望者兩日來亦已全體開市蘇常淮揚各處得南京開市消息亦即回復原狀矣 
　　下關來函云警察署長王固磐於　月七日在儀鳳門大街禁阻學生遊行擅用武力刀傷學生波及負販激成全體罷市風潮（已紀前報）當時羣情激烈故由本埠各大商號聯合蓋戳（計數自家）公呈軍民兩長請子撤換本埠商會當場承認代轉不料公呈遞人商會後王固磐運動商會董事將公呈掯捺不行至十四日全體商號詰問商會始知商會公文確已繕齊簽稿全備因被少數商董按捺致未發出現在正會長憤而辭職而助王之會董猶對衆宣言阻止遞發王之魔力可謂大矣然此事公論具在恐王終不能再行戀棧也 
　　揚州駐揚陸軍黄旅長江都佟知事於（十二）今日下午二時在旅部集各界開茶話會計到會者紳商學各界共百餘人首由黄旅長宣布謂此間罷市之宗旨本與寗取一致行動現滬寗各埠因要求之目的已達業於眞日開市亦請諸商界即時開市未放假各校亦可上課至無賴子弟有不規則之舉動自應依法辦理次宣佈軍署發來之密電略謂該旅維持秩序得力頗爲嘉奬曹章陸業已罷職仰即勸導商家速爲營業云云次佟知事宣佈省署眞電云甯滬業已開市地方安靜又宣讀南京商會致揚商會電云寗垣已一律開市次商會長謂前次焚燒日貨之中有非日貨云云當由學生代表報告謂焚燬日貨之條件本由商會所訂至日貨非日貨亦由貴會長事先證明學生等並未有軼出範圍之舉動黄旅長謂學生極爲文明愛國之心人人所同隨即議提倡國貨事乃散會商會長旋即邀集各商在商會議决於本日下午四時各商店一律開市並於明日提議抵制日貨方法 
[南京快信]  
　　昨日（十三）學界假花牌樓青年會開追悼郭欽光徐菊畦周瑞琦大會是日各校團體曁來賓到數千人 
　　齊省長面諭省警廳長王桂林切實查究毆傷商民學生之警察以平民憤 
新任官産處長孫啓椿昨已接篆 
　　淮揚蘇常滬海各道尹均電省報告商店已一律開市丁乃揚與李督晤商時局後已於昨晚車赴滬 
[杭州快信]  
　　四師十六團二營五連司務長李克敏前日路經潮鳴寺巷適該地人民扭住烏龍巷錢步瀛錢學貞强指爲河井下藥任意兇毆李乃上前喝阻致遭波及遍體受傷即晚在慈幼路四師軍醫院斃命錢學貞亦於昨日在大英醫院因傷重身死現經杭地檢廳分别蒞騐并由警廳查拿兇犯業已捕獲多名 
　　近日外間紛紛謡傳露天食井有人下藥以致一般愚民羣懷疑忌業由省會警察廳出示力闢誣妄昨（十二）並派衛生伍科長曁錢督察員會同各該管警署分赴十五奎巷舊撫院前鬭富一橋等處傳知就地居民先用鑪炭汲取所在井水當衆煎煑由伍科長錢督察員各取飲一杯并以金魚置該水盆中良久活潑如故旋由伍科長當衆演說並出廣濟醫院醫士實行化騐絶無毒質并將原函朗誦一周 
自此次罷市風潮後各轉運公司屯儲貨物甚夥昨已照常輸運在站扛駁夫忙碌異常 
寗波温州於十二十三兩日先後開市已得官電徵實紹屬市面安靖前傳罷市之說探係不確 
　　童保喧靈柩業於元日抵台州原籍此間軍界聞定二十八日舉行追悼大會 
地方通信 
[松江]  
　　學生感謝商界松江學界因商家罷市得達釋放學生罷免國賊之目的於十三日舉行執旗游行大社以示感謝是日下午二時大小男女各校齊集公共體育場三呼商學萬歲三時整隊出發前導者爲縣立第一第二兩高小校次東吳大學聖經學校以下爲　徒學校廣育院及市立國民各校國民學校之後爲景賢女校縣立第一女子高小校松筠女子職業學校及各私立女校學生數計達二三千人旗幟上均有感謝商界字樣最爲特異者爲縣立第一商小及東吳聖經學校第一高小有大旗十方每旗四字書感謝萬商爲國犧牲同舟共濟衆志成城發揚民氣喚醒國魂堅拒日貨救亡圖存再接再厲勿滿勿矜等句聖經學生所執持者形如前清官場用之起馬牌亦書感謝商家毋忘抵制等句見者爲之失笑是日中校學生因已暑假由留校學生會自動集合在隊前分送謝辭沿途男女學生高唱愛國歌辭並僱人在隊前燃放鞭砲商家則亦燃放百子花砲以答之一種互相親愛之狀令人油然生感學生西行過聖經學校由該校邀集全體合攝一影復整隊西行至大倉橋始各歸本校縣立第一高小之大旂十方則由該校學生於回校時持贈商會留作紀念 
[蘇州]  
　　間市後之學界各商店一律開市後勸學所特通知縣市立國民學校曁十團童子軍於下午二時齊集舊皇宫整隊出發游行各大街首爲各女校次爲童子軍高小學校又次爲國民學校學生手中均持有商學同盟民意奏凱民意戰勝感謝商界歡迎開市衆志成城提創國貨等字樣旗幟佐以軍樂精神煥發明日各校學校休息一天定於下星期一（十六）照常上課省立各校原定六月二十日放暑假後因罷市罷課風潮發生敎育聽即急電各校校長於十日一律放假各該校長即將原電揭示並未加有斷語當經學生聯合會否認放假之事現在曹章陸三人已經免職商界亦已開市而距離二十日尚有一星期故上課與否須俟學生會開會解决惟師範工業等校外縣學生於前數日大半已遄返原籍矣 
　　日貨招貼之交涉蘇常王道尹准楊交涉員函略謂日領事函稱蘇州火車站前面仁丹日月水胃活中將湯等各廣告均被損壞市内各廣告亦被破損與該國營業直接間接損害　深請護法取締暴民檢拿不带之徒懲辦一面抄單要求照額賠償等因合抄原單請飭地方廳縣查明確情察酌見示以便轉復計抄單（一）三十六尺仁丹廣告鐵板製建設費銀二百三十五元建設地蘇州車站前面（二）中將湯胃活日月水等聯合廣告鐵板製建設費一百另四元建設地同（三）仁丹漆油壁書廣告蘇州内外十六處建設費四百元一處平均二十五元前陳廣告外蘇州城内外敝商鐵製廣告無數破損亦甚暫略不提 
[鎭江]  
　　縣賞緝拿逃犯丹徒縣押犯養病所鍾大羊子孫老九宦老三尤廣泰等於日前挖洞脫逃當經倪知事派跴緝未獲兹特懸立賞格每名四十元知風報信因而拿獲者每名念元　　製繩工廠之發達西壩爲淮北鹽務薈萃之區每歲由新浦板浦等處運來鹽斤不下數千萬包所需之蒲包向均購自阜寗之宜寗鎭草繩一項初亦外購自濟南等七公司成立公同組織一造繩工場定名六英專用機器所出之繩均直勁能載重百二十斤以上開辦以來頗爲發達現以機器有餘特發廣告到鎭招人租用此外更有愼九繩場招生習藝 
[揚州]  
　　抵制日貨之會議十三日上午商會集各業輩會議抵制日貨恐莠民混入擾亂秩序函商警察一區派巡士八人荷槍守門入會人之均即以傳單爲入場劵到會共五六十人周會長主席宣言抵制日貨本出於良心上之主張吾人須抛棄私利爲永久之抵制聯合學界一致進行惟恐少數商人仍不甘犧牲私利議决辦法如下（甲）議决東鈔兩關外各設查騐日貨所各業進城之貨均在該處查騐戴靜山發言鈔關稽查所願將自己之市房借用（乙）洋貨綢布三大業將非日貨之名當種類開單送交查騐處海味茶食各業將日貨之名稱（如糖如魚翅等類）開明報告查騐處以資辨認（丙）銅錫紙行紙號及電燈廠各業均經會長循序詢問均稱永不進日貨（丁）稽查所查獲之日貨悉數充公以儆其餘（戊）大達公司爲裝貨之總機關函致該公司不裝日貨以免饒舌（已）查騐日貨之人由各業董輪值（每業一人）不售洋貨之業派人爲查貨證人會同學界查騐以杜流弊又各界組織之國貨公司亦於本日下午假天寗門冷慕常公庽内開籌備會 
雜評一 
[不必辨（默）]  
　此次之中日交涉純爲國際上正義之競爭國民激於愛國熱誠起而爲政府後援絶不稍含挑撥感情之意故當商學界倡議抵制之初即宣明宗旨並勸告國人勿爲越軌行動勿涉個人私感其公正明白之態度當爲各國人士所共見者也乃近來京滬間屢發現一種不可根究之文字與事實意在挑起憤激發生意外枝節彼暗中爲之者以爲既不可根究即可由我播弄殊不知不可根究之舉動决非堂堂正正之國民所肯爲而亦非堂堂正正之國民所肯輕信故凡此等誣衊之來任之可耳蓋事既不可根究則人之信不信不在我之辨不辨而在我平日所表示之態度如何以爲證不能强公正明白之態度而使人疑猶之不能强鬼鬼祟祟之行爲而使人信也 
 
 
 

Page 9

 
 
   
 
 

Page 10

 
 
   
 
 

Page 11

 
 
本埠新聞 
[和局行將絶望之消息]  
　　聯合通信社消息云北京政局愈陷混沌竟有錢閣准辭周樹模繼續組閣之說甚至以龔心湛代理總理徐樹錚總長陸軍之消息亦甚囂塵上西南方面得此噩耗已警電紛飛認爲和局將從此絶望蓋錢閣雖不滿人意而抱定主和政策尚能使國事生一線之曙光若竟中途夭折以主戰中堅爲其後繼則南北兩方已絶無接近之餘地議和選動不得不完全停止前線各方不得不酌爲准備數日内廣東軍政府及西南各省當道對此或有鮮明之表示也日來港粤傳來消息頗多險惡記者（聯合通信社）探詢消息靈通曁密接陸武鳴各人均謂此種消息斷斷不確至武鳴宗旨對於北京方面頗願維持東海地位不欲主戰派登臺亦本於希望和平之心理此外絶無所爲今北京局勢如此恐武鳴亦不得不再作他圖云云 
[商業公團徵集對時局竟見]  
　　商業公團聯合會昨發通告云敬啓者近日各報登載總統有繼内閣辭職之說當此國内和議未成外交又復吃緊現政府苟有摇動武力派必起而代之恐於時局有絶大之危險目的對於此事究應如何辦理尚祈各團體會議從長討論儘兩日以内開具意見函送到會俾便取决多數無任盼切之至 
[和平聯合會所接覆電]  
　　國務院電全國和平聯合會鑒眞電悉俄政府承認問題我國對俄權利自應乘機收回現在外交部正在研商進行來電三項極爲扼要中東護路華軍歸日本指揮一節業經劉使抗爭當期達到目的没收華商輪船案亦正在交涉中此外各項當詳剴參酌以赴事機特覆院元 
　　唐繼堯電全國和平聯合會公鑒麻電悉此次北京學生因外交失敗激昻義憤毆擊賣國諸賊津滬繼之奔走呼號不遺餘力此等愛國熱誠至足欽仰乃北京横加逮捕大肆摧殘而於賣國諸邪不惟不加以懲辦反温語慰留其黨奸怙惡違返民意豈共和國家所宜出此諸君迭電挽救極佩義俠此間前經切告北庭促其醒悟也特復唐繼堯眞 
[三誌山東路口之慘劇]  
　　前晚（十二日）公共租界山東路因有一小隊人經過被西印各捕攔阻不服致起衝突被各捕開槍擊斃陸凱生並擊傷王常春等數人兩誌本報兹悉死者實名鄒桂生鎭江人家住老北門内侯家浜業反樑作是日因赴租界各鞋店送貨致被擊斃現經尸妻鄒李氏往騐尸所認明伊夫無誤昨日尸妻李氏因家有八十餘歲邁姑依夫糊口兹夫遭慘斃何以爲生用特具禀交涉公署泣求伸冤經楊交涉員核詞以死者是否爾夫須俟切實查明再行核奪仰即靜候批示可也鄒李氏始含涙稱謝而退 
　　又一訪函云此事發生後至前日（十三號）有人在公共租界南京路分發勸告各商一律罷市之傳單其文爲（警告同胞昨晚八點鐘學生游行無端印人蠻横開槍諸生受傷甚重恐有性命之虞望我同胞同心協力仰祈明日一致罷市雪我同胞之氣泣告哀告學生會啓）等字樣被總巡捕房事務處三十七號三道頭西捕查見以其分發傳單煽動商界罷市有磚治安當將其人連同傳單一併帶入捕房經捕頭詢據聲稱名徐福桂在愛而近路四百二十一號門牌小洋貨店爲學徒云云當將徐押至昨晨解送公共公廨請究即據三十七號西捕上堂譯訴被告乃一商店學徒假學生名義刋印激動人心之傳單在南京路一帶挨戸分發故意擾亂治安言至此即將傳單呈案經堂上察閱一過訊據徐福桂供稱此項傳單係由昔年在鎭江原籍問學之某某托我代發是實俞襄讞核供商之英包副領事以其不應假學生會名義分發言詞激列之傳單殊與治安有碍從寛判押西牢一月傳單焚燬 
[全國學生聯合會通電]  
　　全國學生聯合會致各省各團體電云（銜略）慨自外交失敗之噩耗傳來舉國騷然　惶無措近閱各西報青島保留問題頗有希望始知國勢窮蹙非眞無理可據果能振奮國其不滅我四萬萬同胞乎和約簽字之期迫在眉睫生死關鍵在我自爲勿因當局諉難求退遽信無有轉機亟起聯絡各界拍電巴黎作我最後呼籲存亡前途實利賴之上海全國學生聯合會叩寒 
[南京旅滬商帮致寗商會書]  
請派軍警保護開市之質問 
　　南京旅滬商帮致寗省總商會書云敬啓者吾國政府年來違反民意信任賣國各賊倒行逆施之舉筆難罄述我學商工界鬱極憤極因而罷課罷市罷工旬日之間全國響應夫豈有所脅迫而然昨日報載李督軍齊省長布告内有據省城全體商界公呈皆以被迫停業商情困苦環請加派軍警保護開市等語不勝奇詫吾寗商人之罷市無一出自愛國者則可言如或有良心未死出於眞誠者在内不將被全體二字辱没殆盡乎貴會領袖羣商果認此公呈代表省城商界全體之意卽不必論否則請卽登報速爲更正以免吾甯商界貽千百萬世之羞至應否根究揑造公呈之人當視貴會之權力何如也云云 
[上海學生聯合會消息]  
　　上海學生聯合會交際部昨日假貝勒路民生女學開常會由周正煇提出各種提倡國貨方法並有惠中承天代表報告商人私自接濟某國人糧食當推定二代表極力調查此外議案甚多六時半散會 
　　該會昨致北京電云北京總統府國務院鑒報載前大學學長陳獨秀被拘禁絶探問似此濫用威權公理安在請迅即釋放並澈查主使陷害之人上海學生聯合會寒 
務本女塾學生嚴慧貞女士捐上海學生聯合會五百元 
[寗警兇毆學生之函請力爭]  
　　金陵大學上海同學會聞南京同學陳勝同被巡警毆傷身死之說特於昨日開會議决函請金陵大學包校長無論陳君死傷與否應向當道據理力爭嚴重交涉以伸公憤 
[閔行開市時之情形]  
　　滬西閔行鎭各商舖自罷市後於十二號全體開市等情已誌前報兹悉前日下午三時許由强敏浦濱兩學校及鄕立各校廣慈苦兒院等各學生共一千餘人均執國旗並民意戰勝回復原狀等旗遊行街市各商舖燃放爆竹以表歡迎並有商學救國十人團全體團員商會會長范欽鍭鄕經董李祖佑水警區長沈夢蓮上海縣警區長姚明燦等隨隊遊行藉以勸導各商舖照常貿易而各校學生亦於十三日一律上課矣 
[戒嚴時間輪船搭客之不便]  
　　華界戒嚴以來迄已五天其始數日入晚八時即斷絶交通自十二號晚起已寛緩至十時兹聞南市十六舖甯紹碼頭鴻安公司之長江班輪船開駛時必在深夜昨經該公司函致第一區警署請爲通融轉知該處各崗警如遇輪埠上之搭客上落概免阻止以便行旅云 
[開市後徐國樑之白話手諭]  
　　淞滬警察廳長徐國樑昨又將印刷品白話手諭通傳所屬各區署所長警一體知悉略謂本廳長前天發給你們的白話手諭想必都看見了現在商家也一律開市丁學生等也一半月内就上課了地方秩序也已照常大家人心也已安定我們警察對於職務上千萬不要鬆懈更要格外愼重大家在差上的時候看見有聚衆的趕緊解散看見有鬭毆的趕緊排解言語務要和平萬不要動輙打人自己在崗上總要端莊嚴肅不要與人閑談笑謔下差後該吃就吃該歇就歇要保重保重自己的身體要蓄養蓄養自己的精神不要常常出門既費耗精神又躭誤職務如因公出去乘坐電車穿便衣的照常買票穿制服的或坐三等或立於車箱之外萬不可坐在頭等以内雜於婦女之間既失我們的身分又貽人家之口實本廳長對於此等事不啻三令五申並隨時派稽查隊長不時抽查倘再查出有違犯之人即按照違令之罪辦理遇有匪人同他們爲難我們總竭力的維持保護盡我們的天職有自來水的地方大家要注意保護免得匪人造謡滋事本廳長看你們長警一視同仁誰勤誰懶誰好誰壞本廳長自有稽攷望你們將本廳長所說的話要一一記在心裏照着去做千萬不要置若罔聞將此傳諭 
[旅滬中行股東請展緩開會]  
　　旅滬中行股東貝潤生等至北京電云北京中國銀行董監事會見報知已召集臨時股東會自應遵集惟近日南北和議停頓時局變幻人心皇皇股東各有職業身家遠赴京師不無顧慮能否延期召集俟現象稍定再定會期請酌奪核示復旅滬中國銀行股東貝潤生陳青峰嚴如齡趙竹君周湘舲李廉波吳聲遠蔡伯良黄伯惠王主鼎謝蓉齋鄭淇亭程長庚王鞠如朱葆元李銘江少蜂王綬珊黄頌虞黄稚清王頌堅徐志堅陸維鏞孟蒓蓀馮曉青陽 
[開市後之金融調查]  
　　本月十號以前本埠學商工各界因青島問題請罷黜章陸曹三人之故先後罷市是以各路銀洋並無進出口邇則政府稍順民意各商業已一律開市爰調查十號至昨日止各埠往來銀洋錄下（十號）匯豐銀行由漢口來洋二十萬元中國銀行裝赴南京銀十萬兩（十一號）各錢莊從無錫來洋三十萬元交通銀行由南京來洋八萬元中國銀行由温州來洋二萬元交通銀行裝赴南京銀二十萬兩又裝往天津銀十五萬兩中國銀行又裝南京去銀十六萬兩（十二號）道勝銀行裝赴漢口銀五萬兩中國銀行裝南京去銀九萬兩交通亦裝去銀二十二萬兩中國銀行由蘇州來洋八萬元又南京來洋八萬元交通銀行亦來洋十萬元（十三號）交通銀行從南京來洋十萬元又天津來洋五萬元又裝赴天津去銀三十五萬兩鹽業銀行亦裝天津去銀十萬兩金城銀行亦裝去銀十萬兩某銀行裝赴漢口去銀五萬兩（十四日）交通銀行從南京來洋十萬元又裝赴天津銀十萬兩某銀行裝漢口銀二十萬兩中國銀行裝南京去銀九萬兩鹽業銀行陸續裝南京去銀二十萬兩興業銀行亦陸續裝天津去銀十萬兩又客帮亦裝去銀三十萬兩廣帮二次裝赴粤省銀九萬兩各錢莊裝赴杭州去洋三十五萬元又嘉興去洋二十萬元又硤石去洋十萬元又崇明去洋二十五萬元 
　　自罷市風潮發生後洋釐漲跌不一緣現洋裝赴外埠者甚多且各銀行時有必需以致十一日上午到過八錢四五分旋即跌至七錢五分十二日午後跌至七錢四分十三日下午又復增漲蓋有現洋在手中者大都居奇於是昨日下午漲至七錢四分六釐七毫半惟銀拆甚爲平穩 
　　七號之大條銀價五十三辦士一二五至十三號止逐日見漲計五十四辦士七五且鎊價亦步步見漲昨日爲五先令四辦士半國外銀根之奇緊概可想見矣期貨標金價未罷市之前尚售二百零六兩左右自罷市復開以來因與鎊價及客銀行放漲結價關係所以亦漸跌至二百零一兩四錢據個中人言觀此情形金價恐須進二百兩之内云 
　　現貨烚赤足赤自匯豐從俄國運到大宗盎司金之後市面更璨疲弱以致各銀樓之足赤金每兩已跌洋四五元不等 
昨日爲星期六調查中外各銀行所存銀洋與大條銀數錄下麥加利存銀一百七十萬洋八十二萬匯豐存銀四百三十萬洋五十八萬大條十四條道勝存銀二百五十七萬洋四十五萬通商存銀四十五萬洋三十萬東方存銀一百七十五萬洋三十一萬花旗存銀一百三十六萬洋三十三萬大條五十六條華比存銀五十九萬洋十七萬和蘭存銀十七萬洋七十六萬中國存銀一百三十萬洋一百七十六萬各錢莊存銀三百六十萬洋五百六十萬交通存銀四十四萬洋一百零七萬有利存銀五十一萬洋二十萬中法存銀一百零三萬洋四十四萬友華存銀三十七萬洋十萬菲律濱存銀二十萬洋五萬 
[華茶運銷美國之好機會]  
　　總商會昨接農商部訓令云准外交部函開據紐約領事呈稱美國全國禁酒一事已定本年七月一日實行業經議會通過惟酒品一經禁售在社會習慣上似當有别品代之以資酬酢領事常以中國茶葉極爲提神助興有類酒品之作用諷示美人并謂倘美國禁開酒店後多設茶館未始非社會酬酢之場美國人亦多以此說爲然但吾國茶葉在美銷路仍滯今藉美國禁酒之際勸誘美人以茶代酒設法鼓吹冀收良效請轉咨通令各省茶葉商會加意整頓華茶運銷美國以期擴充海外貿易等語函請查核辦理等因查美國實行禁酒華茶可望暢銷一事前據赴歐葉前次長恭綽電請到部業經令行遵照在案兹復准外交部轉達駐紐約領事呈報前情實爲海外貿易之良機除分别咨行外合令該商會轉知各茶商遵照前案切實辦理云云該會當即轉函茶行公所查照矣 
[近十日來浙繭運滬計數]  
　　滬杭甬鐵路運繭情形自本月二號以前逐日運滬之車數包數已誌前報兹再將二號以後逐日由杭州之閘口拱宸等站專車貨車陸續運滬之數分列如下 
（二日）運到乾繭三十一車計四千三百三十二包係大和同康久成泰綸益豐等絲廠之貨（三日）運到二十一車計二千四百二十六包係協和大經裕源裕豐同仁昌等各廠之貨（四日）運到四十六車（由專車來二十五車）計四千零二包係久成裕成緯綸協和福裕和絲廠之貨（五日）運到八十四車（由專車來三十輛）計七千五百零九包係通濟益昌怡昌有利恒昌利新盛昶興濟大和裕豐昌協和等各廠之貨（六日）運到六車計五百三十五包係同源昌緯綸緯文之貨（七日）運到四十六車計四千二百十九包係世經祥久成緯綸大成新仁昌盧寳昌大昌祥同昌各絲廠之貨（八日）運到二十三車計二千三百四十三包係恒昌利緯綸緯文萬康協綸章鑫昌各絲廠之貨（九日）運到五十車計四千九百零六包係通濟興順同源昌同茂永利正錦泰裕盛各絲廠之貨（十日）因值該路停車風潮故僅由嘉興來滬之區間車運到六車計五百二十七包係緯文瑞源乾泰源恒利永利各絲廠之貨是日海關雖有派員來騐然片時即返故來繭均暫擱貨棧内（十一日）因浙省各繭商鑒於十日該路停車故均不敢報裝火車未有繭車來滬 
[商會協助稽徵案之部批]  
　　上海南北市兩商會昨日均接全國商會聯合會江蘇省事務所公函云敬啓者案查協助稽徵一案業經本届本省商會聯合會議决由敝事務所將會議情形及預擬施行細則分呈財政部省長并咨省議會備案在案兹奉財政部批開呈及附件均悉卷查前據江蘇財政廳呈報商會協助稽查貨稅並土産土銷糧食徵稅辦法與商會商議結果情形請鑒核等情當查稽徵國稅爲該廳專責商會協助稽查貨稅既據稱與稅務商情兩無裨益應毋庸議至所稱土産土銷糧食應以經過稅所與否爲徵免之標準不以縣境爲範圍凡商民運銷應仍在産地第一機關照章收稅如確係眞正農民投行求售向不收稅者姑准從寛循舊免收若歷來收稅者不在此例各節尚屬可行應准照辦令行遵照在案合即批仰該商會遵照可也此批等因奉此除分行江南北各商會外相應抄錄原呈函達貴會查照 
[縣商會會董挽留會長]  
　　上海縣商會各會董因該會顧蘇兩會長辭職問題於昨日午後在會中開全體董事會到者有莫子經穆杼齋朱吟江葉丹庭張樂君干蘭坪馬驥良葛吉卿姚紫若李詠裳等十餘人宣佈開會宗旨畢經衆討論之下以既經縣知事切實挽留且此次兩會長辭職原因係爲開會無結果之故原屬常有之事無辭職之根據是以公决仍公函兩會長請即從速蒞會維持會務云 
[關於提倡國貨之消息]  
　　本埠綢緞顧繡新衣行頭壽衣業等五團體近因提倡國貨對於日本出品各項用料概行拒絶不再工作近乂聯合成衣匠組織大會一致進行該團體日前巳開過組織會一次不日將開成立大會 
　　浦東大團鎭商學各界爲提倡國貨事已開會三次商議進行該鎭甬籍商人除協同各界一體進行外復於前日在該鎭浙寗公所召集臨時大會籌商進行方法議决一致拒絶日貨當場公推司年源豐昌號爲調查員所有各店前進之日貨調查蓋印俾免朦混如有私進一經查出即開公所議罰兹將是日簽字各業店號錄下南貨業洽和昇沈致和餘記源豐昌義隆森寳泰仁同泰仁源泰義信局業寳順日生盛同泰藥業廣仁堂姚來鳳顧義生鹹貨業萬成洋貨業黄大昌寳順齡瑞裕祥烟紙業裘乾源蓆業韓裕元发如松盛火油業餘興仁中和京貨業王義隆秤業姚源興洋紗業松盛裕元鴻號餘醬園業萬森園 
[無端將糕贈孩之疑竇]  
　　昨晨九時許住居四門内東馬橋一百十二號門牌業古董之南京人李瑞海在門口購買鮮魚其四歲之子阿興在旁觀看忽有常熟人王阿天手持糖糕一塊送與阿興吃食當爲賣魚者告李並稱此人情有可疑李上前將王扭住聲稱我與你素不相識我子無須爾贈送糕食其時旁觀者數十人咸謂現在既得此糕可令其自食遂令王阿大吃糕王不願於是大衆更疑糕中有毒立喚巡警將王拘送二區一分所請究惟當時人多手雜所獲之糕已不知去向未幾李亦到警署經馬警佐研訊李伸訴前情要求究懲質之王阿大供常熟人年五十三歲現在北四川路華界厚德里四弄第一家小張所開成衣店爲夥原籍並無家室餘供含糊馬警佐得供立命備文逕送地方檢察廳即經檢察官提案預審一過判王阿大押候訊核 
[續誌鄕民毆傷日本人]  
　　日本人片剛恒雄於本月十號午後雇乘黄金林之黄包車經過滬西小沙渡路蔡家宅左近爲該處鄕民所見疑係置毒藥於河浜聚集多人各持農具將黄包車搗毁以致傷及該日人及黄包車夫手臂等處迨戈登路捕房得報由捕頭率同西探目貝麒華探目陳永康及一百四十二號西捕馳往將兩受傷人分别送入中日醫院醫治並查獲跡涉嫌疑之鄕民蔡炳華蔡掌全張掌福三人解經公共公廨諭着押候日領堂期再訊等情已誌前報昨晨届期因原告日人之傷未愈故未到案由捕房將兩蔡與張復行解廨請示輕張襄讞與日副領事林出賢次郎訊據蔡等同延律師上堂譯稱捕房既稱原告傷未痊愈請求展期兩禮拜開審敝律師並不反對惟要求將被告三人交保出外候示云云堂上該供諭三被告帶回收押着捕房查明改期兩禮押解訊 
[英總領事回國]  
　　駐滬英總領事法磊斯君定期今日偕其夫人乘亞細亞皇后號回國其遺任由駐廣州英總領事哲美森君署理未到之前由英領事費力伯君暫代聞法磊斯君約在本年杪可以回任 
[梅檢察長來滬履新]  
　　新任上海地方檢察廳檢察長梅伯孫前奉司法部令與上海地檢廳長林仲立互調等情早誌前報兹聞梅廳長已將九江任内交代完畢乘輪來滬履新云 
[滬江大學近聞]  
　　自國中敎育風潮發生後滬江大學全體學生一律罷課與京滬各校取一致行動温課及試騐均未舉行本届大學中學道學院畢業生按照平時及月考成績於本月九日列等給憑開會時未請來賓但由校長略致訓詞兹將畢業生姓名列后大學（文科）朱博泉戴貫一鄭世察陳吉恒蕭元恩（理科）傅尚榮江聲林天驥中學卞樹錕周秉國高爲雄忻賢　徐湛煋徐振東陳爾熾朱福康金同鑑黄乃麟汪承鎬鄧嘉炳馮文藻金善承穆壽禎嚴恩柞道學院李士凱吳繼才羅化民王銘鐘 
[刦案牽涉人暫准帶往質訊]  
　　淞滬警察廳日前飭派偵探在大遠碼頭往來崇沙之海門輪船上拘獲持械搶刧北沙海門縣境茅家鎭某紳富家巨贓之盜匪王阿六袁杏林等數十人解經警察廳詰訊據王等供稱尚有住居法租界之老頭子即孫金榮亦係在場搶刦等語故由官廳於昨日飭探王愼卿帶同王袁兩人投法廨請將孫移提訊辦詰之孫供民人向在南匯縣種田度日與王等素不相識求察王阿六供民人祗知老頭子之名實與孫金榮素不相識袁杏林供民人與孫素識孫實名陳子卿係屬誤指是實中西官判曰此案經本廨訊無證據惟暫時准予帶往警廳質訊 
[包探移提陸阿榮]  
　　潛居閘北華界寳山路存仁里十二號門牌之陸阿榮（又名小阿友）經匯山捕房包探張林泰偵悉與已經獲解護軍使署訊明槍决之盜匪陶和夫等於正月十一號晚持械夥刦住居楊樹浦路一千三百號婦人李陳氏家值洋四百餘元之金銀飾物衣服一案有關因即禀明捕頭與西探協往該管警區會同警探按址拿獲昨晨移提至公共公堂經中日兩讞員訊問一過諭將陸阿榮帶回捕房收押候查明展期兩禮拜解訊 
[蔡璜致蘇督長書]  
　　秀山督軍震巖省長鈞鑒佳電亮蒙察及正席藳待命頃閱報載及晤參與會議者述告督軍嚴訓以此次罷學風潮受别種煽動罷市風潮爲學生逼迫不可再事姑息限二日恢復原狀否則下特别戒嚴命令不論何種人民受制於軍政之下省長嚴距最切責辦學人員平日敎育何事致演此惡果深悔初時一念維持發育失諸寛縱若如湖北安徽浙江等省稍事嚴厲取締何至有此現象逖聽之下至駴意外再三思維當由未達下情及誤入左右依阿簧鼓之故璜經清季民國代表人民幾及十年不入會黨不知權勢本良心主張行亢直之素值兹國勢岌岌蘇省士民尤急倒懸血氣未沫不能自抑敢再濾瀝肝膽一痛陳之罷學風潮雖激於京師學生被捕而其主因則以山東外交失敗國民所最腐心切齒者二十一條欵而又濟以鐵路軍事諸密約種斯亡國惡根不得不追罪誤國禍首凡所要求底裏貫澈萬無别種臭味雜於其間可斷言也商民處交通大埠受外界激刺自深思想無形灌輸愛國同此心理青年學子意志單純血誠所發可歌可泣商民爲所感動而尤堅决一致則容有之其爲出自良心主張又可斷言也若謂罷學受别種煽動無論學生素不近政治潮渦稚年弱植無此政治中心資格且即有野心者流運動此無拳無勇青年提倡救國救民安有私利可收萬無如此愚拙至謂恐染過激主義南方并無此名詞更屬捕風捉影益不足置辨矣若謂罷市受學生逼迫勿論學生無此權勢商民無此闖茸浙杭武漢均已提早暑假學生星期而罷市連續見告其何說之辭滬上用軍警强爲開門前去後閉豈學生能力出軍警之上此尤不待辨而自明者是不特爲學生冤而實愧不敢當也在此罷課期内嘗經歷滬蘇考察各校内部狀况及出外服務現象校内大率組設臨時自治規章輔助學校行政提早起身黎明即集釐定自修時間每日七時非有公務穿制服不得出校門一步膳食半改蔬糲一切音樂游藝悉行屏絶古人臥薪嘗膽當不是過午後輪流分組出發或任講演調查或任維持秩序赤日淫霖屹不爲動販夫走卒悉表愛忱一種赴湯蹈火沈毅切摯之概雖及紀幼稚自天然流露自信鐵石心暘每不覺涕泗何從數日問已一石餘矣平素對於現今敎育謂多機械作用少精神生活初不料一朝發越至此乃謂平日敎育何事而竟至此是不特爲辦學人員冤實又愧不敢當也總上一切情形風潮所盪損失無量數學業經濟自至堪痛惜然一輩莘莘學子因之冶鍊個人品性發越團體精神而一般商工夥友陡增愛國熱忱自躋高尚國民之域且各界互相摯愛一掃階級成見焉國家前途氣運宜有昌新希望有不禁爲之悲喜交集者乃鈞座之明至欲壓以武力嚴厲取締雖未見諸實行豈官民觀察固有絶不相容之點乎問嘗疑今之總統總理號爲文治泰斗何至不早覺悟倒行逆施甘徇三五國蠧與全國公意宣戰及今即子轉 
 
 
 

Page 12

 
 
闤人心已傷逝水我督軍和平柱石省長體國公忠屏障東南萬流競仰日者一席話言隳爽羣情不少甚爲惜之乃歎深居簡　不稔民情袞袞者誤中央營營者誤幕府眞可同聲一慨也良藥苦口忠言逆耳幸恕其狂愚而垂察之今報載免曹章陸命令已可證實風潮當能平息祈即坦懷宣告對於商學純潔舉動表示誤會歉忱勉以愛國恒志則一切恢復原狀指顧間事而日月之明斯更皆仰矣區區愚誠無任迫切祗請勛安蔡璜謹上六月十二日 
[青年會今晚之演說]  
　　青年會今晚新鐘八時請袁恕庵牧師演講基督敎對於我國之時局青年盍往聽之 
[新出品之淡竹煨鹽]  
　　盆湯弄趙翰香居新製之淡竹煨鹽能清心化痰擦牙固齒而調和羹味尤能與味素同其鮮美愛用國貨者盡試購之 
[貧兒院内將開大麗花會]  
　　西門斜橋貧兒院内仙樂種植園近因大麗花盛開多至五千餘株故定於隂曆二十日起開會十天佐以貧兒院之音樂名人書盡以及其他游藝愛觀大麗花者想必聨袂偕往也 
[旗幟言詞激烈之傳訊]  
　　公共總巡捕房刑事稽查處指控公共租界浙江路二百二十二號二百四十六號門牌三級公平兩鞋店主楊顯臣及同路四百五十九號門牌押店主潮潮人蕭益利於全體罷市時懸掛言詞激烈之旗幟激動人心等情昨由公共公廨出單飭令捕房將楊蕭兩人傳至公共公堂請訊先據老閘捕房繙譯曹星六上堂禀稱被告等所懸旗幟言詞激烈擾亂治安是以捕房控請傳究云云嗣據楊顯臣供稱此次罷市風潮商人有事在杭州原籍現此現旗幟已早除去訊之蕭益利亦稱旗幟業已除去等語中西官核供諭謂爾等懸掛旗幟文字須要和平勿再取用激烈語句諭畢判均問釋 
　　又閔行路捕房華探周耀庭與九十八號西探麥道漢查見百老滙路二百八十五號門牌某烟紙店及北四川路十號門牌某洋貨店均於全體華商罷市時懸掛書寫（盜賊蠻横不足患）（祗怕我民志不堅）（挽救青島）等白布旗幟以其文字激烈有碍租界治安據情禀明捕頭轉禀公共公廨出單於昨晨將該兩店主葉炳生劉芝鵬併傳至案即據葉劉二人供稱盜賊兩字係一種譬諭之語不能作駡人解其餘各字皆係勉勵同胞並不與治安抵觸應請堂上明鑒張逵卿讓讞與日副領事林出賢次郎核供會判葉劉二人各問洋二十元充公 
[地方廳看守所之近狀]  
　　上海地方廳看守所所長汪維藩自今春任事以來即行整頓一切如約束所丁不准嚇詐人犯錢財且出勤不准怠忽現因天時炎熱對於衛生尤加注意除清潔號舍每日酒澆臭藥水外另訂沐浴表　全所押犯輪流沐浴故雖在押人犯多至三百數十名而染病者甚尠所内圍牆空地均種花草菜蔬所丁上班皆着制　人犯錢財物品妥愼保存不准費用前因人犯接見家屬期日過少現改作星期一三六上午九時起十一時止已由傳　處將種種規　懸掛外而俾衆週知 
[查獲拐匪與被拐女子]  
　　鎭江人李竹啓不知從何處拐得二十歲宜興女子張小姐來滬於昨乘新銘輪船擬往天津當爲救濟會探員虞占順余長林等查見向之盤詰彼此言語不符遂一併拘送地方廳下午經檢察官提案預審之下判李收押張小姐發送該會留候家屬認領 
[打靶流彈傷及鄕婦]  
　　前日（十三）上午外日暉橋鐵路南首田園内有鄕民秦阿木之妻戴氏在田中鋤禾被盧家灣法捕房打靶流彈飛來傷及該氏左乳彈從乳旁而出幸未殞命該氏現年三十八歲嗣由伊夫送往打浦橋法租界廣濟醫院醫治 
[治購食猝斃類誌]  
　　昨日上午十句半鐘時虹口楊家灣崇慶里口有甲乙二人不知因何倒斃在地上據旁人云因食冷拌麵所致旋由捕房將屍車去至下午六點四十五分時虹口鐵大橋北首亦有年約四十歲之男子一人手持吃媵之扦光荸薺一串倒斃在彼處地上究不知受何病而斃當此炎夏且值謡言孔多之時居民購買食物宜格外注意也 
[華界裝設電氣風扇之預備]  
　　華商電氣公司現因天時炎熱各用戸紛向該公司催裝電氣風扇該公司以交流電所用地線及方脈間正在佈置尚未竣工現已特備蓄電池以供日問風扇所用之電流定於舊曆本月二十日實行接線其電價仍照向例並不增中云 
[控告唆使車夫罷工之判詞]  
　　人力車公會洋人前延律師代表投法廨控黄包車頭目金貴三花執金唆使各車夫罷工求究並請賠償損失等情兩被告亦延律師代辯一切奉判候下堂諭飭遵在案昨日由中西官商明堂論先據法副領事德君將西文朗誦畢後由聶讞員諭曰此案迭經本廨研究唐文彬凌麗堂兩證人係屬耳聽旁人之言難以憑信將案註銷着原告賠償兩被告損失銀三百兩堂費亦歸原告擔負此判 
[續獲搶匪同黨]  
　　姜阿三於本月一號糾同已經獲解公堂訊明判押西牢四月之洪彩連等在北蘇州路攔刦西人裘弗倫氏之現洋金表分贓逃逸經該西人控由滙司　房派探將姜拿獲帶人捕房押候解廨訊究 
[攫取金圈禁押半年]  
　　匪人崔公安前日在虹口崑山路弄内攫取孫森記家幼孩根妹之金圈圖逃被巡街捕查見將崔追獲搜出原贓拘入捕房昨晨解經公共公堂　明屬實官判被告押西牢半年期滿驅逐出境 
[被告交保候訊]  
　　傅培德在公共公廨刑事料指控元益絲廠經理胡迪卿設計騙取莊票支票銀三千兩並吞用現銀一千九百五十兩等情昨由捕房將胡提至公堂請究據被告代表律師上堂聲稱原告律師今日另有要事不及到堂應請准被告交一千兩人銀並保候訊 
[串騙票銀證據不足]  
　　梁耀齊在公共公廨呈控江西路四十三號門牌已閉發外國首飾店夥李壽田傅炳初與在逃店主　儀三將廣東銀行未到根之支票騙銀三百四十五兩八錢一分等情昨由捕房將李傅兩人併傳到廨請究據原告代表律師上堂陳述案情訊之被告兩人同延律師　堂代辯否認與店主合串中西官核供以原告所控證據尚欠充分判令將案註銷被告開釋 
[指控串攫飾物]  
　　紹興人金阿狗糾黨先後在勞合路西藏路等處串攫婦人周華氏女子王媛媛等珠花金鐲被控捕房於昨由探將金緝獲昨解公共公廨經中西官略訊一過判金押候查明於下禮拜六解訊 
[藏匿迷路女子]  
　　鎭江女子仇阿實日前在閘北境内迷路有住居梅園路之袁何氏項阿桂招留在家藏於密室欲圖販賣昨爲四區巡警查悉將一干拘解警署張警正命解司法科訊辦 
[扭控拐賣妻子之鄰婦]  
　　住居閘北蒙古路鴻興里木匠鄔松鶴之妻孫氏前被鄰婦姚周氏拐至常熟賣與某姓爲室得洋百餘元前日孫氏逃回上海訴知其夫當將姚周氏扭入四區告發張警正命暫收押聽候訊辦 
[道署批示兩則]  
　　太倉縣民顧雲堂呈覇贖活産延不審理請求令縣迅即傳訊斷贖由呈悉仰候訓令太倉縣知事迅速傳訊核判以省訟累 
　　張杏春呈不服松江縣知事押民拆卸碍駁提起訴願粘圖請求飭縣勘明辦理由呈粘均悉候令松江縣知事速予查勘秉公處理具復 
專件 
[英人掬誠之宣言]  
　　嗟乎今日之中華豈天禍中華之日乎抑天興中華之日耶視天夢夢我心慘慘學界商界罷課罷市反對政府之聲浪高不可幾深不可測不知要鬧至若何地點爲止設有一好結果則爲全國之幸福苟不幸而失敗則實有不堪設想者 
　　懿歟盛哉四萬萬黎民莫不同心合意以斯視鵠爲中堅西人眼簾所觸無不心異欽佩彼學商二界絡繹紛出傳單粘貼綿綿不絶甚至英文傳單亦層出不窮向西人告訴其底藴請西人贊成其目的設遇有不贊成者亦再三懇求其以己之心度人之心而不反對之爲得亦可謂苦心孤詣矣 
　　而吾英人之閱斯傳單者甚受感動激剌類多英人有懷欲吐以獻厥誠於商學二界而苦無發言之機關故向吾諜諜不休曰爾誠報爲華人所共知可代吾全體英人表暴其胸襟而使華人知之吾雖不才亦不能不作兩造之媒介而疏通其意見以敦永遠之睦誼無如戇直之子措詞不克爾全忠告逆耳恐在不免惟冀文明華人恕宥之耳 
　　邇今華民所討論之問題大率分二端（一）爲青島問題（二）爲賣國問題英人之對待此二問題乃與華人視線絲毫無差池蓋山東若爲朝鮮之續則英商必無通商之權利惟某國商得專擅壟斷任意出入開放主義必改變爲閉關主義英人之反對有不待言而喻者矣 
　　至論賣國主義由吾英人觀之賣國二字未免已甚然鄙人則祗能從衆總之政府中之曹陸章已爲衆民所吐棄按民治國章程例應辭職苟不辭職亦應褫職其有罪無罪可不必過問矣蓋既不能取信於人即不能作民之代表斯問題較青島問題爲更大民治專制即由此犀分而英人之觀念亦從可知矣執是以觀學商界之所抱目的英人委無不贊成者惟其求達目的之舉動乃爲多數人所蹙額吾故爲之畢其說 
　　夫罷課罷市原屬個人自由權利之範中而學生罷課以揭　其愛國雖爲文明之甚而畢竟學界中幼穉居多有經歷者絶無而僅有如許重大之正鵠不宜以年青學子爲反對之領袖紳衿巨商何得畏葸退縮而推其重責於學童英人之反對即此意也 
　　商界之罷市其志頗足嘉尚而其影響能醖釀甚多之危險夫固有不待討論而知者今爲罷市之第七日猶未孕育出禍胎一由於華人之文明二由於上蒼之護估負責任者觀是舉而甚戰兢臨深履薄惴惴其慄請各撫心自問　必以此言爲唯唯 
　　工部局布告禁止各團體執旗遊衢負榜遊行以是反對者孔庶僉謂工部局從日本專制之煉手剷除我之自由甚而抑知實有大謬不然者蓋租界章程已早演就成例秉鈞者不能故違也驀憶租界之立係在前清道光二十一年原其設立之所以非因英人之要求乃清僚深憂英商之赴内地貿易民智未啓齟齬時形故組立開放碼頭准西人經商僑居而不准越租界外以設行置産繇是租界以西人爲主華人爲客華商在租界内無利權與西人在租界外無利權相伍華人時怨咨居租界地納巡捕捐而無選舉權爲恨西人亦時怨二十一行省之寛博悉利　焉而吾竞無貿易之利權二者皆有所不足於心第此過渡時代惟行之以權諸各不踰正軌遵行成例而已即有不慊於懷亦祗能暫時隱忍之 
　　或謂華僑在歐美並無租界之權利吾中華何不將租界取消之乎應之曰設立租界原過渡時代之舉措取消之日期亦必有也蓋彼時西人在華必欲求通國經商之權利而不復範諸蕞爾租界之中猶華橋在南洋在歐美是無一地不可託足無一産不可購置無一業不可經商此期之何日蒞止吾不敢卜而未蒞止之先租界内之華人租界外之西人要皆有不愜洽於觀念之點者然各宜包荒有容休休焉莫因錐末之絀而激成大變故云爾 
　　按歐美各名都之規例不論何團體之遊行必先由市董請照會允准而始可上海工部局亦基斯規例而行故英人之新天安堂主日學學生每年赴梵王渡旅行一次然亦必須每次請工部局之照會不論何種西學堂俱遵是例而行對待華學事同一律况工部局並非立即禁絶學界遊行三日雖已違犯定例而工部局則視之若無覩然究不能視爲常規勢必有禁止之一日問難者曰學界派幸勿暴動之勸導隊而工部局猶禁止之豈非過舉乎應之曰非其事而務之與非其責而任之乃猶非斯鬼而祭之諂也保地方之平安有任其責者在餘子皆不得越雷池半步工部局之禁告職是由且又有西人曰華人反對其政府不與我西人相干而其遊行地點亦甚寛何必堅執在租界内乎第此姑不其論二者果敦睦誼斯種問題自消滅於無形 
　　夫華人所反對者係某國而某國所盼望者莫如華人之暴動即不産生暴動則渴期華人與歐美各國相衝突而發生惡感華人有知宜竭力組織各國之敦睦爲上策百年來中國外交之失敗俱因未啓交涉以前已釀成惡意故無論討論何問題即形棘手惟深望文明時代可不再從前車之覆轍以孳乳先前惡果之爲得也 
　　或曰中國之存亡在此一舉苟無圓滿之解决誓死不甘休吾應之曰問題雖大而其影響必不關於國之存亡論君之舉動如果以暴動取勝實不及文明失敗蓋文明失敗必有取勝之一日若暴動取勝終必有失敗之一日請以歷史爲證法之阿　斯羅連喪失及四十年之久而今竟完璧歸趙汳蘭瓜分有一百二十餘年之久而今竞破鏡重圓猶太之不成國已一千餘年而今竟死燼復燃是蓋皆先失敗而後取勝者也華人苟能固守文明而其勝也乃勃　而無能遏止予日望之今也北京來電曹陸章巳批准辭職是爲民治得全勝專制全失敗矣中西各界誠無不爲之鼓掌云六月十二日誠報記者靜軒之感言 
來函 
[上海學生聯合會來函]  
　　敬啓若前日帶鈎橋事件發生後迭承各處函詢嗣經切實調查肇事時確無學生參與辱承慰問不及遍復特此登報上海學生聯合會文牘處啓六月十四日 
[崇明學生團來函]  
　　啟者閱貴報六月四日第三張本埠新聞内有崇明中學學生團報告之登載不勝駭詫此等事想係與校長（曹炳麟）素有嫌怨者所作與本團無關况崇地祗有崇明學生團並無有崇明中學學生團之名且崇明學生團成立之後即游行演說并刊印民鐸報廣貼抵制傳單曹校長初未禁止即校外寄來之傳單本校或加翻印校長亦未嘗不許何有嚴加禁止不使發貼之事至對於罷課一節校長曾婉言勸導并有通告各家屬書商量辦法六月四日梭長即特許每日上午自修下午一時後規定學生團辦理演講等有與學生團諸生約十條又何有招致軍警横加壓制迫令上課等恐是非倒置淆人觀聽用特聲明實情請登來函門急行更正是所切盼崇明學生團啓 
雜評二 
[謡言（庸）]  
　　謡言之來有無因而至者有有意利用而散佈者無因而至之謡言固不必信也有意利用而散佈之謡言更不可信也信無因之謡言因以自擾謂之愚信有意散佈之謡言墮人計中謂之自賊 
是故謡言之來吾人當縝密以察之冷靜以處之勿驚勿擾苟能如是則無因之謡言自歸消滅即有意散佈之謡言亦以計不得逞而廢然自息古語有云見怪不怪其怪自敗吾於謡言亦然 
 
 
 

Page 13

 
 
   
 
 

Page 14

 
 
   
 
 

Page 15

 
 
自由談 
自由談三字皆用當代名人字跡每星期調換一次今日係張季直先生手書 
新談 
[上海觀察談之一節] [  一之]  
上海住民之特性三（經易動怒） 
語曰小不忍則亂大謀感情作用之最足以敗大事者厥惟憤怒史册所載由來甚遠因非人人心念中所能默憶姑置弗論論其近者則如奥以太子被戕而動兵戈德以怒不可遏而不顧比利時之中立悍然與世界列强對抗卒至釀成世界未有之大殺僇而以民命國力爲犧牲此尤因怒而敗大事之明證也以記者十餘年來周歷各地接觸所得内之如各埠民衆外之如各國商販其最易動怒之國民第一當推東方某國次之則惟我上海今試就留學各國者一加問詢則某國人之易於動怒已屬無可諱言若更就我上海而論尋常舖戸之侮謾顧客嘲弄鄕愚固大背營業者廣招徠之原則也旅美各國人士之各行店夥遇顧客之臨門莫不殷勤欵接若竟不購一物而去亦復夷然不以爲忤遇客議價或過從減抑者能則應之不能則委婉曲折以力陳其不能減價脫售之由若客拘執過甚僅至平聲靜氣連呼「否」「否」而止固絶無因之現怒容者若某國人之各商家就十年前留日歸國諸陸軍士官所言其易於激怒之性習已與歐美大不相同舊雨中某上校第四期士官畢業生也當其留學海外時曾於某書肆得長江沿岸某大埠之專誌一册期定價祗三元某書肆堅欲以四元出售某上校詢其何以不照定價某書肆之店夥即怒目相向破口作詬誶聲曰汝國無恥青年不能自行調查尚有面目以得我已成之專籍乎此蓋已往之事實足爲某國人凶險狂暴之明懲也若我上海住民雖必不至凶險狂暴然試周行各馬路一視輿販走卒之行篤固覺隨時隨地足啓口角上之衝突即在衝突發生時旁觀好事者之不察情由破口亂駡無論其所偏袒者爲甲爲乙所激發者爲公爲私均不免於躁妄乖戾均爲有識者所弗取也因舉最近新聞一則如下 
　　六月十二晚十一時許浙江路偷鷄橋附近甲乙兩人因乘坐電車啓衝突頃刻間人聲鼎沸有好事者從中附和南北往來電車均不許經過其地並各乘客均勒令下車擊碎車窗玻璃多塊賣票司機見人衆難理喻無可如何幸有附近巡街捕聞警趕來狂吹警笛號召他捕同往將附和人等驅逐而散 
　　此等新聞幾乎每日有之閱報者祗須留意便知上海人之『易於動怒』實非記者之過言也願我上海人重思之有則痛改無則加勉愼勿常留『輕易動怒』之惡根性而以自誤者誤大局則幸甚矣 
老申報 
[闊老延醫（見光緒二年八月二十四日）]  
　　有皖省候補令駱姓者楚南人素精岐黄夏間入都引見素受知於裕中丞因與函揄揚於旗籍公卿間駱寓西湖沿客庽一日有大鞍車頂馬來僕人傳諭家主請視病訽始末均不答又不能辭遂登車人内城至一第朱木林立閥閱宏壯疑爲某邸第僕下馬肅客入歷堂院甚都麗兩旁有侍從排班立如屬吏然少頃開内傳呼聲因止一小書室市小立主人即徐步出便衣不冠帶兒客殊漠然略作　酬禮坐定卒問曰汝熟識裕中丞乎駱唯唯復曰汝精醫乎復唯唯旋請入樓閣差池曲欄幽　異烏奇花引人入勝經小院朱　繡　香氣氤氲侍婢錦簇傳呼聲請乃捲　人陣設莊　似皆内府物莫可名狀繡帷半捲榻前設小几旁兩椅斜列駱肅然不敢仰視徐見帳中右手半出駱就診移時按　象似傷寒然時當盛署安得有此症病情又不敢問主人默然危坐不語旁亦無代言者躊躇久因請再診左手瞥見帳漸開露棉被半角私念盛暑而擁吳棉必係傷寒無疑脈象的與所症脗合診畢請出仍到書室坐開方立案主人曰傷寒乎答曰然主人笑曰余亦以爲如是今果然洵良醫也語竟起立駱隨出主人送出院門外略一點首即徐步入駱旁皇無措隨有僕人來引其行甚速仍不乃細詢至門外前車馬尚在即登之則車上有緞袍套料兩疋銀兩封約二百兩無何列寓僕人曰主人致意薄禮勿哂也駱留之不應即上馬去始終不解所自後亦未來續請迨至今疑團不釋時述以告人亦無敢决之者 
雜錄 
[東籬軒雜綴] [  柳遺]  
　　近以他事轉徙江省途經哈埠小作勾留乃趨劇塲一覘彼處歌舞盛况遂往慶豐舞臺壓軸子爲綠牡丹之花田錯居然可以看得過去大軸戚艶氷小菊笙杜云卿之黛玉葬花令人作三日嘔然而戲單廣告則法螺固大吹而特吹也其辭曰本園新到南北歡迎最優等藝員戚君艶氷專工皮簧青衫花衣善演古裝佳劇其形客之文雅台步之沉穩音韻純粹腔調清奇恰同梅派前者所到各等之角色實無出其上者云云此外角康熙黑地三彩五百件大鳳尾罇古物圖十 
色有秦鳳雲溜溜旦等更卑卑不足道矣馬德成鄧麗華潘桂芳云已到埠該台已掛擇日登場之牌聞德成新自營口來哈埠社會甚歉迎之云 
　　江省城内劇塲祗有德魁一處亦係男女合唱園中佈置尚不十分惡劣惟府客中丘八居大多數電燈光綫又不足穢氣滿場令人欲吐然余竟看了五個戲一言蔽之糟不堪言視哈埠尚遠不逮况他處乎此四點鐘之看戲不啻在拘留所矣聞好角色不易到省今有到者亦僅演二三日必去蓋戲園爲丘八之俱樂部稍一不合呼駡隨之其傲然高踞上座者均若輩也余在德魁適遇奉軍若干望之輟生厭心彼且驕横不可一世抑何可哂 
小說 
[潛艇歷險記（續）] [  翠岑譯]  
第六章徐伯林之轟擊 
　　西北風漸勁未及一小時成爲極烈之風暴向亦轉至東北Ｒ十九號之甲板上速射砲四尊外餘物盡藏艇内前部二炮之砲手受命集於艙口待射擊時再至原位士卒之油衣懸諸甲板扶攔之上飄蕩不定似亦不勝此凛烈而帶鹹味之寒風忽一水兵呼曰彼處至矣長官乎彼非耶時風聲如吼水兵之聲不能辨衆惟隨其所指矚之則見三千尺之高處一「Ｌ」式之巨形徐柏林飛艇力逆颶風而前趦趄不能進艇尾下垂行動不靈推進之機五停其二水手舵失其維持穩定之力艇身半側Ｒ十九號之艦長台列克胸有成竹知在風靜之時潛艇雖深沉水底水能逃飛艇之自惟此時浪猛則在戰鬭開始之前自應暫伏水下以有潛望鏡在送不虞徐柏林之乘風而逸且知相距既近飛艇决不能出彈程之外於是遂下没水之令令下艇立時下沉鏗然一聲四砲以自動機械之力同時隱藏甲板之扶欄亦自行縮下士兵方欲入艦水已没脛既入艙口即閉水面遂無艇影Ｒ十九號宛如一緊封之瓶瓶内儲有機器及二足之動物八十四足之動物一 
　　駕駛塔與中艙間之通洞既開艦長台列克獨坐塔内注其目光於潛望管下之目鏡中鏡面除有計度數之縱横黑線外海面景象無不攝聚其中鏡面中部更有擴物之鏡可依鏡中所現景像面積之大小而隨意定擴大之倍數俾守望者可得其目標之遠近方向而精密無誤艦長雖一手置於傳聲管及發令電鈴之旁而其全神則注於鏡中少頃始大聲命立於通中艙梯上之下士官曰下沉至十八尺Ｒ十九號之升降舵即運其作用艇立下沉潛望鏡爲激起之浪花所掩所見頓滅移時始復清晰艇中室均緊閉不聞電動機之嚴聲是時魚雷室之士卒咸無所事而汽機室之火夫機匠則汗流浹面映電燈閃閃作油光絶無閒暇之光隂可得砲手則羣集前後二艙門之口專待動作之命以擊敵人之大輕氣囊 
　　諾愛爾福達愛斯時佇觀一下士官見其人立於玻璃室内靜聽受聲之器先以左耳後以右耳凝神致意狀至諄切俄忽徐轉其首蹙其眉若甚疑慮者諾愛爾啓坡璃室門而入謂之曰却而茂司何事疑慮答曰水中似有聲君試聽之諾愛爾迺置耳於凹圓形左右二聽筒之間則聞徐柏林推進螺葉之聲至晰而右耳之聽筒中則更有微細之水中輪葉鼓動聲似艇之右方另有行近之船舶遂以器還之却而茂司謂之曰甚佳汝更細察之予將報告艦長艦長日仍注潛望鏡中問曰何事右方有船耶何水面乃無所見可更細聽之吾儕將先了老友徐柏林然後再事來者諾愛爾心歎艦長之鎭靜夫Ｒ十九號之近處已有潛行水底之船以情度之必屬仇敵否則即爲本國Ｅ字列之友艇然不論是否總之已近而艦長乃一絲不亂必待毁空中之仇敵而後從事於檢察其勇敢靜密詎可及哉艦長命曰浮起Ｒ十九號遂藉升降舵之力突然上浮如受創之巨鯨砲手一湧而登甲板持機待發與艇身之垂線差三十度而在高度二千尺處明顯之砲的徐柏林飛艇在焉潛艇向徐柏林之向而前徐柏林猶未覺斯時甲板上之砲彈與飛艇上之空中魚雷均無動作無何駕駛塔後之速射砲第三號首先發火砲口之餘烟未盡而爆烈彈之濃霧已籠罩飛艇全身帛製之球似必盡燬矣廼砲彈之爆炸連續不絶而徐柏林之飛揚仍毫無影響忽又黑烟如雲飛艇全隱一砲手歡呼曰得之矣得之矣然此歡呼聲發之猶過早黑烟過後徐柏林升至一萬二千尺以上矣蓋黑烟發自徐柏林飛艇所以蔽敵人之目而乘問投棄鎭重之沙袋以上升者也是時Ｒ十九號轉舵向左自原向轉左八點（羅經點）正向浪花中一管狀物而前一敵潛艇正欲浮起面以魚雷向英潛艇轟發也 
[自由談之自由談] [  不冷]  
　　人人當知此次國人之舉動乃爲救危非爲洩憤故一切不關利害無益有損之事皆當互相勸戒水既清魚自見即有誣陷之事亦難成立此今日不可不知之一要語也 
[遺精聖藥金剛百鍊丸注意假冒]  
本藥房發行遺精要品爲天下莫敵靈藥歷售三拾餘年凡官紳商學各界莫不同聲譽美治愈之人不可思議咸推善治遺精無上聖藥謝函証書早經盈箱滿篋全國聞名口碑載道但華人惡習每見暢消品物必多假冒近有同業無恥混售希圖漁利以假亂眞情寶可恨特加松鹿商標購者注意蓋人之精華關係最重精固則强精竭則亡患有遺精更宜急起調治以衛自强本藥房家藏經念秘　係坐茅蓬老僧所傳寶元眞方一再研究始獲出奇制勝功能療治戕代過度慾火妄動未交先洩少年誤犯手淫中年操勞失節夢遺滑精肢體虧損服後精關堅固養腎滋隂應效不　抱此症者宜速調理却病延年每料四元元料二元小盒一元外治遺精一貼膏每張七角功效同上雙方並用偉力最速年久遺精務使内服外貼宿疾無不斷根永不復發誠乃善治夢遺滑精益世良藥外埠函購郵局回件　上海三馬路大舞臺對面鍊雲藥房啓 
 
 

Page 16

 
 
   
 
