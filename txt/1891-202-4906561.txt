# 1891 - 202 - 4906561

 

Page 1

 
 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以來一片汪洋数千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗糲下咽有不視息難延漸將告斃者乎伏念本舘勸辦賑捐而後江浙福建諸省　蒙大君子慷慨輸金今茲　畿輔巖疆齊魯名境遭茲頓沛何忍不復解囊　肅短箋附陳苦狀如肯玉成美事巨欵慨施則作善降祥福報可操左券己 
[心園小記]  
　　心園者高昌寒食生之園也生籍於越半生以筆耕以墨耨室無擔石之儲家徒四壁之立安得有園且離故園挈梅鶴以謀食於春申江旣無依草附木之才情又無蘭因絮果之交結節外生枝則不敢爲此妄想求田問舍又安得有此心機不過小築一椽聊蔽風雨而已何得自命爲園滬上名園甚多邑廟諸園之外又有也是園城外則如徐園如張園又有大花園愚園園地不同園景亦異平日或蠟屐往游承諸園主人殷勤款接不卽揮之門外是亦足矣又烏敢以園驕人并與諸名園相頡頑哉然而諸園之勝人所共見也心園之勝則惟已所獨知非量之隘而不容人窺人實無由窺之於其所獨知之勝境而蝨乎其間而猶秘不告人人有謂吾驕且吝者請約略言之心園園地僅方寸而園林諸景無一不具其中有臺曰明鏡臺與秦家照贍臺相掩映明鏡本非臺也而人見以爲臺則卽就其意而謂之臺臺之後有樓名曰岑樓惟取材止於方寸之木而以七寳裝成可裝可拆或疑以拆下不成片叚不知各有所見裝之則成爲一樓拆之則又爲無數之樓大者見之謂之大小者見之謂之小蓋卽仁者見仁智者見智之意樓之左爲讀書之齋卽以園名名之曰心齋齋之前有亭翼然亭左右並栽虚心之行因名其亭曰虚亭亭後有閣四面軒敞可以眺望閣外植梅花數百本以見天地之心隨以　心二字名其閣坎地爲池曰天池非徐靑藤之天池也靑藤自號天池老人昔年曾訪其故居見所謂天池者大不過三數尺旁栽靑藤今天池涸矣惟靑藤獨生意不絶然彼之天池固有蹟可尋也心園中之天池則大之可以納汪洋千頃之波小之亦可以潤　田使無惡歲池中種苦心之蓮花開時爛漫如錦卽至秋老花殘留得　荷尙足以聽雨聲而添清興池内有舟曰虚舟終歲不繫任其漾乎中流行乎自在焉天池與明鏡臺週相對中間止隔一菩提樹此樹亦可大可小可屈可伸而木理正直無颇側蔭大可數畝許樹旁又補以抽心之蕉濃陰廣蔽不讓綠天曾收得心猿　之樹上猿卽馴伏無敢少縱有勸以種紅豆者則曰無須乎此恐惹相思也此園由意匠之所經營乃從十年讀書十年養氣以後　中所有之邱壑隨意佈置或因邱陵而爲山或就川澤而爲池幾處成爲金碧輝煌幾處成爲渾金璞玉有時而見爲樸野有時而見爲清華其景物隨地而變遷其氣象隨時而幻化入乎其中莫不目迷五色如登焬帝之迷樓不可復出有時三春九夏好景天然園内心花怒發生則掉臂游行於其間一時歴亭池樓閣幾遍或焚一瓣之心者或彈一曲之琴心侃然自得不復知人生有心事今年夏生以瘡痬杜門不出謝交游疎酬應惟日與素心人樂數晨夕時時獨步園中鼓琴而歌曰天宇清地軸平我蝨其間過此生何須與世爭名也輕利也輕長日消閒一曲琴悠然太古音歌未終素心人至以玉簫倚而和之相與撫掌大笑不覺瘡痛之纏綿矣夫生有此園非諸園之所能奪非諸游園之人所得見以爲隠乎則未嘗隠也以爲顯乎則未嘗顯也憶先時爲此園地址曾與人交爭十餘年始戰勝於天人之界而園址以定園景以新迄乎今日培植旣久涵養優游以視數十年之前又覺不同新舊雖懸而興趣不减也近覺意蕊之萌恐妨心苗之活乃益復培補心血灌溉心地俾心心相印者園日陟而成趣爰撰心園之記並命鏤之心版而永勒於不可轉之石上時光緒辛卯六月下旬也 
[盜匪猖獗]  
　　由河南至湖北交界處有襄陽郡焉大道如繩車馬輻輳一日有貨車二十三輛銜尾而至驀被盜刦掠一空復擁入道旁旅舍中　貨物而火其居然後呼嘯入山而去噫　　化日之下竟有緑林豪客肆意横行誰爲牧民之官奈何付之不聞不見耶 
[潞河爽籟]  
　　剝船戶運漕到壩每有擔水舞弊藉端逞凶等事雖經兵役局差隨時巡視尙恐百密或有一疏倉憲因之行文督憲調撥砲船四艘在小河口北壩一帶認眞巡察以清漕弊○入伏第一日林直刺傳集薙髮匠立提管押人犯當堂薙髮亂草蓬蓬一變而爲牛山濯濯還我好頭顱孰不共體直刺恤囚之意哉○八里橋搶女一案經林直刺堂訊十二次雖有端倪尙未定讞前日女之嫂氏楊李氏赴道呈控楊觀察以案情重大日久未結當將原呈批准令楊李氏在轅候質本月初六日午刻楊藝芳觀察督同林文伯直刺王吉甫司馬在道署花廳會審先提楊李氏及女詳訊一番次傳搶匪張秃子研詰供認紏夥搶女毫無諱飾車夫李大店家劉瑞供語相符遂飭各人當堂蓋印指模又據張秃子供稱此事因墳丁白友兒聽　墳主滿三主使及提白友兒訊問堅不吐實滿三亦狡展不承楊觀察遂退堂飭將人証發州管押聽候覆訊○道憲楊觀察奉督憲札飭前往鳳河騐收工程於初七日起節隨帶制錢數千吊分别犒賞○初五日後溽暑薰蒸驕陽散彩卓午時尤覺炎熱異常居人莫不揮汗如雨初十日午後雨師稅駕凉風颯颯拂　穿簷高臥北忩眞有羲皇之想○騐米以來至六月十二日核計倉憲騐過江蘇第四十四起漕糧浙江第四十三起漕糧數日内若無陰雨兩省漕糧可以掃數報竣奉天米荳江廣漕米定於月望後由天津招商局開斛裝船起運連檣北上江北江蘇河運五月初已人山東界專俟伏汛大漲卽可次第渡黄到壩日期當在中元時節矣○東陵司員會同坐糧廳於六月初十日開騐江蘇應交薊糧○道憲楊觀察上年水災後捐廉賑撫活人無算兹值二麥成熟民困少紓感恩頌德者公置匾額一方文曰惠洽羣黎德政牌四對曰巳飢已溺爲國爲民聲宏野頌德動天聞於六月十一日送至署中懸掛以示弗諼 
[營口雜言]  
　　　憲裕壽帥旌斾將臨營口奉軍各防營日事操練預備閱操十六日清晨先請關道憲希觀察駕臨大校塲閱視七營合陣嗣令各弁打靶中的者甚多觀察顧而色喜曰似此荼火軍容海口當鞏若金湯矣各將弁遂叩謝而退○營口久未得雨以致天時燥烈異常某日大街某姓家方將棉花過秤偶一不愼遺火包中烈燄頓生焚 
 
 

Page 2

 
 
去四五包始熄至本月十六日始細雨濛濛新凉習習云○營口賭風最盛盜風亦因之而熾前軍督憲崇宫保實令出惟行凡賭首照强盜例就地正法然此風仍未稍戢也○裕壽帥嫉惡如仇凡有犯賭者人則科罪屋則入官適隆順盛菜床西棧犯賭案發遂將棧房變價撥入資善善堂 
[憲示彚登]  
　　署理九江府正堂鮑爲出示曉諭事照得通商各國在各郡縣設堂傳教載在條約奉旨准行自應彼此相安共懐柔遠乃近日沿江一帶多有以影響之詞動輒肆閙殊屬不成事體其中必有宵小從中播弄藉端鼓惑愚民希冀于中取利如果遂其所欲則狡同兎脫正犯卽以遠颺而附和者因之受害甚至從旁觀看當人衆之際良莠難分亦有陷於法　莫保身家此匪人利已害人之伎倆我良民不可不防况該教堂果有可疑之事實有眞憑確據自當禀官查辦條約具在辦理自必至公斷不致聾瞶置之爾居民豈可聽信浮言妄行滋閙自取禍端且一經肇事雖各行守分良民均難免中心惶惶不能安心生理本府深恐爾民受奸人之鼓惑故特不憚煩言合行出示曉諭爲此示仰闔郡諸色人等知悉爾等守法良民務須各安本分避禍遠嫌杜門勿出切勿聽人搖惑妄起猜疑自示之後如有造言生事卽屬棍徒之尤一經訪聞或被人指禀定卽拘案嚴辦决不稍從寛貸其各凛遵毋違特示○欽命記名提督軍門署理江西九江等處地方總鎭統領選鋒新勁等營江南江寗城守協鎭劉爲出示訪拿事照得潯郡爲水陸衝衢商賈雲集五方雜處良莠不齊匪徒地棍潛匿其中揑造謠言煽惑愚民滋生事端引類呼羣串賭哄騙行兇鬪毆强索訛詐欺壓良善種種不法實爲地方之害若不嚴加查拿懲辦將何以安閭閻而靖地方本署鎭訪得有名匪棍數十名除飭派員弁購線帶同兵勇嚴密查拿外合行出示曉諭爲此示仰商民人等一體知悉倘有深知巨匪蹤跡確有暗號憑據來園密報拿獲者賞給銀洋或拔補弁缺或格外優奬本署鎭信賞必罰决不有負所有匪棍姓名開列於後切切特示 
[種金記]  
　　香港報云李培開西人沙宣之侍役也一日清晨由市上言旋途次見一卜者圍繞多人意必君　之流也詣問休咎兼以榜花相求卜者曰此法不傳六耳明日來吾寓會當有以報命翌日往見卜者先向神祈求後以一小罌相示曰屬　　　之機關在是矣如言俯聽　罌内嚶嚶有聲然莫辨何語也卜者曰吾爲若作一偶像携歸虔禱之七日當獲大利　與銀一元　　而　如言祈拜約閱兩禮拜之久依然手空空後遇卜者於途告以無效卜者曰談何容易當與吾友黄海秋商之言　携至黄居告以開所求黄曰大財將至苦汝無堆積處耳當購夾萬以盛之開給銀五十元使購備應用之物黄曰凡植物必有種金若無種子何由生盍　金六兩寳石若干爲若種之開無以應正深焦灼後二日適有同事給銀一百四十元令代往找換遂將其銀携往黄處求示方略黄出兩罐一放銀一放米黄留其一而以一罐並信函令携歸謂翌日將罐打破卽侍多銀一生吃着不盡矣李信以爲然翌日如教施行則米滿其中銀巳不翼而飛内有一函言蒙惠巨資惜已盡付孤注今姑返櫂羊城客當陪謝等語於是始知被騙卽往泰來棧尋覓海秋已不知去冋矣 
[逐客贅]  
　　中國工人之赴美也屢爲美國民人所憎惡羣思驅逐以致釀成焚殺重案美本民主之國其總統不得不俯順民情遂爲之嚴定限制設法禁止已閱數年然此數年中能禁中國工人之不往不能禁歡洲各國工人之不來且中國工人往美者旣少則歐洲各國工人赴美者愈多人數旣多品類不齊以致去年有意大利匪人戕殺美官之事美國人民忿不能平於今年三月間將意國數人殺戮現經商辦之際美國東鄙人民亦懐怨望物議沸騰并著爲論說散布於各新聞紙中美廷遂立新章凡歐洲各國工人之來美者必須本國地方官或領事官給照註明本係善良並非窮極不安本分之人方准入口否則一槪驅逐然雖有此章而來者猶絡繹不絶故美國民人仍謂於本國民生有碍是以聲勢洶洶勢必欲國家一律禁阻而後已按禁止外國工人未爲炒可要當視其條約何如耳倘條約未經載明竟立新章恐與歐洲各國必費齟齬云 
[東報譯登]  
　　俄太子遊歴日本凡車駕所臨之地供奉人員及地方公所皆賞賚有差及回國又匯寄銀兩賞迎接陪伴之各員及各巡查近日西京建立盲啞學院太子又賜銀二千元○數日前野村伯全權公使奉命赴法國起行之際松方總理大臣餞於東京芝山紅葉舘後藤黑田山縣諸伯爵山田中將芳川宫中顧問官皆衣冠濟濟次第到來座中皆老輩　流酒至半酣拊髀度曲抑揚宛轉殊動人聽有頃野村醉眼模糊凭侍女肩而行猶是意興飛越說者謂似此一堂盛會實爲近今所稀逢云尤妙者此會不許一歌妓侑酒是以醉月坐花之暇並未聞調絲　竹之聲云○榎本外務大臣於本月十號設宴小石川砲兵工廠後樂園恭燕中國北洋水師提督丁軍門駐東星使李觀察及各艦兵官簉坐者有樺山高島二子爵及外務省各官海陸軍各將校曁諸紳士合共二百人尙有通漢學之谷子爵曁重野安譯三島毅諸名流軍門蒼顔疏髯善於談謔人皆目爲名將風流云至十六號軍門設筵饗貴族院議員水陸畢陳亦頗歡洽○本月十號貴衆二議院書記官長通牒二院議員曰十四號午後一點鐘時赴横濱所泊中國兵艦隊觀覽一事如已定奪當致信有地海軍少將在彼預備小火船屆期午前十一點鐘四十五分時至新橋乘火車前往宫内省御用别邸然後上兵船各議員聞知後正在擬更時日適丁軍門與李星使聨名通牒二院書記官長略謂貴歴七月十六號横濱港下旋敝國軍艦定遠號設懇親會請貴國議會議員於是日午前九點鐘光臨現因時日切迫卽希作速通知務期各位早降特此奉托敬具光緒十七年六月初五日大清北洋海軍提督丁汝昌欽差大臣李經方同具書記官奉此卽通知二院議員定於是日午前八點鐘時乘火車赴會 
[清溪影事]  
　　金陵來信云前報紀楚中甘僧毆辱紳士方君經上元縣梅石卿大令薄子懲治云云事爲上憲所聞飭李小軒太守督同上江二縣澈底根究旋查得此僧爲毗盧庵住持海峯刁詐異常殊多劣迹因飭往寺中查緝見有衣箱四十七口中儲珠寳骨董甚多且有婦人奩具遂着將庵門發封會同僧綱司提海峯至城隍廟嚴訊交僧綱司帶回箱籠交城隍廟僧守志收管一俟禀明上憲再行發落○烟館主某甲終窶且貧而立　年尙未受室某乙有螟蛉女係妻弟再索而得者年巳及笄因苛于相攸故仍在閨中待字卜居致和街某屠夫家日久月深往來旣稔遂與屠子某丙有私近日藍田日煖居然良玉萌芽其腹便便勢將分娩乙妻詗知其事商諸屠夫復詭其辭曰吾女已許字甲家今兹穢德彰聞甲不甘帶一頂緑頭巾寗使樂昌鏡破汝子如果始亂之而終成之則可償彼聘禮銀百番當以弱女奉箕帚也屠夫堅執不允乙妻復謀於甲令彼權當虚名共圖厚利並書庚簡付之蓋欲實其事以便甲興問罪之師也屠知之將丙推出門外大言曰憑汝家死之剮之老夫並不聞　也乙妻無可奈何只得息鼓偃旗而退方痛詈屠之無理而甲巳持庚帖坐索其婦聲言如不送出定當赴訴琴堂云○前月金陵求雨時曾以狺狺者裝作人形呼爲　少爺當招搖過市時適某大令上院歸來路經花牌樓與少爺之鹵簿相舉羣見大令身如晏平仲貌似賈大夫以爲可欺遂拖拽出輿種種辱侮大令受此驚恐致患怔忡藥石無功竟於日前長逝云○昔富大比之年東牌樓一帶人家俱粉飾重門以待善價今歲已屆六月而雙扉緊閉依然冷淡如平時惟北半叚街衢晚間略有燈火聞各家租值廉於上科未識將來各項生涯能利市三倍否 
[吳宫蟬噪]  
　　姑蘇閶門内中街路本係水碼頭居民鋪戶前往汲水者絡繹如梭十六日下午有某板鋪購得大樹一株雇匠二人卽在是處鋸解嗣有水夫某甲前往擔水見路被擋住央懇讓開數武以便來往該匠不允遂致兩相角口唇鎗舌劍之餘各以老拳從事正在難分難解時忽又有木匠二人不問情由上前助戰或擊木梢或抛磚片甲雖孔武有力雙拳終不敵衆手遍體鱗傷滿身靑紫一匠以大木梢向甲頂門 
 
 

Page 3

 
 
一擊甲痛極倒地鮮血直流不省人事其時觀者如堵代抱不平卽喚地保將該匠獲住店主聞信趨至當將甲舁回茶室甲係江北人並無眷屬在蘇旋延傷科診治或云傷重難治或云尙可保命議論終宵迄無定見延至次早八下鐘一縷幽魂已投枉死城中禀請吳縣馬大令詣騐將兇手帶回訊辦該匠等徒逞一時血氣以致釀成命案一經訊實恐難免梟首市曹小不忍則亂大謀信然○采蓮巷中有江北人楊某遊手好閒不務正業其妻半老徐娘倚門賣俏甲亦甘戴緑頭巾不以曳尾泥塗爲恥前日與鄰人陸某因細故口角其妻助桀爲虐欲掌陸某頰陸稍一偏悞中鄰人陳某之面陸乘機逃避楊妻且詈且隨定欲掌陸頰而後某心陸用手一推楊妻乘勢臥地號淘大哭謂已受有重傷不能行動楊母雇人將媳舁全吳縣擊鼓喊寃馬大令升堂提訊楊控陸將妻毆傷陸陳二人各訴前情大令謂楊曰本縣久知爾妻淫汚敗檢爲風俗之害本欲拘辦爾反來誣控耶著將楊重責四百板楊母掌頰二百下楊妻鞭背四百下着備香燭登門服禮并勒令楊於五日内遷往别處不准再住此地違于重辦 
[彝陵樵唱]  
　　近日挂旗船往來川宜一帶較前爲多有某號在夔關開船後行至中途經船戶攬載土藥六挑中途失事貨物悉數入水旋經撈獲三挑及抵宜昌被洋關巡丁查係私貨將土藥提至關上以備充公并將該船戶送縣辦理以爲偷漏者戒此外尙有川絲十包一併扣留後經再三央懇始准提歸○東湖縣許明府涖任以後恐跟丁差役遇事招搖撞騙大張示諭如有此等情事卽行拿案從嚴懲辦○淮鹽局胡委員眷屬由漢口乘坐公和船來宜時已昏夜不及上岸次早始乘轎入局○某姓婦高臥帳中被蚊蟲所困不得安眠遂用火攻之計偶不小心以致延燒繡帳幸此處離水不遠立時救熄尙未釀成大禍云○宜昌南關外向立南卡一所抽收落地厘金卽在禹王宫内設局辦理已有數年近因禹王宫急须修理遂移入對面民宅藉資辦公○宜昌領事署尙未修盖上年購地一區建築圍牆今夏動工起造大約年内卽可竣工矣○太古洋行現由上海派一管事西人來宜查看情形兼購前江通輪船主所置洋房基地不知已有成議否也○歸州人韓某因事由上憲札飭東湖歸州兩縣拘拿前日東湖差拘解到案轉送歸州及解送至獅子嶺地方忽有多人將韓劫去東湖縣出有賞格有人拘到者賞洋銀五十兩送信减半○近日水勢大漲一日夜已漲至一丈餘幾與老岸平幸天時晴霽旋卽退落可無氾濫之虞矣 
[邑令請假]  
　　上海縣袁大令近日偶抱清恙未能訊理各案遂赴道園禀請給假二天以資調攝 
[拆橋修橋]  
　　日前法工部局打樣西人飭木匠鄭阿榮至滬城西門外荒浜橋一帶察看河道意欲將河塡塞攺築馬路帮辦總巡朱森庭明府查知其事以是河雖淺尙有潮水往來如果以土塡之有碍民間汲飲因商之法讞員葛蕃甫同轉飭知該匠暫緩興工一面禀訴道轅再行商辦其中情節曾見報章日前法總領事接得道憲照會内開彼處乃係官河未便率爾塡滿等因領事旋卽照覆謂事已議妥惟橋梁可不拆毁因將橋邊之已拆去者仍令該木匠修理一新似此拆橋修橋以視過橋拔橋者眞相懸天壤矣 
[提人續述]  
　　寗波咸德莊經事馮山林虧欠本埠震源正銀兩由蘇松太道聶觀察特派魯司馬帶同縣差赴寗提馮歸案訊辦此已迭列報章兹悉縣差等於昨日回滬知馮尙欠浙省藩庫銀兩由寍紹台道於本月十六日將馮解至杭州訊辦是以未能提滬云 
[逸犯就擒]  
　　著名流氓萬高頭遇事生風久爲闤闠所側目陸春江明府綰上海縣篆時訪拿到案繫諸囹圄旋因萬在押患病飭發善堂醫治萬乘人不備竟作黄鶴之高飛昨晨縣捕探知萬匿跡小南門外因卽帶同夥役往拿到縣據情禀明袁大令飭令收所候訊聞該差尙在萬身畔搜出刺刀一柄云 
[分别醫傷]  
　　季金華在南市寳泰酒店飲酒閙事與店夥莊登雲包阿大爭毆各有損傷扭至十六鋪保甲南局由局解送到案前報已紀之矣經帮審委員宋二尹升堂提訊莊包同供小的係寍波人在治下瑞豐碼頭寳泰酒店爲夥前晚有素不相識之季金華等三人入店沽飲不名一錢竟欲揚長出外上前向索驀被毆打並被擊破酒甕等物小的等頭面手肩均受毆傷叩求究辦季供小的係海門人在浦南撑舟度日前晚小的偕友人至該店飲酒爭毆之事實因惠鈔起見小的遭店中六七人肆行毆打均受重傷求恩明察二尹得供以兩造各有不是判令莊包自行醫傷季金華發善堂醫治俟傷痊再訊 
[英界公堂瑣案]  
　　包探王阿二禀稱有一男孩袒揚裸裎祗穿布褲迷失歸路悵悵何之爲此送請安置蔡太守研詰之下孩供稱小的已忘却姓氏惟知名金榮年七歲浦東人父親拉車爲業詰其家在浦東何處如何來滬父親是何名字孩均不能答太守飭差收管俟其父親具領○沙遜洋行收租之西人某甲華人某乙同訴稱租戶楊竹亭積欠洋九元向索不還將門封釘楊竟肆行吵閙是以報捕拘拿楊供稱租屋一幢每月洋三元算至本月杪共租三月應付洋九元祇以生理清閒前曾欠租一月因今又欠一月先付二元收租人不依將洋擲地及小的俯身拾取伊言定須如數付清小的懇令再遲幾天卽被將門封釘與之理論復被甲乙動手毆傷現仍有洋二元呈繳案下容于月杪再付三元尙少四元以後按月拔還一元麥捕頭稱楊祗欠租二月不應擅自釘門卽欠租至三月之久亦應禀明公堂候示富副領事與蔡太守分别將甲乙申斥准楊先繳二元俟本月杪再付三元以後按月拔付前欠一元拔至四閱月爲止○包探陸阿祥禀稱粤婦唐詹氏之女年甫七齡被同鄉人崔陳氏誘至元亨洋行買辦某姓處希圖價賣言定洋七十元查究來源知係唐詹氏所失遂遣人知照唐詹氏一面報捕拘崔陳氏至案小的查得崔陳氏素有瘋顚之症乞賜訊懲唐詹氏訴稱崔陳氏向在某洋行傭工不知因何患瘋小婦人念伊生同鄉里時加憐恤不知伊何故誘賣女兒幸遇好人報信得以骨肉重逢如今請從寛發落不必深求崔陳氏供稱小婦人年近五旬丈夫早故所遺一女俱在家中自知不合挈唐詹氏之女至元亨賀辦處太守問現在送爾回粤何如答稱極好惟須挈女同行太守飭唐詹氏領女而回崔陳氏暫發官媒收管俟備文遞回原籍○包探王阿二禀稱縫工王阿三前主顧託製之衣質去被控訊懲已二次矣今又在鄧少峯處縫衣私自質去十餘件及小的拘王查問令其交出質票吊到原贓照失單所開祗少雪靑紡綢女衫一件復向研詰據言曾往法界新開之某洋貨店買洋布缺少洋二元一角五分因將女衫暫抵鄧自稱係楊樹浦織布局司帳人家中雇王製衣延不將衣製就細查之下巳被質去若干尙少雪靑紡綢女衫請爲追取王供稱小的係本邑鄉間人鄧雇令製衣言明每日工飯洋二角五分已製二十四工尙未收過工值且令代辦褲腰等料因將衣服質錢至雪靑紡綢衫實抵在洋貨店中可卽前往贖取蔡太守查閱被質之衣服計共質本洋八元有奇連抵在洋貨店之二元一角五分總共十一元有奇雖有二十四天工值尙相懸殊惟物非竊贓不能逕向各鋪吊出遂判令將王管押二月衣暫還各質鋪着鄧先持銀洋二元一角五分偕值日差至洋貨店贖取雪靑紡綢女衫再算明應付工值若干湊贖所質各衣服○印度人阿德拉門行經新閘黄裕泉黄聖泉與之嬉戲取去洋銀兩元並遭毆擊因禀請英國副領事照會蔡太守飭差往提新閘巡防局員巳解送二黄至案昨晨會訊之下阿德拉門申訴前情並稱二黄已央人調停明白請免究懲二黄同供稱以後小的等不敢與之嬉戲矣蔡太守謂爾旣已央人料理姑免深求然爾等年均不滿二十且皆有業之人豈容與外人嬉戲嗣後當攺過自新違十咎戾○包探黄四福訴稱小的緝獲竊賊張寳生起到衣服詰知周榮生徐毛毛吳鳳寳各人所失今將人贓送案周徐吳均投案請領原贓張供稱小的初次犯竊求賜恩寛蔡太守判令笞責一百板管押一月贓給各失主分别認領○包探唐寳榮禀稱寗人王阿三竊錢一百文 
 
 

Page 4

 
 
由某號捕拘至捕房詰得另竊張元元當票十餘帋巳經交出張訴稱小的係本邑鄉間人當票儲諸皮夾袋内今幸吊案請准領回某甲訴稱小的被王竊去錢一百文請卽給領王供稱小的係寍波人流落無歸難以度日連次犯竊以後當痛攺前非矣蔡太守判令管押兩禮拜期　遞解回籍贓給各失主分别認領○包探王阿二禀稱小工李阿寳連次犯竊獲案訊懲今又在華順棧碼頭借工作爲名竊取檀香六株是以獲送案下李供認連次犯竊泥首求恩蔡太守判令發捕房管押半年期滿笞責一百板始得開釋贓准捕房帶回給還失主○湖北人張德富自稱副將前因犯　管押適其子幼富亦以犯事送案其中情節曾列報端兹者張久病無依幼富亦患脚腫昨晨互相扶掖步上公堂崩角叩頭求發棲流公所并稱阮囊羞澀求賞錢文且職員不能久居人世矣兒子在滬更難度日死後千乞遞回蔡太守問爾父子欲同入棲流公所耶張唯唯稱是太守謂爾子脚腫症非醫藥所能奏效倘還故里或可不藥而痊今當送爾回籍爾意如何張乞暫歸棲流公所徐圖回里太守賞給洋銀一枚再飭差送至棲流公所留養醫治 
[招認屍棺]  
　　同仁輔元堂來信云本月廿一日巡船在陸家嘴外浦撈來男屍一具年約三十外歲身穿破藍布短衫又鑲滾藍短衫破袴子紅呢邊褲帶赤脚三根頭黑辮線腰掛短烟筒業已腐爛面目糢糊當經本堂殮埋義塚如有親屬來堂認領可也 
[彚案請旌]  
　　蘇城婁門内菉葭巷周急善局歴辦蘇省各府州屬曁流寓采訪孝子順孫悌弟義夫及貞孝節烈婦女業經八次造册彚案請旌分别准駁轉飭遵照在案嗣因第九次循照向章采訪造册定於本年八月底截止凡有前項懿行應請旌表者須各後裔臚列事實開明里隣親族及子孫姓名别號住址函寄到局或親自呈報以憑彚核造册轉請詳旌幸勿遲誤敝局闡揚志切註册不取分文惟來往信資槪歸呈報者給發倘遠省郵寄稍遲者併入下屆辦理附刊章程便於舉報特此布聞一采訪節婦不論妻妾凡在三十歲以胆夫故守節生存至五十歲其或年未五十而身故守　已及六年果係孝義兼全阨窮堪憫者俱得請旌貞女年限與節婦例同其有過門守貞及未符年例而身故者一體與旌一烈婦夫亡殉節准由家屬臚陳事實赴悞呈報核入年終彚案請旌其義夫年在三十歲以内已有子嗣原配身故並不續娶納妾至六十歲以外身故者亦得題旌一孝女終身奉親不嫁須查明並無兄弟確有孝行者准援孝子例請旌其有撫遺姪而守貞不嫁者槩不濫採至孝婦亦須查明實事確　里黨咸稱者亦准彚旌一孝子順孫悌弟義僕總須訪明生前行事堪維風教者不論世代遠近　聲里黨准一體詳請旌表其有割股瘳誢無恭至行者呈報後年終核入奏案辦理一凡孝貞節烈婦女或因世遠年湮未經呈報尙有府縣志可憑者准由子孫補請旌表若仁以裨官小說濫行舉報槪不採入一本局舉辦采訪彚案請旌向定每年八月底截止凡呈　　預期邀同里鄰親族臚陳結報本局據報詳核分晰造册照縣轉詳督撫學憲會同題旌或有服官斯土流寓吳中本籍無人呈報者准由家屬或　鄉就近開報一體附辦免致湮没一奉准部復轉行到局由局按名給予飭知俾有查攷凡節屬請領飭知每件祗取號費錢四百八十文以資津貼不得需索其采訪經費係有紳士捐辦槪不外募分文設有裔屬願助建祠經費多寡隨福另掣收照彚入每年徵信摺造報以昭核實[  蘇城周急局採訪同人公啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
