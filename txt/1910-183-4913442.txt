# 1910 - 183 - 4913442

 

Page 1

 
 
   
 
 

Page 2

 
 
本館特别廣告 
　　本報第二張後幅所刋中國偵探小説繡衣盜昨已終篇今日開始接印言情小説玫瑰淚是書情致纏綿譯筆超脱想亦閲報諸君所歡迎也 
上諭 
[監國攝政王鈐章]  
　　六月初三日内閣奉上諭直隸承德府知府員缺著麟祐補授欽此軍機大臣署名奕劻世續鹿傳霖假那桐吳郁生 
宫門抄六月初四日召見軍機勞乃宣 
交旨 
[五月二十八日軍機大臣欽奉]  
　　諭旨慶親王奕劻會同陸軍部具奏貴胄學堂前總辦監督馮國璋等應如何奬勵語前貴胄學堂總辦廂白旗漢軍副都統馮國璋着賞給頭品頂戴前監督海軍事務處參賛譚學衡着賞給二品頂戴欽此 
論説 
[聘外交顧問官之感言（選）]  
　　我國外務部向有美員爲顧問官近因約期已滿急欲回國於是美國之有顧問資格者紛紛運動繼任英人聞之亦爭來運動冀充斯席夫官由賄得本我國之秕政鑽營奔競亦鄙夫之陋習歐美文明國久已鄙夷而唾罵之矣彼邦人士資格最高學成致用嘗不屑於功名利祿之途其有縈情功利運動得官者則社會羣焉卑之擯不與伍吾方豔羨欽企頂禮膜拜翼以此風轉移吾國之社會今乃於吾外部區區一顧問官職不過客卿俸不逾千金顧竟如蝇逐臭紛來運動此與吾國鄙夫何異將母入腐魚之市而味隨之變耶豈彼邦下駟故來此挾瑟濫竽耶抑或二者皆非而别有深意存乎其間耶此皆不必論特視我外部之操縱何如耳凡人之欲有所建白於社會而造成一種事業者必先於其事之本末源流洞悉靡遺在我旣在確乎不拔之識而後可以集思廣益博採旁求折衷羣言驅策衆議用物而不至爲物所用蓋有漢高祖之梟雄始能駕馭韓彭諸將有唐太宗之英毅始能網羅王魏諸臣所謂海本無量百水朝之而勢愈宏玉本無瑕他山攻之而光愈著未有已則茫然徒借重於他人之力而可以徼幸成功者也譬諸經商於信用之道營業之規簿記之方在我均深窺底藴一旦有所營謀而延致夥友咨商之詢以社會嗜好貨品行情以助我所不及而堅我之信心如斯已耳若於商業之道德智識規則等大端茫乎一無所曉而槪用夥友之言以定營業方針竊恐奸商作僞利則歸西害則歸東有斷然者我外部之聘用顧問亦旣數年於兹矣其爲利爲害當局想自知之吾人所以曉曉不休者惟問我外部之能力果足以操縱此顧問而使爲我用否耳昔在西歷一千八百六十六年時埃及王威斯明流遊學法國歸卽王位痛埃及之積衰思變法以圖强如鐵路電線銀行等政悉仿法國行之又改法典行憲政施全國就學制設萬國委員會種種新政同時並舉何嘗非文明利器興國宏圖徒以 
 
 
 

Page 3

 
 
國人愚暗不明外勢卒至興國之舉反以亡國聞其萬國委員會當開會時甲國人起而建議則乙國人起而駁之乙國人起而建議則丙國人又起而駁之其究也甲乙丙三國之人咸無異議始爲解决而埃及委員則任他人之建議駁議决議始終不發一言惟俯首微笑以示認可而已夫他國人所以紛紛爭議者以其事於已國有利害關係耳埃及人所以閉口不言者語言不通外情不曉不得不任外人之播弄顚倒爲所欲爲耳以如此惽憒之輩而欲其借重外人襄助家國大事又安得不反爲人用哉 
嗚乎埃及已矣前車之覆後車之鑒英美人之爭爲顧問者其果欲以待埃及人者待我而思埃及我國與否吾人亦不敢懸揣要之愛國之心人人皆有彼不遠萬里而來鑽營運動冀充一顧問之職其不專爲區區薪俸可知其不肯輸誠效死以獻忠於我又可知我外部之程度智識苟能高出於彼襟抱足以籠罩一切腕力足以折服羣賢使彼爲顧問者但效贊襄之力而無左右之權則美人可也英人亦無不可也否則桀犬吠堯臣爲其主士固有投身異域不惜淪没衣冠犧牲身名以冀得當而報國者矣而况顧問之厚俸美名也哉 
專電 
[電一北京]  
　　泃貝勒連日與薩鎭冰籌議大沽口收回後一切佈置擬同往勘視繪圖估費請旨辦理 
[電二北京]  
　　粤督袁樹勛奏粤民械鬥風益熾革黨乘間煽誘圖趁機蠢動爲患殊鉅應標本兼治請凡持械者准官兵格殺勿論並准按户搜查槍械民間祖祠常産除留祭饗外悉數提充興學及辨工藝之用州縣官任内如三年無械鬥案准保奬 
[電三北京]  
　　國會代表紛紛出京約定俟各省舉定第三次代表再行同來 
[電四北京]  
　　貽榖案業已審結將奏覆聞贓欵僅審實數十萬 
[電五（北京）]  
　　湘撫楊文鼎奏請陛見奉硃批湖南地方甫經安靖不一遠離職守該撫其盡心辦事母庸來見 
[電六北京]  
　　蘇撫奏上海龍門師範簡易科第三届畢業請奬摺經學部議准 
[電七（東京）]  
　　俄國報紙謂俄日協約爲東亞永遠平和之基礎且爲防範第三國侵入之障壘又謂因美國國務卿諾克斯君之提議速締此約巴黎法國報對於此約亦深表同情日人謂法國報紙如此歡迎蓋以該協約能增進日俄兩國及其同盟國親交之故又維也納粤國報謂該協約極爲重要蓋以俄國有此協約可以除去東亞外交上之檢束仍得活動於歐洲緊要新聞一 
[國會代表又添後援北京]  
　　國會代表二次請願已奉旨未允各省函電敦迫必得請而後已民氣鬱勃實有不可遏抑之勢續舉代表計分三類一舉貢二優拔三留學生兹將舉定姓名錄左（四川）向一中寓出西街夔府會館劉念祖寓西單片樓北沈子胡同（陜西）賀景賢寓關中會館陳同熙寓虎坊橋高陞店（山東）陳命官寓　馬市大街長發棧蔣鴻斌寓前門内西城根清凉禪林又代表團接福建電云奉諭後諸公繼續如何能再由察院遞呈否不然代表當叩閽望公决並乞電復諮議局 
[法尙籌畫司法獨立之預備北京]  
　　法部廷尙書近與各堂會商謂司法旣經獨立則必有完全獨立之實乃與憲政相符刻下部中所辦各事多有與他署相淆混者亦有未盡完善者如不赶緊籌備恐於憲政前途大有妨礙故特諭令各司員於司法獨立上應興辦之事各抒所見切實條陳以備採擇並聞預算京内外各級審判廳所需經費約三千萬刻正籌劃一切云 
[經營蒙古之新計畫北京]  
　　樞臣日前在内廷商議推行蒙古各政聞吳大軍機意見以蒙古外患日迫一切要政萬離再緩惟查各蒙旗地方曠落民氣閉塞若不分别秩序倉卒施行不惟難收成效且恐財力亦有所不及仍復體查情形分别緩急按年籌辦以清秩序而易圖功聞各樞臣亦均以此議爲然已决計會同民政度支陸軍郵傳農工商學法理藩等部訂期在政務處加班會議一次决定一切辦法 
[御前會議新官制之先聲北京]  
　　新内官制延緩發表實因其中阻碍之處甚多各樞臣意見不一前由監國面飭將一切緊要節目開具節略呈進欽核聞監國已詳核多日仍無頭緒擬卽倣照上月二十一日召見政務處全班王大臣辦法開御前會議决定施行 
 
 

Page 4

 
 
[兩院提前設立之議作罷北京]  
　　政府前擬請將行政審判院及審計院提前設立外間傳説殆遍頃據政界確實消息日前樞臣召見時曾經奏陳此事攝政王以原定年限自應恪遵辦理未便妄議更張故提前設立之舉已作罷議 
[外部設立研究交涉所北京]  
　　外務部尙書鄒嘉來因邇來新到部人員於外交上事情甚多隔膜擬於署中設立研究所講求交涉本部郎員主以及小京官除實有要差外皆須到所研究每星期以一三五爲研究之期聞總其事者爲曹侍郎汝霖云 
[廣九鐵路明年告成北京]  
　　粤省廣九鐵路由英商承貸鉅欵與華商會辦者此次郵傳部派梁右丞士詒往查路工回京之後卽咨行袁制軍限至宣統三年全路一律告成並分别某年築某叚某月通某處開列清單以便督催 
[各使允禁外人販買耕牛北京]  
　　魯撫孫中丞以魯省爲吾國産牛最著之地近來東西各國多擕巨資至該省販牛出口該省農民多有缺乏耕牛之歎致使農業日衰農民日困盜賊因之日多雖經屢次出示禁牛出口而外人販者如故且本地奸商多有因禁而漲價因價漲而出售更多者前特咨請外務部酌核辦理外部當卽照請各國駐京公使顧全大局禁止商人入魯販牛聞各使已允於陽歷七月朔起一律嚴禁以免該省農業受其影響云 
[籤分游學生舉貢彚錄北京]  
　　游學畢業錄用中書改就小京官知縣並錄用知縣掣籤單（中書改就小京官）馮國鑫大理院涂壽田民政部章世炎民政部蹇先榘外務部張德韾民政部熊懋儒外務部董玉穉外務部曹敦錄法部趙曾翔法部劉成志民政部盛在琨民政部盛在珦郵傳部李祖虞度支部劉瑩澤郵傳部劉頌虞度支部張慶苹農工商部朱學曾農工商部錢漢陽農工商部劉勲麟農工商部沙曾詒學部李家桐學部吳肅農工商部高近宸農工商部彭樹滋民政部毛邦偉學部（中書改就知縣）趙鴻藻河南黄鳴盛安徽吳瀹山東趙保泰江蘇孫德泰陜西汪祖澤江蘇丁兆冠四川張瑾雯湖北（錄用知縣）張青選湖北陳經江蘇陳英才江西覃壽公湖南廖德典陜西李杭文河南何道潍江西梁志和廣東蔡耀卿河南謝曉石雲南劉彦卿奉天徐天叙雲南左文炬四川鄧堮黑龍江春梁湖南孫潤宇廣東陳學釗甘肅黄錫齡雲南江洪杰山東趙翼雲廣東龔廷棟貴州易翔吉林干毓崑安徽余琛貴州林覲光雲南 
舉貢知縣掣籤單恩霖山東毓衡河南成芳直隸杜培元直隸孫嶽金吉林周汝爲河南賈睿熙奉天曹善同奉天安永昌山東王維賢山東馬文煥山西鄭長善山西李域河南王恩詔山西齊福丕山東黄鼎銘河南程適发徽楊壽祺浙江朱錦綬山東周珩安徽周焯浙江秦寳瑶山東張家驥山東沈經衟湖北張大年江西江及爕河南查宗釗浙江魯伯龍河南虞璋山東張咸之安徽曹信本直隸王榮貴直隸王體融安徽趙正印江蘇田智良江蘇熙畛直隸林培藻安徽劉昌楹河南張家軒江蘇趙雲瑞河南郭際豐直隸張熙陜西張廷琇直隸王執中河南張銘西陜西祁人傑傑肅栢堃湖北沙培金河南藍培原山西高維嶽四川馬良弼四川魯延俊陜西張治陜西胡承治江蘇吳惟允安徽劉經邦江西楊道隆福建王銘恩江蘇李昻青福建王萬懷江西徐心羲安徽郭翼唐江西陳端徽浙江黄翼雲江西陳敬廣東高尊逹江西馬啓人廣東郭公闕浙江黄逢元廣西謝家梓江西曹佐熙廣東李繼楨河南額哲本四川于澤潤江西程文藻湖南黄廷治安徽周先聲福建張啓琛江西一熊瀛士江西魁麟廣西慶豐江西李寳琨湖南朱振基福建林鶴鳴湖南胡鋈蔆湖南蘇紹章貴州黄慶翰湖南陳庭藺江蘇鄭錫田山東叚繼武鞌徽李光麟山西朱撰卿陜西史延壽直隸叚經畬浙江丁永暉湖南李正誼安徽涂澍霖湖北李政準福建王紹曾福建湯之光湖北鄒俊卿湖北蕭先炊貴州左攀龍甘肅慈裕雲南張家樞陜西王樹槐陜西嚴樹滋雲南趙文龍廣西張宜炎貴州董玉書四川周永年廣西李卓元雲南黄家琨四川徐耀鑾廣西李宗漢湖南林思律江西蔣鴻燾甘肅余澤雲南慶祉貴州定剛江蘇孫祖燧山西姚仚雲南　張紹仲浙江陳蔭松福建王恒雲南富和黑龍江涂樹蕃廣東曾唯儒貴州杜國樑貴州張濟川吉林李作榘吉林梁榮祥四川楊炳吉林謝鳳係貴州汪錫彬貴州吳孝展奉天尤聲璸甘肅盧士芬四川文海貴州倪隆德廣西齊涵玉甘肅黄周江蘇劉鯤海黑龍江何銘敬雲南李中淇奉天黄象冕貴州杜之堂廣東孟鍾浙江牛獻珠山西王廷爕黑龍江熊羅宿廣東楊華亭湖北門安朝廣東關天培湖北 
[萊陽海陽風潮尾聲山東]  
　　萊陽海陽二縣種種風潮迭誌本報兹悉萊陽縣自銅元盛行以來兑納錢糧即按七折扣算今春朱令開徵竟按五折扣算外加火耗輕封封尾鹽金德麥等陋規每正供一兩竟收至大錢三千七百八十文民間稍一遲誤則非刑隨之此風潮突起之原因也及三月間辦理自治等事朱令送與陋紳劣董勾結一氣藉口新政非常苛勒民間種麻一畝勒捐大錢五千文花生每畝大錢四千文沙參每畝大錢三千文地瓜羊頭菜蔬等類無不有捐民房每間每 
 
 

Page 5

 
 
月納銅元五枚人口每人（無論男女）每月納銅元三枚商房間每月納銅元二十枚甚至牛馬等類每年均有常捐契紙每畝賣大錢三百文鄉約猶按賣價抽百分之二胥吏抽百分之三外又加饋敬錢二百文巡警僅十一名籌欵竟至三萬吊之多自治研究生僅九名籌欵亦至四萬餘吊民間不堪其苦始大起風潮與朱令爲難該陋紳等當被鄉民焚毁七家逼令朱令免除各種弊政各社勒碑風潮始息現在藩司已將朱撤任委候補知縣奎寳署理業已到任海陽縣風潮之起亦以方令加捐病民爲第一原因去秋方令抵任徵收錢糧銅元即按七折扣算今春更按六折扣算每兩又外加大錢三百六十文紳士宋煊文等禀請剔除此種陋規書已十上方令置之不理後亦藉口新政種種勒捐花生每畝勒捐大錢四千文（該縣地近海岸土最磽瘠惟種植花生稍有餘利故近來民間種植者甚多）地瓜芋頭等每畝大錢五百文烟葉每畝大錢二千文以至房屋森林等亦均有捐加之糧價又異常昻貴鄉間經日不舉火者十居其九方令仍派差四出日日迫逼故民間擬也而反抗方令聞知意必宋煊文所嗾使遂將宋下之獄其子師範畢業生宋壎吉痛乃父無辜被累擬赴府喊控適登州府文守查學至此宋即攔輿呈控文守信方令一面之詞將宋傳至大爲申斥擲狀於地逐之出及文守甫去方令恨宋控已亦置之獄由是民皆大憤旋又謡傳宋父子已瘐死獄中頃刻間不約而同聚集數萬人蜂擁晋城將宋氏父子自獄中劫出方令見衆怒難犯盡缷其責於紳士故民雖解散而與紳士仍有不兩立之勢至今尙未平靜上月十四日藩司已將方令撤任委候補知縣許廷瑞署理許令於十七日微服至該縣詳細探訪竟日日將暮始至縣署大堂見内外寂寂大有太平景象流覽多時始有一差役向前請其誰何許令出名片示之該差愕然叩首謝罪報知方令方令正與妻妾宴樂後庭見名片如入夢境茫然不知其所以是晚許令卽接印視事十九日所帶護勇等始陸續趕到聞許令以民間與紳士爲難故特禀請烟台海關道可否撥發海防營兵二百名前來駐紥以資鎭攝未知徐觀察能否允准也 
[京師近事]  
　　黄祖貽賄買知縣案發後黄知事急於二十五夜將圖自盡旋爲役人覺察奪去阿芙蓉膏一盞然黄之求榮反不知死者已 
鹽政處清理鹽務雖調用人才有一百餘員之多其中大半生手虚糜薪俸無濟於事兹有該處某員獻議於澤公謂外省鹽塲書吏熟悉利弊不如行文各鹽塲調取數十人到部帮同各員辦事較爲切實有用澤公以此刻因書吏舞弊故令裁去今反用之恐不免自相矛盾不欲以此説見諸實行云 
各省捐務流弊滋深稽查不易度支部現擬通飭各省仿照京師辦法於各省設立工巡捐局各府設分局所有一切捐欵統由各本局查收以便漸漸清理免致再生弊竇 
大理院考試錄事業已揭曉共取蘇丹林魯廷基等二百十八名念九日覆試聞實取者多則一百名少則八十名此次所取之人除落第舉貢外新拔貢實居多數蓋拔貢朝考有三千餘人之多救其錄用逈非易易故皆有小就之思以爲不虚此行云 
學部專門司王季烈略知理化學因之遂以專門理化家自鳴於時而學部中人亦受其轉移以爲實科興文科卽可取消前學部遣派留學限制法政學生其議聞即發之王季烈乃近聞王季烈復將呈請將歐美留學生之舊有法政官費者停止使之專趨於一途云 
度支部各堂日前會議各省認解各國賠欵關繫重要近查各省督撫往往藉詞災歉有延期欠解情事實非愼重之道已於日昨電飭各督撫嗣後無論如何爲難務將賠欵按期解交滬關不得藉詞延欠致干不便禮部榮尙書日前面諭禮學館提調略謂現在編纂民禮宜加愼重所有民間喪祭冠婚器物輿服等項禮法務須隨時咨商憲政編查館逐條詳愼釐正免致編成民禮與民法兩相歧異有礙通行 
據外務部人云近有法商婉向該部要求開採黔省印江附近煤礦已經該部各堂嚴詞拒絶矣 
某廳丞前日往謁國會代表團力勸先行出京各回本籍聯絡紳商籌備地方自治一切事宜俟有機遇再行北上若不審時度勢徒憑血氣之勇雖三次請願亦恐終歸無效反覺掃興云 
外部咨文農工商部謂現在東省沿海各處漁産甚旺請貴部派員速往調查設法抵制外人以資振興實業而挽利權 
樞府連日會議西藏事宜略仿行省之制暫設督辦藏務大臣一員帮辦二員參贊四員以下分設外交軍事警察農工商礦交通度支各科聞創辦人員均准照三年異常奬叙辦法以示鼓勵 
來稿 
[東三省諮議局呈請代奏速開國會書]  
　　此稿錫制軍已允代奏因奉五月二十一日上諭未經繕發呈爲財政日困外患日迫籲請速開國會統籌全局以圖自存事竊去年各省請開國會奉旨慰勉仍以九年爲期在朝廷之意以爲事體重大非得數年之預備不能完善自旁觀論之則預料籌辦庶政九年之内萬難 
 
 

Page 6

 
 
實行而變故相乘九年之期亦有萬難久待之勢惟有仍以速開國會爲請望朝廷一日猛省俯徇衆議而採取其説焉所謂萬難實行之故安在則財政日困是也自宣布立憲以來朝廷採本　　立憲之制當時建議諸臣之意以爲專制政體相沿已久今雖改爲立憲政體必將政府之權先行確定而後予國民以預聞政事之權一面亟興海陸軍以爲鎭壓國内之具稽遲國會使之漸就範圍則政府所立之地位可期鞏固其用意立説誠足以動朝廷之聽堅朝廷之信實則按之實行必有顚倒瞀亂終歸於失敗者何則以行政之本源在於預算預算之綱領在於財政未有財政不興預算不定而可漫言變法者也今上自政府下至國民其意皆謂中國地大物博財力有餘行政之費取之國内必可足用此猶閉置暗室摸壁循牆終無一綫光明之可見巨謬大誤無過於此試取九年預備之清單核之目前全國歲入之欵項即論行政一項非加至歲入數倍以上已不敷用乃行政之費猶無所出而又亟言振興海軍陸軍似海軍陸軍皆可以徒手空囊指揮立辦者無怪各國聞我之宣言靡不揶揄匿笑以爲狂愚若此殊無可望也近年以來惟度支部有統一財政之計畫最爲切要然亦誤於地大物博財力有餘之説以爲去弊節流即可足用殊不知自秦漢以來之中國大抵因陋就簡行政一切不求完備故歷代之言政治者皆以去弊節流爲長策今則世界列國莫不制度完全威力雄厚方足以言立國其國用之浩大視中國古來之國用何止倍蓰旣知用中國古來苟簡之法萬不足與世界各國競存於今日則變法者即欲變我國前代苟簡之法以效當世各國完備之法則一奢一儉較之前代相去天壤國大民多較之各國所費尤鉅徒恃節流去弊之策而欲供變法自强之用何異竭中人一家之産以建通天之臺决久旱無源之塘以沃萬頃之野乎夫欲效列國富强之圖必先效列國理財之法不外開源興利而已美利堅之立國也先營全國之鐵路德意志之立國也先開全國之河道其地旣闢其民遂富其民旣富其國遂强今爲度支部計宜一面致力於節流去弊以爲行政之預算一面致力於開源興利以期民力之擴充然統一財政之總綱則莫大於弊制一事幣制雖已降旨而從此以後千艱萬險相繼而來將有應接不暇之情狀苟非速開國會合全國上下之力恐不足以當其震撼之勢其始必有各省督撫之抵抗其次必有紳民工商之抵抗其後必有通商各國之抵抗未知度支部之力果足以獨當之乎如其不能則九年之預算必將半途而廢半途而廢則舉國之人民必將歸罪於政府而因去弊節流之故行政之官吏莫不離心畜怨欲令彼等爲失敗之政府更出死力彈壓國民將不可得則全國之内土崩瓦解之象必至於不可收拾所謂財政日困九年之内萬難實行者此也 
時評 
[其一]  
專制之朝猶以明目達聰爲人君顧畏民喦之標識未有於籌備立憲之世而竟欲埀旒塞纊締禁士民之自達於朝爲得計者 
異哉樞府之擬禁止士民直接上書也夫國會未開人民所賴以抒其惓惓之誠者僅此上書一事然且都察院設有嚴重之限制其幸而許代遞得上逹天聽者僅什之二三耳乃樞府必併此區區者禁止之而後快巧爲之説曰諮議局已開士民不患無以自逹不知諮議局旣無上奏之特權而所收受人民建議之書其範圍又抵指陳一省之利病與都察院之代遞士民公呈者其權限之廣狹固不可以同日語也 
然則樞府此舉殆非不知都察院與諮議局之權限不同都察院之代遞士民公呈與諮議局之收受人民建議書其性質更不同也特以士民得自通其意於朝爲左右親貴之大不便故不憚紆繁曲折巧爲之説以廢止之唐之季世有不欲其君識字者樞臣之用心母亦類是耳嗚呼諸臣自爲計誠得矣其如國家何 
[其二]  
外人之埀涎吾國敎育權也久矣彼嘗以已國人未能遍植中國教育界中致不能操縱一般學子引爲恨事蓋其處心積慮實别有妙用存乎其間而區區之小費固不暇惜也 
今果某某兩公使乘分科大學籌欵爲難之際陽託資助之名而隂行布植敎席之計矣幣重而言甘其目光之所注實有可驚者幸唐尙書尙不爲所欺耳否則中央敎育權自此又將不可問矣 
雖然吾國外交之慣例其始固未嘗不力拒也久之而拒者不力矣又久之而不拒矣故外人有所要索雖不能必償於一時要無不取償於日後某兩公使之要求現特其見端耳夫安知日後之必不如願以償也哉 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[各省籌辦自治要電]  
　　粤督致民政部電民政部鈞鑒據自治籌辦處禀稱南海番禺兩縣分隸省垣同爲繁盛之城所設城會按章程第十條有城鎭鄉地方分屬二縣以上者其自治職仍得合併設置毋庸分立之語自應遵辦惟兩縣士紳以毋唐二字固屬注重合設而仍得二字又似本可分立因之衆論極難一致各呈意見紛請解釋該處以事關省會地方自治主分主合士紳意見旣不能同自須請鈞部明與解釋方足以杜紛爭因請據情電逹卽乞核示俾得飭遵勛叩魚 
民政部覆粤督電廣州制台鑒城鎭鄉地方分屬二縣以上者照章毋庸分立自治職如因確有不便合併之處應由分屬二縣以上之各該地方士紳呈請地方官查明實在情形究竟應分應合申報督撫核奪民政部文 
閩督致民政部電民政部鑒奉頒九年籌備清單内開宣統三年籌設外府首縣自治會宣統四年偏僻各鄉籌設自治會按府廳州縣議事會議員選舉章程第二條選舉區以本府廳州縣所屬城鎭鄉之區域爲準第六條選舉事宜城鎭由總董鄉由鄉董管理之是城鎭鄉自治會未經遍設無從設立縣議事會兹擬將外府首縣之近城偏僻各鄉自治會提前辦理限宣統三年三月以前一律成立以便遵照鈞部定期籌設外府首縣自治會可否變通之處乞示遵壽齊 
民政部覆閩督電福州制台鑒齊電悉外府首縣之近城偏僻各鄉自治會卽照來電提前辦理民政部諫 
浙撫致憲政編查館民政部電憲政編查館民政部鈞鑒查城鎭鄉自治章程十三條載凡二鄉以上有彼此相關之事得以各該鄉之協議設連合會辦理等語竊謂城鎭鄉區域旣分相關之事不獨鄉與鄉爲然是否凡屬二個以上之自治區域遇有彼此相關事均得準用第十三條之規定敬乞核示以便飭令訂入施行細則增韞冬 
民政部覆浙撫電杭州撫台鑒冬電悉第十三條之規定凡自治各區域有彼此相關之事可準用之氏政部諫 
魯撫致民政部電民政部鈞鑒劃分城鎭鄉自治區域凡城區界限應以城鄉地方爲準但山東偏僻州縣城鄉居民不過數百户選民不過四五十名人稀財薄選額易涉浮濫且經費亦恐無從擔任擬將距城五里以内村莊酌併城區辦理可否照准乞示遵琦個 
民政部覆魯撫電濟南撫台鑒個電悉偏僻州縣如城區居民過少准將距城五里以内村莊酌併城區辦理民政部有 
魯撫又致民政部電民政部鑒按城鎭鄉自治選舉章程第七條三項之規定甲級應出議員額數以該級選舉人爲準兹假定甲級選舉人六名自應選出六名之議員設使此六名選舉人各以二人同投一名之票其結果僅選出三名議員尙有餘額三名應令甲級重出投票抑併入乙級選出再城鎭鄉議事會由議長召集抑由董事會或鄉董召集統祈示遵寳琦叩魚 
民政部覆魯撫電濟南撫台鑒魚電悉甲級選舉人數與應出議員額數相等如二人同投一名之票致選不足額時應令再選至足額爲止又城鎭鄉議事會應由議長召集此覆民政部文 
[粤提咨請及早維持澳門界務廣州]  
　　粤省陸路提督秦軍門咨行督院文云現據旅港勘界維持會商民楊瑞階崔其標歐陽樟李景光邱鵬翥黄高霖等禀稱葡人租借澳門原不過蕞爾之地數百年來葡人逐漸强佔遂成今日廓大之澳門凡屬粤人無不髮指眦裂深痛從前官民失敗之理由光緒十三年中葡立約後葡人耽耽虎視無日不用蠶食手叚以塡無厭之欲壑舊歲兩國派員勘界開議在港無效提京續議仍無效果從此隂謀强佔日經營于灣仔銀坑之水陸故移河心之水泡貼近灣仔岸邊今歲正月突設水泡於青州阿婆石適中之處蒙督憲照會詰駁仍未拔去其該領事照會有灣仔爲兩國必爭之地顯見彼埀涎邊地日久囊括全河粤東門户盡失矣去年勘界開議内外華僑函電紛馳竟至千百十起足見人思祖國不忘桑梓之心無如葡人强倔性成欺我政府時事日艱交涉日繁萬一因循遷就則香山東南一帶九十六鄉膏腴萬頃歸葡人掌握矣况葡人管轄澳門除賭塲烟莊猪仔館外絶無商業非如英人之香港輪船輻輳萬商雲屯之可比也多與其土地適足展其盜賊之淵數耳洪維聖明幅𢄙日廣士民愛戴日深生不願爲異國之人卽死不願爲異國之鬼仰懇詳達督憲設防守禦以禦外侮即以防内訌如其不然一日禍發或鄉人暴動釀成交涉重案則割地償欵蹂躙不堪設想矣商等聚族居此見聞較確切膚之痛故敢冒昧以陳等情到本提督據此查澳門爲葡人租界年代已久積日累月不免暗有侵佔以致界限不清去年高欽使到粤查勘與葡使相持久無定議外務部遂提歸内辦現雖從前侵佔之舊界一時未能劃定何可再任其侵佔新界據禀各情相應咨請貴部堂請祈察照及早維持免貽後患仍希酌奪見復施行 
[贛省城自治選舉開票紀事南昌]  
　　贛省南昌新建兩首縣於五月二十八日爲城自治甲級選民投票之期是日執事在明倫堂監視投票共收證書二百三十三張外作廢證書六張作廢票一張原議甲級乙級分爲兩日開票嗣因票數甚少官紳會議改於二十九日將甲級乙級所投之票同日先後開騐並以縣署堂上不甚寛敞公議 
 
 

Page 11

 
 
仍在明倫堂開票惟選民中犯第五項消極資格者極多且種種運動之怪象不堪耳目外間嘖有煩言云甲級當選人十九名胡献瑞魏宗晋胡汝梅胡文煥李桂林龔士材龔銓伊孔献璋曾秉鈺胡品蘭余介臣梅懷清葉爾賢羅志清李潮湘劉步瀛余明生熊元鍠許韻清（候補三名）胡球蕭名程羅家珍乙級當選人十八名梁際昇涂文龍王景才鄒景宣朱夢蘭鄒方青傅欽明丁士俊王榮卿余明生李瀚明樊達先羅志清吳盛麟吳昌齡熊翼吳先富楊汝梅（候補三名）胡球熊翥胡献瑞 
分類新聞政界 
[蘇城議事會連日會議詳情蘇州]  
　　長元吳城議事會自開會後已届十五日矣所有議案均先後議畢日前届第二讀會亦已通過賃定公所案候備文移請董事會執行是日因區别公欵公産案必須推定審查員方可逐項區别遂用投票無名單記法當經舉定審查長方炳勲審查員沈敬德蔣毓璿徐芬祝秉綱蔣鴻元范端信李寅生韓慶瀾潘志詢朱惠元計十人即日開會以便下手審查並議定照章展期十日會期三十日休息一天初一日人數未到半數未能開會初二日宣讀詰問平糶短折升合案並公同議定審查章程遂閉會 
[市民公社之繼起蘇州]  
　　蘇城觀前街市民公社自成立以來辦理公益成效昭著久爲邦人所稱道現悉閶門外弔橋堍洋貨店徐源茂等繼續組立日前已開成立會所有保安衞生一切辦法及各項職員均仿照觀前公社辦理於此亦可見商界自治思想之發逹矣 
[贛省監理官赴京原因江西]  
　　江西清理財政總局清理財政統核後計每年進項六百餘萬兩出項九百餘萬兩且宣統三年籌辦新政需欵二百數十萬兩預算短欵五百餘萬兩以入爲出頗難辦到裁减亦無從下手報由撫院馮中丞列入議案迭經會同司道在憲政籌備處提議實難决議辦法經副監理財政官普潤會商撫藩擬赴部將贛省財政困難情形詳細陳明再行議辦衆皆贊成故普君卽於日前啓行北上詳陳一切云 
[贛省警道委查通省警務江西]  
　　江西巡警道張覲察檢現以部章限定各廳州縣巡警赶緊招齊巡警學堂及敎練所趕緊開辦現因各處陸續具報均已開辦尤恐敷衍搪塞特派委員分赴各縣調查文剌吏丙赴南撫建三府屬行政副科長陳其達赴廣饒九南四府屬張大令道坦赴瑞袁臨吉四府屬鄧别駕南驤赴贛南寗三府州屬不日卽可下札以便首途 
[清查公欵公産之怪現象杭州]  
　　台屬太平縣自奉省台清查公産通牒仍未舉辦嗣經邑紳吳鵬翔等要求縣令選充董事當奉楊清綬大令首肯已於四月間糾集同志十八人假座本縣花廳秘密選舉學商兩界槪未預聞事後調查選出董事係金紳秉理金紳詠禧陳紳乃楫顔紳鑫吳紳鵬翔五人均係舊管公欵公産之人遵照頒定章程例應迴避令乃一律被選聞者已深詫怪且吳紳當塲僅得九票未滿當選票額亦復濫厠其中現在學商兩界以此次選舉開會應示大公何以在行政官署秘密作爲又祇紳界少數之十餘人被選者又係舊公欵之董事種種違章把持萬難承認擬卽聯名禀揚當道要求特會複選以符名實 
交涉 
[日商底貨最後之解决杭州]  
　　杭垣日商違章誘賭釀成重大風潮自三月初八停市後以紳商學之全力地方長官之磋商舌敝唇焦破費一萬八千金收買底貨所謂破銅爛鐵木屑竹頭槪需重價另加一萬金之賠償我浙官紳委曲求全之苦衷當爲全球所共諒此項底貨並由商會遴派代表赴申拍賣初二日准該代表宋翰卿等來函謂此項日貨已於五月三十日一槪拍出得價銀共一千一百零四兩爲吾人始料所不及云 
[札飭查禁外人在内地建屋山東]  
　　魯撫孫中丞以各國所訂條約外國商民只准在通商口岸租地建置並無准在内地買屋居住明文又定章傳敎士在内地買地建堂應於契内載明賣於本處敎堂公産宇樣不准置買私産乃有美國敎士正榮德白泰理等在泰安縣屬黄西河五松樹等處築室五十餘間之多唐多瑪續行擴充德敎士蓋保羅託詞避暑接踵條築似此漫無限制不日津浦路成交通便捷洋人絡繹而來相率效尤貫與内治主權有碍亟應先事預防照約禁阻爰飭洋務局遴派委員會同泰安府縣週歷全山勘查明確照會該管領事轉飭敎士即日停工退地以符約章並飭泰安府督同該縣傳知工匠人等勿再受雇赴山工作一面招商建築潔净旅館接待中外遊人已會商各地紳耆妥議善後辦法矣 
[札飭瓊崖官民不得仇敎原因廣東]  
　　美領事日前照會粤督以據本國駐瓊島各牧師禀稱近日該處紳民於敎務每生仇視其僻遠區域之小官更有虐待敎民之舉若不速飭嚴禁恐致釀成禍端請即札飭瓊崖道出示申明敎會宗旨原屬勸人行善不得稍受欺侮凌虐等情大吏准此即札飭瓊崖道出示保護無約束各鄉子弟不得與敎士爲難俾得民敎相安云 
軍界 
[蘇撫派員審查營務蘇州]  
　　蘇垣太湖水師全營年來營伍廢弛較前更甚歷届統帶雖欲切實整頓無如舊弊已深大有積重難返之勢現聞爲蘇撫程中丞訪悉情形日昨特派委員赴太湖一帶名爲察看形勢實則暗查該營内容以便切實整頓未識該營杜統領亦有所聞否 
[袁督對於請裁全省綠勞之政見廣東]  
　　粤省財政局日前具詳督院請將全省綠營裁撤現奉批云據詳已悉查綠營兵丁前議裁七留三原係權宜之計今事閲數載每營存兵爲數無多零星散處分布調集兩難濟用緩急無可恃據詳擬將所餘三成弁兵全行裁撤每歲騰出餉項二十餘萬藉以挹注新軍餉糈可以稍紓籌畫所論尙係實情惟裁撤兵丁究應如何辦法裁缺將弁應如何分别錄用方臻周妥之處候咨會水師陸路提督曁行營務處統籌全局核覆辦理 
 
 

Page 12

 
 
[保護外人巡勇隊即日成軍湖南]  
　　兵備處還擇水師中營兼巡勇隊遵飭招募齊全呈請督院點騐當奉批云該隊旣經該處胡道先行點騐均屬年力精壯毋庸再行復騐應如何擬按月酌給該管帶公費銀二十兩以資津貼仰卽轉飭遵照此項兵勇應由該管帶率專將省城内外敎堂醫院責成認眞保護母稍疏虞 
學務 
[籌維整頓鬱林學務辦法廣州]  
　　鬱林譚視學日前電禀桂撫文云桂署撫憲鑒鬱林廟産會産甚多興學頗易因鄉民迷信紳學交鬨私塾林立以致學務不振視學於虞庚兩日集官紳學界在敎育會會議到會者一百餘人擬推廣小學辦法數條一分劃學區二舉定學董三認定學欵四選擇敎員五嚴定賞罰並籌辦識字學塾半夜學堂宣講所閲報所圖書轉運局等事各皆公認舉行但視學不久離鬱恐尙有陽奉隂違藉端破壞乞飭戴直牧曁勸學所切實辦理庶可收效免阻力候示祇遵視學譚育麟叩眞桂撫准電後當致鬱林戴直牧及覆譚視學電云鬱林戴直牧譚視學譚眞電悉鬱林學務亟應認眞整頓譚視學所擬辦法五條大致尙合應由戴直牧督飭妥辦勿任頑紳作梗撫文 
實業 
[籌辦杭廣路之協商廣州]  
　　杭廣路事汕頭總商會於日前開會集議一切業將議定情形電致杭州浙路湯總理云浙路湯總理鑒本日開特别會提議路股各界均允担任勸招并電華僑多認股份羣情非常踴躍巨欵可集先此奉聞嗣得湯總理覆電云總商會諸老鉅欵可集悉仗鼎力全浙感謝各界諸老統此逹意 
[玉山設立農會之手續江西]  
　　玉山縣商會早經設立而農務分會尙付闕如現經縣紳楊鶴山等發起設立並議定以一都地方安和廟爲會所且以近城三十里内地爲界限不得在界線之内再設農會且有可墾荒山二十餘嶂之多以及荒湖荒洲均已繪圖貼説禀請勸業道批准立案加札委用以便實行開墾 
雜記 
[議員賄保不法官弁之公憤浙江]  
　　台屬太平縣議員狄翬受不法官弁賄囑代防營管帶李學局辦理仙居鹽案縱兵焚殺槍斃牛客劫銀梟首等案飾詞辯護仍慮能力薄弱私電旅杭學會要求團體力保續到公函列東南西北中自稱五局紳董姓名數十人種種荒謬同鄉大嘩擬即開會澈究嗣因暑假期内旅杭同鄉半已回籍一再延期兹聞該學會已於五月三十日二時假座下城祥符寺開會研究確情嗣因到會會員仍不滿三分之一例少是議决事件遂卽改爲談話會會員某君發表意見謂此次狄議員李謙光等函電列名者多至二十餘人如無違背揑名足稱紳界全體以全體紳界煌煌議員而明目張胆殘民助惡不但推翻輿論反對合府同鄉（全台大會已將該管帶罪狀明白宣布）並以議員而反對諮議局（仙居慘殺案諮議局業已呈請撫院澈究）惟此項函電業經杭滬報紙宣布則狄李之罪狀已彰行政長官曁諮議局必有確當之解决惟我同鄉會員爲公民一分子地方有此敗類例應聲罪致討决擬於暑假上課後再開大會公議澈究辦法協力進行懲斯蝥賊會員均拍掌贊成即散會 
[海盜搶劫警局鎗斃巡官之駭聞廣東]  
　　瓊州榮會縣博鰲港市於本月十九夜十一點鐘時被大帮海匪搶刦巡警局及上街什貨店念餘家鎗斃巡官盧錦及巡士十二名併尹家婦人一名商人二名初時值巡官出巡有數匪僞爲到局請巡官會話多匪持毛瑟鎗暗伏局外俟巡官及巡士回局卽一齊轟放迨當塲斃巡官巡士畢卽大搜軍械什物及各店户約三時久向東而行該市村均無鎗枝惟巡局有快鎗十枝洋藥局有毛瑟鎗六枝當時均未經救援故賊等得以呼嘯而去現已禀明地方官從嚴跴緝歸案懲辦 
[巨紳倡議捐修廟宇之鶻突蘇州]  
　　蘇垣任蔣橋蔣廟前月突然遺火致神像大堂及兩廊等房屋均付灰燼衆謂該廟經此一炬一時恐難以興修不意潘紳敦先日前發起倡議重行修造邀集紗緞莊各巨商集議令每機捐洋一元首先自行捐助洋五百元該莊紳商因礙於潘紳之面均皆應允而各莊棧數約有七八千之多一時鉅欵立集惟該廟工程浩大約需二萬左右現在所少之欵由潘紳將捐册分送醬園業及其他各業隨願捐助以便重新廟貌説者謂潘紳具此熱心若轉而移之辦理地方公益殊足令人起敬也 
巵言 
[國會之今日觀]  
　　各國之要求國會以鐵血中國之要求國會以筆墨今日者筆墨之收效遲速擬之鐵血何如 
或者曰律墨之要求其流也涉于囂張涉于摇惑涉于違背諮議局之規則而此後士民不得直接上書而此後都察院勿再代遞封奏 
甚矣筆墨之效果一至此耶自今以往爾願吾士民箝口結舌不再希心國會竊願吾政府淬精厲神不再侈言國會竊願世界上立憲各國一變其民氣之囂張兢兢焉奉中國爲師承下令停其已設之國會勿爲一般輿論所摇惑 
或者又曰此之謂上下之不交泰直省國民之不遠數千里涉歷寒暑奔走要求者言盡於此咫尺天威逹聰明目汲汲焉踵東西成例以繼武其好惡同民之盛軌者執兩用中意盡於此 
然則設有至三至四以犯顔請願者則朝廷於此其如之何曰朝廷已籌之有素矣不觀日前民政部已傳諭内外各城巡敬預備非常之召集乎 
雜箸 
[歐人研究梵文之沿革]  
　　日本東京大學榊敎授新自法國歸聞其告人云法有哥列兹次法蘭斯學堂者登敎壇者多知名人盧南著耶蘇傳孚闊修西藏文伯爾根講吠陀尤顯者爲伊仙努璧裕倫夫當十九世紀之末研究大乘佛敎始由梵本譯法華經者也 
是時印度有雇兵之變華人竭力剿撫得以平定亂魁那拿塞布濳逃不知所往英人蹤跡之知其奔尼波羅遣胡珠遜率兵往剿那拿塞布已聞風遠颺胡珠遜遂留尼波羅據有其地索得俱舍華嚴直言等梵本梵本佛典之出實昉於此胡珠邏乃取其一寄馬拉加亞細亞協曾無一人能讀者又寄英國亞細亞協會亦無一人能讀者更取其一寄法國亞細亞協會璧裕倫夫乃百方研鑽卒得了解始著印度佛敎緒論繼譯梵本法華經其譯經雖無大發明而其附載比較南方佛敎者最爲近世歐洲研究佛敎者所注重先是佛典之流布震旦日本朝鮮西藏東方諸國也多與錫蘭缅甸等南方各地所傳不同而摩伽陀所傳亦與南方各地不同故世人或有疑東方佛敎爲失眞者然因是得以證其得失研究梵本佛典者漸多而法國尤爲獨盛吾師列爾盤列璧頃亦出梵本大乘莊嚴論相示以該書辭簡意遠頗爲難解而列璧獨精通梵藏漢三文對照三本叅互校訂其于原文亦多所考正云（未完） 
 
 

Page 13

 
 
　　上海商務總會經收海州粥廠賑捐第九次淸單 
振華堂洋布公所經募寳泰德豐各助洋三十元朱子記葉翰記時和各助洋十元陰春記同裕各助洋五元葉培記助洋二元以上共計洋一百另二元除給收照彙解灾區外合亟登報以揚仁風 
　　上海新開同濟大葯房謹擇于六月初七日開張廣告 
本藥房專運泰西各國道地藥材研究萬國良方修合丸散膏丹水酒油露各種經驗靈藥凡西醫現開藥方立即記　無誤至於西醫應用一切器具以及閨閣助粧妙品各式玻璃器皿但與衛生密切關繫者幾無不備精益求精凡仕商學界　惠顧認明本藥房招牌無誤零躉批發格外客已外埠定購郵費貴客自給裡白大橋北四川路二千零五十九號本藥房謹啓 
　　鴉片烟違禁　罪亞支奶减價拯民 
本公館經理亞支奶在中國戒烟社會上可謂有一無二之靈丸官商士庶賴此斷瘾者不啻恒河沙數以故銷路愈廣身價日增月前實因月有所虧遂從四月朔日加價邇來銷路益寛五月念九日展閱申報忽奉憲政編查館與修律大臣會商遵照新章續訂禁烟違罰章犯以宣統四年六月三十日止爲限滿之日擬照新例五品以下官員違犯者若經查覺議以革職發交該管地方監禁三年商民監禁七年等語本經理不勝驚駭其期祇限二年如此嚴定法律痛同胞之奇辱已到臨頭若思補救之方捨戒藥而外試問誰爲援手本經理又引爲切膚之痛復與洋東剴切涕陳求減良藥批價以濟眉急而利衆生再由六月起特别放盤至八月節爲止批發比前尤廉五打起批每打十元不折不扣郵票通用寄費不加此數月中本公館情愿解囊津貼期望一鼓作氣共出沉淪雖三尺法在亦無過以加國運之轉可以翹足待矣敬勸分銷寳號社會諸君趁此登臺演說指破迷津本經理有厚望焉上海英大馬路壽康里三百三十號亞支奶總經理席公館廣告 
　　新開榮錦旅館廣告 
本旅館爲便利行人起見特開設在四馬路第一樓後晝錦里口新造高大洋房内裝大餐間頭等官房數十間室宇軒敝仿西式而空氣異常餚饌精良求適口而衛生有益臥具則大小鐵未何來臭風被褥則綢縐具備無慮寒冬設電話以便傳言裝電燈恍如不夜至於茶房侍候週到輪埠派友招呼代客寫票報關等情格外克已尤爲本旅館應盡之義務現已裝修工竣擇吉開張如蒙官商學界光顧自當特别優待價目從亷以仰副諸君惠臨之盛意也本主人白　　杭州清泰第一二旅舘 
下板兒巷中羊市街本館槪造高大洋房異常精雅特點繁多不及備載倘蒙各界諸君光顧務請認明庶不致悞 
　　言茂源酒棧補助南洋勸業會廣告 
　　本棧創始越東旋分海上名馳久遠品異尋常茲逢南洋開會勸業之初正本棧精益求精之候入會分設鬥勝爭奇選貨務取精良應酬周到至于色之澄清香之穠郁味之腴永早已無美不備有口皆碑觀賽諸公盍請嘗試其二十年太號花雕售洋四角以公同好此啓 
　　驥雲氏督製萬病回春虎骨熊油膏 
此膏通三十六處血脉鎖二十四道骨節專治風寒濕熱手足拘　骨節酸痛久年痞女塊子血虚以及腰疼心痛痰核瘰𤻤胸膈脹滿小腸疝氣夢遺滑精陽事不舉心胃氣痛脾胃虛寒負重傷力遍體作痛楊梅毒瘋赤白帶下五勞七傷月經不調一切跌打損傷等症此膏一得人身煖氣藥力即從毛孔透入功能通經活血止痛驅風凡百疾病應手奏效雙料張洋一元用舊後送到本廬每張作洋三角單料七角不靈包退包還請留心假冐須認明藥紙包上有驥雲氏肖像五開間門面方是的眞切記切記　上海盆湯衖走過絲業會館後寗波 
每路五開間門面　瓣香廬驥雲氏發行所啓 
　　再續印人傳徵文 
本社現再續印人傳一書以步周亮工汪啓淑兩家之後刻已得七百餘人惟罣漏之譏時或不免世有博雅君子如續有所見請時以敎我即近代刻家亦乞將姓氏爵里事蹟惠寄本社以匡不逮函寄上海老閘橋北東歸仁里五弄西冷印社 
　　華安水火人壽保險公司廣告 
本公司火險資本規銀一百萬兩人壽資本五十萬兩聯絡團體維持公益爲宗旨總公司設上海黃浦灘通商銀行樓上專保南北市屋廠鋪店行號貨物家具器件等項火險并保華人壽險南洋各島及沿江海各口岸内地均設分公司倘遇意外賠欵異常迅速如蒙仕商賜顧請至本公司　總董朱葆三　總經理沈仲禮　司理洪文廷蔡寄梅同啓 
　　杭州清河坊中山昌典記紹酒老棧廣告 
本棧在紹山陰東浦村設坊製釀係歷祖秘傳嗣因杭有清河坊分立酒棧躉寄批發迄今來有二百餘年所售之酒　已中外馳名其味厚氣香遐邇咸知此次尤宜悉心考究惟向售之花雕陳釀今以復加改良可稱特色以及門莊另沽之酒更爲優品本棧非敢自誇請中外紳商一試顧之方信鄙人言之不謬也倘思飲醇醪而嫌途遙者當函購立奉郵力還請自給此佈　典卿氏特白 
　　治小腸氣二日已愈 
僕患小腸疝氣十四年矣腫脹如瓜筋粗如繩醫藥嘗盡終無效驗近來病勢更重寸步難行眞有求生不能求死不得之苦幸閱貴報得悉上海河南路廣東彭壽堂出售各藥十分神妙函託王如　君代購彭壽堂疝氣膏四張疝氣丸二料内服外貼奇在頃刻之間立覺下部氣鳴脹消囊核逐漸縮小週身暢快妙難喻言不到三天竟將多年疝症平復如初不禁大喜過望早知有此妙藥何必空費多金徒求陳馬諸醫耶功同再造不可不報　 
　　洋木業同行鑒 
本公所日前登報佈告一切諒蒙　鑒於念七日陸續到所認捐者又增至下餘家然同業疝未齊全本公所未便遺漏是以公議决定以六月十一日截止將已繳捐欵之家分送選舉票選舉總議董俾得主持公所一切事務如遇限不繳捐欵恕不再侯即失本公所　舉之權凡以前雖曾認過　　而此次捐欵未來認繳者亦同失此權利特再登報佈告幸勿自外　祈　鑒諒是荷　　　　　　　　　　震巽洋木業公所啓 
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[新疆巡撫聯魁奏新省辦理學務情形摺]  
　　奏爲學務重要謹將新省數年以來辦理情形恭摺具陳仰祈聖鑒事竊維新省孤懸塞外地方遼闊種族紛雜蒙哈而外纒民最占多數甚餘漢回錯處回民又較漢民爲多自前撫臣劉錦棠籌設義塾冀廣文敎辦理日久用費頗多迄未收效固由各屬奉行不力亦由極邊荒陋文化毫無根蒂故也嗣值朝廷注重興學前署撫臣吳引孫於省城設高等學堂飭各屬就義塾改辦蒙養小學事屬草創猝無成效可言臣到任後詳察全疆情形或壤地荒寒丁户多零星散處或客商流寓室家半遷徙靡常加以宗敎語言諸多隔閡耕牧漁獵久安榛狉其足爲敎育之障礙致辦學之困難者原因複雜更僕難終按諸各省無其比例但云人才缺乏經費難籌於新省全體之確狀猶多未盡自光緒三十三年署提學使杜彤到任詳請照章先設學務公所爲全省敎育提綱絜領之區臣即督飭該署司竭力經營悉心籌畫迄今將近三年竊念敎育爲憲政根本新疆爲内地屏藩聖明西顧厪懷當較各省尤爲注重謹將數年來辦理情形敬爲我皇上縷晰陳之查師範爲敎育之母師資丕備則敎授無方新省客籍土著俱乏學有根抵之士招選師範幾於無從措手該學司鋭意圖維苦心搜訪旣就原有師範酌增課程詳訂規則作爲簡易科以應急需復迭招新班並選纒民中讀書識字者按其程度設纒師範甲乙兩班計自光緒三十三年冬至今師範畢業者共有五班歷經派赴各屬充當敎員今年更設法續設一年簡易二年簡易師範各一班增廣師範一班爲各屬續設學堂之預備此辦理師範之情形也興辦學堂以改良擴充爲急務新省各屬學堂類多義墊改辦敎法未備該學司極力整頓編發甲乙丙三種課程表是期錄曁要略表式復因各學堂學生程度不齊爲訂單級敎授法通飭遵辦又因地制宜前後詳定變通辦法屢遣省視學分赴各屬查視隨時詳請整理核實分别舉劾俾地方官各顧考成力圖進行計自光緒三十三年下學期至今省立中學堂曁府廳州縣滿營回部所立高初兩等小學初等實業預科並藝徒半日各項堂塾課程堂舍多已改觀其通省學生人數光緒三十三年祇一千餘名現已增至四倍有餘此辦理各項學堂之情形也新省纒民旣占多數語言不通敎育安能普及該學司詳設漢語學堂擬訂章程飭屬極力籌設以爲初等小學之預備並期逐漸化除漢纒畛城猶恐官吏昧於遠圖或視此項學堂爲無足輕重文牘誥誡不憚再三其辦法不合者隨時駁正計自光緒三十四年下學期起至今漢語學堂已有八十餘處後此仍擬逐年推廣又查新疆自置省以來回民囿於宗敎向學者鮮纒民以入學爲當差多方避匿卽少數漢民知學者亦復無幾勸學所之設械爲緊要無如北路士紳旣乏通達學務之選南疆纏族更少優於文理之人此項勸學人員罕能勝任該學司詳請降格以求但得人品端正粗通文理爲鄉里所信服者卽委以總董勸學各職飭屬從速設立復於所内設敎育講習科使入所各員曉然於辦學規章敎育宗旨計自光緒三十四年上學期起至今俱報成立者已有三十餘屬學額之增未始非得力於此此辦理漢語學堂曁勸學所之情形也他如儲備實業敎員嚴訂法政規則擬奬勵纒生之法籌購運書器之方均有頭緒可尋當不貽誤要政綜計以上所辦各節雖於學務僅具根荄然在事事困難毫無憑藉之新疆實已備費經營不無進步臣惟有督率該學司多方組織益矢精勤思逐漸以圖功不畏難而自阻以期仰副朝廷籌備立憲化導邊氓之至意所有新省數年以來辦理學務情形除咨部查照外謹恭摺具陳伏乞皇上聖鑒訓示謹奏宣統二年五月二十二日奉硃批學部知道欽此 
各省籌辦地方自治 
江蘇 
華婁城議事會第一届議决案（續） 
一件清潔道路案 
議員臨時提議事件按照城鎭鄉地方自治章程第五條第二欵第一第二項之範圍决議各叚清道打掃現時歸警察局兼任由董事會卽照警察局規定堆積垃圾之處僱帮夫挑以免愈積愈多東西河道自六月起由董事會每日租賃灘船僱用民夫分頭撩去汚穢以益衞生 
一件設立厠所案 
董事會交議事件參照城鎭鄉地方自治章程第五條第二欵第二項範圍决議設立厠所以水門汀爲最宜由董事會酌定地叚擇要敷設以期次第推行一面調查公地私設之坑厠槪令撤除其自業向設之厠所鄰近街市者勸令一律改良 
一件變通施醫藥局案 
董事會交議事件按照城鎭鄉地方自治章程第五條第二欵第三項之規定决議夏季設局施醫仍由監督擇請本地醫家分期診治遇傳染症盛行時應由自治會商訂西醫或深通西醫者駐局施救其有可以救治急症各藥品亦當酌購施送一俟經費稍裕再籌設立醫院之法 
一件接管簡易識字學塾案 
議長臨時提議事件按照城鎭鄉地方自治章程第五條第一欵第一項之範圍决議簡易識字學塾列入憲政籌備事宜應由自治會接管以符上年華婁城自治籌備公所原議案自五月起應用欵項可由董事會支付惟督飭進行及稽查方法仍會同勸學所辦理 
一件請設城鄉自治研究所案 
議員提議事件設立自治研究所目前極爲切要惟城鄉範圍係指全境言之决議俟籌備廳州縣自治公所成立後請其籌畫全局規定辦法　一件請設閲報社案 
議員提議事件按照城鎭鄉地方自治章程第五條第一欵第七項之範圍决議華婁城廂自治範圍以内酌設閲報社四處一設學會一設商會 
 
 

Page 19

 
 
一設東門外一設秀野橋附近均由董事會委託經辦一切照另訂規則辦理 
一件請議墾荒案 
董事會交議曁議員提議事件按照城鎭鄉地方自治章程第五條第四欵第十項之範圍并援本省諮議局决議清查荒地歸入各該城鎭鄉自治經費原案决議華婁城自治會範圍以内荒地共有若干由董事會　細調查分别官荒民荒各繪圖式樹藝品物以何者爲宜調製議案交議事會决議施行 
一件禁售彩票案 
董事會交議曁議員提議事件按照城鎭鄉地方自治章程第三十六條第一欵之範圍并援諮議局决議呈請督撫憲核准嚴禁原案决議彩票及福引劵等呈請監督一律實行禁售知會警察局嚴定罰則隨時稽查本埠新聞 
[改過局幾又閙事]  
　　改過局押犯顧思泉因病身死已記昨報兹悉該局各犯前此脱逃續獲後所有顧思泉等二十三名並未笞責仍飭還押局員馬鍾珣以縣尊未辦頗不滿意即於翌日將送回之顧思泉等二十三名每人各責一千板然後收押前晚顧犯病死該局路字號各犯謂顧思泉係被馬委員刑傷斃命羣起吵閙迨滬道札委捕廳趙少尉到局相驗時約有押犯一百餘人出爲攔阻不許將顧尺抬出幸有各巡局趕派巡士持械彈壓始各安靜少尉遂諭將顧尸抬出一面安慰各犯云如顧思泉受刑傷斃本廳自當詳禀上台與之伸寃爾等母庸胡閙各犯唯唯少尉旋命仵作騐明並無傷痕實係發痧身死遂飭善堂棺殮標封發壇候尸屬認領 
[湖北難民無可希冀矣]  
　　滬道蔡觀察出示云照得湖北天門沔陽等處逃荒難民紛紛來滬業經先後飭縣代購船票遣送回籍其有私刋護照描摹縣印朦混重領船票者本道雖曾飭查究然仍念其逃荒情眞論法縱罪無可　論情仍有可矜從寛一律資遣未予嚴辦並禀蒙湖廣督憲派委大員在天門等原籍地方加辦平糶並撥欵修堤以工代賑一面通飭鄂省各屬遇有難民過境立即截留卽如此次難民俞在藻等八十八名於五月二十六日搭上長安輪船回鄂亦經禀明鄂督憲籌備口糧船隻在漢守候轉送回籍在大憲似此爲該難民極力籌畫爾等果及早遄回從事堤工旣能保衞桑梓復實沾振撫之惠斷不再虞涷餒乃不意現奉瑞督憲電諭查詢長安輪船難民俞在藻等已在南京登岸並不回鄂似此譸張爲幻來而不去去而復來無怪來者日多一日轉徙流離縱該難民不以爲苦而以爲樂而地方辦事在在需欵安得有如許財力以供取求現原籍旣截留不許出境自不應再有續來如有來者即係遣至中途濳來之人本道惟有飭將領帮者扣留懲辦以儆後來本道不忍不敎而誅合亟出示曉諭爾難民一體知悉以本月初六日爲截止遣散之期其各遵照速回原籍母再濳來致貽伊歲是爲至要　　　　　 
[工部局嚴禁把持壟斷]  
　　英美工部局前日出示云照得本界内有一等人意欲創辦公所多屬希圖利已即如自稱通行事業保安總公所妄登報紙告白云本局准其開辦或如整容三所自稱公議之行規添開新店須陽開門面十三間又在本界内不准再開板刷新店須領單納捐由方長無論何許人允准始可設立或挑担在茶館浴堂客棧等處者應入公所等詞含混無憑各章且强派全業照辦否則卽亂控差傳又如自稱上海衆和烟紙商會有宜抵制洋貨分叚調查劃一市價等詞欲迫其同業照行查出本界内有此項該規實爲擾亂治安之禍始本局有保護界内商務之責自不容有此等弊端故飭捕房嚴行禁止爲此仰界内一切住户人等知悉各項按照本人意旨設立店舖銷售貨物隨已便貿易不必由何等公所允准領單爾等應知正當商務如其價廉買客自多價昻買客必少此天然之理無人可以阻當干涉如有同行買賣中人莠言擾亂當立即報明巡捕或就近捕房即行辦理否則冩信陳明情形可也 
[南市盜案續紀]  
　　滬軍營附近奚姓墳屋内墳丁趙裕生被盜搶刼已記前報兹悉趙所失金戒銀圈銅錫器及衣服十餘件現洋十二元七角銅元百枚共值一百餘元之譜事後查得撞門之石碑有湖南蔡寳林字樣失主報知總工程局後局中以地在滬軍營後面非局中管轄之區諭令投縣報告請爲勘緝 
[發封盜匪所開之店舖]  
　　英租界山東路五十一號門牌協順昌糖食店係行劫寗波恒祥典當之盜匪楊月波即老楊等所開由同黨陸連生經理店務公廨寳讞員昨特諭飭差探將該店發封聽候核奪 
[滬道會訊定貨不出案]  
　　德商利康洋行控魏廷元定貨不出早經公共公堂斷結因被告不服赴道上控前日午後由滬道蔡觀察駕蒞洋務局會同德國正副領事升座復訊兩造仍執前供且案中要證張亮卿未到判魏交原保候傳齊人證再行訂期訊奪 
[添舉警務稽核員]  
　　總工程局新舉之警務長穆杼齊君以局中警務需人襄助商由自治公所董事會開會議舉前南區副區長王敬常君爲警務稽核員昨已到局任事 
[湖北拐匪就獲]  
　　近有湖北男女拐匪多人賃居南市十六鋪仁安里二十七號屋内專拐男女小孩販賣爲生其女匪則分往各埠拐帶來滬由男匪接應販於廣帮連日已賣去小孩十餘名近爲鄰人看破濳報道署偵探於昨日前往查拿獲住男拐匪四名及女孩四口一併解道禀奉蔡觀察發縣嚴懲 
[鎭海縣移提盜匪]  
　　浙江鎭海縣知縣孫燕秋大令昨派委員一人差頭五名及家丁親兵等持文到滬投縣請將搶劫同福典當之盜犯楊月波盜婦李萬氏及抄獲原贓軍火一併交令該委員等帶回歸案訊辦旋奉内諭俟田大令回滬再行核奪 
[學堂放假彚記]  
　　西城梨園公所之榛苓小學業已試騐告竣定於初六日放假並開游藝會皇宫内西成小學定於初八日暑假石駁岸 
 
 

Page 20

 
 
之振漢小學定於十二日暑假並於二十七日起招考新生仍令各生到堂補習半天至七月二十日照常開學 
[謝贈]  
　　松江清華女學校開第一次展覺會初九日女賓參觀初十日男賓參觀昨承惠贈入塲劵四紙上海保安善堂昨日送來蟾酥丸臥龍丹午時茶各一百服謹當代爲分送書此併謝 
城内 
[定期開會]  
　　地方公益研究會定於初七日下午八時開常會請季銘七君演説昨已遍發通告書邀請各會友届時到會 
[巡官返滬]  
　　一路巡警分届正巡官德清前月請假赴寗刻已公畢於前晚乘車返滬昨日到道禀請銷假 
[遵守敎規]  
　　鈞和兵輪管帶馬廷樹函送違犯敎規之回敎民沙國祥到縣審訊沙供周順興在穿心街開設燒餅店前因資本虧蝕紏令小的合股店中所雇之外帮店夥係周招來與小的無干求鑒大令遂諭爾如開店須改沙順興店號遵守敎規不准違犯如違重辦 
[巡官捉賭]  
　　東區錢副巡官在邑廟仙樂園拘提叙賭之店主嚴某及賭徒八人帶回東區訊究嚴等均供認不諱判店主罰洋十元賭徒八人各罰洋二元斥釋 
[查小錢]  
　　吳玉成肩挑小錢百餘斤左途行走被崗巡拘獲解至一路巡局訊究吳供詞狡展飭責一百板始供有吳江兩銅作主雇令挑送判吳收押俟派甲帶出指提再究 
南市 
[首何來]  
　　昨日午後有划船户某甲至總工程局報稱葆泰碼頭所泊空划船上不知何時來有屍首一具業已腐爛上用蓆　遮蓋局中立飭十六舖地甲查明有無屍屬以憑報驗 
[貪小失大]  
　　内地自來水公司查得會館弄楊永興小客棧私將自來水分售隣居當將棧主楊來發送至工程局當值處飭罰洋十元送交該公所償還損失 
[乘隙行]  
　　湖南人陳桂生前日至小九華巡士寄宿舍訪友乘機竊取巡士鍾成隆之衣服四件被三級巡長查獲人贓解至工程局訊實判戒責一百下拍照驅逐 
閘北 
[弄巧成拙]  
　　翁鳳飛前日具禀四路一區控稱五月間曾向住居均濟里口之蔣阿九轉租房屋一幢議定蔣所欠之房租二月由身代還並貼償遷費洋二十七元同往帳房接洽過割共出洋四十一元不料蔣受人唆使串同收租人高玉峯希圖悔議紏衆行兇應請究辦等語昨經黄正巡官訊明屬實判蔣戒責二百下着將所收貼費繳案充公高玉峯申斥數語一併退去 
[追繳房租]  
　　華盛公司管門人裘阿寳昨至四路一區控告剃頭店主盧友傑積欠房租四月當經黄巡官傳訊判盧交保限半月理處 
[不准交保]  
　　工頭黄順生前在巡警總局控告陳正記欠塡坭工洋三千餘元當由徐鳳石湯和等保出調處後因被告逃逸諭將徐湯二人收押在案昨有徐之家屬投案求保因無的實舖保申斥不准 
[原告回國]  
　　英商哈其前在總局控告張子良押地不贖昨經孫裁判傳張到案　訊一過因該英商現已回國判張交保俟原告回滬再行核斷 
英租界 
[無可推托]  
　　公共公廨寳讞員以男押所在押人犯往往托病具禀朦求交保殊　不成事體前日特請西醫藍醫生到所遍視各押犯均無病症即行　出 
[洒掃押所]  
　　福州路總巡捕房所有已結未結人犯二十七名昨奉卜總巡諭飭捕頭派捕將該犯等送至四考子路工部局醫院請西醫驗視有無病症並飭將押所一律洒掃清潔　澆藥水以防傳染時疫　　　　 
[押犯患病]  
　　陸阿生因欠租被控由廨收押在案昨日陸患腹瀉病勢甚危當由看役禀奉寳讞員飭送棲流所醫治 
[發封備抵]  
　　棋盤街任祥茂木器店主任仰蘭因騙取羅福祥洋銀被控由廨收押候查在案昨經寳讞員派差協探將該店發封以備抵償 
[騙詐老妓]  
　　老妓嚴老三去年在北京賣娼時與陳某交好嗣嚴妓潜行來滬賃居清和坊二弄將買女金秀山懸牌應客前日被陳友　立生遇見串同無賴周均平冐充包探誣指嚴妓捲逃向之勒詐現洋一百三十元並逼立三百元之借據一紙而去旋經該妓頃悉王等冐騙昨投捕房控請查究 
[冐認小孩]  
　　婦人龔金氏昨在新閘路冐認小孩被捕拘入捕房轉送公廨押候訊究 
[婦女行兇]  
　　王張氏昨在虹口馬路毆人由捕拘送公廨票奉内諭着交官媒看管候究 
[沿途爭鬥]  
　　張周氏與其姪在途互扭由捕拘送公廨禀奉寳讞員諭飭押候訊辦 
[夫婦互毆]  
　　張史氏昨與其夫在途互毆由捕拘入捕房轉送公廨押候訊核 
[置若罔聞]  
　　美商益同人控朱錫臣抵單不贖曾經公堂判朱交保限理在案詎朱延不清理復經原告禀催由美領照會公廨寳讞員傳諭原差著令保人將朱交案訊追 
美租界 
[尋獲逃妾]  
　　住居朱家宅之王子良年逾六旬娶妾張氏日前該氏捲物　逃前晚王在英界某客棧尋獲扭控捕房捕頭諭送公廨押候訊辦 
[諸徒鬥毆]  
　　張阿道張李氏任根彩金明良等因賭起釁在有恆路互毆被捕併送捕房押候究辦 
[不應行兇]  
　　陸阿元昨向賣水菓之張金龍索討欠錢一百八十文無着將張之小刀奪下剌　張手由捕併送捕房將陸收押張送同仁醫院醫治 
[大閙茶]  
　　任阿三昨在吳淞路鶴鳴茶　與某甲　做工頭各　數十人爭　用武擊　茶館内什物當由堂倌劉順玉將任扭控捕房押候查辦 
法租界 
[頭緒紛繁]  
　　小東門洋行街郭德盛土行主郭瑞庭前控店夥袁潤市沈瑞祥等串吞帳銀二萬餘兩當經公堂將沈逮案研詰祇認用銀二千五百兩餘係袁等所用繼又將裘提訊據供辭歇生意後帳已交代清楚卽使有弊應歸他人担當原告稱有帳可查務請追繳判裘交保將帳算清候再訊斷在案前日復又集訊兩造具供帳據難以算明聶司馬遂將一應帳據移送商會理算沈善祥仍還押如有二千五百兩人銀並保准予保釋 
[偷竊火油]  
　　魏金林掩入張垣豐膏店内行竊火油一聽賣於顧大林所擺之舊貨攤被探頂悉將魏顧二人一併解廨請究顧供出洋一元買來不知賊贓判魏押捕房十四天顧罰洋五角 
[恐無著落]  
　　金寳初控朱春江不還借洋二百元一案前日由廨復訊朱供英界協昌茂南貨店小的八股一百元業已有人頂去無可推抵保人陸仁發供無力代償判朱還押候查明核斷陸交保 
[學徒不端]  
　　陸狗仔在寳昌路某鞋子作學業阿日私將鞋子六十七雙赴押店質洋五元在外浪用被探　住將贓贖出洋廨訊辦其師王祖貴投案候示判押捕房兩星期贓給王領回 
[西董回國]  
　　法工董局首董兼東方匯理銀行大班亨里亞君前日偕同夫人回國聞亨君此去有調往也處之説所遺銀行大班及工董局首董一席已由法京派梅君來滬庖代 
[突如其來]  
　　德　里十八號門牌潘姓家前晚突來甲乙丙三流氓向婦調笑潘出而詰責各流氓竟欲行兇後喚巡街捕到來始各逃去嗣經訪知甲等係隔　十六號人嗚花鼓戲人之朋友遂往詢問據云係由住在二十號屋内之阿菊唆使而來因即報　捕房飭傳根究 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[奏設蒙古實業有限公司第一次招股簡章]  
　　一本公司呈請理藩部奏准開辦名曰蒙古實業股分有限公司 
二本公司爲提倡蒙古實業增殖蒙人生計起見凡蒙疆固有之利源視資本之豐嗇逐漸興辦不以一業自封其關於公家事件呈請郵傳部農工商部維持扶助其關於股東利益公司内容悉按照商律辦理三本公司營業事項範圍所在凡蒙疆物産有關蒙人生計可以開闢蒙古利源者皆屬本公司責任之内如毛皮骨角毡氈絨呢畜牧墾種森林礦産以及麵粉豆油製鹻造胰製奶製蠟等項是皆蒙地天産而亟須人力改良以圖樂利本公司應即畫分事類逐節興辨惟開辦之初必先求利便交通然後可以著手營業故本公司第一節營業即爲興辦張恰無軌汽車而本公司第一節招股即准此項汽車營業應需資本之額數以爲限制是爲本公司第一次股欵界限 
四本公司第一次股本暫定爲庫平足銀一百萬兩專爲張恰汽車營業之用俟後逐節興辦他項實業即按次續招股本惟各次股本曁營業以至贏利等事皆各歸各次不相牽混本公司每次招股所發之所票即均各註明種類次數如現時爲本公司第一次招股所發股票即註明蒙古實業股分有限公司第一次股票俟將來國幣通行即以銀數折合幣數 
五本公司無軌汽車營業暫從張恰辦起以後此路營業發逹再行推廣他路今此路以張口北之壩上爲南站以恰克圖爲北站取北行直綫徑走滂江烏得圖林以逹庫倫而至恰克圖此路道里旣近目一望平原無有山嶺沙磧以爲梗阻計程五日可以竟逹較向來之以車駝載行動須四五十日者便利十倍矣惟張口至壩上六十里因須過嶺擬先以騾車渡過一俟營業發逹再行鑿嶺修道即徑由張口開車 
六本公司無軌汽車總站設在張家口其分站設於壩上滂江烏得圖林庫倫恰克圖等處而北京則設一管理處董事局卽附於管理處内 
七本公司第一次股本暫以庫平足銀一百萬兩爲額分作一萬股每股一百兩爲一正股每十兩爲一零股官息長年六釐以股銀交足之次日起算收股處由北京上海天津漢口奉天張家口大清銀行交通銀行及各殷實商號代爲經理 
八本公司第一次股本先由創辦人認出一千股其九千股悉數開招 
九本公司專收華股不附洋股凡係本國人民無論官商十庶均可入股一律享股東權利其有以華人影射洋股者本公司槪不承認（遇有應行續辦之事添招新股時先儘舊股東承認如舊股東所認不足方另招新股） 
十本公司第一次股欵可分前後兩期交納前期交納一半（即每股先交五十兩）後期再交一半隨時由收股處掣給收條俟全股交足換給股票息單其分期日限隨時由公司登報通知 
十一凡在前期内將全股銀數一起交足者每整股十股准加紅股一股以示優異凡紅股與衆股將來一律派分餘利此爲在前期内交足全股特别之利益其在後期内一起交足者不得援例 
十二本公司紅股一律分給餘利不給官利惟每歲公司所得餘利如溢過二分除將二分按成均分外下餘若干再按十成攤派以六成歸各股均分以四成爲紅股特别應亨之利益按股均分 
十三股欵旣已交納不得任便撤回如有已交前期之股而後期未能如限續交者由本公司登報通知展限一月其逾限交股者須令其於應交數目外增加十分之一若再逾兩月之久仍未交到即將其股由本公司轉售俟售出後先除去所罰加一之欵及因轉售一切經費如有盈餘交還原主償或不足仍同原股東追繳其股東在遠省　外洋者可再展限兩月 
十四每年贏利除官息及各項開支並酌提公積外按照十成以二成爲管理創辦人花紅以二成爲辦事人酬勞花紅以六成歸股東均分 
十五每届年終將各項賑目結算清楚次年二月股東會議後印成賑畧照章分送所有應付官利餘利印於三月起一律支給 
十六本公司旣不招洋股凡轉售股票者卽應以本國人爲限不得售與外國人凡將股票轉售者須於開會前一個月赴公司報明登註股分總册換給新票本公司始認爲股東其註册換票每票須繳費一元此外有執持股票來本公司自稱股東者本公司均不承認惟曾經註册者方認爲實在股東 
十七股票塡寫時或書股東姓名或用堂號或另起字號均任股東本人之便惟如書堂號字號者須將股東姓名籍貫註入底册 
十八股票如有汙毁破損可以向本公司換票如係遺失須由遺失人邀請殷實體面之保証人偕同簽字報告本公司一面刋登廣告於北京津滬著名各報紙俟滿一個月無人出而干涉卽准換給新票以上換票費每票應繳一元 
十九股東會議凡十股以上之股東年已逾冠者方有發議權五十股以上之股東始有一决議權一百股以上即有二决議權以此遞加 
二十本公司管理處之管理凡股東年已逾冠有股分五十股以上者方有選舉之資格年已逾冠一千股以上之股東有被選管理之資格一百股以上有被選董事之資格 
二十一凡本公司創辦人無論得有紅股或未經得有紅股可由五百股以上之股東公議派給紅股若干以爲創辦人之酬資惟此項創辦人必須開辦之前實在創辦出力方爲合格 
二十二股東會議分例會臨時會兩種每年二月各股東在北京管理處開會一次宣布上年盈虧情形預籌本年營業辦法是爲例會如有緊要事件由管理隨時召集或一千股以上之股東或多數股東其股數及全股十分之三者提出要件通告管理處即時召集是爲臨時會至會期會塲及所議事件在會期二十日前先行函告或登報通知 
二十三本公司旣屬奏辦應請農工部頒給木質關防專備公司文牘曁銀數重大事件鈐用俾昭信守其尋常交易發行函件另有本公司圖記以示區别 
 
 

Page 27

 
 
二十四以上章程定後尙須隨時修改並酌擬詳細辦法但與原定章程宗旨不甚懸殊 
小説 
[言情小説玫瑰淚（一）]  
英國勃司根原著瀟湘花侍譯倫敦之西北四十餘里有村鎭曰惠爾文通當哈勃萊河之上流居民數百家地不甚廣境而至幽寂叢樹重疊溪流環繞居其地者大率皆一時名士惡城市之喧擾至不可耐下居於此而貴紳命婦往往於夏日聯袂來此賃屋暫居作避暑之計故夏日之惠爾文與平時之惠爾文不同爲著名避暑之勝地 
當一千八百九十五年之三月十三號時正午前之十句鐘許惠爾文村外忽來一少年男子藍晴赤髮尅服甚都持金鑲之手杖促步疾趨至惠爾文村之東北隅一精室矗立道左少年不暇他顧疾行至門外欵關遽入此精室者適當惠爾文通衢之左門外有纖草之塲約以鐵欄塲右别闢一蒔花之圃雜蒔花草紅碧間錯爛然可愛日光融融然映射此廣塲之左右光線浮動照眼作五綵 
此少年入至客室立而不坐以俟主人之出僅十分鐘許一少女盈盈遽入丰姿雅潔都麗無儔微笑視少年之面秋波曼然若有無限之情愫藴藏於目光之内斯時少年大喜疾趨而前牢握少女之手俛首微語曰密司羅利亞僕今日無故相訪得母責僕之造次否少女微側其首亦低答之曰密司脱克雷生君來甚善老父方他出妾一人獨居君來適足以破妾岑寂少年聞少女之語狀至愉快堅執少女之手不肯遽釋目灼灼然注視少女不少瞬少女見此少年之狀態忽掉首左顧紅被其頰低謂之曰君勿如是恐爲蘭尼所見少年曰吾之視卿如天上之安琪兒卽自今日始注視至於明年今日吾尙以爲未足蘭尼者女郎之侍婢也正於斯時聞蘭尼之足音颯然漸至門外女郎急脱少年之手指室中一椅以示少年少年頷首微笑徐步就坐而門外之蘭尼已入 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
　　　　靈丹一瓶僅費六角脫離無邊苦海 
余十年有九即患哮喘之症半由先天不足半由房勞過度時愈時發迄今念載矣近年愈發愈劇百藥罔效久聞上海河南路廣東彭壽堂哮喘斷根丹神效非凡購服小瓶試之果然其患若失費不六過角而痼疾從此絶根價亷功大令人感念不置並聞該堂各項臘丸均極道地如參茸衛生丸婦科白鳳丸等尤爲膾炙人口也長沙　少卿謹謝 
 
