# 1902 - 247 - 4910559

 

Page 1

 
 
[新印大字本正續資治通鑑并通鑑目録出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目録三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閲可也此啓 
[書攷求農政後]  
　　直隸總督袁慰庭宫保近派農務學堂總辦黃小松觀察航海赴東灜攷求農政并欲禮延農學士三人至華指授樹藝之法本館己紀其事於昨日報端執筆人閲之深佩宫保之能盡心民事而又不能不惜其用意微不合也夫中國至今日策富强者無不言仿行東西洋新法然愚以謂工商各事固宜效外人之所長以救我之短若農則但須求整頓之方而不必謀更張之術非薄外洋之農業爲不足效也祗以中外情形既殊習尚大異勉强行之所費多而所得必少不若就中國舊時良法爲之整飭而擴充之己足粒我蒸民而閭閻無虞乏食何以言之中國當三代盛時上皆知稼穡之艱難下皆甘耕耘之辛苦其服田力穡之事見之詩書載籍固己僂指難終周禮一書所載耕種各法其義尤詳而與今泰西農功亦復相合今試考其條目一日辨土宜即大司徒十二壤之教草人土化騂剛赤緹之類管子地員一篇謂九洲之士上土中土下土各三十物各别其土之形狀與種所宜其文與此實相表裏今泰西格致家以士學辨土質以色之黑白味之鹹淡而知其有含鐵含鉀含燐含淡氣之别其意蓋相同也二曰選穀種即司稼所掌巡邦野而辨穜稑之種之類詩生民云種之黃茂毛傅謂黃嘉也茂美也蓋同一耕耨而種佳者所穫必多今泰西講求植物學者於選種一事最爲認眞即其意也三糞肥即草人用牛用羊之類二鄭謂煮骨汁浸種賈思勰齊民要術引汜勝之書有此法江永疑義舉要則謂當是燒骨灰以糞田今西國培壅五穀多用鳥糞或牛羊糞蓋以動物之糞皆含　　即骨殖之餘氣其法亦與之合也此外若遂人遂大夫之簡稼器稻人之治水利皆與近日泰西農政相符故其時能五穀豐登篝車願慰自周以降農政雖不修而諸子九流尚有農家之學如史載汜勝之以農家言教田三輔其名尤彰彰在人耳目魏晉以後農學益衰凌夷至今民皆棄本逐末即有從事南畞者而鹵莽滅裂與周禮之所謂辨土宜選穀種治糞肥者實懵無知焉幸而水旱均調收穫向不至甚少萬一偏災偶降即束手無策而不能圖補救於桑榆非今人之遠不逮古人實由農學失傅而地力亦不能盡其用也爲今之計宜各處得良有司遍諭農家者流精研古時所謂營種之術而又行興鋤合耦之政以奬其勤行不耕不毛之罰以警其惰如是則農之服先疇者自必不敢稍暇其收穫之豐何難　劵卜哉或曰辨土宜選穀種治糞肥諸法固中國所自有而不必遠仿外洋矣然吾聞西人之耕田也皆用機器以之播種一日可及數十畞以之刈禾一人可兼數百工其水利則開地塡砂以疏水或插管以吸水或用汽機以戽水故力省而功倍嘗觀近人記載謂每一英里祗當中國三里而所種之稻可養一萬六千人較之中國之田所得有不啻倍蓰者今若仿而行之櫛比崇墉民食當更形充足不知泰西地廣人稀故不得不藉機器以佐其不逮若中國人民稠密但使勤其四體所得己不患不豐復何必故尚新奇徒糜巨貲而仍得不償失哉一得之愚當局者幸俯賜採擇焉 
[本館接奉電音]  
　　昨日午前京師飛電傅來上諭一道敬謹譯登○八月初七日内閣抄奉上諭此次侍衛處引見三旗升等侍衛各員經朕連日看視步箭中的合式者甚少該侍衛等前年因遭事變流離遷徙未能隨時肄習此次加恩從寛仍照該王大臣等所擬缺分等次序補嗣後務當認眞練習以期嫺熟若再技藝生疏定當分别降革母謂寛容可倖邀也欽此 
[三續中英商約]  
　　第十六節此疑所載撤釐金及内地各項貨捐一經議定批准即應明降諭旨用謄黃布告於衆言明向有釐金全撤向有釐卡全裁至常關及内地各項貨捐貨税除按此欵所載抽收外餘須盡行裁除所降上諭亦須載明如有背此約文詞意之員即責成該省大吏從嚴懲辦開去其缺第九欵中國因知振興礦務於國有益且應招徠華洋資本興辦礦業故允自簽押此約之日起於一年内自行將英國印度連他國現行礦務章程迅速認眞考究採擇其中所有與中國相宜者將中國現行之礦務章程從新改修安定以期一面於中國主權毫無妨碍於中國利權有益無損一面於招致外洋資財無碍且比較國諸通行章程於礦商亦不致有虧凡於此項礦務新章頒行後始准開礦者均須照新章辦理第十欵兹因光緒二十四年所訂中國内港行輪章程准特在通商口岸註册之華洋各項輪船行駛贸易又因是年六月八月先後所訂此項章程間有未便是以彼此訂明應將此章從新修改附載此約惟此章程應按照遵行直至日後彼此允願更改爲止又彼此議定將江門開爲通商口岸除光緒二十三年正月初三日中英兩國畫押缅甸條約之專欵所准英輪前往江西之停泊處所外兹將廣東省内之白土口羅定口都城作爲暫行停泊上下客貨之處按照長江停泊章程辦理並將容奇馬甯九江古勞永安後瀝禄步悦城陸都封川等十處作爲上下搭客之處第十一欵英國兹允禁止莫啡鴉任便販運來華中國亦須應允凡英國領有執照之醫生如運莫啡鴉進口應在本國領事署内具立切結實爲自用或爲某醫院專用且遇有英國藥鋪如亦在本國領事署内出具切結聲明非有西國醫生藥單不得出售並云即有此項藥單亦僅以些須小數出售至各該醫生等如運莫啡鴉進口應照税則納税後請領海關專單方准起岸放行倘不遵照所具切結辦理一經本國領事查出以後不准再運凡英人販運莫啡鴉進口有未領專單者應將其貨充公惟須由有約各國應允照行乃可舉辦未舉辦以 
 
 

Page 2

 
 
前遇有莫啡鴉業己落船者不在此例中國亦允禁止中國鋪户製煉莫啡鴉以杜其患第十二欵中國深欲整頓本國律例以期與各西國律例改同一律英國允願盡力恊助以成此舉一俟查悉中國律例情形及其審斷辦法及一切相關事宜皆臻妥善英國即允棄其治外法權第十三欵中國之意教事必須詳細商酌以免從前嫌釁滋事將來復萌倘中國與各國派員會查此事盡力妥籌辦法英國允願派員會同查議盡力籌策以期民教永遠相安第十四欵咸豐八年商定條約通商章程第五欵内載凡米穀等糧英商欲運往中國通商别口則照銅鐵一律辦理出口時照依税則納税等因兹彼此應允若在某處無論因何事故如有飢荒之虞中國若先於二十一日前出示禁止米穀等糧由該處出口各商自當遵辦倘船隻爲專租載運穀米而來若在奉禁期前或甫届禁期到埠尚未裝完己買定之米穀者仍可准於禁期七日内一律裝完出口惟米穀禁期之内應於示内聲明漕米軍米不在禁例如運出口者須先載明數目若干但此項米穀雖在不禁之例而應於海關册薄逐日登記進出若干除此之外其餘他項米穀一概不准轉運出口其禁止米穀以及禁内應運之漕米軍米數目并限滿弛禁各告示均須由該省巡撫自行出示倘於既禁之後如准無論何項米穀載運出口則應視該禁業己廢弛若欲再行禁止則須另行出示自示之後以四十二日爲限方可照辦至米穀等糧仍不准運出外國第十五欵此次新定税則日後彼此兩國若欲修改以十年爲限期滿須於六個月之内先行知照酌量更改若彼此未於期前聲明修改則税課仍照前章完納復俟十年再行修改以後均照此限辦理嗣後中國若於他國所産或所造貨物如有給以税則利益之處則英國所産或所造相同貨物無論由何人運來進口者亦應一律均沾此項利益彼此兩國向定條約若未將現定條約或廢或改則應仍舊遵守第十六欵此次商定條約漢英各文詳細校對惟嗣後如有文詞辯論之處應以英文作爲正義本約立定由兩國特派大臣在中國江蘇省之上海將約之漢英各二分先行畫押蓋印恭候兩國御筆批准在於中國京城一年限内會晤互换以昭信守光緒二十八年八月初四日西歴一千九百零二年九月五號訂於上海 
[禮迎貝子]  
　　日本東京某日報云中朝簡赴倫敦致賀英皇加冕之振貝子事畢而回於西歴八月十九日道出美利堅率同叅隨繙譯等人由晚香坡乘伊痕捕立司哑烏其耶拔痕輪船東下九月一號清晨七下鐘越五十分時行抵横濱日本神奈川港務部長李家氏及中國出使大臣蔡和甫星使同乘小輪船往謁九下鐘時由李家君導至日皇别宫小憩未幾諸日官恭迎邸駕至火車站十下鐘越五十分時火車發軔十一下鐘越四十五分時行抵東京新橋在京諸日官暨中國使署隨員數十人迎上宫車詣上野精鷁軒駐節有見者謂貝子身穿黃馬褂頭戴紅頂大帽人物軒昂令人望而生敬迨午後四下鐘許貝子率同衆隨員詣葵町訪日本小松宫彰仁新王旋赴中國使署翌日上午十一下鐘越三十分時日皇派近衛騎兵半小隊及警部若干名往迎氣象森然沿途擁衛既入日宫覲見日皇及后即頒賜午餐陪侍者爲華頂宫博恭王梨本宫守正王内大臣德大寺君宫内大臣田中君侍從武官長罔澤君外事課次長山内君式部次長户田君及中國使署衆隨員至貝子所帶者則參贊二品銜梁君誠一等文案四品銜汪君大夑二等文案楊君來昭黃君開甲三等文案四品銜唐君文治李君經楚二吕銜陶君大均一等繙譯官叅將吴君應二等繙譯官五品銜潘君斯熾醫官楊君立濵及未悉名姓之醫官二員書記一人武弁二員僕從七名都二十二員名 
[留學新章]  
　　日本東京某日報云邇來中國留學諸生喧囂己極兹經東亞同文會周旋其際擬訂章程　議設一學生總監督但須俟中國政府决定施行二隸文部省之諸學校凡有志入學者須申請東京同文書院弘文學院清華學校向外務省保送有合以上二例者尚須遵照復開各條一入校肄業之期須在六個月以上二須浼留寓日本多年之男子具保證書至少必得二人保證并納日銀三十圓以上爲質方爲合格三凡欲學習兵事者不在此例俟以後再决從違 
[建學先聲]  
　　京師訪事人云都門大學堂業經管學大臣張冶秋尚書在阜成門外瓦窰村度地鳩工惟是處多係農田徧地秋禾尚未刈穫須俟中秋節後新穀登塲方可以斧斤從事也 
[捐生被駁]  
　　京師訪事人云自去歲奉旨永停捐納各捐生有於截止後報捐者持照赴户部調换户部一律駁回著赴原局索還捐欵邊遠省分奉旨較遲此等事情當更不少也 
[示清税契]  
　　京師訪事人云旗民置産所立契據須先納税方足爲憑此通例也日前户部督理左右翼税務監督出示曉諭曰照得定例旗人置買房田産業即應隨時赴翼税契由翼發給印照以憑守業如有隠匿不報者一經查出或被人告發即照例追價治罪例載煌煌永應恪守無如積習相沿到翼報税者寥寥無幾總因旗人於置買房田後吝惜微细隠匿税課有心取巧屢經兩翼行文各旗並張貼告示徧行曉諭而隠匿取巧者仍多至八旗屯居人等置買田産前經户部奏明規復舊制仍在左右翼納税領照而連年報税者亦多隠匿取巧自應再行會同出示曉諭爲此示仰八旗滿洲蒙古漢軍内務府及屯居軍人等知悉凡有旗人置買房田未經税過契紙者無論遠年近日亟宜迅速赴翼報納或己税過契紙間有遗失焚燬者准其詳細報明赶緊補税本翼定必寛其既往概免究懲自此次出示後倘再遲延隠匿不報一經查出或被人告發定行照例治罪决不寛貸再查旗人竟有隠匿旗佐姓名朦混在縣投税民契實屬有違定例倘有旗人誤税民契者即行赴翼更正補税如再經本翼查有隐匿故違者亦必重懲不貸各宜凛遵毋違特示 
[續録北洋大臣袁慰帥創設保定警務局暨警務學堂章程]  
　　第四節凡被轄界商民聨名控告查明情節尤重者詳叅凡刧案展限緝拿逾限無獲者詳叅不傷事主者摘頂免叅限内破獲者免議第五節巡記於專管公文事件偶有疏失者記過屢有遺誤者撤差第六節巡兵應罰禁例開於後一責二革三斬第七節應責各條如左各街巡房理宜潔净污穢者罰每月餉十分之一巡兵值班須穿號衣布靴如服雜色衣履者罰本月餉十分之二值班時一律須持警械如不奉命令執别　器械者罰本月餉十分之二持警械時須心存敬重隨意舞弄或寄留别處者罰本月餉十分之三官給物件須愛護如有損壞遺失除責令賠補外仍罰本月餉十分之三警械所以自衛兼以衛人查有任意打人者按情節輕重分别責罰第八節應革各條如左洩露密諭者責革假公濟私語詐錢物者責革地方商民公同控告查實者革夤夜離局私自浪遊者革冐功請賞者革第九節應斬各條如左搶奪財物者斬强姦婦女者斬犯事私逃者斬第十節巡長巡目罰例與巡兵同第十一節巡官巡弁應賞條列於後一記功二奬叙第十二節凡勤奮供職不避勞怨每三個月内無疎虞者記功一次凡竊案登時破獲者記功一次凡劫案拒傷事主登時破獲者記大功一次章程未畢明日續登 
 
 

Page 3

 
 
[桂藩起節]  
　　安慶訪事友人云本任安徽藩司調補廣西藩司陽小秋方伯自上月十九日交卸篆務後連日部署一切將眷屬送往金陵旋於本月初六日起程赴任 
[奏留名將]  
　　安慶訪事友人云安徽武衛楚軍正五營統領黃鎭軍呈祥近奉恩綸補授臨元鎭總兵員缺未及赴任忽由廣西撫憲王芍棠中丞咨請將所統楚軍兩營帶赴桂林剿洗土匪皖撫聶仲芳中丞又以鎭軍整飭戎行方資臂助於日前上疏奏留保障攸資將才難得不於此可見一斑哉 
[湘中商况]  
　　漢口訪事友人云有客來自岳州言及彼處初設洋關商務不甚起色至今歲湘潭常德長沙等處市面始漸振興各業生涯轅前稍旺大約關上所徵之税當亦倍於從前也 
[文斾過潯]  
　　九江訪事人云江西正副主考李顧兩星使奉旨衡文遵陸南下七月二十八日行抵潯陽德化縣吕恪符明府飭差灑掃行轅以備文旌暫駐翌晨二星使即起節赴省垣 
[秣陵市景]  
　　金陵訪事友人云本届秋闈凡貢院左近東牌樓石壩街司口街等處閙市中店鋪如林星輝雲爛即道旁空曠地亦遍搭蘆棚設肆其間藉謀微利驟觀之不减曩昔全盛時景象豈知應試者異常寥落兼之銀根奇窘以致生涯大不如前即書籍爲多土所必需刻亦無甚起色恐考市情形難與昔時方軌也 
[燕臺秋眺]  
　　京師訪事友人云户部近因各省公事堆積如山前次考取之書手人數不多不敷謄寫爰由各司印稿司員傅諭招考擬每司酌添一二十名現己遞次補考尚未告蕆○七月某日德國使館中甲乙兩華人至前門外王廣福斜街某妓館作狹邪游偶與妓齟齬即恃勢毆詈不休龜鴇不甘讓人集衆以禦正在人聲鼎沸時適北城巡勇過此查悉情形一併拘回訊究旋於十一日將妓館封閉○七月初六日之夜二鼓後突有多人至陜西巷一帶自稱北城局勇奉諭查禁娼院逞其勢力毁屋十餘家中城勇局聞知立派練勇馳往擒獲八人覘之大半係素識者蓋皆北城己革練勇在此滋生事端也後經中城察院訊明飭公所委員重笞發落 
[粤撫啓行]  
　　昨日調任廣東巡撫李勉林大中丞乘招商局安平輪船赴粤履新瀕行時本邑文武各員均詣碼頭恭送并由法界捕頭派包探分投照料 
[循例祭櫃]  
　　昨爲上海開徵下忙之期清晨總書某甲就縣署大堂上恭設香案將恭寛信敏惠及雜税銀櫃六口陳設中間未幾縣主汪瑶庭大令盛服而行祭櫃禮隨命總書發串徵糧蓋循曩例也 
[花縣延賓]  
　　蘇松太兵備道袁海觀觀察之嗣君仲龍二尹及正任松江府調署楊州府余石蓀太守之嗣君名以莊撫標滬軍營統帶龍葆珊遊戎之嗣君名昇廷均於昨日詣上海縣署投刺拜縣主汪瑶庭大令延入花廳茗談頗劇 
[關屋落成]  
　　前者蘇松太兵備道兼江海關監督袁海觀觀察申請兩江總督兼南洋通商大臣劉峴莊宫太保將江海南關移建浦濵旋奉宫太保批准經營數月近始落成昨由監工委員馮明府禀知觀察擇吉本月十八日喬遷 
[平糶撤局]  
　　本邑浦東爛泥渡楊家渡唐橋等處前經蘇松太兵備道袁海觀觀察札委保甲總巡朱森庭明府設局碾米平糶以濟貧民現在秋稼登塲民間己不虞乏食明府因於前日命駕渡浦將各局悉行撤去以免公欵虚糜 
[米商會議]  
　　向章米麥既完釐金由局給予捐單爲據兹者籌餉貨捐局總辦文幼峰太守擬照出口貨例掣給分運單各米商聞之大不謂然爰於昨日邀同司年司月各行赴仁穀堂會議 
[請更汛捕]  
　　近日南市二十三七鋪巡防局員姚谷蓀二尹查得境内竊案迭出汛捕唐坤並不赶緊緝查實屬弛玩己極爰於前日移書上海縣署請縣主汪瑶庭大令另派妥人到局辦公 
[良禽擇木]  
　　昨日英界久安里妓女陳雲霞奔投公廨訴稱小婦人志切從良苦被惡鴇留難求恩超豁讞員張柄樞司馬著交官媒押候訊核懶雲山人詩曰寄語風流賢令尹護花恩比種花多火坑中現一朶青蓮不得不有望於爲民父母者 
[英美租界公堂瑣案]  
　　昨日鄭衍垣向姜陶氏索詐報由某包探拘入捕房解送公堂請訊姜陶氏訴稱鄭向小婦人索借不遂所請贸然逞兇請爲究治鄭俯首求恩讞員張柄樞司馬商之美國海副領事判責三百板以儆○某包探禀稱王懷芝俞阿八串竊美國某兵船上鉛鐵報由小的拘案奉飭吊贓無著今特解請訊奪王俞認竊求恩司馬判各責五百板押捕房一年期滿遞解回籍○偷兒吴順永竊取徐順英家衣物報由某包探拘解請究司馬判責四百板遞解回籍○王關富藉端向曹德川索詐報由某包探拘解請究司馬取具改過切結然後從寛開釋○流妓陳四寳强邀石利甫作狹邪遊石不從致被攫去對時表報由某包探拘解公堂司馬判責手心三百下 
[美租界捕房紀事]  
　　前日西華德路餘慶里第二弄黃姓家忽失去婢女一口年甫十五小字貴欣四出追尋杳無蹤跡因即投報捕房捕頭允派包探偵緝○昨晨江北小竊林三仔混入公和祥碼頭貨棧中竊取舊鐵若干携之而出適爲司閽之印度人所見扭入捕房捕頭令押候解送公堂禀請讞員張柄樞司馬訊辦○前晚無頼胡阿來與蕩婦某氏在南潯路扭毆某號巡街捕喝阻不依因一併拘入捕房捕頭詰悉事關暗昧揮之使出不予追求 
[七月分教職單]  
　　教授江西撫州張拱宸南康甲正諭直隸曲周馬正紳宣化江蘇江都莊德墫松江安徽六安賀則循安慶河南光州易履泰南陽甘肅隴西聶提秦州浙江桐鄉陳遹聲紹興福建龍巖陳翼爲福州江西南城丁夢松南昌雲南南安束爾愉永善李重華東川禄勸朱錕雲南俱攀訓導吉林雙城宋蓬珊河間安徽建德孫萬城安慶山東堂邑鄧作雲濟南俱舉高苑路均兗州挨博興郭金篆青州舉文登王賡泰沂州挨陜西延川朱陶興安甘肅渭源李渾鞏昌福建閩清王步蟾泉州政和蔡建賢延平江口安仁郭銘鼎南昌湖北房縣周以存武昌雲南富民張運昌開化俱舉復諭山東莘縣楊聿麟武定禀山西沁水馬念祖太原歲平陸曹子鈞汾州拔河南新安劉冠灜彰德附陜西興平楊時珍同州副浙江武康施則行金華舉湖北保康胡登壽武昌恩四川梁山范居廉成都廣東陽春楊鎭洪廣州俱舉復訓直隸河問孫孝先遵化拔江蘇丹徒王鳳池徐州禀山東淄川周延祜曹州陜西鄜州劉冲漢同川福建寍化吴華元福州俱增雲南龍陵張汝弼廣西優雲南保長年楚雄附蒙化宋秉彛臨安優昆陽劉秉幾大理拔貴州貴揚陳允恭鎭遠廪黃平丁乃昌貴陽增 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　周王氏控鄒福林掯贖田單等情前晚縣主汪瑶庭大令升堂研訊周王氏供光緒元年小婦人以丈夫病殁殯殮需貲將地二畝七分之田單一紙倩周敦甫介紹向鄒福林之父勝元抵錢五十六千今向福林取贖伊竟霸占不從求恩公斷周劍侯供小的係敦甫之孫祖父在日曾爲周王氏將田單抵押今己去世故由小的投案證明鄒福林供周王氏前將田單抵與故父至光緒八年小的照原價轉抵與曹萬昌今周王氏備價取贖小的即向曹處贖回詎料曹堅不肯從叩求鑒核曹供此地實係小的祖業道光時由故祖抵與周姓計共田單三紙咸豐五年倒换周姓户名數年前小的向周小洲贖回己將價銀付楚而周僅還兩帋尚有一紙迄未交還屢索游移反唆使族嫂周王氏來案誣控大令謂爾等實因目下地價昂貴致肇訟端著曹將己贖之兩單呈候察核○陳蘭生控談錦堂圖賴田價等情大令研訊之下陳供光緒二十二年有張順章者將田四畝倩小的介紹售與談錦堂議定每畝洋銀四百元合共一千六百元當收七百元及莊票六百元尚有三百元約俟將墳遷去然後找清不料立契之後張持莊票往收無著因即向談理論欲索現銀談初尚遊移繼因他案被人控諸英美租界公堂管押三載及釋出竟圖吞賴叩乞訊追談供小的前爲某洋人向張順章永遠租得地三畝五分議定每畝洋銀三百元先付七百五十元尚存三百元俟將棺木遷葬妥貼然後找清後洋人回國小的又因案管押以致遷延至今此事皆由張不早遷墳所致非干小的躭遲今將伊所立租契呈請察核潘瑞亭禀小的充當二十二保南十二圖地保張將田三畝半售與談錦堂每畝洋銀三百元當時由小的在契上蓋戳是以來案陳明大令察閲契上所載與談所供相符惟載明賣與談姓並無洋人字樣遂叱將談責三百板陳責二百板著傅諭張順章將墳遷去向談找清洋銀三百元莊票無憑不究 
[馬路工程局案]  
　　前日歹人陳阿四在法租界小東門外寳興園浴堂門外竊取邵廣原衣袋内所儲洋銀若干枚邵奮力窮迫直至南市馬路中始由某號巡街捕帮同拘獲解入至捕房捕頭令轉解馬路工程局總辦翁子文太守倩襄讞委員黃衡堂二尹研訊之下判責八十板驅逐出境 
[法租界公堂瑣案]  
　　積竊梅耀廷偕同黨余泰生濳入某姓家行竊對時表烟槍水烟袋等物由包探查獲吊到原贓昨禮拜二堂期解案請訊余供烟槍由小的向廣瑞豐烟館借來讞員杜枝園大令判令將梅枷號一個月責三百板余押候查明所供是否屬實然後核辦○純華綶絲廠司事梅洪卿訴稱女工張胡氏竊絲若干搜獲原贓送案請辦張胡氏供梅向小婦人調戲小婦人正言斥之遂被誣以行竊大令判枷一禮拜發廠前示衆○鹽捕中營哨長施來友持管帶胡某信函投案禀稱勇丁葉德仁竊物而逃兹在租界中緝獲是以送案請示大令准予帶回○偷兒陸萬春在新闢租界中某姓家竊得花布單被鞋子釘鞋等物售與杜春才被包探緝獲連杜解案大令判令將陸責二百板杜罰洋銀三元○厚興押店夥吴祥林訴稱陳阿根以破衣一襲强質洋銀一元小的不允陳即辱駡不堪後又以穢物抛入店中因之投報捕房拘案請辦大令判責三百板交人保去○竊犯吴福生王阿仁竊取某姓家香爐食鍋等物被包探緝獲吊到原贓解案請辦大令判各責一百板○丐子吴阿金屢次犯竊迭奉大令驅逐出境前日又在護城河畔某姓家竊得眼鏡一副被包探查獲送案大令判責二百板發押改過所四個月○施載卿訴稱匪徒瞿德生專以僞銀首飾混售是以送案請究大令判枷一個月期滿笞責三百板○偷兒王金生竊取人家所曬衣服經包探拘獲連贓送案大令判責三百板驅逐出境○扒手吴富貴竊取某西人身畔洋銀當塲拘獲解案請懲大令判責二百板○江裕輪船水手李阿標方富寳串同竊賊竊取某客所携金首飾抵埠後在鋪益内搜獲原贓送案請究大令訊得方富寳尚無分贓實據准交的實人保出李阿標枷號兩個月發碼頭示衆期滿重笞五百板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
