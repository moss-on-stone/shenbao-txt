# 1896 - 21 - 4908176

 

Page 1

 
 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且　挈傾　綱分門别類康熙朝○南巡至　　以書献深　○上　　○命醫院校　置之○南　殿於是流布日　然肆間坊板未免魯魚　豕之誚本　　　原刻精本用新式鉛字以潔白連四紙印成裝訂二十本出售每部碼洋三元欲買者請向蕪湖文苑山房及本埠博文書局購取可也此佈 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[接述西友論中國之弊]  
　　且不特中國之士人僅能讀書識字而不能從事於算學化學光學電學礦學醫學律學及一切製造各務專門而爲士人之弊農工商賈不皆能讀書識字更無從窺見各種西法之妙而不能各精其業而爲農工商賈之弊卽中國之婦人女子不皆能讀書識字卽爲中國婦女之弊若論婦女之弊近之僅在一家廣之卽在一國風俗之所關人才之所繫斷不能以婦女而忽之也而中國之人之視婦人女子若皆以爲在無足重輕之數能讀書識字固不足爲利不能讀書識字亦不足爲害故人之生女者不聞皆使之讀書識字也人之娶女者不聞皆欲求讀書識字者也大抵中國人之輕視婦女故亦不過責婦女嫁女者但求壻之能養吾女不能養吾女而吾女之能助其婿不能助其壻不計也娶妻者但求其妻之能生子能哺子能中饋能縫紉耳别無所事更有藉於婦人女子者也要知婦人女子豈以能生子哺子中饋縫級而遂謂盡婦人女子之能事哉而况婦人女子未必盡能生子哺子與縫級中饋耶天之生人何分厚薄有人必期有用豈人世之聰明才力爲男子者獨優爲婦女者獨絀哉乃中國之人必以婦女爲無用而不皆使之讀書識字且必裹其双足更置之於無用之地强之爲無用之人相習成風人並不以婦女之不讀書識字爲嫌而惟足之大小爲棄取女亦並不以不讀書識字爲恥而惟足之大小爭妍醜其在富貴之家尤以足小爲貴雖稍識之無並不講求世務深藏不露動輙需人問以會計而不知責以米鹽而不悉子之撫育皆付之乳媼子之教誨皆付之蒙師日惟以妝飾爲事釵環簪珥務極精工錦繡綾羅日新月異除梳頭裹足之外若無一能者且有裹足梳頭而尚需人服侍此種婦女不幾皆成廢物耶其在中等之家雖不能如富貴者之奢華享用動輙需人而不讀書不識字之弊猶是也裹足之弊亦猶是也卽不動輙需人而行步維艱作事不便勢不能不有需人之處或迫於食指之艱有萬不能用婢僕者則心所欲爲之事苦於力之不逮而不能爲且有力縱不逮而處不能不爲之勢勉强而爲之者雖中國婦女之無用亦中國婦女之苦况也加以不皆讀書識字世務不知其苦尤甚雖女之不能不仰食於男者固世之恒情然男子之心思才力旣欲謀生爲仰事俯畜之計家事勢難兼顧一切之事皆藉婦人爲之并有經營在外者魚鴈往來尤爲要事乃不讀書識字安能握管作書卽可假手他人而一家之情一家之事有不能爲外人道者又安望其能詳且盡哉生有子女讀書識字尤不可緩父旣出外苟非母教何以成才縱將來可以從師而幼時之智慧不開後日教誨恨晚而况竟有無力從師者至老目不識丁非其母之不能讀書識字有以誤之耶况中國之風氣不能大開者皆因人才之阙乏而人才之所以闕乏者皆因不能出外謀生閲歴而所以不能出外謀生閲歴者皆因狃於室家之累而室家之所以累人者皆因婦女不皆能讀書識字且雙足被裹不能隨男子而東西南北耳若西國婦女無不識字讀書且不裹足所以遠涉重洋不以爲累旅居異國不以爲苦不特可以教子女且有設塾以授徒者不特授本國之徒且有來華以教華人者以余觀之實非西國之女智於華中國之女愚於西也亦非西國之女能於華中國之女不能於西也讀書不讀書之分裹足不裹足之别耳西則如此而得其益中則不如此而受其害固彰明較著而無待深求者也中國土地之廣人民之多而不足以自强者無論現在人才之闕乏卽以婦女而論則一半之人已爲無用矣此又弊之不可不急除者也未完 
[上諭恭錄]  
　　十一月二十一日奉上諭壽蔭奏查明塔布　珠隆阿自戕情形請將税員等議處一摺熱河八溝税員榮光奉派查辦略拉沁襲爵一案雖無需索釀命情事惟失查家丁書吏詐贓且收受陋規車價理刑司員承惠爲珠隆阿孙託承襲實屬荒謬異常榮光承惠均著交部嚴加議處餘著照所議辦理該衙門知道欽此○二十二日奉硃筆三德補授太僕寺少卿欽此 
[京師火警]  
　　京師采訪友人云上月十七晚更魚四躍忽聞嗚鑼告警聲急爲探問始知火起於東四牌樓某烟店已焚斃三人旣而火光熊熊更復上連霄漢幸水龍聞警馳至踴躍爭先始得將火撲滅然已延燒　鋪肉鋪等數家矣 
[都門雜志]  
　　京師采訪友人云王光福斜街某甲冶蕩性成日在花街柳巷尋歡買笑與淫　名阿三者盟山誓海繾綣情深某日不知因何竟私購阿芙蓉膏商同吞服幸被龜公窺破甲灌救得生而阿三藥石無功早已花殘月缺矣事後報經北城兵馬司親臨相騐塡格錄供詳送城憲究辦一面將人証鎖禁候訊○正陽門外肉市胡同有張七者以賣猪肉爲生家在山東性近迂執某日忽在堆房内自縊而亡鄰人見其門久不開窺知其故急報官請騐上月十七日中城正指揮帶同仵作詣騐在屍身上取出陰狀一紙臚陳自盡原委隨飭差役按名拿辦錄供詳城○某日前門外西珠市口给孤寺中城練勇總局勇丁拿獲盜犯九名送官究辦有知其顚末者謂盜犯某甲携贓至板章胡同某當鋪典錢適練勇亦赴此鋪質物見其形跡可疑拿住搜檢搜出首飾若干包遂交局訊辦一經刑責卽供出同黨乙丁等人在三仙洞等處土娼家遂派練勇多名分頭往拿須臾之間拿獲八名隔别訊出事主在廣安門外以豢養駱駝爲業尚有夥盜在某處爰派得力練勇數十名前往嚴拿未知能否弋獲也○左安門外某旗人弟兄同居家本小康近日領得恩賞錢糧銀三包至上月十六夜三更時有盜十餘人明火執仗闖門入室用刀喝禁隨將銀兩首飾衣服掠取一空隣家聞呼救命聲奔往救援被盜用洋槍轟擊遂駭極奔回○琉璃廠迤南八角琉璃井養正義塾久歸順天府管理上月十八日起每月是日恭講聖諭廣訓一次以期在學諸生納於軌範○上月十六日鑾儀衛派人打掃正陽門城樓 
 
 

Page 2

 
 
將枯草芟刈○兵部武選司正主稿烏布刻經本部堂官改派濮子銓副郎兼轄○上月初間天橋西明開夜合之某娼寮中有某甲留宿不知因何同服紫霞漿而斃經人知悉赶卽灌救娼甦而甲竟死矣是亦異已 
[彝陵寒信]  
　　宜昌采訪友人云上月二十三日之夜遠望正北及正西火光熊熊羣驚以爲失愼及往探之始悉城北人家焚燒鹽包以取鹽粒人心始安緣宜地每有卸鹽草包堆積焚之仍可於黑灰中瀝取白鹽拌入好鹽出售也○某棧由川中運來川土數箱雇本地脚夫挑運河西人某甲見箱内土餅充牣甫挑上坡卽暗中撬開箱盖竊取一餅懹之事爲船上駕長所見訴知管棧人細騐箱中所少恰如所訴隨詢諸甲甲呶呶分辯不隄防土餅從懷中墜當卽人贓兩獲交地保送縣訊懲○河水已退至老岸作河下生意者爭先結茅成市以有易無某日快利赴宜道出荆沙大雪紛紛天氣極冷及抵宜埠則又煖如春暮晴日高懸何二三百里間氣象乃不同如此聞快利此次來宜貨有三千餘件云○近來河下米石甚少以致米價日漲一日熟米每石錢六千文中熟者五千六七百文聞湖南不准米船出境宜地惟恃南米接濟　米　至則市價卽飛騰也○日來錢價陡漲支銀一兩僅易靑錢一千有奇某輪船由漢口携帶靑錢至宜計千餘文可換銀一兩而問鼎者終　寥寥不知其人能免折閲否也 
[備迎憲]  
　　正任兩江總督劉峴帥現因軍務敉平奉命回任已見邸抄兹據宦途中人傳説峴帥有遵陸南旋在袁　度歲之信上月杪普安輪船由省過此停泊河干購買煤斤聞其船中人云此次係奉派駛往袁江以便憲駕戾止換坐官舫時伺候拖帶然則　戟遥臨當在臘鼓迎年之候矣 
[潤州雜誌]  
　　鎭江來信云督辦江南防務馮萃亭宮保飭萃字各營勇丁修築城垣子路疉紀前報兹宮保以工程浩大刻難告竣深恐各勇到工遲誤特諭飭各營官督率勇丁務宜出力不准稍懈各勇每日以黎明由營到工至薄暮始准掌號停息各營官唯唯而退現在所築子路由西門大觀樓至雙井巷業已告竣禀請宮保覆勘宮保親詣城頭閲視工程異常牢固閲畢命駕而回復令各勇再往南門一帶次第興工○上月間鎭郡各紳董公議集資在府城隍廟旁建造馮宮保生祠前報已紀之矣兹悉大工告竣雕梁畫棣鏤采嵌金觀者無不誇美○鎭江爲通商口岸南北往來要道凡徐海淮揚各府州縣下省人犯靡不由此經過迨到省勘訊發回各犯仍由原路而行向例如是鎭郡向派有裝犯差船治在江干伺應惟供是差者均屬揚帮儀帮按船輪派差之多寡無日無之前日有由蘇省解到男犯三名經丹徒縣宗大令於初一日清晨派有城守營汛兵兩名長差頭一名並家丁一名押送各犯赴揚交差迨至江邊適派儀帮船裝送該船除裝載犯差外另搭客五人藉資貼補是日風帆順利沿南岸駛行而上甫過金山正在翦江北渡不料狂風陡起江中浪湧如山竟將該犯船掀翻全船人犯悉伏船中所報救生船近在咫尺赶卽開船往救並用船篙將船底搗開數洞船漸浮出方將船中人犯救起得慶更生惟救起之人已拖泥帶水淋漓盡致且人亦昏迷赶取姜湯灌下得以漸蘇查檢人數尚少二人一爲船户之弟一爲搭客均已同赴龍宮與波臣爲伍餘則送至義渡局將各人濕衣解下另給棉襖褲各一襲雇小轎數乘將三犯抬送縣署現聞大令已重派差勇將各犯護送赴揚矣○冬月間東鄉到有徐州海州等處飢民皆强壯兇悍非常日則三五成羣在各鄉村藉乞食爲名實則見物攫取飛奔晚間在山林偷鋸樹木鄉民受害實非淺鮮日前宗大令訪知卽飭差逐日在各鄉拘拿現將若輩擒獲若干押解來鎭約有四五十名大令當堂按名給發川資一面飭江河各快雇舟數艘裝送回籍免致逗遛異地滋生事端想從此各鄉民得以安枕無憂矣○鎭城内外大小各烟鋪近因外路所到烟葉其價甚昻且來貨甚稀特於初二日在德星宮公議凡門市所售零烟無論醉仙小桃每兩加價一文如有不遵罰錢二十千並聞各鋪現往咸寍漢皋兩處購運烟葉大約彼處晴雨調和該貨較諸别埠爲勝耳 
[失愼再誌]  
　　揚城訪事友云蔣家橋街某麫館生涯甚好座客常盈本月廿九日晨後進廚房司爨者偶爾疏虞以致失愼幸當白晝赶急汲水澆救得卽撲熄儘燬房屋一間餘尚無恙然座中佳士以及左右居鄰各受虚驚匪淺矣○前月廿六夜舊城炎帝宮後某甲家失愼昨已登紀兹聞其起火之由因甲家向做爆竹店藥捻生涯是夜正在工作不料燈花炸入藥線　内以致轟然上熾一發難收當火熾時焚斃小孩一口又有火會中撓鈎手某乙聞警急持撓鈎飛奔前往比至見火勢猖狂隨獨自用鈎將下風房屋拉倒詎用力過猛傷動内贓屋雖倒而乙已踣就此一蹶不振火熄後經人舁送回家移時魂歸泉壤或謂乙卽混號九千歲之劉某屢經地方官訪拿未獲者令竟自亡殆亦惡貫滿盈故難逃天讉歟 
[柴篷失愼]  
　　鎭江訪事友人云入冬以來天氣乾燥居民預爲曲突徒薪之計是以火災尚不多見月之初一夜有城外荷花塘西首周姓柴篷不戒於火該篷生涯頗不寂寞每届冬令新柴上市卽往上江各洲採購雇船陸續運到以資銷售今冬所購新柴爲數甚多一經燃著勢不可遏光𦦨燭天儼同白晝各善堂水龍聞鳴鑼告警風馳電掣而來時則北風刮面風助火威火藉風力飛揚跋扈幾疑倒海排山闔城文武各官聞警或乘輿或乘騎先後到塲彈壓斯時救火者見堆積如山竟無從下手幸是處逼近江干取水甚便各洋龍夫汲水噴救極形踴躍如萬斛銀泉從空倒瀉回祿神力不能支偃旆而返然乾柴二堆咸化爲灰燼据聞是火起自柴堆中被匪人所種者未知然否 
[駕返池]  
　　揚郡紳士張午橋觀察優游林下已有年矣其德配夫人年逾七旬精神素健日前因天時寒　不齊偶受感冒因之牽動　疾延醫診視參术無　詎竟於本月廿四日駕返瑶池觀察情深伉儷當此暮年遽抱鼓盆之戚詠藩岳悼亡詩當不禁黯然神傷矣 
[之客述]  
　　烟臺訪事友人去鴇家某氏新購雛妓一口年方二八妖冶動人適有狎客某甲來此間鼎鴇意以爲財星照命也曲意承迎不料夜度貲尚未開銷竟效崑崙奴之負紅弰而去鴇以人財兩失輙喚奈何然亦自作之孽也○某姓婦携一幼女至粥廠領粥充飢行至閙市中女遽失去恐不免落匪人之手矣○五金惟銅用處最廣今有北口小船裝來洋鎗所用之子母銅殻甚多蓋戰後居人拾以求售者銅店中每賤價購之○上月二十七日打閑帮中人某甲在東河岸上不知因何起釁用所佩疉靶小洋刀將王某刺斃事後經官勘騐收禁○前有俄兵艦至靑島守凍之　街上慣作兵船生意者皆思先人著鞭就近處買地建　以權子母利之所在人爭趨之古語不誠然歟 
[皖省雜]  
　　安慶采訪友人云皇宮前有御碑拿焉地面廣闊時有幼孩三五成羣抛球踼鞬擲瓦弄磚以相娛樂有用堅木一叚長約三五寸圓而　尖形如梭式置地下以手執棒向尖處一敲梭躍而起乃用棒極力撩撥高約數尺遠可數丈視遠近以分勝負名曰打梭一或不愼悞擊於面往往傷及頭顱誠險事也前月某日某公館用擡箱盛玻璃燈彩一堂行經其處忽一梭飛至擊碎玻璃二方有執帖者頭戴紅纓帽見而大怒扭住打梭之孩追其父兄理論孩父不敢辭咎照賠了事某日北門王周二姓之子又以擲石爲戲悞傷損命所願家有父兄者鑒此前車勿再縱孩童肇禍則幸甚矣○上月二十六日上午有一人行至招商局碼頭旁忽然倒地氣絶年約四十以外不知姓氏近鄰及地保見之赴善局領材埋　並將行囊各物十五件一一檢點存放候領○省垣向有一班惡少成羣結黨出入於酒肆茶坊托足於倡寮妓館冬裘夏葛衣服斬新引蝶招蜂護倡誘賭良家子弟一入其設無不蕩產傾家保甲總局潘作卿觀察有鑒於兹屢經示禁而若輩依然玩法竟視禁令若弁髦近日觀察訪得靑皮地棍共三十七名大張曉諭懸貼通衢大略謂本當按名拿辦因不忍不教而珠特再誡誡告戒令其改過自新倘敢藐法准其扭送來轅按律重辦决不姑寛若輩中亦有身家性命不得以身試法○南城地勢低垇溝渠淤塞街道石片殘缺不堪一逢陰雨連綿泥　 
 
 

Page 3

 
 
路滑甚且水深數尺行人必須繞道以行招商局碼頭凡官商附搭輪舟皆由南關出入實乃衝繁要道久宜修理近由保甲總局潘作卿觀察籌款興修城外自招商碼頭起直達城内府城隍廟止約百數十丈槪砌長條麻石并移文吳明府出示曉諭工匠人等趁此晴和赶緊修固等因旋於上月某日興工○城北居民王姓年甫九齡上月二十四日與北門大街周洪隆雜貨店之十一齡小孩擲石爲戲不意石子悞中王子之額登時血湧如泉王姓告知地保向周理説周願用藥敷治王姓云須保一百二十日内無恙倘有不測决不甘休周信口諾之王姓乃率子歸詎料其子漸漸寢食不安延至三十日一息奄奄王姓爰舁至周家未幾氣絶周不得已將店閉門而王姓仍在店中吵閙未知有人出爲調停否也 
[白門官話]  
　　金陵訪事友云江寗駐防將軍豐軍憲紳因有要公拜會香帥排導出署由内城直達督轅東街旗四柄銜牌十餘副對子馬二十匹材官各佩腰刀又戈什哈多名夾道疾馳軍憲端坐緑呢大轎迤　至頭門外號房投刺制軍傳請開中門迎接在花廳内分賓主坐定面商一切茶罷逾二點鐘之久興辭香帥步出大堂恭送如儀○候補道趙觀察　奉督憲委赴崇海勘沙刻以事竣附乘官輪取道回省入城詣轅禀到○林副戎國祥曁丁憂廣東知府陳太守文垿均於前日詣督署禀辭回滬○桂遊戎文斗奉香帥札委統領淮北緝私得勝水陸等營遊戎接札隨卽親赴督轅叩謝○兩淮運判祝别駕傳望由揚州來省公幹前日駕抵白門　舟官碼頭入城趨轅禀到○候補知縣張明府壯彩前辦江北河運刻因差竣回省銷差○江蘇候補巡檢李二尹齡奉本府李筱軒太尊札委籌辦清道局差二尹於前日赴督署禀知蒞差視事○浙江知府劉太守祖桂擬附官輪遄回湖北因詣轅禀謁禀辭○候補知縣孫明府友　高明府振聲黃明府金鉞王明府世楨均奉本府李筱軒太尊札委正帮審差陳明府諴劉明府德元奉委副帮審差明府等同日詣督轅禀知謝委○候補知縣長明府發奉憲委赴六合公幹刻下差竣回省詣轅禀到○代護軍營提督蕭軍門鎭江現因瓜代有人將本營事務交卸清楚擬乘官輪遄回滬上隨於前日趨督署禀辭就道○冬月廿七日督轅牌示新到省人員一體甄别騐看届期知府喻太守先覺奉示甄别知縣祿明府德曁巡檢王二尹彝張二尹瑞生鹽知事施二尹鑄鹽巡檢羅二尹奎萬二尹瀛金二尹棠均奉示騐看○通州花布厘捐直隷州蔣直刺體梅前兼辦通州團防刻因差竣專丁來省禀知銷差 
[銀圓日盛]  
　　漢口采訪友人云鷹洋本洋製由泰西行　至　合二十二行　幾於無地無之　　　故　　用也利行旅也　制鋪缺管較花票爲善也我中華袞袞諸公　八股者有人尚虚文者有人獨不聞有議創銀圓局者有之自張香帥始一粤東一楚北以次鼓鑄市上通行邇者各省缺錢錢價大貴香帥思權變而更張之移文各省督撫轉示軍民人等凡楚北新鑄五種銀圓一體通用違者科罪自示之後鄂省人人遵示信用長江下游諸埠更有日充日擴之勢亦足稍補漏巵也刻下鄂城銀圓局工匠頻添鼓鑄益力計日出銀圓約盈萬數用特誌之以告關心時務之君子 
[上海官塲紀事]  
　　徐仲虎觀察奉張香帥札委會同陸春江儲憲稽查江南製造總局事宜日前特往金陵面禀香帥旋於前日回滬命駕入城拜會江海關道黃幼農觀察晤談良久然後至上海縣署黃大令迎入花廳茗話片時興辭而去○陸春江儲憲定於昨日起節回蘇十點鐘時乘輿往北由蘇州河小輪船碼頭登官舫帶以小火輪船望吳門進發本埠各官咸往恭送 
[縣示照登]  
　　欽加運同銜特授上海縣正堂黃爲出示曉諭事奉松江府正堂恩札奉江蘇按察使胡札案於光緒二十一年九月十二日奉署督部堂張札開光緒二十一年七月三十日准兵部火票遞到總理各國事務衙門咨光緒二十一年六月初五日准法國施大臣照稱咸豐八年五月定立和約十三欵末節内堌向來所有或寫或刻奉禁天主教各明文無論何處槪行革除等語而光緒十六年復刻大清律例仍有禁止天主教之件應請按照約章轉飭將光緒十六年　大清律例一書及所有同載者一體銷毁等因蛐又由法國施大臣交出大清律例刑案統纂集成一書云係光緒十八年新刻内有禁止邪教等語當經檢閲係坊間刊刻並非官書不足爲據查各國通商條約内開天主教原以勸人行善爲本凡奉教之人皆全獲保佑身家其會同禮拜誦經等事槪　其便凡按第八欵備有蓋印執照安然入内地傳教之人地方官務必厚待保護向來所有或寫或刻奉禁天主教各明文無論何處槪行寛免等因嗣又於同治九年刑部奏請續纂大清律例已於禮律祭祀門内載明一凡奉天主教之人其會同禮拜誦經等事槪聽其便皆免查禁所有奉禁天主教各明文槪行删除等語並將原書内所載傳習天主教一條註明删除字樣刑部進呈全書此例已久奏准删除各在案又查該書凡例内載其有從前例欵此次修輯所不登入者皆經奏准删除毋得以會經通行仍復援行等語禁止天主教律旣經刑部於同治九年奏准删除自不得再行登入當經咨行步軍統領衙門諭禁各書坊之大清律例刑案統纂集成書内禁止邪術門所載西洋人在内地傳習天主教一條並上層所載禁習西教各節一律銷毁在案兹於十月十二日復准法國施大臣照准此種坊刻律例等書不獨京中發賣中國各省亦有出售者希查照飭令各府州縣地方出示曉諭各城廂書坊將坊刻律例書内載禁習天主教各節一律查明銷毁以符約章可也等因到本署大臣准此合行札飭札司卽便遵照通飭各府州縣一體出示曉諭查明銷毁毋違此札等因奉此合行札飭等因到府奉此合就轉飭到縣外卽便遵照一體出示曉諭查明銷毁毋違轉札等因到縣奉此合行出示曉諭爲此示仰合邑各書鋪人等知悉自示之後如有前項筆例内載奉禁天主教各節一律查明銷毁不得混行發售毋違切切特示 
[地保被控]  
　　昨日王夏氏扭前充地保之黃悦亭至上海縣以揑契絶賣伊田六畝向論恃蠻不理等情聲訴黃大令諭令看管候訊 
[犯規認罰]  
　　前日係黃道吉日虹口一帶婚娶者甚屬不少某姓花轎經斐倫路時已玉鳥將墜前導有甲乙二吹手急欲小遺四顧並無巡捕遂就路旁小解適爲二百九十號華捕遥見上前拘拿甲乙亦不爲懼隨入捕房捕頭見其首戴大帽昻昻然殊形闊綽因笑謂曰爾輩在洋塲餬口豈尚未知租界章程抑有意違犯耶令押候送辦甲乙始懼求饒當判罰洋銀若干開釋 
[發落展期]  
　　昨禮拜一法捕房發落之期因鄭大令别有要公咨照捕房暫停發落一期 
[英廨早堂]  
　　賭徒陳阿堂前經捕房解案判押一年已登前報旋有陸阿左投案具呈稱有阿堂之妻潘氏禀伊出外之時送來洋五十元意欲設法將阿堂釋放迨回家知覺卽行璧還恐後有轇轕故而具呈求爲備案等因乃昨陳潘氏又至捕房控告陸阿左禀夫在押拐騙洋一百五十元捕頭飭潘氏投廨申訴昨晨潘氏投案供稱丈夫陳阿堂因犯賭蒙訊判押一年日前忽有陸阿左來家言及費洋一百五十元至各處説明卽可釋放小婦人一時被愚卽借得洋銀一百五十元交與陸手不料陸一去不來杳無信息不得已至捕房控告求大老爺提陸究追别駕據情商之蕯副領事著陳潘氏自行找尋陸阿左到案訊究○包探張阿五禀稱婦人高韓氏向藉洗衣度日昨有陳銀仁持布衣數伯托洗忽有徐榮生袁雲生二人誣指犯姦欲向拆梢當經鄰人不服投報捕房小的拘送請究商韓氏陳銀仁投案申訴前情質之徐袁同供不敢拆稍求恩别駕訊得徐袁二人誣姦可惡判令每笞一百板○包探杜雲卿禀稱方桂在四馬路某茶肆竊取陸信榮之寗綢馬褂一件經小的拘獲人贓送究陸信榮投案領贓質之方桂供因窮苦無依求恩典别駕訊得方係過犯未便從寛判令管押一月期滿遞解○杜包探又解楊苗秀到案禀稱此人借住許介千之客棧内因有女客轇轕藉端向許拆梢皮袍子一件質錢使用經小的拘獲送究許介千投案供稱前晚有一女客來宿因無空榻令與妻子同宿不料楊乘間圖奸小的聞知赶至並未成就女客次日他往楊卽藉端拆梢求鑒質之楊苗秀供因許藏匿婦女故向理論别駕以其中尚有不盡不實著將許楊留候過堂訊究○過犯王阿二前因犯竊曾經遞解江北今又來滬行竊徐子雲家綢衣二十餘件銅錫器十 
 
 

Page 4

 
 
餘件報捕後由包探黃四福緝獲人贓送究徐投案領贓王阿二供江北人因失黹無聊所致如今只求恩典别駕判責二百板仍遞回籍○積竊王昌福迭次犯案懲辦昨又行竊季阿四柯阿文二家衣服水烟袋等經包探顧阿六緝獲人贓送究季柯先後投案領贓王昌福供通州人推車餬口以後不敢再犯求恩寛宥别駕判枷號十四天管押兩個月期滿遞回通州○小竊王阿法手持竹竿見某姓晒臺所曬衣服欲圖竊取適爲包探趙銀河瞥見上前拘獲送案王阿福供本地人實因窮苦出此下策求恩别駕判令笞責一百板○包探顧阿六禀稱胡昌泉前因冒稱道轅長隨在泰和館酒店竊取盵客綢皮褂一件曾經公堂懲辦不料甫經釋出卽摸取行人身畔之英洋二元適經小的瞥見送案請究胡昌泉供小的業已改過被悞拘求鑒别駕判交捕房管押一個月○包探孔阿才禀稱沈慶祥顧隆山均在王阿根裁縫店爲夥前日沈竊取店中綢衣料兩件顧出外找尋卽與沈質錢分用報捕後經小的拘獲送究王阿根投案申訴前情質之沈慶祥供顧隆山將綢袍料一件質錢使用小的僅質綢褂一件顧供詞支吾别駕判將二人押缴質本洋本元始行釋放 
[法捕房紀事]  
　　昨報紀泰昌棧接客夥錢阿林在江孚輪船冒充法包探夥將著名扒竊劉正元帶至英租獻俘於英包探事爲法探所聞至洋涇浜守候復將劉正元帶回捕房捕頭以該棧夥不應在外冒充探夥遇事招謡飭該棧主將錢阿林交案押候解送公堂請問官究懲○長江一帶著名積竊王桂榮屢次犯竊本年五月間經法公堂遞解回籍昨日復來滬上爲包探拘獲又在招商局碼頭拘獲積竊一名一并解送捕房押候堂期解訊○法界某廣貨店持彩視街順德莊票一紙至虹口東洋莊購買縐布該莊持往收銀順德聲稱此票代出票根未到不肯照伏遂投捕房控訴旋據順德將某廣貨店主交到捕頭命押候堂期解訊○某客在小東門雇甲乙兩東洋車送至法大馬路失去衣包一个將車夫拘送捕房捕頭命押候解堂訊究○某丙在小東門購買鮮魚雇野鷄挑夫肩送到家缺少鮮魚兩條將挑夫拘送捕房捕頭命押候解堂訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[美捕房事四則]  
　　昨報賭徒張阿唐之妻某氏投美捕房控賭首陸阿左拐騙洋銀一百五十元初麥總巡咨飭黎副捕頭查核捕　以氏所控無憑因將氏禁押捕房昨禮拜一捕頭　三百二十八號華捕將氏解送到老巡捕房請麥總巡如何辦理○寍波人忻樹新竊取漢　　路德興里一百二十八號門牌沈長貴屋内棉被二條昨午負至西華德路與昇興押求質經包探倪順泉查獲人贓一併拘解捕房押候解送英公堂訊究○陳華卿者卜居周浦路順慶里家有小孩三口均在十齡左右前晚被匪徒將三孩悉數拐去陳一時失此掌上珠四處奔尋杳無下落投報捕房捕頭准詞立諭各包探留心訪查○百老匯路四十五號洋房内前晚爲偷兒竊去絨氈等物事主某西人於昨晨函致捕房捕頭卽派包探張阿五協同二十三號西探前往查勘情形允爲查緝 
 
 
 

Page 10

 
 
[光緒二十一年十一月二十一日京報全錄]  
　　宮門抄○諭旨道錄前○缺單○御史敬奏保送税差人員請更正章程摺○東撫李奏遵旨覆陳摺○鄂藩王奏報回　日期摺○晉撫員奏彚陳夏季分委署代理州縣各缺摺○蘇撫趙奏江海關徵收華洋船鈔等銀兩數目摺○又奏江海關加徵洋藥厘捐收支各欵銀數摺○又奏江海關解清京餉銀兩片○十一月二十一日理藩院鑾儀衛光祿寺八旗兩翼值日無引　○恩　啓侯海緒各假滿請安○堃岫等塲差覆命○王汝濟等同鄉官謝恩○奈曼王謝假十日○肅王續假二十日○召見軍機　信會章○光緒二十一年十一月分缺單小京官通政司經歴程鹿鳴呈請離署和州陜西隴州趙章華丁知縣四川樂山　　近江西會昌沈維善丁山東堂邑胡啓煐修墓山東平原楊德成河南鄢陵江鈞俱丁陜西城固李均珩修墓湖南黔　徐　淮保升府照磨江西贛州徐景琦丁巡檢浙江開化錢保贊故典史安徽桐城金德階革　○○陜西道監察御史奴才祐跪奏爲保送税差人員告假太多請旨更正章程以杜規避薛摺仰祈聖鑒事竊奴才聞本年十月二十八日更換殺虎口　差亲舊保送十員臨期告假者竟有五名之多豈該員等感冒患病如是之巧耶緣近年張家口税務较旺殺虎口税務較絀至更換之期張家口則人人到班殺虎口則紛紛請假是以差之優劣爲趨避之計營私取巧規避顯然擬請旨飭下該衙門凡告假人員遇再行更換時應將名次排於上次引見到班人員之後如此則保送人員無所施其趨避庶以杜取巧而儆效尤奴才愚昧之見是否　當伏乞聖鑒訓示謹奏奉旨已錄○○降二級留任又降二級留任山東巡撫臣李秉衡跪奏爲遵旨覆陳仰祈聖鑒事竊臣於十月二十七日承淮軍機大臣字寄光緒二十一年十月二十四日奉上諭前因有人奏叅新授山東藩司張國正在福　臬司任内劣蹟多端當經邊寳泉確查具奏兹據查明覆奏張國正被叅各欵不爲無因惟據稱該藩司官閩日久頗有吏才前任福州府時辦理巡防從容鎭定省垣賴以安堵等語藩司有理財用人之責張國正到任已經數月究竟能否勝任著李秉衡迅速據實覆　毋稍徇隱等因欽此仰見皇上愼簡臣僚於棄瑕錄瑜之中復存循名責實之意欽服莫名查藩司張國正於六月到任臣於七月回省共事已及四月該藩司於應辦公事尚屬認眞凡屬員升調補团皆秉公開列禀商由臣核定就現在而論尚未見有不能勝任之　臣隨時留心查察如實不能稱職當據實密陳不敢稍涉徇隱所有遵旨覆陳缘由理合恭摺具奏伏乞皇上聖鑒謹奏奉硃　另有旨欽此○○頭品頂戴湖北布政使克勇巴圖魯臣王之春跪奏爲恭報微臣回任日期叩謝天恩仰祈聖鑒事竊臣自去歲奉旨著派來京祝嘏禮成賞賚至渥跪道後復恭膺簡命出使俄國齎書唁賀凡兹壇坫周旋胥賴聲威震疉　竣回就復命蒙召見兩次訓示周詳莫名欽悚陛辭後十月十二日馳抵湖北省城奉湖北撫臣兼護湖廣督臣譚繼洵飭知仍回本任十五日准兼团湖北布政使署理湖北按察使武昌鹽法道臣瞿廷韶派員將湖北藩司印信文卷移交前來臣當卽望闕叩頭謝恩祗領任事伏念臣十年粤鄂勉供牧伯之勞萬里歐洲愧負行人之職兹復來旬江漢重任屏藩用人理財贊畫實關乎　省修防備餉籌維不僅在一時矧值時事多艱富强尤亟敢云駕輕而就熟深懼責重而力微惟有遇事隨時禀商督撫臣悉心經理以冀仰答高厚鴻慈愼重職司之至意所有微臣回任日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○署理山西巡撫布政使臣員鳳林跪奏爲山西省光緒二十一年夏季分委署代理過州縣各缺循例恭摺彚陳仰祈聖鑒事竊查咸豐十一年十二月二十二日奉上諭嗣後各省州縣無論奏調委署代理每届三月彚奏一次由吏部嚴行查核如有違例更調等弊卽將該督撫藩司分别奏叅等因欽此歴經遵辦在案兹據署布政使恩霖按察使劉鼐詳稱光緒二十一年夏季四月分和順縣知縣李沛霖病故遺缺委新海防分缺先補用知縣王懿恭署理寗鄉縣知縣馬蓁丁憂遺缺委新海防儘先大挑知縣林步高署理五月分署壽陽縣知縣張元懋病故遺缺委卽用知縣王廷鋭署理署沁水縣知縣何見揚調省差委遺缺委留省另補知縣陳繼之署理閏五月分署吉州知州鄭書璣調省差委遺缺委遇缺儘先補用知縣李成章署理稷山縣知縣蔣斯彲獲盜赴部引見遺缺委候補知縣季鍾駿代理六月分朔州知州姚啓瑞調署歸化城撫民同知遺缺季廻避卽用通判張煥署理等情詳請　奏咨前來臣覆核無異謹循例恭摺彚陳伏乞皇上聖鑒謹奏奉硃批吏部知道欽此○○江蘇巡撫臣趙舒翹跪奏爲江海　第一百三十四結期滿徵收華洋船鈔等銀兩數目恭摺仰祈聖鑒事竊准總理各國事務衙門咨京師同文館經費應於外國船　銀兩項下酌提三成按結批解其餘七成交總税務司收領嗣准咨稱華商船鈔與洋商船鈔一律照撥又奉札開子口税一項將税務司照約章所收之項與銀號照補税舊章約外徵收之項分晰開列等因行關遵照在案兹據江海關道黄祖絡詳稱自光緒十九年十一月二十五日起至二十年二月二十五是止第一百三十四結期滿共徵洋船鈔銀六萬一千八百四十八兩七錢又華船鈔銀四千六百八十兩七錢應解總理衙門三成經費銀一萬九千九百五十八兩八錢二分又交總税務司七成銀四萬六千五百七十兩五錢八分又徵洋商内地子口年税銀七千四十五兩八錢九分一厘又徵華商内地子中半税銀三萬五千四十八兩三錢五分又徵各國商船及長江船復進口半税銀一萬九千六百三十三兩七錢四分四釐除以暫存半税抵完進出口税銀一千八百三十六兩四分六釐又抵完復進口半税銀六百七十六兩七分五厘外實共徵收半税銀一萬七千一百二十一兩六錢二分三釐均已湊濟餉需並聲明所收華商半税與留關正税銀兩一併湊放各餉無存至内地子口半税一項向章按銀號收數詳報是以較税務司單開之數稍有參差等情前來臣覆核無異除應解總理衙門船鈔三成銀兩先已給咨解投外謹會同署理通商大臣兩江總督臣張之洞恭摺具陳伏乞皇上聖鑒謹奏奉硃批該衙門知道欽此○○江蘇巡撫臣趙舒翹跪奏爲江海關第一百三十四結期内加徵洋　厘捐收支各欵銀數開具清單恭摺仰祈　聖鑒事竊准户部咨各海關加徵　藥税厘一欵旣歸舊海關併徵自應照章存儲關庫　候部撥又准部咨凡指明由加徵洋藥厘税項下開支銀兩應各歸各欵動用其收支數目另行清單按結奏報等因當經轉行遵照旋因江海關經徵洋藥進口税銀歴係併入華洋各項货税提分四六成統收統除彚册開報卽將該關第一百十一結起至一百三十三結止加徵洋藥厘捐收支各欵銀兩另開清單先後奏報在案兹據江海關道黃祖絡詳稱自光緒十九年十一月二十五日起至二十年二月二十五日止第一百三十四結期滿共徵洋藥厘捐銀三十二萬六千三百五十二兩七錢内除歸還上屬册報墊放銀八萬三千一百二十二兩二分六釐八毫二絲七忽外實存銀二十四萬三千二百三十兩六錢七分三厘一毫七絲三忽統計是結期内共放奉撥及例銷各欵銀三十一萬五千八百三十五兩二錢三分二厘四毫卽將前項徵仔銀兩儘數撥放外計尚不敷銀七萬二千六百四兩五錢五分九厘二毫二絲七忽應俟續收藥厘劃還歸欵等情開造細數清册詳請奏咨前來臣覆核無異除將該關所送清册分咨總理衙門户部查照外謹會同署理通商大臣兩江總督臣張之洞核繕清單恭摺具陳伏乞皇上聖鑒謹奏奉硃批該衙門知道單併發欽此○○趙舒翹片再准户部咨開續撥本年京餉一片單一分於光緒二十一年三月二十五日具奏奉旨依議欽此單開續撥光緒二十　年分京餉江海關洋税銀八萬兩咨行札關遵辦去後業據該關先籌一半銀四萬兩匯解在案兹據江海關道黃祖絡詳稱於關税項下再籌續撥京餉銀四萬兩循案交商匯兌以歸妥便至光緒二十一年分續撥京餉銀八萬兩已分批解清並無蒂欠合並陳明等情詳請奏咨前來臣復核無異除給咨起解外謹附片具陳伏乞聖鑒勅部查照外謹奏奉硃批户部知道欽此 
 
 

Page 11

 
 
[光緒二十一年十一月二十二日京報全錄]  
　　宮門抄○諭旨一道錄○浙撫廖奏裁减營旗調駐防所分委管帶摺○總兵許奏報接篆日期摺○陜督楊奏揀員借補遊擊摺○兼護湖督譚奏揀員借補守備摺○都统增奏請重給雲騎尉襲職並勅書片○直督王奏協解山東賑欵片○十一月二十二日吏部翰林院侍衛處值日無引見○恩壽長萃各假滿請安○萬培因謝授直隷大順廣道恩○裕德請假五日○阿克東阿續假五日○榮光錫光各請假十日○召見軍機劉坤一萬培因○○頭品頂戴浙江巡撫臣廖壽豐路奏爲浙江省裁減營旗調駐防所分委管帶遵章先請立案恭摺仰祈聖鑒事竊照浙江省自海防解嚴以來餉需奇絀因將上年　募各防營勇丁汰弱留强陸續分數裁改歸併前經臣附片奏明在案所有裁撤振字中營振字右旗薪糧經费均給至本年六月底止又振字左　軍宗字後湘軍雲字左台防土勇等四營振字左楚軍宗字後湘軍雲字正後親兵十隊前護軍副右等五旗錢江防海師船乍浦巡防土勇　百名寳　護城土隄弁兵一百四十四員名火夫七名定海螺頭山等四處瞭望弁兵三十六員名温州龍灣茅竹嶺狀元橋等處砲臺添撥砲兵五十名寍波口引水英人師密士一名楚軍宗字左右營裁改爲楚軍寅字左右旗護軍正營裁减一半改爲楚軍寅字前旗親兵小隊後旗改名楚軍寅字後旗原有楚軍寅字前旗改名楚軍寅字新前旗楚軍後營裁减一半改爲楚軍寅字新後旗護軍右營裁减一半改爲護軍左旗護軍正右旗改爲護軍右旂超勇果勇二營减改爲護軍前後二旂新兵小隊四名改名親兵小隊中營親兵小隊左旂改名親兵小隊前旗親兵小隊左右營裁改爲親兵小隊左右旂管帶振字左軍前營總兵張大雄於光緒二十一年五月二十二日病故所遺營務當委總兵李啓鳳接帶並將該營曁振字左軍後營均裁减一半改爲振字左軍前後旗振字前後二營裁改爲振字前後二旗湘軍雲字前右二營裁改爲湘軍雲字前右二旗以上裁减員弁兵勇薪糧津貼等項均給至七月底止又裁定防親兵靜安廣勇二營曁新改之振字左軍前旗振字親兵營差官兩棚大旗兩棚湘軍雲字中營差官兩棚外海水師統領所帶綏　親兵小隊一哨裁留四棚楚軍前右二營裁改爲楚軍前右二旗以上裁减各弁勇薪糧均給至八月底止又裁紅單師船續添舵水人等四十五名鎭海各岸防軍營務處親兵四十名薪糧均給至八月十五日止又裁撤護軍右旗薪糧給至九月十五日止又前由乍浦恊派撥南灣砲臺弁兵火夫二十三員名撤回歸伍薪粮給至八月底止仍留正副教習二名由裁撤各營旗内挑留精壯弁勇伍哨給一員名撥歸南灣護臺砲隊責成守備馬方來管帶駐臺演練並照鎭海砲臺成案酌給油擦公費又原駐定海新改之振字左軍後旗調駐澉浦改名護軍右旗歸候補道丁彥統領節制又振字左軍中營調防湖州府屬改名浙江仁勝中營原駐湖州等處之楚軍寅字新左新右二旗改名浙江仁勝前後二旗楚軍寅字前營裁减一半改爲浙江仁勝左旂薪糧給至十月十五日止並將原駐乍浦之楚軍寅字右旗調防湖州内地改名浙江仁勝右旗以上四旗均歸原帶振字左營中營現改仁勝中營之總兵余朝貴統領節制又因管帶親兵左營遊擊王鰲於光緒二十一年六月十五日病故將該員爲親兵左後二旗委都司袁正祥管帶左旗叅將陳勝珠管帶後旂又親兵中營分爲親兵副左副右二旗副左旗仍歸遊擊蔡錦章管帶另委千總包國才管帶副右旗均仍歸總兵劉天興統領節制並將劉天興兼帶之親兵副營改名親兵中營至此次裁遺各勇間多籍隷滇黔楚粤皖豫等省程途較遠類皆無力回籍誠恐逗留生事均經飭派營哨各官雇備輪船分投押送回籍酌量給予船價以示體恤據防軍支應局司道遵照新章詳請奏咨在案前來臣覆查無異除咨部外理合恭摺具陳伏乞皇一聖鑒敕部查照施行謹奏奉硃批該部知道欽此○○長江水師湖口鎭總兵奴才許雲發跪奏爲恭報奴才接受總兵篆務日期叩謝天恩仰祈聖鑒事竊奴才渥承寵命簡放長江水師江西湖口鎭總兵員缺當經恭摺叩謝天恩遵例請旨入都陛見兹於光緒二十一年七月十四日接奉署兩江督臣張之洞照開以湖口地方緊要稽察會匪長江尤爲吃重所有新授江西湖口鎭總兵許雲發現已附片奏懇暫緩入都陛見應飭先行赴任欽奉硃批著照所請欽此恭錄轉行欽遵等因奴才遵將江陰營副將任内一切事件交卸清楚於八月十二日馳抵湖口十三日准署總兵魯洪達檄委中軍遊擊王洪陞將欽頒總兵關防曁文案卷宗齎送前來當卽恭設香案望闕叩頭謝恩祗領任事伏念奴才湘衡下士知識庸愚宣力戎行隆施疉被兹復榮膺專閫受恩愈重圖報愈難查湖口爲湘鄂來往之區總兵有表率屬僚之責訓練巡防均關緊要奴才自維樗櫟深懼弗勝惟有勉竭愚誠隨時隨事禀承督撫提臣認眞經理以期仰答高厚鴻慈於萬一除循例恭疏　題報外所有奴才接受總兵篆務日期並感激下忱理合繕摺叩謝天恩伏乞皇上聖鑒謹奏奉硃批知道了欽此○○太子太保頭品頂戴革職留任陜甘總督臣楊昌濬跪奏爲揀員倚補遊擊要缺以裨營伍恭摺仰祈聖鑒事竊陜西漢中鎭屬留壩營遊擊員缺前經臣請以儘先叅將漢中城守營都司徐得林借補嗣准部覆查該員係俟補遊擊後儘先叅將且前保遊擊之案並無儘先字樣應歸入陜西揀發班内叙補所有留壩營遊擊員缺行令另揀儘先合例人員請補等因臣隨在垎營儘先叅將人員内揀選得留陜儘先補用叅將陜西撫標右營守備劉成圖才具勤幹且該員在陜年久於該處地方營伍情形最爲熟悉以之借補斯缺實堪勝任亦與借補章程相符合無仰懇天恩俯念員缺緊要准以該員劉成圖借補留壩營遊擊員缺俾期得力如蒙俞允俟接准部覆卽行給咨送部引見以符定制除查取該員履歴清册咨送兵部外所遺撫標右營守備員缺陜省現有應補人員咨由撫臣揀選請補謹會同陜西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○頭品頂戴兼護湖廣總督湖北巡撫臣譚繼洵跪奏爲揀員借補守備要缺以重營伍恭摺仰祈聖鑒事竊前准兵部咨湖南辰州城守營中軍守備黃得益病故遺缺係陸路題補第七輪第七缺應用儘先人員行令照章揀補等因移咨到臣查斯缺駐紥金廠汛地處苗疆撫輯巡防均關緊要非營務諳練熟悉地方之員難期勝任臣在湖南儘先守備班内逐加遴選非人地不宜卽苗情不熟未便遷就擬補致滋貽誤伏查部定章程借補卽在儘先班次之内並准兵部咨武職借補准其續展五年限滿後再行奏明停止惟大銜借補小缺均不行借至二級以後照此次章程辦理各等語兹查有藍翎儘先都司李心維年五十五歲湖南瀏陽縣人由武童投効軍營勦賊出力疉次保奬嗣於隨勦肅清全楚案内保以都司儘先補用同治二年十月十三日奉旨允准在案凱撤回籍餾發湖南撫標右營差遺同治十一年六月十八日到標該員穩練奮勤操防得力以之借補斯缺洵堪勝任與借補限制相符飭查前在本省及他省均無叅革朦保情弊合無仰懇天恩俯念苗疆員缺緊要准以儘先都司李心維借補湖南辰州城守營中軍守備實與營伍有裨如蒙俞允俟部覆至日給咨送部引見以符定制除飭取該員履歴咨部外謹會同湖南巡撫臣吳大澂湖南提督臣婁雲慶薛摺具陳伏祈皇上聖鑒敕部覈覆施行謹奏奉硃批兵部議奏欽此○○增祺片再據布特哈副者統業並春咨據正白旗雙德佐领下雲騎尉恒海呈稱於本年四月間偶被荒火延燒住房當將恒海襲官敕書一軸一併焚毁呈請重行辦給等情加結轉報前來奴才查例載　敕　被水火盜賊焚失者免議仍准照例題請重給等語相應請旨將雲騎尉恒海襲職敕書飭部軍行辦給以備查考合將該員承　底册照錄一分咨送吏部查核外理合附片陳明伏乞聖鑒謹奏奉硃批著照所請該部知道欽此○○王文韶片再前因山東黃河下游漫决被淹地面災情極重飭據籌賑局恊撥銀五萬兩交南紳候選教諭嚴作霖携往查放業經臣奏明在案兹据山東撫臣李秉衡函稱東省沿河一帶災區甚廣民情異常困苦復又飭局續撥三萬兩並飭津海關道盛宣懷恊撥備賑銀五萬兩委員解交山東賑撫局轉發嚴作霖查收散放用資接濟據籌賑局司道詳奏前來除咨山東撫臣查照外理合附片具陳伏乞聖鑒敕部查照謹奏奉硃批户部知道欽此 
 
 

Page 12

 
 
[光緒二十一年十一月二十三日京報全錄]  
　　宮門抄○諭旨三道錄前○川督鹿奏審明京控案件照例擬結摺○將軍依奏請分别議卹片○欽差大臣劉等奏藩司陳操因病請假片○又奏藩司換用關防緣由片○又奏親兵薪糧改歸行營支應局發給片○十一月二十三日户部通政司詹事府鑲黃旗值日户部引見五名户部三庫二十名禮部四名鴻臚寺二名正白蒙十二名正白漢二十三名造辦處三名内務府二十九名○那王等揀選侍衛覆命○大额駙松安各假滿請安○李中堂等同鄉官謝恩○三德謝授太僕寺少卿恩○敬昌請假十日○福森布續假五日○召見軍機崑中堂張蔭桓○○頭品頂戴四川總督臣鹿傳霖跪奏爲京控案件審係全誣衆供確鑿原告堅不承招照例擬結恭摺仰祈聖鑒事竊查前督臣劉秉璋任内准步軍統領衙門咨具四川合州民人關玉清京控陸廷輝等將伊胞兄關繼應等毆傷殞命等情一案將該原告關玉清咨解回川當經前督臣行司委提人證卷宗查明此案係該縣民人關　和遺子關玉清赴京呈控當將關榮和傳案查明各情取禀覆發委審辦去後兹據署成都府知府唐承烈等審明該原告所控係屬全誣狡不承認取具衆證情狀照例議擬解由按察使結司文光詳解前來臣親提人證研訊緣關榮和籍隷該州與陸廷輝陳受益隣近居住光緒十年九月初十日該前州沈芝英任内州民唐天亨家被賊行竊食榖三斗飭報經沈芝英簽差張榮陸貴緝獲王貴生供認行竊並稱關榮和知情容留傳唤關榮和到案訊無其事卽予保釋先是關榮和之女關冬納字鄭宗田爲妻過門童養嗣鄭宗田因父母均故已身常出傭工關冬乏人照管送回母家撫養按月認給度用錢文議俟成立婚配十七年十二月關榮和因關冬長成意圖多得財禮將關冬另許周姓尚未行聘關冬自願從一而终在家哭闹鄰居陸廷輝等聞知恐釀事端通知鄭宗田投憑陸廷輝陸清山陳一川等理論陸廷輝等均斥關榮和之非鄭宗田憑衆將關冬領回完配十九年四月二十二日周聘珍雇顔麻仔搬運木料路經關榮和堂北關良起門口將要料斜靠路旁進内點火吸烟關良起之母關黎氏出外查看悞絆木料跌地磕傷右臀經鄰人柏以權與關良起扶回至二十五日殞命關良起報經銅梁縣秦承恩騐訊明確以顔麻仔肇釁釀命照不應重律杖責完結關榮和因陸廷輝理斥未能將關冬另嫁得財起意京控遂揑以誣搶謀殺毆斃賄託等情自作呈詞以未成丁之子兹玉清作原告時已於後遣關玉清進京赴步軍統領衙門投遞訊供咨解回川發局審訊委員前往合州銅梁縣逐層查明傳證訊取切結發委審辦案據衆供確鑿關榮和堅不承招兹據成都府等訊明由司擬解前來臣親提被證按照原詞逐一質訊如所控陸廷輝屢向借銀不遂挾嫌與弟合州捕役陸貴等買活盜賊王桂生教供誣扳捕役周榮等统率三十餘人　去銀錢衣物並鎖伊子關繼應非刑吊拷斃命一節提訊周榮供稱關榮和知情容留係賊犯王桂生自行供稱因傳訊並無其事保釋陸貴早已病故張榮亦早革役不知去向伊非承票原差並無私　銀錢及鎖拷關繼應身死各情事又如所控陸廷輝窺伊女孩假孀强娶爲妾未允陸廷輝陸清山忽率結盟弟兄陳一川等四十餘人各執洋槍刃棒將伊女孩並衣飾等物搶去賣與鄭宗田爲奴伊妻傳氏攔阻被陸清山喝令伊黨陳受益等朋毆斃命一節提訊陸廷輝陳受益供稱因關榮和見女長成意圖多得財禮另許周姓未聘關冬不願哭閙伊等係隣右恐釀事端通知鄭宗田投憑理斥並無搶賣爲奴朋毆關傳氏情事又如所控柏以權霸估趙漢章菜界栢樹賣與周聘珍雇顔麻仔帮同砍盤木料路過踐傷菜苗伊母黎氏往阻被周聘珍推倒顔麻仔竟擲木料打傷斃命賄串銅梁縣刑仵孫習之瞞傷不報只報推倒跌傷殞命復厚賄該縣秦承恩只喚顔麻仔到案薄責釋放反將伊二北關良起重責鎖押勒結了案伊遣弟關良富上控被周聘珍陸清山等先遣盟弟截捉殺斃一節提訊顔麻仔周聘珍供稱伊周聘珍用錢買得趙漢章砍售栢樹雇伊顔麻仔運回路過關良起門口將木料斜靠路旁進内點火喫烟關黎氏出外查看誤絆跌地磕傷左臂扶回醫治不愈身死控縣騐明將伊顔麻仔杖責完案伊等並無朋毆斃命賄串刑仵匿傷並截殺關良富身死情事以上所供各情核與合州銅梁縣案卷均屬相符並經委員候補知縣郝芝閣查明該原控所稱鎖拷斃命之關繼應斃命之伊妻傳氏均係早年病故所稱被毆斃命之伊母關黎氏查係該原告嬸母且係自行絆跌致斃所稱伊弟關良富赴府上控致被截殺則查無其人是該原告所控各節槪屬虚誣已屬確鑿無疑提訊該原各關榮和則一味狡展及反覆研訊該原告理屈詞窮復閉口不言堅不承招實屬異常刁健案經再三查訊衆供確鑿毫無疑義未便任該原告狡不承認致案久懸卽應擬結查例載驀越赴京告重事不實並全誣十人以上者發邊遠充軍又本犯實在刁健堅不承招者如該徒罪以上仍具衆證情狀奏請定奪各等語此案關榮和被竊賊王桂生誣扳係差役陸貴等教唆並因陸廷輝等理斥致伊不得將女另嫁之嫌輒行揑砌重情遣未成丁之子關玉清驀越赴京誣控拖累查所控張榮等教賊誣扳陸廷輝顔麻仔周聘珍等致斃伊子關繼應伊娶妻關傳氏伊母關黎氏伊弟關良富搶摟掠賣伊女爲奴串仵賄縣情節均屬重大現在訊明盡屬子虚且全誣已在十人以上自應按例問擬關榮和合依驀越赴京告重事不實並全誣十人以上者發邊遠充軍例發邊遠充軍該犯異常刁健堅不承招所犯在徒罪以上自應取具衆證情狀奏請定奪關玉清赴京呈控係迫父命且年僅十五尚未及歲業已罪坐其父應請免其置議顔麻仔肇釁釀命業已由縣杖責例不重科應與訊無搶摟拷斃掠賣爲奴朋毆擲傷身死串匿截殺之周榮陸廷輝陸清山陳受効並無干之陳名揚均無庸議其餘人證先經委員前往查訊均屬虚誣亦毋庸議無干省釋未到人證免提省累除取具各結備案並將全案供情分咨外所有審擬緣由理合恭摺具奏伏乞皇上聖鑒敕部核覆施行謹奏奉硃批刑部議奏欽此○○依克唐阿片再奴才所部將弁兵勇自去歲開仗以來餐宿於氷天雪地出入於彈雨槍林均已備歴艱險卽至停戰之後晝夜操防巡哨設卡亦未敢一刻稍懈乃夏秋之間遼陽一帶瘟疫盛行雖經奴才多覓官醫分投診治無如該弁兵等積勞之後或身體多虚或傷痕甫平一經觸犯藥餌方投病已不治核其情形守堪憫惻除將病故兵勇隨時酌給理葬銀兩外查有騎都尉喜林雲騎尉性英阿烏隆特三品花翎卽補總管精勇巴圖魯領催海珠藍翎儘先佐領恩和記名驍騎校德海五品花飽儘先驍騎校披甲常陞候補筆帖式佛衷已革雲騎尉圖拉六品頂戴領催富凌阿五品軍功披甲依希布順祥英全六品軍功披甲依清阿劉有科依靑阿六品軍功佾生志廉七品軍功披甲范先霖升附生榮年武生鍾海樓等均在軍營立功後積勞病故未便聽其湮没合無仰懇天恩准予勅部分别議卹以慰忠魂而策行伍之處出自逾格鴻慈理合附片具陳伏乞聖鑒訓示謹奏奉硃批喜林等均着照所請交部分别議卹欽此○○劉坤一王文韶片再陳湜舊患臂疽歴年調護得宜隨發隨消不爲大患自去冬出關以來久戍遼東觸發舊疾秋間入關料理西征亦尚可勉强支撑不以爲意詎近日瘡口潰裂出毒過多困頓不可言狀西醫診之謂非得積腐剔盡不能剗除病根惟年逾六旬難求速效總宜悉心調治方可逐漸收功現在該司所部湘軍二十營已遵旨陸續拔回山海關扼要駐紥嚴飭各分統督率營哨各官認眞訓練目前歸遼已有定議並無戰事據該司禀懇給假一月留津醫治請據情代奏前來臣等查明屬實謹合詞附片陳請伏乞聖鑒訓示謹奏奉硃批陳湜著賞假一個月欽此○○劉坤一片再據統領湘軍江西布政使陳湜詳稱上年在江蘇按察使任内奉旨招集舊部成軍北上當經刊用欽命統領湘軍布政使銜江蘇按察使行營之關防兹於本年八月初三日恭閲邸抄欽奉上諭江西布政使著陳湜補授欽此所有前用關防應卽另行更換欽命統領湘軍江西布政使行營之關防一顆於九月初二日開用以昭信守詳請具奏前來理合附片具陳伏乞聖鑒謹奏奉硃批知道了欽此○○劉坤一片再臣親兵兩哨係護軍統領楊金龍兼統原在江南請領薪糧有時未經解到卽由湘軍糧臺墊給現在楊金龍等各軍均經撤回僅此兩哨親兵所需薪糧應改歸行營支應局支發以資接濟應請勅部立案理合附片陳明伏乞聖鑒謹奏奉硃批户部知道欽此 
 
