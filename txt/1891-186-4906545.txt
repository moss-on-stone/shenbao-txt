# 1891 - 186 - 4906545

 

Page 1

 
 
[第二次開印二十四史] [  圖書集成局啓]  
　　啓者本局所印二十四史紙墨精良校讐詳盡細心參酌有美畢臻是以招股之時購票者卽爭先恐後迨去冬告竣除售出股票外局中尚留書二十部現可出售每部收現洋五十六元并以購者源源而來深恐不能遍給因又續印准明年正月告成其精妙與第一次所印無殊决不稍有苟簡諸君子如來購票每部仍價洋五十元先付二十元餘俟出書時找足至從前已購股票目今尚未取書者請卽移玉來取以便先覩爲快也肅此布聞伏維雅鑒 
[重印大題文府出書啓] [  點石齋告白]  
　　大題文府一書海内風行幾如左太冲三都賦成洛陽爲之紙貴前印數千部業已陸續售罄而購者仍復踵趾相接爰擬將此書重印數千部卽日開工約兩禮拜當可出書有願躉購或附印若干部者請早來面訂可也此佈 
[論新聞紙當持正議]  
　　新閱紙舘之設創自泰西而法蘭西爲獨先當時多選才高望重者爲之主政舉凡朝章之得失執政之賢否官方之邪正閭閻之利弊聽其悉心記載振筆直書或褒或貶無所忌諱此與古者告善之旌誹謗之木周禮肺石之制名異而實同所以逹下情重清議也然有時流弊所及亦有不可勝言者好名之士專騖虚聲每喜人廣爲揄揚而不欲人肆加指摘於是巧爲夤緣廣相交結乞憐請託時所不免於是身居局中者或狥乎私或礙於情曲筆深文亦由是興不　此也或稱人之惡而損其眞或揚人之善而過其實亦皆非也亦或畏取憎於人叢怨於已其措詞也但有褒而無貶　皆不得謂之董狐之直筆也然此猶小焉者也雖然作新聞者有時固不得徑行直遂肆情而逞臆也孔子之作春秋也爲尊者諱爲親者諱爲賢者諱况君子居是邦不非其大夫故有事宜隱者隱之有事宜揚者揚之正直秉心無傷忠厚或有書其事之本末而是非自見曲直自明善惡自著者原不必作山膏之善駡以自白其心之無他也若夫借私事而以爲　制懷夙憾而圖報復則更下一等當在擯之之列泰西各國無不盛設新聞紙館雷厲風行凡遇軍國大事和戰大端噩耗警信一有所聞隨卽刊示其有平常之事朝印而夕頒幾於知無不盡泰西各邦每值兩國有兵事必使之隨營紀錄所以記實也顧以我所知自英法美比數國而外報舘議論朝政皆有例禁夫設立新聞原冀其直言無隱旣欲其言又箝其口未知誠何居心且新聞紙頒布乎國中也原貴乎下情得以上逹使民間之疴　疾病無不上聞政治之寛嚴衆情之愛惡無不咸知國家而能采取輿評推求衆論利者興弊者除可者行否者止以浹洽乎衆人之心皆新聞紙之功也是新聞與國政相關也所擊豈不重哉昔子産不毁鄉校亦卽此意也西國之爲新聞主筆者有時可擢爲相臣而相臣之退閒無事者仍可俯就爲新聞主筆其所交皆國中之王公大臣其議論之所發國人皆屬耳目焉隱執朝權無異山中宰相言其持論之正也新聞主筆其可貴也如此然則或有不軌於正者其不足以饜服衆人之心可知已雖然西人之談論新聞紙者以爲一利亦必有一弊西國工藝之徒偶成一物偶就一技慮人之不見不聞也無不賄囑報館品評贊美以遂其牟利之私夫登諸新聞俾衆人共見共聞固無所謂非也而必以賄成風斯下矣且也昔日無新聞之時愚民之耳目有限國事之治亂官吏之黜陟各地水旱災荒懵然俱無聞知或置之不論不議之列漠然無所動故其心自有新聞之行國家各事無不周知卽如作亂犯上非一人所能爲人心之不同各如其面卽素所狎習者亦不敢　白其私自有新聞爲之傳布彼躍然欲起者無難雲集響應顧西人此說也余得而駁詰之彼作亂犯罪者國法具在一旦明正興刑懸首藁街新聞紙中無不歴歴詳載彼同黨見之者能不爲之贍落氣沮縮首裹足再不敢戰藝飛揚而反側以平閭閻安堵此非新聞之弊正新聞之功也西人又謂近日泰西各國工匠之挾制黨人之把時數千百里外無不一唱百和苟非新聞焉能若是不知欲加工值是其素心衆工匠畜之已久彼此豈無信音又何必賴新　紙爲之傳還消息哉是其所見亦迂矣惟法國於十數年前新統領卽位諭知各報館以所更新章無不斟酌盡善有裨於國計民生主筆者宜譽而不宜毁且欲賄之以重利夫以一國之主尊無二上其於新聞主筆也何有乃至欲行賄以求免則主筆平日之以正自持可知出之以正帝王倘不可于之以私而况他乎此猶秉史筆者頭可斷手可斫而筆不可屈也然則作新聞主筆又何異於作史官哉其任不綦重哉君謂主筆苟能秉正百折不撓其所陳當存主文譎諫之風寗攻其失勿加諛詞寗出直言勿譏其隱可者可否者否直道自存於天壤問其於國家政事據實言之亦無不然若使鋪張揚厲徒飾外觀殊失新聞之體裁又何取乎此新聞哉泰西新聞一日而排印十餘萬紙何其盛也吾亦願中國流行之速也此非持正不爲功 
[本館接奉電音]  
　　昨由京友電傳諭旨二道敬謹譯登○六月初五日奉上諭白桓奏假期屆滿病仍未痊懇請開缺一摺兵部右侍郎白桓着准其開缺欽此同日奉硃筆壽昌補授通政使司通政使欽此 
[江西閙教續聞]  
　　撫州文昌橋拆毁教堂一事前曾錄入報章兹聞當滋閙時文武各員親臨彈壓當塲拿獲十人訊供管押旣而臬憲福餘庵廉訪據情向撫藩二憲面陳諭令嚴行懲辦○客有自進賢縣至會城者述及縣屬某處與謝埠相距數十里一小村落也村中某姓族人數十名全入天主教與鄰村某大族積世爲仇近日聞有謡言四起疑爲大族所散布遂於五月二十三日殺死大族二人旋知罪無可逃自行縱火乘烈烈轟轟之際盡室而行現經縣宰查勘詳明禀明上憲上憲委候補同知林司馬祖炘前往查辦○雨水較多章江漲滿謝埠更水行巿上駐守是處防護教堂之員弁兵勇無地棲身大憲乃另派砲船停泊保衛 
[温匪恣横]  
　　台州府屬鎗匪近經官兵緝捕甚嚴無從匿跡因分竄温州西柟兩溪乘機擄掠其由樂清竄入者順道大制行刦倪老五家由柟溪經過者取道中塘焚刦胡協珍家由西溪來者假道上横刦掠趙鶴文家事後查得中塘被刦時先有土匪五六十人逗遛左近永寍殿中有數人穿舊號褂僞稱帮爭塗田於此假道迨傍晚有三匪往水門頭購取米肉將作晚炊地方上人見其形跡可疑羣相盤詰匪等不服因卽扭獲其一吊諸水碓柱上同伴兩匪逃回 
 
 

Page 2

 
 
報信登時發作鎗械齊施擁入胡家大肆焚掠殺斃五命彈傷三人有西垟胡氏子在此附讀者被匪擄之而去斯時村民手無寸鐵勢難格拒及匪退去往覓所吊之匪則已被山僧釋去葢僧聞有喊救聲誤以爲良民被匪縶縛是以釋之也厥後西垟胡氏痛子被擄設法向贖願出番佛六百五十尊訂期五月十三日在五十二都山深林密之區交兌旣而台勇來此剿捕將匪黨衝散搜出胡子及趙氏三子均覆在稻桶之中詢悉姓名帶往海門聽候認領今胡等業已呈求永嘉縣備文飭役前往領回指日可合浦珠還矣噫宼盜猖狂至於如此眞有如諺所謂閉門家裏坐禍從天上來者正不第天荆地棘行路難已也至上月二十日報登盜匪拒捕官兵大受傷夷有數兵被盜擒去云云係從西字報中譯出兹據訪事人函述並無此種事情云 
[防範綦嚴]  
　　漢口訪事人云武漢一帶自聞武穴蕪湖等處匪徒滋閙教堂巿面爲之震動間有一二膽小者竟至移家他處以免殃及池魚先事驚惶甚無謂也省垣大憲防範甚嚴密佈營勇於耶穌天主各教堂前昕夕梭巡不使稍懈漢口當謡諑紛紛之際漢陽協樊協戎派撥隊伍屯紥醫院及講堂對面湖南賓館更撥出弁勇駐守梅子山洋教堂其餘分駐各地要皆著重在教士西商家或有洋房矗立之區並由督中協另調鼎字防營以資守扞此陸地各處保護情形也至江面及各處小河港汊紛歧動輒數十里深恐游匪出没借事生風經湖北漢陽水師總鎭高軍門核調就近之漢陽師船數十艘及上江簰洲營水師叅將鄧叅戎正揚右哨都司王都戎漢陞各帶砲船星夜前來泊守日則輪巡江面晚則查騐來往估舟計上自漢陽東門下迄楊陸口等處至今猶未撤防更奉中恊蔣恊戎調來常守襄河各埠之健捷營張謝二君隨帶砲船二營計共三十號散布漢口各碼頭上自橋口下迄接駕嘴十餘里内聲息相通此水程各處防範情形也前月省憲庐悉有湯姓紙客出售某書語多狂妄四處查緝旋在漢口草紙街拘住押解省垣至武穴焚毁教堂拘住肇事之人由大憲委漢口厘金局員裕朗西太守庚前往查辦太守素性正直頗爲武民所悅服臨行多有列香案以志敬忱者後上憲以案關中外交涉事宜務求水落石出又委李竹虚太守謙前往細核尤恐莠民匪類見有西國兵船駛至將各處燈塔警船樁損壞以迷輪路是以又飭田家鎭及巴河等處三板砲船不時上下稽查毋使稍有損毁云 
[厦門茶巿]  
　　厦門一隅向爲販茶總匯之區今年安溪南安等處内山茶販運出洋者幾如晨星之寥洛淡水茶到厦後西商相與袖手不肯開盤各茶棧無不焦灼萬分而内山之茶則購去萬餘件價值中平商人不致大受其虧其殆否極泰來之候耶 
[局卡被毁]  
　　福建興化莆田同安南安等處濵臨大海居人向以煮鹽爲生計載往臺北以及温台各府銷售近經鹽道憲龍觀察札委某鹾尹在湄洲附近地方設立鹽局就地抽收鹽課該處鄉民不畏法竟將局卡拆毁現聞上憲擬派兵馳往以壯聲威而資彈壓云 
[虧例巨欵]  
　　粤東訪事人信云杉木欄安棧號向辦茶葉並各種貨物往南洋新嘉坡等埠銷售歴十餘年之久生涯極旺貿易斱中洵堪首屈一指忽於前日閉歇虧倒各帳約有銀二十餘萬兩又揚仁里生昌泰字號順德縣屬龍江墟信記銀號素稱殷實近亦陸續閉歇生昌泰倒去銀一十七萬餘兩信記倒去八萬餘兩所倒之銀皆係各銀號付下者聞安棧東人家資尚厚將來或有五成歸欵至此兩號東人早已逃逸無從追間一月之間疊倒三號共約銀四十餘萬之多鋃根日緊巿面益衰省中銀號因此閉歇者已有數家貿易艱難可勝浩歎 
[大風覆舟]  
　　厦門訪事人信云五月二十七日下午海上忽起大風繼以暴雨有五篷溪船一艘由漳碼裝載樹柴揚帆迅駛至鼓浪嶼後面觸於礁石船首洞穿水汨汨而入又爲狂風所撼立時翻覆幸有别船爲之援手船中男女老幼得慶更生惟所載樹柴則已漂流海面無從撈取矣 
[示平教務]  
　　欽加二品頂戴鹽運使銜賞換花翎遇缺題奏道南昌府正堂卓異候陞崔爲剴切曉諭事照得各國教士在内地設立教堂原係勸人爲善並不强人所難其入教與否聽人自願况入教者仍係内地之人本無所用其猜忌自宜相安於無事也乃近有不法之徒造言生事煽惑愚民隨聲附和動與教堂爲難以致各處滋閙之案層見疊出凡有教堂地方若不嚴加防範實力查拿爲害伊於胡底除飭屬會營嚴密　緝有犯必獲外合亟剴切曉諭爲此示仰闔屬軍民人等一體知悉爾等須知各國教士准在内地設堂傳教載諸條約由來已久豈容妄生異議卽　民教牽涉事件亦應禀明地方官持平辦理不得輕聽傳言恃衆滋閙自示之後務須各相勸戒安分守業愼勿輕舉妄動自罹法禍倘或執迷不悟釀成事端一經拿獲到官三尺具在必有身家性命之憂求生不得後悔奚追本府愛民如子不忍不教而誅是以諄諄誥誡爾等宜自加猛省切勿爲他人摇惑焉其各懔遵毋違特示 
[營勇搶刦]  
　　粤東西關十三鋪某宅前日上午時有盜六人手持洋鎗一擁而入將貴重物件搜括一空呼嘯而散盜已出門室中人始敢鳴鑼喊捕適湖南提督鄭心泉軍門入城拜客經過是處聞呼喊聲喝令親兵上前追捕將盜六人悉數拘獲押回行營審訊訊得各盜均係卓勇貼身尚穿卓勇號衣軍門不勝託異咨明兩院憲將該管營官照例懲處以爲紀律不嚴者戒夫勇所以防盜也乃竟反戈而爲盜無怪乎盜風日肆刦掠頻聞也此係粤東訪事人所述錄之以告有統兵之責者不可不於平時查察也 
[析津時事]  
　　天津茶店口義升錢鋪開設以來不過三月有餘帖欠約及三千吊不知何以驟難週轉於五月二十四日倒閉由縣發封鋪東在逃未獲計去同豐厚倒閉纔五日耳按天津巿面行使錢帖便於現錢各錢鋪當全盛時不顧資本若干開寫錢票貪多務得比及勢難支詩輒以閉門了事是直以帋片換銀耳無怪被倒者之銜恨切齒也然而成本之身出帖之多情節之惡未有如同豐厚者本銀千兩開張甫及二年居然造房屋購車馬及逃逸時復兌金葉五十二兩以壯行色帖欠二萬數千餘吊置之不顧存心誑騙形跡顯然連日有力之家向縣繳帖請追者絡繹不絶陳雲生固已在逃其父陳守一卽陳鎭一亦無蹤跡前報謂已獲案者係傳聞之誤也天津縣李搏霄大令以奸商猾賈有心誑騙貽害閭閻不可爲訓現已懸賞購拿期於必獲以爲捲逃虧閉者戒○四月初間赤日當空氣候異常炎熱寒暑表升至九十餘度一時雜災迭作時疫叢生迨五月杪氣候忽變早晚一似新秋居人仍御輕羅木穿細葛一至璧月東升更覺夜凉如水直不知人間有熱惱事天時不正謹身者尚其愼旃○縣署差役陳大枉與王某爲莫逆交彼此通家遂不避男女之嫌王有兒媳某氏美貎韶齡被陳誘拐王不知就裏反浼陳偵緝陳佯謂氏之母族實爲逋逃淵唆使指控不知陳已將氏暗寄於紫竹林王小脚家王小脚係開設妓寮者屬耳於垣被王訪悉赴官具控將陳並該氏逮案陳供詞狡飾喝令枷責詎意枷期未滿陳已乘間脫逃持刀向王威嚇王又據情呈訴邑尊以陳不法已極勢難寛縱飭令鎖禁擬罪上詳爲知法犯法者儆○鐵路公司坐落河西而火車却在河東開行其發軔在旺道庄距營門不遠營門者係附郭圍墻之門户也營門以外人跡漸疎公司派小工某住宿其間於車過時舉旂爲號旂分紅白各色以示區别免遭意外之虞某於五月中旬夜深人靜時突被匪徒撬門入室掠取衣物炕頭有對時表一枚並被取去所值雖屬無幾而某係窶人子情不能捨心更難甘出户緊追被該匪順風揚洒石灰致眯兩目祗得喪氣而回醫台數日一泓秋水尚未能洞察秋毫公司總辦飭令報縣請緝贓賊並派弁暗訪明查務將該匪弋獲從嚴究辦 
[穗垣暑雨]  
　　粤東第七鋪某絲店某夜有賊一人撬開天棚門入内行竊店中夥伴共有數人深入黑甜鄉二人夢回枕畔起而與賊爭被賊刃傷並用繩縛其手足賊遂傾箱倒篋飽所欲而去翌日赴卓勇大營面禀李委員委員謂賊祗一人隻身入鋪安能將爾二人綑縛且夥伴 
 
 

Page 3

 
 
多人絶無聞見其中顯有情弊須提集衆夥嚴訊以期水落石出該店深恐拖累求委員將案注銷免子深究而委員尚未首肯該店於此眞有進退維谷之勢云○前日有一人年約三十餘舉止豪邁衣服麗都在南關長隄獨往獨來效屈大夫之行吟澤畔俄而聳身一躍適遇西流漲急援手無從其屍流至鴨墩關前經關廠巡丁撈獲由親屬備棺成殮聞此人姓胡在同樂戲園司事因虧空銀兩無力歸還出此下策吁慘矣○省垣近日有匪黨妄造謡言冀以煽惑衆志大憲飭勇嚴密查拿一日在城内某烟館查獲一湖南人聞係哥老會餘黨已發讞局嚴訊矣 
[雲間蟬韵]  
　　松江西門外人湯某秉性桀驁鄉里惡之邇因聚賭抽頭多行不法經其嫂禀訴琴堂婁縣張邑尊籖差拘湯叱令掌頰二百將房發封○東門外華陽橋南三圖人姚某農家子也早歲聘某姓女爲室童養在家荆釵布裙饒有姿首今春方歌燕爾之章瑟靜琴躭頗得唱隨之樂不期上月某日因事反目遂占脫輻之爻蟻棍沈某知之卽誘以甘言乘機煽惑密地載赴申浦售得身價洋銀一百四十元氏父某甲偵知向姚索女姚以丈人峯盛氣難犯竄匿他方甲計無復之據情禀控良有司發伏摘奸必有如秦鏡之燭照無遺者也○七寶爲婁縣上青交界之區舟泊如雲商賈輻輳每有無賴土棍安設迷龍之陣誘取貲財累月經年不知陷人幾許矣前經青浦縣訪拿嚴辦若輩始稍潛蹤邇來日外玩生依舊公然聚賭紳董赴府控訴奉恩太守批示略謂七寶鎭賭風甚熾地保以及分防衙署門丁得規庇縱前經該縣訪查有案現復開塲聚賭竟有老桌新桌名目殊屬不法仰該縣移會婁縣嚴拿懲究並查明該保等得賄情形嚴行革逐毋稍徇縱切切又松隱賭塲閙事後遷入華金交界之後岡鎭大張旗鼓互角輸贏前月下旬不知賭首因何開罪於博徒某甲乘其不備將賭廠付之焚如賭具賭檯被回祿君收拾淨盡賭頭聞警奔至棍捧齊施經人極意調停始各鳥獸散賭風猖獗一至於此所望官斯士者妥爲懲儆焉可 
[訊供嚴密]  
　　日本人尾本福原七里等刃斃沈關福一案經袁大令飭傳屍親及見証到案訊取供詞再行照會日本領事訂期會審此已列諸前報兹悉前晚袁海觀大令會同英廨讞員蔡二源太守在縣署提訊大令諭閒雜人等退出祗留原差書役在内並派護勇將門守住不准外人入内觀審可謂十分嚴密矣 
[償銀了案]  
　　沈紹龍命案由中西官迭次會訊其詳早登前報現悉此案經中西官會商以屍母沈顧氏年邁可憫酌償撫卹洋五百元已於前日將洋送至縣中昨日午後袁海觀大令升堂命傳屍母沈顧氏屍弟沈紹榮見証王全生龔阿寶至案略詰數語卽着沈顧氏具呈領狀將　當堂給領並謂該氏曰爾出外後如有人向爾索洋准爾隨時喊控該氏叩謝而退此案遂結 
[奸儈宜懲]  
　　奸商猾儈每將花核油攙入荳油混售漁利食之易生疾病且至喪生前者朱森庭明府權理法廨讞務時曾嚴密查拿從重判罰爲時已久竟敢故智復萌英廨讞員蔡二源太守除飭差密查外復出示嚴行禁止昨日包探王阿二唐寶榮陸阿祥差役張福同禀稱小的等查得盆湯弄大橋北首泰貴里第二百八十四號屋中有人專用花核榨油今已起到榨油器具及已濾清未濾清之油各一百斤并拘陳仁祖張瑞元周永發倪阿二解案陳供稱小的係寍波人世代爲花核油生理並不知其犯禁及至上海有徐春芳開花核油作用小的司帳此種油專售與桐油坊攙入桐油中出售油炸檜店亦取花核油煎之俾顔色鮮明然並不爲人害蔡太守問花核油本甚渾濁爾等用何法濾清答稱花核油浸入石灰自能清澈太守謂石灰性燥食之豈不令人多疾旣復查閱帳簿有嚴家宅往來字様問嚴家宅是誰家答稱嚴家宅卽油車也小的等向油車買得花核油濾清發售又閱得付地保錢一千文局費一千文問何故答稱小的於本年四月起司帳此係前手所開銷小的不知其細張供稱小的亦寗波人耽擱在伊家伊如何榨油小的並不知悉周倪同供稱小的前去閒談驀被拘押花核油之事並不相于差探同禀稱小的等往　時見周倪尚在做工太守諭陳曰花核油之害人人所共曉據爾所供一若並無所害者然本分府不忍查拿究辦究竟花核油如何不合於食用本分府尚不知底細今姑一併管押榨油器具及帳簿暫存俟將油交西國藥房研究其性是否燥毒再行核辦 
[誣奸荷校]  
　　寡婦薛陳氏在縣署控稱寄子瑞山遭馬雲洲等誣指與媳沈氏有姦請爲究辦大令准詞飭差將馬等提到所有訊供情形已次第列入報章昨日午後大令升堂覆訊地保潘生揚投案候示先據詳沈氏訴稱係引翔港人今年三十歲生有一子現年四歲丈夫在日曾在虹口開設麵筋作嗣因生意寥落移至浦東洋涇鎭丈夫病故迄今已有四年小婦人大志守節茹蘖飲冰至上月初八日晚間忽有馬雲洲許阿全黄桂增嚴茂祥等前來毁門直入不問情由先將寄兄瑞山毆打然後用繩綑縛抛入小婦人房中意圖誣姦訛詐當被馬雲洲攫去金圈一副銀練一條大錢一千文英洋五元猪六頭爲此來案喊控求恩究辦大令問瑞山到爾家中有何事故是晚可與爾同房抑在兩處睡宿答稱因託瑞山賣猪偶然寄宿小婦人孀居苦守斷不肯與他人同房薛陳氏訴稱今年七十八歲瑞山確係寄子向來安分是晚小婦人適下鄉收租不在家中至次中始悉前情是以來案喊控薛瑞山供今年四十歲在虹口開糟麫筋店上月初旬寄母託小的將猪出賣小的於是月初八日至寄母家遂向肉莊講定猪洋廿五元約於次日令小的將猪送去晚間小的卽在寄母家住宿忽有馬雲洲等數人驀然入室將小的吊打抛入弟媳沈氏房中求恩明鑒大令命提馬雲洲許阿全黄桂增嚴茂祥至案謂本縣前堂提訊爾等均已供認所有各物可卽交還馬稱各物已交與地保潘生揚潘稱並未交出實係妄供大令謂馬等曰此案原委薛沈氏言之鑿鑿爾等不必抵賴判許阿全黄桂増嚴茂祥各繳洋銀一元馬雲洲繳洋二元並將銀鍊等物交出以便給薛沈氏具領馬許黄嚴四人各枷號十天發犯事地方示衆期滿再行核辦 
[毆差免究]  
　　韓土觀將張士明之女招弟以薦學針黹爲名暗中鬻入寶姐所開花烟間内爲娼經張查知赴縣喊控袁大令飭差湯責帶同案中陸陰堂等持票于法界興聖街指提寶姐其時寶姐已聞風避匿當有寗波人混名小春生卽周春生出塲硬霸毆辱縣差該差將周扭入捕房昨晨解案請究同轉問該差曰周春生因何硬霸該差禀稱小的帶同陸陰堂往提鴇婦突有周春生向陸詈駡揚言此女出售時係陸經手得財分用今因協差指提實屬反覆無常語畢揮拳奮擊小的以陸係案中人証未便任其毆擊上前攔阻周竟不問情由將小的之目毆傷務求大老爺諭令將寶姐交出歸縣訊辦同轉問周曰縣差奉諭提人爾敢出塲霸阻豈不知法紀乎周供寶姐之事本與小的無于小的本爲水菓生意該差勒令供給洋烟小的素無積蓄將棉被等物質錢便用該差意猶未慊致與口角不敢行兇問寶姐現在何處爾須從速交出供稱寶姐現匿英租界祥春里可卽指拿到案同轉令包探帶周拄拘又謂該差曰爾奉諭提人不應到處開燈吸烟逼令他人惠鈔待提到寶姐卽當解縣訊辦周春生無甚錯處可免送縣該差遵諭而退 
[英界公堂瑣案]  
　　包探徐雲香禀稱潮陽人劉仁德前經犯事遞籍今又來滬拘案請懲劉供稱小的現復來實已改過自新不敢再犯矣蔡太守判令笞責一百板押候備文遞解回籍○包探唐寶榮王阿二同禀稱賣水菓之張雲泉張春和曾至陳林春水菓行販貨不知因何口角爭扭至捕房捕頭問知事起細微一併叱退豈知二張又糾同許阿大韋阿興等邀陳至某茶樓評理是以拘拿送案陳供小的在某水菓行爲夥張等來販各種水果旣已秤見斤兩又欲加添與讑紛爭當蒙捕頭開釋後張等又約集多人擁小的至某茶樓聲言須罰洋蚨十翼二張同供稱小的等至伊家販貨伊妄指小的等行竊因之爭扭至捕房捕頭着自行料理因約許等前去向論並不罰伊洋十元許韋同供稱小的等與二張皆小本營生當二張與陳口角時小的曾經解勸包探又禀稱捕房並未着自行料理蔡太守謂二張旣由捕房呢退不應復糾同許等饒舌 
 
 

Page 4

 
 
遂判令各押一禮拜許韋各押三日○包探唐寶榮禀稱顧阿二在順泰馬頭竊取檀香交與施小弟適棧中人周光惠目見獲住人贓交捕送案周訴稱是時目見顧竊取檀香交施是以拘拿交捕今蒙解案請准領贓顧供稱小的向當小工貪小拾取檀香尚求恩恕施供稱小的以後不敢如是矣蔡太守判令將顧管押十日施管押一禮拜贓給周領去○包探黄四福禀稱楊義卿投捕房訴稱曾荐盧立成服侍病人蕭松清被盧竊去紡綢褲質錢使用小的因之拘盧送案盧供稱小的係金陵人由楊荐至蕭家服役言明每月工洋二元二角楊欲扣去三角小的不允以致挾嫌紡綢褲雖曾質錢然實供蕭零用訊至此楊投案申訴前情並稱盧先竊蕭長衫付質蕭遣人知照小的令盧贖還不復深究今蕭來信言盧又竊取紡綢褲是以報捕拘押並未扣伊工錢包探又禀稱小的曾問蕭言並不知盧將紡綢　質錢安有供蕭零用之事盧又稱質褲之事蕭確不知惟所質之錢的係代蕭買物蔡太守判令將盧管押十日 
[法界公堂瑣案]  
　　孀婦蔡王氏控稱王秀寶於八年前向丈夫借去洋銀一百元迄今數載尚未歸還禀提究同轉卽飭包探將王秀寶傳案詰問王供該氏之夫蔡順興前開正陽館飯店八年前小的曾向蔡告借洋銀五十元次年在玉露春茶館由富進有經手在會欵中劃付洋銀四十四元尚欠六元卽於是晚質衣得銀送至伊店此欵早已清訖矣謂票據共有兩紙各五十元一紙係爾自借一帋係爾爲陳金寶經借當將兩帋給令閱視王稱小的並未作中並無借票在外同轉問過付洋銀之富進者爾能邀到否供稱富係蔡姓所請令其索取欠欵小的不能交案同轉問蔡王氏曰王秀寶欠爾洋銀必有中証供稱其洋由小婦人之女兒經付並無中証同轉着將王押候傳富進有到案再行質訊○蘇州人范王氏偕子范仁土投案遞禀聲稱小婦人於十年前來滬度日維艱與開永順炒麵店之福建人阿測同住一處阿測言及家中並無妻子願訂白頭之約同居約有四月將前夫所生之錦春帶回福建與親屬相見在後阿測回滬未將錦春帶來迄今蹤跡杳然小婦人去年又産一孩寄乳别處現因斷乳携回家中自行撫養五月十三日阿測之妻由閩來滬屢將小婦人辱駡並將四歲女孩二歲男孩一併抱去經小東門外捕房攔住嗣以家庭瑣事置諸不理阿測遂將小婦人逐出前夫所生長子范仁士年已十九歲於前晚往永順炒麫店理論當被軋住逼寫服辯一紙勒打手印小婦人心實不甘爲此投案喊寃同轉飭包探往提阿测則已聞風避匿祗將其友李阿蘭提案訊問之餘一味推諉同轉問范仁土曰阿測如何勒寫服辯供稱小的伴母前去時店中共有十五人將小的軋在裏面聲稱欲將小的之母逐出此後伯勞飛燕各自東西揑住小的之手硬打手印小的因寡不敵衆無可如何惟求憲恩提究問爾現住何處有何主見答稱住新北門内待訟事了結卽欲回家同轉着將李押候交到阿測從嚴訊究○車主翁阿大控稱車夫掏阿春竊取二千二百廿九號之洋鐵皮一張當在蒲包中搜出原贓及鐵鑿一柄送案請究同轉詰問之餘陶阿春不肯認竊同轉謂人贓並獲豈容狡賴着押候笞責一百板○蔡陳氏始則逼良爲娼繼則飾詞冐領疊經公堂　究早已詳錄報章昨經捕房將該氏及寄子馬錦華一併解案同轉謂該氏曰　若將此案始末情由從直供明尚可從寛發落該氏仍不供認馬　華亦復狡展同轉謂所呈切結須塡兩人姓名馬稱小的素不識字當請人代寫同轉諭令各簽花押一併送縣請侒 
[湯餅筵資移賑]  
　　節嗜欲薄滋味定心氣月令嘗詳言之原欲勖人以養生也莫釐席子珊仁丈惠莅述及天中佳節喜獲次令郎渥邀天佑臨産頗速産母亦安蒙親朋厚貺拜領之餘理合肆筵伸謝因溽暑薫蒸兼之持齋時分恐鄰輶褻將讌資洋一百元委解災區紬繹久之不止養生抑且救困佳兒頭角崢嶸弟昆濟美可以預駕誼洽親朋亦歡臚家室矣[  上海北巿絲業會舘籌賑公所愚弟施善昌謹誌]  
[民歌愷悌]  
　　兹承蘇省藩署鄧從善堂大善士惠擲第十五批賑捐平銀五百八十四兩七錢二分申合規銀六百十六兩二錢九分五厘並賜函云此項捐款皆募自鄂省望卽照單登報以昭核實莊誦之餘欽佩無旣當此捐輸寥落之時得此鉅欵接濟彼飲和食德者自必逾恒感戴咸頌愷悌之章矣請列報端代鳴謝悃[  上海文報局協賑公所謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十七年五月廿八日京報全錄]  
　　宫門抄○諭旨一道錄前○發抄硃批五道○陜撫鹿奏審明按例定擬摺○大臣林奏啓用新頒木質關防片○護新撫魏奏委署各員缺片○又奏委署同知片○五月二十八日禮部宗人府欽天監正黄旗值日無引見○敬信假滿請安○張仁黼謝授讀恩○海公請假十日○承候續假十日○召見軍機崑岡李文田○發抄楊昌濬奏請暫停分發奉硃批吏部議奏欽此○又階州水災放賑銀數情形奉硃批批部知道欽此○又副將程興發署靖遠協奉硃批兵部知道欽此○又總兵閃殿魁請陛見奉硃批着照所請欽此○鹿傳霖奏出省閱伍日期奉硃批知道了欽此○○頭品頂戴陜西巡撫臣鹿傳霖跪奏爲審明叩閽人犯按例定擬恭摺仰祈聖鑒事竊查前准刑部咨光緒十六年閏二月二十三日内閣奉上諭本日道旁叩閽之民人黄文旺着交刑部嚴行審訊欽此經部將黄文旺審依衝突儀仗妄行奏訴例擬杖一百發近邊充軍惟案關人命仍應嚴行究辦奏請將該犯黄文旺連原呈解回陜西行提人證秉公訊辦等因咨解到陜當經臣行司委提人卷到省審訊兹據按察使唐樹楠審明議擬解勘前來臣親提研訊緣黄文旺籍隷雒南縣與被告民人雷玉林買建福張佩榮等平日認識其昔存今故堂兄黄文幅在日早與分家黄文幅同妻黄王氏開設飯店生理聘定曾隆興姪女曾五女與子黄十保爲婚音養過門尚未完配姑媳和睦雷玉林賈建福向在華州逢源合號帮同收帳常由黄文幅飯店經過進内坐歇與黄王氏言笑無忌光緒十四年十一月初七日黄文幅堂弟黄文財家有喜事黄文幅夫婦同往經理至晚黄王氏回店二更時黄十保曁曾五女脫衣分炕先睡曾五女將棉被扯破黄王氏當向斥駡曾五女分辯黄王氏揭被揪傷其右腿曾五女出言頂撞黄王氏生氣拾取柴捧連毆其兩腿曾五女在炕滾蹬磕擦左肩甲　胯受傷扭住柴棒黄王氏鬆手另取炕邊撥火柴棒連毆數下致柴頭餘火烙傷其左腿曾五女啼哭黄王氏隨卽就寢初八日早均各睡起曾五女仍是哭泣在鍋上拌煮猪食濺潑黄王氏脚上黄王氏疑其負氣又用手掌連毆其左右腮脥鼻梁上數下隨仍往黄文財家照料黄十保亦赴外砍柴是日早飯時雷玉林帶同脚夫至張瑞祥家索討租課張瑞祥短米一斗晌午時前至黄文財家向黄王氏借允帶領雷玉林等同往量給聲喊曾五女由房走出兩眼紅腫張瑞祥疑患目疾未向查問張瑞祥隨向曾五女告知借米情由曾五女眼同量付卽自進房雷玉林適發烟癮遂在該店外邊炕上開燈吸烟脚夫駄米先回張瑞祥亦卽歸家移時黄文益王升榜往店閑坐先後踵至黄文益見猪餓抵桶呌鬧喊令曾五女出與添食黄文益見其眼腫向問曾五女不應仍復進房雷玉林吸畢收拾烟具與黄文益等一同出店分路各回午後黄王氏旋店黄十保亦歸黄王氏見曾五女面色改變嘔吐不止再三盤問曾五女告知因被毆打氣忿已將店存治病餘剩洋烟吞服黄王氏卽時灌救着令黄十保通知曾五女之母會陳氏及其督曾隆興同往救治曾五女已不能言語至晚毒發身死曾陳氏等見曾五女身受有傷當向盤詰黄土氏慮恐不依揑稱連日在黄文財家帮忙曾五女如何受傷服毒全不知情黄十保恐伊母受虧亦未實告曾隆興連日訪查不得實情十六日以身死不明具報該縣蕭聚星騐訊黄王氏仍不吐實黄文旺因兩腿有傷聽聞黄文益等是日曾見雷玉林在外邊炕上吸烟心疑雷玉林有圖姦情事以强姦逼命等情赴縣指控該縣提證質訊黄王氏難以隱瞞始將兩次訓責致令氣忿吞烟各情供明黄文旺意圖藉訛心不輸服十五年正月不記日期會遇素識之張佩榮閒談言及前事張佩榮以事無實據勸令息訟黄文旺未經應聲各散二月間雷玉林之父雷振福因以伊子被誣控經商州批縣三月間該縣將雷玉林交差閻進着管黄文旺尋往向斥不應狡賴兩相爭吵看役閻進與張升李太蔣魁均稱案情虚實應候審訊不應私尋滋閙將其惟出黄文旺復以前情由州上控司院前撫臣張煦批司派委候補知縣鄢嘉騏前往會訊因黄王氏先未實告以致興訟雷玉林賈建福與黄王氏說笑不知避忌閻進看管不嚴分别責懲禀經提省發委西安府審訊因兩造供詞各執禀請發回訪查安辦十六年正月二十三日人卷到縣該署縣孫永濟因公赴鄉黄文旺一時無人承保派差羅才暫行看管羅才起意嚇詐聲稱如不花錢恐難開釋黄文旺許給二人錢十二千該縣公回將黄文旺取保候審維才籍此索得錢文該縣細訪集訊雷玉林在店吃烟距曾五女毒發斃命之持甫經半日如係因雷玉林强姦不從羞忿吞烟不能如此之逮且受此凌辱黄文闪向其查問必無不向告知之理屍姑黄王氏已認兩次向曾五女毆打致令氣忿吞烟下午卽毒發昏迷曾五女當氣息奄奄之際自不致再有被人調姦之事再三對質雷玉林委未强姦逼毆該縣據情詳覆黄文旺仍不甘服起意京控因賈建福與雷玉林係屬同夥常與黄王氏說笑張佩榮向爲勸阻疑爲串謀縣差羅才索　錢文疑係付縣並因差役閻進等斥其不應尋鬧卽添砌主唆賄串毆駡押禁各情想就呈詞在途僱過路不識姓名算命人代爲謄寫潛行赴京　聞聖駕出郊趨伏道旁呈遞奉旨拿交刑部審依衝突儀仗例杖一百發近邊充軍咨解回陜行司委提人証卷宗來省審悉前情議擬解勘臣親提覆訊據　前情不諱應卽擬結查例載聖駕出郊衝突儀仗妄行奏訴者杖一百發近邊充軍又蠧役恐嚇索詐計贓六兩至十兩者杖一百徒三年各等語此案黄文旺因伊姪媳曾五女被姑黄王氏訓責後服毒身死希圖藉訛輙疑雷玉林强姦逼命疊控不休並添砌各節敢在道旁叩閽殊屬不法現經查訊黄文旺　控各情惟差役詐贓尚屬誣輕爲重其餘各欵以誣告雷玉林强姦毆逼斃命爲重審屬子虚按律反坐罪止滿流加徒尚較部定軍罪爲輕案已訊明自應請罪刑部原議依衝突儀丈例擬杖一百發近邊充軍事犯到官在光緒十六年三月二十二日恭逢恩詔以前核其情罪係在不准援减之列應毋庸查辦到配折責安置縣差羅才於黄文旺暫交看管之時起意詐索二八錢十二千折合銅錢九千六百文計贓已逾六兩應請按例問擬羅才合依蠧役恐嚇索詐計贓六兩至十兩者杖一百徒三年例杖一百徒三年雖事一赦前情卽較重應不准援减照例剌字定地折責充徒所得贓錢已據如數繳案照律給還黄文旺具領雷玉林訊無强姦逼命情事惟是日曾五女一人獨處在店吸烟過癮雖飯店與民家不同究屬不知避嫌應照不應重律杖八十事在赦前應予援免　姑黄王氏因媳曾五女不服教訓連向毆責致令氣忿服毒斃命查曾五女身受各傷均屬輕淺例得勿論其不先向曾隆興等告知實情業經該印委由縣懲治應與常向黄王氏詢笑已經責罰之費建福均免里科屍叔曾隆興查出傷痕控縣騐訊尚未失實應與訊無毆打之差役張升李太及未主唆之張佩榮並無不合之張瑞祥見證黄文益土廾榜均請免其置議曾五女頂撞其姑罪有應得業已身死亦毋庸義失察差役詐索應議職名係前署雒南縣知縣孫永濟應由部照例議處除備錄供招咨部外理合恭摺具陳伏乞皇上聖鑒訓示謹奏奉硃批刑部議奏欽此○○林維源片再光緒十七年三月十九日臣准臺灣巡撫臣劉銘傳咨送木質關防一顆文曰帮辦全台開墾撫番事務太僕寺卿關防臣謹卽祗領卽於二十一日啓用分别咨照以昭信守併將舊刊帮辦全台開墾撫番事務通政使司副使關防一顆咨繳台灣巡撫衙門察銷理合附片陳明伏乞聖鑒謹奏奉硃批知道了欽此○○魏光燾片再署哈密通判沈先鉷調省遺缺查有請補精河同知柳葆元堪以委署又現署疏附縣准補迪化縣知縣黄袁應卽飭赴本任所遺員缺查有現署迪化縣准補拜城縣知縣楊其澍堪以調署據署新疆布政使　應祺署鎭迪道兼按察使銜陳名鈺會詳前來除批飭分别給委外謹會同陜甘督臣楊昌濬附片具奏伏乞聖鑒謹奏奉硃批吏部知道欽此○○魏光燾片再署精河同知雷銘三調省遺缺查有候補同知胡冠　堪以委署據署新疆布政使饒應祺署鎭迪道兼按察使銜陳名鈺會詳前來除批飭給委外謹會同陜廿賢臣楊昌濬護理伊犁將軍臣富勒銘額附片具奏伏乞聖鑒謹奏奉硃批吏部知道欽此 
 
 

Page 10

 
 
[光緒十七年五月廿九日京報全錄]  
　　宫門抄○諭旨三道錄前○發抄硃批六道○護新撫魏奏親老多病請准開缺俟交卸護篆後賞假回籍省視摺○川督劉奏請加成都華陽兩縣廪增分貢名數作育人材摺○護新撫魏奏揀員請補知縣摺○漕督松奏江北江蘇河運漕船挽上清江各閘日期摺○粤督李奏遴員接統營務片○五月二十九日兵部太常寺太僕寺正白旗值日無引見○德銘等演放砲位覆命○希隆阿請假五日○奎華恩浩預備召見召見軍機廖壽恒奎華恩浩現换黄葛紗袍○發抄○楊昌濬奏已故知縣黄誦芬革追奉硃批着照所請該部知道欽此○又侯明俊補　擊奉硃批兵部議奏欽此○又沈勳照補都司奉硃批兵部議奏欽此○裕寛奏請以耆齡補同知奉硃批吏部議奏欽此○又前河陜道鐵珊請卹奉硃批着照所請該部知道欽此○又候補道何福奎署糧儲道奉硃批吏部知道欽此○○頭品頂戴護理甘肅新疆巡撫新疆布政使臣光燾跪奏爲親老多病籲懇天恩俯准開缺俟交卸護篆後賞假回籍省視恭摺瀝陳仰祈聖鑒事竊臣母李氏今年七十有四少歴艱辛夙多疾病臣供職甘肅時迎養在署朝夕服侍光緒十年臣蒙聖恩調補甘肅新疆布政使比以關塞險遠氣候異宜非衰親病體能堪不得已送歸里第忽已七年邇來迍瀆疊遘臣弟若妹及一家大小丁口相繼殁亡者七人臣母哀痛傷情舊病增劇拊膺垂涕兾一見臣每接家書魂驚魄悸惟日盻撫臣劉錦棠回任披瀝陳情歸省不期一再續假遲延至今昨恭讀邸抄本年二月二十三日内閣奉上諭甘肅新疆巡撫着陶模補授欽此查新授甘肅新疆巡撫臣陶模現任陜西布政使與甘肅接境可期迅速履任臣得及時交卸護篆新疆自設行省以來規模漸具伊犂塔爾巴哈台標營善後交隷事宜亦已大定藩司應辦之事諸有端緒署布政使饒應　在任年餘情形熟悉微臣母病侵尋望臣綦切而萬里懸隔非五六月之久不能抵家母年已逾七旬恒虞風燭興念及此寢饋難安皇上方隆孝治錫類推仁合無仰懇天恩俯准開臣甘肅新疆布政使本缺賞假回籍省親俟撫臣陶模到任交卸卽行就道臣年五十有三報國日長倘臣母見子欣慰宿病就痊卽當泥首闕廷求賞差使斷不敢稍耽安逸自外生成謹恭摺瀝陳伏乞皇上聖鑒訓示謹奏奉硃批另有旨欽此○○頭品頂戴四川總督臣劉秉璋跪奏爲請加成都華陽兩縣廪增分貢名數作育人材恭摺會奏仰祈聖鑒事竊查雍正七年議准四川復設華陽縣係由成都縣分出將成都縣額進童生十五名並額設　增各二十名分半歸華陽縣學十年又議准成都華陽兩縣每縣各取進十二名乾隆十八年又議准該兩縣學均加　增各五名定爲十五名三年之内令兩縣輪流各貢一人自咸豐　年　歴年津貼捐輸永加十名每縣歲科取進各二十二名廪增各十五名查成都府學額進二十名廪增各四十名簡州崇慶州學各額准十五名廪增各三十名三年兩貢漢州學額進十二名廪增各三十名三年兩貢若温江金堂新都灌縣什邡等縣額進自十二名至八省不等而廪增則各定二十名二年一貢今成都華陽兩縣學每屇已取進二十二名廪增止十五名先時應試人少　生結保尚易稽查近年休養生息涵濡聖化多士濯磨文風日盛每屆應試文童共有五十餘名武童加至數倍該兩縣均係首邑煩　五方雜處良秀不齊而廪生仍止十五名或有事故不能立行出保臨塲結保者每縣僅止數人遇有刑喪冐考稽查稍忽難保不滋流弊縣署理布政使德壽據成都華陽兩縣禀請援照郫縣崇寗等縣請加廪增分貢成案照中學例於舊設廪增之外將成都華陽兩縣各再加廪缺十五名增缺十五名三年兩貢每年各出一名並聲明廪餼不敢請加分厘似應俯如所請以惠士林等情詳請會奏前來臣覆　無異合無仰懇天恩俯准將省會首邑成都華陽兩縣每縣各加廪增各缺十五名三年兩貢每年各出一名如蒙兪允　以奉到部文之日爲始用廣作育而勵人材出自鴻慈逾格除咨部查核外謹會同學政臣朱善祥合詞恭摺具奏伏乞皇上聖鑒勅部議覆施行謹奏奉硃批禮部議奏欽此○○頭品頂戴護理甘肅新疆巡撫新疆布政使臣魏光燾跪奏爲揀員請補要缺知縣以裨地方恭摺仰祈聖鑒事竊據署理新疆布政使饒應祺署鎭迪道兼按察使銜陳名鈺詳稱葉城縣知縣黄袁調補迪化縣知縣奉部覆准係於光緒十六年五月十七日奉旨按照行文程限應以八月初三日作爲開缺日期所遺葉城縣知縣係衝疲難三項要缺亟應由外遴員請補以重職守查南路新設各缺奏准信照吉林章程由外揀補一次以後出缺援照甘肅變通章程試用人員無論正佐各官如遇要缺一併准其請補等語今葉城縣知縣係屬要缺查有同知銜奏留新疆補用知縣王俊年五十一歲湖北江夏縣人由文童在籍辦理圑練於圑防尤爲出力案内彚保同治十二年十一月十三日奉上諭着以從九品不諭雙單月選用欽此十年在協黔捐局遵例報捐三班知縣指發河南試用十三年在京銅局捐免保舉四月十六日吏部帶領引見奉旨着照例發往欽此六月十六日到省光緒六年甄别案内革職七年經欽差大臣劉錦棠調赴哈密大營供差九年委隨前分界大臣長順差遣旋奏委查勘喀喇沙爾通逹伊犂道路於收復伊犁並六載邊防案内奏請開復知縣經部議奏惟開復知縣仍令補交加倍半捐復知縣銀兩十一年六月十七日奉旨依議欽此於遵保分界出力案内請免繳捐復銀兩加同知銜部議仍令補繳所請加同知銜暫行存記十二年六月十二日具奏奉旨依議欽此十三年二月十二日復經前分界大臣長順奏請免其補繳本日奉旨着照所請該部知道欽此奉部咨同知銜前河南候補知縣王俊令給咨赴部引見十五年奏留新疆補用查該員才明識練辦事勤能在新疆年久邊情尤爲熟悉以之請補葉城縣知縣實堪勝任人地亦極相宜等情詳請具奏前來臣查該員王俊才具穏練辦事勤能合無仰懇天恩俯念要缺需員准以同知銜奏留新疆補用知縣王俊補授葉城縣知縣實於地方有裨如蒙兪允俟奉部覆併案給咨送部引見以符定制是否有當謹會同陜甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○頭品頂戴漕運總督奴才松椿跪奏爲江北江蘇河運漕船挽上清江各閘日期恭摺由驛具陳仰祈聖鑒事竊照本屆江北江蘇循辦河運經奴才援案會奏籌撥欵項赶辦濟漕各工並以通濟閘損壞應行堵閘開通越閘併案辦理以利漕行在案當卽督飭廳汛撙節分别興工並飭徐州道照案將邳州宿遷各水口堵蓄底水又以江北各帮分赴安徽購米經過下游一帶楊軍廳所屬河道尤多淤淺復經匀撥欵項飭令挑撈以免阻滯一面嚴催漕船受兌開行於三月中旬陸續行抵清江共計江北十起漕船五百三隻裝運正餘米十三萬三千七百餘石江蘇八起船三百六十隻裝運正餘米十萬五千七百餘石奴才騐明米色尚屬乾潔隨卽催令各帮銜尾上駛三月二十五日全帮駛過清江閘四月二十日全過福興通濟惠濟三閘連檣北上所有徐州運河廳屬各閘先已築壩束水閘河亦均擇要挑浚不使稍有淺阻惟本年春汛不甚暢旺已飭令各閘下板抬蓄俾資浮送奴才仍當督飭沿途文武各員催儧漕船前進並飛咨東河督臣山東撫臣照章啓放湖口壩鋪水接濟務期早抵東境乘汛渡黄以兾仰慰宸厪所有江北江蘇漕船挽上清江各閘日期理合繕摺由驛馳陳伏乞皇上聖鑒訓示謹奏奉疑硃批户部知道欽此○○李瀚章片再統領廣東水軍調補新會營叅將黄榮華前據報該員病故業經循例題報在案所遺三水清遠順德肇慶等處水軍亟須遴派幹員統帶督飭各該將備認眞訓練巡防以靖河道查有奏留廣東水陸補用記名提督張拔萃久歴戎行勇於任事堪以接統又統帶省河及内河巡緝輪拖等船之准補廣西鎭安協副將王世清現在給咨引見所遺巡捕緝私輪拖等船均關緊要必須揀委講求　務之員統率各船管帶員弁分布各要實力梭巡以期得力查有委署督標中軍副將記名提督楊安典曉暢戎機　深才草堪以援統除分檄飭遭外理合附片陳明伏乞聖鑒謹奏奉硃批兵部知道欽此 
 
