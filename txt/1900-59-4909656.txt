# 1900 - 59 - 4909656

 

Page 1

 
 
[古今圖書案成减價一] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[禁止賽燈說]  
　　元宵之有燈景權輿於漢而盛於唐史記曰漢家以望日祀太一從昏時到明今人正月望日夜遊觀燈是其遺跡可知漢時已有此風迄兩晉六朝以迄於隋踵事增華益形繁盛北史曰隋柳彧見都邑百姓正月十五日作角觝戲上奏曰京邑爰及外州每以正月望夜充階塞陌鳴鼓聒天燎炬照地人帶獸面男爲女服竭資破産競此一時請並禁斷其摹繪閭巷喜事情形合之今日殊爲逼肖及唐開元天寳間海宇承平日久明皇躭於聲色務爲紛華綺麗以娱耳目每屆上元佳節於京都安福門外盛飾燈綵許民縱觀雍洛靈異小錄曰唐朝正月十五夜許三夜夜行其寺觀街巷燈明若晝山棚高百餘尺士女無不夜遊車馬塞路有足不躡地浮行數十步者當時寳馬香車之盛星橋鐵鎖之奇千載而還猶可想見自後由宋迄明雖未嘗不循例舉行而均不及唐時之盛本朝定鼎燕都列祖列宗咸以恭儉訓當乾嘉極盛時四海又安庫儲充裕而輦轂之下亦未聞侈陳燈景潤色昇平洵乎禹儉湯勤邁越前古惟民間偶爾游戲亦未嘗懸爲厲禁致拂輿情故京師雖三巿六街不尚魚龍曼衍而各省則千門萬户到處簫鼓喧闐江左爲古來名勝之區隋苑笙歌吳宫花草繁華之盛尤冠絶一時每當新正蟾魄圓時卽有選事之徒歛取貲財製就各種燈綵鳴鉦伐鼓遍歴通衢初尚寥落如晨星繼而無賴少年聞風興起扮演雜劇過巿招搖地方官以時屆新年極意優容不復設金吾之禁而若輩遂借與民同樂之說卜晝卜夜盡情酣嬉甚至節近花朔而火樹銀花猶璀燦於大街僻巷間嘗綜其流弊約有數端凡燈皆以紙絹紥成或肖鳥獸之形或仿花卉之象千枝　炬燄燄騰輝微風忽來火易延觸且燈過之處居民咸喜燃放爆竹砰　一響碎紙盈階迨過眼烟雲寂寥無有閉門安　濚入黑甜而一星之火死灰復然往往禍等燎原無可收拾此火患之堪虞也迎燈者本非一起彼迎此拒必起爭端而若輩粗暴性成自負男兒好身手動輙軒眉攘腕鬥勝爭强甚且號召黨徒乘間搶掠如近時揚州强刦　店溧陽關入典鋪之類事本嬉遊情同劫盜此滋擾之堪虞也每遇迎燈萬人空巷靑衫韻士紅粉名姬黄口嬌兒白頭村嫗駢肩雜遝駐足爲難於是痞棍流氓往往匿迹其間逞其攫珥拔簪之計甚至膝下寗韾亦爲匪人誘拐旣失連城之璧誰還合浦之珠將來爲婢爲奴何堪設想此拐誘之堪虞也種種弊端握管難罄而尤爲風俗人心之害者凡燈會中人往往飾美男子爲二八俊娃易弁而釵薰香傅粉於衆日睽睽之地緩歌曼舞恬不知羞令觀者蕩魄醉心實不在花鼓淫戲之下傷風敗俗莫此爲尤夫官憲之所以禁令稍寛者原以節屆元宵居民作戲逢塲亦可衡情原宥若長此爭妍鬥麗不藉金錢之買無憂玉漏之催則勞民傷財將何底止有地方之責者倘能採此芻蕘及時禁止則民財當可稍阜民俗不至日偷乎若以大煞風景譏之則非僕之所敢辭亦非僕之所願辭也 
[本館接奉電音]  
　　昨日午前京師飛電傅來硃筆一道敬謹譯登○二月初四日奉硃筆李盛鐸補授内閣侍讀學士欽此 
[德國師船表]  
　　香港循環日報云目下德國水師隊中共有大小師船一百五十二號内大戰艦十七號鐵甲戰艦八號大巡船十一號小巡船二十七號砲船五號水雷艇八十四號 
[請給船照]  
　　香港循環日報云廣東高州府所轄廣州灣自被法人所賃卽由法國武員馬樂氏移咨雷州府署略言東海𥒚洲等處歸入敝國租界之後迄今盜賊披猖劫案迭出細加查訪各盜多由境外駕船前來如欲杜絶匪蹤必須嚴查出入船隻請創設船照嗣後無論何等船隻須由開行地方禀官領照方能往來敝國界内且進口時須將照繳官查騐如有無照之船可交敝國所設之宫懲辦匪徒則就地正法云云府尊文太守准咨查得該灣商船多來自廣瓊等府豈能概由雷郡給照且船户違禁由法員訊究亦恐事權旁落致貽太阿倒持之譏爰特詳禀督轅可否分札廣瓊各洋關監督及高州府一律發給船照其懲辦匪徒之處則擬援照上海租界之例委員會訊以定是非署兩廣總督李傅相准之批飭廣州關稅務司刊刷船照移交法員及瓊州關高雷二府按船給發至無照船户祗許法員驅逐或解交附近華官審理以昭愼重而免事端 
[德防匪亂]  
　　德字報云某日德國膠州灣總督言於山東某華官曰倘貴國匪人不靖德人願協力敉平惟須保此項匪人不竄入德國界内目下靑島已增調步砲兵二隊惡加士打砲艦亦寄椗附近海中船上共弁兵四百四十員名倘有意外之虞卽可調二百人携帶砲十六尊登岸 
[英俄齟齬]  
　　漢口訪事友人來函云寓漢英商怡和洋和行主在俄國租界内購地一方圍以木欄以便鳩工庀材大興土木不知因何觸俄領事之怒飭兵將木欄毁去不准興工英官聞之卽派兵在彼邏守鄂省大憲恐致齟齬急委某員出爲和解刻下尚未就緒爰各電逹駐京欽使請示以定從違 
[募勇述聞]  
　　漢口訪事友人來函云正任江西臬司陳雨人廉訪奉命練軍特飭某武員就漢口及武昌樹旗募勇以備國家干城腹心想有志從戎者皆當奮袂而起也 
[興商末議]  
　　漢口訪事友人云漢鎭創設商務局已歴三年一切交涉事宜悉秉至公不稽時日章程似乎周密矣然猶有足參末議者就茶絲二項而論本爲中國出口貨之大宗年來屢遭虧折則維持補救之道商局與有責焉其餘之應因革損益者尚不勝枚舉然則管理局務者盍亦一爲之顧名而思義耶 
 
 

Page 2

 
 
[文星東指]  
　　杭州采訪友人云浙江提督學政文叔平大宗師擇吉二月朔日按試台州先於正月二十八日赴各憲轅辭别二十九日點派書差迨初一辰刻由節轅呵殿出鳳山閂至三郎廟前江上登舟仁和錢塘兩縣主及三學廣文先生均衣冠叩送聞宗師試畢台州以次及温州金華衢州嚴州諸郡大約五月下澣方可回轅 
[改期接印]  
　　正任松江府濮紫泉太守經上憲調署蘇州府篆涓吉本月十二日履新此已紀諸前報兹得姑蘇采訪友人手函云本月初三日太守交缷松江府篆務卽於初四日淸晨赴省所屬官吏及府署書差聞信之餘齊集胥閂外接官廳迎迓至接篆之期則已改遲至初八日矣 
[潯陽火警]  
　　九江訪事友人云正月二十四日淸晨龍開河王姓宅早炊失愼致兆焚如比鄰爲龍開河汛水師守備倪瑞庭守戎公館守戎見事機危急親率勇丁汲水灌救得卽熄滅不致殃及池魚亦云幸矣 
[浙省官塲紀事]  
　　杭州訪事友人云署錢塘縣吳明府殿英現屆期滿前者藩憲惲菘耘方伯擬委臨海縣王大令孟書接署嗣以臨邑地處海濵時有盜匪出入未便遽易生手致生叢脞之虞爰改委諸曁縣沈劍芙大令寳靑署理遞遺諸曁縣篆委候補知縣倪愚山大令望重接署○乍浦釐局總辦卓司馬凌霄現屆期滿總局憲委大挑知縣李大令思敬接辦而以乍浦理事同知錫悮馬年副之○辦理平陽釐捐局朱玉農大令其珣一年期滿大憲委候補知縣方大令寳麟接辦○去年候補同知楊司馬志濂奉藩憲惲方伯委赴江寗省垣抄錄通商成案迨本年正月二十八日回省禀候洋務局憲察核○去年紹興府屬水災護理江蘇巡撫陸春江中丞顧念梓桑籌撥鉅欵委候補知州樊剌史恭壽候補知縣徐大令淸鎭府照磨俞叅軍簡領解赴越妥爲散放俾得實惠均沾近已事竣由越回杭禀請藩憲惲方伯給予咨文旋於正月二十七日回省銷差 
[潯郡官塲紀事]  
　　九江訪事友人云正月二十四日江西撫憲松鶴齡中丞命公子扶夫人某氏靈柩至珂鄉安葬二十五日行抵潯陽闔城文武各官咸赴碼頭祭奠旋於次日附江孚輪船至滬以便航海回旂○日來官接南昌來信知江西提督學政李伯虞大宗師於上月二十七日按臨九江舉行科試郡侯遂示期十六日取齊日來多士延頸跂足已如大旱之望雲霓矣 
[鳳闕祥暉]  
　　京師訪事友人云松壽泉大司空之夫人某氏於客臘某日仙逝定期正月十四日舉襄執紼而送者衣冠車馬如水如雲亦可謂生榮死哀已○北城坊役某甲購一騾車雇某乙供執鞭之役載運客貨得值均分嗣以微嫌積而成怨甲妻某氏性狡黠上元節後忽赴坊署控乙藏匿某丙所遺衣包累其夫寃遭追索乙負屈莫伸頓萌短見竟於正月十八日吞烟自盡經人解救而免至夜復潛入琉璃廠西門延壽菴自經次日乙兄知之奔赴有司控甲揑誣逼命不知若何訊斷也 
[雲津春鯉]  
　　天津訪事人云正月某日河東藥王廟混混毆斃某柴廠主郝某屍屬報縣請騐縣主查悉龎四王二劉套三兇犯姓名立卽拘拿看管不意龎王二犯乘間脫逃差役知罪無可寛亦遂翩然遠遁於是縣主另派公差緝拿在逃各犯並將王二之弟拘案訊追○有李十者未悉其名亦不知其籍隸何處常在紫竹林一帶以收買洋酒瓶爲生素性忠厚人皆以長者稱之日前與其友王二遇於途中各道寒暄甫兩三語王忽袖出尖刀向李猛剌閃避不及腿已受傷乃匍匐赴縣喊控縣主准詞飭差向法國工部局掛號然後拘王至案訊懲○窰窪鄭崇銘娶妻鄧氏琴躭瑟好亦旣有年日前忽被某甲誘去甲之表弟金長勝徹知其事不能爲金人之三緘其口春光漏洩爲鄭所聞遂將金扭控縣署縣主向之訊究押交某甲迄今逾限消息全無鄭不勝情急疑虎而冠者有意稽延遂猱升署屋大聲喊寃縣玉聞之立卽飭差喚之使下升堂研訊責以滿鞭旋卽提金至案笞責四百板限十日内務將某甲及鄧氏交案訊辦○火車軋斃人命之事幾於書不勝書此雖由於自不小心然亦可機者之不愼所致也某日火車至站猶未停輪有挑夫傅雙來者一躍而登失足墜鐵軌間遂被輪軕碾成兩截其家尚有老母妻子賴雙來餬口腹今則生機絶矣撫屍痛哭見者慘然 
[漢水明珠]  
　　漢口訪事友人來函云入春以來和風送暖熱氣薰蒸居民幾欲易吉貝之衣一試靑衫白袷體弱者稍不檢束疾病隨之歧黄之家門庭如巿不意正月二十八日忽朔風怒吼寒氣偪人大雨傾盆豐隆君亦應時而至偃蹇牀第者咸謂得此一服淸凉散其功效遠勝於牛溲馬勃玉札丹砂也○漢口自闢爲通商口岸後歐西人之航海而來者趾相錯而踵相接刻下商務愈推愈廣卽一切尋常微物亦必投時所好推陳出新人咸謂其利權獨操而不知其智珠在握也○英租界向有馬路三道其直如矢居人統以洋街呼之其横路五道則有一碼頭二碼頭之稱兹者西人以路無定名易於淆雜遂别命其名曰河街曰洞庭街曰鄱陽街亦猶上海南京路福州路之類也誌之以告涉足其間者○巿面之盛衰視乎收成之豐歉去歲秋收中稔各項生意均可利覓蠅頭而其中雜貨疋頭錢業洋油洋紗廣貨米糧尤多沾利益今春接踵而起者已有數家可見利之所在人爭趨之正如水之就下有不期然而然者矣○蔡甸航船約有三百艘招招舟子數若恒河之沙邇因内河准行小輪船生涯遂被其所奪羣起抗拒幾釀事端地方官紳聞之急出爲排解議定此後祗准每日用二小輪船往來蔡漢俾航船亦得有生計可圖兩造允之 
[祀事孔明]  
　　昨晨代理上海縣篆之戴子邁明府率同縣丞劉二尹主簿孫少尹典史周少尉至社稷壇恪恭致祭旋又委二尹赴海神壇少尉赴羣忠祠土地廟少尹赴神祗壇致祭如儀至周太僕廟離城較遠另委吳淞司巡檢沈韻箎二尹行禮○昨日爲致祭風神之期江海關監督蘇松太兵備道余晉珊觀察適赴金陵公幹先期札委上海縣典史周少尉恭代淸晨九點鐘時少尉乘輿至大東門外風神廟行禮旋卽命駕而回 
[漕運先聲]  
　　前日午後江蘇督糧道羅少耕儲憲偕松海防同知劉乙笙司馬海運滬局總辦張子虞孫述庶兩太守津局總辦王旭莊太守代理上海縣篆務之戴子邁明府以及各委員至招商局與總辦顧緝庭觀察面談一切然後將江蘇各屬漕米逐一查騐以便分派沙輪各船承運 
[移文照錄]  
　　蘇寗鐵路總辦兼理吳淞開埠工程局事宜之潘芸蓀觀察移文上海縣署内開查接管卷内淞滬鐵路圈用上海縣各圖地畝光緒二十三年分貴前縣黄奉各大憲行知會丈局勘定地址按照敝局洋工程師所釘標撅飭書丈量繪圖造具户號畝分清册移送前來並飭圖保帶同各業户到局呈騐契據糧串照章具領官價在案所有圈用貴縣境内各業户地畝其已領價各地繕就淸册一本共計地二十一畞五分四毫送請過户自光緒二十六年上忙起歸淞滬鐵路公司完糧應完若干俟移印串到日當卽移解並請先行出示曉諭各户以杜吏胥矇收情弊未領價各地淸册一本應請催領再行過户完案至各册内户號畞分悉照貴前縣移送原册開列除禀督辦鐵路事務大臣盛外所有淸册相應一併備文移送以便分别辦理爲此合移貴縣請煩查照施行再官地册俟價定繳欵後再行繕送過户合併移明等因昨日代理縣篆之戴子邁明府已遵照辦理矣 
[作僞宜懲]  
　　匪人僞造銅質四八開小銀錢入巿混用爲害實非淺鮮迭經迭經官吏嚴究辦若輩始稱梢歛迹邇來日久玩生小東門一帶 
 
 

Page 3

 
 
各店鋪時有以銅質少銀錢找付買客者偶不經心卽被混入所望有緝捕之責者嚴加查緝弗便爲害閭閻也 
[販花被罰]  
　　前日淸晨南巿新馬路三十三號巡街捕至增祥馬頭裏街銅匠吳雲寳家查獲來歴不明之棉花衣七包因將吳拘入捕房捕頭立卽移解工程局稟請總辦程雨村大令提訊吳供小的係寗波府屬鄞縣人年四十有二向操煤炭業現爲雜貨掮客前者向漢口附近毛竹港毛竹鎭正大花莊購得棉花六包雇張永南所駕鴨屁股船裝載來申以供家用並非贓物求賜鑒原張供小的係寗波府屬慈溪縣人馬鴨屁股船裝棉花煤炭等貨往來漢口諸埠是船能裝貨物八千餘擔大令問爾船何時抵申供稱去冬十二月二十六日由漢口開駛至本年正月十六日抵申帶有棉花六包共重一百三十九斤大令命役權之數尚符合惟兩造供詞歧異情有可疑乃謂吳日本委查知爾收買竊贓漁利已久法無可逭遂判罰洋銀三十元棉花充公張押候查明再核 
[英界火警]  
　　昨日天將破曉英租界湖北路張培煦所開機器銅錫鋪忽然失火紅光四燭上逼雲霄捕房瞭望臺上人急鳴鐘告警未幾卽火滅烟消僅焚去披屋一間尚稱幸事 
[上海巡局瑣案]  
　　船户趙阿三趙和尚串竊虹口天祥碼頭某公司船上哈喇呢兩疋携至南巿大王廟左近鴻源典鋪求質適爲十六鋪汛捕查見拘解巡防中局局員文斌臣二尹提訊之下兩趙同供小的等駕舟爲業此項哈喇呢由舟客遺下並非竊贓尚求恩恕二尹判將和尚笞責四十板覔保開釋贓存候失主認領○去冬南巿三泰馬頭新街左近宋裕春因欠房租錢二十餘千被經理租務人賈某控諸二十三七鋪巡防局局員邱友林二尹訊悉口供限正月杪遷徙宋貧無聊賴依然置若罔聞賈遂於前日據情禀知二尹二尹怒立飭地甲前往押遷不准再行抗玩○海關舍人羅硯甫在滬城邑廟相近開設棟園烟館日前糾人聚賭且復滋閙不休事爲巡防東局委員陳和亭二尹所知立飭差役地甲將與賭之羅硯甫郁仲芬拘獲訊供羅郁直認不諱二尹判令將羅責手心一百下飭具改過切結然後開釋郁申斥數語隨將烟館發封以儆 
[英美租界公堂瑣案]  
　　前日周慶福沈太銀陳國順周良溪陳阿三等將張蘭芝卽周張氏捆置馬車加鞭駛去包探徐榮珊見之拘入捕房解案請究張蘭芝供小婦人於去年嫁周慶福後因家計淸貧來滬傭工不知丈夫何故捆縛車中載去周慶福供小的係松江人去年八月某日娶蘭芝爲妻旋卽脫逃今始尋獲故用繩捆縛載之回家並無别情叩求原宥沈太銀等同供小的等俱係周之親友讞員翁笠漁直剌商之白繙譯判將周責一百板餘人各責五十板周張氏交周領回管束○林永順楊如椿林王氏僞製晉隆洋行紙烟經陸阿九秦少卿二包探解請訊究晉隆洋人投案請辦以儆效尤林永順供此事係小的一人所爲與他人無涉楊如椿供小的實不知情求恩明察直剌判將林管押一年餘人斥釋○粤妓王其梅改裝西婦沿途拉狎客至家五十一號西包探見之拘案請究王妓供小婦人偶改西裝在街游戲叩求明鑒直剌判押三日以示薄懲○陳阿桂行竊顧茂順家布衣雜物經包探顧福其拘獲送請訊懲顧茂順　案請領失贓陳阿桂認竊求恩直剌判責二百板枷號一月 
[英界瑣聞]  
　　包探陸阿九邀同劉盤龍一流人假英租界四馬路桃源里同慶公客棧大開博塲抽頭肥已正在呼么喝六興高彩烈之際被小流氓所知糾合羽黨入内分肥陸自持勢力不肯略破慳囊以致羣起相爭將洋銀一白餘元悉數攫去陸與各賭徒自知不合未便聲揚徒呼負負而已○近有一種無賴私刻圖章僞造各錢莊支票期票至妓院酒肆肆其鬼蜮之謀昨有人持泳記支某　之僞票一紙前往收取洋銀經莊夥察出將票扣住投報捕房請爲查究○日前有寓英界之唐宦遣家丁某甲投公廨控稱同居珠寶掮客盛長根同妻某氏無故逞兇請爲提究讞員翁笠漁直剌准之飭差趙泉往提遷延多日尚未提到直剌訪知有得賄縱容情事遂於昨日改派趙祥凌振將氏提到交官媒管押候訊○昨日英美租界讞員翁笠漁直剌派差捕押解吳縣歹人李阿虎徐金生張阿雲浙江錢塘縣歹人劉益相等四名至上海縣署請分别遞解回籍 
[法租界公堂瑣案]  
　　恒義祥玉器鋪主馬炳元前投法界公廨控小廣寒歌妓周月卿選購帽正及翡翠押髮議定洋銀七十四元延遲不付請卽訊追讞員朱森庭明府提案研訊周供稱前年小婦人有翡翠臂釧一枚向馬貼換翎管一枚馬以贋鼎塞責故小婦人取伊帽正押髮作抵馬供此事早已了結豈容牽涉明府諭令兩造退去候騐明翎管眞僞然後復訊核奪此已記諸前報者也昨禮拜二堂期明府會同何繙譯升座周妓偕西人至案伸訴前情明府謂所呈翎管業經騐明並非贋鼎爾不應妄供姑念女流不予深究著將翎管給還所購帽正及翡翠　髮交馬炳元具領并著各具遵斷切結呈案備查○前期陶士楨遞禀控徐福山積欠會欵洋銀一千零七十一元求提追給明府准詞出票飭提昨日升堂會訊陶偕見證人吳得泉投案申訴情由徐福山供此會因會首物故早已散去明府飭交的實人保出限十日内理楚○張士希前控店中執事人張樹生經理不善虧耗洋銀一千數百元明府提訊時因原告不到諭令交保理處昨日張遣家丁某甲上堂代質張樹生供歴年經理店務均有盈餘除薪水外雖虧欠錢四百餘千然尚有經手借出之欵足以相抵家丁禀稱主人因伊自行辭歇故令歸還欠欵明府著還押再核○太古洋行鄱陽輪船茶房紀桂生前控流氓趙仁山糾集羽黨數十人上船行竊喝阻不理反被戳傷兩臂明府飭包探將趙仁山帶出　提同黨到案懲辦昨日包探拘獲同黨余阿新陳小木陳桂生等解案請訊二陳同供此事係余阿新爲首明府判將余枷號半月責四百板趙仁山等三人各枷號一禮拜責三百板○前日某洋人雇趙金山杉板船渡至某處及回給以洋銀一元鄰船户沈星才見之亦索取洋銀一元洋人不給因將帽搶去洋人忿甚函致捕房捕頭派包探將趙沈拘案明府正在訊理何繙譯忽接洋人來函請從寛免究明府遂略加申斥卽行開釋○　阿羣禀稱小的在四明公所附近開設車寓被流氓朱阿松搶去錢二百文請卽懲辦明府判責四百板○包探禀稱董阿元在招商局棧内竊取舊鐵送案請辦明府判責一百板 
[美租界捕房紀事]  
　　招商局浦東棧房所運漕糧向由靑口帮中人裝載著名巨棍蘇阿如之同黨賈大明子及白合春等謀奪未成忿無可洩因於昨日糾集羽黨一百數十人各持利器渡浦而往欲與靑口帮中人爲難事爲管棧西人所知恐肇禍端由德律風知照捕房藍　頭聞而大怒立派中西包探馳往兠拿若輩見勢不佳紛紛乘舟逃逸各探乘小輪船追之得獲大明子白合春及其黨數十名連各種器械帶回捕房捕頭令押候解送公堂禀請讞員翁笠漁直剌懲辦○前月之杪積竊徐春陽至外虹口百老匯路一千一百零四號閂牌徐源泰洋貨棧竊取白塔油三箱昨爲包探張阿三所獲解入捕房捕頭令押候解送公堂禀請究辦○昨日淸晨偷兒王四榮掩入外虹口某姓家竊取金對時表等物適爲包探劉阿炳所見拘入捕房捕頭令押候解送公堂禀請訊究 
[喜筵助振]  
　　上年嘉平月初八日吳少甫大善士爲其哲嗣號玉田者完姻諸親友各餽儀申賀善士擬於今正張筵鳴謝旣思上年紹屬水災中澤哀鴻刻尚嗷嗷待哺爰將酒席之費移作紹屬振捐爲親族世長諸君造福昨承交到洋銀六十元敝館協振所當卽掣付收條代爲彚解竊維爲善之事救災最先吸露餐風災民難謀一飽而吾人山珍海錯下箸萬錢一回念間殊堪憐憫今吳大善士抱愷惻之仁心具轉移之妙所羹分一臠命活千人是誠莫大之功抑亦戚友諸君平分之惠也爰綴數言爲災黎鳴謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日陳小亭控陳殿恩不還抵欵代理縣篆之戴子邁明府升堂研訊陳殿恩供上年三月某日職員將房屋契據托冬防局委員趙壽泉抵借銀兩詎料趙向陳小亭借得銀四千兩悉數吞用職員未得分文求恩追給明府謂爾與趙必另有轇轕須從實供陳答稱職員前與趙賭博曾欠伊洋銀三百餘元明府飭卽交差看管候查明再核○前者解旭初誘拐歐姓之妾王金寳逃往寗波後因被人控告遁至普陀山削髮爲僧金寳以旭初久無音耗尋至解家滋擾控經巡防局移縣訊押後由解兄鴻圖從普陀山尋獲旭初送案候訊前晚戴明府倩襄讞委員吳端甫明府研詰王金寳供小婦人本係歐姓妾上年三月某日解旭初遣婢女愛雲誘小婦人至番菜館旋借宿某客棧一宵次晨解謂此事歐姓已經查悉如欲回去必被置之死地不如逃往他處小婦人被其所愚隨帶衣飾並命愛雲運出各物約值洋銀三千元之譜同往寗波先住客棧旋另租房屋嗣被鄰人察出破綻將衣物攫去旭初乃托言來申措資不料日久不回小婦人虧欠客棧茶房葛小東洋銀無可歸償不得已同至上海赴解家尋訪反被伊兄控局送案求恩明鑒葛小東供旭初在寗波時央小的租屋並被借去洋銀九十元是以同王金寳來滬索取解旭初供僧人前曾與王金寶私識誘令捲物潛逃及至寗波度日艱難祗得將八千煩惱絲一齊割斷此後當逍遙山水不復問人世事矣明府謂爾雖已披剃然引誘良家婦女罪實難逃判令笞責三百板與葛小東分别收押王金寳發堂候核 
[英美租界晚堂瑣案]  
　　丁照榮卽上海縣劣差丁全姦拐源泰木器店主萬友春之妻吳三寶掷物潛逃控經襄讞委員張柄樞司馬訊明押交吳氏未幾丁卽浼同類莫有根朦保出外抗傳不到司馬大怒飭差嚴提務獲此已紀諸報端矣前晚升堂研訊丁供小的不合作此犯法之事罪該萬死惟求格外施恩司馬謂爾亦知姦拐婦女律有明條乎且爾旣身充差役自應奉公守法贍敢朦保出外抗提不到種種不法尤爲罪不容誅若竟任爾逍遙眞視王法如弁髦矣遂命拖下重笞一千板旋復謂之曰吳氏捲去之物著爾當堂繳出爾可願否丁泥首求恩供仍狡賴司馬復著掌頰丁始願具限繳呈司馬飭管押限繳不准保出如違移送上海縣斥革嚴辦○寳山縣人沈晉卿控吳梅鴻池順章包攬鐵路塡泥吞没洋銀乞恩追給前晚經張司馬提訊沈晉卿供去年三月小的向吳梅鴻池順章包攬鐵路塡泥當付洋銀二百元由吳池二人出立收據延至秋冬之間竟無工程可作屢向催問終於游約旋知受騙是以來案控追吳梅鴻供沈晉卿所付洋銀由池取去小的與池有銀五百兩洋銀一百元交鐵路公司總辦倪桂山有據可憑並非冐騙求恩提訊池順章供小的與沈晉卿素識承包鐵路塡泥收到洋銀二百元卽交總辦倪桂山收執小的等亦有銀六百兩洋銀一百元付與倪總辦今皆被倪貽累請卽訊追司馬飭將吳池交保限一月内淸理沈晉卿所付洋銀候再補提倪到案核辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十六年正月二十二日京報全錄]  
　　宫門抄○粤撫德奏爲兼署督篆日期摺○江督劉奏爲道員到省飭赴新任片○鹽政大臣劉奏爲淮南商情極困無力捐輸票本籲恩仍准循環轉運摺○越學政文奏爲恭報杭州等府科試情形摺○正月二十二日禮部宗人府欽天監正黄旗值日無引見○棍貝子等各謝調授署缺恩○銘公那公各假滿請安○海公請假十日○徐中堂崇綺寳豐預備召見○内閣奏派稽察本章派出溥興○召見軍機徐中堂崇綺寳豐○○頭品頂戴兼署兩廣總督廣東巡撫奴才德壽跪奏爲恭報奴才兼署督篆日期叩謝天恩仰祈聖鑒事竊奴才於本年十一月十七日接准總理衙門電傳奉旨本日已有旨令譚鍾麟迅速來京陛見兩廣總督著李鴻章署理未到任以前令德壽暫行兼署欽此欽遵當卽恭錄知照去後旋准兩廣總督臣譚鍾麟將兩廣總督關防一顆鹽政印信一顆曁王命旗牌文卷委員齎送前來當卽恭設香案望闕叩頭謝恩祗領卽於二十一日任事伏念奴才一介庸愚薦膺疆寄二十年八月由蘇到粤受事以後兢兢業業方愧涓埃未報迭蒙寵命疉頒兼署督篆自天聞命伏地悚惶查兩廣地屬海疆總督統轄文武時艱適值外侮紛乘加以内地民心浮動匪徒出没全仗兵力足以鎭懾然自裁兵節餉以來營伍零星不敷分布度支奇絀籍措爲艱現在議辦包釐果能商辦經久藉以彌補者不少至廣州灣一節界務已經勘定應辦善後事宜已派員保護料理奴才自知樗昧深懼弗勝其任惟有竭力整頓相機立應斷不敢以暫時權篆稍涉大意並擬請旨敕催李鴻章迅赴署任俾奴才得以商同辦理以期仰副高厚生成於萬一除恭疏題報外所有兼署日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○劉坤一片再淮揚海道員缺前請以儘先補用道任玉森補授現已經部覆准自應飭赴新任以重職守除檄飭遵照外理合會同漕運總督臣松椿江蘇巡撫臣鹿傳霖附片具陳伏乞聖鑒謹奏奉硃批吏部知道欽此○○頭品頂戴兩江總督管理兩淮鹽政臣劉坤一跪奏爲淮南商情極困無力捐輸票本籲懇仍准循環轉運以保餉源恭摺仰祈聖鑒事竊臣接准部咨帑項奇絀用度不敷奏准籌欵六條行令兩淮各票商查照從前奏案酌定上中下三則按年捐輸票本一次如果商情不願亦未便勉强卽聽舊商告退另招新商承充限兩個月將辦理情形籌集銀數專案奏報核辦等因遵經札飭運司遵辦去後兹據兩淮鹽運使江人鏡詳據鄂湘西皖四岸運商雲豐恒等聯名禀稱伏查光緒六年部奏時艱籌備餉需一摺擬飭商等分上中下三則按年捐銀一次作爲票本曾將運務岸務爲難實情覼悉禀陳當以邊防吃緊勉捐銀一百萬兩奏明准其永遠循環在案迄閱二十年商利之疲餘利之薄捐欵之多銀根之緊種種苦况更有甚於往昔者謹爲披瀝陳之一票價實係血本也查前任鹽政曾國藩改票伊始重釐課而不重票本其意利歸於上而不捐下故恤商以立裕課之基是以奏定環章票爲世業人始爭相購取一紙萬金而當時原擬諸商現已飽囊颺去商等湊銀買票均於斯時先後辦運禀准更名不意託業以來捐輸重疉休息無時以歴次捐資爲入票價核算血本奚啻累萬續原奏謂票價不减於前實則本重利艱誠恐减價亦無人顧問一也一積綱苦難轉輸也自光緒八年前任鹽政　宗棠以籌餉驟增郭湘新引六十票皖引一百四十八票時因新商無力承辦仍令商等繳捐分領亦復給永遠循環執照奏咨立案嗣於光緒二十一年又經前署鹽政張之洞增湘鄂兩岸預引三十票皖岸一百票及上年瀏陽所加新引十六票統計前後累加至八萬六千七百六十引之多遂至積綱難淸銷疲運滯原奏謂近年銷數較暢誠未鑒及壓綱之困苦難轉輸現查湘岸積二十一綱鄂岸積十七綱西岸積址綱皖岸積二十一綱各岸銷售遲速不同或二十個月或十五六個月不等或本佔攔已苦難以轉輸若再按年加捐票價是前困未甦後累又至力誠不逮二也一捐欵竇苦繁多也查正供而外尚有雜捐輸將巨欵又無歲無之固荷皇上優渥屢給獎叙賴此以鼓舞羣情現計光緒六年以後統共捐銀近八百萬兩加以運脚倉租辛工駁費無非取諸成本成本愈重獲利愈微日用衣食取給於兹祗以引票爲世業循環爲定章剜肉補瘡冀獲休養於異日今再按年加捐勢必顧捐誤運顧運誤捐關係實非淺鮮三也一巿面深虞搖動也查揚州錢鋪殷實中靠者不過數家巿上現銀時慮不敷周轉全賴上海鎭江漢口等處通融挹注近十年來錢銀兩匱巿情異常緊急各處銀號紛紛倒閉商等一遇徵輸巨欵動形掣肘此實巿面竭蹶情形卽如上年股票捐項挪繳爲難屢求寛限今若再捐票本責以常年是必跋前疐後倒欠頻仍一蹶難興何堪設想四也且兩淮商票散漫類多畸零小户甚至有數商合辦一票者近年屢因捐務之重更名易主不知凡幾此次甫經奉諭人心惶惶欲退票而已之血本無者欲賣票而人且避之不逞原奏謂另招新商不患無人此誠商等所未敢懸擬斯時設有奸宄聞風暗通消息外洋乘隙顯干此不僅商等身家性命之微末實東南財賦全局所攸關當兹民窮財盡之時稍一更張涸可立待所陳各節固非一已之私藉詞推諉也查光緒十年十一兩年奉部議籌捐票價曾蒙前任鹽政左宗棠曾國荃先後奏覆有案在昔已難何况今日叩懇詳請奏免輸捐票本則商等有生之日皆出自再造之恩不勝隕越待命之至等情經江人鏡督同總局委員反覆開導曉以大義勉以急公至再至三不啻唇焦舌敝各該商託業於斯亦非敢故意推諉無如成本太重利息太微捐輸太多銀根太緊體察情形委實不勝困憊該司覆查商情之進退全視獲利之盈虧從前捐欵不多一票萬餘金人尚爭相購買近年輸納頻仍本重利薄各岸票價大减於前甚有舊商情願减價出售而人多徘徊觀望未敢承充者自奉飭捐票本之文外間議論紛紜商情頗極惶惑姑無論另招新商未必確有把　且鄂湘西皖四岸爲淮南鹺務之大宗各商辦運有年我國家固有之課釐歲以數百萬計東南大局所關非細光緒六年前署督臣吳元炳奏請免捐常年票本一摺有藏富於國不如藏富於商寛恤在一時正所以備緩急於異日等語實爲不刊之論何况今日情形比較光緒六年時又已大異盱衡大局察核商情不能不代爲呼籲等情詳請奏咨前來合無仰懇天恩俯念商情極困免其常年捐輸仍准循環轉運以保餉源除咨部查照外理合恭摺覆陳伏乞皇太后皇上聖鑒訓示再淮北各商如何集議現尚未據稟復容催復到再行據實覆陳合併聲明謹奏奉硃批該部議奏欽此○○浙江學政兵部左侍郎奴才文治跪奏爲恭報杭州等府科試情形仰祈聖鑒事竊奴才於本年七月間曾將通省歲試完竣情形奏明在案隨將署中案牘淸理卽出棚辦理科者現已於十月初四日將寗波紹興湖州嘉興及杭州共五府科考完竣奴才按臨所至仍嚴密關防剔除弊竇間有槍替等弊均經隨時交提調官照例懲辦發落之日勉以讀儒先性理之書求經世有用之學並刊印朱子小學書散之生童所望士習漸歸純正人才藉以奮興庶仰副朝廷整頓風俗之至意所有奴才考過杭州等五府科試情形謹恭摺具陳伏乞皇太后皇上聖鑒謹奏奉硃批知道了欽此 
 
