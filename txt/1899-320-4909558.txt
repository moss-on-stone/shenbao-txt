# 1899 - 320 - 4909558

 

Page 1

 
 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期成省成速嗣見印出樣本字跡太小瀏覽剌目難以翻閱復商放大字體改托本局用犬號新字排印廣延名宿悉心校對方輿紀要三月間吉已林書郡國利病上月工竣用上等連泗紙印訂精緻准於八月初七日出售共釘六十本外加　木箱每部售洋十二元賞鑒家詔明封面後有二工齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑　找洋向經售處取書 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窾要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲邦印裝訂十六本每部洋二元由上海望平街紹先書局蘇州彚文軒發售 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選㦏可爲雅正矣飛鴻閻書林倩本局代爲排印出而問世其中自漢唐宋明諸文二百世餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃土林中之圭璧每部計洋七角上洋三茅閣橋飛鴻閣發兌此佈 
[紀客述梟匪槍傷兵弁事]  
　　客有自嘉定縣治之南翔來者語諸本館執筆人曰本月初六日南翔有光蛋槍傷飛划營兵弁二人一事貴館近在數十里亦知其詳乎曰本館於鄉鎭之間皆不設訪事雖有所聞因未知其詳不敢遽形諸筆墨故暫付　如客旣洞明其事能詳爲我告乎客乃備述所聞爰泚筆以記之據云南翔向無賭塲光蛋足跡亦未嘗一至惟前歳有光蛋數十人在離鎭五六里之楊柳橋嘉定青浦接壤之間設臺誘賭經二縣王會同驅逐旋　遠颺今春　來南　設賭臺於西巿之三官堂鄉人趨之若鶩迄今已數月雖剥削鄉人之脂膏而滋事起釁之端猶幸免焉忽於月初若輩皆偃旗息鼓而遁所有臺桌棚帳皆置於廟中有知其事者謂若輩消息靈通因聞飛划營將至南翔拿捉故署時遠避也不三日而飛划營果由嘉定來翔嘉定在南翔之北故進南翔之北巿河停泊後飛划營飲湯統帶卽帶隊赴西巿爲一鼓而禽之計詎知到時已闃其無人知已遠遁因將廟中所存之物付之一炬焚畢卽帶隊而回行未半里而廟西忽起槍聲統帶知若輩尙未遠遁暫伏草莽因復帶隊往西行至三官堂西之小石橋忽轟然一聲前探一兵已中槍而倒繼至一弁亦中槍墜馬統帶之騎亦中彈而蹶統帶亦卽下馬一時不知若輩人數多少且路止一條必須過橋方能禽捉若輩負隅得守險之勢兵弁遂知機　退迨後巿人羣往聚觀見一兵彈從口入一弁腦漿迸裂然光蛋旣畏捉而遁已有數日可以尙伏於荒野之間實所不解旋有西鄉之人來鎭者云是日由鄉赴鎭行至小石橋西見有光蛋十一人皆露體赤足三人架抬砲八人分兩排手持洋槍并阻鄉人勿往東行　將爲槍所斃鄉人懼而伏其後故兵弁中槍情形皆所目睹并有與賭之鄉人與若輩皆所素悉據云在翔設賭之光蛋果皆遠遁而此十一人者與飛划營同日到翔飛划由外江而嘉定故從北港而入若輩則由紀王廟進顧江涇由西港而入并悉若輩因探知飛划營到翔故先到此守候欲得而甘心焉大抵戰守之道須明地理若輩預料兵弁必從東來故先從西而入若過橋往捉則排槍施放當無一生還故兵弁已帶隊而回特放槍以引之耳客述如此客居於翔雖非目暗然所聞必確乃閱昨日本報梟匪拒捕一事與客述廻不相同或嘉定某鄉另有拒捕之事耶抑訪事人未能詳悉耶如果一事則飛划營張大其辭以爲缷肩之地亦近日官塲　習惟所云獲甲乙丙三人則不知從何處移花接木如亦盜黨則尙不防張冠李戴如係平民則不免貪於冒功而誣良爲盜矣兹姑不具論惟據客述則光蛋之凶惡殊屬推髮難數論其敢鬥忘死如招之入營必成勁旅惜乎甘心爲盜耳說者謂光蛋皆遊勇爲之當其爲勇之時無不貪生怕死一旦而爲光蛋則兇横若此此亦不可解者蒙意現在若再招勇興其來自田間不如盡招此輩此輩得有衣食則爲盜者少而閭閻自安若以曾爲光蛋而置之不特捉不勝捉誅不勝誅恐賭風日熾將來不爲盜者亦必附之而爲盜地方其能一日安哉 
[本館接奉電音]  
　　昨日午後京師飛電傳來上諭三道旨一道敬謹譯登○十月十八日奉上諭本日召見之江安糧道吳重熹著交軍機處存記欽此同日奉上諭御史文瑮等奏兵馬司正指揮升階遲滯請飭量爲變通一摺著吏部議奏欽此同日奉上諭祥霖奏因病懇請開缺一摺泰寗鎭總兵兼總管内務府大臣祥霖著准其開缺欽此同日奉旨此次軍機處繕寫漢字檔册總司校勘之工部無論題選咨留遇缺卽補員外郎廿璋著作爲本部郎中仍無論題選咨留遇缺卽補補缺後作爲歴俸期滿禮部卽補員外郎王慶平著仍以本部員外郎無論題選咨留遇缺卽補其尤爲出力之供事知縣用分省補用布庫大使隆慶著以知縣仍分省歸候補班補用俟得缺後在任以直隸州知州升用先換頂戴候選鹽大使常冠羣著以知縣分發省分歸候補班補用俟得缺後在任以應开之缺升用六品銜分省補用縣丞張崇勳著以知縣仍分省歸候補班補用俟補缺後在任以直隸州知州升用先換頂戴分省補用府經歴李錫恩著以知縣仍分省歸候補班補用俟補缺後在任以直隸州知州升用分省補用縣丞郭宗鎬著以知縣仍分省歸候補班補用俟補缺後在任以直隸州知州升用候選從九品曹燕慶著以鹽大使分發省分歸候補班儘先補用並賞加同知銜分省補用縣丞張嘉楨著以知縣仍分省歸候補班補用俟補缺後在任以直隸州知州升用候選府經歴于振苑著以知縣分省歸候補班補用俟補缺後在任以直隸州知州升用供事王清錕著以縣丞分發省分歸候補班補用並賞加六品銜分省補用縣丞苗滋田著以知縣仍分省儘先卽補並賞加同知銜候選從九品王正道著以鹽大使歸議叙卽用班選用並賞加五品銜候選布政使司理問王善寳著以知州不論雙單月遇缺卽選俟得缺後以應升之缺升用候選未入流高宗澣著以縣丞分省歸候補班補用俟補缺後以知縣用以示鼓勵欽此 
[英兵被困]  
　　本月十八日倫敦來電云搭浪施華列人圍攻英兵日緊英兵之駐守依西哥脫城者亦被搭人所攻多勘辣河之橋梁已爲搭人所毁蓋以阻隔英兵救助之路也好望角附近有英國屬地四處亦已爲搭人所據目下英兵之駐紥搭境者計共有二萬七千名 
 
 

Page 2

 
 
[西報論英搭戰事]  
　　某西報論英與搭開仗以來互有勝敗英之所長在海軍若陸軍則不惟數少一切設備亦不能如海軍搭國則反之其陸軍訓練備至足以大用就中稱武阿軍者以百人與土人編成之紀律嚴肅兵氣凛然比之歐洲强兵殆無稍遜士官往往用德國武員蓋德國内不與英和好竊欲通欵搭國但以國與國交自有公道不可猝出於此故暫歛其手耳由是觀之德人投身於搭軍之說亦有所據不能目爲無根之談也且搭以蕞爾小國敢與歐洲至大之國啓釁雖曰知英陸軍之不甚强恐亦别有所恃也倘英思一舉猛進擊破武阿軍然亦必曠日持久或有一二强國乘其虚而蹈其隙竟至於列國生一變動亦未可知夫以海兵陸戰不利孰甚然英國陸續調遣兵艦悉出精銳恐陸兵不能敵武阿軍也且聞目下英國修理兵艦購備煤炭及一切軍需物件點檢武員士卒預備出師爲應緩急之計殆以備歐洲大陸萬一之變歟然而其尤所注意者在德俄法三國德之欲排英親搭旣如前述俄亦乘英之困　欲展羽翼於東方頃者外務大臣前往法國逗留巴黎　富路謀議此行非尋常遊歴内外人所均知倘此三國一時聮合以啓事端則雖以英之富强亦無可奈何必與他國聮絡以當其鋒此不得不然之勢也然世界一大擾亂或將自是起矣錄天津國聞報 
[俄逼三韓]  
　　朝鮮友人來信云東歴十月二十八號駐韓俄國公使晉謁韓王肆行要挾韓王不允議論移時俄公使始憤憤而退噫强鄰日逼地蹙民貧曾不知憂而猶詡詡然以帝制自雄背我朝三百年覆育之恩妄與抗敵曾亦思釜魚幕燕其禍將有不旋踵者耶 
[俄人殘暴]  
　　本館派駐俄國訪事友人來信云烏蛙耳茄河一帶某村前有數人偶患疫症俄政府所派檢疫官聞之卽督兵將村圍住四面焚燒闔村居民同歸於盡無一人得免者其慘酷如此刻下附近各處疫癘盛行人心皇皇懼罹咸陽一炬之劫不知虎狼之國其能稍發仁心不再殘害否 
[籌華毒計]  
　　西歴九月十五號倫敦温故報云有仙匿士者論中國將爲白人之重任而謂中國非不可瓜分但須得法若仿法德二國恣行强暴之爲則華民必抵死不從終不可以威服彼有民間會黨衆志成城一觸其怒能令雜居之西人不堪其擾况如法德之以强暴凌人非柔遠之道倘因勢不得已而占踞華地則英能以和平之法盡占揚子江必不致驚動私會之忿怒並可以高懸告示號稱揚子江一帶爲英人保護之地將萬國地中之揚子江地染作紅色照常法料理其政務闢之以合萬國之商途余料此事以我英人爲之甚易治華人之法當以華人治華人且以華人守華人之法度不論何處無庸改變如有之必須　輿情之所好則華民永不起而騷擾我之律例矣所謂以華人治華人者係各省巡撫仍以華人爲之祇由英廷選派可矣華官昔時俸祿甚微至此英廷重其俸祿但須嚴加禁止苛刻勒索之事則民自然欣服祗須用英國砲艇數艘英兵少許鎭守各處要隘以保護之兼用英官管領華兵以彈壓内地再用英人之精於政務者代其總督巡撫畫策循此而行至數年或數十年之後自能引用英人盡充各大官之職待有官缺出漸漸以英人充之不久英官自得盡管各部之務旣管之後政務皆有實益華人必無異言而治理之局面漸變與印度同矣外國人見仙君此論必目笑存之但此策也目下自然未行久之其勢必成如此惟我英人必先少假兵力在揚子江保護英民免被士匪陷害否則如現之倚靠俄兵爲保護是英人之所愧矣仙匿土君又畫一策教朝廷可使我北京使臣不昧於中國事機去年八月中國政變之時各國公便早知有此而我公使麥端奴尙未之知並遠出沐浴此則未盡使臣之分旣充比職須常知中於各方之動靜中國各省有英人傳教士數百皆愛華民且最諳中國時事設令英使臣求其報事未有不肯從者傳教士旣能華語又日與華人親近自然合用乃傳教士有言公使從未虚心下問是則無怪公使之見識狹矣又言中國欲圖自存最善之法莫如盡開各口岸與各國通商由是各國互相猜忌不敢先發則地方可保不失也鳴呼觀仙匿士之論其處心積慮之毒我中國臣民可一日忽哉 
[中換約]  
　　日本長崎埠訪事友人接韓京來信云中韓條約商定後中國駐韓使臣徐星使壽朋卽將條約寄呈御覽富由 
皇上批准發回徐星使轉呈韓　昔爲屏藩今爲敵國撫時感事能無慨然 
[劃界述聞]  
　　廣州博聞報云廣州灣分界一事蘇宫保雖已駕臨而士民與法爲難是以界務尙未妥協省中大憲於前日檄飭劉淵亭軍門督帶福軍兩營尅日拔隊前往吳川等處防堵並飭善後局預撥餉銀二萬兩善後局當卽函致釐局允爲先解銀一萬兩餘俟續交又聞劉軍門刻須添募勇丁數營以備調遣按蘇子熙宫保已將次來滬則劃界之事想已定妥矣劉淵亭軍門帶兵往守或不僅爲一時防堵計也 
[認繳商釐]  
　　廣州博聞報云廣濟醫院紳商等爲釐金一事具禀各憲衙門曁釐務總局業已收閱本月初六日譚宫保傳紳士吳福元陳培榮及承辦全省釐務之商董伍培章岑敬輿麥英俊黄健光至轅詢問吳等擬先繳一季餉銀一百萬兩未悉督憲將如何示諭辦理也 
[英船緝捕]  
　　廣州博聞報云西江開埠以來盜風益熾雖經大憲加　兵艦校緝而刦掠依然兹聞香港商務局接到英京政府來書謂海軍衙已飭巡船二艘前往西江巡邏河面倘不敷用再調魚雷船一艘以資恊助而衛商民 
[懸賞緝兇]  
　　松江訪事友人來函云金山縣屬廟橋地方有地甲徐某者忽爲人砍傷肚腹遂爾斃命屍母王氏投報金山縣武大令稱死者於本月初十夜出外不歸越日道路喧傳謂小婦人之子被人砍斃於廟橋附近往認屬實求請蒞騐緝兇大令准詞卽帶差仵人等往彼處騐明隨懸賞緝拿此案正兇未識天網恢恢果能疏而不漏否 
[北通火警]  
　　北通州訪事友人云本月初三日三更時忽聞警鑼四起喧傳東闗菜園左近某姓家失慎幸距慕義水會較近各水龍聞警後立卽馳往灌救僅燬房屋三間得卽撲滅初八日二更時東大街永成銅錫鋪又兆焚如是處鋪户林立貨物雲屯街道又狹鄰右見事勢危急莫不動魄警心兼之房屋多係松柏舊料視融氏飛揚跋扈勢如拉朽摧枯直至四更始經各水龍救熄計焚去起火之銅錫鋪後院貨房二間延燒踹房正房五間半粗洋布五百餘疋當火熾時附近各鋪紛紛遷徙次日復先後搬回是亦不幸中之大幸也 
[粤省官塲紀事]  
　　廣州訪事友人云本月某日督憲牌示廣州恊右營左哨頭司外委把總郭安飭回本任○某日藩憲牌示准補和平縣知縣郭壽鋆飭赴新任興江縣平圃司巡檢缺委試用典史阿念杲署理准補南海縣丞陳繼武遂溪縣丞劉鳳樓陽江同知司獄宋紹祁均飭赴新任香山縣香山司巡檢缺委試用巡檢佈克坦署理 
[浙省官塲紀事]  
　　杭州訪事友人云正任台州協鎭賀副戎吉祥七月間經撫憲劉大中丞給咨送部引見兹已於本月初九日回省禀見撫憲十二日奉飭回任副戎遂於次日詣轅禀辭並赴各衙門投剌十四日起節省垣防營各勇及緑旂兵弁均列隊恭送如儀○寍波北釐局總辦現屆差滿由牙釐局憲札委候補同知唐司馬永勛接辦○十二日藩轅牌示寗波府通判缺現飭　補是缺之蕭福清赴任衢州府峽口同知缺現定以候補同知卡宗彬請補嘉興府乍浦海防同知缺現定以截取試用同知卓凌霄請補嘉善縣訓導缺委教習教職余錫年署理○中城三叚保甲分巡差現屆期滿委候補縣丞曾二尹紀雲接辦二尹奉札後卽於十三日到差○乍防統領馮軍門兆金於十三日因公晉省詣撫轅禀見面商要公○杭州府東防同知劉鶴笙司馬奉藩憲札委兼理洋務局提調差司馬奉札後卽於四日蒞差視事 
[赭嶺丹楓]  
　　蕪湖訪事友人云洋油性最毒烈偶或不慎卽釀火災地方官思患預防會有各店鋪存放不得過十箱之諭違干重懲立法可謂嚴密矣兹聞上海美孚洋行因念此貨銷路極廣皖南皖北悉恃蕪　爲把注之　已函許太古洋行在河南岸購一曠地建造洋油棧房 
 
 

Page 3

 
 
俾資存　已銀契兩交矣事聞於　帮米商以此處米棧櫛比茅屋柴廠一望如林設有疎虞深恐沿江上下玉石俱焚爲患何堪設想因卽聮名具禀蕪湖縣張大令曁洋務局魏明府請飭别善地以杜禍萌想刻下地雖購就尙未開工或不難立予轉圜也○向例鈔闗京餉册　間年報部一次本屆光緒二十三年十月起至二十四年九月底止所收一年稅銀細數已將册擋造辦齊　道憲吳觀察詳委缷署和州州同方　陰司馬齎解本月初五日司馬領解起程並帶解津貼京僚各署　飯等費銀一萬有奇循例由長江水師派撥砲船按站護送俟抵清江浦遵陸北上屈指葭琯灰飛當可　部交納矣○二街水龍公所舊爲廣帮與本地人所設各土店捐建十餘年來救災卹鄰居民同聲　便邇因房屋年久失修各士店公議就進口洋藥每箱抽捐銀一兩集成鉅欵以便改造廣厦並易其名曰士業公所工未及半忽粤帮舊董郭先甲以爲公所本因水龍捐造不應將水龍二字一筆抺　且水龍不出救災日久未免廢棄因此意見不洽涉訟公庭未蒙准理旋卽糾約潮帮之在蕪湖開設米　及竹布坊等人公議捐欵别啓宏圖　有誓不兩立之勢現聞已有魯仲連其人出塲調處許令將公所仍其舊額並水龍遇有火警仍照常赴救想可言歸於好矣 
[示期閱城]  
　　滬城城垣頽落經前縣主王欣甫大令禀奉蘇松太道領欵興修兹已修葺竣事禀知道憲余觀察旋經觀察牌示定於二十四日閱視 
[五馬蒞申]  
　　松江府知府濮紫泉太守於昨日午後蒞滬縣主藍大令聞信之下卽至舟次呈遞手版太守傳見後卽登岸赴各衙門投剌大約小作勾留卽欲遄返也 
[局憲拜客]  
　　松滬釐捐總局督辦錢怡甫觀察昨日午前命駕至縣署拜會藍雲峯大令大令飭丁擋駕謙不敢當也 
[勘修馬路]  
　　滬南新馬路自開築以來已歴三載凹凸不平日形損壞蘇松太道余晉珊觀察爰札委候補知縣程大令履勘估價禀候撥欵興修前日大令至馬路工程局偕局員司徒貽芬司馬逐叚勘騐大令以馬路開築之始共費銀九萬數千兩黄沙石子本定填鋪九寸現在騐得祗鋪一二寸因傳承包工頭李阿毛詰問以其顯有弊竇大加申斥候禀請觀察澈底根究 
[再諭米捐]  
　　督辦松滬捐釐總局爲再行剴切出示曉諭事照得此次復徵米捐實因度支　乏奉督撫憲五百里排單飭於十月初一日開辦因爲時過迫改於初六日收捐今聞各米業停斛不兌觀望遲疑爰如此事業已奉定奉旨開辦萬難挽回該業等素知急公好義務宜卽日照常完捐以報國家深仁厚澤之恩始慮卡捐中途留難冀欲改章簡便儘可隨後從容禀商祗要於捐項無碍本局自當體恤爾等爲難情形禀商督撫憲另議妥善章程以期有利無弊而止若爾等見此示諭仍不開斛則有意阻撓大千功令本局不忍爾等膺此抗捐之咎合再剴切曉諭爲此示仰行船商户人等　體遵照爾等須知此次開辦米糧捐欵係　明奉旨開辦各該行商俱有天良自應踴躍捐輸赶速照常開斛不得稍有抗違倘再把持居奇則是自外生成致干查究其各凛遵毋違特示 
[米巿瑣言]  
　　本邑自開辦雜糧捐釐以來雖經蘇滬釐局明白曉諭而内地各船户欲裝米糧來滬者一聞此信皆裹足不前以致米鋪中來源稀少竟有朝夕不繼之虞米價因之飛漲每石須售至洋銀七元左右家無擔石儲者不免當食而嗟蘇松太兵備道兼江海闗監督余晉珊觀察與上海縣主監雲峯大令先後示諭傳令一律開斛而米業董事尙求設法减捐昨日小麥已經遵示開斛打包承連不知米巿於何日方能照常轉運也 
[騐屍續誌]  
　　昨報紀大令騐屍一則兹悉藍雲峯大令到塲升座後卽提訊副保王慕生　屍妻王胡氏詰問同供死者張金榮充當捆保係張姓族長　有張張氏欲告兒子忤逆恐圖中一出逆案必耗費巨資是以憂急成痴役河自盡大令傳訊張張氏供兒子阿德稍有違忤訴知族　張金榮處治並非另欲控告惟聞伊家本有不睦情事究不知因向自盡大令飭仵細騐委係落河身死並無傷痕大令離座親視相符屍妻胡氏禀求免封當卽具結領棺安葬大令取具各人切結飭差將人証一併帶回候訊命輿返　時已夜半矣 
[嚴飭緝兇]  
　　本年八月某日本邑白蓮　浦江中忽有浮屍一具赤身無衣經前縣主王欣甫大令騐得係生前被人勒斃然後抛入浦中者當卽飭差查緝　犯並移請隣封營縣一體協拿復通禀各大憲并出示招屍屬認領兹奉府尊　紫泉太守利開奉署按察使司札開案奉總督部堂劉批　海縣禀報無名男子被勒身死似有失物情形騐訊差緝請查核緣由奉批據禀已悉查已死無名男子旣係赤身無衣是已有失物情形仰蘇臬司卽飭　緊比差會營懸賞購綫嚴密訪緝並闗移隣封營縣一體查拿勒限一月務將逃兇速獲究明確情錄供填格通詳察辦毋得延縱仍候撫部院批示繳奉此合就轉飭遵照辦理局限無獲循例開叅毋稍鬆延切切 
[行釀]  
　　美租界北河南路天后宫前爲流氓麕聚之所前日午後某甲偶往游玩不知如何忽觸若輩之怒振臂一呼羣肆毆擊致甲身無完膚奄奄一息　爲巡街捕所見將甲　車送入捕房捕頭令轉送同仁醫阮求治後因傷重斃命又無屍屬認領遂由三圖地保投上海縣署報請相騐○浦東唐橋左近　民衛月卿前晚不知何故被土棍　甲放槍轟擊傷及胸際登時鮮血淋漓痛極倒地後經家中人舁送虹口同仁醫院求治醫生騐得贜腑已傷無可救藥延至昨晨遽爾斃命想須報請上海縣詣騐也 
[枷犯脫逃]  
　　昨午縣署頭門枷號人犯忽被脫逃二名一名金瑞生係鎔毁提揀重錢解省訊辦發回案内銅作主羅銀桂之學徒一名沈阿有係脫逃枷犯拘獲復枷者頭鋪地甲自知疏忽爰倩人四處緝拿不知能否重獲也 
[觀將止矣]  
　　奥人内夫德里携泰西各種名畫在美租界百老匯路外國水手館對門布置妥貼招人游觀近又陳設新圖五花八門别開世界凡寓目者莫不嘖嘖稱奇現已定於本禮拜六卽華歴本月二十三日移往他埠好景不常勝游難再時哉不可失中西土女盍乘此風日晴和一擴眼　毋令異日徒興來暮之嗟也 
[英美租界公堂瑣案]  
　　包探費阿銀解送竊賊王阿才到案禀稱此人前曾犯竊今又竊取楊阿寳家綢布衣服三　及銀飾等物報捕後經小的緝獲人贜送請訊究楊投案領贜王供寗波人自知不合尙乞施恩襄讞委員張柄樞司馬商之白繙譯判責三百极遞解回籍○包探趙銀河解送過犯課榮章到案禀稱此人前因犯案解經公堂訊供判令遞解已有兩次今又潛來滬上爲一百八十一號華捕查見拘入捕房捕頭令小的送請訊究謝供小的雖隸寗波籍然生長滬江家有老母幼妹前以被人誣陷致有不諱之名今安分營生並無過犯一百八十一號巡捕王眞泉與小的比鄰而居偶挾微嫌遽被送案叩求明　謝母李氏亦投案求恩司馬問有無親戚可來案具保答稱有遂判交妥保開釋○包探洪阿寳解竊賊周桂生到案禀稱此人竊取陳百生家綢布皮衣七件金耳環一枚經小的拘獲詰以贜物何在不肯交出請爲究辦陳投案請追失贜周供詞含混司馬著押候吊到原贜再核○包探胡瑞龍解送吳九林到案禀稱此人竊取張阿才家綢布衣服二十五件經小的緝獲人贜送請究辦張投案領贜吳供本邑人偶貪小利尙乞鑒原司馬判責二百板管押一月○包探朱阿高解送流氓瞿得勝到案禀稱此人至三馬路公陽里攫取行路女孩胡阿五頭上所戴銀簪一支經三百八十號華捕當塲拘獲今由捕頭令小的解請訊辦女孩胡阿五投案申訴前情瞿供不敢攫簪叩求明察司馬判責二百板管押一月 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[日本患疫]  
　　日本長崎埠訪事友人云近衛生局查核本年國内人民患赤痢症者有十萬零八百六十一人内有二萬一千零零五人已歸泉壤目下尙有一萬三千餘人纒綿牀第未克告痊其中以巖手青森新瀉秋田四縣爲尤重噫何日民不幸乃爾耶 
[上海巡局紀事]  
　　匪徒王金海卽譚金海前因糾黨攫取停泊南巿萬裕馬頭趙家樓航船户某甲洋銀十七元經事主投二十三七鋪巡防局控告旋由地甲將王拘獲並在身畔搜出小刀一柄局員邱友林二尹研訊之下判令鞭責鎖示五天昨已期滿由地甲解請核奪二尹以其帶刀攫洋罪不容寛令移解保甲總巡局請戴子邁明府轉送改過所永遠覊禁○前日十六鋪汛捕拘獲行竊升吉里潘仲泉二尹公館之賊犯胡來生蔣阿五卽蔣洪解至中局由局員文武臣二尹提案研訊胡供小的係寗波慈谿縣人向業小販並未犯竊蔣則供詞遊移二尹命鞭責竹梢四十一掌頰二十下仍無確供因命押候查明核辦○前晚有操淮南士術之奚阿嘉奚阿生兩人至南巿老白渡馬頭萬興飯館果腹不知因何相爭擊毁盆碗無數飯館主朱順卿扭至十六鋪巡防中局禀控局員文二尹提訊之下判將兩奚各責一百板合賠洋銀兩元 
[英美租界晚堂瑣案]  
　　徐安甫控周照桂騙去煤油棧單前晚讞員翁翁笠漁直剌提訊徐供去冬監生被周照桂騙去煤油棧單價值甚鉅向之索取屢被游約後由徐文明調處僅收現銀三百五十兩監生不允求恩究追周供在美最時洋行當買辦此項煤油共有四千五百箱因協吉號主鄒金生虧閉潛逃棧單無著由魯麟洋行向美孚棧掛失徐交來棧單一紙祗有煤油一千箱係職員爲中轉交與魯麟償徐價銀六百五十兩當面允洽有徐出立憑據今徐反悔來案誣控叩求澈究魯麟洋東偕買辦虞洽卿投案供稱此事早已登明中西各日報可請查閱何謂串騙况當時已由周向徐說明然後將銀三百五十兩倩徐文明過付交徐安甫收去何至今日架詞誣控求恩察核鄒金生供小的所打煤油棧單共有一萬四千箱另將四千五百箱交徐取去轉交魯麟因徐意圖漁利以致涉訟求爲公斷直剌判令虞洽卿照前徐文明所勸償還徐安甫銀六百五十兩除付過三百五十兩再找三百兩虞供職員前依居間之說體諒安甫償銀三百五十兩安甫反昧良誣控故不願再爲貼償直剌再三勸諭虞始遵斷鄒金生所交徐安甫棧單尙有三千五百箱一纸徐安甫旣狡賴不認著立案作廢案遂結○顧仁鄉向在大通操洋貨業其妻徐氏賃居本邑西門左近被開設臺基淫嫗唐孫氏串同顧之姪女李顧氏卽顧秀林將徐氏誘拐出外藏匿登豐里蘇州阿姐家經顧回申訪悉情由扭唐孫氏李顧氏至案請究翁直剌提訊之下顧投案供稱小的之妻被唐孫氏誘拐有李顧氏家婢女阿招目覩叩求訊究阿招供小女子親見主母與唐孫氏領徐氏來家住宿不知其他唐孫氏李顧氏供詞含混直剌大怒著各掌頰四十下押候提蘇州阿姐到案訊辦○寍波雉效胡寳玉卽華李氏厭棄風塵奔投案下控被翁姑逼娼願隨胞伯李富林回籍求恩超豁經翁直剌提訊華李氏粉涙丸瀾呶呶聲訴直剌憐之著交官媒押候李富林到案再核○前者姚小安控王經賢借去洋銀一百四十元經直剌判令交保理處迄今日久置若罔聞前晚提案復訊姚投案請追王供小的前開成衣店今已閉歇家貧無力措繳求恩寛限自當陸續拔還直剌著王另覓妥保限期拔還違于提比 
[法租界公堂瑣案]  
　　法界醬園弄居民陳三籍隸句容在滬爲扞脚匠妻徐氏潑悍異常時將邁姑兇毆辱罵鄰居出爲阻止反遭辱詈前日其姑偕次子陳正海投訴捕房捕頭立飭包探帶同原告將陳三夫婦拘入捕房昨禮拜二堂期解請朱森庭明府何繙譯會訊陳正海扶母上堂伸訴旋據隣居馮阿德張善夫王雲卿等各遺妻子到堂呈遞公禀聲稱逆媳徐氏糾同其兄並各流氓時將邁姑兇毆辱罵鄰居咸抱不平出爲解勸反敢遷怒辱駡是以來案伸訴陳三供稱妻子不安於室與外有人染小的回家目擊恐力不敵不敢聲張訴知伊兄反遭毆擊妻子不守婦道前經英界公廨懲辦有案並呈出伊兄所立筆據明府廉得其情謂陳三任妻違忤不能約束咎亦難辭著押候掌頰一百下徐氏掌頰二百下鞭背二百下衆鄰人斥退著於下期投捕房觀責逆媳以儆薄俗○潮州人黄三賃屋壽康里開設仁泰靛青行雇蘇鄉女子徐阿寶爲傭阿寶年甫及笄父母俱亡黄垂涎已久本月初七夜將阿寳强姦一次翌日阿寳告知薦頭張氏興師問罪黄懼許給番佛數十尊爲和事老旋食前言阿寳遂偕張氏投捕房據清控訴捕頭以事闗風化未便姑容立飭包探將黄及黄妻陳氏拘押昨日解案請究阿寳哭訴前情並稱陳氏帮同丈夫將小女子布褲扯破求恩懲辦包探禀捕頭命將阿寳送往仁濟醫院倩女醫騐視强姦屬實黄三供廣東潮州人在滬多年不敢作此無理之事實遭誣控陳氏供蘇州人新產嬰孩未滿一月實無帮同丈夫强姦之事求請明察明府謂黄白彼雖貧家之女爾不應污辱著將男女分别管押聽候復訊陳氏姑念產後免子禁押著下期傅案復訊○吳錫咸遞禀聲稱雇用金毛毛爲船夥泊舟金源利馬頭前晚深夜金糾同流氓多人硬欲將船撑去小的不允正在爭吵適爲巡街捕所見拘入捕房解案請辦明府以金不應深夜滋事著重責二百板以儆○徐仲甫前控細崽殷阿瑞持刀行兇戳傷手腕經明府訊供押候查明復核昨日包探查得殷行兇屬實明府著重責三百板交保○協記魚行金慎之前控魚販沈炳林之夥顧根泉呑没鋪蓋經明府訊供飭探帶同原告交還鋪蓋昨日金偕見證孫老四投案申訴沈父桂泉硬留鋪蓋不肯交出沈桂泉偕炳林投案聲稱並無鋪蓋存留明府謂本委早已訪明限三日内將鋪蓋交還如違押候嚴比○東園烟館執事石壽生虧欠各欵涉訟經明府迭次訊供著將抵押門牌贖出以便盤頂照數攤償昨日有楊瑞入投案禀稱估見生財各物值洋一千三百元業與各股東商妥盤頂明府著先交洋二百元飭探帶同石壽生將門牌贖出交案聽候攤派歸還各户○徽州人姚行奎屢向伊叔姚旭初索借滋擾控奉明府訊供判發改過所姚詐作瘋狀局員飭探帶回經明府判責二百板昨日飭探帶至伊叔家内飭給川資送回原籍○無賴朱春泉去年糾衆行兇毆傷華捕經明府訊供責懲判發改過所覊禁昨日飭探全局帶回公堂交伊父朱國良領回管束○中法彚報館西人控出店梁阿桂私將報紙竊出賣與張阿四追獲原贜送案請辦梁阿桂供在拉圾籮内傾出賣與販舊貨之張阿四得小洋七角明府判枷一禮拜期滿責一百板張罰洋五元俟繳案釋出○包探禀稱陳世發在圖南輪船竊取白蠟當塲拿獲解案請辦明府判責二百板贜存待領 
[美租界捕房紀事]  
　　昨日著名流氓混號殺猪阿德及銅匠阿林二人向細崽某甲訛詐洋銀不遂所欲攫取銀對時表等物而逸報由某包探查獲拘入捕房捕頭令押候解送公堂禀請讞員翁笠漁直刺訊辦○昨日外虹口百老匯路四十號洋房某西人函致捕房稱被已歇細崽某甲竊去銀匣等物現甲在曹家渡信昌絲廠執役請爲設法拘拿捕頭卽派包探劉阿炳將甲拘獲押候轉解公堂禀請訊究○小竊王阿二在吳淞路東張西望形跡可疑某包探見之向之盤詰言語支吾因卽拘入捕房捕頭令押候解送公堂禀請究辦○賭徒陳阿義在北河南路天后宫前設攤誘賭巡街華捕見之拘入捕房捕頭令押候解請訊辦○昨日亭午時有小流氓數人將鄉民某甲曳至裹虹口某茶肆藉端訛詐適爲巡街捕所見拘入捕房捕頭令押候解請懲治 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年十月十一日京報全錄]  
　　宫門抄○川督奎奏爲稅闗銷册展限緣由片○贛撫松奏爲抽收支解釐稅銀錢數目片○閩督許奏爲調署知縣片○將軍恩奏爲留員差遣片○粤督譚奏爲藩臬飭赴新任片○川督奎奏湊解洋商息欵片○贛撫松○奏爲糧道飭赴新任片○十月十一日推班○倉塲奏漕船五日回空○召見軍機○○奎俊片再查前准部咨飭令夔闗監督將光緒十七年起至二十二年夔闗掛旗船免徵稅數貨數按照上年八月間指查各節詳細咨復又二十二年先行開單申報各等因當卽轉飭遵辦兹據布政使王之春詳據夔闗監督○州府知府潘炳年禀稱遵查夔闗經徵雜糧二稅自光緒十七年起重慶新闗開辦旗船以來凡下水之土貨上水之洋士各貨商人之成總販運者無不用掛旗船裝運其起夔闗完稅之貨悉屬零星蓋洋闗完稅納正稅後再完一半稅出入各商埠經過闗卡悉免稅釐而常闗則歴一闗有一闗之稅至一卡有一卡之釐分計擬較洋闗之值百抽五爲輕合計則重於洋闗之稅不啻倍蓰此商人趨之若騖日盛一日侵佔稅額之情形也上下水旗船裝運各貨沿途各闗卡騐照放行並未載明徵稅數目與子口稅票之註有稅數者迵殊雖各旗船齎有洋闗文件而硃封甚固未便拆閱是以開辦至今僅能就護照所載貨物件數點騐登記而每件應徵銀若干每貨應估本若干迄不能一律洞悉前任知府誠瑞疉次禀請咨查而漢滬宜三闗各執一說互相推諉以致輾轉數年劃抵無從核辦嗣僅催准宜闗將十七年起至二十年止艙口底册抄送前來並附洋闗稅則一半經誠瑞會同前署府恩壽按照稅則逐一核算造册禀咨其未能核算各貨復經前任知府劉心源摘抄清册咨送宜闗覆核旋准算覆而查核仿例算覆之數僅及十分之四五其抄寄二十年以後各貨清册又係彚總計不特由漢由宜入川之貨無從分晰且與夔闗歴屆照抄之護照式亦不相符尤難稽核所以歴年不能造報援案咨展職此之由前將誠瑞等核算自十七年起至二十年年底止未能仿算各貨查照宜闗咨覆摘抄清册内算明之件於原底册添註未能算明者仍闕之試造四年應銷簡明清册計十七年分劃抵外尙餘銀五萬六千五百五十六兩零十八年分劃抵外尚餘銀二十五萬五千六百六十兩零十九年分劃抵外尙餘銀一十六萬八千七百五十八兩零二十年分劃抵外尙餘銀一十六萬八千五百六十九兩零總計歴年劃抵之數實有盈無絀卽使核算稍有叅差其不敷之數已在溢解之中似可無須再待宜闗之覈覆第事屬創始應候咨部核覆遵行其自十七年起至二十年止上水旗船貨數各册業經咨逹現旣添註原册未經算明仿例各貨稅數目自應另行造報而二十年以後各册約一百八十餘本以九年併計實須一千餘本非數月所能竣事等情由司詳請奏咨展限前來合無仰懇天恩飭部准予展限一年隨同二十五年銷册一併辦理以免錯誤而昭慎重除咨部查照外理合附片具陳伏乞聖鑒訓示謹奏奉硃批著照所請户部知道欽此○○江西巡撫臣松壽跪奏爲查明光緒二十四年下半年江西抽收支解厘稅銀錢數　恭摺繕單具陳仰祈聖鑒事竊照同治七年十月十五日欽奉上諭户部奏統籌軍需全局並遵議胡大任條陳一摺其厘金報部章程著照　淮鹽厘格式每年分兩次奏報以歸簡易等因欽此又鈔奏内開兩淮鹽厘欵式止開收支各欵總數不開瑣碎細數最爲簡明嗣後各該省鹽厘貸厘務卽照兩淮鹽厘報部格式每年分作兩次以六個月爲一次開單奏報又於光緒十年正月内接准户部咨於次年正七兩月内將上年收支厘金各奏報一咨各等因均經遵照辦理所有光緒二十三年以前並二十四年上半年收支厘金數目俱已分次開單具奏各在案兹據總理江西牙厘總局布政使張紹華詳稱自光緒二十四年七月起至十二月底止各局卡共收茶貨及土藥稅厘銀二十一萬兩六千九百六十六兩零制錢四十三萬一千五百九十五串零又收米穀厘金銀二萬四千六百三十九兩零制錢三萬五千一百九十一串零總共收銀二十四萬一千六百五兩零制錢四十六萬六千七百八十七串零隨時按照巿價以半年均匀牽算每足錢一串易換庫平銀七錢三分八厘共易換庫平銀三十四萬四千四百八十八兩零銀錢併計共合收銀五十八萬六千九十四兩零合將二十四年下半年各局卡徵收貨厘茶稅銀錢及土藥稅厘並米穀厘金各細數曁委員職名及裁减各局卡委員二成薪水銀數開造清册詳請具奏聲明前項銀兩内除土藥稅釐銀六千八百五十二兩餘存藩庫轉解所有貨釐除解交副稅務司代收銀一十四萬二千兩外其餘銀兩均經彚解藩庫充餉應由藩庫彚案報銷又德興縣解到光緒二十四年分洋莊落地茶稅銀一萬二千一百二十三兩零一併歸入厘金内作收再下半年留外辦公經費二萬八千四百五十五兩零係在茶貨土樂稅釐收數内提用並未在撥數歸洋欵内扣留又米穀釐金業經另欵解存藩庫歸還英法俄德四國借欵等情前來臣覆核無異除將清册咨送户部查照外理合恭摺奏報並繕清單敬呈御覽伏乞皇太后皇上聖鑒謹奏奉硃批户部知道單併發欽此○○許應騤片再福建建安縣知縣王之傑因案撤任代理知縣樊明逵另有差委遺缺查有准補建陽縣知縣俞東焜老成穏重堪以調署據藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此○恩澤片再查本省現在開辦布特哈訥莫爾河新荒差委需員請將新補墨爾根城廂白旗協領鳥爾滾留於省城差遣以資臂助以俟差務完竣再行飭赴本任謹附片具奏伏乞聖鑒謹奏奉硃批兵部知道欽此○○譚鍾麟片　再新授廣東按察吏吳引孫廣東布政使丁體常已先後到省應飭各赴新任以重職守除分檄飭遵外謹附片具陳伏乞聖鑒謹奏奉硃批知道了欽此○○奎俊片再前准户部咨川省所存照信股票銀五十萬兩前奉諭旨准暫借撥仍應照數籌還除已撥付匯豐息欵三十萬兩外下餘二十萬兩卽留備本年九月初七日應付匯豐息欵不得再行挪作别用等因當經行司查明川省前因余蠻子一案奏准借動昭信股票一欵原以庫儲支絀數鉅難籌並聲明分年籌還今已用之二十萬兩遽付匯豐息欵實係無從設法惟洋欵限迫不得不先其所急查各官認借昭信股票本年八月間尚應掃數續收得銀六萬餘兩其餘十四萬兩只有土稅暫可挪移第此次全川教案賠欵統計約在一百二十萬兩以外土稅本係奏明留備賠修教堂等項之用昭信股票欵現亦奉旨栘作賠欵除此二十萬借欵分年籌還外不敷甚鉅尚須籌欵請截餉抵補經奴才電准户部覆稱匯豐還欵卽由昭信股票六萬土稅撥十四萬交滬道屆期歸還等語兹於續收昭信股票項下預湊銀六兩土稅項下借發銀十四萬兩共銀二十萬兩於光緒二十五年八月初三日發交西商百川通等號承領限令九月初三日解赴江海闗交收所需匯費查照洋欵章程每萬兩給銀一百二十兩由釐金項下作正開報據布政使王之春詳請具奏前來除分咨查照外謹附片具陳伏乞聖鑒謹奏奉硃批吏部知道欽此○○松壽片再新授江西督糧南撫廷道李岷琛現已到省自應飭赴新任所有現署督糧道春順應飭交缷糧道篆務仍回鹽道本任除分札飭遵外理合附片具陳伏乞聖鑒謹奏奉硃批知道了欽此 
 
