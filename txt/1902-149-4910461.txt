# 1902 - 149 - 4910461

 

Page 1

 
 
[特延名宿赴浙江文瀾閣校勘九通啓] [  圖書集成局謹白]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿牌九通類多殘缺不全尚難訂正全書以饜藝林之屬望因思杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓青方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
[觀本報紀英搭行成事慨而書此]  
　　嗚呼吾觀於英搭搆釁一事而知有國家者固不得專恃勢力之强詡詡然以窮兵黷武爲事也夫英吉利之立國雖止蕞爾三島然兵力之盛横絶地毬近二百年來雖有埃及之亂拿破侖之戰華盛頓之割地自立兵禍迭起未嘗不舉國騷然然元氣未傷不旋踵而仍執五洲牛耳獨搭浪施華列一非南小國其先世本與英有釁至光緒二十二年墾地公司怒搭人偏袒荷蘭糾約成搭英將哲美森與之决戰一敗塗地哲美森遂率衆以降釁端旣開戰禍斯列顧當時論者咸謂搭雖與英搆釁然搭之軍隊旣無定制卽臨陣亦不過增至步兵三四萬其强弱勝負之數固不待智者而知卽英之君若臣以及議院之官紳通國之士庶亦莫不謂大兵一至當不啻如炎火之焫飛蓬太陽之照殘雪滅其國俘其君搭之危亡翹足可待卽不然而一經敗衂搭人亦必割地請和誓南人之斷不再反詎意兵端旣起一戰於格棱哥而大將亡再戰於雷疉斯而戍兵覆其後雖征調四集聲勢略雄然槍林强雨之中死亡亦往往相半斯時英旣成騎虎之勢而氣難平搭亦爲挺鹿之謀而心益固其間雖屢厥屢振搭人終勢不少衰禍結兵連迄於今已將三載在搭國徵兵調餉所費固屬不貲而英於此三年中糜兵餉至三百兆之多傷士卒至四萬人之巨其於元氣何能不傷今幸兩國各萌悔禍之心罷兵息民言歸於好昨得外洋來電謂華歴本月二十五日卽西歴六月一號已將兩國所訂和約互相晝押英國人民之聞此消息者無不驩欣雀躍喜悅逾恒結彩張燈爲國申慶從此銷劍戟輯干戈固非特兩國國家之利抑亦各國人民之望也雖然僕觀於此而不能無感焉夫英之初與搭開戰雖從前本挾有仇隙然此次之事固非搭人逼以難堪而使英不得不出以一戰也徒以英人憑恃其兵威之盛財力之雄以爲彈丸小邦斷不敢效當車之螳臂大軍一集搭社卽墟然後馳檄屬地揚其威靈俾此外之隸其宇下者可以惟所欲爲而不復敢于蠢動孰意英人之心甚　而搭人之氣偏壯因之兩不相下苦戰頻年今雖睦誼重敦化干戈爲玉帛然英人虧損如是之巨雖兩國訂約之際英人難免不索賠償然以虧損若此之巨而盡欲責償於搭人此事恐亦難如願然則觀於此而知立國於地毬上者雖甚弱小亦必有堅忍不拔之志然後可挺然獨立無慮人之以非禮相侵而赫赫强鄰亦時宜存以大字小之心而不可自恃其國富兵多遽肆鯨吞蠶食如是則宇宙間方能永亨和平之福不生戰鬥之階否則或自忘其弱而不能防患未然或自恃其强而竟致相偪太甚勢所激卽禍所成不至兩受其虧不止有國家者其亦鑒於此而深長思哉 
[電傳宫門抄]  
　　昨日午前十下一刻時京師友人專電告知本館云四月二十六日皇上召見軍機大臣及趙爾巽本日並無明發上諭迨晚七下得續電云二十七日皇上召見軍機大臣及張仁黼本日亦無明發上諭 
[宫門抄]  
　　四月十八日工部鴻臚寺正白旗值日無引見繼祿等謝調授缺恩新疆布政使潘效蘇請訓祥年等稽察三海墻大臣謝恩德公假滿請安黃均隆等得保奬謝恩廣西道沈世培謝恩克王續假十日海公克公各請假十日三壽連陞常恩預備召見召見軍機及三壽連陞潘效蘇十九日内務府國子監正紅旗值日無引見蔡公由西陵回京請安植公倭林保各續假十日雙壽黃曾源預備召見如見軍機及雙壽黃曾源 
[英搭行成]  
　　英人與搭浪斯華列啓釁開戰將近三年日前傳聞兩國已言歸于好罷兵息民乃隔昨外洋來電果言英搭兩國已於禮拜日卽華歴本月二十五日將所訂和約互相畫押英國人民聞此消息無不驩欣雀躍喜悅逾恒結彩張燈爲國申慶旅滬英商亦於昨日懸旗誌慶以賀昇平至其約中條目若何刻尚未能深悉惟聞是役英國所費兵餉等項約須英金三百兆磅傷斃將士多至四萬人噫兵凶戰危誠何益哉 
[貝子過檳]  
　　廣州中西新報云中國銜命赴英道賀加冕之振貝子乘英郵船名邊哥路者出洋上月二十六日午後二點鐘時行抵南洋檳榔嶼湘粤鐵路總辦張弼士觀察駐檳領事官謝夢池太守均登舟謁見并請邸駕詣領事署盛設延席欵之至晚六點鐘時始展輪西渡 
[賜祭隆儀]  
　　客有宦遊京師者寓書本館云日前欽奉皇太后懿旨原任大學士李鴻章現在靈柩回籍有期著派醕親王先期前往賜祭等因欽此前已見諸邸抄旣而醕王遵旨於四月十八日前往致祭所有祭筵及紙錁香帛等物胥用黃亭舁往自是日至二十五日由襲候延戒僧在府第中　經追薦各國使臣曁在哀諸鉏公多有親臨奠醊者 
[示禁訛言]  
　　聞之京師友人云邇者鉅鹿廣宗匪亂迭起京城内外謡諑朋興步軍統領某公患之特於本月某日出示嚴禁曰爲剴切曉諭事照得揑造訛言等事例禁綦嚴况當軍務初平尤應嚴行申禁以遏亂萌查直隸廣宗 
 
 

Page 2

 
 
縣匪徒景廷賓糾衆起事一案業經直隸總督部堂袁派兵攻毁匪巢轟斃匪首景廷賓並將餘匪節截擊次第殄除熱河朝陽縣命鄧萊峯結黨搶掠一案亦經直隸提督軍門馬督軍進剿擒獲要犯盡法懲治現正籌辦善後事宜地方一律平靖乃無知匪徒仍敢藉端散播謡言肆行煽惑貫堪痛恨又如燒香結會以及扶鸞圓光看香治病等事均屬左道惑人大干禁令除分飭營汛弁兵巡捕人等隨時嚴密訪查爲首之人解送本衙門從重治罪外爲此剴切示諭俾衆周知現在政治清明紀綱整肅造言生事之徒無非甘蹈刑章自貽伊戚爾等軍民人等務須各安生業勉爲善良倘敢輕信谣言邪術一經本衙門查拿到案定必按律嚴辦决不寛貸其各凛尊毋違特示 
[考差紀事]  
　　京師訪事人云四月十五日保和殿考差赴試者計共二百數十員欽命策論題各一明於其利逹於其患論加稅免釐得失策 
[補行朝考]  
　　京師訪事人云禮部示諭此次各直省優拔貢生有從前未經朝考者赶緊取具同鄕京官印結赴部報名俟積有成數定期補考 
[部署遷回]  
　　京師訪事人云兵部公所業於四月十九日移至内城東北隅大佛寺後景宦花園内户部則定於二十五日回原衙門辦事 
[直督課吏]  
　　聞之保定友人云本月某日又值署直隸總督袁慰庭宫保課吏之期政治題廣宗等縣善後論財賦題今欲開設銀行而商股難招公欵難撥若借洋債爲資本恐異日無償轉增後累將何法以處之整頓牙帖裕課便民議河工題有謂栽柳可以禦水而險工動淘數丈柳根深僅數尺安能禦此洪波應設何法以保無虞洋務題交涉案多現擬另訂刑律以改條例爲先著論 
[火車失事]  
　　京師訪事人云四月初七日京中白晝晦暝無殊昏夜保定迤西各處風霾尤甚黃沙飛散竟將火車鐵軌塡平時適有火車自西方來迷失路途以致傾翻四輛傷斃管機人一名幸後三車所載皆係貨物故坐客無一受傷者 
[江西巡撫李勉林大中丞辦理兩教民人互鬥案奏片]  
　　再南昌縣屬茌港地方向有天主耶穌教民居住素不相能光緒二十七年五月十七日天主教民文玉連之子文芝生因在耶穌教民鍾全生鍾六喜等木簰過渡未給渡資彼此口角爭閙文玉連冋同教之樊聚秀告知樊聚秀起意糾衆尋毆於十七十九兩日迭向械鬥互相搶毁什物耶穌教民萬發坤鄧六生許廣府萬向福萬英泰五人均被毆傷平復伍細存朱和平陣發魁景德楨四人均于受傷後溺水身死萬克皮萬髻頭二人均被追溺斃時有高安縣耶穌教民陳海修挑水經過水桶撞及天主教民傅丙發卽傳　頭左骽口角爭論亦被傅丙發用尖刀戳傷斃命先經由省訪聞派委管帶剛字右營副將蔣必望曾縣督勇馳往彈壓兩造均各逃散當以代理南昌縣事卽用知縣陳瑞鼎不能防範飭卽撤任摘頂留緝復加派試用道丁乃揚隨帶委員往督營縣勒緝查辦一面電請軍機大臣代奏有案旋據先後拿獲天主教民樊秀鍾文生萬成章樊烏子卽三烏子萬福章葛洪泰鄧貴和曾正興及耶穌教民伍廷棟萬盛和朱坤明曁起釁之鍾全生鍾六喜文芝生等各發交署直昌府知府查恩綏賢同委員逐一研審照律定罪詳由洋務局司道會同臬司核轉到臣當即會同督臣劉坤一研訊供詞擬議罪名詳晰咨會外務部並照會法美兩國駐滬總領事去後旋復派委試用道丁乃揚赴滬查辦事件會晤兩國總領事議及此案法總領事以敎民互鬥應聽中國按律懲辦惟若定以斬罪未免過重再三懇求貸其一死丁乃揚會商江海關道袁樹勲與該總領事反覆辯論固請不已告知美總領事則以聽從中國酌辦爲言臣復據情電請部示隨准外務部復電可卽通融辦結以敦睦誼等因自應卽爲擬結除傅丙發卽傳　頭致傷陳海修身死起釁不同應另行照例審勘辦理曁朱坤明一犯已在押病故外擬請將爲首起意糾衆械鬥之樊聚秀鍾文生二名及執持兇器帶人追毆以致彼造傷溺六命之萬成章樊烏子卽三烏子萬福章三名均從寛貸其一死各予永遠監禁並將隨同逞兇械鬥之從犯葛洋泰鄧貴和二名各予監禁十年其僧正興一犯訊止刃傷萬發坤左脚平復情節稍輕擬予監禁三年又耶穌教民伍廷棟因樊聚秀糾衆尋鬥心懷不甘與萬盛和並獲押病故之朱坤明約人互鬥亦屬不法擬將伍廷棟酌予監禁三年萬盛和監禁二年其起釁釀案之鍾全生鍾六喜文芝生均照不應重律擬杖發落又天主敎士游泳聞知教民糾人械鬥輙出洋銀十元助其鬥費已據樊聚艉供明殊非傳教勸善之道按情定罪實與同謀無異姑從寛照會主教領事撤換以肅教規在逃餘犯俟緝獲日另結前代理南昌縣事卽用知縣陳瑞鼎撤任後隨同緝犯尚知愧奮應請開復摘頂處分照常差委是否有當謹會同南洋大臣兩江總督臣劉坤一附片具陳伏乞聖鑒訓示謹奏奉硃批該部知道欽此 
[續錄督辦廣東欽廉邊防潘觀察培楷禀陳剿匪情形稿]  
　　二十一日卯刻分統復率各隊追至古鎮匪又出踞村外各嶺我軍分五路進擊各匪亦分投死拒久戰不下分統因親督奮勇力搶右嶺匪始敗過後山各隊見已得手一齊力撲將匪衝分數叚匪卽紛紛敗走各營乘勢追殺適有振勇兩哨赶到協追各匪分走上井青塘九黑坳等處時已初更因弁勇連戰數日人困馬疲卽收隊是役共敝匪二百餘名並斃匪首鄧明光生擒五十餘名奪獲槍械旗幟多件我勇陣亡前營左哨哨弁把總黃應祥及各營勇朱得勝何有才許禮才王勝材蘇廷光李四勝郭廷標黃國昌謝家華共十名並重傷李錦珍劉國忠韋正臣陣家寶馮家柱梁家耀黎子貴駱英才曾保山鍾玉祥黃黃祥黃保泰鍾德仁林國樑等共十四名分統旋於二十二日早又督各勇分路跟追二十四日至那蒙地方分統追剿敗匪一股擊斃二十餘名生擒十三名並擒西匪首僞元帥李恒芬卽星仁僞先鋒吳花九卽奇勛二名並據前營弁勇在上井一路追殺匪黨十餘名並獲生匪六名匪婦三口又據右營哨勇先鋒左右隊及各團練拿獲散匪六十七名匪婦一十餘口賊馬九匹旗幟槍械甚多並獲欽州匪首楊元寛之僞軍師楊元俸僞先鋒黃晚二名先後解送前來經培楷逐一提訊據供該匪大小頭目共三十餘人今計各黨約二千餘自那換出竄後因被官兵晝夜窮追飢餓困頓有數日不得一食者窮蹙已極復經古鎭大創後傷亡甚衆卽各流離分竄其西匪首張十二合靈匪首鄰東良勝八等仍率餘黨逃回宣合靈各處惟已斃西匪首黃榮勝之妻先率黨百餘由那換竄入十萬山等語至李恒芬供係宣化那傑人此次率黨二百餘人與張十二等各股先踞那換圖起大事該匪曾經宣化縣懸有重賞購拿適廣西撫標營哨弁歸宗親到小董提認確實無訛查此次培楷所部弁勇數白越剿宣化之那換六華靈山之那交玉屋古鎮等村各股匪二千餘衆轉戰數百里連追七晝夜以少擊衆寶屬冐險幸仗憲威得免失事並先後擊斃匪黨數　名又斃匪首鄧明光生擒匪首李恒芬及各黨百四十餘名所惜各軍不至兵單無助但能尾追不能迎擊但能直搗不能包抄致被散竄不獲聚殲爲恨除前節經電禀 
 
 

Page 3

 
 
並飭各弁勇窮搜散匪務絶根株及將所獲生匪訊明懲辦錄供彚報外所有培楷親督營哨追剿宣宣靈各股匪情形理合肅禀憲臺察核至隨乞傷亡弁勇竭力效命殊堪憫惻仰懇憲恩飭局照章核給賞卹以示鼓勵實爲德便再培楷已於二十八日回營各營哨現亦飭令同防合併陳明除禀督憲外肅此具禀敬請鈞安伏乞垂鑒潘培楷謹禀 
[鬍匪又亂]  
　　烟臺訪事友人云近有客來自關東言及目下奉天省金州一帶鬍匪復出狼奔豕突越貨殺人以故外人之於此寄居者咸有寢饋難安之勢傳聞如是究不知其確否也 
[津郡官塲紀事]  
　　天津直報云奏調北洋差遣之補用道陸觀察嘉榖於本月二十一日由山東濟南府乘官舫來津小泊老龍頭河岸旋於午後三點鐘時乘火車入京○黃花農廉訪由滬來津旋於本月二十二日之晨乘火車入京陛見 
[上海官塲紀事]  
　　昨日江南商務局會辦沈燕春觀察因有要公命駕赴上海縣署拜會縣主汪瑶庭大令互商良久而别○江西試用知府胡太守心鏡江蘇試用知縣龍明府小如分省候補知府勞太守元愷均於昨日至滬先後詣蘇松太兵備道轅謁見道憲袁海觀觀察觀察以禮欵之 
[委員領米]  
　　浙江嚴州府某太守委候補從九蔣少尹本鰲來滬趨赴蘇松太兵備道轅謁見道憲袁海觀觀察請領奉旨截留之漕米四千石運回平糶以濟飢民觀察允之 
[敬仰典型]  
　　　前日本城梅溪書院各董就院中供設原任湖南巡撫邵筱村中丞及本邑紳士王介眉部郎粟主在滬各當道皆往拈香展拜蓋敬仰典型之意也 
[要犯發回]  
　　上海縣應入秋審犯人吳顯鴻陸海珍二名前經解赴省垣由撫憲恩藝棠大中丞勘明發回原縣收禁昨日押解到滬縣主汪瑶庭大令騐明刑具飭卽收入内監 
[研訊火頭]  
　　前晚法界公館馬路自來火行東街轉角處大盛烟帋燭店不戒於火致肇焚如事後捕頭查得是店曾倩某公司保火險銀六百兩前年已因起火可疑解案訊罰此次火又起於樓上並不撲滅直至對門瞭見始大聲疾呼情屬可疑務須根侒因將店主土春元拘入捕房昨日解請讞員杜枝園大令訊究大令再三研詰王供實因樓上燈火未熄致兆焚如斷無縱火之事大令與法總領事署費繙譯官會商著罰洋銀三十元以示之儆 
[諭禁詐擾]  
　　長髮覆額爲時世之妝滬上青樓中皆喜效之識者已譏爲惡俗不謂變本加厲每有惡少於額頂上蓄前劉海髮長逾二三寸刷以膏水光可鑑人非女非男迷離撲朔眞惡俗之尤者也兩江督憲劉峴莊宫太保聞而惡之札飭蘇松太兵備道袁海觀觀察查拿此本指輕薄男子而言初未嘗牽涉婦女乃探夥流氓之類輙借此向婦女訛許以飽私囊事爲觀察訪聞因函致英美租界會訊公廨著卽拘究嚴懲讞員張柄樞司馬立卽出示嚴禁并用硃筆標其後曰此示專爲整頓男子惡習有乖制度而設倘有不法棍徒以及差捕藉端訛索良家婦女者准扭至捕房聲訴以憑懲儆至　文則謂爲嚴諭事仰原役張福知悉案奉憲札飭拿淺髮覆額不剃之男子一案業飭查禁在案兹奉道憲函以訪聞日來差役人等專向婦女藉端訛詐恐嚇要挾無所不至每人私索洋銀三十元或二十元一經得賄即行釋放以上憲整頓之文爲若輩舞弊之具實屬不成事體言之可恨立應澈究以免擾累用再專函奉佈希卽嚴諭差役務遵憲文指飭辦理並轉致巡捕房申明憲意倘仍有前項情弊立予懲辦勿稍姑容是爲至要等因奉此合行嚴諭該差立卽遵照須知此係查禁男子鬆辮淺髮覆額不剃與婦女無干倘敢藉端索詐一經訪聞定干革究不貸切切特諭 
[押犯病斃]  
　　昨晨法界捕房所押浦東人犯朱金奎猝患時疫由捕頭令某包探送至虹口司各脫路工部局病房醫治旋卽斃命地保查無親屬在申因報主郬某善堂備棺收殮 
[上海巡局紀事]  
　　前日歹人汪永清在公義馬頭冋籮間夫某甲騙取棉布九包甲察知其僞扭控二十三七鋪巡防局局員盛雨村二尹研訊之下判令掌頰二百下逐出境外不許逗留○前日南匯縣屬横沔鎮人某甲駕航船來滬　泊董家渡浦濱至晚忽被偷兒竊去某客所携衣服洋銀因卽開單報請二十三七鋪巡防局緝查局員准之○日前民人徐朗亭投保甲總巡局控稱胞妹鳳英被楊志榮談松齋誘匿姦佔請卽訊懲總巡朱森庭明府飭提楊談研詰鳳英稱奴年一十有八本年二月十九日隨叔母來申購物中途相失致被楊誘至伊家姦宿并攫去金耳環銀臂釧等物嗣復寄匿談家亦遭姦污至四月初十日奴偶至門前見胞兄朗亭經過急冋訴知喚令十鋪地甲拘送案下楊供稱小的見鳳英在途啼哭詢知失路因卽領歸正欲送回忽然患病以故暫寄談家談供鳳英由楊領來小的不合容留求恩鑒宥楊父杏卿投案訴稱兒子行爲不法小的難辭失察之咎惟乞恩寛明府著將其子所攫金銀首飾呈案從寛免子深求隨判責楊一千板枷號一月談責五百板罰洋銀二十元充添置路燈經費鳳英交伊兄領回管束 
[馬路工程局紀事]  
　　日前馬路工程局總辦翁子文太守擬招募印度捕十名以資巡緝昨日禀請蘇松太兵備道袁海觀觀察遣譯員萬明府鐘元蒞局詢以一切事宜内有七名能解中國言語太守命卽錄用其餘一律遣去並將所用各人名姓開單呈請觀察核示○前日船户陳和尚扭其夥金記福至馬路工程局訴稱被竊白米五石請卽訊追總辦翁子文太守倩襄讞委員黃衡堂二尹研訊陳供稱小的雇金爲篙工前被竊去白米二石此次又竊三石金認竊不諱二尹判責八十板并追償米價洋銀 
[英美租界晚堂瑣案]  
　　日前妓女金湘雲控鴇母羅三囡霸阻從良等情讞員張柄樞司馬諭交官媒看管前晚升堂研訊湘雲供稱小婦人年一十有八蘇州某縣人當十一歲時由母親賣與鴇母羅三囡處爲娼兹有同鄕狎客林姓願出洋銀二千元納諸側室詎料羅鴇視爲奇貨堅索三千元似此霸阻從良何日得離火阱是以奔投案下泥首求恩司馬飭官媒押候函送棲流女所擇良婚配○前者王大寶控大阿連卽惠連生圖賴欠欵等情司馬斷令免加利息付還借本洋銀二百元限二十日内措繳兹已逾限遂於前晚飭提覆訊惠供稱小的身在押所無計理償求恩交人保出限一月内繳清如再延遲自甘重辦司馬謂爾充捕役時積得造孽錢不少迨斥革後開設協和烟紙錢店盡係他人之財今令爾僅還借本尚敢延宕本當重責姑予從寛著還押班房覔人人銀並保出外於一月内繳清違干嚴辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本邑民人倪炳華前投道轅控楊家渡巡防局差役孫阿松串同流氓莊阿寶誣指收贓恣情索詐蘇松太兵備道袁海觀觀察飭縣主汪瑶庭大令悉心研訊倪供小的在浦東楊家渡開設磨坊前月初旬向駁船户張毛頭購得麥一袋適爲莊見卽冐充捕夥前來索詐旣而孫又强指小的收贓矇禀局員老爺帶同地保夥役殺猪毛毛至坊中肆意查搜取去小麥兩袋意猶未足聲稱必欲帶回局中禀請從嚴究辦小的瞻怯向之婉商伊勒索洋銀數十元不得已據情上控道轅叩乞究懲以安生業莊供倪所買之麥來歴不明是以向之查問不料彼一味恃蠻致爲局中人所知肇此風浪孫供小的奉局員老爺之諭前往查贓見有小麥一袋遂據實禀明旋由局員老爺發某善堂充公取有堂中收條呈請察核殺猪毛毛供小的在某圖地保處帮辦公事是日同往起贓並不訛詐大令謂莊孫曰爾等旣查明失贓前往起獲可知失主及賊犯何人若皆不知則是誣陷圖詐情弊顯然隨飭將莊責四百板孫責三百板枷號一月發楊家渡示衆毛毛責一百板候禀覆道憲大人再行核奪○奚鶴鳴前因盜押同族奚土土之田控經大令訊明押繳田單旋由章炳生保出逃匿無蹤前日大令提章研訊章供小的與鶴鳴並不相識事由供戚某甲轉托致遭株累求恩寛限容卽尋交大令限五日交案違于未便○趙茂全控沈殿隆擄藏寡媳潘氏等情大令研訊之下趙供小的家住浦東長子夭亡寡媳潘氏守節七年從無異志本月十八日岳母病故偕妻來申吊奠僅留寡媳及幼女在家次晨聞人言寡媳被人擄去立卽回鄕杳無蹤跡室中器物亦被攫一空正在查詢間卽有人稱爾媳在沈殿隆家刻已將次成親勸小的往收身價小的不允隨卽投案控乞究懲潘氏供當日翁姑來申後小婦人與小姑看守門户傍晚族人趙珠茂帶領多人蜂擁入室欲將小婦人刼去小婦人情急從後門逸出匿跡麥田中全天明始至表督沈殿隆家暫避今聞涉訟故隨表叔投案禀陳尚求明察沈供趙珠茂圖刼潘氏未成迨氏逃至小的家聞趙仍在途尋訪不敢遽回今特邀同鄰人護关來此質證大令曰爾能護之來案獨不能送之回家乎喝令掌頰五十下覆加研詰執定前詞乃著收入所中潘氏發堂看管 
[英美租界公堂瑣案]  
　　歹人王阿富在路擺設賭攤誘人入局經巡街捕拘解請究讞員張柄樞司馬商之美總領事署繙譯官海君判責三百板枷號一月○二百三十七號巡捕禀稱王阿三在某公司碼頭投水自盡因特送請安揷司馬飭送棲流公所留養○包探李星福解送蔡三三至案禀稱此人行竊南洋公學堂衣燭等物請卽訊懲司馬判責五百板解回松江原籍○包探竇如海解范阿榮至案禀稱此人行竊華阿大家木箱一口請即訊懲范供稱贓已銷於常熟司馬判責五百板押候移文常熟縣追吊原贓○李松卿因事與田照四孫雨林口角致被毆傷昨經包探竇如海拘解請究司馬判罰田孫各洋銀二元○利亨洋貨號主某甲控吳阿明王阿方行竊絨衫絨袋等物司馬判各責手心一百下押候父兄來案具領○包探劉阿炳解陳皆四至案禀稱此人與張阿喬口角將張毆傷小的見之拘案請究司馬判罰小銀錢五角給張爲養傷費再罰五角充公○過犯葉阿華前經遞解回籍兹又濳來租界中被包探金立生拘解請究司馬判押三月期滿遞解回籍○包探劉阿炳解盛國良至案禀稱此人攫取陳朝宗之小洋銀一百五十枚司馬飭追還洋銀并重責三百板○偷兒張阿五在菜巿前向不知姓名人竊得金約指一枚經包探陸阿九拘解請究司馬判責二百板發入改過所管押半年 
[法租界公堂瑣案]  
　　外國整容店夥張阿榮竊取店主洋銀四十餘元報捕後由捕頭遣包探拘解公堂讞員杜枝園大令著押候嚴比昨日店主投案求追張呈繳洋銀若干元叩求寛寡大令查得尚少洋銀二十餘元著押候三日内如數賠償○上期殷長福遞禀控張松林欠洋銀五十五元延宕不還大令准詞飭提質訊著押候一禮拜内如數繳呈如延追比○劉可道訴稱由寧波附某輪船來滬中途被賊竊去竹籃内儲各物開單報捕拘獲竊賊張阿根吊出原贓尚未齊全求恩追給包探禀稱小的查得張尚竊得衣服數件及光緒十四年浙撫衛大人給舉人趙鼐赴禮部會試執照一帋大令判枷號兩個月責五百板贓存捕房待失主認領○藍學桂訴稱家住大東門内有一五齡女孩被張坤茂誘藏鄔王氏家鄰人張祥瑞目擊其事是以邀同扭案請追張坤茂不認誘孩張祥瑞供此事在一枝春茶館目覩情形鄔王氏供女孩由湯明玉領來旋卽領去大令著押候嚴比○包哲夫訴稱由日本寄到一箱内儲洋銀一百餘元被學徒包許生勾通兒子杏生竊去是以一併送案請追杏生供小的受小銅匠張金順之愚將箱撬開竊取洋銀十四元現張住北河南路求鑒大令飭將包許生開釋杏生押候嚴比○潘銀生訴稱張阿二陳阿福陳阿連三人串竊金約指翡翠約指各一持至某花烟館倩龜子某甲質取洋銀十七元今吊到原贓追出質本十元求准具領大令判將陳阿連枷號一個月責手心二百下送縣再辦張及阿福各枷一個月責二百板贓給潘具領○朱少堂顧桂堂二人竊取西門外所設路燈被巡街捕拘入捕房捕頭令解案請訊大令著各責手心一百下○竊犯高寶成迭次犯案驅逐出境邇又濳來租界中乘間竊取某照相館物件被館主扭送捕房捕頭令包探解案請辦大令判枷一個月責二百板○張才生竊取某西人家報時鐘一架經包探送案請懲大令判責五百板贓給還失主 
[美租界捕房紀事]  
　　昨日裏虹口某繅絲廠衆女工出外午餐時無賴張阿興向某姓女郎恣情調笑某號華捕喝阻不依因卽拘入捕房捕頭令押乞丐　半日以儆○昨晨裏虹橋左近有一人倒斃於路某號巡街捕見之回報捕房捕頭令地保往查如無屍屬在申則當報請善堂備棺收殮 
[邗江官報]  
　　四月初四日褚鹺尹繼銘由沈家渡卡來揚署餘東塲賴尹豐烈卸事回初五日楊分轉葆鈞辭回差次初六日新選栟茶塲方鹺尹由少考試回調署北批騐劉鹺尹禀辭赴任朱鹺尹乃庚委城外六段巡查童尹敬孚銷城外六段巡查吕　尹桂芬銷南京餉差于鹺尹獻廷衷尉邦孚均傳考分發巡檢鄧鹺尉嘉淦安懲人禀到 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年四月十四日京報全錄]  
　　宫門抄諭旨均錄前○廣州將軍壽奏爲覈銷光緒二十七年分用過籌備修補軍裝息銀數目摺○工部尚書吕奏爲職商專建澄衷蒙學堂辦有成效懇恩褒奬藉昭激勸摺○湖廣總督張奏爲武員奮勉懇恩開復處分片奴才宗室壽蔭奴才興存奴才春齡跪奏爲報銷籌備修補軍裝息銀用過數目恭摺具陳仰祈聖鑒事竊查廣州藩庫存儲旗營兵丁馬價銀六萬五千七百兩内於乾隆元年奏准撥出銀五千七百兩交鹽運司發商每月每兩取息銀一分五釐以爲兵丁修補軍裝等項之用所有息銀除將每年收支數目分晰造具清册咨送户兵工各部科查核外仍行恭疏具題嗣因此項銀兩屢經不敷支用於道光十八年六月内經前任將軍德克金布等恭摺具奏請將向在籌備軍裝項内賞給引見人員盤費改歸文武舉人資助項下動支一摺奉旨該部議奏此欽遵續經户部議覆文武舉人資助一欵現存銀八千九百餘兩若將賞給引見人員盤費銀兩歸入此欵動支通盤核計亦屬有盈無絀應如該將軍等所請將賞給引見人員盤費銀兩改歸文武舉人資助項卜造報至籌備軍裝息銀支發旣已减少每季自有盈餘應令該將軍按年截清全數解交藩庫另欵存儲候撥等因奏奉旨依議欽此欽遵在案又於道光一十七年十二月内經前任將軍穆特恩等與前任協辦大學士兩廣總督耆英廣東巡撫徐廣縉會商滿營添演擡槍五百桿所需火藥鉛彈請於籌備軍裝項下動支查此項每年除額支外尚剩銀四百餘兩請母庸解交藩庫以爲製造樂鉛之用等因具奏奉旨著將應行解回藩庫銀四百餘兩留爲每年製造火樂鉛彈之用仍議章程覆奏欽此欽遵在案道光二十八年三月内經前任將軍穆特恩等遵旨酌擬操演擡槍陣式演打準頭章程所需藥鉛將應行解回藩庫銀四百餘兩支發製造外尚剩銀一百零四兩二錢請存右司旗庫以備修補軍裝及奬賞　演準頭等項之用仍於年終造册報部核銷等因奏准在案又於光緒八年九月經前任將軍長善等奏請將水師旗營改爲步軍榮併將水師營每年在旗庫應支銀兩除製造子母砲藥鉛銀兩另行支給外其製造火箭及公費銀兩嗣後不必分晰製造火箭等項名目一併照舊領回作步軍營操演一切費用經部覆准在案今籌備修補軍裝息銀一項舊管光緒二十六年用剩銀七千零八十五兩八錢六分八釐一毫七絲七忽六微五纎新收鹽運司解到本年息銀一千零二十六兩舊管新收二共銀八千一百一十一兩八錢六分八釐一毫七絲七忽六微五纎開除自光緒二十七年正月起至十二月底止支給左右兩司滿漢十六旗紙筆並操演子母砲擡槍樂鉛步軍營操演經費演打擡槍準頭奬賞曁借給滿漢八旗及步軍營各官修理衙署等項共銀四千九百六十兩零一錢一分四釐八毫二絲五忽尚剩銀三千一百五十一兩七錢五分三釐三毫五絲二忽六微五纎請仍儲旗庫備用以上給發前項銀兩均經分别减平减成支放其扣出减平减成銀兩遵奉文行按季解部除將收支剩存數目分晰造具細數清册咨送户工兵各部科查核外所有報銷用過籌備修補軍裝息銀緣由理合遵照新章改題爲奏伏乞皇太后皇上聖鑒敕部覆覈施行謹奏奉硃批該部知道片併發欽此 
辦理商約事務大臣工部尚書臣吕海寰跪奏爲職商專建學堂辦有成效懇恩褒奬藉昭激勸恭摺仰祈聖鑒事竊維國運之文明端賴人材之幹濟植人材當興學校整學校務養童蒙臣久役輶軒交涉之餘留心教育第各國科條繁賾一時摭譯維艱每思籌一簡易章程方合今日初階之步驟復擬於民間私立之塾舍提倡其秩然有序者爲各省風氣開先以仰副我聖明迭沛綸音普設學堂之至意去歲之杪由德旋滬春初奉命會議商約事宜寓滬紳商不時接晤查有已故職商葉成忠專建澄衷學堂其捐帑之鉅構宇之閎取法之良程功之速均足以資人觀感在該故職商但知嚮義不事沽名匹夫有兼善之心一隅爲四方之倡旣未便没其盛舉尤不敢壅於宸聰謹就見聞所及據實陳之葉成忠籍隸浙江鎭海縣遵例捐至二品頂戴候選道少孤貧傭力自給善居積遂以財雄雖西商亦傾服爲人樸質豪邁推解急公興書院置義莊通水利助荒賑蒙賞樂善好施坊額又勇於爲善傳旨嘉奬該故職商念章歲廢讀之苦獨力捐銀十萬兩建蒙學堂於上海虹口臨殁諄囑其子踵成之子貽鑑福建知府續捐銀十萬兩克蕆前功貽鑑旋卒共弟貽釗貽銘貽銓貽錡貽鏞貽鈺每歲捐銀四千兩爲常年經費以垂久遠江蘇補用同知直隸州樊棻等經理其事安徽試川道前翰林院檢討劉樹屏訂立章程計地二十八畝堂齋廊廡庖廚五十餘間圖書儀器報间俱備設有堂總理董總教習教習監起居司支應各職定額學堂一百四十名額外一百六十名凡七歲以上十六歲以下皆報考顔名澄衷蒙學堂劉樹屏復纂字課圖說分授學堂並習淺近算學至西國語言文字擬俟二三年後中學課有餘程再議增設教習辛丑歲首學堂落成講肄經年謹飭中節醇親王載豐奉使赴德貝子載振奉使赴英先後蒞滬均往該學堂察閱情形各執事曁教習學生等晉謁如禮此次臣亦階往見步趨紊絃誦式和雖近陶猗貨殖之廛儼存鄒魯帥儒之範此其難能而又貴洵足儀型郡國不徒貌襲歐洲也泰西富商競尚禮義公家與共休戚私財不厚子孫遇有創立大小學堂或助多金或輸全産每有以富商之名顔學堂者蓋富商自幼受學堂之益學堂大半藉富商以成萬衆一心乃克有濟中國惟京師大學堂曁南洋公學成規夙著此外各行省府廳州縣均苦於庫儲支絀間欵難籌未遑遍設學堂大抵修改書院官力不足謀之於紳紳力不足謀之於商華商以逐末於矜習於鄙吝梏守田舍蔑視詩書棢巿利則惟恐人先醵善舉則甘居人後卽由官紳勸募亦若吳越之漠不相關勖以葉氏父子行誼之高當必幡然而愧奮臣曾持使節職司忝採凡有善不揚無以爲勸可否仰懇天恩俯念該故職商獨力專建學堂業已辦有成效特旨優予褒奬並賞給御書扁額一方頒發由臣跪領祇交該學堂敬謹捧懸以勵甄陶而彰榮寵將來各省聞風興起賡續經營藉商力之有餘補公家之不逮人材競秀學校如林駸駸富彊作基於此臣爲推廣敎育起見除將該學堂創辦緣始　程咨呈外務部轉咨禮部政務處備案查核外理合恭摺具陳是否有當伏乞皇太后皇上聖鑒訓示祇遵謹奏奉硃批著賞給御書匾額一方以示奬勵欽此張之洞片再管帶襄河水師右營記名隄督前陜西河州鎭總兵王得勝巡緝尚能用心惟未能禁革船勇哨官登岸住宿積習於二十六年正月經臣奏請摘去頂戴責令力除積習以觀後效再行奏請開復在案兹查該水師駐防襄陽府城外襄河上游一帶光緒二十六年夏秋以後以至二十七年北方不靖外洋鑛師教士由河南陜西等處紛紛遷避東下旋又有由楚前赴山陜者道出襄河不下數十次該提督督率砲船長途彈壓保護均各安靜無事洵屬勤勞得力且於各船弁勇積習均能認眞整飭深知奮勉合無仰懇天恩俯准將管帶襄河水師右營記名提督前陜西河州鎭總兵王得勝開復頂戴以示鼓勵除咨兵部外理合會同湖北巡撫臣端方附片具陳伏乞皇太后皇上聖鑒謹奏奉硃批著照所請兵部知道欽此 
 
 

Page 14

 
 
[光緒二十八年四月十五日京報全錄]  
　　宫門抄諭旨均錄前○湖廣總督張奏爲審明已革叅將挪用公欵按例定擬摺○又奏爲武員貪劣請旨革職片○廣西巡撫丁奏爲道旨酌擬變通營制改練新操摺○軍機大臣奏爲遴員充補章京片 
太子少保頭品頂戴湖廣總督臣張之洞跪奏爲審明已革叅將挪用公欵按例定擬恭摺具陳仰祈聖鑒事竊照前署湖南保靖營叅將唐斌與前署該營中軍守備程榮光互相禀揭一案經臣飭據湖南臬司審詳緣唐斌於光緒二十二年署理保靖營叅將是年五月該營弁兵田慶疆楊順清等以守備程榮光糧書黃延賓浮攤冐扣等情控經前署綏靖鎭總兵張士芳札委唐斌查明請將外委田慶疆糧書黃延賓分别革退銷案嗣張士芳因病身故唐斌與程榮光因事齟齬二十三年八月唐斌忽以程榮光被控各欵曾經張士芳委查屬實禀請撤叅程榮光聞知亦以唐斌賣放兵缺虧空公欵各情禀訐經臣檄飭前署辰永沅靖道陳家逑並經湖南提　臣婁慶雲飭委永順協副將定祥先後確查因該將備等互相禀揭均有不合將其一併撤任另委准補該營叅將黃高志候補守備王保清各分别回任接署詎唐斌掯印不交情同圖賴又經奏叅革職委員勒令交卸行提人證簿據發交湖南臬司審辦嗣據署守備王保清以唐斌挪用公欵久未交出呈經咨部核覆飭速訊結歸欵經該司提集人證調齊簿據詳加查訊如程榮光禀控唐斌將革故兵缺不遵奏案停募定價賣放一節調核該營花名底册兵丁曰青雲賈澤豐等均係奉文停募之後復行募補實屬有違定制罹提到兵丁賈澤豐龍興相二名均俱係因獲匪出力得蒙補給糧缺並非出錢售賣質之程榮光供稱前禀賣放兵缺一事得自傳聞並無確據又如禀控虧空公費銀兩概歸私囊一節據程榮光黃延賓同供保靖營每年額支公費銀五百四十三兩三錢七釐向分四季赴藩請領以備營中添製火藥軍裝等項用費又每年應支馬價銀一百二十三兩八錢六分冋分春秋二季請領俟遇有馬兵外委倒馬卽行報騐發價買補唐斌前在任内動用公費馬價等項銀七百三十五兩二錢八分呈出提銀印諭四紙確鑿可據詰據唐斌供稱該革將挪用公費項下有已革外委田慶疆長支銀八十兩零三錢七分九釐應在田慶疆名下追還且其任内有應支俸銀二十五兩六錢八分二釐已經扣收師欵實在挪用公費銀六百二十九兩二錢二分質之程榮光黃延賓供亦無異當經飭令唐斌於訊供後呈繳清楚又唐斌掯印不交一節訊係因與實缺叅將黃高志素有嫌隙見其回任心不甘服一時逞忿所致並非意圖訛索至唐斌禀揭程榮光黃延賓浮攤冐扣各欵曾經湖南提督臣婁慶雲飭委永順協副將定祥查明惟黃延賓因兵丁向有升病故長支餉銀無出在於該營義助故兵眷屬津貼欵内提扣一事核與向章不合其餘各欵概屬子虚且同此一案唐斌旣請銷案於前輙又禀揭于後前後反覆其爲挾嫌妄揭毫無疑義案經訊明應卽擬結查律載管軍官吏冐支軍糧入已若承委放支而冐支者以監守自盜論又例載監守盜倉庫錢糧數在一百兩以上者杖一百流二千里勒限一年追完如限内全完免罪等語此案唐斌前在署保靖營叅將任内輙將該營公費馬價等項提用銀六百二十九兩二錢二分係屬冐支在官之軍糧入已自應按例問擬唐斌除挾嫌誣揭屬員並故革兵缺不遵奏案裁减以及撤任後掯印不交均屬輕罪不議外合依管軍官吏冐支軍糧入已若承委放支而冐支者以監守自盜論監守盜倉庫錢糧數在一百兩以上者杖一百流二千里例擬杖一百流二千里已據如數繳出與一年限内全完無異應請照例免罪仍不准其開復交出銀兩飭發該營查收歸欵已革外委田慶疆長支餉銀八十兩三錢七分九釐仍飭傳案勒追以重公欵守備程榮光所控唐斌各情或已訊明得實或係事出有因尚無不合其被唐斌禀揭各欵訊係子虚應與已經斥革之糧書黃延賓均毋庸議該營應裁兵缺現據接任叅將黃高志尊奉奏案一律裁减據實册報備查等情據署湖南按察使繼昌審明議擬詳請具奏前來臣覆核無異應如所詳擬結理合會同湖南巡撫臣俞廉三湖南提督臣婁慶雲恭摺具陳伏乞皇太后皇上聖鑒謹奏奉硃批該部知道欽此 
張之洞片再署安陸營都司竹山協中軍都司王東華侵蝕裁兵恩餉冐領世職俸銀攤扣營中節禮且現經查出該都司奬札有假冐情弊又安陸營石牌汛額外外委沈雲龍屢被控告違例擅受並與王東華互相訐告經臣咨行署湖北提督臣鄧正峯署安陸府知府高寶瀛查明該兩員均屬貪劣不職未便稍事姑容除將沈雲龍斥革咨部外相應請旨將該都司王東華卽行革職以肅營政理合會同湖北巡撫臣端方署湖北提督臣鄧正峯附片具陳伏乞聖鑒謹奏奉硃批著照所請兵部知道欽此 
廣西巡撫臣丁振鐸跪奏爲尊旨酌擬變通營制改練新操恭摺具陳仰祈聖鑒事竊臣承政務處咨開光緒二十七年七月三十日内閣奉上諭前因各省制兵防勇積弊甚深業經通飭各省督撫認眞裁節另練有用之兵著各省將原有各營嚴行裁汰精選若干營分爲常備續備巡警等軍一律操習新式槍砲認眞訓練以成勁旅仍隨時嚴加考校所有改練章程應如何更定餉章著政務處咨行各省悉心核議奏明辦理等因欽此欽遵到本處查緑營防勇統計各省兵數不爲不多而遇有戰事多不得力者實由營制操章不合時宜應就各省情形詳訂章程另行核定不得仍以舊日操间營制敷衍陳奏等因承准此查新政大端以武備學堂儲將以常備續備巡警練兵以馬步砲隊爲練兵之用以軍械一律爲制勝之具要必修明於平日乃能濟用於臨時臣昨於奏裁緑防各營兵勇摺内已擬將裁節各餉爲改練新軍之需並將親軍衛隊挑練西操等情先行奏明在案臣體察廣西情形洋砲無多箐密山深地多險阻馬不適用自當以練步槍爲主嗣將衛隊挑練百名以植初基飭令先習打靶兼習體操然後進以洋式各陣中西互較棄短取長槍械戎於精良以命中及遠者爲程式數月以來認眞操習規模步武均有可觀今春復於省防新左營挑練二百名爲一隊擬俟此一隊操演嫻熟卽可擴而充之省防現有三營　再加挑練以一千名爲額於省會常川扼紥作爲常備軍省外各屬防營擬就勇數多寡酌行挑練二百五十名爲一隊或五百名爲兩隊駐防各屬一遇有事可以隨時征調作爲續備軍各屬舊駐營制兵及官局保甲城鄕團練裁去老弱浮惰擇其精健者撥歸州縣鈐束以資彈壓緝捕之用作爲巡警軍均一律增給口糧嚴定操章改習新式槍砲此酌擬變能營制改練新操之大略情形也現因各屬匪警未平所有營勇分投剿捕大半散紥在外一時未能回防擬俟防務稍鬆卽將衛隊及新左營練成三百名擇其精熟操章派充教習分赴各屬換班挑練以期遞相授受通省改觀目前仍先就省城常備軍認眞訓練隨時嚴加考校不敢稍涉因循務期兵皆有用　不虚糜藉以仰副聖主整飭戎行之至意除飭營務處司道一面籌建武備學堂並將軍械餉項一切詳細章程悉心侅議具報分别　奉咨外所有西省遵擬改練新軍緣由謹會同兩廣總督臣陶模恭摺具陳伏乞皇太后皇上聖鑒訓示謹奏奉硃批著卽實力整頓督飭認眞訓練毋稍因循欽此 
軍機大臣片查軍機章京胡祖謙蒙恩簡放安徽徽州府知府所遺章京一缺應以刑部候補主事曹廣楨充補並添傳記名在前之内閣中書華世奎在額外行走謹奏奉　知道了欽此 
 
