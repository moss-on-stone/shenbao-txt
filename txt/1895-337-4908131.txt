# 1895 - 337 - 4908131

 

Page 1

 
 
[重印快心編出售] [  申報館主人啓]  
　　快心編一書雖係章回小說而其言情叙事頗能娓娓動人且樂而不淫雅合關睢之言誠近世說部中不可多得者也本館前曾排印數次數經寒暑插架頓空而問價之人依舊源源而至因更重付到劂以　購者之心兹巳告成分裝十册每部碼洋五角請臨申報館帳房三馬路申昌書室及各外埠申昌選購可也 
[續印王肯堂六科準繩出售] [  圖書集成局啓]  
　　六科準繩一書醫科之大成係金壇王肯堂先生所輯其中論症無微不燭有義畢臻本局前出之書蒙識者爭購幾同帋貴洛陽今仍以　鑄鉛字續印行列井然紙色潔凈盛以錦套每部四十本仍售實洋五元五角卽日出書有欲探索枕秘者請移玉至三馬路申報舘帳房及申昌書室各書坊外埠則向申昌書室售報處購取爲盼 
[答客問算學名家]  
　　十月初八日本報載有片席難留一節言國朝算學正宗首推李氏善蘭云云有客閱之問於余曰國朝自聖祖仁皇帝覃精天算承學之土專門名家者接踵而起或昌明中法或綜貫西學宣城梅氏集中西之大成著書不下數十種有發明而無掊擊識者韙焉故其名尤著若李君者固咸同閒人也余曾於滬上數數覯之雖知共精於算術有名於當世然核其輩行尚在項戴諸君之後豈有一二十年之閒李君大名竟可空前絶後而首屈一指乎抑豈因譯書著書之多而遂得此大名乎果何爲而致此願子明以告我余曰李君於算學得享盛名士林中無論識與不識無不知其人其所以能至此者實有其故可得而述也按李君名善蘭字壬叔號秋級浙之海寗人也少負雋才工詩善屬文而於算學尤具宿慧兇中土數術諸書不假師傳一覽洞悟年稍長每獨出心裁立法布算逼近泰西新術人咸以爲奇英國偉烈君亞力耳其名聘助繙譯歐西天文算學諸書由是益通西法其談天代數學代微積拾級譯本足以證之遂以算學著名中外始而曾文正公延往金陵治書繼而總理各國事務衙門延爲同文館算學教習維日孜孜勤求忘倦不知老之將至於斯道也可謂殫心致志矣或謂公辛苦半生僅獲采芹不得登賢書成進士未必非算學之所誤良可惜已噫謬哉斯言也算術之廣大精微蕩蕩乎彌漫六合貫徹三才天象運行舍此則無以察羣生泯棼非此則何以計内而治歴外而航海平時造器戰時行軍莫不賴以爲用此不得謂有用之學其將何以爲有用之學耶是公之闡明算術有功於天下後世者甚鉅也安可與登瀛題雁一刻之榮名同日而語哉公年逾六旬尚乏後嗣頗以爲憂有勸之者謂後起之英俊師承有自紹業無窮夫復何憾所望將來各省皆開算學之科俾學者登進有階不致向隅實公有以啓之公自著之書有則古昔齋算學入已風行海内美國丁韙良先生與公同館教課歴有年所深相契合英國傅闌雅先生知之深而慕之切繪公小像印入格致彚編以示萬人之景仰張香濤學使著書目答問採生存人之著作惟公與兪公曲園則表著其姓名誠鄭重而敬慕之也今公殁十餘年矣金匱華君世芳曾著近代疇人著述記都爲二十八人附見者五人凡三十三人略依時代編次而公則居第二十四據其記中言李公嘗與西士偉烈亞力續譯幾何原本之後九卷以竟徐文定公未完之業又譯代數學十三卷代從積　級十八卷重學二十卷曲線說三卷談天十八卷刊行於世皆以西人至精之詣中土未有之奇傳布海内以餉學者其功實不可没其自著之則古昔齋算學凡十四種曰方圓闡幽曰弧矢啓秘曰對數探源曰垜積比類曰四元解曰麟德術解曰橢圓正術解曰橢圓新術曰撱圓拾遺曰火器眞訣曰尖錐變法釋曰級數回求曰天算或問曰考數根法亦刊行於世此十四種者或闡明古學或變通西法或詳解補圖發前賢之秘鑰或條分派别遺後學以津梁嗚呼尚已然吾於此不能不進一說焉凡學問之道方伎之流俱可謂古人遠勝於今人惟算數之學則可云今人突過於古人此何也前賢之成法俱在書中後之人能翻陳出新則昔之所謂難者今變爲易矣昔之所謂繁者今變爲簡矣有進境而無株守卽能在此道中力闢新境矣使李秋級先生生於康熙朝而不見雍乾以後諸算書雖具絶頂之聰明吾恐其未必能勝於梅文穆公父子也使梅文穆公父子不生於國初而生於道咸之間得見項戴徐夏諸家之書又與偉烈君譯算書則據梅氏業書之精神魄力吾可决其必不遜於李氏也誦詩讀書尚論古人當知其世攷算學家之源流亦當如是故阮文達公作疇人傳羅茗香作續疇人傳俱依時代編次不分優劣誠愼之至也客曰誠哉是言敬聞命矣客旣去乃詮次問答之語以著於篇 
[本館接奉電音]  
　　昨日午前京師飛電傳來上諭五道旨一道敬謹譯登○十月十九日奉上諭王文錦著調補吏部右侍郎兼署刑部右侍郎徐樹銘著轉補兵部左侍郎兵部右侍郎著吳廷芬補授欽此同日奉上諭剛毅著調補户部右侍郎兼管錢法堂事務溥善著轉補禮部左侍郎禮部右侍郎著堃岫補授欽此同日奉上諭剛毅著充國史館清文總校欽此同日奉上諭嵩勳著充會典館清文總校欽此同日奉上諭福建漳州府員缺著劉桂焴補授欽此同日奉旨寗夏副都統著色普徵額補授欽此 
[准興鐵路]  
　　聞香港等處華商願鳩貲剏築鐵路由省城以達九龍俾行駛火車貨物便於轉運刻下具禀粤東各大憲已奉大憲擬准興工矣 
[薇省新猷]  
　　鄂省藩憲王芍棠方伯前於月之十三日清晨詣鄂已紀本報兹悉十五日爲方伯接篆之期一時屬員人等脚靴手版咸至轅門申賀熱鬧非常方伯駕輕就熟好雨隨車必有一番德政加惠鄂中并聞臬篆亦由方伯代攝俟有確聞再錄 
[大壩合龍]  
　　前報紀運憲江都轉遴派各員分投堵築揚河歸江各壩以便蓄水濟運等情兹聞各員估定後隨卽陸續興工刻因河水日小上憲關心水利迭次嚴催從速竣工承辦者督飭夫役昕夕䟎赶勞瘁不辭本月十二日已據許分轉首先禀報攔江大壩合龍其餘璧虎金灣等處日内諒亦相繼工竣矣 
[健兒滋鬧]  
　　沙市訪事人云廿八日爲保甲龍艮山提調懸弧令辰適荆州左翼副都統瑞公興陛見回任清晨乘固陵輪船抵沙闔城文武之迓節麾者俟將軍恭請聖安畢卽迂道赴保甲局敬祝岡陵糧捕府張别駕楧新奉道憲檄會辦保甲與龍提調寅好彌殷因倡議醵酒爲提調夀卽於别駕署敞菊筵焉午後雲璈羽曲粉墨登塲螭鼎雞彝貂蟬滿座以盡同官爲僚之誼忽報鎭南營勇鬨鬥鎗聲隆隆一時客星四散闔座爲之一空有探其事者知該營勇武漢人多向係田副戎其述統帶駐紥田家鎭近换劉麗生遊戎統帶係襄陽籍襄樊之流落無歸者以鄉親誼求請 
 
 

Page 2

 
 
收錄劉統帶亦以武漢兵驕常多滋事擬欲更换該營勇稔知此耗憤憤不平統帶知之未卽發也是日因來沙市新製號衣在發餉時扣銀一兩二錢營勇以向例每月祗扣還二錢一言不合借端滋事統帶往晴川書院各勇卽持洋鎗圍晴川公館欲得統帶而甘心焉統帶衛隊皆襄樊子弟先閉營門後復攆大砲出以資彈壓營勇見砲卽先鳴鎗幸荆江後營荆關護軍曁各印委陸續麕至始各歸營事後聞號衣仍照舊例每月扣銀二錢祗將謡言惑衆之勇丁羅明貴革除 
[幸未成災]  
　　揚城轅門橋大街爲通城菁華之所店鋪如林輝煌奪目本月十六日下午忽聞鉦聲鏜鞳人語嗷嘈謂轅門橋失愼急往探視見轅門橋街中新盛街口某鐘表店樓上烟焰迷漫勢將透出屋頂幸在白晝各居鄰咸奮不顧身爭先汲水澆灌人手衆多得以救熄未致成災迨地方文武曁善堂水龍馳至業已撲熄然通街各店已受虚驚不淺矣其鄰近各店均有蹧踏物件聞某綢縀鋪綢卷等貨被泥水所汚者甚多至其起火之由傳聞因該店主在樓上一榻横陳領略烟霞清趣正欲呼吸忽樓下有事怱怱下樓忘熄烟燈遂將蚊帳燃著致受此驚云 
[鄞縣試事]  
　　寗波采訪友人云鄞縣楊穉虹大令初覆文童於本月十五晚出案共招覆五百九十名示期十七日二覆今將前列姓名錄後袁覃陳冕瑞陸延康陳巨川謝定邦李植三張夀鏞王瑋史鳴彬金琅陳鼎辰周運謙吳祥麟陸繼昌劉其洤凌震南余清樾張夀鎬王謀道郭敦壎周以卣范仲俊鄭星焕章大澍邵顯庚李士英張崇暐陳鳳鏘于丙炎李藩何錫冕陳賢佑茅雲瑞鄭宗全周錫侯胡炳輝張傳鋐李康綏鄭錫璇孫錫祚忻錫慶陳廷燮張其賢陳守純施兆瀚鮑鑫王燡凌信藻謝晉王以鉞 
[舉辦冬防]  
　　揚城每屆孟冬舉辦冬防兹保甲總辦王觀察仍循向章擇本月十五日開局是日總辦總巡府縣各憲以及各叚文武巡員均至大財神廟會哨局會晤此後則各按日期會哨一次各叚巡員每日上夜須先至會哨局畫到然後出巡城廂各寓每日呈送循環簿以便不時抽查來客無保不准留住各巷口栅欄均已修整二鼓後一律下鎖遇有緊要事件須有燈籠方准放行並聞總局内設立功過簿以記巡員之勤惰每日上燈後各員卽已出巡鑼柝之聲徹夜不絶說者謂今年章程一切雖仍照舊而巡察等事較上年尤爲認眞從此厖吠無驚宵小歛跡吾儕小民皆可得安高枕矣 
[委員赴局]  
　　湖北候補通判羅君恒年金夀前奉藩轅牌示接辦漢鎭牙釐局事已登前報兹悉本月十三日羅君往詣督轅禀辭翌日清晨命輿詣漢入局視事至余太尊赴任行期尚無確信也 
[帝京近事]  
　　十月初五日武傳臚新狀元武國棟頂盔貫甲偕榜眼探花三人自西長安門乘馬首至前門甕洞之關帝廟内進香畢鼓吹引路出城由前門大街石路迤邐而南而東至東珠市口天津試館同鄉京官迎狀元入内榜眼探花各分頭回第而去是日天氣晴明觀者沿途初六日辰刻諸新貴齊至兵部赴宴堂上設六席乃本部堂官三席三鼎甲三席堂外月臺以上高搭彩棚左右雁序分列百十席爲二三甲新貴設者衆進士俟鼎甲到齊朝上隨班行三跪九叩禮禮成挨次入座筵宴向來文武會試禮兵二部筵宴罷有閒雜人搶宴之舉今年兵部堂憲預傳練勇數十名來署照料彈壓詎愚民無知依舊溷入亂搶食物被練勇捉獲四人回禀堂憲立將四人派練勇押交打磨廠南城坊署看押懲辦聞四人中一本部書吏未知將來如何發落堂憲又將大門皂役六名交本部司務廳每名責十板警擅放閒人之罪○前報刑部山西司司員限解任左營叅戎趙長春三日速遞親供一案刻趙叅戎於十月初七日過堂呈遞供詞承審司員怒其供詞含混彼此當堂語言齟齬該叅戎恐不免叅革審訊○豐益倉花户劉敬山復於十月初七日送交刑部歸今夏原案審辦仍交四川司承審○新任陜西巡撫魏中丞光燾陛辭後於十月初七日出京望長安遄發程軍門文炳陛辭後於十月初十日出都暫回南苑小作勾留仍返都城與督辦軍務王大臣尚有面商事件所部二十營定於十六日由南苑開差分爲四起啓行至月底全軍西進○刻聞丈量鐵路地基已自津門度至京師迤南三十里之慶雲店地界插旗標誌每站用民地一畝官價發給地主京制錢十千每房一間拆毁者發價如地一畝之數○聞内廷當差人傳言日本近有電寄李爵相信函云遼東一帶日兵已經盡撤爵相已於九月廿七日入奏傳達天聰矣傳言如是急錄以聞○金某者都中棍徒也數年前因案充邊遠軍今年潛逃回籍削髮爲僧混人耳目然猶怙惡不悛恒在城市訛詐生事十月初金宿天橋迤西明開夜合某娼寮中與左翼兵丁某甲相值彼此齟齬有識金者以實告兵兵返集多人往捕金自覺被兵識破三更時遁去趁前門夜城方啓逡巡混入捕者知金去未久蹤跡追至城内獲住送交步軍統領衙門審辦以致近日進夜城者緣金之故盤察驟然嚴緊矣○前報劉德海被砍一案兹悉某甲實有奪妓之心甘家知之託劉向甲婉言排解甲因疑劉而移怒焉故約集多人尋劉洩忿半途撞見劉不防而被砍刻案在北城坊署諸人傷已平復坊主分付兩造說合尚未完結而甘家因案拖累迄未得爲子畢姻云 
[北通州近聞]  
　　通州友人來函云孫眉生州尊夀臣接奉省垣大憲釘封公文二角一角内開處决斬犯張望兒一名一角内開處决絞犯張秃子一名張望兒武清縣人係在西門外路刦鎗斃事主之案張秃子西門外人係在八里橋夤夜入室搶掠民女女因羞慚自死之案州尊接到釘封公文卽傳諭禁卒禁止各監犯家屬出入以免走漏風聲致有不測並備文移請通恊右營劉守戎東路捕盜營王把戎屆期會斬等因本月初一日州尊傳集通班差役伺候下午三點鐘時劉守戎帶領右營步兵王把戎帶領後營洋鎗隊先後到州入署與州尊晤談片刻一面發梆升坐大堂標判監牌飭原差赴内監提犯捕廉程少尉提同二犯出獄交原差押犯從東角門進飛步至大堂旋由書吏唱名送呈斬條絞條各一紙州尊硃判畢綑綁手卽將二犯上衣脱去綑綁攙扶上車從西角門拉出州尊會同劉守戎王把戎率領差役營兵押令出署出北門至北糧市升座提犯至案點名畢喝令先將張望兒推出斬首次將張秃子如法絞斃行刑後原差呈騐州尊諭令將斬犯屍身用棺收殮候傳屍親具領絞犯暴露三日由程少尉查騐後殮埋當二犯綑綁出署時張望兒魂飛膽裂目瞪口呆低頭不語張秃子說笑喊唱面不更色似此狼心宜其身受刑章也○創修蘆津鐵路疉列前報近有人由蘆溝橋鐵路工程來者述云現在工程停止凡在工人員已紛紛遣散矣○駐京法國施大臣照會總理衙門略稱咸豐八年五月立定和約十三欵末節内載向來所有或寫或刻奉禁天主教各明文無論何處概行革除等因又查各國通商和約内開天主教原以勸人行善爲本凡奉教之人皆全獲保佑身家其會同禮拜誦經等事概聽其便皆免查禁現經總理衙門准詞行文各州縣凡坊間刊刻律例書内如載有禁習天主教字樣卽行銷滅以符定約云云○府丞李少京兆開棚日期曾列前報十月初二日考試武清寳坻薊州寗河四處文童初四日考試壩州香河昌平懷柔涿州東安六處文童初六日考試保定文安大城密雲縣密雲衛順義平谷七處文童初八日頭棚文童初覆初十日二棚文童初覆○十月初日俗傳爲送寒衣節是日本郡城隍出巡到北臺賑孤各家焚燒冥衣冥鏹循舊例也○張筱傳觀察十月初五日夀辰闔城文武印委咸往道署登堂祝嘏至一切餽贈概行辭却○十月初六日西倉開倉祀神初九日中倉開倉祀神嗣後陸續開放王公及三品以上大員俸米○向例節交小雪船皆停載近日天氣尚暖河水未凍故運河船隻仍來往如梭焉 
[豐城劍氣]  
　　江西采訪友人云某縣有父子涉訟者由縣而府而省多歴歳月近始斷結其子忽又來省呈請飭縣存案預杜訟端德靜山中丞批示云查此案現已訊明斷結由司詳經批銷在案骨肉至親涉訟公庭其爲有人主唆概可想見今案已訊結自應盡釋前嫌從此永歸和好倘再有人教唆妄控纒訟不休定卽飭縣嚴拿究辦决不稍從寛貸該職員但當曲盡爲子之道無庸鰓鰓過慮也著卽知照說者謂中丞弭 
 
 

Page 3

 
 
一家之釁隙卽以存一世之太和豈非我人之厚幸哉特采訪者旣知此案之起結何以於姓名籍貫一概不知此中殊欲索解人而不可得己○某商運糖出贑河大約被各卡留難因禀請翁　　方伯明定劃一章程方伯批示云該商如無漏匿何得額外浮加候咨會牙厘總局查明核奪○藩署向有交代局案牘山積册籍塵封有閱數十百年經二三十任而莫可究詰者近日棟宇朽壞書吏禀奉藩司委候補縣胡明府遜之核實估修不日卽須以月斧雲斤從事矣○豐城縣略有偏災災民據實禀陳撫藩憲飭府督縣查勘南昌府倪太守奉札之下卽親詣豐城督同湯明府遍歴災區細心察視 
[潯江官話]  
　　湘軍張統領坐定海輪船載兵至各口岸遣散一節已紀前報兹悉該輪於十四日申刻抵潯下椗江心用小划船渡兵三百餘名登岸卽飛輪上駛九江文自道府以次武自前後營兩遊擊以次皆往彈壓德化縣預飭船行備民船分送以免逗遛肇事○保甲總局吳儀生明府時帶隨丁一人持無字燈遍行查察百餘步始隨親兵多名十四夜三更時經西門外正街運昌綢縀莊下見栅欄半掩未關當將守役重責一百板飭令嗣後小心看守非有要公及持燈接穩婆醫生者不准擅開又龍池寺某烟館二更尚不熄燈當責三百板又大碼頭歐陽姓賭博姑念係衣冠中人飭具此後不再開賭甘結○九江電局第五叚巡查電綫委員柳漢卿叅軍澍雲赴粤東聽鼓其遺缺經盛菊蓀同守札委周友伯二尹敬壎接辦 
[赭嶺霜鐘]  
　　時屆隆冬穿窬輩又欲施其伎倆城外倉前鋪南卡徽州會館後進報竊案者不一而足何振仍少尉禀明李甘亭大令於城外寥闊之地另加更夫數名添給工食飭其四面梭巡大令允之想從此擊柝之聲不絶於耳居家者可高枕無憂矣○前任山東鹽運司潘莫卿都轉在京仙逝經其家屬於五月間扶柩南下擇於本月初九日在城内花街宫保第開吊是日蕪湖官塲自袁爽秋觀察以次各員與乎在籍紳士均親往叩奠素車白馬絡繹於途聞其公子等已定於十二日登舟赴原籍安葬云○米市逢開禁以來潮廣兩帮踴躍從事除運米數萬石到江西漢口外又有太古行之吳淞福州淡水怡和行之德生等船均鼓輪到蕪裝米赴粤近來江口馱米之小工操齊魯口音自江北來者不下數百人而本埠小工亦復不少李甘事大令恐主客雜處易於滋事特商之保甲委員分叚率勇加意梭巡是亦思患預防之一道也○寍國府桂太尊擇於本月十二日取齊十五日開考六邑童生凡有志觀光者咸負笈而至想謝公亭畔疉嶂樓前童子軍各思樹幟爭奪錦標矣○辦理蕪通保甲事宜兼長江緝捕李葆鈴鎭軍是月十五日爲其太夫人設帨良辰文武各員及紳士營弁人等皆登堂叩賀太夫人精神康健齒德俱尊一門喜慶樂叙天倫見者咸嘖嘖稱羡不置云○李甘亭大令之封翁及其太夫人均在湖南原籍是月下旬爲太夫人帨誕之辰大令以道遠莫及未能迎養到署擇於十一日預先遥祝將署内裝飾一新合城文武各員及各紳士皆親來拜賀恭獻頌詞大令特設盛筵以答雅意衣冠滿座尊俎盈庭誠一時之盛也詩云孝思不匱可爲大令詠之 
[備迓憲旌]  
　　本埠官塲探悉製造局總辦劉康侯觀察刻己由京南旋卽日可到製造局中懸燈結彩陳設一新砲隊營管帶劉明府毓湘督標奇兵右營統帶鄒燮祥遊戎撫標滬軍營帮帶劉遊戎咸率兵丁自局前起直至江干按叚清道站隊鵠候恭迎 
[機匠傷指]  
　　鐵工徐幹才刻在楊樹浦怡和繅絲棧司機昨晨猝被機器軋去手指二隻經棧中人送至同仁醫院求治雖無甚大碍然已不免殘廢矣 
[公司轇轕]  
　　寳昌洋廣貨號股東曹昌猷與遠昌牛肉莊主張介範股設寳遠公司專以租地造屋收租爲業後因虧銀過鉅彼此推諉被木作頭夏錫昌董沛仁等扭控英公堂去臘二十六日宋通刺著夏董速將所造房屋竣工後責令擔保之森大等木行執事王明齋等代售得價公攤各欠復令各具遵斷切結迨今年四月王等會同恊記石子行主某甲將所造房屋一百零五幢併歸地主天主堂管業議得價銀六千八百兩除歸還恊記抵欵三千兩及裝修洋鐵水落等銀一千一百兩外尚有二千七百兩歸夏董對分據情禀明公廨屠别駕准詞飭差提集人証訊供曹稱各欠雖己折償了結惟張向監生立據借銀四千五百兩依然無著請將張管押料理别駕准如所請將張交差看管令各邀公正人將帳理明禀候核奪此已迭誌報章矣前日張在押所喊稱曹賄差捺擱覊押無期看役入禀内署别駕飭差役胡坤將曹傳訊曹供稱監生原籍寍波向操洋廣貨業現與同鄉人袁三順等在虹口大街股設寳昌洋廣雜貨字號頻年稍有積儲上年八月張開設寳遠公司虧乏資本陸續借去銀四千五百兩立有票據旣而張因虧欠過鉅難以支持被夏連監生一同扭控迭經宋大老爺曁大老爺訊供將房屋變價公攤惟張借監生之銀四千五百兩分毫無著查張頗有恒産且開店業非無銀者比求卽究追張供稱小的係川沙人向在治下虹口開設遠昌牛肉鋪及同裕小錢莊上年曹糾股設寳遠公司專以租地造屋收租爲業當時小的以虧乏資本對曹云資本由伊獨墊惟須小的代爲出面緣寳昌由曹與袁姓等四人股開深恐各股東知之有碍聲名故租地等契均由小的列名保單用寳昌圖章作保且各項墊欵出入銀錢歸曹一人經理小的惟代爲帮忙而已後虧銀過鉅曹遂心懷叵測推卸與小的一人小的所出之借票一帋計銀四千五百兩當時曹曾說向袁等暫爲搪塞卽可毁銷故小的一時受愚爲之出票求大老爺明察别駕著張限五閱月内先還銀七百五十兩再限五年内拔還一千五百兩各具遵斷切結存查 
[英界公堂瑣案]  
　　包探張阿五解行竊陳瑞園家水烟袋一枝之積竊王竹卿請究王供稱小的係湖北人一時貪小叩乞施恩屠别駕判令遞解回籍○吳黎氏訴稱婆婆吳李氏虐待不堪時時毆辱昨又毒打由捕送案吳李氏供稱小婦人惟將媳婦略加訓責並無凌虐事情别駕著一併交保候示○小客寓主洪阿弟訴稱寓客顧桂全竊取棉被一條請究顧供詞一味支吾别駕判令管押五日○包探倪順全禀稱彭富川沈阿天串竊沈更之家綢衣八件小的吊到原贓請爲懲辦彭沈認竊不諱别駕判令將彭笞責一百板管押一禮拜沈掌頰一百下贓給失主具領○三百七十一號巡捕禀稱馬夫王阿三駕車攬客有碍路途請爲訊究别駕判罰洋銀一圓○包探杜雲卿禀稱陳榮海竊取洋人柏士衣家領扣兩條銀釧一枝並騙取倡婦金銀珠之金約指一枚均經小的吊到原贓請爲究辦陳供稱領扣銀釧確係小的貪小竊取金約指實向此倡借用别駕判令管押三禮拜金約指存候查明再核 
[美捕房紀事]  
　　虹口篷路第一百十號門牌係粤産某氏婦居焉用一婢女年甫十餘齡素性頑劣鄰居有男孩某甲暗使婢竊取粟米甲則負往销售近爲氏所覺將婢詰問婢一無遮飾盡情傾吐氏卽於昨晨奔告捕房捕頭倩包探竇如海往將甲查獲並有橡皮鞋一雙亦係竊贓拘至捕房押候解送英公堂訊究○前日下午蘇州河鐵大橋附近浮有男孩屍一口經二百二十八號三道華捕報諸捕房捕頭命傳頭圖地保孫順和備棺收殮○寗波人尤阿夀在百老匯路華順棧内充當小工昨日午後一點鐘與同夥江北人王阿三口角至於互毆經旁人勸解始散未幾彼此忽又辱詈王突伸中指以示尤驀將其中指咬下王負痛呼喊適四百六十號華捕巡至一併拿送捕房捕頭略詰數語飭將尤押候送廨訊辦送王至同仁醫院療治 
[法捕房瑣事]  
　　昨禮拜五鄭大令蒞八仙橋捕房會同謝副捕頭發落命提麻雀杉板行兇毆傷駁船夫劉阿火之任生利陳茂松照原斷先行枷號三個月期滿責放○積竊王四寳爲包探拘獲解經鄭大令訊供著照原斷重笞二百板飭探押送寗波輪船回餘婉原籍○扒竊王阿全爲包探拘獲解經鄭大令訊供照原斷先行荷枷半個月期滿責放○偷兒張長發在金利源碼頭竊布四十疋當塲拘獲人贓解經大令訊 
 
 

Page 4

 
 
供照原斷笞責二百板勒令回籍○許阿士許杏生同竊鴻興建行紫銅八十斤爲失主拘獲人贓解經大令訊供著照原斷各笞一百板卽予釋放不准再犯○沈培緒控王錦山串同陳子賓將絲頭棧單抵押銀一千三百餘兩迭經大令訊供昨日命帶案復訊王錦山供抵押之銀由上海晉和莊匯至寍波咸泰有高曾秀爲証質之沈培緒與高並不認識王又供内三百兩有集賢里恒生茶棧收條爲憑大令謂爾騙銀至一千三百餘兩之多爾知應得何罪尚欲飾詞狡展著從重掌頰一百下還押陳子賓供治成元並無股份實由王錦山經手但知棧單押在廣豐期滿將欲拍賣向周惠記措銀贖出沈培緒稱由陳子賓抵押大令謂陳爾旣造僞單又欲押銀一千六百五十兩與王分用尚欲狡辨呼寃著從重掌頰一百下還押過堂俟傳到錢秋埠當堂質訊原告斥退○裕和公報關行夥馬汝梅投法公堂控駁船夫謝兆福竊取苎蔴一捆賣於白大橋寳興雜貨店經大令訊供著將謝押候馬邀到見証人質對昨日馬偕謝掌寳投案遞禀聲稱情有不實請將謝兆福釋放大令謂旣非謝竊爾何得誣控所稱見証又不能到堂謝已押捕房十餘天誣累無辜爾難辭咎命提謝兆福供將苎蔴交還向索賞錢非惟不給反將小的送案請辦大令將馬汝梅押候罰洋五元賞給謝兆福如敢不遵著押至十三天釋放旋卽遵諭罰洋交謝叩謝而退○竊犯阿狗經大令訊供枷號一月昨已滿期命帶案開枷照原斷笞責一百板謂爾經公堂懲辦何以怙惡不悛著還押覔保具結開釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[掃街肇事]  
　　安慶采訪友人云省城喜雨延曦兩坊公醵貲財建醮祈福本月初八夜諸羽士沿街飛鈸美其名曰掃街其時觀者如堵牆大道通衢幾爲之塞前導執火把者數十輩雜以惡少燒燬觀者之衣觀者忿甚羣起毆之致將惡少某甲毆傷事爲查街委員所知將兇手某乙拘去候甲禀呈訊辦次晨甲之父兄見子所傷甚微乃到局陳明請勿罪乙乙感甲之情邀同地甲登門燃爆負荆其事遂得氷消瓦解 
[揚河壅擠]  
　　揚城河道水勢日小一日重載大船已不能並駕齊驅本月初十日忽有回空糧船由上游啣尾而至該船行走甚緩比至缺口門外適前面有重載柴船兩艘停泊東岸糧船不能前進只好暫泊因之南北兩頭來船皆爲所阻愈聚愈多致將河道壅塞不通行駛嗣經地方官派役協同河快飭南首船只暫退俾鬆出船擋使在前者魚貫而行一而又令某柴船迅卽卸載以便糧船暫與中流直至十三日始稍稍鬆動倘上游無糧船繼至大約明後日卽可通行無阻矣 
[縣案彚錄]  
　　陸子卿送逆子陸雪香到上海縣訴稱此子不務正業違忤等情當蒙黄大令飭差看管候訊前晚由委員曹明府升坐花廳提案訊究陸子卿有事未曾投案供訴訊之陸雪香供住本邑西鄉廿九保五圖地方年二十四歳種田度日素來安分不敢違忤父親在家訓蒙本無别情因去年五月内從叔祖月香借去榆樹一株至今未還向索之際不無言語觸怒以致父親生氣送案今求施恩寛宥嗣後當痛攺前非明府判令笞責二百板發攺過所覊收候其攺悔自新再行核辦○龔振淵扭妻舅袁敦甫投縣聲控盤踞訛索一案現因袁父月山在家病故原差禀請提訊己列昨報亦由曹明府提案集訊龔振淵供在道署爲書吏妻舅袁敦甫不務正業揮霍資財輕如糞土時到書辦家中盤踞滋擾是以扭案請究到案後岳父袁月山病重在書辦家内身故因敦甫專習下流氣出度外故常住書辦家内不認敦甫爲子故也自故後書辦促令敦甫成殮竟屬有意攔阻希圖挾制訛錢求明　袁敦甫供父親向在長元木行執事頗有餘資盡在龔處况小的姊妹四人長姊嫁龔前年母親故世所有首飾物件皆由長姊串通次妹搬運一空小的前曾將龔及妹一同扭案候訊在前龔扭小的在後刻下父死並非不肯收殮實緣龔處乾没銀洋應請飭他照付袁維榮供是敦甫之弟小的本欲從速成殮因兄阻止聲稱要向姊丈索錢後再殮小的不敢違他明府得供以袁敦甫不應擅阻父喪延不成殮殊爲不孝喝笞一百板收押待質所飭令袁維榮速回成殮事畢禀復龔振淵交保候再復訊○寗波人張寳旺前投上海縣聲稱在滬開設信局專行蘇滬等處被信船主高念九吞没信貨赤金十兩一案前晚經曹明府提訊張供前月交與高念九寄信廿六封内有十兩赤金後來並未寄到意圖吞没高念九供是紹興人素撑脚划信船雇用夥計兩人此次張老板點付小的信貨廿四封並無廿六封亦無赤金十兩之事求鑒張稱每付信貨皆寫指子交明豈有信口混說明府盤詰至再高矢口不移明府以高有意逞刁吞没顯然喝笞二百板收所候再復訊○虹口賭檯林立雖經官憲嚴禁拿辦而賭風仍不稍戢總因地保受賄隱庇所致前由英公廨移文上海縣内開虹口賭風甚熾亟應禁絶根株按名拘辦惟地在交界移請辦差恊拿廣東賭棍霍阿奇陳茂興方士奇等三十三名並租賭地之包茂祥范毛毛黄鳳祥沈善忠等五名黄大令接准來文立飭縣差恊同捕捉當經拿獲范毛毛黄鳳祥管押英公廨後由捕拘拿包茂祥一名尚未解案現聞有人投縣聲控該賭徒前月間因拘拿甚嚴暫時折棚遠遁近又賄通新充地保王少卿錢漢山仍舊重張旗鼓昕夕不息求請永禁盡絶並經原差禀稱范毛毛黄鳳祥現押英公廨該兩人縣中另案巷多請准移提到縣歸案究辦黄大令均准所請矣○錢忠鑑投縣喊控桂福生毆伊至傷請騐一則己登昨報前　帮審委員曹明府升坐花廳提訊錢供嘉定縣人在滬北通運洋棧爲司事因有親戚寳山縣人桂福生數年失業落魄無依央懇小的代爲先容念在至親薦進棧内爲棧司數月之久不安本分買辦甚不合意生意停歇出門後時與小的纒擾挾言薦還生意方罷否則定不干休甚致　伊扭毆受傷鳴捕扭送捕房管押投案聲求騐傷提究明府騐視傷勢輕微諭令回去自行醫治候移提桂福生到案訊明核辦可也錢遵諭而去 
[鉅欵救災]  
　　隱名善士交到夀蘐室樹德堂各洋五百元樂安室四百元求慊齋無爲不爲之齋燕貽堂各五十元季華甫紫藤書屋各一百元恊甡莊交來允升主人及慶節堂各庫平銀四十兩慶宣堂廿兩批見規銀一百零九兩九錢一分一厘厚記棧交來無名氏規銀七十兩又泰記等三户洋三十元當此山東河南順直被水之慘不堪言喻乃蒙解館欵以救災隱姓名而避譽蒼生赤子罔不蒙庥矣請登報章藉資觀應[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年十月十二日京報全錄]  
　　宫門抄○蘇撫趙奏鎭江關徵收華洋税鈔及支解數目摺○又奏鎭江關徵收洋藥税厘並支解銀數摺○陜督楊奏甘省回氛未息被害難民設法賑撫摺○豫撫劉奏恊解毅軍餉銀片○又奏請旌奬摺○蘇撫趙奏祭酒在籍丁憂日期片○護陜撫張奏動用耗羡錫數片○十月十二日户部通政司詹事府鑲黄旗值日無引見○内務府奏派致祭馬神派出崇光掌儀司奏十五日祭奉先殿倫貝子行禮○召見軍機敬信○○江蘇巡撫臣趙舒翹跪奏爲鎭江關第一百三十九結期内徵收華洋税鈔及支解數目繕具清單恭摺仰祈聖鑒事竊照鎭江關徵收税鈔截至一百三十八結止田經按結具奏在案兹據鎭江關道吕海寰詳稱自光緒二十一年三月初七日起至閏五月初九日止第一百三十九結期滿共徵洋商船隻進出口正税除存票應行提存銀五千七百二十九兩零外凈銀二十五萬四千九百六十一兩零進出口半税除存票應行提存銀四千五百六兩零計不敷銀一千一百一十六兩零洋船鈔銀一萬二千九百六十四兩子口半税銀四萬四千七百一十八兩零華商船隻進出口正税銀九千二百二十九兩零進出口半税除存票應行提存銀三千五百五十一兩零外凈銀九千五百七十七兩零華船鈔銀六百五十九兩零洋商正税内提解部庫四成華商正半税内提解部庫照成二厘華洋船鈔内三成解交總理衙門其餘七成提交總税務司收用以上徵存各項税銀除開支司税經費鎭江關經費委員薪水子卡司事巡丁薪水工食傾鎔火耗出使經費並解固本京餉旗營加餉淮軍協餉鐵路經費户部京餉内務府常年經費金陵籌防局購買槍彈銀兩蘇州藩司息借商欵息銀等欵外連同上結存税共實存銀一十四萬四千四百一十四兩零所有歴結借撥未經提歸洋華鹽税等銀仍俟下結再行分别各欵造册詳請具奏前來臣覆核無異除將原册分咨總理衙門曁户部查照並令將是結徵收税鈔及洋船往來各數目造册送查外理合會同通商大臣署兩江總督臣張之洞核繕清單恭摺具奏伏乞皇上聖鑒謹奏奉硃批該衙門知道單併發欽此○○江蘇巡撫臣趙舒翹跪奏爲鎭江關第一百三十九結期内徵收洋藥税釐銀兩並開支數目繕具清單恭摺仰祈聖鑒事竊准户部咨海關加徵洋藥税厘一欵旣歸海關併徵自應照章存儲關庫聽候部撥又准部咨凡指明由加徵洋藥税厘項下開支銀兩應各歸各欵動用其收支數目另列清單按結奏報等因均經先後轉行遵照已截至一百三十八結止具奏在案兹據鎭江關道吕海寰詳稱自光緒二十一年三月初七日起至閏五月初八日止第一百三十九結期滿當鎭江關共徵洋藥正税銀二萬八千八百五十七兩洋藥厘捐銀七萬六千九百五十二兩除分别支解外連同上結實存正税共存正税銀九萬一千二百三十七兩零厘捐銀二萬五千七百兩零共存銀一十一萬六千九百三十八兩零一併存儲關庫聽候撥用等情開摺詳請奏咨前來臣覆核無異除將該關原摺分咨總理衙門曁户部查照外理合會同通商大臣署兩江總督臣張之洞核繕清單恭摺具陳伏乞皇上聖鑒謹奏奉硃批該衙門知道單併發欽此○○太子太保頭品頂戴革職留任陜甘總督臣楊昌濬跪奏爲甘省回氛未息被害難民待賑孔殷擬請動撥銀糧兼辦善捐並截留捐項以濟殘黎恭摺馳陳仰祈聖鑒事竊查本年回匪變亂蔓延循化河州狄道西寍大通碾伯巴燕戎格海城平遠等廳州縣凡賊蹤所到慘殺之餘繼以焚燒廬舍薪糧全成灰燼難民顚沛流離約計不下二三十萬維目前已辦急賑而轉瞬嚴冬無衣無室若待事平招集幾何不殣死道塗臣與司道籌商除省城会近及各州縣逃來難民先已籌辦賑撫外其餘碊踞各處擬就兵力所到節節安撫然故墟蕩盡儲積一空棲身餬口均有急需以及耕作器具牛力籽糧在在皆須籌給日長地廣用欵浩繁甘省邊苦著名在承平時尚難就地籌欵况現今遍地瘡痍從何辦起是此次賑撫惟有全賴公家雖嘗此庫藏支絀軍餉方殷而民命攸關不容不並籌兼顧前於閏五月間奏請籌撥軍餉一百三十萬兩案内曾有賑濟被難漢民一語彼時賊氛尚不至如此之甚難民尚不至如此之多現在情形非專請鉅欵實不濟事悉心酌度擬先在庫存新草變價項下提銀十六萬兩驛站扣留項下提銀四萬兩共銀二十萬兩在前飭各屬變價未盡糧内提糧二十萬石以爲各難民搭蓋窩房冬春賑撫口食並購買牛隻農具預備籽種之需誠知事靡有定欵仍不敷第初辦約計未敢過於擴充容隨時察核續行籌請此外欲求挹注惟有廣開捐輸而順天直隷山東等省方辦賑捐亦不敢接踵相請致多牽掣擬仿南省勸辦善捐之法刊刻捐簿函致各省零星勸募隨願助資如有樂善好施之士捐及千兩再請旨建坊以昭激勸倘各省垂念患難集有成數尚可爲後繼之助其甘省新海防捐欵二十二次批解後現在收數有限籌餉新捐更屬寥寥應請截至本年年底得有若干全數留助賑撫亦尚不無小補據藩司曾鉌臬司裕祥蘭州道黄雲會詳請奏前來臣覆加查核均屬實情所有甘省回氛未息被害難民待賑孔殷擬請動撥銀糧兼辦善捐曁截留捐項以拯殘黎緣由理合恭摺由驛馳陳伏乞皇上聖鑒飭部核復施行謹奏奉硃批著照所請户部知道欽此○○劉樹堂片再部庫協撥毅軍餉銀每月一萬兩光緒二十一年連閏計十三個月應恊銀十三萬兩經臣照案奏准仍在豫省應解地丁京餉内如數劃撥分批抵解下餘應解京餉仍解部清欵業據藩司將應協正二三四五六閏五六七八九等十個月餉銀先後發交善後支應局領解經臣奏報在案兹復據藩司額勒精額詳稱又在於本年地丁京餉内續籌十十一十二三個月餉銀三萬兩交支應局委員領回解交宋慶軍營應用等情并請奏咨前來臣覆核無異除分咨外理合附片陳明伏乞聖鑒謹奏奉硃批户部知道欽此○○頭品頂戴河南巡撫臣劉樹堂跪奏爲紳士捐助書院經費擬懇照例旌奬以資觀感恭摺仰祈聖鑒事竊據寳豐縣知縣張慶麟以該縣舊有春風書院一座向因經費支絀規模簡陋未能鼓舞振興兹據邑紳候選同知楊湘遵其故父候選都司楊溯清遺命捐助已業地二頃契價銀一千三百兩又據候選巡檢楊熙遵其故曾祖候選布理問楊源清遺命捐助已業地二頃五畝零計契價銀二千五十四兩零由縣招佃承種常年共得租秋制錢一百二十二千零藉爲書院師生束修膏火不足之助應完糧銀由官捐納等情禀經臣批飭該縣將書院事宜重加整頓厘定章程通禀立案一面造具册結詳由汝州直隷州轉詳藩司額勒精額核明呈請奏奬前來臣查士民人等捐助地方義舉值銀千兩以上例得請旨建坊給予急公好義字樣今該紳楊湘楊熙因該縣書院經費不充均能仰承先志慨助膏腴於作養人才洵有裨補核其契價均在千兩以上相應請旨各給予急公好義字樣聽其爲楊溯清楊源清各自建坊以遂其歸美先人之志而爲地方觀感之資除册咨送部外爲此恭摺具奏伏乞皇上聖鑒訓示謹奏奉硃批著照所請該部知道欽此○○趙舒翹片再三品卿銜前國子監祭酒陸潤庠係江蘇元和縣人於光緒二十一年五月内親老多病奏請開缺回籍養親奉旨著准其開缺欽此於閏五月初二日到籍今該員本生母程氏於本年六月十八日在籍病故該員係屬親子自幼出繼胞伯紹修爲嗣昭穆相當本生並無次丁例應兼祧丁降服憂卽日見喪成服備具供結遣屬報縣詳府由蘇州布政使鄧華熙轉請奏咨前來臣復查無異除將供結咨移部科查照外理合附片具陳伏乞聖鑒謹奏奉硃批知道了欽此○○張汝梅片再定例動用耗羡銀兩數在伍百兩以上者奏明辦理等因查光緒二十一年五月内接准四川督臣咨後藏喇嘛專差巴雅爾堪布羅布藏榮墊等赴京呈進貢物沿途所需口糧脚價咨請一律應付當經轉飭照辦在案兹據署藩臬兩司詳稱照例供支共用口糧脚價等項銀六百九十四兩四錢八分伍釐請在耗羡銀内動支另照新章扣除裁减三成銀二百八兩三錢四分六厘又扣陸分减平銀二十九兩一錢六分八釐實發銀四百五十六兩九錢七分一釐等情具詳前來臣覆查無異除將細數清册咨部查照外理合附片陳明伏乞聖鑒謹奏奉硃批户部知道欽此 
 
