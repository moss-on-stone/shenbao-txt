# 1908 - 114 - 4912661

 

Page 1

 
 
   
 
 

Page 2

 
 
   
 
 

Page 3

 
 
　 
[今日本報目次] 　 
　　第一張　論説　專電　緊要新聞 
　　第二張　要摺　分類新聞　文苑　紀事 
　　第三張　小説　本埠新聞　國外新聞 
　　第四張　來稿　小説 
論説 
[論聯合地方團體以要求國會爲最有力之一策] [  （山）（岳）（續）]  
　　第三可以借重多數之意見。以折服政府。政府縱不畏輿論。而合天下之力以指摘之。則未有不生餒心者。如滬杭甬鐵路借欵。如二辰丸捕案。對於一般之清議。政府悍然不顧而不稍惜者。皆指爲一部分少數之人之鼓煽。由此意以推測之。則政府之所以悍然不顧者。爲少數人意見所表示故也。若爲大多數之意見。則政府必不出其悍然不顧之手段可知。地方自治團體爲。一般人民所公選之議員組織而成。故地方自治團體之要求。即全國人民之要求。政府雖辯。猶得斥爲少數之意見乎。是地方自治團體之要求國會。政府必無辭以却之。 
　　第四可以實行最終之辦法。以對待政府。不出代議士。則不納租税。爲各國民實行要求立憲之精神。而各國憲政之成立。亦即由此雖然不納租税之語。出自一般學者之口。雖唇焦舌敝。又何益之有。地方自治團體。爲一地方人民之縮圖。是地方自治團體。主張不納租税之議。不啻其一地方人民主張不納租税之議也。以納租税之人民。主張不納租税之辦法。猶得謂之議論多而實事少乎。竊賞論之。政府恐憲政成立。而不克便私圖。故對於立憲實行之期。愈緩愈妙。而人民盻憲政之速成。其用意適反之。至政府不能適副乎民心。故以延宕展緩。爲愚弄國民之計。而無意實行。則國民旣非甘受其愚弄。其不可不籌一最終對付之方法固也。最終對付之方法。又不可不擇其最有力者。此歐美各國。以不出代議士。不納租税之格言。助憲政之成立不少也。 
　　以上爲地方團體。要求國會所必生之效果。與以個人之資格。要求國會。其有效與否。爲不可同日而語。此何故也。蓋多數足以懾服少數。此自然不可避之例也。以少數人之意見。要求國會。政府縱逆而行之。彼少數人其如之何。若多數人之意見。政府苟逆而行之。恐生反動力而受大害。不能不俯就多數人以將順之事。實上殆非一例故曰。聯合地方團體。以爲要求國會之地。未始不足以收大效也。 
　　由此觀之。行地方自治之制。其影響之所及。未必直接於國會。而以其要求之力獨强。亦未始不足以促憲政之成立。故一意主張地方自治。爲成立國會之基礎者。固疏而不當。而主張地方自治。爲國家行政事務之一部。與國會截然爲兩事。而毫不足以助成國會者。猶未知利用地方團體之方法也。 
　　然則聯合地方團體。以要求開設國會。爲我國所不可不備之一法。亦爲我國所不能不至之一境。蓋各國實例。由專制以趨於立憲。使上下相互遵守法律。而不能逸出於法律範團之外。彼政府者。必感其種種之不便。而多方以阻尼之。故無論何國。其立憲政體之成立。未有不出於要求者。特其要求之方法不同要求之手段。有和平與急烈之殊而已。而出於要求則一也。夫以鐵血要求之者。法國之革命是也。然法國之革命。至今日而元氣猶未復。識者惄焉憂之。因而一趨於和平改革之傾向。不復以法國之改革爲善。一般學者恒競競焉。我國之所以要求改革者。其勢不能不出於平和。然以平和之手叚。而政府不我應。則雖出於和平之手段。其勢又不能不輔之以實力。以與政府相爭持。是殆不可不變通和平改革之辦法。而聯合地方團體。以實行其要求之策矣。 
　　記者之所主張如此。蓋以鑒於熊雷諸人一再要求之無效。而以要求之方法。不可不以實力輔之也。近粤省自治會。電請上海預備立憲公會。邀合各省代表。以爲要求開設國會之計。與記者所主張。亦復相同此足見空言要求之無補。凡稍有識者。類能知之。於此時也。國民之智識。或由空言之要求。而進於實力之要求乎。則國會成立之期當不遠矣。（完） 
 
 
 

Page 4

 
 
專電 
[電一（北京）]  
　　桂撫張鳴歧電奏近來匪勢雖尙安謐然根株未絶善後事宜關係重要經費頗支絀懇飭部臣速濟欵項當日奉廷寄着粤督張人駿東西江查竣後赴桂察酌情形再定辦法 
[電二(北京)]  
　　都中禁烟事除外務度支民政三部人員實騐外其餘各部甚敷衍僅具結並未實驗 
[電三(北京)]  
　　民政部通咨各省報律實行期限將屆即轉飭速繳押費 
[電四（北京）]  
　　學部奏廷試留學生辦法自欽定後由本部參核考試等第分别請旨錄用奉旨依議 
[電五（北京）]  
　　農工商部奏呈劃一度權辦法并推行章程奉旨政務處議奏　 
[電六（杭州）]  
　　全浙師範學堂定四月望日開學已通電各府迅飭各學生遵限到省 
[電七（寗波）]  
　　昨日（二十八日）教育會會議府中學學生與校長衝突罷課事已商定勸令上課 
[電八（北京）]  
　　前門某客棧又經巡警搜獲軍火十八箱大小鎗數十枝現正追究來歷 
[電九（北京）]  
　　理藩部奏保誠璋朱孫笏等三人 
[電十（廣東]  
　　二十八日各善堂行商開會集議續收路股臬司府縣曁警官均蒞會允即咨明郵部并出示辨白某某之誣後議决自七月朔開收十月底截止 
[電十一（安慶）]  
　　英山閙敎天主堂被拆官署被焚獄犯被刦皖撫赶派巡防營劉管带督隊馳勦 
緊要新聞 
[慈宮健康紀聞北京]  
　　近日慈宮以微疾初愈適値天氣睛暖常在南北海散步某日早晨步行至景樂園身穿藍團龍袍紅馬褂前有黃傘一頂皇上隨後侍從約十餘人園中小工尙在工作先傳諭不必遠避各小工乃仍照常工作慈宮面詢小工數語見其衣衫藍縷面諭各賞銀一兩各小工跪而謝賞即在園内之迎薰閣小憩又步行至九曲橋始易輿而回 
[周學士奏陳消融滿漢辦法北京]  
　　翰林院侍讀周爰諏奏消融滿漢畛域亟須一律推行摺内容分三大綱（一）内閣大學士恊辦六缺只宜爲國擇其文武兼資不必拘滿漢各三之例且謂中書各缺滿多漢少即宜變通滿漢并用量才器使不得偏執成見（二）翰林院掌院學士向派滿漢各一員至撰文陞秘書郎之辦法宜請擇碩德望重者任之（三）請改御史滿漢之稱謂都察院都御史副都御史三大員亦已不分滿漢而給事中書道恊道各缺則仍一滿一漢界畫較然又陳滿漢記名御史傳補入院亦應免去滿先漢後之制並謂果滿漢之員有特出人才各堂官自應臚列事繢密摺奏保以待破格錄用亦不必區别滿漢而國家益收得才之效 
[京師近事]  
　　阮忠樞阮忠樞觀察爲袁宮保最賞識之人相處十年專司章奏袁内用後阮亦來京去冬所頒上諭大半出於阮之手筆蓋先在庽中擬就次日即由袁宮保带至樞垣送張相稍稍增改即行頒發袁滿擬奏保在外部丞參　行走而阮以外交不熟一再推辭繼又欲派入憲政編查館復因館中事繁恐不克兼理私事用是滞遲　令昨日之命先由袁宮保回明慶邸遂面保署理順天府府丞蓋此缺品秩雖崇而尙有餘暇襄理袁之筆札也 
　　趙秉鈞趙秉鈞出身頗下目僅識丁以末秩微員得邀某尙書賞拔驟登卿貳當時屢經御史奏叅因是兩次左堂缺出未得升轉趙近來自覺無謂又值烟令森嚴之際擬即乞休屢言於某尙書經某尙書挽留故 
 
 

Page 5

 
 
尙未陳請然趙意已決不久當仍陳奏乞休云 
　　赫德回國之贈品　赫税司此次榮旋兩宮賞賜非常優渥各王大臣餽贈物品亦極貴重外務部贈送白玉瓶一對雕漆盒一對以及繡花圍屏等物又某尙書餽贈圖章一匣古畫四軸御製端硯一方又某大臣餽送水晶八仙人一堂雕刻極其工巧頗爲赫税司心賞云 
　　資政院注意外省官制　聞資政院諸大臣日前會議略謂預備立憲之時以官制敎育法律爲要務三事中尤以官制爲至重應即會商議政王大臣迅將外省官制核定通飭各省一律試辦如有已經改辦省分務須認眞整頓以重名實而植憲政基礎 
　　奏駁刑律之無效　郵傳部李丞堂奏駁改訂逆倫刑律草案已交憲政編查館議奏該館以其所駁多不切當擬即覆奏請旨着毌庸議 
[銅元停鑄問題]  
　　度支部議覆湘撫摺　度支部議覆湘撫奏請加鑄銅元云摺湖南巡撫岑春萱奏稱湘省市面錢少前經奏請暫鑄銅幣奉准照數開鑄一年惟限定日鑄三十萬枚不敷行用懇准每日加鑄一百七十萬枚連額以二百爲限等因一摺三月初五日奉硃批度支部議奏欽此查現在京外各廠奉旨暫行停鑄銅元數目業經臣部欽遵咨行在案似更無再行加鑄之理今該撫此奏自係尙未接到前咨原奏所請增加鑄額之處應請毌庸置議十四日奉旨依議欽此 
　　徐世昌請緩停敼鑄摺　東督奏請展緩停鑄銅元片云臣等查奉省地方本少現銀賴行使銅元藉資周轉且奉局所鑄銅元爲數無多局中所用工匠人等皆招自南方一旦停鑄遣散則招集不易留待則糜費滋多現在所購銅斤尙未用罄體察市面情形亦尙不至十分充斥擬請展緩停鑄俟所餘銅斤鑄罄再行酌核辦理二十日奉硃批所奏著毌庸議欽此 
[關於治欽問題彙錄]  
　　東西軍情之聯絡　近日匪黨纷竄欽西上思交界一带蹤跡靡定官軍追剿疲於奔命現聞郭道已議定用互相堵剿之法俾匪無從穔決惟此事必須東西軍認眞聯絡方能有濟垷已與西軍議定每三日彼此均至洞利互商剿辦之法并將探得之匪情相告現已分飭一律照辦 
　　另一訪函云署廣西提督龍濟光近以越匪支蔓必須會齊各軍合團痛剿方易殲滅特於昨日带隊在上思駐紮蔡統領其銘带隊在小董以上一带駐紮郭人漳带各營在那良大菉一带駐紮就現在各軍而論已成合圍之勢想不日必有一塲惡戰矣 
　　詳報欽廉軍用　欽廉一切餉需費用卹欵等費向由善後局給發爲數甚巨計本年以來先後撥解各欵將及七萬金現已列摺詳報并將陸續應解各欵妥籌以便分别解放 
　　龔道治欽之政策　欽屬近海一带荒田前經龔道擬撥賑欵興修詳禀大吏在案現聞此項荒田已於去月由龔道飭夏牧督同印委各員實行丈勘召匠興修并由該牧先行傳集各田業主到案飭各具切結聲明此次係由官借欵興修將來所收租息應即陸續歸還官本并提餘利四成以備興辦學務工藝之用并須覓舖担保以昭愼重現擬赶於四五月間修竣 
[漢口風灾紀詳漢口]  
　　二十四日大風沉没船隻人口無 
算迭紀前報專電茲悉是日下午一點鐘時忽然北風暴起塵土蔽天人聲鼎沸屋瓦紛飛霎時間江中浪湧如山所有未及傍岸之船隻當時傾覆數百艘招商局碼頭所泊之各貨船亦傾沉一二艘該局上下兩躉船之錨鍊亦綳斷數根所有跳橋亦皆吹斷往來不通其時該局之江新及江孚兩輪船皆在碼頭停泊顚簸異常各船主見勢不佳遂各展輪開往對岸暫避詎江新輪船駛至江心時因風力過大領港者捩舵不靈幾被翻覆勢頗危險後幸開足機器竭力轉輪方始轉危爲安得抵彼岸迨至五點鐘風勢尙未稍殺江坡上觀者如堵咸謂如此大風誠爲歷來所僅見云又聞是日沿江上下所泊大小船划十損八九英鵡洲木簰把亦有多排被風打散 
　　又一訪函云怡和公司之和生海船亦擬開往鮎魚𣺮避風行至江中船尾被浪吹翻倒退於怡和躉船側立即沉没幸其地水淺煙囱尙露出江面之外沿江划船皆開駛距岸丈餘冒險搶掠漂流之物江中沉溺多人攀援斷篷殘板呼救之聲慘不忍聞兩岸觀者人數雖多徒喚奈何莫能施救惟有漢口慈善會西人數名在三馬路用長繩多根垂入江心救起多人 
[粤商國恥紀念之餘憤]  
　　陳村又開國恥會　廣東順德縣陳村商民近爲外界所激剌堅持人由貿易主義定期二十八日開國恥大會已函致自治會請派員蒞會 
　　鬱林商學界開國恥會　日昨粤省自治會接鬱林來電云自治會鑒鬱開國恥會决用土貨乞將外貨唛頭并招股册郵示實行文明對待鬱林粤東會館曁學會效 
　　港商紀念國恥之苦心　近聞有港商曾君（九江人）以香港爲外人勢力範圍不便續開紀念大會深以爲憾連日約同志百數十人組織一國恥會各會員分給一銀打徽章刊有國恥紀念四字凡有叙會佩挂前 
 
 

Page 6

 
 
往以爲觸目驚心之具 
　　樂從續開國恥會　粤省樂從地方開國恥大會詳情已見前報茲聞是日散會後該處商民仍以爲時短促座中演説尙未詳盡特於翌日再行開會各演説員發明振興工藝宗旨并引各國工黨勢力能爲國家後盾反覆申論備極痛快 
[西報譯要]  
　　抵制日貨近聞　字林報北京訪函云中國駐日欽使近電告外務部謂日本諸元老近在樞密院會議對付中國南部抵制日貨事宜當即議决三事一調查抵制日貨實在情形二估計日本商人及其他之損失三要求中國政府擔當此事之責任據廣東香港最近之消息謂此次抵制不似曩年抵制美貨之張明較著各事皆出以秘密故廣東官塲亦無法禁阻粤督張制軍曾電告政府謂已命電報局不得收發關於此事之電報 
　　會商軍械入口問題　又云奉撫唐紹儀政府將委與日本葡萄牙兩國欽使會商軍械入口問題故月内未能回奉也 
　　窮捕黨人之計畫　粤督張制軍近電告外部謂革命黨首領孫逸仙已由香港濳赴日本粤省抵制日貨風潮未息請政府加意提防政府接電後即分電江鄂兩督派員在上海鎭江蕪湖九江漢口等處秘密坐探有無匪跡江督近已電覆政府謂已諭江海關道與上海縣及公廨會審委員在公共租界法租界等處嚴密查拿矣端趙兩制軍並將仿上海水巡章程設立長江暗巡在揚子江上下游巡查一事會銜入奏 
　　日本艦隊抵厦　二十四日泰晤士報據厦門電云日本艦隊業已抵此殊出人意料之外察其用意頗爲叵測海關官吏謂此次日艦隊係由日本培西開瀆斯（譯音）開來擬回至日塞西保（譯音）軍港惟中國官塲皆信其赴廣東游弋也 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 [P 
[候選道歐雲高請粤督代奏開惠州軍港摺]  
　　爲興復海軍選擇良港以保疆土而絶覬覦呈請代奏事竊以近世列强角立爭以握海上覇權爲事故有海軍者强無海軍者弱海軍衆者盛海軍寡者衰海軍精者勝海軍窳者敗德奥同爲歐陸大邦德有海軍而奥無則德强而奥弱英荷同據南洋領土英海軍衆而荷則寡英盛而荷衰日俄同稱世界强國日海軍精而俄窳則日勝而俄敗美利堅獨據一洲時欲擴張太平艦隊意大利素號窮國亦有地中海戰船數艘曠鑒世界國無海軍匪特不能進取也直是無以自守我國地大物愽久爲外族垂涎南北洋海岸線數千里港　紛歧隨處可虞突入雖有陸軍勢難兼顧外人以我無海軍如鳥無羽翼不能奮飛如人無手足不能自衛遂乃極意經營肆志要索稍有不遂動辄調艦來華以相抵制我以無海軍之故每有交涉束手坐斃雖瘏口於公理無軍艦之後援吞聲飲泣莫敢誰何數十年來土地之削亡國旗之屈辱無可告訴邇者二辰丸一案尤舉國臣民所切齒痛心者也溯光緒三十年溥倫奉命爲美國聖路易賽會監督歸國請規復海軍開大鵬海灣爲軍港彼時職適在美國繙閲西報咸謂中國自强在茲一舉數年之間興海軍議漸臻成熟足見廟謨宏遠奮發有爲保土伸權薄海歡慶邇聞樞臣有定崖州榆林港爲第一軍港之説區區之愚竊以爲不可職生長惠州遠遊歐美南洋嘗親往外國海軍港地而講求其利害得失去歲春間復與閩商鹽運使銜胡國廉徧歷瓊崖深以瓊島孤懸急宜徙人民勤墾闢通輪鐵以旺南隅異日海軍有成亦宜分遣數艦常川駐紮以綰亞歐之孔道惟查榆林港形如葫蘆地勢似爲可取惜口窄而腹不寛港内水漲時闊百餘丈水退時不過數十丈港底淤淺深處無幾復不能容多艦而口外大海茫茫並無一山屏蔽設有戰事敵以一艦守口外或置物塞之全體軍艦不能出入必至坐而就擒昔者美之取南墨西哥取小呂宋孟尼拿近者日本之塞旅順均用此術非良港也職嘗考我國南方隹港著稱外人者以歸善沿海及舟山三門灣爲最而歸善沿海若範和岡黃布角霞浦港等處尤惹世界注目即溥倫請開之大鵬港灣是也其左即有平海碧甲巽寮各港島其右則有大鵬七羊各山灣其外則有三角霜州大小瀝格馬鞭獺洲鳳凰及三門島扼居要口其中則海水極深無論如何巨艦可以駛行其海面縱橫十餘里卽有许多艦隊亦能容納且島嶼迴環又不慮颶風之飄忽前北洋提督丁汝昌派委水師官余貞順等測勘稱該港重山環繞内作口形外分兩口出入水深處約三十英尺至九十英尺不等形勢天然敵砲不易撃及爲南方實最好之巨港又香港西報載英人某由塔門灣往遊澳頭港霞涌港並淡水惠州一带折回香港常對人云霞涌等港實占軍港之優勝且爲惠州通福建江西捷徑於商務上亦屬要埠綜上所言歸善諸港當爲海軍根據地殆無疑義職因去歲英艦阑入全縣騒然嘗徒步沿海實地調查據父老所言皆謂各國戰艦每歲來測量者絡繹不絶其往來梭巡深入腹地繪圖劃界逾月兼旬則以英日德諸艦爲多是斯港久屬列强耽逐之塲觀其勢刻有異族占領之懼失今不圖後悔何及夫自海通以來旅大膠威廣龍港澳迭淪異域門户盡失大局更危我國如臥於羣虎之中幸其不噬天幸遺此歸善諸港居南北洋之中央以爲恢復海權之基礎内可以策應東南諸省外可以航行歐美各洲其諸港左右市鎭相望上通潮嘉而連福建背通江西而出長江下通惠州江流以逹省會以軍事論則爲良軍港以商務論則爲良商埠太僕寺卿張振勳籌辦廣厦鐵路擬起點於港内澳路延長霞浦淡水各處誠能於此大興海軍並闢商埠掌握領土之利權杜絶外人之窺伺他日收回海權於斯收回商權亦於斯此又一舉而數善備者也職更有慮者英人之要我九龍半島也以美班戰時美戰艦私泊九龍塔門灣内中國茫然不知殊失中立之義美艦由是陷小呂宋英國恐他國效尤危害香港遂藉詞割據今歸善諸港距離香港僅數十海里倘不自建軍港一旦有如美艦所爲貽外人以脅割之口實又將何以處之行見沿海良港日失海軍亦永無規復之期庭闥洞開不可以爲國矣豈獨海牙和平會幾降中國爲三等爲可恥耶職每念及此憂心如焚雖知朝廷明見萬里自能固國土於苞桑而愚者千慮不能自默敢請飭下陸軍部派員履勘擇定歸善諸港中之適宜軍港者即行開港以練海軍無滋他族而保疆土全國幸甚再職頃閲報章知我政府議以浙省寗海峽爲軍港是朝廷振興海軍於軍港極爲鄭重惟事當創始不厭求詳兩利相衡先其所急大鵬港灣形勢優美且迫近香港危在旦夕似不當置爲後圖擬請旨飭陸軍部派員會同署廣東水師提督李準親往詳勘以定開港之先後是否有當出自聖裁伏乞代奏皇太后皇上聖鑒謹呈 
分類新聞政界 
[頒示鬥案善後事宜福州]  
　　提台洪軍門辦理南鄕鬥案善後事宜業已出示頒布其略云泉州鬥案經本軍門分别懲辦現已漸次就緒爾鄕民人等當可解仇釋怨安分營生値此春日載陽其各赶務耕作毌違農時致荒本業其有各處私建銃樓限二十日内一律拆毁屆時本軍門尙當按鄕察看如敢抗違立即嚴辦所有槍械兇器着令繳由地方官驗毁至於各鄕原有祠欵多寡不一向不聞興辦地方公益每遇械鬭轉資鄕黨尋釁之需費用不足則更糾歛無已此等蠻惡風俗言之痛恨前經本軍門奏明移作各鄕開辦學堂經費現雖地方暫能安靖然變化斯民性質求其日遷於善永弭爭端尤以多立學堂爲急務自茲以後速將前欵和盤托出各就各鄕自行開辦毌論公立民立初等高等以及實業半日各種學堂均可次第設立本軍門仍當嚴飭地方官隨時視察一切經費出入槪不過問聽爾社會自計盈虚惟經理之人或有侵蝕廢學情獘亦准禀官究治(皮) 
[飭屬赶查烟畝廣東]  
　　農工商局奉督憲張札開准度支部　電内開轉部派調查土藥司員李謝王袁吳鐃劉銓鑒洪清查烟畝欽限甚迫務須赶緊會同查勘并將查悉情形先行郵寄以後出省入省日期隨 
 
 

Page 11

 
 
時電部等因合就移知移局希爲轉飭各屬一體遵照等由過局准此查此事昨奉督憲札行當經分移查明辦理在案准移前因合就札飭札到該縣一體遵照辦理仍將遵照情形隨時報查毌違(爲) 
[函催粤省造報欵目廣東]  
　　粤省一切欵目經部一再咨催造報以便編預算決算表等情迭紀前報現該部因爲日已久屢次咨催仍未遵辦特由陸軍部飛遞專函來粤嚴催略謂清釐各省欵目爲預算决算之用奉旨以來將及一載近復遵設統計處參互此較以定施行之方針本部忝掌度支責無旁貸竊維國家承平進出欵項爲數尙簡自時會相乘漸滋煩難舉出納之常程支銷之實數尋常奏報不足以窺其眞故外人辄以財政紊亂譏我竊不自揆遂有稽核積案以爲創辦預决算之奏誠知欵目煩頣在各省亦難於急切從事惟庶政待興理財實爲根本兼設統計事實相因執事公忠體國豈能無意於此乎乞飭司道務將歷年内銷赶緊造　　銷亦通盤核定悉數報明萬勿再延俾速成新制區區之誠　　當　毫不能盡商用特專函奉逹(爲) 
[吳縣嚴辦私賣鴉片蘇州]  
　　吳縣王令竹坡訪悉張家橋鎭有私賣鴉片燈吃之户三家當即開明名姓連包庇之圖董二人併飭護勇管带孔慶琳率同差役密往查拿當塲將三家店主連烟具多副圖董二人下斥革三人各笞六百板荷校發頭門示衆限三個月期滿再行游鄕然後釋放煙具當堂劈毁(禾) 
交涉 
[奏請賞給比國副領寳星湖北]  
　　湖廣總督趙次帥近日片奏略云駐紮漢口比國副領事署理正領事官范師德在任三載有餘所辦交涉事宜頗能顧全睦誼前卾省購回漢口比國租界該領事極力恊助爲功最多合無仰懇天恩准將駐漢比國副領事官范師德賞給三等第二寳星以酬勞三月十五日奉硃批著照所請 
[請發紅茶護照漢口]  
　　新疆哈什噶爾地方所屬疏附縣貿民太一阿吉及買賣提爾立二人身服洋裝口操俄語手執哈什噶爾兵備道護照兩張日前赴道署謁見俄文通譯自稱係由俄國地吉營搭火車來漢携有羗帖（俄國幣名）一萬張買辦紅茶禀請漢關道發給護照（生） 
[照請禁售洋貨彩票漢口]  
　　漢口德商震記茂記兩公司所售之洋貨彩票獲利頗豐現漢關道桑觀察以其剥削民財特照請德領事永遠禁止以防日後糾葛（今） 
軍界 
[浙省續辦徵兵之計劃浙江]  
　　浙省舊歲所徵新軍僅敷四營成軍後陸續逃散者多至營餘近奉陸軍部迭次咨催飭將兵額招足以資訓練現恊統楊善德已禀准撫憲飭由藩運兩庫合籌十五萬兩擬添徵步兵三營砲兵兩隊工程一隧輜重半隊准四月初派員分赴金衢嚴處四府開徵其騎兵兩隊因浙省江　紛歧不宜馬隊故暫付闕如（而） 
[開闢霞浦軍港經費有着廣東]  
　　陸軍部决議開闢霞浦爲軍港已誌前報茲聞應需欵項共三十餘萬兩度支部允先籌撥十五萬其餘應由粤海關並直隸等省釐金項下撥解應用（赤） 
[派員查辦防營參案杭州]  
　　某侍御前曾奏參浙江嘉湖防營腐敗廢弛短缺兵額各節現浙撫馮星帥奉到廷寄轉飭督練公所查勘虚實以憑奏復該所總辦湯仰暉太守即飭調查員夏超文案許耀二員馳赴嘉防撿查兵額並照所參各節切實查復（和） 
[石城令禀報匪蹤廣東]  
　　粤省高州賊匪肆行滋擾當經大吏嚴飭該文武痛剿近聞大吏接石令電禀稱該縣與愽白交界等處匪已平靖匪蹤已改向化州專以刦掠爲事尙無大志匪首即盧逹廷卑職現仍督率營團認真防衞决不稍涉大意（爲） 
[江北舉辦團練南京]  
　　江北各屬伏　繁多雖有駐防各隊未　得力昨江督端午帥特飭淮揚道轉飭所屬各州縣尅日舉辦團練以咨防衞(眞) 
札委陸軍學堂總辦蘇州 
　　蘇撫陳伯帥以蘇省陸軍速成學堂總辦候補道楊懿年觀察現經新任鄂督陳筱帥電調赴鄂所遺陸軍學堂總辦一差已委分省道陸費垓江蘇候補道李本森二員接辦該二員薪水每月各給五十兩業已分别札委矣（眞） 
學務 
[異哉洋學堂之名稱貴州]  
　　貴筑縣尙節堂各節婦以縣令到堂查勘地勢改設洋學堂致婦女不便出入等情具禀糧道倪觀察當奉批示云查此事昨據貴筑縣面稱該縣擬在城内外設立初等小學堂二所一所已覓定三忠祠一所尙無地方亦乏學生擬在尙節堂設立一所就近招堂中各節婦子女肄業等語本護逍以前據該節婦等禀請在堂設立學堂敎育子女正苦乏欵且慮難以經久是以批令就近送赴已立學堂肄業由道發給學費在案今該縣此舉實屬兩有裨益當允准勘明辦理茲據禀各情查初等小學堂自係委中國敎習經理該節婦等何妄謂設洋學堂須聘洋人敎習且在堂設立學堂自必各有分别又何致使堂中婦女不便出入該節婦等此禀實係無知誤會仰該堂委紳即遵照批示妥爲曉諭開導毌得妄行懷疑混瀆（𪑇） 
[師範簡易科又起衝突蘇州]  
　　蘇省師範學堂簡易科甲乙二班前因菜肴不佳大起衝突事後經毛提學從寛分别記過等情曾記前報乃未逾旬日該生等復因食物之故又啓爭端罷課二日毛提學大怒飭令一律停課候電禀學部核辦該生等自知理屈懇求監督鄒太史代求提學免予深究提學使姑從寛典免究矣（禾） 
[巡警學生將次畢業杭州]  
　　杭州巡警學堂通班生共九十餘人現屆一年期滿例應畢業由崔總辦禀請撫憲及藩臬兩督辦示期蒞堂考試（元） 
 
 

Page 12

 
 
[華婁各小學堂開運動會松江]  
　　二十八日華婁城西懷新三小學堂聯合在小校場開春季運動會茲將運動秩序錄左（一）開會（二）撐竿高（三）跳遠（四）跳欄(五)跳遠(六)跳高(七)高蹺競走(八)撐竿跳高(九)賽跑(十)(跳高)(十一)軍裝賽跑(十二)賽跑(十三)結獎(十四)凱旋 
實業 
[卜參岡煤礦決歸官辦廣東]  
　余商維壎試辦番禺屬之卜參岡煤礦辦理不善幾成交涉等情迭紀前報現該商以此案經縣訊明具禀粤督奉批該商領照試辦卜參岡煤礦業已數年之久毫無成效卽無私揭法商銀兩之事亦應收回官辦以便振興礦務現在該處礦山業經番禺縣封禁應候由官籌欵辦理不准該商開採致生糾葛至該商購存機器等件姑念係集商購買從寛准予發還以示格外體恤仰廣東善後局派員會同番禺縣前赴礦塲逐一查明點交給領可也（耳） 
[皖北辦理墾務近况安慶]  
　　皖省墾牧樹藝局調查員黃厚裕現將辦理墾荒情形禀陳皖撫察核奉批謂該紳於農墾夙有心得此次擬先將各處荒地逐一清查並組織農學研究改良會以期進步所論甚是惟事當創始百度紛如締造經營自非易易該紳務勉任其難俾克底於有成造福桑梓莫此爲甚本部院有厚望焉（孔） 
[茶業開市略遲漢口]  
　　漢口市面向以茶業爲大宗每年三四月間各處茶幫麕集漢口各洋商亦於其時開市收買今年茶業開市較往年略遲聞須至初十左右方能開盤貿易云（乙） 
雜記 
[謀殺之疑案香港]  
　　二十一日下午本港太古洋行忽傳聞有謀殺家童之事目下實情尚未十分明晰據聞某童每日下午五六點鐘時提茶壺下樓是日逾時未下即使管店上樓查詢未幾管店匆忙下樓謂樓上有重大事情寫字人等即奔上察看見該童臥於血泊之中驗其小腹傷痕甚深咽喉亦被割破其時適有官醫押健臣偕潔醫生在附近波塲打波即請其敷治該行卽行報官將家童以睡轎舁往醫院初時人皆以該童爲自尋短見及向之詰問童即以手指登樓之管店謂由伊所刺行中人即將該管店拘住當時搜出小刀尚有血跡該童往醫院時已在路斃命行兇之管店已於禮拜三解案(爲) 
[潮州又獲革命黨廣東]  
　　上月十二日潮州巡警總局查獲革命黨三人一穿日本操衣其餘二人均穿洋布長衫所带行李甚多拘獲後暫住巡兵房内由裁判廳分别提訊即上脚鐮于傍晚時連同所獲行李送至府署聞細察三人神貎俱是上流人物云（靑） 
[冒官謁見上司杭州]  
　　二十五日下午有自稱儘先補用知縣俞樹藩乘輿謁見浙藩喻方伯覺得俞甚面生詰究來歷言語支吾云係江蘇吳縣人年五十五歲又詢其部照何在則云被火焚燬去後方伯飭房查檢案牘確無其名復又派人至俞寓傳云刻有差委誘至衙署即派兵看守一面傳諭杭州府將俞带去管押隨即上院與撫台面商辦法不知如何處置（木） 
[李恊戎破獲擄案廣東]  
　　廣州恊李恊戎督率員弁下鄕拿獲擄刧著匪羅亞杞倫亞元起獲南海縣職員梁錦悦等家被擄小孩梁圖鴻等三名具禀督憲奉批此案情節甚重首夥旣多在逃匪鄕亦未痛加懲創窩匪房族及庇匪紳耆更未便任其逍遙法外現據事主梁錦悦等開具查悉出面講數著匪姓名鄕里來轅呈控亟應澈查明確不難聚殲悉獲仰廣東按察司會同營務處兼緝捕局速移該恊督飭各營弁并移行南順兩縣文武及清鄕行營各員一體派撥弁勇不分畛域務將此案著盜切實圍捕悉獲按辦（爲） 
[札委通志局總辦湖北]  
　　湖北纂修全省通志局開辦已久迄未告成現由趙次帥札委檀斗生學士爲該局總辦以期速成（今） 
文苑 
[叉麻雀] [  （狎鷗來稿）]  
　　叉麻雀。有何樂。對坐如囚身束縛。智者亦嘗被其愚。奚論性情素浮薄。官衙蓮幕開其風。波及紳商學界中。家有婚姻慶賀事。畫堂聲韻高隆隆。或爲留賓住。銀燭條條繼日暮。或爲消遣謀。書齋晝永簾垂鈎。或爲生財糊口地。主人覬觎蠅頭利。或爲掃愁郤病方。柬招知已就禪房。變盡梟盧雉犢制。一百卅六子相濟。發白中風鼎峙形。同索萬兮爲奴隸。更加梅蘭竹菊花。或以將相公侯繼。其間名目離且奇。利無分毫叢百弊。終朝忘食并忘憂。逹旦通宵醒倦眸。雖有嘉賓至。離座不回頭。雖以要事告。口答手難投。跂而觀者圍如甕。替人歡樂替嗟痛。日長局戲爛斧柯。信安王質今何衆。吁嗟。有用精神可寳時。置諸度外不深思。曷不移此運籌力。爲我浦東謀自治。曷不惜此好光陰。爲我浦東塞漏巵。何爲競爭之心偏誤用。無毫髮有補於當今要事宜。 
紀事 
[滬濱遺事哀情記（二）（續）]  
　　槐娃泠有女友曰雪痕。與康妻有戚誼。而與康脱不相能。偵知其事。以告娃泠。娃泠聞語心悸。驚神莫定。徘徊一室。狀若瘋瘈。旣乃匿其夫於衣篋中。出床頭手槍。俟諸門内。時康脱適至。破門。門啓。槍發。而康脱立斃。娃泠乃自首於領事署。定以監罪。歐律。犯事於列國租借地者。或即於犯事處事罪。或歸國治罪。得聽犯事人自由志意。娃泠歸。終夜徬徨。秉燭不寐。自念旣爲兇犯。罪無可逃。欲歸國治罪。則黃人孽種。未便偕行。貽羞祖鄕。見責父老。且讎殺同種之人。而挈携異種之偶。情緒所鍾。不能自已。按諸大義。則已乖矣。若即於滬上治罪。則千夫所指。無疾而死。我一身且尙存。我財一日尚在。則佛倫之憤未抒。康脱之讎必報。我一婦人。安能庇護我鍾愛之黃人耶。籌慮溯𢌞曙色逹旦。其夫轉側床席。亦乏良圖.旣娃泠忽語其夫曰。余欲歸國。則情爲汝累。儂不舍汝。欲久處此間。則舉目仇人。禍且立至。生我者父母。死我者汝也。與其生於人世。受人荼毒。不若死於黃泉。作九幽良偶也。語畢出手槍撃其夫。夫斃遂自撃亦斃其財産盡入公家。二屍由官殮而葬之。後人知其事者。莫不爲之泣下沾襟。遂銘其墓 
曰情冢。 
　　泖浦四太郎曰人固情種也。情旣有所鍾。而變幻迭出。不克永終。備受種種抑鬱悲憤。苦痛慘劇卒至計無復之。擎槍自斃亦可哀矣。此事已歷四十餘年父老至今道之勿衰僕。懼其浸久而遂亡也。爰筆　其事如左。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小説 
[偵探小説奈何天一名身外身（三十四）]  
　　乃謂之曰。羅加君。勿復言矣。吾終不信君之誑語。此獰狗者。見吾終不肯信。又謂吾曰。汝以面目不類。不肯遽信。吾於來時。此偵探授我藥水一器。苟欲復吾平日之狀態者。以此藥水。力灌其面。吾今即復吾本來之面目以釋汝之疑竇。語已。即自衣袋中。出一小瓶。傾瀉於盆水之内。舉手力拊其面。一轉瞬間。已不見羅加喀勒之蹤影。僅有克洛夫一人。立於吾之左次。斯時吾心房之中。如受炸彈之爆裂。餂刃之攢剌。兩手皆震。自念天下乃有如是無行之禽獸。眞辱我至於極地矣。刹那之頃。殺機忽起。心中之怒火。蓬蓬勃勃。不可一刻耐。幾欲直闢頂門而出不暇致審。立拔身畔之小刀。力剌其胸。血遽湧出。此獰狗倉卒不備。受刃而蹶。不言亦不動。試之。鼻息已絶。吾立視其死。心乃大快。方欲謀遁忽自念此獰狗雖已爲吾手刃。然使吾受此奇辱。一身無湔雪之時。皆此獰狗所爲。思及此。怒極不能自解。乃舉刀力刺其頭面。凡十餘。手指之上。皆染有此獰狗之血。遂向水中濯凈。悄然出此一百七十三號之室中。出門遁去。乃乍至倫敦。已爲偵探所捕。吾以一世族之貴女。受此絶大之恥辱。至不願偷生於世界之上。語已。即一躍而起。以首力觸狱墻之壁曰。吾死矣。　　安息約尼危坐以聽雪蘭之語。至克洛夫盥面之際。自語曰。吾固知此盆水之中。必有絶大之關係。及雪蘭躍起觸墻。安息約尼乃大驚。亦躍起力攀其袖勿釋。出其至温美之語。以慰之。曰雪蘭勿爾。雪蘭勿爾。今罪人已死。以英國之法律論之。卿必能自脱於罪綱。此後之日月。爲卿最愉快之時代矣。吾力絞此至可寶貴之腦汁。以求拯我至愛之雪蘭。顧乃報我以如是之惡果耶。雪蘭乎。我至愛之雪蘭乎。言已。力抱雪蘭。與之接吻。雪蘭紅暈其頰。投身安息之懷中。引其至可愛之目光。時時流盼此少年之安息約尼不已（完） 
本埠新聞要事 
[江督鄭重華人生命]  
　　喇嘛更補弄被美國人德門内槍傷身死一案曾經駐滬美按察司訊係誤傷判令省釋嗣由滬道援例力爭仍未照辦是以據情詳請憲示在案茲奉江督批示飭將此案全卷抄送領事公會請爲公斷如嗣後華人傷斃洋人有似此案亦可援照德門内成案辦理則此案應即作罷設或不以爲然應請各領事公議評判云云蔡觀察奉文後現已遵將此案全卷抄送駐滬各領事查核辦理矣 
[動撥關税獎給弁勇]  
　　清鄕督辦瑞方伯以各帮梟魁業經伏誅羽黨亦已解散所有在事出力員弁已分飭江浙各防營管带查開履歷呈候詳請奏獎惟尚有未邀獎叙之弁勇人等亦應酌給獎銀以昭激勸現擬賞銀一萬兩分别等次酌量獎給茲已詳奉蘇撫批准即於前日移請滬道在關税項下動支解蘇以備分撥 
[洋貨同業催繳路股]  
　　本埠洋貨同業於前日午後在山西路振華堂洋貨公所開會催繳路股董事郁屏翰君謂路事已妥所借洋欵改作存欵鐵路仍歸商辦吾輩各宜加認以厚商力語畢先自加認一百五十股並認代籌三百五十股湊成五百股衆皆感動旋議定以四月初十日爲止各同業務將去年分認之二萬股應交第一期股銀交付公所以便彙解公司掣給收條衆皆許可遂散會 
[楊隊官撤差消息]  
　　閘北騎巡隊楊隊官縱馬巡掌撃平民已迭誌前報茲聞總辦汪觀察擬將該隊官撤差另委妥員接辦以順輿情 
[太平紳商禀控丁漕抑勒浮收]  
　　旅滬安徽太平縣紳商方聲遠等四十人公禀江督略謂敝邑丁賦向例每銀一兩折收制錢二千五百六十文每米一石折收制錢五千九百文外加賠欵捐三百文所有各項辦公等費均在其内商民照數完繳並無異言乃邑尊藉口公費不足抑短洋價櫃書即借找算漁利任意侵吞去冬市價每本洋一元可兑銅元一百五十六七枚不等今僅作一千二百文每元竟抑勒至四百文甚至零星小户糧額僅二三百文如數折交官票銅元亦一律不收勒交本洋一元而照一千二百文之價找算是不啻暗加一倍其數且多於正額通邑錢漕零星者居其多數且皆窮苦者流其何能堪此脧削紳等旅居滬瀆故鄕各有田産今春因新邑尊抵任即公舉崔紳葆楨爲代表旋里呈遞公禀懇求革除積弊以蘇民困不料有本邑劣紳與櫃書狼狽爲奸從中反對致令邑尊爲所朦蔽仍須收納本洋爲此環叩督憲大人伏乞賜咨皖撫迅予查辦以除夙弊而蘇民困 
[道縣赴蘇]  
　　滬道蔡伯浩觀察定於今晨乘坐火車赴蘇謁見撫憲公畢即乘末班火車回滬本縣李大令亦擬於明日乘車晉省 
[製革公司特别利益]  
　　鞏華製革公司所製皮革應完出口關税業經滬道核准援照値百抽五章程辦理嗣後凡有皮革各件出口完納正税一道沿途關卡槪免重征前日擬就單式由滬道詳請江督轉咨農工商部立案並請蘇撫札飭牙釐局轉行各關卡查照作已奉蘇撫批准照辦矣 
[實業學堂開運動會]  
　　郵傳部高等實業學堂定於初三日合上中院及附屬小學開運動會亭午入塲傍晚散會想屆時必有一番熱閙也 
 
 

Page 19

 
 
[定期賽馬]  
　　本埠各西商春季賽馬之期業已擇定於西歷五月四五六號即華歷四月初五六七日並定於初十日跳浜 
[罰究演唱淫詞]  
　　法界各茶館近又違禁演唱花鼓淫詞前晚由公堂讞員聶司馬親自便裝至福泉樓靑雲樓等家目睹情形立飭包探將福泉樓主蔡同福靑雲樓主張文其椿沁樓夥馬鳴奎聚寳樓夥沈福生大勝樓夥張四福望月樓夥李福昌百花春主徐如蘭如意樓夥朱阿小頣園夥陸金奎並有未曾捐照之載春園夥吳利泉一併带回訊究司馬商之西官判福泉樓靑雲樓各罰洋五百元聚寳樓椿沁樓各罰洋三百元望月樓等四家各罰一百元載春園罰五十元再交捐銀十五兩罰欵半充善舉半公用並着各具永不再唱切結呈案備查 
[格致書院四月份課題]  
　　（策論）國家設立各等學堂宜注重國文尤宜通習國語策擬蘇子美論五事（算學）筆算數學中卷數目總論中所演公生公倍之法其理式尚未詳晰而三相異處亦未表清今試擬題以明之今吾國權衡意欲一律均平如北京稱物一百斤而上海亦欲稱之相等已知北京在北緯三十九度五十二分而上海在北緯三十一度十二分問所用之稱錘當加重幾何試詳馭之限四月二十日截卷 
　　附二月份課案策論七十名首名獎洋三元二三名各二元四五名各一元五角六至廿二名各一元二十三至三十八名各五角吳振遠陳席儒張倚吳興樹劉甫薛英楊兆昌張康齡 
丁樹玉朱繼英程魯杞單毓年何天培張平單肇蟾 
陳兆琛吳軼單毓同周牒傳丁義明魯靈　姚鍾藻 
朱景星黃志曾丁效忠王錫韓單沅程澍生吳淼章 
謝熙廷許玉庭嚴宗諒施元濟錢效石宗旡垢許炳蔚 
王廷幹賀平（其餘無獎不載）算學十二名首名三元二名二元三名一元五角四五名各一元六七八名各五角包文成郭慶鏞凌鶴良復同丁義昌倪世貞錢振亞顧物心（其餘無獎不載） 
[謝劵]  
　　旅滬鎭江同鄕定于初四日邀請清客在丹桂茶園演戲所收看資全助同義學堂經費昨承惠贈戲券二紙書此誌謝 
瑣事城内 
[指引設攤處所]  
　　一路巡警分局游巡官昨出牌示云照得城内街道向稱窄狹加以菜蔬魚肉水菓等攤兩旁環列益形局促來往行途或偶因人衆擁擠碰毁什物動起紏葛不惟交通有所不便反致生出事端於日前禀明巡警總辦憲汪諭令會同各區及巡警議員地方紳董妥爲核議現經議妥凡各項店鋪擺列門首一切有碍交通之物跨站官街者均一律取進門檻以内至於水菓魚蔬各種菜攤則指引在寛闊地方販賣擺列旣不失貧民生計亦不致有碍行人且可於僻靜處所振興市面實一舉而三善皆備事關公益各绅董等旣肯恊力扶持凡我警界中人有管理街道之責者應無不同心輔助以盡義務而快人心現擬自四月初一日起實行各區弁記長警務各於先一日剴切宣布指授地方屆日善言開導指引前往勿得强勒欺侮店舖小民亦當恪遵示諭萬勿意存反抗致壞公益除先行知照各區外合將指引地方再行　列如左 
　　一東區小東門内邑廟迤西等處水菓攤指引在候家浜攤設 
　　一西區虹橋太平街小木橋穿心河橋等處水菓菜攤指引在凝河路蓬萊路關帝廟場九畝地擺設 
　　一北區陳士安橋馬弄及新老北門等處水菓菜攤指引在候家浜福佑路廣福寺前擺設 
[盜賣公産]  
　　浦東廿四保正八圖沿浦漲灘數十畝曾經前縣汪瑤庭觀察前往丈量作爲公産近被孫梅汀勾串朱掌千曹餘江單亦珊朦報升科盜賣地保孫悟汀將情禀明縣尊李大令立提孫梅汀等四人到案於前晚訊究據供尚有朱其昌朱金泉二人同串將該地三十餘畝賣于久記樹行張姓計洋八百五十元伊等四人祇得八十五元大令得供判孫掌頰五十下責五百板釘鐐取禁朱責五百板單掌頰五十下趙因年老免責三人押候再究 
[嚴究兇徒]  
　　龍華巡局先後拘獲攔搶婦女金戒銀器之陶根華湯文生解縣訊究陶供三月十九日小的與陶文生並在逃之陳杏生陳阿連路遇小車一輛坐一婦女由杏生阿連將車掮翻搶得銀鐲一副小的與湯亦將動手湯則抵賴不認李大令查得湯有拐佔吳新生之妻周氏及附和范高頭行凶各案判湯重責一千板兩人分押候吊卷再審 
[是誰祖坆]  
　　楊茂和控姚熙林盜賣外祖父莊姓坆地棺木無着前晚由縣審訊姚供所售者係自己祖坆判押候查明復訊 
[催造征册]  
　　本縣李大令昨諭各册書云上忙現已開征速將各圖征册即日造就以便造送上忙易知由單云云現各册書已遵谕赶造矣 
[官事]  
　　候補道吳庚辛廣東仁化埠督銷委員周德溥雲南卓異知縣劉有倫江蘇即補知縣嚴用彬崇明縣知縣陳守晸江蘇候補縣丞胡鏡清試用巡檢李應霖昨均到道拜會禀見糖捐局總辦姚炳熊貨捐局總辦金兆蕃均到道禀辭赴蘇貨捐局查驗委員沙濟禀知查獲大宗偷漏蒙記大功一次 
南市 
[半途身死]  
　　湖北人雷某由粤來申投寓法租界名利棧昨忽患病由該棧遣茶房毛鈞山雇管桂生之划船送往大福丸輪船載回湖北不料駛至久大馬頭雷已身死遂由毛報知總工程局送往湖北會館取殮 
[弔贜疑實]  
　　昨日公共捕房派探带同小竊劉少安至總工程局稱有黃綢两叚呢褂一件質於押店請爲派探恊弔局中以並無公文恐有不實不盡不允恊弔 
[船户互毆]  
　　鹽船户張小泉與米船户宋茂林在三鳳樓互毆由巡士送至工程局訊知因訛詐起釁張已受傷判一併送縣驗訊 
[老婦仁慈]  
　　童談氏家婢女秋來两次私逃均被尋獲茲泉　會館董事葉大年將該婢送至工程局稱童談氏之女因伊女凌虐婢女私自送來應請安揰孫明府判秋來暫留令該會館代籌洋六十五元償還一半身價 
[扭控拐逃]  
　　江北人姜維婁同子姜超扯控徐長富在藉將姜超之妻湯氏拐逃來滬匿居石街後面由南區解至工程局訊實判湯氏戒責二百下交夫領回徐戒責一百下交保斥退 
閘北 
[姦拐宜懲]  
　　顧小弟姦拐孟錫生之妻甘氏逃匿松江經孟之岳母甘談氏追回送請巡警總局訊究顧供甘氏在松江被趙張二人販賣於人得洋三十元是實判責八百板復掌頰二百下押候再究 
[巡士得賄]  
　　三路二區巡士蘇如指因竊賊癩子竊取皮貨一案得賄舞弊經該區解至總局押候禀請總辦核示 
新租界 
[守望相助]  
　　靜安寺西永泉浜居民秦小弟家前被盜刦迄未破獲故該處居民六七十家現擬輪流巡夜自爲防護 
[乞人倒斃]  
　　新閘路醬園碼頭坑厠旁昨日倒斃乞丐一口因查無尸屬即由善堂給棺收殮 
 
 

Page 20

 
 
英租界 
[洋行買辦收押]  
　　顧姚州控沈芝才冐充泰利洋行買辦騙去洋二百三十元昨由公堂提訊判將交案洋六十五元給顧領回沈押捕房半年 
[蘇州妓女迷路]  
　　蘇州阊門外妓女張吉弟私隨狎客錫卿逃至上海寄寓小東門外某客棧前日張妓在四馬路迷路由捕送入濟良所昨解公堂判仍發所留飬 
[包探索賄]  
　　石福洪竊周秀昌東洋車一案曾由公堂判令賠車了事嗣因包探翁松林向石索詐洋三十元被控公廨於昨日提訊石延愽文律師投稱翁探向石詐洋三十元由陳阿堂經手付於翁夥王阿堂轉交請爲究辦翁供並未向石索賄訊之王阿堂供向爲小工從未當過探夥亦未收洋求鑒愽文律師又稱王前曾犯過搶竊等案應請堂上核辦判翁交捕頭看管王押候查明有無犯案再行訊辦 
[酒館受騙]  
　　粤人某甲僞造保宏保險公司圖章至金隆街新泰和酒館騙取大號錫鍋二十一只逃匿無蹤昨經該館查知即投報捕房派探查緝 
[容留幼女]  
　　漢口路同安里妓女狄梅云因容留糼女巧英由濟良所查獲昨解堂訊究狄妓供巧英係胞妹因母親有病來院取洋是實判狄開釋巧英發濟良所留飬擇配 
[限理欠銀]  
　　洋人卜内門控綸章纸廠主朱勤生欠銀不還昨由公堂傳訊判朱交保限二禮拜理楚 
[積欠表價]  
　　英商敦好洋行控亨逹利經理人胡春泉積欠表價昨由包探將胡傳至公廨判交保訂期會訊 
[查勘火塲]  
　　新閘牯嶺路某書坊前晚起火昨經公堂傳訊後復於午後由寳讞員與英巴副領事同坐馬車前往查勘 
[飬媳私奔]  
　　女孩趙阿金自投濟良所昨晨由所解廨據供年十一歲在浦雲卿家爲飬媳因遭凌虐是以逃出判暂留濟良所候查明再訊 
[電車撞傷婦人]  
　　董周氏乘東洋車至黃浦灘被聘白爾五十二號電車撞倒跌傷由捕带人捕房飭送仁濟醫院醫治 
[公堂瑣案]  
　　陳根富無照賣烟判罰洋四元補捐照會朱桂春竊燕醫生物件並冐牌兜售藥水判冐牌押三月竊物加押兩禮拜陳阿二摸竊東洋婦人洋元押一禮拜過犯王春祥竊葛萬生等衣物押西牢半年期滿逐出陳有成拐匿日本小孩押候訂期會訊戚安竊李榮記衣物押捕房三月張阿二竊俞寳金衣物押一禮拜朱有臣拐賣陶日琴家小孩押西牢四年期滿逐出租界尤阿順陳春源串竊克鲁森洋行留聲機器蠟片尤押西牢半年陳押兩月徐金章施金生朱阿才周阿毛串竊張連卿銀表等物判徐施各押西牢一年周押六月朱押六禮拜 
美租界 
[押犯驗病]  
　　美捕房捕頭因所押各犯時常患病特於前日午後將押犯百餘名一併送入工部局醫院驗看並用藥水洗凈 
[汽車肇禍]  
　　某西人昨乘汽車至西華得路撞倒廣東女孩蔡春梅跌傷頭面由捕带入捕房飭送醫院求治並令孩父自行查明控告 
[失竊銅器]  
　　靶子路三十九號洋房失去古銅器多件疑由已歇傭工洪阿狗竊去報知捕房拘押候查 
[在途互毆]  
　　毛洪法王阿四在西華得路互毆由印捕拘入捕房押候訊究 
法租界 
[不甘爲妾]  
　　婦人王月　控許文奎騙女爲妾昨由公堂傳許與許之未婚妻薛氏到案薛氏稱女子因有内病未能生育故許娶王女爲妻女子並未成婚王氏母女堅指薛是大婦互相爭論判傳許之家長並媒人到案再訊 
[馬夫殘忍]  
　　野雞馬車夫張子清將病馬駕車沿途鞭責昨由西捕將張及車主傳阿高一併解廨訊究判傳罰洋十元張罰两元充公 
[馬夫强]  
　　新北門天主堂每逢禮拜日瞻禮時門口經過馬車祗許由北而南不准由南往北前日有馬夫朱福宏定欲往北行駛華捕向阻不服拘入捕房判罰小洋五角朱又抗不遵繳故於昨日解至公堂判重罰洋三元充公 
國外新聞 
[韓國大臣作亂謠傳]  
　　二十八日東京電云高麗統監大臣伊藤王謂外間傳言有暴徒煽惑大臣作亂一節實屬無根之語據可靠官塲消息云目下仍在嚴行禁止暴亂 
[提回存欵]  
　　二十八日倫敦電云美國大藏大臣高太魯在華盛頓聲言政府復將於國家銀行提回金洋四千五百萬元 
[美總統反對脱拉斯]  
　　二十八日倫敦電云美總统羅斯佛近又致特别公牘於國會請速定反對脱拉斯之法律並深斥豪富之人 
[美國海軍議案續聞]  
　　二十八日倫敦電云華盛頓電稱上議院曾將海軍議案修訂每年添造戰艦四艘與羅斯佛總統之意脗合此議案今又爲議員駁斥反對者五十人贊成者二十三人以上譯字林報 
　　同日泰晤士報據紐約電云美國印提那省議員皮浮利巨君在上議院爭論海軍議案時深論美日將啓戰務以爲恫赫議員之計聞此語頗爲兩方面人所詰責 
[美艦隊行程預報]  
　　二十八日紐約電云美國海軍部近報告太平洋艦隊預定之行程六月初九日由海軍大將史潑利統率該艦隊自舊金山啓發前赴澳洲七月二十四日可抵雪梨九月初九日可抵小呂宋九月二十日可抵穔濱擬在彼勾留七日云以上譯泰晤士報 
[英皇宣言]  
　　二十八日倫敦電云英皇愛德華在瑞京斯托克哈姆赴瑞皇搿斯塔夫之宴時曾答瑞皇祝詞有云北海及波羅的海條約彼與瑞皇之意皆能符合深信必能輔助北部諸國平和之發逹及維持永遠之和局也 
[英艦夜操失事]  
　　二十九日倫敦電云哈維克電稱英國海軍舉行夜操時滅魚雷艇葛雷號爲偵探艦愛旦的甫撞爲兩段艇長費來乞副將被難餘兵均經救起愛旦的甫撞後不能自主復與滅魚雷艇利勃爾號互撞據傳此次遭禍與前次愛格滅魚雷艇失事情形相同因葛雷滅魚雷艇思駛過愛旦的甫船首故也 
[摩僞皇進攻]  
　　二十八日柏林電云摩僞皇海連幕飛現進攻番士地方 
[摩總督被害]  
　　二十八日柏林電云前摩國亂黨首領來蘇野重總督聞已被害以上譯文匯報 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
來稿 
[中美洲華僑之佈告]  
　　公啓者敝屬呢卡罅華議招華工爲築附近孟記扳之鐵路。與開墾海邊隱卡罅舍士一带荒地。事前歲曾仰貴報廣佈大書特書。盡揭外人招我華工。陰險慘毒之手段。挽回數千衆同胞之生命。繼又曾函港東華醫院。遍貼長紅阻止。普告我同胞。勿受其愚。今查該路離敝埠一十六英里。即孟記扳而逹加囒拿埠。路長一百二十五咪。該處向未開荒。虎狼成窟。海濱僻處。木雜林深。障雨蠻烟。時聞癘疫。價微工苦。所有黑人與烟前人多不敢赴。寗棄而遠適他方。至今其鐵路築不及咪餘。戞然而止。其公司隨已倒閉五越月矣。隱卡罅舍士之路地方更險。開築更無可期。幸我同胞當日不爲其所愚。否則今日正不知向何處訴苦耳。邇者聞該公司死灰復燃。聯合美人（占士地斯秃碌）德人(咩罅)串同墨西哥人。改計復招我華人爲其馬牛以逹其前此險毒牢籠未遂之計。齊向該處皇家重整合同。於西二月八號。爲該屬開議院之期。重議招我華工一事。昨聞經六部各議員與總統簽名認可。隨即派人入我内地各通商口岸。與墨西哥金山大埠等處開招。每名人口。繳交該處皇家土銀三百元到水埠時要薰浴廿五天。仍須醫生驗過。果無病者方准入埠。否則發回出口。吁。我國之弱。異族視我種類之賤若非類如此。吾同胞其聽諸。聞此次開招。以招至四萬名爲止。隨由該公司領去。困于海濱絶壑深險之處。用兵看管。充當苦工。以償其前此未逮之險心。終求逹其目的而後已。夫招工之毒。慘不忍聞。宿露餐風。甚爲牛馬。工資固無幾。苦死則有餘。約滿無復生活之期。鞭笞惟受遭戮之慘。聞每月工銀廿五元。計本處土銀每三元半値六六梳銀一元。即每土銀一元値六六梳銀二毫八。此間火食之昂。不止内地百倍。其税則之重。禁我華人例之苛嚴實爲全球所未有。望我同胞切勿受人所愚。誤投絶域。細思吾輩旅此。日受制于外人苛政之下。備蒙肆虐。欺侮之辱。橫暴之加。亦已呼籲無門。籌思乏術矣。誠恐同胞不知該處之情弊。土人之凶悍。天時之酷熱。水土之弗適。一旦爲貧而起向外之心。誤投網羅。致遭塗毒。此時有冤莫訴。欲悔難反也。弟等旅居是邦。洞悉其欺誘之手段。密佈網羅。吾粤與閩滬爲交通最萃之塲。西人畢集之處。恐其一到内地開招。則我三省必首受其害矣。用特函告。貴報爲全國司喉舌。爲同胞謀幸福。仰祈採錄報章。大聲疾呼。力圖拯救。冀挽同胞之生命。毌使終受其害。致入牢籠。四萬萬同胞之福。弟等感同身受矣。今當祖國力　富强。朝廷鋭意維新。百廢俱舉。鐵路礦務墾牧。一切工藝待興。所在需人。豈容外人覬觎。甘與楚材晉用。賣身於異域爲外人以作馬牛。凡有地方官之責。於一切外人招工之事。宜均絶拒之。則爲我同胞計。身則受辱。國體靡輕與其受虐於外人。不如効力於祖國。吾同胞諒不如是之愚甘爲異族所欺誘。圖自縛自苦也。爲此奉告。中美洲佈路飛埠冧麻隱卡罅舍士便上卜架剌官厘祐加囒地埠華商同啓 
小説 
[旡生生著悲劇血涙痕傳奇下卷(二)]  
　　第二齣之續 
　　（一枝花）傷哉。我昂藏七尺身。只剩得一點忠誠性。我耿耿孤忠思報國。何嘗有片刻敢忘君。亡國遺民。妄想要四海知名姓。恁怪道奇殃驀地生。好笑我空拳兒想挽狂瀾。誰是個同志的將俺來過問。 
　　（向前行呼旦介）愛卿。愛卿。醒來。醒來。（旦作醒看大驚介）哎喲。你莫不是我的官人麽。官人。官人。你害得奴家好苦也。（作相抱大哭介）（各坐介）（生）我問你。我得這種奇禍。我究竟犯了甚麽罪。（旦）聞得吳良那厮。是敎人抄了你前首做的民意會的序文。做個証據。説你是圖謀不軌。擾亂治安。因此上纔出票拿你的。（生）原來如此。這也是大抵皆然。不足爲怪。我常説有志節的人生到這種時候。做一件事。於多數的人有利。於少數的人有不利。這少數的人要和你爲難。説一句話。於本族的人有利。於外族的人有不利。這外族的人又要和你爲難。現今國勢衰微。强鄰偪處。在上的權力不能平等。在下的言論也就不能自由。我當初做這篇文章的時候。何嘗不想到怕起風潮。然而爲公的心多。爲私的意少。一心要把國民唤醒。就把自己要得禍的念頭。分開了。因爲我得禍。却連累了你。我心中萬分難受。本來是一片熱腸。誰料到如此結果。在你是個明白人。斷不致於怪我。然而我們國裡的風俗。向來是個因禍福而定是非。天下那有不遷怒的人，你在前待我甚厚。所以我不能不委曲告訴與你。你看這一班。反對我的人啊 
 
 

Page 27

 
 
   
 
 

Page 28

 
 
   
 
