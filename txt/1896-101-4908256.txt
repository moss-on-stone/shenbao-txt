# 1896 - 101 - 4908256

 

Page 1

 
 
[小輪船出售] [  美查有限公司啓]  
　　本公司有小輪船一隻名元寳泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[珍物待購] [  申報館恊振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圍誠一舉　兩得也計開朱漁珊帖一部高澹游山水一幅天青緞馬褂料一件 
[新印王叔和脉經青雲集試帖詩出售] [  圖書集成局代啓]  
　　王叔和爲西晉太醫令素以醫學著名所箸脈經膾炙人口顧輾轉翻刻貽悞良多兹從黄氏原刻及錢氏守山閣叢書釐訂校　印成善本後坿刊誤每部四帙價洋一元又全註青雲集試帖詩選擇精良雅合絶時眉樣爲應試者不可不讀之書每部四本價洋六角賜顧者請臨北市摕葉山房及各書坊購取均可 
[論制錢缺少當先鼓鑄銅錢爲急務]  
　　自去年至今制錢日形缺乏銀洋兩價有减無增各處地方官嚴禁出口并出示曉諭不准市儈居奇抑勒錢價各爲便民起見法非不善無如底數實在缺乏所謂禁止出口者不僅禁出外洋之口本省之錢不准運至别省本邑之錢不准運至他邑以致不能流通南京各錢鋪閉市數日不無因噎廢食之弊旋經署督憲張香帥札飭弛禁大略爲禁止出口者惟禁止出江海之口至近地不能不使之流通江北之錢准運江南江南之錢准運江北大憲洞悉商情統籌大局以冀便民數月以來錢價依然如舊可知底數缺少無可補救非從速鼓鑄不可現在雖有小洋代錢市面可以稍稍活動不知小洋雖能代錢移帶較便而究不能舍錢以用洋且小洋少至五十文若一二十文則又須找進找出矣民間以大洋換小洋已喫虧數文十餘文不等再以小洋換錢則每小洋又喫虧一二文三四文上下洋價旣小以一洋換錢使用轉輾之間喫虧不小民間之逐蠅頭者何以堪此若貿易往來作銀碼洋碼者貨價皆可擡高出入尚可相抵其最不便而最喫虧者惟民間之雜用也現在近方鄕人抱布貿絲各莊家多發小洋價必作大一二文鄕人以小洋市物鋪家又必作小一二文統計之市儈獲利奚啻千萬計小民喫虧亦奚啻千萬計使制錢充足亦何至如是也故以小洋濟錢運用則可若專以小洋代錢非但不能補錢之缺而適所以啓用錢之弊閱前報紀議興圜法載御史王鵬運奏制錢日少産銅日稀請禁止輪船運錢出口並開辦礦務鼓鑄銀圓以維大局一摺可謂詳明周密奏稱當光緒十一二年間越事初定卽有人串同内地奸商以銀易錢裝運出口以致各省錢價陡漲銀價愈低於時乃有鼓鑄制錢之議滇南産銅日少不得不購買洋銅日商購去中國制錢將其中金銀提出已敷購錢資本及購銅議起卽以凈銅售之中國本一而息三倍此次日本索償賠欵多至三萬三千餘萬彼以一萬萬購錢出口可買盡中國之制錢各省禁錢出口獨未查禁輪船外洋旣不用中國銅錢其運錢出口何爲者應請旨飭下總署通行各省各口稅務司嚴查充公不得徇縱云云恃御雖非親歴諒必確有見聞旣已形諸奏牘斷非子虚烏有之談惟銅錢旣不載稅則且咸豐八年議定章程不准運出外國如此則出口亦非易易諺云寗可防其有不可信其無禁之誠是也前者姑勿具論第目今缺少之由皆於去年載往北省轉運遼東東省之錢爲日人取去似無疑議大抵數十年以來爲各處奸民逐漸消燬各省已日見不足而此次分濟遼東則驟形短乏卽不運出外國而亦不敷所用則鼓鑄更不當從速耶奏稱非籌變通之法不足以支危局而開利源其策其二一曰制銀圓請旨飭下户部購買極大機器新鑄金銀銅三品之錢金錢略仿英磅大小銀錢用鄂粤鑄成之式鑄成後頒發天下一體通行各省亦一律鼓鑄以資利用惟急救之法宜先鑄銀錢請飭下户部先撥銀三百萬廣東鑄銀局專鑄大小銀錢運京備用通行各省籌欵運粤制錢竊謂金銀之錢中國必須自造得有成効則黄金可不流入外洋白銀亦可無折耗之弊誠爲急務然中國民間通用惟銅錢最煩積重難返不能悉照西法自當以鑄錢爲最急之務現在滇銅日少不妨儘辦外洋之銅各省開局鼓鑄惟所鑄之錢須歸一律使數千百萬之錢如出一板雖不能如康熙乾隆之凈白銅亦須如嘉道年間之小青銅然後嚴禁小錢嚴禁私燬則錢法庶可挽回乎 
[散勇閙事續誌]  
　　天津訪事人函云老湘虎字營勇閙索恩餉刃斃營哨各官已將初四日情形列報是日管帶大沽直字等營之史軍門帶勇二百名馳到名曰巡查實則彈壓依然不服是時軍中無主各勇愈肆鴟張初五日晨八點鐘又殺三人將近十點鐘牽兩弁往河壩加刑適與史軍門值兩弁呼救軍門攔阻謂如伊欠發恩餉惟本軍門是問該勇嘈雜喧譁謂此我湘軍之事軍門所轄乃直字一營督標兩營於我老湘軍如風馬牛之不相及請毋于從井救人之誚仍奪兩弁刃而棄諸河軍門怒謂汝輩目無法紀豈欲背反耶曰反則反耳夫復何懼軍門揮衆令放洋槍一排並未傷人各勇並無忌憚互相環繞軍門又令放鎗擊倒三人時適火車到埠係虁帥接到電禀派親兵營統領王少卿軍門携帶鎗砲由火車馳到唐沽相機辦理者嗚嗚號掌魚貫而來該勇等知卵石不敵始散歸伍初四晚闔市俱驚初五則千門盡闢午後更肅靜無譁矣海定輪船於初六日駛到唐沽刃餘官弁率勇登舟於初七日動輪以去土軍門回津覆命史軍門亦歸營是役計殺官弁十三人而刦取銀物其於平日之怨毒可知矣 
[命案駭聞]  
　　昨有客走相告曰江蘇撫標中營管帶戴二尹天培年甫二十餘公館向在　前街近始移至護龍街居甫定卽令營勇起築照墻一座以壯觀瞻中哨親兵譚洪發背上患一巨瘡痛不可忍因之無力操作特於二月二十七日向二尹申訴緣由二尹怒喝令依舊挑運磚石譚不得已求開去差使二尹怒益甚謂曰軍營中以遵守將令爲第一要義違令者斬今汝顯敢抗違軍令豈不畏斬首之刑乎旣而復曰今日姑從寛典貸汝一死喝令左右拖下重責皮鞭一千下左右見譚患瘡甚劇痛苦堪憐代爲救免三尹拍案曰看汝衆人之而至少須鞭五百下衆皆面面相覷不忍動手二尹大發雷霆吼聲如虎一躍而下手執皮鞭向譚渾身亂箠譚痛極不能出聲二尹始釋鞭而罷然怒猶未息喝令左右綑送縣署請懲辦後遞解回籍譚哀懇曰旣蒙大人賜責小人已知罪矣尚祈大人格外憐憫開去口糧免子遞解小人實戴德無垠矣二尹不准定欲綑解譚乃愈思愈忿突取利刃向左腰戳入用力一劃至右腰際而止登時腹盡剖開臟腑流出一命嗚呼譚有甲乙二胞弟亦在營中當勇二尹見已釀成命案恐甲乙之據情上控也閉置營中 
 
 

Page 2

 
 
不使出外譚妻某氏以藁砧如此慘斃卽於上燈時奔投撫署泣請伸冤時適吳縣凌大令因公禀見訊悉情由飭蔣氏帶回縣署訊核客之所述如此本館姑援有聞必錄之例詮次其語列諸報端究竟如何且俟訪事人來函再行詳述可也 
[盜案駭聞]  
　　蕪湖采訪友人云同茂錢店爲合肥李姓所開金穴銅山稱雄闤闠二月十七日黄昏時忽有暴客二三十人分執刀鎗及毛竹扁擔一擁而入緊閉大門亂擊狂衝人皆辟易旋將内櫃及銀錢房燈燭一律吹熄黑暗中傷及櫃夥及學徒四五人餘人遂　觫不敢聲張任其倒篋翻箱恣情搜刦約歴一炊許始一聲長嘯蜂擁出門向陡門巷揚長而去時街鄰見店門突閉内有喝打聲皆悞謂同夥鬥毆不以爲意店内庖丁傭役正在後進備晚膳皆罔聞知直待盜黨飽掠遠颺並將隣店及巷底烟館酒寮燈燭盡行毁去始悉其爲緑林豪客益屏伏退縮不敢窮追盜益耀武揚威行至陡門巷合成烟館門前連放洋槍並將洋銀百數十圓沿途抛擲旋向三待隱匿不知所之事後店中執事者遣夥投報保甲總分各局曁文武營汛飛速督勇四路包抄則月黑風高無從掩捕遂回至店内細問情形廣派通班捕役線人與駐紥各營夤夜繞郭搜緝聞盜黨皆三湘人行刼時强作夸腔是日李邑尊適赴鄕騐修圩堤典史何少尉聞報飛輿前往踏勘隨至江口保甲總局會議關道袁觀察亦親行督捕竟夜不歸 
[沙溪界務]  
　　沙市采訪友人云日本駐紥沙市副領事掘口君九萬一繙譯官横田君三郎於二月十五日附沙市輪船抵埠洋關巡捕甘少尉霖及高君景星陪侍入城拜會曹觀察及府縣官旋假康家橋法國天主堂爲行館先是各員將劃定租界内外各地繪圖貼說繕就二幅一呈督憲張香帥一呈觀察計緣隄面與大江循東而下丈量之法以東西論横長南北論直深自大慈菴至洋馬頭横長七十七丈直深三十九丈洋馬頭地又陡高二丈四尺五寸舒太守所修大堤剥岸至此止其内設有道東關無數民房塡塞幾滿無可開埠外僅就洋馬頭下起前周關道陸續購地四叚頭叚横三丈直十丈二叚作洋務工程工局之用横十丈直二十八丈三叚横一丈五尺直三十丈四叚修監督行臺横七丈直三十丈共横二十一丈五尺下爲招商局地横二十八丈五尺直三十三丈五尺招商局之下前周道又購地五叚頭叚横七丈直三十三丈二叚横三十一丈直四十丈五尺三四五叚周道撥給稅務司佘德建造新關及理船廳騐貨廠等之用共横七十丈直三十六丈不等擬從洋馬頭起仿舒太守所修剥岸接修至第五叚止共計長百五十三丈爲剥貨裝載上下往來脚夫人等所行之路以下爲怡和洋行地基横三十丈直三十丈太古洋行地基横三十五丈直三十丈湖南辰州帮泊船地基横二十丈直五十丈再下爲華商人和公所購地横六十丈直五十丈以上各地皆低洋馬頭一尺一二寸均在竹架子地界内出竹架子進上柳林隄界卽華商有慶公所購之地横七十五丈直百丈日本則就上柳林隄砲臺起踏勘四圍得地横長八百丈至下柳林隄界止直深抵塘樓子止爲通商塲此地又低洋馬頭二三尺出柳林隄進横隄界横六百四十丈直九十丈横隄下阮家灣横三百四十五丈深七八十丈至蝦子溝皆係空地又低洋頭四尺五寸地形愈下愈低當水漲時卽從暇子溝灌入擬築圍隄一圈於剥岸之上自道東關起至塘樓子止三面計長一千五百餘丈約估土方錢三萬三千千文若圍隄自道東關起接修至蝦子溝止三面共長二千九百三十丈約估土方錢五萬餘千文皆爲防江水溝澮内灌起見堤面仍留寛四丈作爲行駛馬車人行大路堤之内外均以大石鑲砌内亦以築成階級馬頭斜勢車路以利行走各地價已酌量給予至于瓦屋草房俟搬遷時再給助資凡地爲官購者界以紅線招商局華商之産界以紫線日本租界界以藍線仿修剥岸界以灰色圍堤一圈界以黄色 
[彞陵火警]  
　　宜昌采訪友人云二月十一日午前八點鐘時警鑼亂鳴聲聞遠近凾出探之知火起於西壩太和巷畔某甲家時適早炊悞遺星火未及一點鐘許已焚去毗連之草屋十餘家幸其地偪近河干得以汲水澆減否則茅龍櫛比一經著火恐不得免於滋蔓難圖矣 
[漢皋火警]  
　　漢口采訪友人云二月二十七日之夜四鼓時忽聞門外人聲鼎沸拔關出視則火光燭天絶似赤城霞起正驚愕間有鳴鑼報警者至詢之云河街永昇平巷口同太紙店失火然倉卒中尚未得其詳盡習晨親往視之則紙店房屋數椽已全付昆明之刦比鄰順泰福山貨行亦觸祖龍之怒餘皆安堵如常並聞有燒斃人口之事須探明後再馳書相告也 
[蕪湖火警]  
　　蕪湖采訪友人云吉祥寺後一帶類皆窮苦小民誅茅結屋鱗次櫛比聊蔽風霜二月二十二日天將破曉時忽聞報警之鑼聲聲入耳披衣往視則一刹那已焚去茅屋二十餘間亦可憐矣 
[九江試事]  
　　九江采訪友人云江西學政黄吉裳大宗師歲試饒州事畢接試九江二月二十二日午刻乘官舫抵潯誠觀察宋鎭軍以次文武各官皆至碼頭迎迓各營勇排列隊伍鳴砲然槍德化縣慶大令預飭差役將貢院灑掃潔凈鋪設整齊宗師端坐憲輿排齊全副執事日翰林院編修日講起居注官四川雲南正主考詹事府正堂内閣部堂兼禮部侍郎銜等牌迤邐入貢院各員次第進謁禮也九江府尹西庚太守於考試時例充提調并札委林輔臣少尹方茂齋少尉充内巡捕官嚴鴻波少尹熊雲峯少尉充外巡捕官黄藻濱叅軍陳雨農少尹充搜檢官蕭鐵梅少尹易子英叅軍充啓閉龍門官朱明齋少尹充巡查街道官宋頌臣鎭軍另委丁把戎受恩充武巡捕官二十三日宗師照例行香放告下學講書二十四日考試各屬生童經古生題洗伐綺語硯賦以絢爛之後歸於平淡爲韻賦得詩骨從來不愛肥得肥字五言八韻潯陽懷古不拘體不限韻附於陰爲火論李廣程不識論奇正相生論問測圓海鏡與圓理括囊中西算法異同問八綫之用其玅如何旣廪稱事解木鐸考克歧克嶷解敷淺原攷咸二執其隨艮二不極其隨兩隨字異同說渝平輸平三傳異議證鯢齒鮐背解童題橘叟賦以隱於橘中别有天地爲韻賦得牧童遥指杏花村得村字過則聖及則賢論字桑伯子攷今文孝經大章爲定本論問弧三角之用止其中而後大可有論君子不以紺緅飾論漢書西域傳書後問對數一術乃西士所稱爲至精至簡者而海寗李氏南海鄒氏皆創立新法較西人舊法簡易數倍可悉其原委否包　菁茅解鼰鼠解二十五日歲考各學生員府學四書題子謂仲弓曰犂牛之子一章德化愼而無禮則葸德安有心哉擊磬乎湖口充實之謂美至大而化之之謂聖瑞昌禹之治水三句彭澤子曰惟女子與小人一節通塲經文題鳳凰鳴矣四句詩題賦得鶴與琴書共一船得船字二十六日考教官四書文題我非生而知之者二句詩題賦得晴和人意好得和字二十七日覆生童經古題未詳 
[晴川閣春望]  
　　漢口訪事人函稱晴川者漢郡合屬之書院也每届甄别有志觀光者均可投名領卷久庭則係武郡一屬所設因是在院肄業之士攻訐冐課甚於防川二月十九日適届甄别之期及鋒而試者無晴川之多郡守李荆南點名後所命各題照錄於左生題巍巍乎其有成功也至舜有臣五人而天下治童題於人何所不容至雖小道詩題杏花春雨江南得南字通塲同○疋頭一業亦漢上一大宗生意也合正街黄陂街兩處不下百家去冬錢盤大漲該業錢入銀出獲利實多兹聞新開者復有六七家亦可見漢市之日興月盛焉○南皮張制軍自回任後見缺錢情形幾有天下一轍之慨因欲端其本而清其源爰與各司道商議擬就鄂中設鑄錢局另派洞逹礦務之員入山採銅俾爲鼓鑄之需刻下官塲已紛紛傳說矣如此語屬實不處則匪特鄂省商民之幸亦天下之幸也○自冬徂春天花盛行合武漢三鎭地方小兒染此得活者十僅一二漢口蕭家垸義塜小兒棺增至四百七十餘號此外如武昌之黄鵠山航山及漢陽之大别山煤山等處一望纍纍更不知其凡幾誠巨刼也近來武漢四鄕亦已波及惟據人云無論男女長幼愈者甚多不若武漢受災之甚也現在官府諭令各善堂速開局布種牛痘並云牛痘傳自泰西近來江浙等省遍種牛痘較方中國所種之花極爲穩妥因此各善堂懸牌筮於上月下旬先後傳漿有孩之家若未經出痘者儘可赴堂就 
 
 

Page 3

 
 
　藉免意外之慮幸勿徘徊觀望○湖南各屬山嶺叢雜産煤繁富足稱天下之冠第漢上所用之柴煤與下游各埠所用之白煤大有不同漢上柴煤供爨相沿已久勿論大小人家朝夕必須卽如漢口一日所燒誠難數計去冬相水低平炭船未能下駛屯煤商人　斷居奇不顧竊民之苦兹者洞庭春漲炭船來者日多市價始逐漸見跌刻計每挑僅需錢二百三四十文云○湖北榖城提憲吳軍門鳳柱因張制軍回任循例晉省乘坐滿江紅順流而下上月十八日午後抵鮎魚套之江岸上漢陽鎭馬武昌鎭史漢陽恊樊漢鎭都司高等均率各營勇在馬頭恭迓軍門曲體下意飭丁擋駕習晨鳴騶進城先赴督撫二署以次拜會各司道聞軍門小有覊延大約移節之期計在月尾月初矣○湖南近日錢荒與湖北有易地則皆然之勢故禁錢出口之舉亦當軸者萬六獲已之苦衷耳湘撫陳大中丞前委幹員解銀赴鄂交銀圓局鑄洋若干元頭批到湘一律暢行果著成效兹又續辦以期愈推愈廣可使洋價不平而自平銀價不昂而自昻誠大府之權衡也現在銀圓局執事人等無不仰體憲意夜以繼日不敢告勞冀速告竣云○鄂屬天門縣因客歲水旱洊災飢民蠭起現計除工振外另有賑濟兹撫憲誠恐當此青黄不接之時小民仍難果腹因復委候補縣丞李孝圭續解賑米若干石前往按名給散俾民生得安恒業從事春疇中丞之懷保災黎無微不至矣○兹當茶莊入山購茶之際需錢孔凾市上因此去路愈寛錢盤愈貴各項生意掣肘殊甚鄂督張香帥現擬一不平自平之法除飭銀圓局總辦嚴督局工多鑄洋元暢行市面外另摹石印鄂洋票數萬張使市上一體照行宏濟利用以補制錢之缺一舉而數善備焉 
[軍麾戾止]  
　　日前上海縣黄大令以新簡福州將軍裕軍帥祿將次蒞滬飭辦差丁役在金利源碼頭預備供張前晚鐘鳴八下軍帥由天津附招商局海宴輪船抵埠卽往美租界北河南路天后宮側行轅駐節當登岸時法界讞員鄭大令派會捕局線勇在碼頭照料昨日午後四點半鐘軍憲坐緑呢大轎進城分赴各衙門謝步至道轅黄觀察迎入花廳茗談片刻而出至縣署黄大令預命家丁在署前擋駕辭不敢當 
[司馬謁廟]  
　　新任松海防同知葉臨恭司馬昨日黎明遍赴各廟拈香行禮此爲初次謁廟比尋常拈香不同並於昨日遷進沈香閣内辦公云 
[縣試入塲]  
　　今日爲縣試之期所有應試文童皆先期負笈而來齊集城中伺候昨日大令傳諭准於昨晚在敬業書院入塲考試毋得自快想童子軍養精蓄銳而來自當銜枚筆陣横掃千人第未知風簷寸晷中果誰爲奪標妙手耳 
[攔輿候批]  
　　前日傍晚時本縣黄大令公出回署有鄕民郁金松在大堂攔輿遞禀訴稱小的浦東人耕田爲活有胞妹四人第二行妹嫁與黄秋漁爲室前年病故刻因第四行妹憑冰上人說合許字陳姓二月十八日已行聘納幣矣乃黄秋漁忽糾同其堂弟秋堂及金桂生等十餘人於前晚三更時蜂擁而來强將胞妹搶去爲此投求提訊大令閱禀後飭候批示 
[英早堂案]  
　　寍波人尹渭友在洋人普魯華處爲式老夫近尹私用帳洋一百九十九元爲普魯華查出遂送交捕房於昨晨解案請訊普魯華請爲追究質之尹渭友供爲式老夫因有急需故暫借用除身畔尚有廿六元外其餘容俟設法措交求鑒别駕據情商之蕯副領事著將尹押候於下禮拜一覆訊○包探沈金隆禀稱曹蘭亭竊取陳桂林家布被一條由小的拘獲人贓送究陳投案領贓質之曹蘭亭供蘇州人向爲小本營生近因乏本不得已而行竊求恩别駕得供判將曹蘭亭笞責一百板贓還失主○連元客棧主將子香手持翡翠帽花等件在某茶肆啜茗一轉瞬間手中之物早已不知去向因卽投報捕房昨由包探黄四福查得失贓現在陶靜芝處遂將陶拘入捕房於昨晨連贓解案蔣投案請領贓物質之陶靜芝供向爲珠寳　客所有翡翠砒霞各一粒翡翠蝙蝠一對係向同行沈永福手内買來出洋六十元但小的係借本營生吃虧不起叩求恩鑒别駕以陶向同行收買亦尚可原而蔣究屬自不小心姑候飭提沈永福到案再核贓物暫存○昨有龜奴羅文明陳阿金因與本家徐錦山銀洋轇　以致爭閙互毆由某號華捕拘解公堂請訊徐錦山遞禀聲稱小的開設妓院夥妓洪雲娥曾向小的借洋一百五十元立有筆據忽有素不相識之張子卿自稱雲娥之父欲將雲娥强行搬去當時羅文明陳阿金帮同强霸爲此扭交巡捕送案請究現張已免脫求鑒質之羅陳兩人供詞含混别駕著一併留候過堂○包探黄四福禀稱積竊王阿福曾經懲辦近又竊陳秋林金炳齋之銀絲銀飾等件約值洋一百餘元經小的查吊銀絲兩條餘均不肯供認陳金兩失主投案王阿福供松江人竊物該死如蒙寛宥定當改過自新别駕以王過犯行竊判責二百板交捕房管押三月期滿遞解○小流氓王金生前因看白戲遭二百三十五號華捕驅逐以此懷恨前日該捕落差偶至法租界被王糾同羽黨方小江等將該捕扭住兇毆致傷眼角且失落對時表一只昨晨解案請訊二百三十五號華捕卽孔阿毛禀訴前情質之王金生供偶輿孔口角不敢毆打實與方小江無干方供與王雖略認識但此事實與小的無干求鑒别駕判將王責二百板枷號一禮拜方管押兩天○女人陳阿寳姿態妖艶前日午後在大馬路行走突有某釘鞋店夥顧福生不知如何互相扭毆阿寳卽投捕房報稱被捋金戒一只由包探顧阿六將顧拘獲送案請究陳阿寳投案申訴請追失戒顧福生供與該女人並不認識亦未吵閙實被悞拘别駕判將顧福生管押七天○沈金法因與婦人徐胡氏戲謯起見互毆致氏失去銀押髮一支撕破棉衣一件由捕拘解請究徐胡氏供現由沈母挽人理勸情愿賠還衣物求鑒沈供不敢滋事現在愿賠衣物别駕卽飭一併開釋○包探顧阿六禀稱沈榮豐之子春生不務正業違忤其父昨日扭交小的送究沈榮豐投案供稱此子强行不法專與不流氓爲伍且時要奪取人家雜物務求大老爺懲辦或送改過所感德無涯沈春生俯首無詞一味求恩别駕以沈違忤殊爲可惡判責二百板交捕房管押二個月○包探石榮金禀稱楊桂興竊取楊阿三家水烟袋一枝由小的緝獲人贓送究别駕判押二天贓還失主○高阿笙在途擺設賭攤引人聚賭由四百六十七號華捕拘解來案請訊别駕略加研詰判押兩天○馬夫違章之案每日不下十餘起昨某華捕等送到快馬搶先之馬夫王阿桂等六人别駕著各罰洋五元又溜馬碍路等違章之李寳生等五人别駕著各罰洋一元均充醫費以儆 
[法界捕房瑣案]  
　　昨日禮拜一鄭大令蒞捕房發落各案斷案旣升座卽飭提竊犯陳金生至案著照原斷笞責一百板押候送請上海縣黄大令遞解回籍○竊犯顧和尚前已訊明昨日大令飭照原斷笞責五十板從寛開釋○清芬堂烟館小帳桌司帳人徐理祇控值堂人某甲之夥郭寳卿竊取洋銀十圓大令訊供之下飭包探查得當日時已夜深並無别人進出所有洋銀一定被郭竊取遂著押候追繳此已紀諸報章矣昨日大令飭提研訊郭矢口不承大令著從重笞責一百板押候嚴比○朱春齋携其子二觀並緒新鐘表店主石榮升投案呈具保單甘結請准將朱包氏領回大令命提朱包氏研訊供稱小婦人願隨翁回里大令著石將所具保單朗誦一遍當堂畫押叱令退去俟朱子卿呈到切結始准具領諭畢令仍將朱包氏還押○前者徐永梅控源來客棧主呑没其妻首飾一案大令訊供之下飭包探查明核斷旋有張雲春李松山等人投案同供稱小的等勸過棧主令償還洋銀十圓徐初已應允近又翻悔如之奈何大令著自行理處昨日徐偕張李投案大令謂本委查得此事尚有不盡不實著爾妻自行投案冉訊可也○縫工殷丹霞控其夥王阿三竊取物件寄藏虹口華順碼頭某姓家大令飭包探吊到原贓著王交出寄留贓物之穆阿有再核昨日殷投案求追大令命提王至案著從重掌頰二十下復加研詰供稱取物時小的並未在塲大令謂爾前已供認今又翻供實屬刁狡可惡著再掌頰二十下問穆係何處人氏供稱寗波人來滬已久向寓葉世安處殷住興昌里當時虧欠房租誠恐屋主釘門倩穆來喚小的帮同搬物大令著仍還押諭令殷於下期帶同學徒張仁興投案候核○倪李氏控郭月堂欠洋銀五十圓求爲追給大令訊悉口供著將郭押候繳到洋銀始行開釋昨日倪李氏又投案求追大令命提郭至案問爾所欠洋銀因何不繳供稱小的禁押捕房無人料理當時小的言 
 
 

Page 4

 
 
定二月杪歸楚日前尚未到期氏卽行控告且將小的騙入捕房大令閱視筆據並無二月杪字樣著拖下從重掌頰郭求寛限十日大令著還冲限五日内付清延于追比○上月十五日堂期萬隆米行夥周俊臣控張培生積欠米價洋銀四百二十圓請爲追給大令提訊之下著將張交保出外限十日内理楚刻已逾期周復投案求追大令命提張至案謂本委前者准爾交保出外料理爾何一味延宕張供稱本租界内實無願保之人家内亦無人料理大令著從重掌頰張叩首求恩大令諭以今再子限五天倘不繳銀定須嚴比○粤東人任永義竊得鞋籃内有丁大櫞名片經包探拘入捕房解請大令訊供笞貴此已歴記報端前晚任在押所自縊經管獄西人所見急爲解救得以便生昨日據情禀明大令大令命提到案略詰數語著押候見人保釋 
[美界捕房紀事]  
　　日前旅居漢口之某西人電致本埠各捕房略謂所雇寗波庖丁某甲忽於某日竊去金四開等物所值甚鉅追尋無著大約潜逃至滬請卽遣包探稽查至前日下午長安輪船自漢口來就招商局中棧碼頭下椗捕頭立遣二十三號西包探恊同各華包探登船搜索並無某甲其人祇獲形跡可疑之某姓男婦各一詰之云在某洋人家治庖此次由蕪湖起程與此案無相干涉捕頭令釋之使去○金益慶陳逹甫二人皆生長二分明月中向在楊樹浦奏辦機器織布局當門丁前晚潛入棧内竊取織成未售之布十六匹昨日清晨携至西華德路求售經包探張阿五查獲解入捕房捕頭令押候解送英界公堂請屠讞員訊究○鄕人范林福家於虹口九圖前晚有偷兒脫　而入竊去皮箱四口衣服不計其數昨晨范奔至捕房聲訴捕頭告以事在租界之外非捕房所應理隨揮之使去○日前嚴桂松毆辱其父林林經林林扭送捕房請辦捕頭令出外自行懲處聞昨日林林投圓通寺巡防局控告局員王壽華二尹准詞立飭勇丁恊同地保拘桂松到案押候訊懲○童子卿向充英界捕房門差捕役今已斥革改就某戲館按目前日上午捕頭派五十號西包探傳童至捕房禁押所犯何案刻尚不得而知也 
[大發慈悲]  
　　昨日本館協振所承馨吾室主指助湖南義賑鷹銀一千圓當此青黄不接之時沅北澧南飢民蔽野得大善士傾囊以助甘澤宏施我知億兆芸芸皆拜手而感仁人之賜矣除塡奉收照外謹書數語以代心香 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案二則]  
　　前有車永春扭控夥友張肇元放帳不歸求請飭令清理等情投縣黄大令諭差看管候訊已紀前報前晚經帮審委員曹明府升坐花廳廳車永春供監生向在南市萃豐碼頭開寳泰竹行光緒十七年間由素識之宋貴軒引薦張肇元來行爲執事監生初看他尚屬可靠故將各商號往來銀兩交伊一手經理兹因收歇稽算帳目尚有放出未收之欵共計有五千餘兩之多張以監生店歇不肯代收勢必置放欵於無著爲此情急扭求訊飭遵照質之張肇元供本地人年四十一歲十三年分由友人薦到車之行内爲夥管理帳目至於銀錢出入一切行務皆由車自主裁小的所有經手一應告知被欠項欵係陸續未清積欠所致二十年分行停歇時適中日有事市面凋零因而帳欵難收並非推諉且小的並無虧宕求明察明府得供諭曰爾東並未探爾虧宕惟旣經管帳目則放帳自有經手之責不能置身事外判交差帮同行主向各欠户索取清理○前日陳士傑扭作頭趙錫堂到縣請訊一案已登前報晚亦經經曹明府提訊陳供在小東門内信成長絲線店爲夥前月盤替采文線店詢知房主康姓二月初四晚因至康友梅家租屋接開適康出外由其母說合當付定洋廿元後來康忽翻悔復雇作頭趙錫堂將屋圍築竹笆拆卸翻造小的不許以致口角扭案求恩斷質之康供本城人年四十二歲小的房屋陳士傑前來定租小的不在家中母親且爲收下次日小的以房屋年久比鄰現在翻造因而一同動工拆卸立將定洋送還陳堅不收受意圖挾制趙錫堂供由康友梅雇令做工被陳士傑扭案喊控不知細情顧永福施子全同供在趙名下做小工被陳喝令多人毆打受傷求騐明府飭仵騐　均屬輕微明府諭陳曰租屋不應爭閙康旣不願租出著將定洋當堂交還惟亦不准租與别人顧施兩人旣無重傷毋庸議判令具結完案陳復稱小的出洋五百餘元盤下生財物件現無房屋開張康允而悔議實有不合叩求恩斷明府曰難以諭遵惟日後康租别人開店准爾禀控押閉陳稱謝而退 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年二月二十四日京報全錄]  
　　宮門抄○諭旨三道錄前○雲督崧奏揀補叅將遊擊各摺○皖撫福奏委臬司兼理營務片○陜督楊奏請議卹片○雲督崧奏飭知州赴任署任片○閩督邊奏叅革知縣片○兼護湖督譚奏關道因病出缺請旨簡放摺○兼署直臬　奏報接篆日期摺○兼護湖督譚奏委署知州片○又奏飭藩臬回任並委署道員片○粤督譚奏請旨旌奬片○又奏請准建坊片○二月二十四日禮部宗人府欽天監正紅旗值日無引見○濂貝勒八額駙各假滿請安○桂公等前往南苑請安○澤公明桂各續假五日○鍑並續假十日○吏部奏派騐看月官派出徐中堂長萃陳學棻堃岫榮惠裕德楊頤薩廉洪良品富亮龎鴻書李念兹胡蕙馨恩普蔣氏芬聨錦○禮部奏派行耕耤禮之三王九卿派出睿王莊士怡王長萃立山陳學棻堃岫榮惠李端棻鳳鳴許應騤壽昌○遞耒　謹敬信又奏派磨勘試卷派出松溎剛毅清銳松安召見軍機呈上明日辦事後由○頤和園還宮○○頭品頂戴雲貴總督兼署雲南巡撫奴才崧蕃跪奏爲揀員調補叅將借補遊擊各員缺以實營伍恭摺仰祈聖鑒事竊查雲南鎭邊營叅將鄒位虔於光緒二十一年十一月初十日在新興州途次病故業經奴才另疏題報又廣西遊擊莫矜智管帶防營缺額蝕餉經奴才附片奏叅於光緒二十一年九月二十五日奉旨革職查辦所遺各員缺應卽分别揀員請補查鎭邊營叅將係題調之缺奴才於通省應調人員内逐加遴選查有雲南龍陵營叅將王銓義營務諳練曉暢邊防堪以調補雲南鎭邊營叅將又廣西營遊擊係題補第四輪第四缺應用儘先人員按照部章大銜借補小缺應歸儘先班補用查有留滇儘先補用叅將開化鎭右營都司馬殿選營規整飭訓練耐勞堪以借補雲南廣西營遊擊該員等均經出師勞績素著以之調補叅將借補遊擊各員缺俱與例相符除將該員等出身履歴送部查核外合無仰懇天恩俯念員缺緊要准以王銓義補授雲南鎭邊營叅將馬殿選借補雲南廣西營遊擊如蒙俞允王銓義係對品調補並懇勅部發給劄付令赴調任馬殿選引見未滿三年惟該員係雲南宜良縣人距廣西營遊擊係在五百里以内照例應行廻避容俟揀員對調後再行給予劄付其所遺雲南龍陵營叅將開化鎭右營都司各員缺均係題補之缺滇省現有應補人員應俟接准部覆再行分别遴員請補所有揀員調補叅將借補遊擊各員缺緣由謹會同署雲南提督臣蔡標巷摺具奏伏乞皇上聖鑒敕部核覆施行再雲南巡撫係奴才兼署毋庸會銜合併聲明謹奏奉硃批兵部議奏欽此○○福潤片再講求武備整頓營規爲目前當務之急安徽省練兵防勇各營交接省城及南北各要地一切操練巡防事宜應派明幹大員隨時認眞稽察佐奴才耳目所未及而爲指臂所攸資兹查按察使趙爾巽堪委總理通省營務飭令會同各該營將申嚴紀律切究訓練機宜並責成查察各營不准虚額扣餉倘有前項情弊卽行詳請撤叅以勵戎行而重兵備除檄行遵照外謹附片具陳伏乞聖鑒謹奏奉硃批知道了欽此○○楊昌濬片再陜西甘肅等省展設電線於光緒十六年由九江商電局飭調領班候選縣丞王楷赴甘派司電報學堂正教習成測量生多名按報生三十餘名現派甘凉等局領班及新疆南北兩路局房值報各生均能勝任頗著成效嗣於十八年五月病故差次查甘省官電創辦伊始風氣未開該縣丞來甘二載有餘教授學徒不辭勞瘁以致積勞身故情殊可惻合無仰懇天恩俯准飭部照積勞病故例從優議卹以慰幽魂而昭激勸出自逾格鴻慈謹附片具陳伏乞聖鑒訓示謹奏奉硃批吏部議奏欽此○○崧蕃片再署新興州知州陳其昌調省遺缺查有新選該州知州　壽微應飭赴任又命川州知州劉書堂大計叅劾遺缺查有新選　峨縣知縣羅會元堪以署理據藩臬兩司會詳前來除分檄飭遵外謹附片具奏伏乞聖鑒再雲貴總督係奴才本任毋庸會銜合併陳明謹奏奉硃批吏部知道欽此○○邊寳泉片再安民必先察吏今歲恭逢計典臣已將實缺各員分别舉劾另案具題至候補各員人數旣衆品類更屬難齊兹查有候補知府盧慶雲揮霍縱恣聲名平常習染已深難期改轍惟係進士出身文理同優候補知縣李塇因案科罰心地糊塗前署海澄縣試用知縣張朝錄縱差勒索民怨沸騰候補縣丞王滋　貪鄙營私居心巧詐試用縣丞劉學堃遇事生風惟利是視均未便稍事姑容相應請旨將盧慶雲以教職歸部銓選李瑄張朝錄王滋圃劉學堃均卽行革職以肅吏治而飭官方理合附片具陳伏乞聖鑒訓示謹奏奉硃批另有旨欽此○○頭品頂戴兼護湖廣總督湖北巡撫臣譚繼洵跪奏爲關道因病出缺請旨簡放並委員先行署理恭摺具陳仰祈聖鑒事竊臣接據署荆州府知府余肇康禀報湖北荆宜施道周懋琦於本年正月初十日因病出缺除另行恭疏題報外臣查該道監督宜昌關並荆州鈔關稅務中外交涉政務殷繁且管轄三府界連四川地處邊陲水陸衝要隄務巡防均屬關重亟應遴員委署俾資治理查有遇缺前先補用道曹南英老成諳練任事精勤實爲深達治體之員前曾兩權斯篆措置咸宜輿情愛戴堪以署理除檄飭遵照外所有湖北荆宜施道員缺相應請旨簡放以重職守理合恭摺具奏伏祈皇上聖鑒再湖廣總督係臣兼護毋庸列銜合併陳明謹奏奉硃批另有旨欽此○○二品銜兼署直隸按察使清河道臣潘駿德跪奏爲恭報微臣兼署臬篆日期叩謝天恩仰祈聖鑒事竊奉直隸總督臣王文韶飭知以調任直隸布政使王廉先行赴任兼署布政使按察使季邦楨應卽飭令交卸晉京陛見所遺按察使篆務委臣兼署兹於二月初二日准正任按察使季邦楨將印信文卷移交前來當卽恭設香案望闕叩頭謝恩祗领任事伏念臣皖南下士冀北備員於光緒十五年蒙恩補授直隸清河道一權臬事曾攝潘條兢惕方深涓埃未報兹復兼署臬篆事繁責重益切悚惶查直隸爲畿輔要區臬司係刑名總匯舉凡詰奸除暴察吏安民在在均關緊要如臣檮昧深懼弗勝惟有殫竭愚忱隨時禀承督臣認眞經理不敢以暫時攝篆稍涉因循以期仰答高厚鴻慈於萬一所有微臣兼署臬篆日期並感激下忱理合恭摺叩謝天恩伏乞皇上聖鑒謹奏奉旨知道了欽此○○譚繼洵片再署沔陽州知州何葆修調省差委所遺該州印務應卽委員往署以重職守查有本任武昌縣知縣俞成慶穩愼安詳辦公奮勉堪以署理據布政使王之春署按察使朱其煊會詳前來除檄飭遵照外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再湖北布政使王之春奉旨飭令回任署布政使惲租翼應卽飭赴按察使新任又署鹽法武昌道趙濱彦另有差委所遺篆務查有本任安襄郎荆道朱其煊才識明練處事精詳堪以署理除分檄飭遵外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此○○太子少保兩廣總督兼署廣東巡撫臣譚鍾麟跪奏爲粤紳捐助義倉書院經費請旨旌奬以昭激勸恭摺仰祈聖鑒事竊照廣東惠州府屬河源縣在籍福建補用縣丞陳清平捐助義倉經費洋銀五百元捐修識字書院洋銀四百元又捐田一區店鋪一間歸入書院歲收租息爲束脩之費契價洋銀一千二百元共捐洋銀二千一百元合庫平紋銀一千三百餘兩係承祖父陳拔元祖母劉氏遺志勉力捐助核與建坊之例相符據廣東藩司張人駿詳請具奏前來相應請旨俯准陳清平爲其故祖父陳拔元祖母劉氏合建一坊給予樂善好施字樣以昭激勸除咨部查照外謹繕摺具陳伏乞皇上聖鑒謹奏奉硃批著照所請禮部知道欽此○○譚鍾麟片再上年順直各屬地方被水災民待賑甚殷現據鶴山縣人附生李柳翹監生李翔光禀稱遵故父同知銜候選直隸州州同李紹華故母五品命婦李呂氏遺命捐助棉衣褲一千套照章折價銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准將已故同知銜候選直隸州州同李紹華五品命婦李呂氏給予樂善好施字樣准其在籍自行合建一坊以示旌奬謹會同直隸督臣王文韶附片具奏伏乞聖鑒訓示謹奏奉硃批著照所請禮部知道欽此 
 
