# 1902 - 58 - 4910370

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○繼鑑易知錄白紙價洋一元五角竹紙一元二角○潘頤福咸豐朝東華錄寳洋一元三角○王益吾咸豐朝東華續錄實洋二元五角○左文襄公奏疏碼洋四元○隠園三十六種實洋五元○刑案匯覽洋七元○景岳全書碼洋三元○資治新書碼洋一元五角○繒圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕　義碼洋三角○瘍醫大全碼洋三元○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套寳洋六元○醫門法律碼洋一元○醒世烟緣碼洋一元四角○繒芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書書至或申報舘張房可也此佈 
[新印南皮張宫保政書出售] [  圖書集成局代啓]  
兩湖總督香濤宫保學問經濟負海内重望仰止廬主搜得宫保歴任以來奏議數百篇如創設學堂舉辦農工商諸要政悉行採入釐爲十二卷由思益學社倩本局用大號新字印成紙墨精良裝訂六本碼洋一元四角江左書林及漢口江左漢記均有出售有志經世者請擇便購閱可也 
[書上諭裁撤河東河道總督後]  
　　分職設官以理民事唐虞惟百夏商官倍周三百六十始何其少後何其多曰三古以上俗醕而事簡故官可以少三古以降文書日以繁獄訟日以多必從簡寡勢將叢　而不勝此官之所以多也自兩漢以迄元明因革損益代有變易因時制宜各從其便史册具在無事繁徵我朝定鼎燕京官制一因明代酌其得失澄叙官方創制顯庸典章明備然而列聖御宇綜覈名實補缺汰浮每有變更不拘祖制蓋時有不同卽法有所難泥也夫官自唐代階品己多迨元大德以來爵賞益繁名器愈濫國家滿漢並用文武兼資用是官更繁多而其間閒散鮮事者亦頗不少雖曰大小相制輕重相維庶事繁興官難簡略然措置能裕亦正不妨去其繁蕪當順治九年陜西巡撫何承都己有省冗員之疏然其所言者紙直省可併之郡縣也康熙三十九年吏部等衙門會議直隸各省督撫題裁閒冗官員直隸井陘道口北道山東青州道浙江金衢嚴道福建督糧道及各省屯都司同知通判布政使司理問都事照磨按察使司照磨檢校都司斷事衛經歴州同州判縣丞府照磨知事司獄巡檢驛丞倉車大使所官等共三百三十六員俱應照各督撫等題裁汰得旨口北道不必裁餘依議後雖仍擇要復設然一時裁缺之多未有甚於是者前年皇上振興新政詔裁與總督同城之巡撫未幾皇太后垂簾悉復其舊蓋以一二品大員身居要路裁汰之難非若末秩微員之易也今河東河道總督錫良奏以漕米改折運河無事河臣僅事堤岸撫臣足可兼顧自請將河東河道總督一缺裁撤一切事宜改歸河南巡撫兼辦皇上俞其請并諭令另片所奏宜裁宜留及分别　急各節責成錫良一手經理尋又於本月二十四日特降諭旨錫良著調補河南巡撫兼管河工事務卽將前次奏請裁撤東河總督一切事宜妥籌辦理想錫中丞身親目擊利弊周知旣知河督爲無用閒員而自請裁撤必能體察河工諸事而處置皆宜查各員弁之專司河道而黜陟考覈皆掌於河道總督者文則有道有同知有通判有州同有州判有縣丞有主簿有巡檢有吏目有閘官武則有中左右三營及濟寗黃運豫河懷河王祿店等營各弁其間雖未可盡裁而應裁者亦正無限宜去者去之宜併者併之寗少毋濫寗苛毋寛吾願中丞勿懲察察之明而博含宏之譽則國家不急之俸可以省虛糜之餉可以除於帑藏支絀之時亦未始竟無小補唐太宗謂房元齡曰官在得人不在員多宋太祖詔曰吏員猥多難以求治旨哉斯言允堪爲天下式抑愚更有進者閒廢大員非祇河東河道總督一缺大理寺事務無多不過於三法司會議時稍有所事我世祖皇帝己言之漕米旣令改折則漕運總督亦可無須此皆可裁之官之尤著者也况尙不至於此乃屢聞京師有裁撤太常寺光祿寺等之信而卒未見諸施行倘能各官皆以錫中丞之心爲心自請裁罷則朝廷必將以爲職守所在言之必確實可憑允其所陳删繁就簡豈非整飭官常之美猷乎若夫亭林顧氏謂何事紛紛於裁官多少之間則彼一時此一時之說未足以膠住而鼓瑟也 
[本館接奉電音]  
　　昨日京師飛電傳來上諭一道敬謹譯登○本月二十四日内閣抄奉上諭錫良著調補河南巡撫兼管河工事務卽將前次奏請裁撤東河總督一切事宜妥籌辦理欽此 
[德求東礦]  
　　日本報云邇聞德意志國使臣白諸中國政府意欲獨得山東開礦利權且謂貴國如可允從則本使當承諾交付天津之事 
[意求浙礦]  
　　日本報云邇聞意大利國使臣屢向中國政府要求欲在浙江獨握開礦之利未悉政府若何措置也 
[德議駐軍]  
　　英京倫敦來電云某日德國外務部大臣李福芬男爵在利斯旦城當衆宣言曰我德陸軍仍須駐防上海因上海爲緊要商埠故必嚴爲之防若果照舊設兵應先料量本國商人所入之資足抵此軍費用與否 
[法相受傷]  
　　華歴本月二十四英京倫敦來電云日前法國内閣大臣羅速氏高駕馬車應友人之召歸途馬忽跅𧿇致與電氣飛車猛撞羅速氏顚於軌下身受重傷亟由傔從舁歸延醫敷療刻己漸次告痊矣 
[美廠飛災]  
　　日本報云頃得英京倫敦來電悉西歴二月二十三日之夜美國紐約克省製造軍火廠無端失火時適狂颷怒吼密霰紛飛祝融氏意興甚豪一霎時延及比鄰大客舍諸客聞警多從五層樓躍下以致跌斃一十五人負傷者約五十人 
[日工作亂]  
　　日本報云東歴二月二十三日得英京倫敦來電悉日斯巴尼亞國拔路耶洛那鎭各業工人忽 
 
 

Page 2

 
 
相約停工紛紛作亂未幾殺鐵岳之殺鎭及遠近各鎭工黨一唱百和益棼若亂絲政府不得己調兵往剿陣前格斃四十名傷二百名擒獲九百名 
[雪水爲災]  
　　華歴本月二十四日英京倫敦來電云日前美利堅東部大雪連天積厚數尺刻下天時和煦積素漸融以致水勢奔騰幾若建翎而下淹及某某二巨鎭屋宇器物漂没無存人民亦失去不少 
[命婦蒙恩]  
　　各國駐京使臣命婦覲見皇太后一事前己列入報章兹得京師友人手函悉當日皇太后言及拳匪仇洋甚爲痛恨旋各賫以西歴一千四百年荷蘭所製金圓兩枚及鑲珠金釧顧繡綢縀之類其覲見之地在宫之西北隅中有房屋二間加以扃鐍餘俱任意游賞桌上遍陳食物刀又諸具無一不精然諸命婦惟進食些微咫尺天威不敢任情飲啖也 
[司農仰屋]  
　　聞之京師友人云去年兩宫回京後迄今未及兩月而各項出欵己多至九百餘萬金傳聞由保定起蹕時只火車一項己費至銀二十五萬餘兩可謂巨矣現在戸部籌度維艱各種開銷幾致不能應手不知日後將何以處之 
[擬請設官]  
　　聞之京師友人云近日各國政府擬將長江一帶内河行船載客章程逐一商改并聞中國某當道之意將奏請皇上准在上海設一專理此事之大員 
[將星忽隕]  
　　聞之京師友人云宋祝三宫保中興夙將威望崇隆去冬迎駕入京因病未能入對延至歲杪病益不支隨於正月初三日騎箕而去彌留之際馬景山少保隨侍病榻宫保語不及私惟囑以好好辦事勿壞營制云云誠不愧今之藎臣矣聞宫保只一子當薨逝時適在皇上齋戒期内是以遲至十一日始將遺摺遞呈至所統各營目下暫歸少保接帶 
[浙江巡撫任大中丞奏陳遵旨改設學堂摺]  
　　奏爲遵旨改設學堂謹將辦理大概情形恭摺具陳仰祈聖鑒事竊照光緒二十七年八月初二日内閣奉上諭作育人材端在修明學術除京師己設大學堂應行切實整頓外各省所有書院於省城均改設大學堂各府廳直隸州均設中學堂各州縣均設小學堂並多設蒙養學堂其教法當以四書五經綱常大義爲主以歴代史鑑及中外政治爲輔務使文行交修講求實用著各該督撫學政切實通籌認眞舉辦等因欽此仰見聖朝興學育才殷殷圖治之至意跪聆之下欽服莫名伏維國勢之强弱在乎人人才之興替視乎學古昔盛時州序黨庠莫不以學爲重近日東函各國亦務廣建學舍以勵羣材蓋非預儲於平時必難收效於異日方今急務莫先於此臣查浙江省垣前己奏設求是書院及增設養正書院均係中西並課粗具規模臣督同司道籌議即以求是書院改爲省城大學堂養正書院改爲杭州府中學堂又以崇文紫陽兩書院改設錢塘仁和兩縣小學堂整舊從新另立規制現因經費支絀學生額數大學堂先定一百二十名中學堂一百名小學堂五十名均取身家清白年歲合格者田地方紳董保送考騐選充定於來年正月間一律開辦又擬於省垣分設蒙養學堂爲幼童就學之地其紳富有捐建者並准隨時禀明興辦此改設省城學堂之大慨情形也學堂旣設應議辦法查各學堂由小學而入中學由中學而入大學有一定之階級應有一定之課程小學堂習初級淺近學中學堂習漙通學大學堂習專門學各按年限依次畢業循序遞升惟專門之學因各學生造詣尙淺無所取材故大學堂先設正齋未設專齋各堂均延聘總理一人分設中西學各教習中教習課經史政治等學西教習課天算地輿測繪格致方言體操寺學其大學堂事體較重派委正監督一員凡堂中一應事宜皆以總理董其成而監督亦隨同稽察並督率司員等經理銀錢收支等事務期條理精密約束整齊其餘一切條規略仿山東章程惟東省大學堂兼包中小兩學浙省則係各堂分設情事稍異不得不量加變通此酌定學堂辦法之大概情形也辦法旣定應籌經費查學堂經費較之書院應增至數倍原有之欵爲數無多現值庫儲奇絀正項無可動支查有各州縣丁漕平餘項下經前撫臣廖壽豐查明提撥學堂經費錢五萬串旋因學堂未經開辦州縣報解寥寥前己飭司實力催繳爲常年額支之需而置備書籍儀器增建房屋工作設立蒙養學堂與夫一切開支需費亦鉅難以預計擬隨時設法另籌此辦理學堂經費之大概情形也以上各端大致己有就緒卽當實力經營至省外各府廳州縣應建學堂均飭就地籌欵次第舉行以廣造就竊謂居今日而言學術必以中學爲體西學爲用明體逹用斯爲成材恭繹聖諭以文行交修講求實用諄諄垂訓實己揭教學之全規今當立法之初尤必預防流弊凡有官師之責者皆當訓勉諸生共勵躬行原本忠孝由是精研道藝儲爲有用之才若但知浮慕而趨向不端剽取西學之皮毛以爲逢時之長技緬規佚矩貽患正多此尤宜杜漸防微力持於風俗波靡之會者也總理大學堂前吏部稽黝可主事勞乃宣總理中學堂前貴州學政楊文瑩聲望素孚品學純正皆能本身作則培植初基現政務處核議學堂選舉鼓勵章程業經奉旨允准負笈之十益當爭自磨濯日新月異以自奮於功名臣當督同官紳等奉宣明詔提倡士風務求實學以期仰副聖朝造士作人之至意所有浙省改設學堂辦理大槪情形緣由除分咨政務處禮部查照外理合會同閩浙總督臣許應騤恭摺具奏伏乞皇太后皇上聖鑒訓示再浙江學政由臣兼理無庸會銜合併陳明謹奏奉硃批著照所擬章程切實辦理仍隨時考核期收得人之效欽此 
[春冰己泮]  
　　天津直報云邇日由塘沽至大沽口外春冰己泮大約本月之杪各輪船卽可行駛自如從此南北交通商務定卜蒸蒸日上矣 
[雪中遇險]  
　　華歴本月二十四日山東烟臺來電云新太古公司有輪船名閩江者於本日清晨進口適天降大雪一望迷漫以致悮觸石礁登時膠滯刻下正在設法使之出險也 
[西員行善]  
　　九江訪事人云駐潯英領事樂民樂君與九江關稅務司許妥瑪君於去臘除日購米散給窮民每人五升亦可見西人之好行其德也 
[卾省官塲紀事]  
　　漢口訪事友人云夏口廳同知張堯臣司馬兼辦商務及烟膏捐事宜深恐廳篆未遑兼顧因向上憲禀辭上憲遂改委糧捕同知馮少竹别駕署理聞别駕己定於本月二十二日受篆矣○夏口同知署襄讞委員劉司馬家怡近以别有公務將差辭去隨由憲改委袁明府任其事○馮少竹别駕近己調署夏口廳篆上憲嘉其勤能仍令兼辦緝捕營事○黃小岑太守近奉湖廣總督張香帥札委馳往青山一帶查閱堤工有無損壞一俟禀覆當卽分别興修○署漢陽縣馮曉青明府現屇瓜期上憲持委湖北銀元局坐辦顧寅伯大令接署定於本月二十二日受篆明府則仍回織布官局坐辦差○前者卾省大憲以候補佐雜擁擠異常特擬疏通之法令將各釐卡司事酌量改派此項人員 
 
 

Page 3

 
 
現計通省釐卡除向設委員外各派一員以資臂助約共派出二百餘員一時應官聽鼓之人莫不眉飛色舞○本月十二日荆州府舒惠亭太守乘舟至卾叩賀各大憲年禧旋假水陸街某氏别墅小駐行旌 
[蕪邑官塲紀事]  
　　蕪湖采訪友人云新正十二日精健營統帶李本卿軍門曁金陵米釐局總辦志仲魯觀察聨鑣戾止蕪采營各勇列隊江干鳴槍致敬旣而精健營各營官親上輪船叩謁軍門米釐局各員則準備肩輿請觀察赴局○天長縣釐金局員胡仲甫大令因事赴省本月某日道出蕪湖小作勾留卽泝江而上○蕪湖保甲局員土小午大令刻己奉上憲檄文調辦全椒分銷局務矣○署理蕪湖縣柳小汀大令以娼寮烟館最易窩留盜賊藏垢納汚因於臘尾年頭率同沈警齋少尹以時巡察昕宵蹀𨇾無稍疏虞亦賢令尹之心乎民事者也○蕪湖保衛營統帶饒翼卿遊戎以各邑山林密之間時有巨盜藏匿殺人越貨習以爲常因之竭力冥搜凡蕪湖當塗繁昌南陵甯國廣德建平無不有游戎蹤跡用能使萑苻絶蹟廛巿無驚 
[麋臺春草]  
　　姑蘇訪事友人云去年二三月間吳江縣糧書王某因虧空鉅欵無可彌補乘間遠颺經縣主宗介眉大令懸賞三百金購線嚴緝至本年正月某日始由某差在盤門外青陽地拘獲解回縣署禀知大令升堂研訊王泥首乞恩大令念其年幼無知從寛免責飭押入待質公所赶緊料理○去冬有某姓家二幼女被匪誘至滬上鬻入老妓胡寳玉家改從胡姓一名彩玉一名鳳玉經某訪悉控諸吳縣署縣主田大令准詞飭差齎文赴上海關提不知胡妓如何播弄神通迄未解到近日某姓復投縣禀催意大令必添差往提不使小妮子終身如無主落花飄茵墮溷也○邇來蘇屬各鄉鎭恒有梟匪開設賭塲長洲縣治望亭鎭一帶尤爲若輩麕集之所日前黃事某姓禀知縣主蘇大令大令立卽飭差恊同某營砲船上弁勇前往掩捕得獲在塲奔走之甲乙二人解回研訊飭各笞數百板收禁候核 
[上海官塲紀事]  
　　新任江蘇臬司效述堂廉訪定於昨日由滬赴蘇瀕行上海縣汪瑶庭大令前往舟次恭送如儀○前日神機營文案直隸候補縣余子言明府因公到滬即命駕詣道縣各署拜會○江蘇督糧道羅少耕儲憲於日前來滬在南巿馬家廠海運局暫駐征驂前晚卽乘官舫回省○前日本邑保甲總巡朱森庭明府謁見蘇松太兵備道袁海觀觀察禀請給假三天○提票右營叅將廖楚材參戎探悉江南提督兼南洋兵輪船總統李壽亭軍門將次由金陵回滬因飭弁兵在小南門外董家渡預備恭迎○昨日午後江蘇海運局會辦沈賡虞太守詣馬路工程局拜會翁子文太守晤談良久而出 
[開徵房捐]  
　　本邑房捐委員顔凝閣明府暫假縣署常平倉辦公現己將各鋪租金分别查明定於日内開收捐欵諭令各戸按月赴倉繳納以節經費而杜弊端 
[解犯到配]  
　　去冬兩宫回鑾之後大赦天下飭將各州縣斬絞重犯分别减輕上海縣命犯王阿狗錢海坤縣命犯王阿狗錢海坤前己擬絞現應改流昨日縣主汪瑶庭大令己派差解往陜西配所矣 
[上海縣署瑣案]  
　　日前英美租界公廨讞員張柄樞司馬移送行劫虹口胡家木橋周張氏老虎灶内賭樹上洋銀之黃順春到縣縣主汪瑶庭大令飭差收管至前晚升堂研訊黃供小的係湖北人向在蘇州撫標中營當兵去年九月□差來滬寄寓同鄉人何三家藉扛挑度日是日何三至周張氏茶肆内與趙姓賭博輸去銅洋銀一元隨將衆賭客所帶尖銀攫之而逸被趙追獲兇毆旋負痛回家邀小的等五六人前往報復迨至卽開放空槍衆賭徒皆聞聲逃避小的等亦卽回寓惟何三未回後趙姓投報捕房捕頭遣包探至寓搜查并將小的拘案大令曰尙有何大何二在内否答稱素不相識大令核得所供與來文不符顯係刁猾飭鞭□藤條一百一再加研詰仍執前詞因令釘鐐收押候再訊供○去冬武弁蕭某因事來申小憩城内青蓮菴李宦寓所今正初三日有人在菴中聚賭蕭旋偕李出外被李所帶家丁劉三竊去洋銀衣物送縣訊究堅不承招前晚大令飭提復訊劉供小的係湖南人家主李姓與蕭同寓青蓮菴正月初三日李蕭出外赴宴留小的看守臥房後聞菴中有賭博聲因往閒觀不料匪人即乘隙掩入扭毁箱上之鎖竊去洋銀衣物約值二百餘元蕭疑小的行竊扭送至案實係冤誣大令飭鞭背四十下復上天平架良久堅不吐實遂飭還押聽候查明復訊○前者陳炳生投英美租界公廨控喬子田結欠往來銀兩旣而喬以陳砌詞圖詐等情投道轅上控道憲袁海觀觀察批飭上海縣訊明禀覆大令奉批卽移文公廨吊到卷宗飭差傳喬訊核而喬己先期逃避嗣經差役偵知匿跡南巿唐雲樊家遂於昨日往提至喬己蹤影杳然乃將唐拘解至案大令飭小心看管○前晚大東門外失火後天成漆店夥姚照喜馮興泰謂火起於福泰和帽店樓上實由賃居彼處專翻帽結之某甲烘焙物料所致因將帽店主某乙扭控縣署大令飭役看管候訊 
[英美租界晚堂案]  
　　日前趙仁瑞扭控沈錦來誘拐叔母馮氏等情前晚讞員張柄樞司馬升堂研訊趙供小的叔母馮氏年三十五歲去年十一月某日出外不歸兹始查知被沈拐去藏匿家中是以扭案求究沈供小的向爲舊貨生意馮氏本住北河南路仁大雜貨店畔小弄中聞與房主同逃小的實不知悉司馬諭令暫行管押限一禮拜内交出馮氏違干未便 
[英美租界公堂瑣案]  
　　前者洋人密爾慶登控稱租地立契地保朱楚卿不允蓋戳等情讞員張柄樞司馬傳朱研訊禀稱是地係下海廟公產由董事郁聚珊永遠租與洋人小的恐糾葛未清故不敢在契上蓋戳司馬著傳董事質訊董事稱此地確係廟產近因經費不繼是以出租並無糾葛朱禀稱此地與單契不符且東西公路及官河恐被佔去司馬訊知該保顯有勒索情事著押令蓋戮以了其事○朱和尙前因假繕書函經包探拘案司馬判押捕房六個月不料在押時探悉同押之許錫臣住處甫釋出即冐許書函向許妻騙去洋銀三十七元經許妻查知報捕捕頭令包探沈阿岳拘解請究許妻聲訴前情朱倩律師侯魯公爲之聲辯旋有奚朗如者代繳洋銀求准保釋司馬允之○包探張寳成解錢才寳到案禀稱此人行竊朱阿大所開烟館内錫茶壺請卽訊究司馬判責一百板逐出租界○包探孫阿星解趙福生到案禀稱此人行竊陳永發家銀表衣服應請究懲司馬判責三百板贓給還失主○包探李星福解洪阿三到案禀稱此人行竊陸阿發家水烟袋合請究追司馬判責二百板逐出租界 
[澤被哀鴻]  
　　日前本館協振所承貴州銅仁府署交長源泰棧轉交到陳藏叟觀察曁德配王夫人捐助江皖振漢平銀四十兩合上海規元四十二兩三錢三分八釐又陳伯完孝廉之德配吳季鸞女史率次子陳智龍捐助江皖振漢平銀十兩正合上海規元十兩零五錢八分竊維去歲江皖兩省洪水爲災飢民困苦流離無可呼訴今承大善士慈悲慨發惠解囊金振萎嘘枯恩同再造豈獨身受者淪肌浹髓感佩布諠卽揆諸天道報施五福九如亦必有操劵可得者拜登之下謹書數語以表謝沈 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[小心火燭]  
　　杭州訪事友人云浙省保甲督辦周庚五觀察以省城人烟稠密深恐居民燃放爆竹易兆火災爰於新正初七日出示嚴禁其文曰照得花爆流星最易引火一經施放火星四射著於紙窓茅草之中一時未能知覺迨至火勢蔓延則己施救無從延害鄰居不堪設想况杭地自去冬亢旱至今雨澤稀少新正以來依然燥烈歲尾年頭火災疊見皆由民間不愼所致現在燈節將屇每多燃放花爆流星藉以娱自偶不經心貽禍匪淺本道爲思患預防之計用特出示查禁爲此諭居居家鋪戸一體知悉幸勿仍蹈故轍致干查究除飭各分巡嚴行察訪外合行切貢勸諭各宜凛遵毋違特示 
[馬路工程局紀事]  
　　日前唐阿木在浦畔挖泥被水巡捕拘解馬路工程局總辦翁子文太守升堂研訊旋飭提到工頭蔣阿發判罰洋銀十六元諭以嗣後須遵照宗章離馬路外五丈馬頭外三丈方准挖取泥沙唐蔣皆唯唯遵照太守著取具遵結存案備查○昨日某號巡街捕巡至十六鋪見有某甲者雇一小車裝運槍子二包急向攔阻甲卽脫逃因將車夫拘解捕房捕頭以事關軍火立卽禀請工程局總辦翁子文太守訊供 
[法租界公堂瑣案]  
　　朱阿三卽戇阿三偕同黨蕭銀寳陳阿大行竊烟槍十六枝及衣服數十件分質各押鋪經包探查獲吊出原贓傳同失主翁阿山康永懷及收買烟槍二枝之林阿二銷贓之孫子卿解送至案讞員杜枝園大令判罰林洋銀二十元朱重責五百板送改過局監禁四個月蕭陳各枷號一月責三百板孫押一禮拜期滿開釋○張四福陳阿林卽朱阿三串竊鮮肉十六斤售與餅師張明喬經包探查獲傳同失主陳松林解案大令判責張三百板陳四百板明喬罰洋銀五元○積竊王金友朱福林潛至太古碼頭貨棧内竊取檀香數枝經包探查獲解案大令判將王枷號一月責三百板驅逐出境朱枷號一月責五百板○撫標中營兵土馮錦章携帶洋槍藥彈行經租界被包探查獲昨日解案哨弁李顯臣持營官劉叅戎衡鳳名片投案請釋大令著將馮交李帶去洋槍藥彈暫留捕房俟轉商法總領事然後給還○章菊生章杏生前因串竊陳姓家貂狐衣服十六件值銀三千餘兩被獲後起出紫貂乾濺等衣服三件尙少十三件迭經大令訊比迄無實供昨日陳姓家丁張福生投案求追二章同供餘贓己被流氓搶去小的等實難繳出大令著送縣辦理一面令張投案備質○金合順魚行主某甲控俞竹亭欠洋銀一千五百餘元迭經大令訊供押追昨日俞母談氏投案訴稱兒子所欠之欵己於去年情俞掌全繳呈洋銀一百元今小婦人又措得一百元呈請察收可否將兒子交人保出以便理處大令著俟下期傳到俞掌全訊明再核○積竊張炳全竊得銅質對時表一枚及鈔票一紙被包探緝獲解案請懲大令判責二百板 
[美租界捕房紀事]  
　　昨日午前馬夫朱阿泉駕車至北河南路加鞭飛駛其疾如風適小孩張阿毛踯躅街頭不及避讓致被撞倒碾傷足踝鮮血橫飛某號華捕見之將朱拘入捕房捕頭察得阿毛傷勢尙輕令朱給以洋銀若干爲養傷之費從寛釋出不予深求○前晚偷兒孫阿德混入穿虹浜鄉民某姓家竊取衣服若干件携之而出適爲某號巡街捕所見連贓帶入捕房捕頭令押候轉解公堂禀請讞員張柄樞司馬懲辦○前晚十點鐘時鄉民吳某行經西華德路新菜巿左近突遇著名流氓韓金法即彈花衣金法向之勒索不遂所欲肆意行兇吳忿不能平奔投捕房聲訴捕頭允卽派令包探緝查○昨晨妙手空空兒王阿宅掩入寄居新記浜路之甬人某姓家圖竊適被事主所見扭交某號華捕送入捕房捕頭令押候解送公堂禀請訊辦 
[蘇垣官報]  
　　正月十三日蘇松太道袁昨晚開行回滬知縣胡榮禀銷清查荆溪縣房捐差許涵怡禀銷清查宜興房捐差從九莫琪禀謝奉委竊工差卽　州稅　大使沈紹勛由常州河工差次專丁來省禀謝　知前解上元縣要犯蒙給委署一次蘇松總鎭陳辭行十四日江南提臺李昨晚開行首府向由甯回同知樊炳煦由上海專丁來省禀知丁父憂主簿冷繼書禀謝飭知上年秋審案内蒙記大功一次改指江蘇試用府經歴王稼浙江人由皖領咨來省禀到指分江蘇試用府經歴王廷杰直隸人由京領照來省禀到藍翎五品頂戴指分江蘇分缺先補用巡檢王仰雲福建人由京領咨來省禀到撫榬武巡捕杜步階禀知解貢赴都回十五日督辦松滬捐釐總局候補道宋宜振辭行回滬統領常備右軍候補道杜俞由鎭江來上海招商局總辦顧肇熙由滬來通判梁書祥禀知赴元和縣各鄉鎭查辦房捐知縣張學關禀銷催兌差並謝奉委常昭海口釐局差卽辭徐芳懷禀知在順直賑捐案内奬叙花翎並加同知升銜駐滬勸辦秦晉順直等捐輸事宜同知銜江蘇試用知縣孫瑞由上海富强戒　　會來署吳縣主簿將家鼎禀知丁父憂指分江蘇試用縣丞魯寳清浙江人由江西領咨來省禀到署狼山總鎭額瓊林到帮帶撫標水　中營儘先遊擊任毓山禀知由各鎭查哨回卽辭赴無錫公幹江蘇候補知縣蔣一桂於十三日未時在省寓新造橋病故十六日條補道楊覲圭由甯來花翎同知銜候補知縣麟瑞由甯來禀銷江甯保甲府發　差縣丞張夢瓛專辭　崇明塘工方世忠禀謝奉委北路一殷冬防巡查卽到差巡檢韓國楨由河工差次專丁來省禀謝飭知上年秋審案内蒙記大功一次指分江蘇　缺先補用縣丞許　元　江人由京驗看來省禀到藍翎五品項戴指分江蘇試用縣丞程邦逹安徽人禀知請撫憲騐看到省十七日通判陳鎬素謝奉委赴震澤公幹卽辭知縣學德森禀辭赴崑山　查房捐巡檢沈學書禀銷北路一叚冬防巡查差 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年正月十二十三日京報全錄]  
　　宫門抄諭旨均錄前○蜀督奎奏遴員請補知縣摺○河督錫奏爲停止世職俸銀片○越撫任奏爲彙報委署知縣片○秦撫崧奏爲解清甘肅恊餉出力各員分别改奬片 
頭品頂戴兼署成都將軍四川總督奴才奎俊跪奏爲遴員請補萬縣知縣以資治理恭摺仰祈聖鑒事竊查夔州府屬萬縣知縣王世鈞於光緒二十七年七月二十二日病故應以本日作爲開缺日期前己員題開缺並聲請扣留外補在案查例載知縣告病病故休致三項缺出係應歸月選者准其戕一缺題補各項候補進士卽用之員以一缺題補本班大挑舉人又鄭工通行内開道府以及佐雜等官無論何項留補　缺先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週又奉通行内開凡以五缺計算者第一第二缺用新海防遇缺先二人第三缺用舊海防新班先一人無人用鄭工遇缺先抵補再無人過班卽毋庸再行新海防遇缺先抵補又知縣一項鄭工新班遇缺先及分缺先分缺間人員遇輪補升調遺病故休選缺到班時於各本班中先正途出身及曾任知縣曾任實缺應升知縣者二人再用各本班中各項出身一人如正途出身及曾任知縣曾任實缺應升知縣者無人卽用各項出身及曾任知縣曾任實缺應升知縣者無人卽用各項出身一人又新海防人員應跟接鄭工捐埃次銓補又各項開缺令各省於每月截一次自初一日起至三十日止俱作爲本月之缺如有缺項相同簽掣缺之先後按班序補各等因查光緒二十七年七月分知縣病故休一項僅出萬縣知縣一缺於十月初三日禀報歸十月三十日截缺勒歸七月分序補毋庸掣簽業己報缺咨明自應照例按班序補查川省知縣病故休班次前出名山縣知縣缺以新海防遇缺先補用知縣張蘭題補及出琪縣知縣缺以新海防遇缺先補用知縣劉濟清題補及出仁壽縣知縣缺以新海防分缺先補用知縣周慶壬題補均未奉准部覆今續出萬縣知縣缺輪應鄭工新班遇缺先正途出身及曾任知縣曾任實缺應升知縣並各項出身知縣均無人自應遵例接用新海防遇缺先人員查新海防遇缺先正途出身知縣僅陳夔麒一員加損過班部中係於光緒二十七年七月二十日行文計扣到省未滿六月例應扣補此外並無正途出身及曾任知縣曾任實缺應升知縣之人自應接用各項出身人員查有名列在前之新海防遇缺先各項出身知縣周吉雲年五十五歲係湖南清泉縣人由附貢生於光緒三年在湖南滇捐局遵例報捐縣丞指發江西試用五年八月二十八日領照到省十八年在京捐局遵新海防例加捐知縣改指湖北試用是年二月二十八日蒙欽派大臣騐看四月十二日由吏部帶領引見奉旨者照例發往欽此領照起程是年五月十一日到省年滿甄别留省補用旋在順直振捐案内奬戴花翎並加同知銜因辦理振務出力彙保俟補缺後以直隸州知州補用二十二年十月初五日奉旨依議欽此是年在兩淮鹽捐案内遵新海防例加捐遇缺先補用免試用部中於光緒二十三年三月二十日行文按照限减半計算扣至四月十五日作爲遇缺先到省日期是年十二月在京捐局遵新海防例捐離湖北原省改指四川仍歸遇缺先原班補用部中於光緒二十四年閏三月二十日行文該員係二十四年九月初四日由卾領咨到省核計行文在先到省在後應以二十四年九月初四日作爲到省日期並無同班同日到省之員到省在先缺出在後例准序補查該員周吉雲才識明練辦事實心以之題補萬縣知縣實堪勝任該員尙未到川先行流寓寄籍置買田產與本身父子胞兄弟胞伯叔姪開設典鋪各項經商貿易曁在各衙門勷辦刑錢等事亦無例應廻避之人及捐免廻避情事與例符合銜缺相當毋庸送部見亦毋庸另請實授但係捐納人員仍令試俸三年請銷試俸字樣據藩臬兩司會詳前來合無仰懇天恩俯准以新海防遇缺先補用知縣周吉雲補授萬縣知縣以資治理除咨部外理合改題爲奏恭摺具陳伏乞皇太后皇上聖鑒訓示再此案毋庸查叙叅罰應以光緒二十七年十月三十日截缺十一月初一日起限按照酌改題缺定限章程四川限七十日除小建一日應扣至二十八年正月十一日限滿合併陳明謹奏奉硃批吏部議奏欽 
錫良片再查接管卷内准行在戸部咨以浙閩總督許應騤奏請將旗員漢員在籍在營世職俸銀銜俸一概停支一年奉旨允行　仿照辦理等因前撫臣松壽未及核辦移交前來查豫省並無支領銜俸人員惟世職一項撫鎭協標各營額定三百四十六員支食俸銀每年昭奏减三成計算共銀二萬八百八十六兩六錢二分其欵在朋建餘銀内動支八千餘兩不敷銀一萬二千餘兩歸入估撥册内在耗羡項下核實支銷此項銀兩本係朝廷難裔之用惟當此償欵緊迫各該員世受國恩自應仰爵時艱力圖報効現在閩省旣經奏明停止豫省事同一律擬卽照案辦理惟本年旗員世職應領俸銀己於奉文以前全數給發未使再令追繳應從光緒二十八年春季住支其漢員俸銀甫經發至秋季卽從本年冬季截止至節存銀兩前因部撥新定賠欵漕折旗兵加餉兩項銀數不敷己另案奏明卽從此項湊抵以後均歸入部庫指撥不敷新賠欵内常年攤解據布政使延祉詳請具奏立案前來除批飭遵照外理合附片陳明伏乞聖鑒敕部立案施行謹奏奉硃批該部知道欽此 
　　任道鎔片再准部咨各省州縣缺出分班輪署先委正途一人次委勞績一人再將各項委用試用人員輪用一人每人每屇三月彙奏一次等因歴經遵辦在案兹查光緒二十七年夏季分委至勞績班止今秋季分輪委州縣有署遂安縣知縣吳躍金調省遺缺委試用班捐歸候補知縣史悠祿署理又署新城縣知縣趙恊華調省遺缺委正途班大挑知縣羅綱乾署理又署麗水縣知縣顧其慶調省遺缺委勞積班候補知縣洪禧署理又署湯溪縣知縣丁良翰調省遺缺試用班試用知縣徐致章署理據布政使誠勲詳請奏咨前來臣覆核無異除咨吏部查照外理含附片陳明伏乞聖鑒謹奏奉硃批吏部知道欽此 
崧蕃片再准吏部咨開議奏光緒二十四年分解清甘肅恊餉出力各員分别收奬一摺抄籙原奏並清單一紙内開前署湖南布政使李經　江西布政使張紹華原請加頭品頂戴四川川東道夏旹前署湖南布政使但湘良原請升缺後加頭品頂戴均改爲給子尋常加一級紀錄二次等因知照前來自應欽遵辦理惟查向章解清協餉人員請奬頭品頂戴均經奉旨允准並經部覆有案良以甘新爲邊陲重地協餉乃軍食要需逾格勸懲用意深遠今如一槪議駁僅子紀錄似與成案不符不足以資觀感况關外强鄰逼處各省加派償欵籌辦維艱激勵無方有關大局在部臣愼重名器固應考核精嚴在奴才職守邊隅金恃鄰封接濟用敢不揣冐昧披瀝上陳所有光緒二十四年分原請奬加頭品頂戴之李經義等並二十五年分請奬頭品頂戴各員應懇天恩特子允准以符成案而固邊陲奴才爲邊防餉需緊要起見謹附片籲陳伏乞聖鑒訓示謹○奏奉硃批著照所請該部知道欽此 
 
