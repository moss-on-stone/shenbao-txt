# 1905 - 276 - 4911669

 

Page 1

 
 
[上諭補錄]  
　　九月初二日奉 
上諭輦轂重地竟有匪人在火車上擲放炸彈之事此等兇頑不法難保無黨羽溷跡京城暗圖生事巡警關係重要亟應認眞辦理以消隱患而靖人心著責成那桐壽耆張仁黼等各按地叚督飭官弁巡捕嚴密查拿加意防範務　奸宄無所容身期於警務日有起色俾内外城一律靖謐閭閻安堵無驚用副委任將此諭令知之欽此 
[電傳上諭]  
　　九月十二日奉上諭崇善奏查明浙省大員被叅各欵據實覆陳一摺前據御史姚舒密奏叅浙江巡撫聶　槼藩司翁曾桂貪黷不職各節當經諭令崇善確查兹據查明復稱聶緝槼翁曾桂雖無貪黷寔據然以封疆大吏不避嫌疑偏信屬吏且於吏 
 
 
 

Page 2

 
 
治新政均不講求以致紳民嘖有煩言翁曾桂遇事圓融於屬員賢否漠不加察等語浙江巡撫聶緝槼布政使翁曾桂均著開缺候補道朱疇專事逢迎居心險詐候補知府文錦嗜利攬權行止乖謬伍元芝性情浮懆不恤人言候補知縣陳廷澍鑽營生事性復貪鄙候補游擊吳豕正捕務廢弛縱匪横行均著一併革職永不叙用候補同知陳祖蔭惟利是圖不知自愛著即行革職降補同知許貞幹不知歛跡頗招物議著以府經歴縣丞降補撫幕徐在箴糧幕費堃專事應酬聲名惡劣著驅逐母許逗留以示懲儆其餘各員或任事未久或查無劣跡均著免其置議該部知道欽此 
[宮門抄]  
　　九月十二日召見軍機光緒增韞澤公 
[長元吳三縣禀牘駁議]  
　　今中國改革政體百度更新計通國人類所最不利於立憲之爲者其惟蠧國之官吏乎專制國之官吏如神聖刑罰稅歛一聽上命故其時民受其害而官可獨享其利立憲國之官吏如公僕出賦承諾决之衆情故其國官無所利而民亦無所利（如東西洋民有納租之義務卽有議事之權利一子一取彼此相當無所謂利）政體旣異官民對待之情亦遂因之而大異居嘗盱衡危局默察時機五大臣出洋回國後毅然决然頒布憲政竊謂通國不肖官員層污疉垢不得再肆其以官爲市之技俩其心中目中必將以憲法爲不便而多所反對乃不謂帝國憲法未布一條而我蘇省長元吳三縣禀牘（見昨日報）洞燭幾先其反對憲政之意已流露於不自知乎夫以吾國升官發財之名詞久已印人腦髓則此蚩蚩官吏措詞失當原不足以污記者之筆墨但閱其禀牘其關係於一國之新政與夫我江蘇之將來者至重且要故不憚辭費爲之條舉而駁正焉（原禀謂前月七月二十六日元妙觀聚集百數十人搭檯演說蟲惑衆聽立憲之議興人心浮動云云）案此由彼昏不知懵於時勢之言也元妙觀會議事件專爲抑勒洋價不用銅元集議以爲要求之地原其意旨正與立憲國上　賦民必待民諾之制相髣髴西方議會之新形吾不暇據之以告三縣吾不解三縣旣以爲蟲惑衆聽當時何不親臨會塲迫壓强權用全力以解散之乎至云立憲　興人情浮動是其仇視新法反對憲政之供詞蓋已不逼而自招見解之謬又與車站炸彈之兇徒成一和較比例彼以憲政之不利於漢族而設法以阻遏之此以憲政之不利於宦途而上以剖明之利令智昏不識輕重兹非所謂大愚不靈者乎（原禀謂去歲九月照寳蘇局兌價牌示櫃前官民稱便尚無異議）按去年寳蘇局洋價九百文而省外各州縣徵收冬漕或八百二十八百三十不等以松府一屬計之殆無有一遵照寳蘇局之牌示者其云官民稱便尚無異議吾所未喻（原禀謂搭收銅元三成藩庫是否搭解懇速明示）案此條語意是各縣不用銅元之護符然各省銅元總局奏准開鑄官民固已認爲國幣矣官民視爲國幣而官先不肯信用則其鑄之之意何在也旣已鑄之則其不用之故又何在也江蘇大小官員作事之奇幻眞有百思其故而不能通其說者（原禀謂現旣制錢罕見請仿浙江辦法竟令完繳庫平銀一應攤捐等項費用每兩酌收錢若干請照會各紳集議核定具奏）案此固江蘇人民十年以前所要求而不得者也江蘇條銀向例照市上公定之銀價核减其數而合之爲錢再以彼所私定之錢價升提其數而合之爲銀一再折合而一錢之銀完至二錢以外（江蘇州縣缺肥者四五萬瘠者一二萬冬漕赢餘而外一半均是忙餘）故從前紳户有完銀者官紳往往齟齬今和盤托出舉向所完銀不得之事一旦而畀之完户就表面而論似合乎公恕之理矣不知究其實際則仍是以官爲市之故智也向以錢貴完銀之利於民者官則禁抑其完銀今以錢賤完銀之利於官者官又强令其完銀前後矛盾判若兩事其意不過民可受虧而官不可受虧而已且串上銀數至少竟有一二釐者試問民亦可挾此極細之銀屑以爲完納乎有以知其說之不能通矣以上數端不過就事論事至其内容則因增加銀價之議格而不行故出此無意識之禀牘嘵嘵上凟嗚呼此眞適成爲中國之官塲焉矣 
[俄人仍擬駐兵中國]  
　　十一日倫敦路透電云俄人於和約此准後將於中國邊境設立兵士三十萬人一則恐其與本國反政黨聯絡藉以削奪其勢力一則藉此威迫中國譯字林報 
[籌議抵制俄人覬觎蒙古]  
　　十一日北京電云俄人在新殖民地喀什噶爾庫倫伊犂等處開掘鐵礦現已敷設電線且唆使逹賴喇嘛强壓各兵以示俄人之勢力　政府現議定該數處增添兵力且自招集股分開辦礦産以爲抵制商部兵部業已行文蒙古及伊犁各地議妥照行譯字林報 
[德擬增設遠東航船線]  
　　十一日路透電云德人意欲於遠東　面上增設航船綫以與日本競爭勢力譯文匯報 
[彚錄抵制美約來往各電函]  
　　南京拒約會致上海文明拒約社電　美約提議在即公電梁使乞將寗社附列○福建商會致上海文明拒約社電致美使電求附敝商會費另匯眞○上海文明拒約社復福建商會電眞電遲美已發費請止上海文○無錫商會學務處函仰山先生賜鑒華工禁約美議院開議在濔聞貴社擬軍告梁使竭力挽回免致朦混了事欽佩旣敞邑同無人均願附驥可否於電尾添列無錫商界學界同人八字應需費若干請先向文明書局收取○上海拒約社致外務部及梁欽使電北京外務部王爺中堂大人鈞鑒美開議院提議工約爲期已迫懇電梁欽使力爭苛約若不删除紳等誓購買美貨謹禀梁欽使鈞鑒聞美開議院提議工約期迫誠恐續訂新章移步換影總之苛例若不盡除檀菲兩島仍不聽工前往民等惟有誓死抵制請力爭完全以雪國耻上海文明拒約社全體社員並四明同鄉煤炭商業蘇州爭約處無錫商界學界南京拒約會江陰不買美貨會寗波抵制美約社漢口文明抵約社平湖拒約會常州紳商士民盛澤拒約會紹興士商公叩（外） 
 
 

Page 3

 
 
[美外部擬改工約稿]  
　　美國華工禁約問題當各埠學界商界拒約風潮最盛時美曾有提前於昨日開議院會議之說有識者早知其言之不足信不過欲解散華人拒約之圑體耳今果食言仍須俟至西歴十二月開議美之居心已可概見去年届修改續約時美外部曾有擬改工約稿照會梁使梁使以其不合照會駁覆并送去梁使所擬約稿一件（梁使約稿已登前報）惟美外部擬改工約稿外間罕有見者兹經留美學生覓得譯漢原稿並照會兩通郵交本舘爰照錄之以備當世志士預爲研究俾他日訂約時可參觀得失不致受欺閱者幸毋視爲明日黄花也 
[美外部海約翰來文一千九百四年十一月二十九日光緒三十年十月二十三日]  
　　爲照會事前准貴大臣西八月十二日來文將貴國政府所以必須知照吾國停止一千八百九十四年三月十七日兩國工約之故一一指示並承交來約稿一件載列貴國政府擬與我國訂立新約各要端本大臣查閱來文實見貴國政府現將停止之約所不愜意者約分二端此二端者與吾國律例之施行皆有連屬（一）所有關係吾政府實施　華工條例所行之方法（二）所有關係吾政府官員因判定入境非華工人之權利所必需之方法貴大臣送來約稿經本大臣及專管僑民事務之工商部大臣悉心攷　又與本政府法律官商榷本大臣特將今日擬定約稿一件照送貴大臣察閱此件約稿係按一千八百九十四年原約加以修改本政府所能允許也所有修改各端之重要此時本無須表著惟本大臣所深信者在中國出口處設美國僑民官員一節於美國條例華工來美各節不但可行亦且易舉而禁外華人亦得於入美之時見其利便於居美之時見其平安可信也至於夏威仁非律賓等處華工入境一層我美國政府現在不便議及本大臣只得於現送約稿將此層擱置不論倘此件約稿得邀貴國政府允准本大臣當專候尊使從速訂期接議爲此照會須至照會者計送約稿一件明日續登 
[袁宮保贊成指駁寗滬鐵路事天津]  
　　直督袁宮保接閱江蘇武陽紳士公函深爲許可故北次盛宮保過津袁宮保即將滬寗鐵路事商令速爲妥辦（日） 
[盛宮保調停甯滬鐵路之計畫北京]  
　　江蘇京官於滬寗鐵路一事指條駁斥具呈商部乞請代奏已紀昨日報端迨盛宮保得悉之下即函致同鄉各官極力調停允將借欵年限减短因之江蘇京官與學生之公呈傳閱有不歸奏案辦理之說兹先將盛函中之短减各欵摘錄如下（一）借欵減少一百萬磅（二）十二年後贖路應加之百萬之二五可設法不加（三）購地之二十五萬磅照會同不再加（四）三年完工此外尚有許江蘇人於十年内贖清全路之事（日） 
[袁督請將山東鐵路由外務部酌奪辦理天津]  
　　山東鐵路前由在京同鄉官公呈商部請代奏自辦日前袁宮保接到該部來文請由北洋酌奪當經宮保咨復該部略謂山東路權自光緒二十四年訂約後久歸德人掌握之中津鎭鐵路雖經磋商三年之久迄未定議然能否廢約改爲自辦甚難預定應請由外務部酌奪辦理（夜） 
[會議贖回東清鐵路籌欵辦法北京]  
　　日昨政府王大臣會議贖回東清鐵路共費甚鉅各省庫欵又復支絀勢難籌辦擬飭京外大小官員設法籌捐不准勒派商民俟有確議卽行通咨各省督撫遵辦（帝） 
[粵督照會督辦閩廣路礦大臣籌辦九廣鐵路廣東]  
　　九廣鐵路曾與英人劃定界限商籌欵自辦兹悉岑雲帥已照會督辦閩廣農工礦路事宜張振勳略謂英人擬由九龍租界建築鐵路直逹廣州省城先於光緒二十五年間經督辦鐵路總公司盛與英商怡和洋行擬具草約現在英人催辦此路并欲我借英商之欵與彼合辦迭經本部堂電請外務部曁督辦鐵路大臣盛設法維持務由中國集欵自辦以保路權嗣經往返電商擬劃明界限英屬九龍租界之内聽由英人自築其九龍華界至省則由粵省自行籌修俟將來兩路均成由擬接軌已准外務部電覆轉逹盛宮保切商英使升令粵省握定自辦宗旨與英領事磋議在案查九廣鐵路爲九廣門　今日無論始何必應籌欵自辦方能自固主權惟由九龍華界至省城共有一百一英里之多購地築路一切需欵甚鉅粵省庫儲萬分支絀斷難籌此鉅欵自不能不借紳商之力集股合辦以維大局貴大臣聲望素隆爲粵省紳商所景仰且奉有督辦閩廣路礦之命權任較專集股籌辦當易爲力相應咨請貴大臣查照將九廣鐵路一事妥籌辦理并將此路需欵若干如何集股先行酌核見覆云（空） 
[京張鐵路擇地設局北京]  
　　駐京京張鐵路總局現已覓定西四牌樓南狗尾巴胡同之屋爲辦公處（月） 
[川省格買鐵路股票不確宜昌]  
　　前日鄂督聞川省派人在宜昌轉運局招到川漢鐵路股份卽委知縣陳令往查已誌本報兹悉當時鄂督並電飭東湖縣詳查禀覆兹聞該縣令以宜昌固有川省轉運局所購地基尚未修建招股一節自係風聞已禀覆鄂督矣（虞） 
[議商咨照閱操官員註册以防不測北京]  
　　練兵處王大臣會議本年舉行秋操所有各衙門　員有願往閱者均准前往惟現當匪徒乘間滋事不得不預爲防範擬咨各衙門如有赴保閱操人員務於前期將銜名咨照本處註册以備局時查核庶免奸匪混跡等語惟鐵大軍機之意祗將本處所派官員註明其餘各衙門司員令其自行往返不必概行知照以免累贅慶邸則謂每衙門多者准去三五員不致有誤本署辦公現尚未定云（火） 
 
 

Page 4

 
 
+ 
[工巡局擬設偵探研究二科北京]  
　　日前那尚書商之慶邸略謂車站暗擲炸彈匪犯迄今無緝獲消息皆因中國無偵探之故現在擬於工巡局内添設偵探及警務研究二科督飭專心肄習將來學成當無不破之案所需經費卽由丁巡局並各捐項下提撥云云慶邸頗以爲然惟云尚須妥議有利無弊之法再行入奏（火） 
[督練公所電查營用鎗砲鎭江]  
　　鎭江城守營及駐防鎭郡水陸各營綂領近接兩江督練公所來電南洋改編營制練習洋操令卽通行水陸各軍詢問各該勇丁所用洋槍係何名目各營各領若干支其餘大小洋砲各存若干尊係何國所造一併查明限日電覆以備查考云（此） 
[廷寄查辦皖省參案北京]  
　　初四日有　廷寄交兩江總督周玉帥查辦安徽參案（月） 
[詳紀漢陽府閙考始末情形武昌]  
　　自奉停止科舉上諭後鄂省大吏即轉知各屬一律停考當時學院已將按臨漢陽府並已示期傳集各屬生童而府尊汪荃台太守接奉停止之諭即懸牌令各回原籍衆童大譁以爲路費已屬不貲寓租又皆付過定洋勢難索回於是遍布匿名揭帖並擁至府署碎其銜牌聲言開考則已不然則必有不堪設想者是時太守並不在署由署中人用電話傳述情形立即回郡温慰各童諭以緩籌辦法等語隨又渡江商同張督致電政務處學務處請代奏通融開考藉消巨患云云後經覆電允准並言他處不得援以爲例張督乃令汪太守多刊示諭仍照曩例辦理其事始已（位） 
[鄂督電覆商業卒業生暫緩出洋武昌]  
　　湖北派往日本高等商業學校學生王璟芳張鴻藻權量三人同於本年卒業聞端午帥奉命出洋後三人曾電致鄂督請隨節先往西洋游歴再行回鄂鄂督覆以湖北正擬創辦官銀行事體重大百端待理俟開辦後仍可由官資派出洋考　云（推） 
[鄂督擬飭各府分設師範學堂武昌]  
　　鄂督張制軍擬於省城及各道師範學堂之外每府各設師範學堂一所專以造成高等初等各小學敎員云（有） 
[贛省各書院改爲師範傳習學堂續志江西]  
　　省城孝廉豫章友敎經訓各書院奉撫憲札飭學務處一律改爲官設師範傳習學堂已志前報現已派委監督兼學務處叅議工部員外郎　志和監學兼文案知縣陳泰階監學縣丞李鳳高庶務知縣何如璟會計兼學務處支應同知李宗洛監印兼學務處監印道庫大使王祖琛收發繕校從九劉葆仁而南昌新建各廪亦因歲科考已停改設民立師範學堂具禀學務處批准辦理現所躊躇者官民師範無畢業留學生以充當監督及敎習之任耳（可） 
[三續校正訂雇查勘南潯鐵路工程司合同譯文卽以此爲漢文定本]  
　　十一待此合同期滿或合同未滿而先截止或至該查考丈量與估值完工或待知曉不能遵此合同被東主使用則工程司須交還東主或其經理人各銀錢圖樣儀器傢伙以及他種物件在伊處或在伊手下管理者與簿册紙張凡是東主之物或牽涉或内記有東主之事或内記有該擬築之鐵路者 
十二該工程司或伊幫辦人員或丈量隊内之無論何人須格外留心勿與就地官民抗阻如有就地官民口角爲難等事該工程司須立與東主或代理人商酌懇東主或代理人從中妥辦各法調停而且該口角爲難等事該工程司須要謹遵東主或其代理人之命令并須聽從其調停 
十三非先經東主或他上司允准該工程司不得藉端不到辦公惟須隨時盡心爲東主辦事且不得自已或代代人或明或暗做他項生意或事業惟須專心爲東主與該擬築之鐵路辦事盡力興東主之利益 
十四東主之事或該擬築鐵路之事除東主及所委辦事人外不得函告及口述於局外之人又一切與東主及該擬築鐵路事關係之消息并信札契劵簿册等項惟東主及其代理人或隨時受命之人方得察閱 
十五凡延雇期限之先及已雇之後無論何時該工程司所有代東主承辦及經管工程關係之銀錢物料或他種産業或隨時有銀錢物料或産業託伊或入伊手或經他管理者伊須誠實忠信依期報銷如東主或伊所授權之人隨時命將上物交於無論何人該工程司須卽遵行未完 
[英水師遊厯日本]  
　　十一日東京電云昨日英國水師議遊歴川阪各船廠英國副水師提督諾爾君於本日晚間答宴日人明晨八時將離神户 
[莫斯科手民罷工]  
　　十一日倫敦路透電云莫斯科各報館以排字者同盟罷工業已停印又電云莫斯科罷工事昨夜異常擾閙死傷者甚多有可薩克人數名因禁遏者之過於殘忍以致激怒衆民 
[蘇彞士河刻已開通]  
　　十一日倫敦電云蘇彞士河現已開通 
[英國商務之進步]  
　　十一日路透電云英國九月進口貨較前多二百六十五萬八千六百四十二磅出口貨亦多三百四十二萬一千八百零一磅譯字林西報 
[德儲將抵俄京]  
　　十一日柏林電云德儲君自蒙古回德路經俄國不日將抵聖彼得堡俄皇已預備迎接譯德文報 
[贈報鳴謝]  
　　商務印書館新印第二年東方雜誌第七期抉擇精審搜羅宏富不特可爲閱報者之總匯并於報館記者亦有温故知新之益也敬誌數語以謝（望） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[議准常備軍酌改營制武昌]  
　　湖北常備軍兩鎭自奉到練兵處新章酌照第一年練法後將所有營制餉章略加更改日前禀陳督憲飭司核議兹聞比較定章無太背馳可以議准（陶） 
[警察歸併辦法清江]  
　　清江警察本分八叚今奉提憲諭令改爲東南西北中五路城中三叚歸併作一二叚城外八叚歸併作六七叚四五叚則仍其舊（蘭） 
[補紀協和輪船觸雷沈没山東]  
　　招商局協和輪船在山東東南角石島海面誤觸水雷立時轟毁斃命者約十五六人載貨千餘件半係鮮貨聞值銀六千餘兩（月） 
[弑夫案發松江]  
　　浦南葉榭左近有寡婦金王氏爲子娶婦亦金氏子故後親族欲招贅壁鄰洪阿發詎金氏先已屬意金阿才衆乃從其願不料阿才久贅後屢　反目時相毆打氏遂變其初志仍與洪阿發通奸初三日阿才又復毆氏氏乃起意謀斃阿才是夜招洪帮助洪梭巡未允氏迫之乃越後窓而入乘阿才熟睡由氏以手义其喉以膝跪其腹洪復掀其手足乃氣塞而斃黎明嫗與親鄰齊至見死者喉際及臂腹有青紫痕顯係謀斃遂於初五日投華亭縣喊控縣主趙大令立卽馳往相騐屬實當塲鞭氏數百下與洪一并帶回連日刑訊遊移昨夜始一一供認聞已詳請置法矣（在） 
[滬道札關讞員文（爲印人槍斃華人案訂期訊辦事）]  
　　爲札飭事本年九月初五日奉南洋通商大臣周電諭接楊蓮帥電本年七月間據肥城王令寳瑜甲解印度人四大閣門司在該境許家道口河岸用洋槍轟斃船夥沈合成身死一案電飭何道彥昇照會英領事提解嗣據何道電稱會同英領事復訊因供詞狡展未能定案現在英領事已將印犯解滬並由何道加派繙譯陳賢勝安委員陳名喜帶同人証赴滬聽候英愼刑司訊辦查印犯並無游歴護照潛入内地招工已屬違約且用洋槍轟斃華人殊堪駭異必得延請律師詳細推勘按律定擬轉飭滬道切實照拂望派委員切實照料等因並於九月初六日准東海關道何咨開案准山　洋務局移據肥城縣知縣王令寳瑜申稱以洋人四大閣門司在縣境用洋槍轟傷船夥沈合成身死等情抄錄該縣原　全案人証並縣卷送請照會該管領事官按照約章迅速定期會訊明確照律懲辦並准駐烟英國領事官額函稱案内有華工三名爲此案目覩見証請會同詳訊各等因當經本道與英領事訂於八月十四十六等日在英領事署會訊兩次嗣因訊據英領事聲稱此案肰解駐滬按察使訊斷復經電禀山東撫憲電飭卽派熟悉滬情兼　英語之員往辦等因奉此除札委候選縣丞海關英文繙譯陳賢濟南洋務局英文繙譯勝安試用府經歴陳敬喜赴滬會訊外相應將此案人証咨請查照俟該人証等到時迅賜飭屬看管並祈督同陳委員等訂期提案會訊核辦等因又據東海關英文繙譯陳縣丞賢等報稱原告郭存善干証蔡三屍親沈三合華人翟西三華工謝殿榮王勝章等現寓長發棧兇手印度人四大閣門司已由駐烟英國領事官解送駐滬英按察司收管等情到道除照會英總領事轉致訂期訊辦並分行外合亟抄供札知札到該廨卽便遵照妥爲照料具報毋違此札機 
[製造局記事]  
　　製造局會辦方碩輔觀察因公赴甯禀見江督現已公事返局○總辦魏觀察昨傳龍華無烟火藥廠委員陳河清二尹至局詳詢改良製藥之法並著留心研究製法優劣製造局熟鐵廠現奉裁撤昨日總辦魏觀察諭提調李平書並劉益齋陳霽南三明府將該廠鍋爐等情詳加查點撥歸槍砲兩廠應用（欣） 
[廣文赴任]  
　　新委華亭縣敎諭高虎臣廣文寳昌在蘇領憑於前日乘舟抵滬先赴道轅禀呈履歴後至縣署拜會遄赴松郡接篆視事（近） 
[情有可疑]  
　　看管俄艦存儲軍火棧武弁李萬清都戎公舘被匪搶劫一案昨由製造局函送彭宣南一名到縣收押查因彭與其弟福湘均在砲隊營當勇此案出後宣南立命福湘逃遁情有可疑故爲解縣請究也（近） 
[西捕病故]  
　　法捕房二十四號西捕邇因患病送公濟醫院醫治無效前晚身死昨　醫院棺殮舁至八仙橋西墳山安葬（居） 
[飭查失火]  
　　昨晨吳淞路陳朝忠家失愼旋卽撲滅當由捕房飭探陳洪德往查起火情由後經陳探復稱係碰翻火油燈所致並未保險捕頭頷之（古） 
[包探獲盜]  
　　老閘捕房包探陸協庭前日在蘇州河畔見一形跡可疑之人肩負衣包意欲趁船他適陸因向之盤詰答稱名周阿培寗波人氏有事赴杭詢其包内何物支吾莫對旋稱本月初四晚曾偕十一人在嘉興　塘地方行劫孫姓用五十餘斤大石撞門入内各人俱持洋槍刀矛等物因事主並無男子故未用强劫得金銀首飾衣服並現洋兩元各自逃散來滬已經數日邇聞孫姓有人到滬故欲趂船他去等語陸探即將衣包開視内有狐皮襖等衣服十餘件及金戒銀飾並現洋數十元當即連贜解入閘北捕房捕頭諭飭押候今日解堂訊辦（見） 
[舊案重提]  
　　去年方世春投公共公廨控南匯縣人顧鑑亭吞騙借洋經前任黄司馬提案訊明押候追繳後經屠司馬交保飭還在案詎顧　保出後迄今日久置若罔聞是以方又遞禀請追關司馬准卽著保交案並移文至南匯縣關提昨由南邑尊將顧移解到廨司馬著押候傳同原告集訊（見） 
[勘丈佔地拆屋案]  
　　浦東人戴玉亭在縣呈控高鳳祥佔地高亦控戴毁房等情邑尊汪大令特委糧廳沈二尹於昨　督率書役亭耆前往勘丈當經勘得兩造本係貼鄰高因造房峈佔戴之基　戴卽糾人打毁高房實屬各有不合二尹立即回城據情禀覆大令核辦（近） 
[僞造鈔票案訂期今日會訊]  
　　馬士良姚金桂周根寳等僞造日本正金銀行鈔票由包探趙銀河拿獲解送公廨判候定期會訊在案兹悉昨午日本總領事松岡洋右君照會讞員關司馬訂於今日午後三點鐘蒞廨會訊（見） 
[上海縣案]  
　　上月十六日劉木氏投縣控被伊夫劉錦江毆虐等情經汪大令訊有疑竇將氏發堂在案劉係候補人員寓居租界前日逓函縣署略謂曩在四川本省出銀四百餘兩納本氏爲第三妾携同來滬上月乘職遠出忽棄所生九月之子背逃當時卽由家丁禀訴友人到寓將房封閉　今回寓查得失去衣四箱並金鐲珠花首飾及鈔票洋三百元悉此婦在案下控告懇求訊追云云大令因於前晚提氏復訊詰其究由何人勾逃氏供狡展喝掌頰五十下始稱七月間囑託乳嫗及某家丁當去衣服金鐲其凡三次逃出後又當兩次共計當本洋五百元當票現在堂中實因被虐背逃並無勾　之人亦無鈔票帶出大令盤駁不移判木氏改發官媒嚴押飭差赴普育堂查點該氏隨帶各物開單解案候再訊究○西鄉人孫阿桂喊報次子被逼自盡等情亦奉提究孫供次子福林於去歲二月由謝關全之寡弟媳招爲後夫該婦前夫所欠各債俱歸福 
 
 

Page 10

 
 
林頂認除理償外尚欠何姓錢數十千屢次索討謝母一再威逼歸還福林自思無力於初九日吞烟畢命求請蒞騐大令以情節支離且吞烟自盡與人無尤不准所請又據孫之長子小坤投供父親來案喊控地保已將弟尸擅殮大令判速卽棺殮候查所控有無揑飾再行核辦○警察　局函解串攫郁阿祥夾襖銅元之彭三保昨提復訊郁供衣服銅元係何姓攫去搜出刺刀亦何交與小的代藏大令判枷號半月發小東門内外示衆（近） 
[局事記略]  
　　張江栅鄉人陸阿毛同弟金海前日扭南市桑園街牛奶棚主張順棠張妙林至二十三七鋪巡局控被張等糾合流氓誘至小南門外隆記烟間强奪身畔洋七十元及銀器等物並遭刀傷三處等情經朱峒仙二尹提訊之下判將二張押候飭傳烟間主藍子祥問明情由再行補提各流氓移縣究辦○浦東流氓龔阿妙在萬裕碼頭軋住販花客某甲拆梢被某花行得悉禀請二十三七鋪巡局派勇拘拏始遁○前晚有俄國水手一名在南市新馬路雇張四東洋車至南碼頭下車意欲渡浦被流氓顏小四仔上前推倒挖去洋二十元而逸該水手將張扭入工程局控究捕頭詰悉顏匿革捕王阿三家立飭探捕前往將顏及王妻某氏拏獲押候究辦（欣） 
[會審公廨早堂案]  
　　駁船户莊林和竊浦東晉隆公司孔雀牌烟八十六盒售於爛泥渡順興糖食店張鑑松得洋八十六元經洋東查悉控廨牌提昨晨由水包探陸阿九解究原告洋人投述被竊情形莊林和認竊不諱並稱尚有串竊之人張鑑松供收買是實襄讞孫明府商諸安君判莊責二百板枷一月押本廨兩月張押本廨一月供出串竊各人俟補提到案再辦○美商何氏即活治控水作工頭葛坤增包造房屋延不竣工報探錢盈棠解究葛供屋向木作徐桂山轉包訂定四個月爲期徐之木料不敷未能多雇工匠求恩展限明府判限至十一月底完工繕具限狀備查完案○豐茂洋行買辦陳廣甫控工頭陸阿和包修輪船私取木料由探陸協庭解訊質之陸供所取木料自願算給明府判陸赶速竣工然後向陳領取修費木料洋元由陸自還並著具給了案○川沙人楊炳泉控林富金拐賣六齡幼孩由探朱桂生解辦楊偕見証張福堂尤一新投供目見被拐情形質之林一味游供明府判還押捕房俟再覆訊○賀億新控姚立桂並婦人林氏串匿伊妻林氏昨晨牌提至案押候過堂訊核○殷富根誘拐婦人吳顧氏之女昨亦提案判候過堂訊奪○王阿友張阿有均在老公茂紗廠工作私吸香烟被管工人查悉報探劉森堂一并解辦管工人林芝夫投案作証判王枷一天張戒責五十下開釋○宋榮根竊沈永福烟槍由探解辦中西官念其年幼無依判發棲流所留養候示○張阿根竊顧阿春布被由探解辦判戒責五十下○張瑞記竊内興隆鞋店内衣兩件由探吊贜解辦判押捕房兩禮拜○蔣四順控趙洪郡竊衣由探解辦判責一百板○陳阿金在雲南路圖竊由捕解辦判責二百板押捕房兩禮拜○妓女金玉仙由龜奴陳金保肩負出局由捕拘解捕房存洋十元保出昨日臨訊不到判將保洋充公（見） 
[法租界捕房發落]  
　　陳子生控葉賢良欠銀五百八十兩奉訊交保分期拔還在案迄今日久未拔昨日原告於發落時投案求追大令著保交案葉求寛限理楚大令著人銀並保限本月内還銀二百八十兩如延押追○史錦文控趙孔氏誘領伊妻出外被上京館堂倌陳阿虎徐杏橋誘至客棧藏匿一案昨日飭提棧夥郁根初孫俊三質訊趙孔氏供上月二十一日史妻被陳等領至棧内住宿二十二日前往詢問據稱已由陳徐二人領去求追質之陳阿虎徐杏橋互相推諉郁係一棧夥同供並未來棧住宿大令判陳徐及趙孔氏一并還押嚴比郁孫二人交保候核○談士卿控王錫三管鶴占抵單不贖一案大令判王還押管准交保限一禮拜理明禀復迄今逾限原告投追昨由捕房將保人顧兆英及在押之王錫三解案請訊王供所抵田單有房屋四間現願推抵大令因原告未到判王還押顧飭退去候下期傳到原告候核○頑童華阿有戲弄大羅洋行窓上銅環洋東悮爲行竊拘案請辦昨經大令訊得並無别情准子交保○捕解蔡榮江設攤聚賭請究大令判枷號一禮拜期滿責放○拐匪曾鳳山案發之後奉判發改過所監禁在案兹已半年期滿由局解案請示大令著赶緊囘籍不准逗遛（居） 
[美租界捕房事]  
　　田阿招肩荷糖炒栗子昨至吳淞路被一日本人槍取一空因投捕房請爲查究捕頭准之○積竊周阿寳在北四川路竊二十七號西人家銀器絨氈一件昨由包探朱桂生拘入捕房押候弔贜送辦○某日本人投捕房報稱在乍浦路開洋貨店被英界南京路一百四十八號鋆永泰内掮客騙去京貨約值千元請爲查究捕頭以事出英界飭赴英捕房控告（古） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
