# 1893 - 349 - 4907425

 

Page 1

 
 
[增廣新聞] [  申報館主人啓]  
　　本館今歳以來各處添設訪事友人博采旁搜必詳必盡以故新聞山積美不勝收今者精益求精更復擴充篇幅凡朝廷之涣汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘庶幾多而且速無負諸君子賜閱之盛情乎敢布區區伏維均鑒 
[申昌書畫室告白] [  申報館主人拜手]  
　　本館申昌書畫室開設在本埠三馬路本館圖　已歷多年今仍在原處大事　充凡藝林　賞之品無一不備紳商惠顧卽請移玉爲盼此佈 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[論調勇濬河]  
　　古者寓兵於農農人皆能爲兵也卽兵亦皆能爲農至於工商則本由農之中分而出之者也則上古之時兵亦優爲之矣若夫治河道濬溝澮此則本係農工之事非兵之事而泰西有所謂列陣圖兵者於軍營中别爲一隊專司逢山開路遇水疉橋其役猶夫中國軍伍中之長夫惟長夫多隨時雇用而未嘗訓練列陣圖兵則亦與兵士一律教習此其所以異也然西國旣特設列陣圖兵以專司開路通道濬濠掘坑等事則此等事或非兵之所優爲是又區乎兵與農工而别之者中國之長夫專以爲兵服役其所司者無非挑水執炊負擔奔馳卽所謂作粗工者其於開濠安營築壘設坑等事必賴有人教之而後可以相助爲理不能以此責之而中國之兵則大都起自田間平日之間頗能耐勞忍苦其於無事之日作按期操演而外往往可以使之興大工執大役如前者張朗帥以嵩武軍治北河水道至今猶傳頌之弗去口蘇淞之河亦半由營兵執畚挶之司江南製造局至龍華一帶馬路亦經楊鏡崖蕭雲卿兩軍門統率滬軍及忠信兩營兵勇昕夕從事尅期奏功上海縣城各河道亦由兩統領督勇濬治居人咸贊頌不置松江有濬城河之舉聞亦請調營兵共襄其事日前鐵甕城邊有人述及徒陽運河現已調集揚州金陵等處營勇至鎭江逐叚挑濬王大令以丹陽至常那交界處河道漸形淤塞舟楫不能通行不如趁此隆冬水涸之時大加疏濬送會同河工總局袁太守禀明撫藩兩憲撥欵挑濬並轉商東馬頭新湘營統領陳軍門相功爲理軍門以關係水利欣然應允旋於䟎河興工迤邐至丹陽爲止一律濬治此皆以營兵治河修路之功效也夫國家兵可百年不用不可一日不備所謂備者非僅掛名食糧裝腔擺樣而已也必也時加操練勤爲訓習使之嫻步伐諳陣勢精軍火之準頭知攻禦之方略陸則通向背起伏之理水則明風濤沙線之要此全在乎統領管帶之人時時督率勿令其漸卽怠荒一遇有事立刻成行所向披靡所謂守如處女出如脫免如此乃可謂之有備無患然而近來軍營之中其講求操演者固已不遺餘力大有積久生厭之意各營兵士旣於戰陣之藝各駗嫺熟則於操演之時亦不過隨意所至卽已了事而在營無所事事往往以抺牌擲骰爲消遣否則乘空出外閒遊每易滋生事端或以酗酒而闖禍或以挾妓而爭風若此者到處皆有盖此輩習於辛勞决不可使之閒暇一間暇卽易生事昔陶士行朝運百甓於室外夕運百甓於室内人問之則曰以習勞耳夫以陶士行之賢而猶自勤苦如此况營中兵勇大抵皆喜逸而惡勞若一任其情以縱之則不但將來不免有髀肉復生之歎而逸則思淫靜則思動皆足以爲患而不足爲備豈不大可惜乎嘗問之管帶兵輪者謂各兵輪以巨欵養水師何以不令其時常出洋巡哨而但令其迎送大憲此何以故則對曰出洋巡哨則太勞逍遥河上則太逸令其供迎送之役則尚爲習勞之一端適合勞逸之平余職之不禁掀髯大笑曰習勞之法吾知之矣然則無論水陸營兵總當使之有所事斷不可使之無所事如果無事迎送之事亦其事也而况時際隆冬尚未屆大寒冰冱之時各處河道之宜修者正不知凡幾各處水利之可興者又不知凡幾農人爲之倡兵勇爲之助地方官會同營員勤加督率則水之害可以盡去水之利可以盡興而國家錢糧又可以挹彼注兹不致另有糜費水陸兵勇又藉此又習勞俾有所事事不致游惰生事是誠一舉而數善皆備之事正不得歧兵農而二之以爲民事無與於兵事也 
[焦骨銘恩]  
　　本館寍波訪事人云本月初一日下午江北岸佘使君廟演戲失火焚死數百人事後有未經家屬殮埋者胔骼暴露慘目傷心董其事者因設法運至下白沙地方葬諸義塚龑石爲碣樹立道旁復從釋家言自本月十二日起至十四日止建醮三日超度幽魂死者有知亦當銜結於地下矣 
[甬上火災聨志]  
　　寍波訪事人又云本月初九日下午五點二刻時郡城小梁填彩雲染店後某娼寮不戒於火登時烟霧衝天滚滚紅雲中惟聞燕泣鶯啼慘難入耳各水龍聞警後咸爭先赴救文武員弁亦皆親莅火塲幸水口非遥未幾卽行澆滅僅焚去平屋四一椽至初十夜二鼓時南門外叚塘地方又報火警時則殘月已墮明星麗天萬丈光芒高騰霄際雖有各巡丁鳴鑼告警無如水龍夫皆畏路途窵遠不肯往援任祝融氏耀武揚威約焚一點餘鐘時始自行熄滅 
[温州火警]  
　　初七夜魚更四躍温州小南門内陸宅坦陸家失愼幸各處水龍麕集竭力灌救僅焚去柴房一所火卽息滅此處逼近善賚典鋪久爲匪徒所垂涎故下此毒手以冀乘機搶刦幸知覺甚早撲滅甚速得保無虞否則不堪設想矣 
[粤東火警]  
　　粤東訪事人云初四晚四更時火災又報警鑼響處各街水龍爭往救援約歷一點鐘之久始行救熄事後查知係豪賢街尼庵失愼僅焚去偏屋一間餘皆無恙 
[鎭江火警]  
　　鎭江不雨已將兩月自本月朔日以來城内外火災幾於無日無之丹徒縣王明府關心民瘼設壇祈雨禁止屠宰無如澗底痴龍依然酣睡亢旱太久百物枯燥有心人每以火患爲慮初八日夜更魚三躍忽聞人聲鼎沸警鑼亂鳴推窗視之見東南方濃烟一縷幾若潑墨長空旋探知係南門花巷口某姓草屋被匪徒放火以致延燒有頃鎭江府彥太守叅將鄭參戎守備許守戎曁各叚巡防委員先後到塲彈壓城外各善堂水龍陸續馳至噴珠潄玉 
 
 

Page 2

 
 
竭力救援無如封家姨作惡推烽助炤益覺彼猖爆裂之聲東鳴西應幸比隣均係瓦屋有風火墻阻隔祝融不敢越雷池一步約焚一點鐘之久始漸熄滅水龍遂唱凱而還各官亦鳴騶回署事後查悉焚去草屋三家左右鄰雖受虚驚尚稱無恙亦幸事也 
[漢皋火警]  
　　鄂中訪事人云本月初七日離漢口下關三四十丈之江邊劉姓茅棚忽然失火吳回燄毒然及索綯蔀屋如鱗霎時延蔓時則北風正狂如出林之虎助之逞惡到處飛揚忽有火星滚滚成團飛落下關礟岸某茅棚其勢遂如銅山西傾洛鐘東應救火者乃分爲兩隊以致呼應難靈俄頃然著與關毗連之某姓家關已十分危急幸俄商新泰洋行磚茶棧中執事急召小工駈洋龍往救始得將關保住免付刦灰未幾各洋行水龍及本街附近各善堂水龍陸續到來爲之灌熄餘火是役也三處齊燒約燬茅屋十二三家瓦屋一家眞所謂城門失火殁及池魚者也 
[火燭宜防]  
　　福州屏山之麓有鎭海樓焉畫棟飛雲珠簾捲雨匠心獨運妙造自然暇時躡屐登樓憑樣四眺全城風景盡在目前誠絶妙一幅佳山水也邇者花會盛行鄉曲無知不惜傾囊猜壓神其說者謂樓上有狐仙寄跡祀之可邀呵護之靈於是上自官紳下逮婦孺無明無夜膜拜焚香絮絮通忱喃喃默禱如痴如醉幾於舉國若狂有心人觸目警心謂樓上素無居人焚化冥錢易遭火燭且是處迫近火藥庫萬一災生意外恐數里内身家性命將悉數化作刼灰官斯土者奈何不防患未然作未雨綢繆之計耶 
[閩督回轅]  
　　閩浙總督譚文卿制軍奉旨巡閱營伍中途勞乏遂於本月初八日下午回轅文武百官咸赴津頭迎迓 
[兵船告成]  
　　福建船政局新造福靖輪船刻已告成由琛航管駕周永庚駕駛出塢行至大港擱於淺灘在船諸人驚惶無惜後幸徐徐出險卒保無虞隨定期初八日試洋以便列入海軍艦隊 
[海外去思]  
　　本館駐東訪事人云大淸駐紥日本横濵正理事黎受生太守前曾綰神户理事之篆已任滿回華矣庚寅冬前任駐日星使李伯行觀察復奏調來東派供是職太守熟習日本民風土俗故能悉心聽斷無枉無偏退食之餘尤關心地方善舉諭董起建地藏殿爲客死者殯房并令會館每三年後分别死者籍貫運回故土以妥旅魂又查得公學經費稍有贏餘特增聘日本名師爲之教習招衆商子弟入學肄業俾通曉日本文字語言他如醫院會館時諭司事實事求是不糜公費向來相根温泉華人不能與西人一律往浴須由地方官發給免狀始得一試蘭湯太守與日官理論再三得以删除此例其折獄尤一秉至公前者采芝林萬隆等行虧空鉅欵賴太守一力保護不致受虧今屆瓜期將及衆商挽留無術彌切去思於是廣帮中人先集貲製萬民傘二頂德政脾八對德政匾一方以贈旣而東京築地華人亦集貲製送萬民傘一頂三江帮則另由滬上購辦萬民傘二頂德政牌四對德政匾一方牌上有灜壖日暖海澨風淸御衆以寛養民也惠之語公學肄業子弟由父兄倩教習爲領袖製傘一頂繡成學道愛人四字排導至會所然後經紳董衣冠恭送入署并聞太守以名孝廉現宰官身東國文人咸深仰止每屆花辰月夕酒社詩壇必折簡相招請執牛耳未識面者亦時或專誠謁見太守悉以禮待之東人士於此更深欽佩上月下澣太守念任滿在即未免有情遂命駕往東京邀集名流讌於芝山紅葉館賦七律二章以志别中有攝津烟雨成陳迹神奈雲山起故予之句自注八年前曾爲神户理事攝津係神户别名神奈川爲横濵縣名又云老籍昔曾聨縞紵阿咸今又接簪裾盖太守係尊齋星使從子故有是言也某新聞社主筆勝之君識其後云蒓齋先生文澗德峰曠度交歡其駐劄本邦吾曹文士屢徵逐詩酒久愈思慕君爲先生猶子淸才洪筆有明珠之目嘗任神户横濵二處理事前後數年今亦將任滿歸國吾曹宜依留别瑶礎奉餞錦旋因揭原作以告諸君子云云異日瑶章瓊句投贈定可滿貯宦囊以壯行色也 
[披蓑禦火]  
　　廣東新興縣洞口嘴兩水匯流來源頗遠東接恩開西接河頭一遇天雨滂沱則兩江之水奔流而下大魚鱗鱗小魚戢戢漁者視爲利藪焉上月積雨連朝河流泛溢鄉人陣日臨淵而羡披蓑荷笠而往捕魚歸來不脫蓑衣就火取煖不覺炎延及蓑解之不及火傷身體毒氣攻心醫治不效延至二日而死粤諺有披蓑衣救火之語言自惹其災也陳之死其殆有合於諺所云乎 
[西報雜譯]  
　　香港大東電報局議設水電線直達新嘉坡取道拿標晏島繞至庇能計需英金銀三十萬磅已派夫利哥打輪船由新嘉坡啓行往海防俟海防達港之電線修竣然後將澳門之線更換再探察海道安設此線屈計工程約於西歷明年夏季告成○印度國人哥頓打士孟米大賈也先曾遊歷歐美轉而之日本上燕京出古北口外遊萬里長城乃返天津過燕臺至上海到香港始附英公司郵船返印在津時謁見李傅相贈以小像藉壓歸裝聞此遊實欲廣閱歷而殫見聞以振工商各業云年曾捐五萬餘金在孟米開設公書房多購書籍以備國人學習此等善舉蓋印度數百年來所未有云○英之昆土蘭省前任相臣麥而士由新金山到香港有西人往詢拒逐華人之意答曰人皆謂華人之出洋者頗能遵規循矩惟本大臣就所管屬境觀之則又不然蓋華人所在之區少則易爲功衆則難爲理且我西人所作工藝勝於華人六倍西人居處衣飾不免奢華故其費用必巨若華人則每事從廉故其工價便宜苟不早爲之所則將來華人日積月累我西人兩肩承一喙更從何處覓生活耶 
[小呂宋近事]  
　　小呂宋來信云國家業經出令命羣島有司嚴查各屬華人住屋如有未償人稅隱匿家中者卽將其人逐出境外按小呂宋近來帑項支絀而飛獵邊羣島復日益陵替故欲嚴查人稅殆亦庫儲空匱不得不然也 
[檀事近述]  
　　檀香山女主前爲國人所逐當軸者議更立民主復有欲隷美國宇下藉其保護者兩黨意見互相水火迄今尚未定奪而美國於保護之事固辭不允本月初六日華盛頓電信云美廷决意調兵船赴檀問其果願美國保護抑更立民主須卽據實覆答勿得延緩同時得檀香山電信則言美國催迫檀人似有不可終日之勢云現聞檀國欲立民主之人氣燄殊盛而前王之故臣則秉鈞日久亦足以指揮勁旅維繫人心無論何所適從必有一番紛擾觀美國之意似欲其照前再立君主然權臣柄國恐兵戎之患卽在蕭墻也 
[巨欵難籌]  
　　舊金山洋報云機利所立苛禁華人新例曾在議院會議准令展限頒行所議之第一欵係禁絶華工入美第二欵凡住美華工限六月内到内地稅司註册如期滿有未註册者按例驅禁倘審實或因有病或緣别故所阻方准釋放仍須補領其照照費例由自備若在限内領以不收照費卽映相存據亦可删除倘領照後或有遺失毁壞仍准再領如商家等例得在美居住者亦可照例領取爲據户部核計現已註册者一萬三千二百四十八人未註册者九萬三千四百四十五人除商家及讀書人外約八萬五千人由大埠起程回港水脚及各項費用每人需洋七十元倘華工皆不願註册統載回籍初計共需經費六百餘萬元現加收水脚又須洋百餘萬元方可舉行又云照户部計未註册華人八萬五千名現輪船水脚加至五十一元加以押費解費衙監供養等費合計最廉亦須洋十兆零三十三萬餘元方能盡載回華户部曾將此數核算明白咨行上議院以供衆覽矣 
[薇垣上壽]  
　　月之初六日係粤東藩憲成竹銘方伯壽辰是日督撫憲及同城文武各官皆登堂晉祝方伯張筵宴客肴羅山海酒若淄澠合省屬員燕賀情殷紛紛餽送禮物方伯婉爲辭謝概不收受 
[勸賑回蘇]  
　　江蘇候補道李觀察經楚係兩廣總督李制軍之次公子前奉蘇省大憲札委赴粤勸辦賑捐迄今事竣回蘇銷差於初六 
 
 

Page 3

 
 
日由粤起程剛中丞及司道各官均赴河干恭送 
[年少多才]  
　　粤東廣雅書院分校王君濤係番禺貢生也年高德劭學粹品端士林望之不啻泰山北斗月前忽染疾病參苓迭進迄未見效遽返道山所遺分校一席現經督憲李制軍聘請陳君慶龢接辦按陳君係番禺陳蘭甫京卿之文孫京卿之哲嗣及猶子等早已飛黄騰達各據要津今其文孫年方弱冠夙承家學聿任經師聞者咸豔羡不置聞此席係由湖廣總督張香帥電致制軍聘請者農服先疇士食舊德其是之謂乎 
[因材器使]  
　　粤東定安縣知縣李芷香大令家焯才幹優長勇於任事歷年统帶卓勇巡緝城廂内外盗賊潛蹤閭閻安堵去年奉札赴任所帶營勇由大憲委候補知州李刺史宗道接帶刺史人雖强幹而捕務非其所長邇來盗賊猖狂民情驚擾大憲知緝盗安民非大令莫屬現擬檄調回省仍令統帶防營至所遺定安縣缺卽委李刺史前往接署業由藩憲分别飭知矣如此一轉移間吏治營規兩受其益大憲知人善任不已窺見一斑哉 
[密查事件]  
　　兩江營務處江蘇候補道蔡和甫觀察鈞於本月初七日下午三點鐘時乘太古公司鄱陽輪船行抵鎭江其時鎭城文武各官均往江干迎迓觀察接見後復以禮答拜旋乘緑呢大轎詣又新街廣東會館暫駐襜帷次晨乘輿入城先至道署并會黄觀察觀察迎入花廳欵以茶點傾談良久興辭而出並赴各衙門謝步聞觀察係奉劉峴帥札委查辦洋務至所查何事俟有續聞再錄 
[携眷言旋]  
　　前任温州雙穗塲徐星北鹺尹途次病故其灜眷尚在海安兹聞次少君已携同灜眷於初十日附輪回里戚友相逢琴樽話舊當有丁令威化鶴歸來之感矣 
[甌試續述]  
　　温州府徐乃秋太守扃試各屬文童初覆題目已列前報初二日二覆所有題目備列於後皋陶則見而知之若湯萊朱則見而知之若文王散宜生則見而知之若孔子初六日三覆通塲首題詩云潜雖伏矣賦題寰海鏡淸賦以寰海鏡淸方隅砥平爲韻詩題賦得最是橙黄橘緑時得時字初八日出案永嘉案首陳時臬樂淸案首黄式蘇瑞安案首孫詒揆平陽案首林鼎勳示期十一日四覆大約十二日發貼全案徐太守俟試事告竣卽擬十二日下午出棚想育嬰堂等處事宜當有一番整頓也 
[東甌雜誌]  
　　温州五馬街口公富提莊誣指縫工偷竊送案押追旋經保出縫工心有不甘到莊滋閙已綴前報兹聞初四日已刻潘得勝阿培等又率老婦三人興師問罪該莊不堪其擾請飭原差押回縣差因婦等年逾古稀仗著閻羅老子聲勢未可輕惹只得勸令回家含糊了事詎次日培等仍復用轎將老婦扛至該莊大肆咆哮甚將糞桶尿缸任意傾潑莊夥均被沾濡自頂至踵備嘗木樨香味圍而觀者莫不掩口胡盧○大高橋下葉某邀集友朋作摴蒱戲初六日有瑞安考生林某入局三戰三北不名一錢葉因索欠過激致起爭端林遂自投縣署禀訴門政謂已因探友至葉家致被誘入迷龍陣中五木無靈全軍盡覆現緣賭欠未償大遭凌辱務求伸理邵大令因値考試不欲苛求但命値役二人往諭地保囑令勿賭詎葉指爲冐充差役作勢裝腔不遵約束該差回禀大令隨請陳鏡仁捕廉督帶親兵前往當獲賭犯一名惟葉尚未到案聞邵大令已將賭犯供出各人姓名出票拘提云○瑞安童生某甲於府試二覆出塲時失落考籃一隻追查無著卽赴保甲局請飭巡勇查緝閱三四日蹤影全無甲乃向保甲局索賠局勇謂自已考具不能看管何以向局索賠甲以巡勇出言無禮遂糾集多人將局勇攢毆一頓該勇以憑空被毆此仇不可不報亦約集棚勇爲報復之舉現聞甲已喊控琴堂請騐傷痕如何了案尚待續聞○招商局輪船到埠時有靑田縣老人某甲在船艙樓梯上跌下觸傷頭額鮮血迸流幾有性命之憂幸余太史與之同舟急用妙藥立止其血並灌以參湯始漸蘇醒天荆地棘行路難寄語白頭翁愼勿輕於跋涉哉 
[四明要錄]  
　　本月初十日俗傳寍波府城隍誕辰三日前已由香工結彩懸燈雇名班演戲是日游人如蟻轂擊肩摩喧擾之聲聞於遠近嘻佘使君廟演劇失火近在目前奈何若輩仍采烈興高不畏蹈其覆轍耶楊大令所司何事曷弗嚴以禁之○府尊以時値隆冬奸宄易於竊發遂札縣傳諭烟館客寓均以二鼓後閉門各叚保甲勇丁務須絡繹梭巡柝聲不絶此亦徹彼桑土之意也○初十日同雲密布寒氣偪人下午六出花飛隨風飄颺未幾卽止入夜溟濛細雨土潤如酥次晨樹杪銅鉦仍然高掛未識碧翁翁何時沛甘霖也 
[帆船遇險]  
　　德國帆船西尤哥空自美國紐約克埠裝火油七萬箱望日本進發行至一百三十五日十二月一號午前十點鐘時駛至豆州大島船主失于謹愼以致擱在西南部淺瀨船身斜傾潮水汨汨而來船主無可如何急乘漁船求救適日本郵船會社西丸自神户赴横濵遇諸途中遂援至横濵投德領事館禀報旋至九十八番洛滿商社商議搬取貨物之法二號商社令小火輪船駛赴擱淺處適稅關上亦派關吏二人乘横須賀小火輪船前往往同查察據云須乞軍艦救援方能出險當夜船主同赴横須賀鎭守府請照會軍艦襄助爲理 
[南市火災]  
　　昨晚十一下鐘時本邑南市南碼頭馬路橋某茶食店火起一霎時冐穿屋頂延燒某姓老虎灶等家二十三七鋪地甲急奔分投文武各衙禀報旋卽出外鳴鑼二十三七鋪巡防局委員戴憶珊黄衡堂劉穆亭三二尹首先馳至火塲督令勇丁彈壓旣而江海關道聶仲芳觀察上海縣黄愛棠大令總巡葉臨恭司馬提右營參將廖楚才叅戎守備程守戎城守營李采臣千戎先後命駕出小南門分投照料一切復善堂天主堂古雲臺十鋪道署戴日湧萃秀堂普濟社旣濟社花業荳業錢業各洋龍汲水以救噴沬如珠幸其時浦中方漲晚潮易於取水焚至十二下後火勢漸衰各洋龍及文武各員弁遂皆分道而回惟復善堂等附近之龍尚在澆滅餘火 
[少尹去思]  
　　新任寳山縣主簿陸桐華少尹於昨晨七下鐘時由上海縣署乘輿出城向寳山進發地甲捕役均在縣署前恭送上海縣黄大令亦送至半途而别 
[讞員回滬]  
　　法界讞員葛蕃甫同轉請假赴靑浦就醫已列前報兹悉同轉已於昨日上午乘船回滬禮拜二本係堂期不及將各案解訊禮拜四適値冬至節期往各衙門道賀所有應訊各案概歸禮拜六集訊昨已飭丁知照捕房矣 
[滬瀆瑣聞]  
　　徐氏婦倩王姓薦至南門内褚姓家爲傭浣濯縫紉勞勞終日前日褚忽失去水烟袋家中人咸疑徐氏所竊褚固忠厚長者暗給洋蚨兩翼令將原物贖還免致究出根株難免旁人齒冷氏對以並不竊取將從何處贖還反以褚誣竊偪贓向之饒舌後由十九鋪地甲爲之剖斷不知究竟如何○昨日大南門内大順京貨店夥某甲至小東門外購得火油兩箱雇車由小東門載運約定力錢四十文旣至大南門守者阻不容入甲乃命車夫肩荷入城車夫不從不給車力遂以惡言相向甲更忿不可遏扭住肆毆車夫極聲疾呼適出店人到來始爲解散○昨日薙髮匠瞿阿炳與同業羅新春口角互扭至品仙園互相評理一言不合遽爾揮拳瞿突將茶碗抛來適中羅之額角皮破血溢紅染衣襟幸有毛鬍子其人向兩造再三和解令瞿購一封口膏藥給羅貼之隨解腰纒付茗値兩造始不復忿爭 
[前倨後恭]  
　　住居新閘迤南之江北人某甲賴推車以餬口邇來貧病交加畏寒瑟縮遂向垃圾橋北流氓臭猪頭商借馬甲一件以禦嚴寒閱數日病已痊愈在李寳文弄與臭猪頭遇見邀入小茶肆把盞傾談不料臭猪頭平地生波誣甲偷竊衣服號召同類數人將甲吊起同黨 
 
 

Page 4

 
 
一聞此言一擁而前七手八脚將甲吊於柱上甲大聲嘶喊觀者畢集咸以臭猪頭爲不是臭猪頭大聲曰我等慣用此刑鼠輩何敢攔阻衆皆大怒奮力扭住欲送捕房臭猪頭自知理屈伏地求饒衆始釋之 
[尅扣工資]  
　　虹口沈家灣地方有西人開設軋花廠雇男女小工九十六人作工總管某甲性本狡猾視錢若命遂將各小工工資以七成發給其餘三成作爲房租各工人嘖有煩言前日有一女工急欲大便苦無草紙以花衣代之被甲查悉以其蹧蹋棉花欲將每人工資扣錢百文以償花價各工人以其苛刻太甚咸懐忿恨相率停工甲自知理屈挽人陪罪始得言歸於好 
[姦夫已獲]  
　　汪長金投上海縣控稱妻子洪氏與治下三牌樓聚源盛火腿店主柯仰高有私以致相約潛逃携去洋銀四百五十六元請爲追究黄大令訊供之下飭將洪氏管押柯已畏罪逃避大令飭差役將聚源盛生財檢點明白交三鋪地甲看管一面提柯再訊此已列入報章兹因差役在浙江乍浦將柯拘獲前日押解回申詎料店中衣服生財均被地甲沙某藏匿遂將柯解案禀明一切細情大令諭令看管候訊 
[竊箱被獲]  
　　招商局江孚輪船將次鼓輪出口搭客某甲有皮箱一口内儲衣服及番佛五十尊一轉瞬間爲偷兒掮去赶卽追尋經法包探將人贓拘獲問明箱内所儲各物一一相符將原贓交甲收領該竊帶回捕房右耳被人剪去已存其半必係此中老斵輪手也捕頭命押候解送公堂究辦 
[交保調處]  
　　法界瑞福里有寍波人某甲居焉甲娶某妓院大姐爲妾同居里内之蘇州人某乙垂涎已久掩入房内爲甲所拘以乙竊去首飾等詞控訴捕房捕頭訊問之下乙稱因奸起釁勒索不遂致被誣竊捕頭以兩造供詞不合飭將原被押候查詢此已列報昨據原被親友各投捕房求請交保捕頭俯如所請諭以具保出外各邀親友調處調處不明候有堂期著保交案解請讞員訊究 
[勿藥可占]  
　　嚴星渚善士求妻病速愈以洋銀廿元由無錫達源莊寄交本館協賑所彚解災區散放又接沈善士維嶽函云小兒病瘧日久素諗常有助賑愈病之事爰於灶神前默禱許願捐助順直賑洋數日果卽痊愈足見神靈庇佑兹特備鷹洋十元託和悅洲鎰豐錢莊匯滬云云歷觀往籍之所紀證以近日之所聞凡以助賑而愈疾者無不如響斯應有感皆通二君勉旃一念之誠可以質鬼神而通金石何患病魔之不退避三舍哉謂余不信請拭目以俟之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[統制打圍]  
　　霜寒地迥風勁弓鳴此正射獵之時也京口副都統保頤盦統制豪情倏發逸興遄飛特於本月初　日淸晨諭在伍之前鋒整行轅之小隊騎士則負弓矢步兵則携線鎗架壯鷹者幾輩健兒驅獵犬者一隊稚子統制則便衣就道策騎飛馳出郊垧適平野指揮任意顧盼自如在長林豐草之間放狡犬蒼鷹而出四圍奔逐一霎飛騰驚羽翔集於草間狐兔狂奔於道左矢無空發槍不虚燃灑血雨毛不可勝數統制顧而色喜命合圍等人稍憇將所帶酒榼食物徧行賞給果腹之餘天色尚早統制飭令再鑞一圍然後言旋俄而夕陽將墜鼓角齊鳴馬步兵勇列隊郊原上前迎迓但見負獐猫者携雉兔者逐隊偕來計有八九起旁觀者莫不歎羡統制回署後將所得諸物分贈同寅各官及西國領事一味之美可以共嘗不特武略邁倫亦見風流出衆矣 
[灜眷過鎭]  
　　統領中信等營調署金陵城守協楊鏡崖軍門榮赴新任已記前報兹聞其夫人等於本月初九日下午自滬起程乘登灜洲兵輪溯江而上卽於次日傍晚駛抵鎭江停泊下關寳蓋山新兵前營兵弁在蒜山列隊恭迎旌旗日耀戈戟霜凝槍砲之聲隆隆震耳十一日淸晨展輪上駛逕赴金陵 
[挑夫惡鬥]  
　　温郡挑夫脚班向有定章各歸各業不得佔䟎爭攬如水菓一項歷歸隄底班挑送温郡水果以柑爲大宗榷則向無出口本年橘價飛騰銷塲甚旺蓋緣臺粤產橘之區客冬天氣嚴寒霜欺雪虐枝葉大半摧殘今秋結實不多是以甌橘之價爲之驟昻各處販客赴甌採買者紛至沓來本月初七日四明公所某客購橘數百擔擬欲附輪載至寍波雇小南門班脚夫就近挑運迨隄底班聞風截攬則小南班早已捷足先登不復受隄底之脅制知詎料隄底班忿恨未消糾集夫役數十人各執棍棒扁挑狙伏虞師巷一帶欲伺其出外時乘虚直搗小南班聞信亦矣集班夫數十人作抵禦之計及十二點鐘兩班在公所門口互角雌雄小南班白手不持寸鐵不能取勝紛紛敗走隄底班乘勝逐北喊聲震地直至虞師巷瓦礫堆邊小南班乃拾取殘磚破瓦權當兵器向前飛擲兩陣對圓如臨大敵擊破頭角者鮮血迸流沾染衣袖兩造各受損傷旋經地保前來喝散調停了事否則肉薄血飛肢殘體裂有不釀成命案者哉 
[西電彚譯]  
　　英京電報云法國廷臣現在又經辭職至其因何乞辭之故來電尚未有明文查法廷諸臣係於西本年正月間始行任事今方數月卽已請辭屈指十餘年來除花里外其相輔諸臣曾無歷至一年之任者噫廷臣之任如是則其政治有可知矣○英電又云西班牙與模洛高之議業已不成故西帥甘保士現已督軍赶赴棉里刺地方以便籌進攻之策○又云德國相臣急不里維日前忽接法國奥里安地方寄到物件一箱因命中軍官啓視詎箱盖略開卽覩其中藏有機器幸該中軍深諳制法乃將其機遏止得免被傷近來歐洲常有此等事殆欲謀害當道者幸均被察覺其計不成何匪類之兇横若是耶○又云接美京來電稱美國議院現議將賦稅一項爲之裁减而鴉片入口之稅亦在其中細核其數則此次所减之欵已不下五十兆元之多○又云倫敦太晤士日報接派駐巴施亞採訪人來電稱該處東南高刺山鎭近日地震居民之死於是役者計有一千二百名而牲畜等遭是刦者已不下五萬頭之夥地震之刦如此是亦罕聞之事也○又云勿刺施亂黨之帥前水師提督迷勞現已舉立爵臣里猶之子爲勿刺施王已佈告於衆俾得咸知正其君位○又云杞公在議院内答某議員所問俄國在地中海所行之事據公言我英廷實未嘗聞俄在地中海一帶覍地以爲屯兵聚糧之所惟本國亦不能信俄人欲爲此事倘土耳其能准各國戰船道出刺打尼小海則我英亦當與其計較俾與他國一律○又云示浮刺前奉法國總統之命延攬廷臣一事刻已不能成就法總統已將此事請托卑里亞竭力爲之矣○又云英國前相西厘君現在加尼付地方對衆宣言曰今細觀四處情形則大局尚茫無所定至於英國海軍一道務須竭力整頓以期無敵於天下此固今之要務并非泛泛而談也○又云前日風傳俄皇太子已聘定法國前王荷里因之宗女爲妃一事兹經俄廷將此事辨明謂此乃子虚之說云 
[折臂翁]  
　　暹法之役雖未認眞爭戰然已交鬨數次所戕性命亦頗繁多兹接網咯來信言前月暹法交兵之際有法官二員爲暹兵所獲中有某員業已斷去一手息戰後送回法官延請兩醫診治能否痊愈現尚不能預决嗚呼法其毋謂暹弱也蜂蠆有毒而况國乎 
[同葬虎腹]  
　　距柔佛坡十三英里之遥有閩籍人共十六名挈伴前往該處耕種通力合作先蓋有草屋一座然後斬棘披荆開山通道衆方逐隊入山行不數武中有名廖淸者忽然腹内疼痛異常不能走動衆遂勸其回屋暫睡至夕陽西下時淸見衆人尚示歸來不勝駭異因往探之將近該處遠遠望見有猛虎一隻在林内張牙舞爪跳舞咆哮淸懼極赶卽潛遁連夜回坡報知東主次日率有數人各携洋槍利器入山搜尋但見尸横遍　肢體狼藉血跡模糊其慘死情形實有不堪目覩者淸不覺失聲痛哭謂十六人同來此地滿望耕種有成共沾利益詎料衆皆如此慘死於心何安後經衆人勸解遂忍淚含悲將零手斷足叢葬一區嗣聞有人道過該山見有猛虎成羣約有十六七隻然則廖淸幸患腹痛遽行回家否則亦葬身於虎口矣豈非死生有命哉說者謂廖淸殆有陰隲未可知也 
[擇偶奇談]  
　　紐約信云該處有農人某甲欲與某婦訂白頭之約惟該婦居於干拿打埠兩地暌違難遣蜂媒蝶使該農遂致電與婦詢其果否肯畫鳳諾卽行回電而己則坐於電報局守候回音夜以繼日消息杳然直至月落參横始行回家燕息翌晨東方未明卽到該局問訊始接回音得諧佳願局中司事之人見該農之僕僕探問也因慰之曰娟娟此豸故爲濡滯致累君昕夕徬徨亦殊不値得矣該農欣然答曰吾之擇偶固欲得小心翼翼者得耳今該躊躇終宵始行裁答則其處事之謹愼已可見一斑得婦如此雖勞苦以候亦復何恨衆聞其言爲之莞然傳爲笑柄 
[鷹蛇纒結]  
　　美國某山之麓有洞焉爲鷹鸇之巢穴生斯育斯千百爲羣而無所得食日惟徘徊於長林豐草間擇蛇以爲糧居民以其與人無患與世無爭也亦相安之其地有蛇一種身若鞭形如蟒土人象其形而名之爲馬鞭蛇性最狡獪捕者受其毒靡不垂斃日乾有童子數人獵於曠野陡聞密林有聲瑟瑟繼而嘠然長鳴仰視有巨鷹口銜小蛇翺翔而上直冲霄漢未幾鷹漸歛一翼摇摇欲墜或上或下其鳴甚哀半晌翩然墜地寂然不動羣童上前察看則鷹被蛇纒翼爲之折而口猶銜蛇未釋童於是享漁人鷸蚌之利持之以歸 
[日本火災]  
　　華歷十月廿五日夜鐘鳴二下日本横濵居留地一百四十九番樓失愼警察署急鳴鐘報警居人皆從睡夢中驚起各顧性命奔避不遑是屋樓上下共十餘户日本屋大都以竹泥板紙四者爲壁一經著火不啻扯朽摧枯樓上有廣東人吳某見火祗隔板壁一層驚慌無措欲抱其女又顧其妻一遲疑間火已著身妻亦灼傷頭面及手婢女則燎去頭髮面部負傷恐火毒攻心萬難保全性命矣所有女孩二口一三歲一五歲均葬於火穴中次日由加賀叮警察署搜出死屍已如焦炭慘哉又日歷十二月一號午前一點鐘時鳥取縣泊村德田安三郎家失愼延燒白數十户人畜死傷未詳其數 
[舊案翻新]  
　　供事徐譜笙扭姚蘭洲徐兆堂至上海縣控訴各情已登本報前晚黄愛棠大令升坐二堂提訊差役楊桂將原被一併解案徐訴稱供事係紹興人昔年丁錦泉將江陰舍缺向故祖抵押銀數千兩日久不贖迭次向索一味游移且舍缺亦不得承充故於光緒二年在莫前憲案下涉訟拖累良久以致祖父及父親叔父等一家數口或因病而死或自盡而亡皆由舍缺而起有案可稽嗣後有人解勸令姚償還供事銀四千三百兩以了其事舍缺仍歸伊等承充供事信以爲眞卽時允許及向收銀兩祗收得三百兩之譜無奈赴江蘇撫轅控告蒙巡撫大人發交蘇州府提訊其時泰來譚大人方綰府篆研訊之下判令將舍缺立據斷給供事當堂由徐具結載明日後丁姓等人如向譜笙滋擾惟兆堂是問及供事回申後前年意欲上夘被姚及王漢槎覇阻聲稱須費上卯銀一千兩供事不得已向各處措借共得七百兩如數付去土等仍不准供事上卯因此情急扭姚徐來案大令問爾稱立有筆據今在何處答稱在此遂將據呈上大令閱得據上字跡草率異常諒係抄謄遂問正據何在供稱留在寓處大令謂曰爾乃旣捐供事例應在京供職屢奉道憲大人諭令北上爾終逗留滬上滋生訟端前者道憲大人諭令本縣將爾管押遞解爾意如何隨將憲札發下徐閱竟俯首不語大令命卽退下姚供稱職員係本邑人前當道轅總科書辦現已退卯多年此缺目下由王接充光緒初年徐與丁爭論舍缺在案涉訟旋奉憲諭將丁杖責發落並令職員給徐銀四千三百兩徐收銀後忽又京控蒙上憲訊斷具結了案至舍缺應由道憲大人作主能否上夘訴由道憲大人判斷據徐所稱出過上夘銀職員並不知悉况此事現在已與職員無干徐竟不分皂曰迭向職員纒擾兆堂供稱職員係紹興人來此未久僑居紹興會館欲移外甥等屍棺回籍忽被扭控案下查此案當初丁將舍缺向譜種之袓抵借銀兩確由職員介紹後伊等在案下並蘇省涉訟旋奉蘇州府訊供斷結職員亦曾具結載明丁姓不復向譜笙滋擾大令謂今日本縣本擬將謂笙管押姑念再三苦求全其體面遂將姚及兆堂交保譜笙叱退聽候禀詳道憲核示兆堂又稱職員現已無事求免交保公祖如不信請問譜生譜 
 
 

Page 10

 
 
笙稱兆堂任性其自去可也大令因卽交譜笙帶去 
[英界公堂瑣案]  
　　包探黄四福禀稱小的緝獲剪綹賊王小寳搜出眼鏡一副皮夾袋一枚又獲積竊劉德林市到銅盆等物今特送案請懲王供稱小的係寍波人劉供稱小的係揚州人供畢咸浦伏於地泥首求恩蔡太守判令將王遞解回籍劉笞責五十板然後遞解贓存捕房以待失主認領○日前包探朱銀生緝獲竊土賊張阿四及收贓人陸春平解送公堂蔡太守訊供之下飭將各人帶回捕房候查明冉訊此已列入報章昨日朱探禀稱當英公司某輪船報失大土十兩時適小的尋獲阿四遂疑此土卽阿四所竊兹悉阿四等之土另在奥國某輪船上竊得私售與陸英公司船上之贓仍未查獲奥國人某甲投案申訴前情阿四供稱小的與張明友李小利等人在帽式旗　之輪船上工作先竊大土六枚售與陸店得洋銀九十六元旣又竊得四枚仍售與陸得洋銀六十四元先後與明友及李等分用明友及李所供與阿四相同陸供稱小的在虹口開小南貨店由夥計經手向阿四等買大土四枚計洋銀六十四元並無先買六枚出洋銀九十六元之事奥國人又稱大土四枚連關稅計銀五十七兩二錢合洋銀八十元之譜陸祗出六十四元豈不知是竊贓太守問陸曰大土何在答稱早已轉售與人熬膏吸食矣太守遂判令將阿四明友及李各笞責一百板管押三月陸罰繳上價銀五十七兩二錢給償失主○包探孔阿才禀稱陳忠餘前曾犯竊獲送大老爺遞解回籍今又來滬是以拘送案下陳供稱小的丹陽人現雖來滬不敢再犯矣蔡太守判令笞責一百板押候仍遞回原籍○二百零四號華捕禀稱陳阿八前曾犯賭獲案訊懲今仍擲骰賭錢是以拿獲送案賭具附呈陳供稱小的偶然小賭以後當痛改前非矣蔡太守判令笞責一百板賭具存候毁去○一百廿六號華捕禀稱昨日小的巡路時見王阿林在天后宫前設攤聚賭欲向拘拿伊卽逃逸旋卽追獲送案請懲王供稱小的並不犯賭平空被拘蔡太守飭交人保去如無人來保則管押一禮拜○劉維均訴稱小的在沙遜洋行管理房產陳明慶到來圖竊獲交巡捕送案請辦捕頭禀稱陳前經犯竊遞解回籍兹復來圖竊理合重懲陳供稱小的係寍波人自知有過只求施恩蔡太守判令笞責一百板押候再備文遞解回籍○包探陳阿九禀稱陳阿五前曾犯竊送請大老爺遞解回籍今又來此作剪綹生涯陸續竊得洋銀五元小洋銀五角僞洋銀二元眼鏡一副經小的拿獲人贓送案請究陳供稱小的係浙江寍波府奉化縣人連次犯竊死有餘辜蔡太守判守笞責二百板押候仍遞解回籍僞洋銀劈毁餘贓存在捕房以待失主認領 
 
 
 

Page 11

 
 
   
 
 

Page 12

 
 
   
 
