# 1934 - 273 - 4908790

 

Page 1

 
 
[閩刻武英殿聚珍板叢書寄售] [  本館謹啓]  
　　刻有友人寄售閩刻武英殿聚珍板叢書計共一百四十八種釘成一千本板旣精緻紙猶潔白裝訂亦工欲購者請移玉至三馬路申報館及申昌書畫室閱看可也此佈 
[書南皮張尙書戒纏足會章程叙後]  
　　中國至於今日夫人而知爲弱國矣然國雖弱而要無不可以自强所謂自强者無非購輪舶精器械講求製造開拓　務築路以利火車練軍以資武備談時務者皆以爲不如此不足以爭雄海上總而言之西人之所能者我亦能之西人之所有者我皆有之西人雖強何畏也然思輪舶機器製造礦務築路練軍等固爲西人專精之事中國自宜學步惟僅學此數事亦未必卽能自强也而况學之未必能盡如西人乎大抵國之盛衰强弱繫乎人才人才多則國自强人才少則國自弱若是則欲國之强也當以培植人才爲第一要義果能培之植之人才自不應其不出且不患其不多無如有賊夫人才者則雖培之植之而人才亦不見其出又遑論具多耶夫天地生人一人必有一人之用本無分乎男女也中國婦女不與外事視之如廢材說者每謂中國婦女不皆讀書識字故不知外事不知中國婦女不能知外事亦不僅在不讀書不識字卽纒足一端已爲殘賊婦女人才之一大弊竇故西人創爲天足會多方勸諭華人之識時務者亦立戒纒足會布告四方欲救數千年來相沿之槓習亦可謂具一片婆心矣無如言者諄諄聽者貌貌樍重難返竟至如此想非有官長勸諭而習見終未能破除也乃讀南皮張杳帥戒纒足會章程叙則眞實獲我心焉叙云今世士君子爲中國謀者會中國民數率皆曰四萬萬人嗚呼中國果有四萬萬人哉山澤民數陰陽不齊以男女各半爲通率禹跡九州之內自荒服狹鄉極貧下戶外婦女無不纒足者農工商買畋漁轉移職事之業不得執一焉或坐而衣食或爲刺繡玩好無益之事卽有職業者尩弱傾側𨇨𨆳郤曲不能植立不任負戴不利走趨所作之丄五不當一與刑而廢之幽而禁之等是此四萬萬人者已二分去一僅爲二萬萬人其吸洋藥者南北多寡相補大率居半又十分去五僅爲一萬萬人此一萬萬人中其識字讀書有德慧術智者十人中止二人又十分去八僅爲二千萬人以中國幅員之廣而所資以出地產盡人巧上能道術下效職事旁禦外侮其可用之民僅如此裁足當日本之半甚矣其危也古之欲强國者先視共民一曰衆其民二曰强其民三曰智其民今日智民在興學强民在戒烟衆民在使男女皆可資國家之用旨哉斯言可謂培植人才之本矣現今中國爲人才之害　莫過於鴉片纒足二事然鴉片之害尙不及百年雖吸食者多亦無不知爲害人之物惟上之禁令不嚴致下之因循莫振全於纒足則相沿成俗咸以爲婦女之美觀幷守婦女不出門之戒士夫之家講求尤甚且鴉片人知其害者也知其害而勸諭之尙難挽回末俗若纏足非但不以爲害反以爲利旣以爲利而欲勸改之不亦戞戞乎難哉蒙意宜奏請朝廷明降諭旨先令士夫之家不准纏足貧賤之戶聽之於是人知不纏足爲貴矣人知不纏足之爲貴此風自易轉移若僅以筆墨口舌相規勸在男子或有一隙之明而婦女必駭爲異聞而嗤之以鼻矣今秋白門應試與隔舍生縱談時務因及婦女纏足最爲惡習諒必以爲然者也豈知隔舍生面紅耳赤與余力爭以爲婦女非纏足不足以爲婦容余因爲辯婦容之義仍嘵嘵不屈余知爲執而不化者不舉再辯一笑置之可見現雖風氣漸開而鄉僻迂儒依然膠柱鼓瑟男子如此又遑論乎婦女哉香帥此叙可謂抉盡其弊見者不知能頓開茅塞否也 
[上諭恭錄]  
　　八月二十八日奉上諭英年現在出差左翼總兵著阿克丹署理欽此 
[鎭道赴蘇]  
　　新簡常鎭通海道長久山觀察恒於八月初旬由京蒞滬乘輪赴金陵謁見南洋大臣劉峴帥繳憑現奉督憲飭知赴任月之初四日鎭郡官塲接到寗垣電信悉觀察定於初五日由省起程乘坐官舫用普濟小火輪船帶引下駛丹徒縣王大令飭辦差人在總巡局官馬頭搭蓋綵棚並將總巡局鋪陳一新以備襜帷暫駐鐘鳴十下在城文武印委各官咸呵殿出城新兵前營健兒亦在江于排隊鵠立鐘鳴五下遙見江口隱約有濃烟一縷旋聞輪船放氣聲自遠而近知憲舟已至槍砲之聲如雷震耳俄普濟輪船鼓浪而來卽在馬頭停泊各員先後詣舟次呈遞手版觀察接見之下晤談片時始各揖別初六晨刻憲舟解維由內河逕赴金閶謁見新撫憲奎中丞叩賀履任之喜然後回鎭擇吉接篆云 
[委運銀元]  
　　浙省銀元同機器烟囱爲雷擊壞以致不能鼓鑄暫時停工防軍局憲以修整需時而巿上銀元通用已久一時匱乏不便良多爰卽電達粵省囑其代鑄一面匯銀前去兹特派銀庫委員汪大令龍珠銀元洗廠委員蔣少尹嘉名赴粵領取回杭以資周轉 
[柳營瓜代]  
　　蕪湖采訪友人云蕪采營統領王梧岡叅戎蒞任十有餘年軍民愛戴兹因兩次俸滿例應赴都述職所遺之缺經大憲檄委兩江儘先卽補副將張立齋副戎本生署理刻已奉到飭知大約花餻題罷卽須捧檄履新矣 
[鎭軍會哨]  
　　温州采訪友人云温州鎭總兵劉吉園鎭軍示期八月二十九日辰刻排導出城乘永靖小輪船詣玉環廳屬花泥浦以便九月朔日會哨屆期公畢回轅麾下將弁勇丁咸赴碼頭燃槍恭迓 
[鳧舄交飛]  
　　嘉興采記友人云嘉興縣劉邑尊於本月初五日乘舟赴杭州省垣謁見各大憲面禀要公有知其事者謂邑尊有調署寗波府鄞縣之說而以鄞縣楊大令調署嘉興云 
[甌郡官塲紀事]  
　　温州采訪友人云新署温處道王心齋觀察以五日京兆一切皆蕭規曹隨不復改絃更張此次會哨亦委某員代行蓋不欲勞屬員之供張也至宗觀察出缺後瀛眷尙在署中故王觀察仍以試院行臺爲辦公之地云○署玉環廳同知徐菊生司馬於舊秋抵任刻下瓜期已滿庖代有人闔邑紳耆公建淸官亭以志甘棠之慕並援借宼故事聨名呈請道轅請爲留任 
[武林換季]  
　　各省換戴煖帽時日不同浙省向在寒露節時今年因天氣早寒撫憲廖中丞示期於九月初二日換戴煖帽 
[海口大風]  
　　香港西字報云華歴八月二十之夜廣東瓊州府屬海口地方忽起大風至二十一日淸晨風力 
 
 

Page 2

 
 
尤猛海中岸上毁壞物件傷斃人口幾於僂指難終其時有四輪泊在此處大約皆有損壞並壞華船約四十艘有一民房全行倒下其餘如稅務司府第及各西人住房無不七零八落田中禾稼以及園中花果亦有催殘者恐欲復舊觀正非易易也 
[涎我大利]  
　　澳門知新報譯倫敦商務報云美都華盛頓接到駐天津領事官報稱中華北方鐵路頗有興起情形日來日見華人在東山大開工廠製造火車諸物供應鐵路之所需其自外國購回之器不過輪軸彈弓數種而已然其所造成之火車甚爲得法實足令人詫異但考其斧斤等器多屬粗鈍料其成功必緩故魯衣地君致意於其本國工廠付利器告白與東山之鐵路總辦勸其自美國添購數種工作利器如鋸機刨機並斧刀錐鑿之類以供工人所用則必事半功倍又訪聞東山之煤礦公司知每日出煤約二千墩魯衣地君亦以爲美人可以採煤利器給之又天津之華官正在搜求火力汽機彼亦教美人勿失此機會然則我英人豈可失此機會乎又得巴梨電音言某禮拜六日在衣利絲宮中各大臣會議法外部大臣漢那鐸士對衆云駐紥北京之法公使已得華官立約許法國在東京附近之中國地方增添各欵商務國計利權查實係中國許其自東京續建廣西鐵路通入中國腹地以至雲南又許法人在籩境開採五金煤炭諸礦也 
[英論償欵]  
　　廣州中西報云英京泰晤士西報論及中國鐵路與中國償欵事有謂中國償還日本之欵現有二端未知適從以何者爲有益一是掃數淸還一是分期淸還查中國現尙欠日本十六兆餘磅若照約分期還銀至一千九百零二年五月八號止則中國未能收回利益若照一千八百九十八年五月八號交足則中國可扣回一百八十五萬磅在日本甚願中國早日淸還因日本現用金錢需金孔亟以訂約時與今日比較銀價益低則日本亦有溢益可獲一百兆兩若以十六兆四十五萬零四百九十磅計日本可有羡餘一百五十萬磅今以中國借欵三十半兆計除還日本二十一兆半外有存在銀行未支者五兆而償欸係三十八兆尙短四兆未悉從何處籌足以現所知存在中俄銀行者約有五兆卽七十五萬磅此欵存儲以作保俄之西伯利鐵路將來透入中國不得爽約 
[歐西要論]  
　　中西報云西八月廿一日倫敦消息言法國佛加羅著名日報刊有論說謂法德兩國爭論亞路沙士及羅連兩地一事現當暫置不理姑待來世然後再議今宜及早設謀使德法俄三國結好聨盟以拒英國實爲要務又謂觀今日時勢英德兩國將有爭鬥之事蓋彼此皆不欲一國得佔南阿非利加之地如英國之獨踞澳斯利亞新金山一洲也或曰佛加羅所出論說係由法國外務大臣慳奴杜所主使是否確實不得而知然人言如此想非無因也又有德國大日報名哥倫加薛曾著論說駁劾德國各日報聳動俄人乘印度之亂以制英國一事蓋謂德國今日商務之興實由於英人爲之發軔也 
[探極續談]  
　　中西報云西七月十九日倫敦斯登達特報言盎特爾於一禮拜之前偕司脫林罷克及勿闌格耳二人自斯必次勃阿根同乘氣球往探北極三人以爲有志竟成終可以不虛此行也路中所需之物凡能預計及之者悉載入氣球携之以行計程自動身之處以至北極約有六百英里倘旣抵北極而欲覓一可以停頓氣球之地亦尙有六百英里之遙長天遠闊大非易事所幸者其行時時令甚佳北冰洋一帶終歲皆冰而夏至以後該處有日無夜氣球前行雖有冰而常得日光且不至黑夜漫漫昏暗不辨其氣球每點鐘約可行二十二英里計於三十點鐘之內卽可以至北極然風不可恃未必能如願以償目下南風已轉爲西南風大約所乘氣球必在西伯利亞之東矣北極之行全賴南風風而轉變不測最難預定氣球又不能逆風而行祗得隨其飄蕩惟有或高之或低之則風力稍殺或可稍自駕馭然其力亦甚微亦不能任所欲往倘今後東西北風轉變無常恐氣球永無到北極之日矣故三人此行苟能安然無恙而歸述其所見或有可以發明格致學問之處已爲幸事至若必欲抵北極余私度其未必能也惟其心雄氣壯志甚可嘉倘能回國國家應有所賚以榮之瀕行之時謂去後將以鴿傳信廼行已一禮拜而消息杳然倘日內仍無音信則三人恐未必尙生全也第瑞典國君主極注意於此竊願有以慰君主之心而毋使其失望於後也可 
[裁兵詳志]  
　　蕪湖采訪友人云皖省接奉兵部檄文裁减水陸制兵及駐防營勇大憲一再籌議除上年節次裁汰不計外再行裁减三成分三起遣撤第一起在九月撤歸第二起至明年五月撤歸迨明年冬季而第三起撤兵之事亦告竣焉當臨撤時槪給恩餉八月以便歸農皖南鎭標所之練軍兩營及馬隊所乘之馬八十四徽寗池太廣五屬之戰守備三項制兵皆事同一律刻已汰弱留强陸續裁遣至皖省各屬另設之水師砲艇現亦規模大定計安徽澄淸營裁去砲船兩號長淮水師裁去三號皖北卓勝水師裁去兩號巢湖水師裁去一號統於九月內責令繳呈軍械號衣請領恩餉各處駐紥防營亦復同時裁去惟駐防蕪湖及東梁山攔江磯精健三營則因地處通商江天控制非此不足爲北門之恃故獨免裁 
[桐廬開礦]  
　　浙省候補縣盛大令鼎彝辦事精詳講求礦務頗有心得前奉藩憲札委赴湖北查勘開礦事宜回省後繪圖著說呈請各憲鑒核俾閱者一目了然上憲因其才具優長特爲器重今因嚴府所屬之桐廬縣境興辦礦務業奉批准將次開工紳士呈請派員監督幷彈壓等畫惲方伯特委大令充當是差俾於礦事較有把握不致如他處之鮮有成效也 
[蛋業大興]  
　　蕪湖采訪友人云邇者西人每收買鷄鴨卵將黃白分開用機器製造成桶運赴外洋牟利今春已有德商利康洋行賃屋蕪湖創興此局兹又有向在蕪湖寳塔根開設瑞祥洋行之德商某甲見其獲利甚厚心焉羡之遂邀約向充新關騐貨之乙丙二德人傾囊合股另闢一機器蛋坊牌號爲瑞祥賃得南岸寗淵觀對河向開錫箔坊之巨屋大加修改以便裝設機爐汽車風輪火琯名色甚多聞年內卽可告成明正卽開工製造矣華人之工於心計者謂蛋業將來必大興爰出資赴藩轅請領牙帖就二街開設鷄鴨蛋行欲使買者賣者咸歸其掌握俾得略抽用費此誠所謂花樣一新爲從前聞所未聞之事業也詎料近日巳有先鞭爭著者在外兜攬主顧月前兜得鴨蛋數萬枚售與河沿變蛋坊新領牙帖之蛋行主聞知以彼係白拉有碍捐帖之生涯乃據情控諸官衙無帖者自知理曲急浼瑞祥西人認爲行中所雇之夥因機器尙未告蕆是以將所置之貨暫時轉售與變蛋坊原告見有西人承認無可奈何遂含糊了事兹聞蛋行中尙擬禀請縣宰出示欲令蛋業比照鮮魚雜貨之類歸牙行交易特未識南面者果能爲如意珠否 
[水手滋事]  
　　前報神山秋思條內紀湖南大帮糧駁管解筒板入京茲得蕪湖采訪友人續函云筒板乃水手自行夾帶糧駁則湘省大憲奉部飭造用以接運各省抵津糧米駁赴通州京倉交兌者定例每次歸湘鄂兩省輪流承造今屆輪應湘南承造計共一百五十三艘工竣之後招雇水手領解赴津並遴派道府大員督率由湖入江取道運河北上所裝筒板及各項木料無不充棟汗牛荀非露出船桅幾可錯認爲木牌蓋因水手承機取巧也顧船類多頑梗所過關卡動喜恃衆抗稅甚至購物於巿亦恒口角紛爭是以糧駁將到之前沿江各處巿廛先皆委員派兵彈壓本屆由上游陸續下駛八月初旬始有三號行抵蕪湖繼又續到數號延至月杪始到十艘遵例停泊上游十二里之魯港鎭以待大帮到齊然後啓椗尙不知等至何時也各水手無所事事日惟入市啜茗吸烟每因錢色之高低以致互相口角幸關道憲袁觀察綢繆未雨調派精健保衛練軍三營弁勇六十名日夕防範二旬來尙稱寍謐獨八月下浣某日傍晚某水手赴北岸裕昌祥雜貨鋪購買瓜子二十四文鋪夥易換小錢遂致紛紛滋閙水手驀將洋燈擊碎致啓事端巿中無賴輩見之以爲水手不應如此卽刻拳足交揮水手亦非懦弱者亦奮勇還擊究之寡不敵衆被困垓心衆水手卽糾衆前來助之奮勇迨保甲委員及駐防兵勇極力彈壓一面諄諄苦勸衆水手始各罷手而回當夜卽由保甲委員查 
 
 

Page 3

 
 
明爲首滋事實係本鎭靑皮某甲某乙內三人立飭拘拿甲已不知所之乃將乙丙二人送縣研訊闔鎭店鋪誤以爲抑主揚客次日卽相約罷巿旋輕人一再排解越日始貿易如初至所逮之二靑皮訊知當時曾有鳴金聚衆助成惡鬥情事因先將丙鞭責枷號發魯港示衆乙則仍行管押候再發落並傳諭衆水手謂此次實係靑皮藉端生事業已從重枷責但爾等亦應互相戒勉凡事和平忍讓自可不貽口實如敢不遵紀律欺壓平民則亦應照此懲辦衆水手唯唯遵命是以日來鎭上已甚平息不識能始終如此否至各糧駁所帶筒板木料觀察已委陳晴溪叅軍前往查騐見此外尙無違禁私貨爰諭令投關納稅衆水手稱須候大帮到齊統行投報觀察祗得派人暫守俟彼督解委員到時再與商榷聞督解者爲湖南候補道莊心耕觀察及某太守每糧駁十號又有一隨解佐雜委員云 
[火車傷人]  
　　天津訪事人函云瘋婦陳氏受一廛於河東與車站相離不遠八月二十九日婦瘋疾　發逸出鐵路之旁時火車適由唐沽而來婦在鐵軌中竟欲爲當車之螳臂向例車入營門以後須緩緩而行至是愈不敢前然又不得遽爾停止婦遂被撞倒斃命於車輪之下其死雖屬可憐然亦由於自取也 
[粵東火警]  
　　廣州采訪友人云八月二十日之晚三鼓時忽傳火警各水龍夫聞警往救始知火起於東門外築橫沙瘋人寮寮係在水中央各水龍無從救援只有臨流觀望而已不一時已將寮燒凈矣慘哉 
[閩中火警]  
　　上月二十七日之晚鼉鼓二通福州仙塔街某竹店內不戒於火遽兆焚如祝融氏東冲西突附近居民被其殃及者約有二三十家城內保甲局提調黎伯鄂太尊聞信之下督帶水龍飛馳而至竭力救援不至蔓延旗汛口一帶閭閻莫不嘖嘖稱頌之據父老傳說竹店前在妙巷東牙巷時已經失火兩次害及鄰居今尙不知謹愼殊可恨也 
[公讌志盛]  
　　昨日滬上官塲設筵於斜橋畔洋務局公讌刑部左侍郞前江蘇巡撫趙展如少司宼並徵召梨園子弟登臺演戲棗花簾捲翠煖珠香簉席者爲邵小村中丞盛杏蓀京卿以及印委各官直至夕照西沈尙未盡驩而散眞宦途之盛會也 
[繙譯赴漢]  
　　前報紀美國駐滬總領事署譯員回國一事兹悉並未回國實有事赴漢口大約數日內卽須返申也 
[九日登高]  
　　本城邑廟豫園之萃秀堂內有大假山一座層樓疉翠花木芬芳昨爲重九之日滬城士庶沿桓景登高之例結隊往游振衣拾級一時紅閨麗質曰袷名流運袂掎裳頗極人海人山之盛 
[預防宵小]  
　　凉風洊爽時屆濼秋轉瞬冬來須料理禦寒之物矣而闤闠間無業游民平日蹀　街頭無資餬口者至此又不免無衣卒歲計窮乏術或者習作穿窬伎倆爲害閭閻地方官關心民瘼思患預防爰由辦理城廂內外保甲總巡鍾受百明府特諭各巡局委員挨叚巡察嚴密查拿務使有犯必懲無稍輕縱更令將各叚柵欄查明如有毁損等處急卽開具册籍雇匠興修現中局一帶已由局員蔡蓉卿二尹飭匠估價大加修理矣 
[查拿竊木]  
　　南巿十六鋪一帶長源等各木行平日將木排繫諸浦中習以爲常初不爲意不料前日之晚被人將木排撑去甚多翌晨得悉急卽訪查知所失之木售與本邑西南鄉龍華鎭某鋪及箍桶店內當卽報知十六鋪巡防北局請爲追究局員楊聘侯二尹准之立限捕役嚴密查拿當於昨日拘獲竊犯董又福卽小獃子張根惟王小玉子　連喜焦小和尙等五名解至局中請究惟有薛大和尙一名尙未拘獲二尹命將各人證一併押候訊究 
[召充里正]  
　　本城二十二鋪地甲向由金茂充當金於前月間因病去世應卽赴縣禀報詎該家屬至今隱匿究竟有何意見外人不得而知昨忽被卯首查悉爰卽禀知黃大令諭以靜候召充 
[保釋流氓]  
　　楊樹浦著名流氓陸榮堂打架訛詐惡積如山事爲巡防局員李葆初二尹訪聞飭提訊實判令笞責四百板枷號二月刻下枷期已滿昨經二尹飭提至案開導再三然後叱令疎枷著交的實人保釋 
[嫖客竊珠]  
　　孔阿才趙銀河兩包探解嫖賊莊榮萬至英界公堂同禀稱日前此人至倡婦王蘭香處作狎邪遊忽起歹心私將王倡所貯珍珠二百顆竊取質錢浪用報捕後捕頭令小的等查獲吊出原贓解案請究王倡遣龜奴某氏投案領贓莊華服翩翩油頭滑臉長跽案下供稱小的與王倡兩情相洽平日揮金如土兹者適有急需不得已而出此下策讞員翁大令判令笞責二百板然後遞解回籍贓給王倡所遣龜奴領去 
[偷兒捋鐲]  
　　包探洪阿寳投英界公堂禀稱賊犯王良甫竊取虹口李阿全等四家衣物復至婦人陳桂和家行竊見婦芙蓉帳裏棠睡方濃遂强捋其臂上所籠銀釧兹經查獲是以向捕頭說明情節送案請懲李等各失主投案領贓王供稱小的係浙江寗波府屬某邑人偶爾見財起意並非慣事穿窬求沛鴻恩以全蟻命翁大令判笞五百板管押兩月期滿後遞解回籍 
[惡鴇染病]  
　　前者廣東烟鴇王陳氏以洋銀一百圓購得雌兒一頭爲之掠鬢簪花薰衣裹足復名之曰阿香蓋將植爲搖錢之樹也顧阿香性愚魯花前月下不善逢迎王鴇惡之日事凌虐阿香懼逃至法界茶巿街沿途啼泣事爲某號巡街捕所見帶入捕房捕頭令解送公堂鄭大令訊得眞情移提王鴇在押所患病日漸沈重乃央求永興皮鞋店主某甲籲請交保出外醫治一俟病痊卽連蟻媒交案聽辦大令允之 
[竊賊跌傷]  
　　前日傍晚竊賊張阿成乘人不備溷入虹口瑪理孫路德泰質鋪匿於暗陬圖試探囊之技旣而見諸夥均已睡鄉深入遂蛇行入內室任意搜索竊得金約指一枚千里鏡一架洋銀二十餘圓意欲啓關而逸無奈重門深鎖鶴鑰森嚴只得尋一木梯越垣出外甫升一級忽足滑倒地腿骨受傷不得已忍痛含酸臥於牆下直至東方旣白鋪中人披衣而起見此情形爰投捕房喚包探竇如海到來將所竊原贓奪下然後送至同仁醫院求醫迨竇探回報捕房捕頭派某號華捕至醫院看守俟醫痊後解送英界公廨禀請訊懲 
[失妻控縣]  
　　本埠西鄉成衣匠某甲之妻某氏素性輕狂屢次背夫逃逸本年春間忽一去無蹤四出偵尋毫無影響嗣在漕河涇地方尋見與做靛靑生意之某乙同居一處儼如伉儷然當卽驅之使回嚴爲管束不意氏於月前復將細軟飾物席捲潛逃中正在四處訪尋日前忽與某乙邂逅於途詢以妻之下落乙堅稱不知甲以乙前此與妻同住事有可疑遂扭至上海縣署喊控經値日差據情禀明黃大令飭暫行看管候訊 
[掌珠雙得]  
　　本城虹橋堍某姓家日前走失六七齡之男孩二口偵騎四出形影毫無昨由失孩之戚某甲在小南門城根遇見兩孩詢問情由據稱有不識姓名之人騙往看戲以致來此甲聞言立將兩孩送至其家某姓正望眼欲穿而兩顆掌珠失而復得喜可知矣 
[示領屍棺]  
　　上海縣正堂黃爲出示召認事案據廿五保頭圖地保周關寳報稱八月初四日身圖內鐵馬路張榮泰寓主張東甫報稱伊寓內於初三夜有不識姓名之客民投宿年約三十左右至天明時聽見聲音有異寓內司帳立卽進房察看形似發痧報知捕房倩同仁醫院救治不及身死寓主訴知投報等語查無屍屬出認報求詣騐等語到縣據此當經本縣詣騐明確週身無傷委係生前發痧身死並無別故將屍棺殮發交地保厝壇標記在案合行出示召認爲此示仰軍民諸色人等知悉爾等如有親族久出不歸查看後開服色相符者立卽出具用戳領 
 
 

Page 4

 
 
狀卽日呈縣核明給棺領埋毋得遲延切切特示計開已死無名男子年約三十餘歲面赤無麻科頭身穿黑拷綢背心腰束藍縐兜肚黑綢袴白襪白灰銀綢挖花雙梁鞋 
[法界捕房紀事]  
　　泰來洋行細崽某甲見西人出外房門未閑因卽入內閒觀及西人事畢而回見甲由房內出疑爲行竊也立卽扭送捕房捕頭令押候堂期解請鄭大令訊究○偷兒某乙掩入瑞福里某姓家竊取茶壺經某姓拘獲扭入捕房捕頭令押候解送公堂禀請大令訊究○東洋車夫某丙積欠車主租錢五百文又將號衣質錢使用車主怒拘送捕房捕頭令押候解送公堂禀請大令訊究 
[美界捕房紀事]  
　　前晚偷兒錢寳山掩入伯頓路第一百九十號門牌某姓家竊取布衣四件爲事主所聞突起拘獲喚交五百二十六號華捕帶入捕房捕頭令押候解送英界公堂禀請訊辦○偷兒顧法祥竊取各洋人家花盆等物失主報捕後捕頭令包探竇如海細加查察旋查知被竊者共有十七戶計共花盆三十七枚據云所値頗昻因將原贓悉行弔出告知捕頭捕頭令押候解送英界公堂禀請究辦○前日午後鄉人某甲肩挑棉紗數十斤行至楊樹浦橋之西途遇一百十一號印度捕以其形蹟可疑拘送捕房捕頭詰問來由甲稱姓高名茂全在浦左大純紡紗廠當出店之役此紗由司事所囑送往某處幷交下洋銀七十四圓囑付某某等欵捕頭頷之旋經廠中人保出○前日午後瘋人錢阿榮彳亍於楊樹浦一帶沿途滋優經一百十二號印度捕拘送捕房黎捕頭令暫行看管旋經其叔保釋 
[鉅欵助賑]  
　　災區急於需賑搔首欷歔洵無良策廼承天水祥記大善士求諸病速愈俯恤川鄂災况異常瘠苦助規銀一千兩委解拯濟慷慨傾資不求共喻望之者邈然若不可及卽熙熙和易默召嘉祥澤被窮檐活人無算康彊逢吉左劵可操焉[  上海北市絲業會館籌賑公所制施則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探何瑞福禀稱竊犯陳玉山迭經犯案受懲日昨在來往寍波之某輪船上竊取繆瑞林及兪姓　所携箱內之金首飾及衣服等爲數甚多失主報捕後捕頭令小的查獲詰知事前與陳子廷同謀其贓窩存陳江氏處今特吊齊送案據二犯稱中　衣服數十件竊自元和輪船惟失主姓名尙未查悉繆兪投案領贓二陳及陳江氏同供稱小的等及小婦人分湖南某某縣自知不合只乞施恩翁笠漁大令商諸薩副領事官然後判令將玉山笞責一千板子廷笞責六百板陳江氏掌頰二百下各管押一年期滿之後分別遞解回籍○包探沈金隆禀稱匪人兪阿大由杭州附船來滬中途私將同船客沈松坡箱內所儲綢兩匹以洋布調換及抵埠經沈查知扭交小的告知捕頭查明屬實是以送案請究沈投案申訴前情兪供稱小的貪小糊塗犯此不端之事叩求寬宥戴德弗諼大令判令管押兩禮拜期滿之後遞解回籍○包探秦少卿禀稱某洋人有洋布棧單一紙被華人王和廷私向某甲押取洋銀二千五百圓事經洋人查知函告捕頭兹小的奉捕頭之令拘送請追洋人投案聲訴情由王供稱小的向在治下當洋貨掮客與洋人素有交情此次因有急需故暫將棧單抵押容卽措資贖還可也大令著押候禮拜三覆訊核奪○包探石金榮禀稱賊犯潘桂生陸得順二人串竊周毛毛等家衣服器物報捕後捕頭令小的拘獲送案請懲周等各失主投案領贓潘陸二犯認竊不諱叩首求恩大令判令各笞責二百板○一百十六號華捕解已革華捕王金寳至案禀稱此人前因私拘違章小便之人致被捕頭斥革昨日見有小便者又敢私自拘拿適經小的查知是以帶入捕房告知捕頭解案請究捕頭亦請懲辦王革捕供稱小的不敢私自拘人叩求大老爺恩典大令判令枷號兩禮拜示衆○匪人李桂生冒名包探向沈阿天訛詐　銀十二圓　某號華捕拘獲送請究追沈投案　訴前情李供稱小的不敢訛詐實係被誣大令判令笞責四百板然後遞解回籍○包探趙銀河禀稱昨日賊犯趙和尙竊取新閘新馬路唐姓家金首飾若干件報捕後捕頭令小的吊出原贓解案請究唐遣家人某甲投案領贓趙供稱小的係浙江寗波府屬某邑人流落此間頻年失業偶然犯竊尙乞施恩大令判令管押兩日 
[粵東官報]  
　　藩轅牌示雷州同知缺委候補同知兪紹勳署理豐順縣知縣缺委候補同知劉鈺德署理升補感恩縣知縣徐政飭赴新任番禺縣沙灣司巡檢缺以　山縣典史徐樹檀升補朝陽縣門闢司巡檢缺詳請以廻避卽用巡檢裘士贏補順德縣缺委候補同知直隸州知州李家焯代理 
[金陵官報]  
　　八月二十九日督轅牌示新授常鎭通海長道恆現已到省應卽飭赴新任又蘇松　道劉麒祥因病出缺所遺員缺緊要應卽委員接署以專責成查有江蘇候補蔡道鈞堪以署理又淮揚海謝道元福俸滿請咨赴引所遺員缺查有江蘇候補丁道葆元堪以署理陸師學堂候補道錢候補道柯銘禀知學堂內外塲於二十七日會考完畢沙漫洲緝私候補道丁候補道韓慶雲由京引見回南河候補同知陳提之淸江來　查下游水勢浙江同知吳曾疇由蘇　　防局砲臺提調候選同知郭勳知縣曾祖　奉運司委解部餉均到候補道趙貽書　假赴蘇○九月初一日洋務局候補道徐稟知交卸提督江上喜委署蕪　營叅將張本生謝委大勝　厘捐知府向維樸籌防局砲臺提調候選同知郭勳辭赴滬均見儲材學堂候補道楊稟知德文帮教習蕭俊生到堂開課金陵書　候補道吳學　會辦機器局候補道松　均稟知到差知縣胡鍔到由蘇解老湘營餉來南捕通判屠作倫稟知任事縣丞萬淸涵辭赴淸江公幹 
 
 
 

Page 10

 
 
   
 
 

Page 11

 
 
[光緒二十三年八月二十七日京報全錄]  
　　宮門抄○諭旨一道錄前○大學士徐奏遵旨查明大員兩次被叅各欵據實覆陳摺○八月二十七日兵部太常寺太僕寺廂黃旋　　無引見○榮中堂普齡各續假五日○掌儀司奏初一日祭奉先殿橚貝子行禮○兵部奏派管理馬館派出榮惠○內務府奏派致祭　凝和廟派出銘公○召見軍機○○臣徐桐臣啓秀跪奏爲遵旨查明大員兩次被叅各欵據實覆陳恭摺仰祈聖鑒事竊臣等奉命查辦御史張仲炘奏叅刑部尙書薛允升縱庇子姪授意司員消彌巨案一案前以該尙書有無縱庇等情必須訊明該尙書之姪薛濟是否實有包攬賄通情事方能逐一推求而薛濟恃譚鶴亭蘇月波未經獲案雖洪奎鼎饒玉振當堂環質猶復堅不承招曾於六月初四日恭摺奏聞　旨州同銜指分四川試用府經歴薛濟卽薛汝舟著暫行革職歸案訊辦未獲要犯譚鶴亭卽譚志松蘇月波卽蘇之灼著直總督順天府步軍統領衙門五城一體嚴拿務獲究辦等因欽此欽遵在案臣等正在督飭司員詳查嚴訊間復承准軍機大臣字寄光緒二十三年七月初三日奉上諭有人奏刑部尙書薛允升消弭巨案臚陳貪贓枉法各情請飭查辦一摺著徐桐啓秀將所叅各節並入前案逐一確查具奏原摺着鈔給閱看將此諭令知之欽此欽遵寄信前來臣等綜核原叅續叅兩奏皆以該尙書薛允升縱庇消弭兩端爲重而辦理玉田縣民人展轉屬託　叅差徭一案實該尙書縱庇消弭之根原其臚陳貪枉各情又藉以指出該尙書敢於縱庇消弭之佐證除將玉田縣原案現在訊辦情形另片　陳外謹將該尙書薛允升兩次被叅各欵縷晣爲我皇上陳之如御史張仲炘原叅所稱洪姓赴玉田縣索討贓欵經該縣訪獲訊出實情錄供通禀藩司員鳳林與薛允升同鄉立卽據實函告該尙書不自檢舉迨宗人府奏請會同刑部訊辦該尙書又不遵例廻避膽敢受意私人黨蒙預商辦法並遣其子薛浚往見溥松賠罪商通獄詞各節及續參之摺所稱薛允升辦理此案於未經奏叅之先曾經行文順天府問有無薛汝舟其人又將此案咨交直督謂案情全係影響蘇薛未獲應由該省自行辦理並稱御史張仲炘原奏及臣等請革薛汝舟之摺均由軍機處發抄而報本未見傳聞內閣侍讀薛浚飭知報房不准刊刻等語以上數欵皆與縱庇消弭情節極有關涉除員鳳林私函相告一節已據直總督王文韶查覆並無其事薛浚往見溥松賠罪商通獄詞一節據薛浚溥松呈遞親供亦均稱實無其事事屬猥瑣無從質証外其授意司員黨蒙一節原叅謂因原奏並未指明薛汝舟係其胞姪擬以姓名影射爲之開脫而續叅則有行文順天府一事以實之原叅所謂溥松得財與否不必細究又以蘇月波在逃中少一人便可橫風吹斷而續叅則有行文直一事以實之調查刑部行文薄所有兩次行文均屬實有其事詞句亦與奏叅相符傳訊刑部郞中黨蒙令具切實親供則稱素知漢正堂有侄名薛濟字汝舟因直督原奏僅稱薛汝舟係悅生堂管事人並未指明卽係漢正堂胞姪薛濟亦無籍貫住趾是以劄行順天府查詢至行文直係因案懸月餘未將人証供招解到復行咨催並非徑交該督審結兩次行文均由各堂商辦實無受意迎合情事等語查直總督原奏雖未指出薛汝舟之名及籍貫住址而其在悅在堂管事則固已言之臣等調查悅生堂光緒二十二年帳簿及流水花帳均有薛汝舟承送捐欵及支用銀兩帳目是薛汝舟之在悅生堂管事卽係薛允升之胞姪已有確據其咨行直總督之文尙在人証供招未到之前旣無人犯可訊又無卷宗可查竟指爲案情全係影響似已洞悉案情迨至案証到部黨蒙親供則謂訊問一次尙未訊有端倪詳查原行文內僅於在逃之蘇月波咨令俟緝獲時再行解部會訊而於現獲之李振鐸等則謂卽將李振鐸解部研鞫亦未必盡吐實情咨令該省訊明分別情節輕重奏咨迅速查照辦理並無催提現獲人証字樣而黨蒙親供則謂案懸月餘未經解到復行咨催並非徑交該督審結是續叅所謂推之外省已有明徵而黨蒙之飾詞强辨顯而易見其薛浚不准刊刻發抄之摺一節訊據內閣承値供事等聲稱因五月間有御史楊崇伊所奏之件後經軍機處調回官抄報房均不准發抄發刻並囑以後如遇緊要事件務須愼重查張仲炘之摺係回明侍讀薛　楊樹據云旣係愼重公事俟覆奏後全行補發臣等革薛濟之摺薛浚未進署係回明侍讀楊樹云前摺未發此摺仍不必發等語該侍讀等以軍機處曾有調回之件遂以愼重公事爲詞不爲無因惟薛浚於伊父薛允升被叅之摺理應不得與聞乃亦不令發抄殊覺漫無分曉難以免人指摘此查明兩次所叅縱庇消弭之情形也至張仲炘原奏稱薛汝舟倚勢招搖刑部不肖司員奔走趨承以謀差使主事戈炳琦超越擬陪數人而得提牢未得之先於廣衆中面求薛浚旣得之後薛汝舟又據以爲功昌言不諱一節臣查刑部據覆稱主事戈炳琦於光緒二十一年六月間經本部揀選提牢擬正該員旋丁降服憂起復到部仍以提牢擬正均經行查吏部咨覆與例相符在案其前經擬陪之喬樹柟曾光岷均於二十一年七月以前先後丁憂戈炳琦委非超越數人而得該員兩次點　　牢俱係各堂公同商酌並非漢正堂一人擬定其查核咨稿均經各堂標　等語並將咨稿二件封送前來戈炳琦之得提牢係各堂公司定擬有該部咨稿可憑雖有前經擬陪之人業已先期丁憂非戈炳琦超越而得原叅謂面求薛浚一節事無佐証若謂薛汝舟據以爲功藉事招搖容或有之然亦無從指實又續叅之摺所稱該尙書貪鄙素著收受節壽十有餘年去年十月初一日爲該尙書生日司員之以百金爲壽者已數見不鮮至送數金或數十金者闔署司員比比皆然凡尋常謀求差使題升隨時行賄動輙數百金屬員以情賄爲愛憎案件以私意爲輕重上行下效以致提坐印稿之因案受賄者十居五六風氣大壞一節查堂官黷貨司員受贓令罪綦嚴如果屬實尙復成何事體惟原叅並未指明何人何案無從究詰以臣等平日所聞考之刑部風氣尙不至如此之壞至謂訪尙書收受節壽禮物臣等密札坊官親往該尙書寓所調取門簿禮物簿查核據薛浚呈稱向無收禮簿僅取到門簿三本細加檢閱每年賀節拜壽者誠不乏人該尙書服官已久年逾古稀此亦人情酬酢之常其有無餽送旣無禮物簿可查復飭司坊傳其家人又稱所有家人數名俱係新雇並無服役年久之人諸事一槪不知更自無從查究又續叅所稱薛允升身自納賄家人周姓關通之件曖昧難查最爲　著者倉匪唐印亭早經該部擬以永遠監禁不准收贖唐印亭託前在該尙書家傭書潘鑼鍋關說送銀三千兩求爲釋出適有倉匪馬姓毆斃金姓一案遂爲奏結此時附叙唐印亭年老可憫蒙混題請釋放一節臣等當札坊往提周姓家人及潘鑼鍋審訊旋據禀復據薛浚聲稱闔宅並無周姓之人潘鑼鍋名潘順係山東人不記是何府縣前數年曾在該宅服役不久卽行辭去現不知其何往等語原叅愛賄重情所指關說之潘鑼鍋旣無實在下落無從查拿自當以案情之有無枉縱爲斷調取刑部原案稿件前來查唐印亭卽唐蔭亭該犯係因在倉包攬車脚照例擬軍雖年逾七十再犯不准收　之犯惟因與金姓有應行質對之處暫行監候待質並非擬以永遠監禁罪名後因金六被馬三毆斃金二等又弋獲　　　唐蔭亭業已監禁八年年逾八十原犯罪名按律應與忽論是以交大興縣取保開釋仍嚴加管束候質尙非藉案開脫蒙混釋放所援之律　　屢經查核該部亦援有比照成案旣無枉法故縱之處自係照例辦理復傳到唐蔭亭再三究問亦堅稱並無託潘姓關說行賄情事此查明　次所叅貪枉各情之梗槪也臣等奉命查辦此案於並無實據者固不敢率爾附會於確有證據者亦何敢稍涉徇隱伏查刑部尙書薛允升　拳刑曹刑名素稱熟悉現旣查明於點派差使辦理案件均無徇情貪贓枉法情事收受節壽亦無實據可憑均可毋庸置議惟於玉田縣買叅差徭一案牽涉其胞姪薛濟在內平日不能約束已有失察之咎迨宗人府將此案奏請刑部會辦案中屢見薛汝舟之名猶不引嫌廻避[  此本未完]  
 
 

Page 12

 
 
[光緒二十三年八月二十八日京報全錄]  
　　宮門抄○諭旨一道錄前○續前摺○大學士徐奏玉田民人買叅差徭審明定擬片○將軍崇奏據情代奏片○八月二十八日刑部都察院大理寺正黃旗値日無引見○徐中堂因伊子謝授宗人府府丞恩○椿壽永隆各假滿請安○英年前往東陵請訓○毓麟由籍回京請安○溥侗松溎各請假五日○良培續假五日○鍾公大額駙錫侯各續假十日○召見軍機崇禮英年○接續前摺復以有無蘇月波等其人詢之順天府雖係同堂商辦之事而案中實有薛汝舟其人豈能諉爲不知無怪言官以縱庇消彌交章論奏也刑部尙書薛允升應如何量子處分之處伏候聖裁刑部郞中黨蒙派審此案自應格外愼重旣明知該尙書之姪有薛濟字汝舟者乃於行文順天府及直時並不詳愼回堂細加斟酌輙卽率行辦理猶復飾詞强辯咎亦難辭應請交部議處至刑部堂官及派審此案各員或不知薛汝舟爲誰劄查順天府尙屬近理而於奏交之案率行咨交該省亦復漫不加察應請旨將刑部堂官及派審此案各司員一並查取職名交部分別議處內閣侍讀薛浚雖查無商通獄詞情事惟於伊父薛允升被叅之摺理應遠嫌不得與聞乃竟不令發抄究屬不合內閣侍讀薛浚亦應交部議處所有遵查大員兩次被叅各欵據寔覆奏緣由謹恭摺具陳伏乞皇上聖鑒謹奏奉旨另有旨欽此○○徐桐等片再玉田縣民人買叅差徭一案臣等督飭司員將直解到人犯隔別研鞫雖與訪府縣所取各犯供詞間有歧異而事情原委大致相同緣李振鐸饒玉振石永林與在逃之李鴻印譚志松均籍玉田縣已死之譚墀係譚志松之父李振鐸之姑夫光緒二十一年九月間譚墀因該縣差徭過重起意買奏减免其子譚志松向在京城東北魁帽鋪生理可以託人辦理此事向李振鐸告知李振鐸聽從於十二月間約會饒玉振石永林李鴻印四人一同進京找向譚志松商議辦法譚志松卽令李振鐸查開各項差徭欵目李振鐸卽與石永林李鳴印回縣留饒玉振在京守候李振鐸託已革生員陶際虞鈔寫雜項差徭底子並從前减差碑文陶際虞因在鄉問教讀不好不代爲抄寫向其查問知係託人買奏當卽勸說幾句李振鐸旋復進京將所抄之差徭底子並碑文交與譚志松譚志松與寄籍大興縣己革候選州判洪奎鼎素常交好商同往尋西悅生堂教讀之蘇月波轉求刑部尙書薛允升之姪薛汝舟代爲辦理薛汝舟應允並未將御史某人如何囑託告知洪奎鼎等卽由譚志松出名寫與西悅生堂借約二紙共銀二千五百兩打用洪奎鼎所開之隆慶鞋鋪水印付與薛汝舟收執洪奎鼎因保此事恐錢無著復商同譚志松找向李振鐸饒玉振在前門小飯鋪寫立借用洪宅銀三千五百兩字據一紙譚志松作保較與西悅生堂所立字據多銀一千兩自係希圖影射取利李振鐸饒玉振因銀太多均不願意譚志松聲言已墊花過若許錢不寫不行逼令饒玉振書寫並令將事前同來之石永林李鴻印一同署名又因陶際虞係屬生員曾代抄差徭底子碑文李振鐸妻姪趙如珍曾求譚志松在京找事知其家有二頃地畝可以多出銀兩亦令將二人之名一併寫上以便將來容易向各堡歛錢花押係饒玉振代畫其實四人並未地塲迨二十二年六月直總督王文韶查覆已革御史溥松所叅該縣苛派差徭奏明分別酌减薛汝舟蘇月波卽向洪奎鼎言事已辦成催索前欵時譚志松業已回家洪奎鼎因鋪夥王有玉係玉田縣人遺令赴縣往找譚志松譚志松患病未愈令饒玉振隨王有玉一同來京洪奎鼎與饒玉振同至西悅生堂見蘇月波蘇月波言並非我一定要錢實因薛老爺催錢甚緊饒玉振旋卽回縣告知譚志松赶緊設法湊辦八月底洪奎鼎又令汪有玉到縣催索李振鐸饒玉振石永林李鴻印等各指地借銀共湊七十餘兩並買辦禮物交由譚志松饒王振携帶進京送與薛汝舟蘇月波作謝譚志松並邀請薛汝舟蘇月波在福隆堂飯莊吃飯洪奎鼎饒玉振亦均回局薛汝舟催索前欵氣甚精暴經譚志松洪奎鼎饒玉振再三懇求始允展限至十月初六日交銀至九月底薛汝舟恐此欵不能如期送上復令洪奎鼎親往玉田縣催要洪奎鼎不願前去告以前往要錢無有憑據薛汝舟卽將兩張借約付與洪奎鼎並言你有鋪子在亦不致不可靠洪奎鼎卽帶同王有玉往赴玉田縣催令譚志松赶卽湊欵譚志松父子邀請各堡之人商議歛錢之事卽被玉田縣訪聞拿獲到案再三硏訊各犯均各供認前情惟薛汝舟叅革後嚴審多次堅供行賄囑託實未預聞其事皆蘇月泉一人指稱撞騙令洪奎鼎饒玉振同堂質對始稱去年不記日期蘇月波曾邀其在福隆堂吃飯坐間有玉田縣人伊少坐卽去並未聞其所說何事顯係狡供避就反復駁詰雖理屈詞窮無可置辯仍復一味堅執總稱必須蘇月波到案屈抑始明派員赴宗人府傳訊溥松該革員呈遞親供據稱直總督所奏之事一槪不知所有人證亦不證識言官本有風聞言事之責此次言事係乙未科會試充內塲監試差使見有會試士子聚積談論有關地方利弊不能不詳細審聽旣審聽明確是以具實奏陳等語查該革員具奏此事係在上年二月距乙未科會試相隔一年之入果係聞自會試士子何以經年始行陳奏其爲飾辭遮掩尤屬顯而易明臣等詳譯此案供情譚墀譚志松係行賄買奏起意主謀之人李振鐸饒玉振石永林及在逃之李鴻印係知情同謀之人洪奎鼎蘇月波薛汝舟係包攬說事藉官詐財之人衆證確鑿已無疑義至已革御史溥松有無受賄賣奏之事必須以薛汝舟之供爲據但蘇月波未經獲案薛汝舟終無確供案內犯證多名覊候已久就現訊各供於受賄賣奏雖尙未得其實情而於行賄買奏固具己承認不諱自應先將訊明各犯分別擬結查律載有事以財行求及說事過錢者皆計所與之贓與受財人同科其行求說事過錢之人如有首從者爲從無祿人聽减二等又律載又枉法贓三十兩杖九十各等語此案輾轉賄託奏免差徭無論其中有無指稱撞騙情事在玉田縣各犯確係以財行求譚墀譚志松爲首李振鐸鐃玉振石永林季鴻印爲從惟查所奏請减差徭經直總督查明應减於法尙屬無枉除譚墀己在保定府監斃無庸置議譚志松李鴻印現均在逃應俟緝獲另結外其李振鐸饒玉振石永林三名雖所許虛贓爲數甚鉅訊係出於譚志松抑勒並非本願且尙未經過付惟將共湊銀七十餘兩買辦禮物與薛汝舟蘇月波作謝求緩係屬實贓折半計銀已在三十兩以上應將李振鐸饒玉振石永林均依以財行求計所與之贓與受財人同科例於不枉法贓三十兩杖九十以上爲從無祿八减二等各杖七十交刑部照例發落陶際虞僅代抄寫差徭欵目王有玉僅爲洪奎鼎使令赴縣屢次索銀並未干預賄買之事陶際虞生員業已斥革王有玉拖累已逾半年應請免其治罪與無辜株連之趙汝珍一同釋放薛汝舟洪奎鼎同爲說事過錢之人薛汝舟以要證在逃堅不吐實而其與蘇月波熟識交往則已供認比暱匪人不安本分卽此已可槪見應請旨　州同銜指分四川補用府經歴薛濟卽薛汝舟卽行革職仍令在押候質洪奎鼎例有應得之罪惟薛汝舟未據輸服供詞將來仍須該犯質證　應暫行監候待質已革御史溥松奏叅玉田縣苛派差徭是否聽人賄託現己無從得其實據亦應交宗人府管束統俟拿獲蘇月波等質訊明確另行辦理至譚志松蘇月波前經奉旨嚴拿迄今犯無一獲應再請飭下直總督順天府府尹步軍統領五城御史將譚鶴亭卽譚志　蘇月波卽蘇之灼一體上緊嚴拿獲究辦以免要案久懸所有調到案卷暫行分別發還謹將現訊玉田縣原案分別擬辦情形附片具陳伏乞聖鑒謹奏奉旨欽此○○崇　等片再准蒙古叅贊大臣親王那木濟勒端多布淸文咨移前因忠病咨請將軍叅贊大臣據情代奏懇恩賞假回牧調理茲於本年六月初八日接到原摺奉硃批着賞假三個月欽此欽遵奴才那木濟勒端多布當卽望闕叩謝天恩遵卽束裝於六月十九日由烏里雅蘇台起程回牧調理等情咨請代奏前來理合附片 
奏聞伏乞聖鑒謹奏奉硃批知道了欽此 
 
