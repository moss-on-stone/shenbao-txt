# 1893 - 168 - 4907244

 

Page 1

 
 
[添請京師訪事人] [  申報館主人啓]  
　　京師爲首善之區觀聽所繫紀載不厭共詳本館現擬添請一人在京師採訪時事有願俯就者望先寄緊要新聞數則並開明姓名住址以便擇定後專函奉訂不中選者概不作答俾免繁璜謹布下忱卽希諒察 
[希世之寳全帖已出] [  點石齋代舊啓]  
　　希世之寳控裱錦而加楠木匣晋唐小楷加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齎加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多寳塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓願南雅靜娛室跋翁閣學攷證帖首飛自分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之實裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[聞基隆創設書院感而成說]  
　　臺灣一隅孤懸海外四面浩蕩人跡向所未經自鄭成功經營而後始通中國厥後鄭逆殲滅隷入本朝版圖屬福建管轄設臺灣道以控制之然其地則方之小省分有過之無不及自近來改置行省劉省三爵帥締造於前邵筱村中丞整頓於後而後乃成爲中國之門戸閩海之鎖鑰顧其閩生番錯處各社紛立有向化者則謂之熟番其未向化者則謂之生番生番有時出而殺戮華人名曰出草傳聞番中風俗必能出草而後有人重其才而妻以女否則視之蔑如也其中風氣積習如此以故華人之旅居其地與生番犬牙相錯者皆慄慄危懼雖前者劉爵帥創立撫番之局其有不服王化者則舉兵剿之以此時中國之軍威加以劉爵　之威望擘畫用以剿服生番而有餘卽後省帥去臺筱帥繼任得唐微卿方伯爲之佐理顧緝廷廉訪爲之襄贊生番無不聞風歛迹不敢顯與天兵相抗故近年以來生番出草之事較前爲少然有自臺地來者則言臺地生番易服而亦易叛偶然蠢動不過結連數社初無大隊伏戎故一遇官兵兠剿無不成禽既已成禽卽經人勸諭彼自惜身命無不唯唯恪遵爲之剃髮爲之易衣犒以酒食給以花紅咸歡欣鼓舞而去若是者卽謂之服矣詎知一出營門克歸故壘卽棄其衣而不着依然裸處而跣行蓋其生性不受衣冠束縛雖强之而不能久也未幾而故態復萌伺隙而動則依然殺人放火視爲故常而其與熟番貿易也亦未嘗不知往來之禮取與之義然後知芸芸林林之衆雖安其渾渾噩噩之天而信義利害固亦未有全乎不知者特未善爲化導則夢夢焉而無所覺耳夫臺灣向來與生番雜處讀書之人殊甚寥寥今則絃誦相聞居然爲海濱之鄒魯經籍之感化氣質其效甚神第不能求其速效我思生番此時雖不免自外生成而苟能使之漸知字義稍習書禮當必有不難潛移默化者昨報載基隆之地逼近海濱烟火數千家儼然一繁盛之邑惟向無書院士雖有志誦讀恒苦無廣厦以庇之撫民理番同知方樾亭司馬念及於此鳩工庀材創設書院復禀明上憲擬籌集巨欵派員赴上海廣收典籍以惠士林閱竟不禁以手加額爲該處之人幸夫司馬之所以創設書院廣備書籍凡以爲該處之士子起見其意尚未及於撫番也然由此推而廣之實足以爲化番之妙法而且一本王道初非霸功可比假如内地鄕村山野之間椎魯頑鈍之子初不知禮教爲何事信義爲何物偶得一二通儒暫焉戾止口講指畫不數月而氣象爲之一變潮州向無文教得韓文公一過而潮郡迄今爲文物之邦雖曰昌黎大儒其感化自與他人不同然其所以爲教者則亦不外乎六經四子而已鄕間講解鄕約宣購聖諭環而聽者雖不能聲聲入耳而究不敢有喧器嬉笑之形故知禮經所云以仁義爲干櫓忠信爲甲胄者非迂闊之談也嚮者余課讀於某染坊樓上值講書時染司必羣繞聽之七跑八舌殊覺難堪東人欲揮而去之余曰無庸徒取怨耳乃俟其來時輟講起立揖之坐而奉之以烟茶待之致敬盡禮如是者數日厥後染司之過學堂門首者皆悄然疾趨而過不敢復入且不敢駐足然則禮教之可以束縛人不可卽小以見大乎生番雖係化外之人而亦未嘗無知覺運動太都亦與内地蠻野之夫相彷彿惜無人焉以化之導之教之誨之馳驟而束縛之遂終於蠢然如鹿豕耳若能大興禮教先於内地延及熟番然後由熟番以漸及於生番俾知天壤間有禮教之可遵信義之可守則其蠻横之性不期而自化卽其和順之氣油然而自生舉一切從前出草殺人之故智一旦掃而去之則其所以闡王化而格凶心者不將大有功效之可見也哉 
[陶然亭逭暑記]  
　　吏部爲批示事所有四月分分發安徽候補未入流劉彬於分發呈結内聲敘兼襲雲騎尉世職據騐封司付稱並無案據所有四月二十八日奏請欽派騐看應不准其戴用○前報恭紀皇太后偕皇上臨幸海淀含暉閣閱看内務府精捷營官兵馬戲花箭一事悉得内務府精捷營廂黄正黄正白三旂官兵馬戲花箭各名目敬謹備登於左計萬壽無疆飛虎跕馬蟠桃獻壽三星獻瑞四海清宴左右𨄉提巾觔斗立馬舞刀班衣戲彩玉鳥穿梭拐李進福站馬舞刀拔步赶𨄉獨占鰲頭全柳柳枝呈瑞桃柳同春十樣錦丹鳳朝陽比武肩莊三色雙柳提巾平沙落雁昇平寳筏合鬃赶𨄉藏身舒掌順馬拉柳童子拜觀音俯仰昇平樂享太平倒立雙色垂鈎釣魚四起疉落順馬舒掌順馬指鞭大三色祥雲獻瑞八方安靜綠柳金梭騎鬃觔斗三陽開泰太極圖太平有象清瓶五福蘭花雙綉繞鬃三合二仙傳道太平三色凱奏昇平蝴蝶閙梅雙花獻瑞背看彩雲站馬三色馬上倒立全三色站馬合鬃雙柳順馬托柳三仙會極合鬃觔斗望月獻寳背赶金斗劉海繫蟾半翅蜂拉柳站馬擊板臥馬擊掌站馬吹笛翠柳倒垂以上馬戲名色雙飛燕鳳凰展翅大鵬展翅合和二仙金鐙朝天彩石磯跨馬來朝抽鞭換箭過嶺尋梅喜鵲登枝鐙裏藏身彩燕雙飛魁星繫斗仙人觀景換虎出洞探海三獻奇寳雙弓柳金鞭萬年臥馬昇平指日高升金鈎挂玉雙鞭柳方朔摘桃金蟾斜挂疉落金錢金線垂柳玉瓶重慶隔肚穿箭單插花千觔站海底撈月四季平安○皇太后駐蹕頤和園所有各樣走會之太獅少獅少林棍五虎棍花磚石鎖扛子開路秧歌什不閑鐃鈸跨鼓童子清音八角鼓多至一百六七十堂一一恭備懿鍳其中扛籍幢幡竹馬旱船俱蒙皇太后優加奬賞是以京西柳村竹馬樹村旱船定於四月二十二日赴宛平縣城隍廟挂號意圖一邀慈眷卽可換用龍旗黄幌至禮部之幢幡兵部之扛箱久已著名諒明歲恭逢 
 
 

Page 2

 
 
皇太后萬壽時當必迎賽也○禮部爲曉諭事照得本年癸已恩科順天鄕試現准國子監咨稱查八旗官學漢教習於五月十五日錄科除本監行文官學處傳令該教習自行投考外其各學教習願應順天鄕試者附於是日錄科應行文禮部傳示各教習願應鄕試造具該教習姓名年貌籍貫三代履歴分别官民卷咨行過監騐照考試所有大宛二縣充補者由部册送外仍由該二縣出具文結送試等因到部爲此出示曉諭各省在京候補八旗官學漢教習知悉如有願應順天鄕試者迅卽取具同鄕京官印結開寫年貌履歴官民卷字樣赴部呈明以憑劄送國子監與實缺教習同日錄科仍於考錄日自行赴監呈騐執照毋得遲延自悞○吏部爲知照事所有揀補江南道監察御史一缺本部於四月二十五日帶領引見相應知照貴院轉令記名御史翰林院編修張仲炘楊榮伊鍾德祥等三員於是日五鼓穿天青褂備帶補褂元青褂並佩帶子荷苞手巾赴西苑門六項公所吏部公所内書到聽候排班帶領引見幸勿遲延因用印不及徑行白片○兵部爲曉諭事武選司案呈據漕運總督咨報山東東昌府平山前帮衛千總趙長義因病出缺扣限歸四月分由部截選查楊偉年四十六歲順天大興縣人由監生報捐衛守備銜因獲盜出力經步軍統領衙門奏保以衛千總儘先卽選於光緒四年十一月初十日奉旨依議欽此赴部投供候選該弁曾經預呈親老告近在案今所選之缺係屬近省應照例將原呈註銷應將該員擬選是缺相應出叙傳令該員於本月二十五日赴天安門外朝房伺候掣簽不准不到○國子監爲知照事據廂藍旗官學片稱本旂滿洲文海佐領下官學生海成暴棄自甘屢教不改著開去官學生駁回本旂等因到監相應知照貴旗查照並照章應自下月起卽將該生月支膏火裁撤○鴻臚寺爲知照事查都司關在田雷庭瑞黄維熊守備方紀興許壽昌吳喜宗衛守備陳希端門千總佛呢章天壽鐵華廕生祥泰劉興基等十二員均赴寺謝恩訖相應知照兵科查照○管理太常寺事務禮部尚書臣宗室崑岡等謹奏爲題奏請旨事恭照光緒十九年五月二十三日孝恭仁皇后忌辰應行遣員恭詣景陵讀文致祭謹案臣寺祀則内開應由陵上守護公等中題遣一人就近恭往主祭准宗人府將守護公普光裕銜名開送過寺臣等照繕題本進呈恭候欽遣一人俟命下之日再由臣寺知照届期恭往將事謹此題奏請旨四月二十四日奉旨遣奉恩輔國公意普行禮欽此○四月二十六日内恩豐倉開放内延各項他坦首領内監蘇拉香燈媽媽番役等人應領本年正二三月口分老米是月共放一千七百餘石俱用大車載出倉門沿紫禁城出東大栅欄糧行米局諸人皆長衣官帽在東華門一帶爭相購取每一車至必用銅管揷入口袋抽騐米色聞此米每石可售松江銀一兩七八錢有奇○節届端陽炎高漸至駐居京城之西國官商教士率赴京西各山上梵宇以滌塵襟連日用車載雜物出阜成門者絡繹于道 
[西報譯登]  
　　美國芝加高開賽大會萃萬國之衣冠列不貲之珍品有匪黨意謀不軌潛蓄機謀約期舉事首先壓绝水源繼則縱火焚會所掠其所有乃春光洩漏遂一哄而散不然恐絶世之奇珍亦與瓦礫同兹遺棄矣○南美洲比利時國亞路美拿輪船在紅海中沉没船上載有比國官員奉比廷之命欲來中國訂立招工條約者緣比國種植咖啡大爲興旺故欲與華官訂約招募工人前往不意中途失事徒負此行也○日本東京於上月十三日忽然地震其聲隆隆聒耳幸勢甚延緩轉瞬卽止人物俱不受傷又聞意大利迤南詩斯利島之東境亦於上月二十日地震自起至滅歴時二十四點鐘之久居人甚爲惶懼相率逃生有數村人跡寂然幾無人敢居其地查是處咽拿火山時或爆焚此次恐爲之先兆故咸有戒心云聞日本政府於去年設立稽察地震會以爲趨避之計現經該會中人互相叅考擬在東京附近開挖一井深約三千尺藉以宣洩地氣倘著有成效洵可以人事補天工也○英京電報云德皇現擬偕同俄國儲君往奥國銜加厘閱夏季大操是亦西國常有之事也○檀香山一國前遭變亂逐去女主另舉賢能隨委員至美國求美廷將檀國隷入版國美廷未允檀國主政諸人遂决意委員往見英國宰臣杞辣士端請代求英廷將檀土隷諸帡幪之内未知英廷允否也○俄國域地士戰船在高麗元山附近觸礁擱淺英國波貝士戰船願爲將伯之助俄官拒而不納聞此船損傷甚重雖欲補救恐亦棘手矣○英國天久不雨田疇龜坼禾稼將枯瞻榆望杏者流莫不切雲霓之望近日幸天公做美渥沛甘霖於是憂者以喜而病者以蘇焉俄國則今春雨暘時若禾稻生長甚佳大有之書可爲預卜矣 
[暹法雜聞]  
　　日本西字報云有法國船多艘駐於暹羅港内暹京西報則言現在暹京船政司出有告示略謂凡屬引水之人概不准引法國兵輪船進口如必欲進口則須先向暹廷請領憑照旋又傳說謂近有法國兵輪船多艘已由香港往西貢審是則暹法之事日亟矣關心南望能勿慨然○又聞濱角船政官因暹法失和深恐法人潜渡特出示諭凡船艘之懸法國旗幟者不得擅進口内須領有額外執照方准駛入蓋亦愼重海防之意也 
[烟臺客述]  
　　有商船兩艘高揭旌旗聯帆入口訪之知其事者謂係登榮水帥雇覓民船次第往各洋巡緝已於四月初五日出洋矣○某姓叟老邁無兒日以油炸小魚沿街喚賣一日有濰縣人欠錢數十文向之索取濰縣人非惟不付反肆兇毆將叟摔倒街旁因傷斃命隨經坊保報官勘騐想殺人者死不能免於抵償矣○筐筥諸器東省皆以酒條爲之蓋即杞柳之類也杞柳根上有菌俗呼之曰酒鵝相傳得此可以療喉疾一日有村叟拾得數枚偶携入巿卽有人出資購去叟以爲是可獲利也窮昕夕之力到處搜尋上月忽喉疾盛行醫者束手人皆購以代藥叟遂得飽其腰纒○有流妓三五輩來自歴下日在公館衙署及各行號演唱盲詞嚦嚦嬌音幾疑鶯燕纒頭之錦累篋盈箱嘻何逐自之夫不第萃於海上乎○上月初九日有一漁父提籃入巿忽與魚販口角致被以秤錘擊斃旋經地保拘兇手至巡司署收禁○上月初八日俗傳爲釋迦牟尼成佛之期農民於是日驗風諺有南風吹佛面有糧也不賤北方吹佛背無糧也不貴之謡本届清晨東風怒吼暮又轉而向西信如所言則今歲秋成其爲不豐不　乎 
[甬上雜事]  
　　寗城某姓子娶妻湯氏雖出自小家頗有林下風範恒得翁姑歡不知因何開罪於小姑每於堂上播弄是非唆令百般凌辱鄰人見而婉勸更遭毒詈此誠出於情理之外矣○寗波東鄕殷隘地方有某姓兄弟近以爭奪遺産致操同室之戈弟力不能敵遂仰藥以圖自盡幸族人窺破急召其兄至家設法灌救得慶更生否則大錯鑄成鴿原飲恨矣○有張某年逾弱冠未遂求凰高堂白髮老病侵尋開門七件事隻手支持頗形拮据上月娶得一婦親族咸來道賀無如媒妁不加體諒祗圖體面慫恿張之父母諸事從豐迨新婦入門後張私計虧欠者業已不少不覺憂形於色避債無臺輕生有意幸經人施救得以不死然索逋者踵趾相接恨無吕祖點金術斬此葛藤也 
[潯陽火警]  
　　上月廿九日鐘鳴四下九江城内蓮花池解姓家方作午炊其婦偶因事出外火落灶前柴上引燃板壁以致烈燄横飛萬道金蛇破屋而出鳴鑼報警文武各官齊往督救各水龍亦風馳電掣而至約歴兩點鐘之久焚去房屋九家始行撲滅所最慘者有一嬰孩甫生五月睡在牀上倉卒中不暇抱出遂葬身火窟中嗚呼慘矣又有一婦人欲搶衣箱而出火已四塞拚命衝出致被灼傷焦頭爛額慘不認覩祝融氏亦何披猖乃爾 
[盜蹤已得]  
　　嘉興郡城内周宦家於上月二十九日之晚被盜行刦失物甚多旋經捕役覓得眼線姚春生帶之來滬赴上海縣署禀明請黄大令加差恊緝大令准之飭捕頭一體察訪前日帶姚至英大馬路五福弄見與盜黨相識之王阿冲上前拘獲押解到縣三鼓後大令升堂研訊姚禀稱小的係寗波人駕某甲烏山船來往杭州嘉興上海等處邇來生理甚有起色小的等應接不暇因於上月十五日添雇王帮忙數日 
 
 

Page 3

 
 
王向駕石板船是月二十四日忽有王等相識之八九人前來雇船往嘉興二十六夜在鐵廠下船當卽解纜開駛二十九晨抵嘉興停泊獲　可中二十七八等日諸人在船中抺牌至晚間相約登岸天明回船　下皮箱四口首飾箱一口由王接取旋卽開船回泥仍在　廠及高昌廟等處登岸大令問曰伊等諸人名姓爾知之否是晚伊等上岸王同行否答稱小的與諸人素不相識是以不知其名姓是晚王並不同去問伊等雇爾船往嘉興船價幾何答稱言明每日錢七百文回申後聞王曾與諸人相遇大令命退下提王研訊供稱小的係寍波慈谿人年二十九歲向在寍波駕石板船去年四月來申在烏山船上爲夥本年四月十五日到姚處二十五日有素識之甲乙丙丁等九人雇船往嘉興游玩小的與之說定每日船錢七百文二十六日傍晚甲等均由高昌廟左近上船正欲開行適有某丁之姘婦與人打架甲乙上岸勸解旋復回船卽行開駛既而甲等嗔小的多言行至閔行左近將小的綑縛至二十九日抵嘉興始懇大塊頭釋放晚間甲等登岸入城時適城門緊閉因用毛竹二株扒上城垣而下聞均至某姓家去黎明時回來掮下皮箱四口首飾箱一口由小的接取當日卽開船來滬仍在原處上岸雇車將箱載往西門等處本月初四日小的登岸購青菜作午餐遇甲於登樓萬里春茶館以後並未重遇叩乞開恩問甲是何處人是晚入城共有幾人可知甲等住在何處答稱甲等均寍波人是晚共有七人入城尚有二人在船中守候甲等分住西門及虹口問曰爾可能恊同差役等往拿答稱可大令遂判令交捕帶出指拿甲等訊究及退堂天將破曉矣 
[邑令騐屍]  
　　本邑小東門外一家春茶肆大街第二百十一號門牌有鴇兒本雙林者開設花烟館購得女郎雨紅卽玉紅逼令倚門賣俏本月初五夜醉白園徽館之替工堂倌黄天根見而眤之遂往住宿鴛鴦枕畔昕夕流連至初七晚十二點鐘時黄忽身死翌晨外間喧傳其事其表兄程源祥聞之卽會同地甲張仁投上海縣禀報昨日午後五點鐘時黄愛棠大令蒞屍塲法包探王榮培帶同通班副役及中西巡捕彈壓閒人大令既升座卽傳地甲帶程及醉白園司帳人羅少雲櫃夥章金岩雙林玉紅鄰右王阿雙至案程訴稱表弟黄天根在醉白園值堂前晚與李鴇家烟娼玉紅同宿十二點鐘時李鴇忽投法捕房報稱黄患急病身死既而章稱黄實因與嫖客爭風致遭　斃伊家在徽州績溪縣尚有年逾七旬之老母滬上並無親屬叩求大老爺騐視大令問羅章曰爾等與黄同鄕且又同事知黄究竟因何身死爾等可從實供明羅稱小的在醉白園司帳黄因何致死並不知情章供稱昨晚小的曾與黄同往李鴇處吸花烟其身死之由據聞自言胸中作惡似欲嘔吐後亦不知究竟大令傳李鴇研訊供稱黄大少自初五日起與玉紅連宿三夜昨晚十二點鐘時忽稱腹中難過旋在袴内搜　烟匣一枚席上烟痕尚在知爲吞服生烟當卽投報捕房俄而身死大令又問玉紅曰黄與爾連宿三夜曾言及心中納悶否供稱並無此言是夜十二點鐘時不知因何猝然身死大令飭各人跪在一旁傳鄰右王阿雙訊問供稱小的係廣東大埔縣人賃居治下將樓上餘屋轉租與李鴇開設花烟館問爾知黄因何致死其家可有别人供稱昨晚十二點鐘時小的聞樓上足音往來歴碌側耳靜聽知爲狎客吞烟李鴇家尚有幼娼一口大令問畢卽飭土工將黄屍從樓上擡下由仵作檢騐仵作將屍身上下衣服脫盡騐視之下喝報死者因吞服洋烟而斃旋將探入喉内之銀針呈案大令令程眼同察看委係吞服生烟又令將屍身翻轉程指定背上痕跡顯係毆傷大令謂如果有傷皮膚必硬爾可試按之程將指按捺確是柔軟大令又升座謂程曰黄吞烟身死本縣刻已騐明爾不必執定有傷且死者每月辛工祗三四千文家中尚有老母何以宿娼三夜可知自尋死路爾等既係同鄕可代爲棺殮以全鄕誼程求飭李鴇購備衣棺大令謂自已吞烟身死何必累人卽傳李鴇到案諭以死者棺木爾等各出一半卽令程羅章出具黄吞烟身死自行棺殮切結隨判令將李鴇及玉紅暫押捕房俟明日解送公堂轉送至縣掌頰二百下遞回原籍花烟館房屋交房主收管不准李鴇接開 
[西門火警]  
　　前晚二點鐘後本邑西門外吊橋堍鄭信泰熟貨店不戒於火以致炎上爲災店中人未之知也幸對門荳腐店主奚紀生見之大聲疾呼驚起左右鄰人急將店門撞破汲水灌救奮勇爭先巡防局員蔡蓉卿二尹聞警之餘督帶局勇到來帮同撲滅僅焚去樓板數塊亦云幸矣事後近處鋪戸居民查得店中將火油燈懸掛廚中致釀此禍遂勒令遷移他處不許在此重開 
[滬上委談]  
　　某姓家住本城老北門内兩肩承一喙日惟藉妻女作女工以餬其口女年纔二八楚楚娟娟粗服亂頭别饒丰致前年經媒撮合許字已革地保某甲之弟某乙爲妻乙素行無賴蕭然四壁衣食難周欲求詩詠桃夭所苦天錢難借近日訪知女在某茶葉店料量苦荈日可得百文錢遂商諸乃兄糾約無賴數十人擁入店中效世俗搶親之舉店中人阻不使入乙乃令無賴分頭守候至傍晚不見動靜探知女已由後戸逃矣遂廢然而返○姑蘇婦人某氏所天早喪突不得黔轉徙至滬城與小經紀人某甲私識言定供其衣食不使有匱之之　邇者甲厭故喜新别與所歡繾綣氏之庭戸久不聞跫然足音矣偶往訪尋見面之餘非但無一毫香火情且更加以惡語氏憤甚乃於昨日午後相約至小東門外某茶寮評理雄蜂雌蝶喧嚷成團好事者更從而和之其聲逹於衢路後甲願給以洋蚨三翼永斷葛藤婦乃散髮逢頭喃喃怒詈而去 
[報請殮屍]  
　　二十五保二圖地保石茂卿投英公堂禀稱竊犯陳阿榮奉大老爺判發虹口捕房管押旋忽患病醫治略痊初五日又患腹痛吐瀉捕頭命送同仁醫院醫治無效斃於院中小的查知陳並無親屬在滬只得報請善堂棺殮今先來案禀陳蔡太守諭令報請保安堂備棺成殮發壇暫厝 
[催科小志]  
　　本邑二十二保三圖地保曹秀卿欠繳光緒十八年下忙錢糧錢數十千黄愛棠大令飭提研訊曹供稱去年此事由圖董李小漁承當大令飭傳李至案前夜升坐花廳研訊李供稱監生家住浦東廿二保三圖高家行向操花業前年裴公祖諭飭充當圖董計三圖中共分四梱此事各梱各辦光緒十七年適值監生臨年至去年另由曹秀卿承辦所有上下兩忙錢糧監生早經報効清楚至秀卿一切事務均由伊子全福經管前稱易知由單轉給監生分發實無其事乃係謊供曹供稱由單實由册書陳雲卿取去代分大令問爾子是名全福否答稱是問去年可是全福爲爾帮忙曹俯首不語大令著交差帶往拘全福到案訊辦 
[縣訊欠銀案]  
　　去夏祥和莊主楊葆鏞控永泰成絲號倒欠往來銀一萬四千餘兩其時竇鎭山明府方權縣篆斷定歸還祥和銀一萬兩著永泰成執事人沈惠齋繳四千兩永泰成號主譚日炘繳三千五百兩袁甲繳二千五百兩沈譚袁均延不措繳既而譚又以永泰成除資本三千五百兩外尚存絲頭銀二千八百兩心實不甘投道轅上控聶觀察批飭上海縣集訊前晚三鼓後黄大令升坐花廳提訊楊順泉訴稱職員原籍寍波在祥和執事祥和共分十股葆鏞四股陳朝記卽陳幹庭四股袁齡卽袁階堂二股光緒十六年春萬豐水烟店主陳守正薦永泰成往來職員允之未幾與守正同持經摺前去約定交易一年後祥和被南北正源正波累以致閉歇結算之下永泰成尚欠銀一萬四千餘兩其中一萬兩係往來之欵四千兩係絲頭押欵及將絲頭賣去祗得銀三百餘兩且譚沈之所以延不繳銀者實因神通廣大與臺差通同一氣故敢祗令司帳人陸文煥來案搪塞大令怒曰此言錯矣譚既不到案葆鏞何以亦不來葆鏞既不來爾不應出此言語隨命傳文煥　案問曰爾今日到此可能專主此事供稱譚現不在申是以監生來案然實難作主大令曰爾既不能作主到此何事且去年爾曾在案下具結何又翻悔耶供稱去年之結係小主人譚新鼐年幼無知一時悞具主人之意資本既已無著尚有絲頭十餘包計銀二千八百兩存在永泰成號被倒之後絲已不見現在反欲找出銀三千五百兩是以心不能甘耳沈供稱監生係紹興人在永泰成執事有貲本四股譚有三股半袁有二股半自光緒十七年閉歇後虧欠祥和莊銀理應各股分派譚所稱存貨二千八百兩者實由譚所荐行夥葉金記舒郎慶二人用空然永泰成並未折本實被巿上各戸拖 
 
 

Page 4

 
 
欠叩求明鑒大令以沈虧欠之銀供認明白現在此案仍照原斷著譚净繳銀七百兩其餘二千八百兩著沈連自已應繳之四千兩一并措繳合共六千八百兩限於四十日内繳清沈堅不遵斷大令著押繳沈始稱願繳大令飭交人保出當由盛和亭投案具保大令准之諭以如届期不繳准爾將沈交案盛叩謝而退楊陸亦不願具結大令開導再三始各遵照 
[婆心苦口]  
　　前日本館協振所又承立大莊送來洋銀二百元并第五次清單一紙閱知此次募得諸善士樂助山西振欵一百五十八元墊出四十二元連前墊十五元四角共墊出五十七元四角具大勇力發眞慈心在捐者固利物愛人而募者亦可謂婆心苦口矣所有清單另列附張以供衆覽 
[桃隖晉義公信信昌復昌蘇電賑七公所賑晉記十三]  
　　敝處因潘振翁來函告急欲於四五六三箇月但就豐鎭一廳各放每口一千文每月須十四萬金等因到信既遲籌捐亦難四月分已無庸議五六兩月正在災民生死關頭雖義賑已成弩末不能力任一月半月之賑念切時艱亦不能不盡力所至赶籌赶解現擬於五月初十二十日赶解第六七批急賑如先湊滿五千卽行提前起解以期早到災區早救民命伏祈領册經募之仁人疏財仗義之菩薩速爲籌勸早發慈悲與其於六月以後發心以救已活之命不如於六月以前發心以救必死之命之尤爲功德也切禱切禱○復昌公所得江隂代勞子書略言二月間友人邀與一會每月一舉抽錢三千四月杪飯後往摇因見晉饑書默許得會卽助錢三千不意八人均摇二十六點予因先摇得會殆神助也寄洋三元請附晉賑云天人感應之理往往有不可解者謂助賑必可獲采則與其持捐册而告募四方何如挂招牌以包摇大會謂助賑必不獲采則前有泉州友之頭標一萬後有代勞子之捐會三千○黎公五百金談公募五百金葉公募四百金雲礦一千金其順募六百三元福緣善慶二千元均已收到函復列入旬報 
[一索得男]  
　　舒復初太守於五月初二日已時生得寍馨旋倩協和信莊由杭州匯來鷹銀二十元助山西賑欵試啼聲而知英物定占薛鳳荀龍聞災情而發仁心爲拯澤鴻轍鮒德門有後左劵可操矣謹志報端藉以伸賀[  上海立大莊恊振所志]  
說詩者自漢而降無慮數百家其仿史傳編年體者惟鄭氏詩譜爲最古然其書宋時已散佚明李何元子先生楷獨具卓識以詩爲聖人治世之迹排次時代歴七寒暑成詩經世本古義二十八卷起夏少康訖周敬王首冠以公劉遷幽諸什而終于下泉一篇世次相承釐然不混而又貫通義理考証精詳卷爲小引以識其世誠能于經窟中獨樹一幟者恭讀欽定四庫全書目錄稱其名物訓詁考據詳明本本原原足資考證秀水朱竹坨先生亦稱其書足取知其有功于詩敎者不在鄭氏下也傅本絶少不能家有其書茲慈水古草堂主人謹依周氏重刻原本精校端抄付諸石印楮墨精良每部分裝十六本并套價洋五元有欲誦詩論世明盛衰因革之原者自宜置備一編賜顧者請至上海二馬路千頃堂及各書坊寗波汲綆簡香齊購取 
　　横濵正金銀行告白 
啟者本行曩在十四年前經國家批准集股設立並由國家常駐監督共集股本洋六百萬元收足資本洋四百五十萬元公積洋三百六十四萬六千元總行開設在橫濱分行在神户倫敦里昂紐約舊金山檀香山等處此次開在上海南京路第十一號門牌添設分行專做收付匯票並經理銀行一切應辦事宜匯票可以匯至東洋歐洲美國等處大通商碼頭并專買華商匯往東洋各埠匯票特此佈聞光緖十九年三月三十日上海分行經理人西卷豐佐久謹啓 
　　人所罕見 
　　看看看 
家慈年近古稀前年春間忽患痰喘咳嗽氣急日卧床褥各醫束手蒙本埠　京都同德堂藥同主人孫鏡湖司馬診視開方服藥二帖有轉機　服該堂孫製半夏陳皮杏仁佛手等品價亷物美一月全愈被時曾登申報三月鳴謝迄今家慈身體强健之至去夏同鄉周平珊兄令弟悞染外症已經上臉勢甚凶惡得同德堂所製三日愈花柳搜毒丹外治萬靈丹洗花柳靈藥分别用之七日卽生肌合口全好更奇者舍親愈于良兄之夫人素有小産之患去夏甫經受孕在寗地寄購同德堂安胎得意丸四元照單呑服一月精神日好今正幸獲添丁緣備有保産催生丸生育十分順快舍親感極寄洋十元囑愚弟兄代上申報似此神效迭著誠爲人所罕見特爲表出以謝　　鴻施云耳　　上海亨達利洋生鮑家曜履泰洋行鮑家賜謹誌乙 
　　上洋邁德堂監製應騐膏丹　　　○一寄抛球塲大馬路口萬有利○一寄棋盤街芳居隔壁恊記發兌 
　　家傳良方 
燕冬參貝膏○耑治久患咳嗽痰飮氣喘咽乾口燥音啞聲斯等症服此補土生金反燥爲潤早晚冲服功效神速大盅二元中一元小五角正大光明丸○治肝腎兩虧雙目昏花視物不明瞳神散大迎風流涙努肉赤腄陰虚火動一切目疾服之光明正大每料洋一元半料五角内宫口香丸○治中脘鬱結胃濁上泛清氣下陷每患口臭此丸昔楊妃内宫秘方能升清降濁舒鬱伸悶口臭立除而香生齒類每瓶四角洞天不老膏○治五勞七傷補諸虚百損男貼添精益髓婦貼調經種子久貼延年益壽烏鬚黑髮返老還童調和血脉功難盡述每張一元 
　　比衆不同○新昌人參號發兌號在上海法馬路東首 
　　吉林人參再造丸 
人參再造丸係救命之要藥内中惟人參白花蛇最關緊要二者苟不切實求眞斷難起死回生大凡製藥問世全憑良心所謂脩合無人見存心有天知能時刻將此二語牢記　中庶幾問心無愧而虚張聲勢大可不必本號所製人參再造丸因尃業人參故用參較便非敢圖利實爲濟世是否確有神效是否比衆不同姑請先購一丸此試之方知虚實非余所敢自以爲是也每丸定價一元不折不扣此丸尃治男婦中風中痰四肢麻木半身不遂不論眞中類中左癱右痪一切風濕諸痹俱皆應騐如神 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[觀察慮囚]  
　　太倉州飭差押解盜犯李心觀陳一峰丁立薪張時洪周雲狗張荃休周昌裕張時汶汪阿冲金洪卽殷金龍朱子友王立生十二名來滬赴道過堂張時汶等五名適皆患病聶觀察遂先將李心觀等七名研訊此已紀諸報章前日二犯病勢已痊觀察牌示昨日午後一點鐘時升堂研究届時捕役將張時汶及汪阿冲殷金龍朱子友王立生五盜解到觀察先提汪至案謂去冬十二月初三日太倉沙頭鎭李和泰隆吳同泰昌二家錢烟店之物爾等幾人動手須將實情供出本道當爲爾等超豁汪供稱小的係太平縣人年三十六歲向來傭工餬口昔年太倉州程大老爺任嘉定縣事時小的適因犯案定以徒罪旋卽逃回去冬十二月初三日小的往朱家木橋收取錢文旋在某小茶肆中啜茗聞外間拘拿强盜小的奔出閒觀官兵以小的操外路口音拘入州署程大老爺卽硬指小的行刼僞作供詞解到案下其實小的並不與聞觀察　再駁詰矢口不移觀察著上梃棍解開衣服見胸前貼有膏藥問貼此何用供稱小的被毆受傷是以貼此問誰人毆爾供稱官兵問何處毆爾供稱在陸富巿鎭西河邊所毆謂爾所供前後不符一稱在茶館被毆一稱在河邊被毆究竟如何速卽供出汪供此案實係小的爲首小的手持竹匾擔在門外把守並未入門旋聞呼捕聲遂欲逃散約離七八里被官兵及鄕民拘拿此係實供求恩寛宥觀察提張研訊供稱小的係象山人年五十九歲向在原籍耕田去年沙頭之事小的並不與聞觀察再三研訊張始供稱去冬十二月初三日汪阿冲紏合小的同夥晚間前去小的手持鐵斧入内砍傷一老者此斧由朱子友交下及入屋後取得烟土一枚半正欲出外聞呼拿捉因之將土抛棄金洪卽殷金龍供稱小的年二十八歲仙居縣人去冬汪糾合入黨小的正欲同往適患腹痛是以不去觀察着上挺棍良久仍無確供朱子友供稱小的年三十八歲亦仙居縣人在家耕田度日殷是小的之外甥此次李和泰隆之事小的不知情觀察以其狡展喝令掌頰四十下始供稱小的雖同往並未入内王立生供稱小的年二十六歲新昌縣人去冬所作之事現已知錯務求格外旋恩觀察研詰至再諸犯執定前供因著分别畫供仍發交上海縣監禁聽候備文角回 
[英界公堂瑣案]  
　　包探秦少卿禀稱永利信局主楊玉林與夥葛東元將公和祥棧學徒何國明扃閉一晝夜始送入捕房聲言不給匯票收條請爲送究然楊總不應私行扃閉是以送請訊懲何訴稱前日永利信局夥送來信一封内有匯票騐明嘉興祥順號交公和祥因卽收下信局夥索取收條告以先生不在棧中不能繕給後屢次來索而棧中祗不干此事之張先生在餘均他出仍未繕給不料突被曳入信局關閉一晝夜始扭交捕房楊葛同供稱局中既有匯票送去理合向索收條蔡太守判罰洋銀十元以儆並飭差將何送回公和祥棧候再傳張到案訊問各情○麥捕頭禀稱新聞報登有華包探王阿二之妻范氏凌虐養媳阿囡之告白兹已查明送案請訊蔡太守先詰童養媳阿囡阿囡供稱年十二歲當十歲時字與王家過門童養曾因竊食糕餅被姑所責前日又因竊食被責平時翁姑相待甚優太守見阿囡身體肥胖面上略有青痕問是何故答稱被責所致問爾至王家責過若干次矣答稱因竊食受責二次王供稱小的係無錫人在捕房當差已歴多年前年憑媒撮合娶季小東之女阿囡爲媳童養家中當時交付財禮洋銀四十二元後季一再商借二次付過共四十元今又欲借三十元小的已給十二元季尚不滿意妄登告白於新聞報中至人家子媳略加訓責均是常情惟並無凌虐之事其妻范氏供與相同王又供稱小的查得季前曾犯事經大老爺懲辦實是流氓太守諭令王夫婦曰爾媳年齒尚幼須格外憐惜不得有虐待事情王夫婦唯唯遵命挈媳而回○徐棣山遣傭人馮春投捕房報稱雇車載運蠶繭被車夫周二川將繭五包誤送至寳昌棧向之索還棧中人不認請卽訊追蔡太守准之飭包探張九意拘二川至案張探復禀稱車夫高卜金見周將繭運送寳昌棧太守訊供之下飭傳高及寳昌棧中人再訊此已列諸報端昨日張探禀稱小的已傳高及寳昌棧中人許坤荳請訊馮投案歴訴前情二川供詞含混太守命車夫頭目周掌仁問二川究竟如何掌仁遵諭向問二川稱是日裝載蠶繭時見有車多輛絡繹於途我亦驅車隨去猶憶我之車係第四輛及到棧交貨後第三輛車之高卜金卽大塊頭言貨已送錯隨回來告知車夫頭目及車夫頭目向問則又不認此言高供稱小的車上亦載蠶繭並不向二川言及送錯之事許供稱小的在寳昌棧當管門之役平時惟禁阻間人不許入内收貨之事由杜星齋經管小的不得而知紀惠炳供稱小的係寳昌棧所雇車夫頭目該送蠶繭之事不甚明白張探又禀稱前日向高詰問高言曾向二川說及送錯之事今忽抵賴不承太守一再研詰高惟支吾而已因飭將二川仍行管押俟傳杜到案定於禮拜五再訊○西包探某甲偕華包探江阿三同禀稱有賭徒在裏虹口設賭攤圖以竹笆阻礙道路查問地保陸坤咸嚴桂卿言其地由高全全租與寍波阿春聚賭屢經知照驅逐一味牴牾今由小的拘獲全全之子高阿春並傳地保請訊陸嚴二保禀稱小的等不知寍波阿春如何租地築笆設攤聚賭全全在家患病故將其子阿春送入捕房阿春供稱父親曾將地租與寍波阿春並未知其造築籬笆亦不聞其設攤聚賭蔡太守飭捕提寍波阿春到案再行訊究○包探江阿三禀稱前日麥捕頭至裏虹口閒遊見有粤人張阿時躱避鄕人柴堆之内諒是賭徒是以拘拿送案張供稱小的向在某輪船執役前日至虹口訪友忽聞捕頭拘人是以暫避蔡太守判令笞責八十板押令回籍不准逗留○包探王阿二禀稱許玉春竊取許承芝家銀水烟袋及玉器經小的查獲人贓解送案下許升禀稱主人許承芝被玉春行竊特遣小的領贓玉春不敢狡展俯首求恩蔡太守判令管押六禮拜贓給許升領去○包探黄四福禀稱竊犯沈信茂曾由大老爺判令遞回原籍今又來滬竊取人家衣服經小的拿獲人贓解送案下沈供稱小的係湖州人自知罪戾深重求開一綫之恩蔡太守判令笞責二百板押候備文遞解回籍贓存捕房以待失主認領 
[法界捕房瑣案]  
　　前報記停泊護城河中之糞船上失去鐵練鐵錨訴知清潔局頭目將形跡可疑之章寳解案請究葛同轉著押交小鬼天福再訊昨日清潔局頭目代船戸徐元順投遞禀詞求爲追究同轉飭提章寳到案問鐵錨何在上期限爾三日交出何以挺押不交章供稱小的身押捕房不能查緝求恩釋出以便尋交同轉謂徐禀詞上稱爾向各船收錢五十文有此事否供稱小的祗向收支更錢二三十文已收過三四年矣同轉謂爾既收錢自應悉心照料章供稱此帮灘船戸往往自已竊物此次失竊小的實被冤誣問究竟何人所竊章含糊以對清潔局頭目稱上期章供出之小鬼天福至今尚未交案同轉問章曰小鬼天福何在供稱向在英租界現已聞風避匿求恩釋出限日指交同轉謂各有保人准爾保出章卽求頭目作保頭目不允同轉遂飭拘章還押諭令頭目出外自行查緝候下期再核○巫書祥控稱陳元鼎唆使張良元串竊到時表三十七枚及洋琴等物計已記諸前日報章昨日巫投案遞禀求追葛同轉提張陳訊究供詞與上次略同同轉問巫曰爾所呈押票所押者是否爾物抑内有他人之物巫言語含糊聽不清楚同轉飭某包探帶出向張之父張賢松清理賢松投案遞禀聲稱當時趙小竹趙榮卿二人曾出爲理勸願各償洋銀二十五元其餘三十一元五角由陳承認所失表三十七枚有舊者十八枚不在其内同轉謂巫曰此是爾自已糊塗隨飭包探郁庭湘帶同原被向二趙問明並稽查所押者是否巫物禀候核奪○蘇玉卿控程春和欠銀一案懸宕日久尚未讞成昨日蘇投案求追葛同轉提程到案問爾一味挺押可以了事乎程稱求大老爺恩典准小的與原告出外料理同轉准之 
[盜案來函]  
　　嘉興周宦家被盜一事昨已據訪事人所陳登報兹又接得事主來函云四月二十九夜嘉興府城内府署東首州東灣地方都司署貼鄰周紳少逸官印冕家被搶查盜黨共有數十名明火執仗搶去衣箱五隻又首飾箱兩隻其一用刀劈開擇其佳者取之連其餘貴重之件搜羅一空約值三四千金男女僕人有愛傷者該盜等找抬箱隻呼嘯而去夫以城廂之内衙署之旁軍裝庫之重地强盜肆無忌憚一至於此實屬大駭聽聞已 
[上海北市絲業會館籌賑公所接津海關道憲來書照登]  
　　子英仁兄姻大人閣下敬啓者昨據潘振聲褚敦伯諸君來函晉邊七廳地廣災重分路查放迭次已解之欵僅能放至四月爲止現在各廳村莊除逃亡外約尚有折實九十萬曰五六月間尚須續放每口大錢一千文方能救澈共需錢九十萬千斷收不到然正值青黄不接災民嗷嗷刻不容緩若不接濟前功盡棄弟等竭力籌措至多籌銀十萬兩弩末之勢束手無策焦灼莫名惟有仰懇閣下發大慈悲廣爲籌募約可再濟若干望速示知兹寄呈原信一百本敬祈察收所望高呼衆應集少成多赶束究批彚解以資接濟此爲窮邊數十萬垂斃生靈焚香頂禮者也再昨接山西司道來函朔同兩府災情亦重請放義賑大約本來邊外爲重經放義　五十餘萬兩而邊内只有官賑敷衍到此時已輕重一律矣現商請佑之兄前往然苦於鉅欵難籌尚未定議也專此肅懇敬請德安姻愚弟盛　懷頓首五月初一日附啓者則敬前因家嚴精神委頓奉諭飭令隨同各協振所諸大善長經勸義振并奉津海關道憲函諭令卽接辦山西賑捐按照部章四成請奬等因當經分别辦理逐批解濟在案兹又奉道憲函諭以五六月間尚須續放振錢九十萬千飭再迅籌彚解等因不得已抄登日報布告同仁伏祈好善官紳大施惻隱或慨分鶴俸或廣集狐裘源源而來多多益善生靈普救功德正未可量其有志切顯楊者並懇開示履歴連同正項部費一併交由則敬核辦卽當禀請照章給奬以彰盛德而結善緣謹布區區統希公鑒五月初七日錢塘施則敬子英甫謹啓 
 
 

Page 10

 
 
[立大莊經募山西賑捐第五次清單]  
　　恊和信來舒復初太守得子湯餅洋廿元附來信沈卓峰求母延壽補初三洋廿元孩童何善祥洋一元無名氏洋四元安定堂洋廿元不留名洋四元求安子洋四元無名氏洋二元平陽氏洋二元靜懷子洋二元以上漢口恊成銀號來無名氏洋一元同益晋記洋四元蘇州仁和莊洋二元馬橋同和典　費洋三元又弘農氏洋三元又敏愼居洋二元又兆基堂等七戸洋一元四角又觀册不忍人等洋二角又顧祥記等三戸洋一元四角有心無力洋二元無名氏洋二元澹遠書屋主人洋十元婁東恆農氏洋一元餘康莊等三戸洋四元無名氏洋二元紹興豫號莊各友洋十四元又瑞泰洋三元五角又新記號朱鶴汀各洋二元又　月記洋三元吳又實記洋三元交咸亨號洋五角又馮咪培洋一元又瑞記號洋一元百宫厘捐局華洋十元以上共捐洋一百五十八元 
[捐數清單]  
　　馬五亭翁册計五戸洋二十六元凌嘉祥翁洋十元丹陽無名氏洋十元華彰霍緝之翁册計四戸洋二十元神戸鮑子卿翁册三扣計十戸洋三十元零八角漢口又虎卿翁册計二戸洋五元方晴暉翁册洋十元連陞輪船唐平階翁册洋十三元五角四月份共收洋一百廿五元三角正合併登報虞擊公所向恊賑所同人唐廷桂李文明等謹啓 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年五月初二日京報全錄]  
　　宫門抄○諭旨一道錄前○大臣載等奏工部司員請勅交刑部嚴訊摺○將軍依奏拿獲逃匪各員援案請奬摺○新撫陶奏實任同知因病呈請開缺回籍摺○又奏飭同知赴新任片○又奏新疆防營員弁勇丁各台局卡義學實在數目摺○又奏姦夫聽從姦婦謀殺本夫事後拐逃核明定擬摺○臺撫邵奏徵收滬尾打狗兩口洋藥稅釐數目摺○又奏洋稅收支數目摺○又奏叅革同知勒追欠欵片○直督李奏總兵保案重複另請改奬片○閩督譚奏遴員借補陸路副將摺○五月初二日兵　太常寺太僕寺八旗兩翼值日吏部引見二十名刑部十四名值年旗三名樂部二名圓明園十名○禮王等謝賞劃扇恩○良弼假滿請案○師曾謝賞食全俸恩○德隆請假五日○大額駙續假十日○兵部奏派察齋派出懷塔布裕德德隆者齡賡音布芬車恩普明秀○召見軍機麟中堂懷塔布阿克丹○○奴才載遷載卓志元跪奏爲工部司員修工不實同官禀控供詞狡展請旨勅交刑部嚴行審訊恭摺具奏仰祈聖鑒事竊奴才等自到任以來於應辦公事及一切工程無不認眞經理倍加敬愼現因工部郎中奎恒員外郎榮續常清主事英惠聯名具禀以員外郎任勇武曾於光緒十四十五等年修理踏跥不實私住公所官房擅動回乾木植十七年修理圍牆紅樁等工不實不盡揑報冐領等情具禀前來奴才等詳加查閱光緒十四十五等年修理踏跥工程奴才載遷奴才載卓均未到任向來庫存各物有無虧短均以該部司員等按年出具無虧押結爲憑圍墻紅樁係隷綠營專轄是否虚實當卽行查泰寗鎭署理奴才志元查明咨覆圍墻俱經修整紅樁亦已補妥惟新修叚内又因大雨復有坍塌自係潦草將就等因奴才等遴派司員詳加研鞫而各該員等供詞支離員外郎倭勇武又於本年二月調補京缺供詞尤爲異常狡展詳查所禀物件虧短屬實案關重要應卽澈底根究嚴訊明確方昭愼重相應請旨將調京工部員外郎倭勇武工部郎中奎恒員外郎榮續常清主事英惠一併送交刑部嚴行審訊按律定擬恭候命下奴才等遵卽將全案卷宗移咨刑部查核奴才載遷載卓志元均有失察之咎請旨勅交各該衙門照例議處謹恭摺具奏伏乞皇上聖鑒訓示再此案因行查人卷未齊是以具奏稍遲合併陳明謹奏奉硃批另有旨欽此○○奴才依克唐阿跪奏爲拿獲陣逃首從叛逆並前次剿滅賊剿在事文武員弁實爲異常出力籲懇天恩可否准援朝陽奬案分别奏保以昭激勸恭摺具陳仰祈聖鑒事竊奴才於光緒十八年四月十九日將綏化廳屬界徐家圍子教匪劉振慶何廣大等聚集三百餘人倚恃邪術謀爲不軌經馬步各隊於四月初二日立卽勦滅陣斃朝陽餘黨曰眉宫法師及教匪四十餘名燒斃教匪八十餘名圍房數十間生擒李半仙等八名奪獲馬三十餘匹大旗八桿槍械刀矛六十餘件教書一部救出被掠良民百十餘名據生擒各犯共稱劉振慶何廣大帶領金山等乘隙潛逃當將李半仙等八犯斬梟示衆嗣據各隊在餘慶街搜獲陣逃之僞軍師綽號賽伯温卽劉振慶之胞督名劉秉禮者又搜獲陣逃之僞參謀催玉昆等二犯暫留作線以便巡拿逆黨並飭馬隊翼長依崇阿步隊統領富保覓線懸賞務將劉振慶等弋獲等情奏明在案於五月十一日奉到硃批卽著飭拿逸匪劉振慶等務獲毋留餘孽欽此欽遵之下仰見朝廷殄除餘孽之深意當卽恭錄嚴札馬隊翼長依崇阿步隊統領富保及在營文武員弁一體明察暗訪務將陣逃首從各犯按名搜獲以絶根株儻不實力究查定卽嚴行懲辦嗣據各隊拿獲陣逃之僞閣老徐樹茂僞鎭北侯楊道宗陣逃教黨赫幅張鳳興綽號快腿前後解送前來奴才飭派營員嚴加鞫訊據各供認拜何廣大爲師以劉振慶爲元帥同入混元門下習練邪術避槍避刀同謀造反各受封號不一因在徐家圍子與官兵接仗劉元帥同何軍師指揮迎敵各隊攻打甚猛勢不能支各分逃散卽訊究劉逆何逆去向該犯等堅不吐實並提出搜擒之劉秉禮催玉昆二犯對質該犯等僅認入教造反是實劉何二逆下落直稱不知似此同惡共濟之犯未便因其首逆在逃久稽顯戮當卽照例一併斬梟以彰國典而快人心奴才惟查陣逃之犯雖前後拿獲殆盡而元惡劉振慶何廣大若令久逃誠恐蔓延靡已况何廣大前在吉林烟筒山螞蟻河等處疉次糾衆謀叛業經吉林將軍長順遣兵打散並知會鄰省協緝在案兹復推劉振慶爲帥伊爲謀士到處煽惑約期舉事實爲罪大惡極是此賊一日不除地方一日不靖奴才遂又嚴札馬步各隊將領等身領全軍若不將在逃首逆拿獲定行究懲等語去訖於光緒十九年三月二十三日據翼長依崇阿統領富保報稱派隊四出躧尋抵到吉林所屬孤廟子地方訪實何廣大改易名姓隱於廟中密禀派隊往緝等情前來奴才一面電咨吉林將軍長順密飭所屬恊緝一面揀派馬隊改裝分起星夜馳赴該處不動聲色四面兠圍該逆何廣大自料不能脫逃挺身突出官兵直前生擒並在廟中搜得黄偏衫桃木劍邪書各件一併解赴黑龍江省城奴才仍派員提鞫何廣大據逆何廣大供稱疉入玉虚混元等閂拜李深沅沈沅菁爲師並引其胞弟何廣厚伊子何九思同入其教受僞封爲妙覺仙師領北路黑龍江傳教謀叛等事先至江北傳教於劉振慶劉秉禮徐樹茂等與朝陽赤峯建昌錦義州寛城子等處教匪結爲一黨定於十七年正月初一日由朝陽起手四路送信一齊造反攻佔城池焚壞村鎭共扶天台山眞人以圖大事論功行賞立致王侯未幾朝陽事敗該逆希圖自立始紏衆於烟筒山復謀叛於螞蟻河繼又逃至江北徐家圍子找向劉振慶等意圖復逞適遇由朝陽逃來之白眉宫法師李半仙等相爲臂助聚集黨類掠脅良民至三百餘人依恃圍子堅固習學邪術正待舉事旋被馬步官兵四圍攻打劉振慶於亂軍之中身受重傷乘隙潛逃行抵呼蘭河邊劉振慶傷重難支投水斃命乃獨逃至吉林屬界孤廟子易名藏匿再圖後舉不意官兵突至遂被擒獲等情不諱疉詰不移查該逆何廣大深入邪教恬惡不悛當烟筒山之肇事而黨羽駢誅及螞蟻河之興師而子弟就戮猶復執迷不悟上年在徐家圍子推舉劉振慶爲元帥該逆主持其中謀爲不軌溯其起事之時正朝陽倡亂之後人心摇動全省震驚幾至不堪設想似此大逆不道疉起戎心雖妄推劉振慶爲元帥而實則劉振慶倚如左右手渠魁既在法所難寛於四月初五日恭請王命派馬隊翼長依崇阿將該逆正身押赴巿曹照叛逆凌遲處死律擬以凌遲處死仍傳首於滋事地方懸竿示衆以照炯戒而鎭地方至逃逆劉振慶兹據何逆供稱在呼蘭河投水淹斃卽派妥員訪諸附近人言亦與何逆所供相符但邪教詭計難憑仍當飭隊查訪以防死灰復熾奴才伏查近來内省哥老會匪及朝陽教匪往往於未經滋事之先暗使爲首猾逆四出勾通隂謀造反而黑龍江地處極邊偪近俄壤處處最易藏奸且呼蘭綏化一帶旗民雜處良莠不齊在在尤易騷動倘或首逆舉事之後漏網潛逃再行肆播謡言惑亂人心變生意外則朝陽之亂勢將接踵而起深幸仰仗天威在事文武各員戮力同心共滅叛宼於逆燄初張之日卽能乘機攻剿直搗巢穴不致蔓延爲患於巨憝陣逃之後尤能留心訪緝生擒逆首不致遺害靡涯計自兩年以來舉凡在事人員或夙夜運籌心力俱耗或疆塲効命冐險督師洵屬謀勇兼資戰功卓著似與勦辦朝陽教匪案内各員勞績無異合撫籲懇天恩俯准將在事異常出力文武各員援案請奬如蒙俞允由奴才詳細查明再行專摺奏保奴才爲力除叛逆鼓舞人材起見是否有當出自鴻慈除咨總理海軍事務衙門吏兵刑部查照外所有拿獲首從各逆並前次剿滅賊剿援案請奬合緣由謹具恭摺伏乞皇上聖鑒訓示遵行謹奏奉硃批著准其酌保數員毋許冐濫欽此○○頭品頂戴甘肅新疆巡撫臣陶模跪奏爲實任同知因病呈請開缺回籍恭摺仰祈聖鑒事竊據阿克蘇道陳名鈺呈據署温宿直隷州知州本任英吉沙爾直隷廳同知李慶棠禀稱近患目疾又兼怔忡氣痛諸證難期速痊懇請交卸並開去本任回籍調理以免貽誤地方等情飭據新疆布政使饒應祺署鎭迪道兼按察使銜黄光逹會詳稱李慶棠年四十九歲湖南湘潭縣人由文童投効湘軍歴保花翎鹽運使銜甘肅候補知府嗣委署迪化直隷州知州英吉沙爾直隷廳同知旋補斯缺調署温宿直隷州知州今因病懇請開缺回籍調理遵例委署烏什廳同知江景耀騐看屬實並無揑飾規避情事出具印結轉請具奏前來臣查李慶棠心地慈祥辦事勤愼既經委騐患病屬實例應開缺回籍調理將來病痊尚堪起用除温宿直隷州知州業經奏委者理並將印結咨部外謹會同陝甘總督臣楊昌濬恭摺具陳伏乞皇上聖鑒所遺英吉沙爾直隷廳同知係衝繁難三項要缺應請扣留外補再此案改題爲奏 
 
 

Page 14

 
 
合併聲明謹奏奉硃批吏部知道欽此○○陶模片再庫車直隷廳同知員缺前以奏留新疆試用知州劉人佺借補經部覆准在案應卽飭赴本任以專責成據新疆布政使饒應祺署鎭迪道兼按察使銜黄光逹曾詳前來除由臣批飭給委外謹會同陝甘總督臣楊昌濬附片具奏伏乞聖鑒謹奏奉硃批吏部知道欽此○○頭品頂戴甘肅新疆巡撫臣陶模跪奏爲新疆防營員弁勇丁各台局卡義學自光緒十八年正月初一日起至閏六月底止實在數目繕具清單恭摺仰祈聖鑒事竊新疆馬步營旗砲隊各台局卡義學截至光緒十七年十二月底止實在數目業經分别奏咨在案兹據新疆糧台詳稱自十八年正月初一日起遵照標營章程挑募步隊一營裁减步隊一旗馬隊一旗通截至十八年閏六月底止實存馬步九十九營旗一哨開化砲隊四哨共計額設營書弁勇二萬四千八百四十四名火勇一千七百一十一名營旗哨官三百七十九員巡查一百二十六員額外火夫私夫馬夫車夫六千二百八十三名並各台局卡義學繕具清單詳請奏咨等情臣覆查無異所有新疆防營員弁勇丁各台局卡義學自光緒十八年正月初一日起至閏六月底止實在數目謹繕清單恭呈御覽伏乞皇上聖鑒飭部立案施行謹奏奉奏硃批吏部知單二件併發欽此○○頭品頂戴甘肅新疆巡撫臣陶模跪奏爲姦夫聽從姦婦謀殺本夫事後拐逃核明定擬恭摺仰祈聖鑒事竊莎車州纒婦鴉泥比比因姦起意商同姦夫沙以提謀殺本夫肉則身死事後拐逃一案據署莎車直隷州知州潘震騐訊議擬解署喀什噶爾道李宗賓提審咨署鎭迪道兼按察使銜黄光逹核明轉詳臣覆加查核緣鴉泥比比沙以提均籍隷莎車州鴉泥比比係已死肉則之妻平日和睦沙以提與肉則熟識常相往來鴉泥比比習見不避光緒十八年六月内沙以提至肉則家閒坐值肉則外出乘間與鴉泥比比調戲成姦以後遇便續姦禾給過錢物肉則先不知情八月不記日期沙以提探知鴉泥比比獨自在家前往續舊適肉則回歸撞破捉拿沙以提奪門逃走肉則將鴉泥比比毆責經仕拉木解散肉則氣忿未釋囑令鴉泥比比哄誘沙以提來家謀毆洩忿鴉泥比比面允九月初七日鴉泥比比會遇沙以提告述前情並令設法往來沙以提以恐被捉獲不敢再來回答鴉泥比比戀姦情熱起意謀殺肉則改嫁沙以提爲妻私與商說沙以提允從約定次夜動手初八日挨晚沙以提至肉則家藏匿三更時分鴉泥比比乘肉則睡熟將沙以提引入鴉泥比比隨執鐵錘向肉則頭上冒毆肉則驚喊沙以提接過鐵錘赶毆一下維時黑夜不知何人毆傷何處肉則不能動彈鴉泥比比猶恐不死又用布帶結成活扣套入肉則項頸與沙以提分執帶頭用力委勒肉則登埘身死沙以提即將鴉尼比比拐逃揑稱夫婦潛往各處躱避經仕拉木查現屍身信知屍親投約報騐獲犯訊供擬解道兼臬司核轉前來臣覆核無異查律載妻因姦同謀殺死親夫凌遲處死又例載姦夫雖未起意而同謀殺死親夫之後復將姦婦拐逃爲妻例擬斬决各等語此案鴉泥比比因戀姦情熱起意商同姦夫沙以提謀殺本夫肉則身死事後同逃實屬淫惡已極自應按律問擬鴉泥比比除犯姦同逃各輕罪不議外合依妻因姦同謀殺死親夫者凌遲處死律擬凌遲處死沙以提同謀殺死親夫後又將姦婦鴉泥比比拐逃爲妻亦應照例科斷沙以提除姦拐及同謀殺死親夫律止斬候各輕罪不議外合依姦夫雖未起意而同謀殺夫之後將姦婦拐逃爲妻應斬决例擬斬立决照例剌字無干省釋屍飭領埋兇錘勒帶案結銷燬是否允協除全案供招咨部外所有姦夫聽從姦婦因姦謀殺本夫事後拐逃核明定擬各緣由謹恭摺具奏伏乞皇上聖鑒飭部核議施行謹奏奉硃批刑部速議具奏欽此○○頭品頂戴福建臺灣巡撫兼管海關臣邵友濂跪奏爲臺濤洋藥稅厘歸關併徵謹將滬尾打狗兩品第一百二十七結期内徵收數目繕其清單恭摺奏報仰祈聖鑒事竊查臺灣洋藥稅厘歸關併收自應按照洋稅假支章程分晰正稅厘金兩項銀數隨同結期按三個月奏報一次扣足肆結專摺奏銷以符洋稅定案查臺灣關務改歸巡逝監督所有滬尾打狗兩口徵過洋藥稅厘銀數業經奏報至第一百二十六結止在案兹自光緒十八年三月初五日起至六月初七日止届滿第一百二十七結期内滬尾打狗兩口征收洋藥稅厘銀兩仍應按結奏報俾清界劃除將本結征收數目循案分咨總理各國事務衙門戸部通商大臣查照外謹會同福州將軍臣希元閩浙總督臣譚鍾麟恭摺奏報並繕具清單恭呈御鑒伏乞皇上聖鑒謹奏奉硃批該衙門知道單併發欽此○○頭品頂戴福建臺灣巡撫兼管海關臣邵友濂跪奏爲臺灣滬尾打狗兩口征收洋稅照章按結奏報謹將第一百二十七結期内收支數目分晰繕具清單恭摺仰祈聖鑒事竊照各海關征收洋稅案經總理各國事務衙門會同戸部奏定章程改題爲奏停用親塡等簿行令照關將收支數目按結奏報一次扣足四結專摺奏銷毋庸按照關期題銷以清界劃等因查滬尾打狗兩口海關稅務自光緒十三年八月十五日第一百九結起改歸臺灣巡撫就近監督所有收支洋稅各數目業經遵照新章分别奏咨至第一百二十六結止在案兹自光緒十八年三月初五日起至六月初七日止届滿第一百二十七結期内該兩口收支各項洋稅銀兩應遵新章按結奏報其循案支銷各項經費容俟扣足四結造册奏銷以符定案除將本結收支數目循案分咨查照外謹會同福州將軍臣希元閩浙總督臣譚鍾麟恭摺具奏並繕清單恭呈御覽伏乞皇上聖鑒謹奏奉硃批該衙門知道單片併發欽此○○邵友濂片再候補同知黎景嵩前署基隆同知任内經手銀榖各欵交代除解完外尚短正雜欵銀二千九百兩零屢催不解現交代地叅統限已逾據該管道府據實信報由臺灣布政使唐景崧具詳請叅前來臣查該員黎景嵩欠完基隆同知任内正雜錢糧銀兩爲數甚鉅屢檄嚴催延不清解實屬玩違相應請旨將前署基隆同知候補同知黎景嵩暫行革職仍勒限兩個月將前項短交銀兩掃數完解清欵如逾限不完或完不足數卽行從嚴叅辦以示懲戒一面飭令現任將交代先行造册結報除將該管各上司職名報部備核外謹會同閩浙總督臣譚鍾麟附片具陳伏乞聖鑒訓示謹奏奉硃批著照所請該部知道欽此○○李鴻章片再據提督銜記名總兵署江蘇淮揚鎭總兵吳安康禀稱該鎭於光緒十年因案被議奉旨暫行革職留營督帶師船十四年蘇皖賑捐案内奉旨開復原銜十六年八月經臣與前南洋大臣曾國荃會同奏保奉硃批吳安康着開復暫革處分欽此十七年六月由兵部帶領引見奉旨開復原官花翎勇號又於是年九月校閱海軍案内奏保開復勇號提督銜係屬重複請奏明更正前來臣查吳安康從前所得處分僅係暫行革職嗣奉特旨開復本與尋常降革者不同其前後開復銜翎勇號未經兵部咨會是以校閱海軍案内重複擬保現據該鎭呈明自應另核請奬查北洋海軍總兵林泰曾劉步蟾均於本案請保頭品頂戴蒙恩允准在案吳安康統帶南洋兵輪二十餘年資勞之深實在林泰曾諸人之右合無仰懇天恩准予照案改奬賞加頭品頂戴之處出自逾格慈施理合附片陳請伏乞聖鑒訓示謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員借補陸路副將以重職守恭摺仰祈聖鑒事竊浙江樂清恊副將秦懷亮奉旨補授福建建寗鎭總兵所遺副將准到部咨係陸路題補第二輪第六缺應用應補人員該省應補無人照章以應升人員請補等因查該副將駐紥樂清縣城係温台交界沿海要道盜匪出没靡常巡緝最重非幹練有爲熟悉情形之員不足以資整飭臣於浙省陸路現任各叅將内逐加遴選非歴俸未滿或缺居緊要未便遷就請補惟查有記名總兵劉祥勝年六十五歲湖南湘鄕縣人由武童隨軍剿匪著績遞保副將於克復溧水東壩各城隘案内保奬同治三年六月初四日奉旨交軍機處記名遇有總兵缺出請旨簡放並賞給遵勇巴圖魯名號欽此十二年赴浙差遣歴委管帶水陸防軍於該處情形極爲熟悉現署定海鎭篆務辦理裕如經浙撫臣崧駿於臚舉將材案内奏保存記破格錄用在案該員忠勇性成戎機諳練以之借補斯缺實堪勝行惟應升班次與借補定章稍有未符第人地實在相需合無仰懇天恩俯念浙江樂恊副將員缺緊要准以記名總兵劉祥勝借補於營伍地方均有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞恭摺具陳伏乞皇上聖鑒敕部議覆施行謹奏奉硃批兵部議奏欽此 
 
