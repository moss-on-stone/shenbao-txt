# 1909 - 295 - 4913197

 

Page 1

 
 
   
 
 

Page 2

 
 
上諭 
　　監國攝政王鈐章九月十六日内閣奉 
　　上諭朝廷簡任疆臣畀以用人重寄近來辦理新政遇有奏調人員無不俯如所請惟念該督撫等果能於本省屬員認眞考察何至一省之中竟致無　可用必須借材他省方收臂指之資雖其中爲地擇人者在所常有而引用私人者亦難保必無嗣後除邊遠省分於舉辦要政准其酌量調用外其餘省分所有差委事宜務須先儘本省人員擇能委用不　任意奏調他省人員至滋紛擾該督撫等各宜公爾忘私破除成見用副朝廷整飭宫常之至意該部知道欽此内閣奉 
　　上諭此次　見進士館畢業之度支部學習主事唐桂馨著主事留部儘先補用庶吉士李榘著授職編修並加侍講銜辦學期滿之庶吉士江孔　著授職編修欽此軍機大臣署名奕劻假世續鹿傳霖那桐戴鴻 
慈 
　　宫門抄九月十六日召見軍機榮中堂 
論說 
[讀張制軍淮揚水利議案感言再續]  
　　乙主張大開東隄各壩另闢去路以導淮入海者淮水之不能自達於海也大溜遂散入於高寳諸湖左注運河與江水相出納其或江潮頂托而運河水漲驟不能容則建車南新各壩俾運河漲永由裡下河各州縣東趨入海以殺水勢治水者利其入江之路較入海爲近捷也且利其運河之水高於江面通流順勢消退亦速而下河各州縣形如釜底兼之沿海地面高於内地通海各港多被沙壅即使疏濬極深亦恐潮水内灌康雍諸河臣遂廣開湖淮入江之路籌辦上河歸江事宜 
 
 
 

Page 3

 
 
疏堵下河來源以爲少一分東注之水即减一分淮揚之患建議諸臣頗自爲一勞永逸矣近數十年其弊立見江水倒灌淮患日亟洪澤湖水勢北高南下旣不能闢清口而北道故渠入海悉壅注於南運河之中北限淤黃南阨江潮汎濫四出以爲患於兩隄之間時値夏秋運河盛漲幸江水不大則南流猶或可以翕受不幸而川鄂皖贛大水爲災運河之水咫尺不洩淮流浸逼江水内灌下河各州縣田禾正盛一經啟壩則農民號呼哭聲震地波濤高頃廬舍不空不啓則隄西數百里滔天巨浸蕩漾浸蝕甚或潰决隄防怒濤一洩則兩郡民人禾稼之淹傷廬舍之漂没其害更不勝言况治水家之言曰隄之决也水性猛猛則灌城邑而傷民人其害大壩之啟也水性緩緩則漫田廬而損禾稼其害小兩害相形則取其輕以故歷任河臣率沾沾以守隄爲急務相時啓壩以資宣洩然循此不變直不啻以無策之策奉爲治淮者之枕中鴻寳矣前徐固帥在署江北提督任時有鑒於此（首叚作劉軍門小誤）以導淮東趨復禹舊道陳義雖高終難實行擬將車南新三壩擇趨一壩兩旁各建束水長隄中留百丈内外以爲河道使淮水入海永免淮揚之患業已專摺奏明並派員前往裡下河一帶察勘情形測量地勢以爲一勞永逸之計嗣因財政支絀未易猝辦遂不果行近揚紳史繩之中丞因高寳紳董等之哺函告江督擬將于嬰口大閘改造滾水壩導淮東流以達於海雖二說所持或有不同然要而言之無非以淮水故導猝難驟復因而出此釜底抽薪之策以殺南下之勢以减淮揚之患俾淮得海以爲歸墟遂其就下之性不至汜濫於他途耳 
　　三記者導淮之管見治水之道莫善於因因也者因其欲下而下之因其欲瀦而瀦之因其欲直注而直注之因其欲紆洄而紆洄之一順水之性而不必參以人意者也今淮之爲患於淮揚也非淮之本性也自河流奪淮而河臣潘季馴定　蓄淮攻黃以清刷濁倡言堅築高堰之議將大㵎小㵎一律堵塞障全淮以趨清口卒之淮不敵黃　洪流南决齧堅隄以入高寳諸湖此淮水之一障也然使高寳下流别無障礙一任其蕩漾容與有大川以順其流有大澤以容其瀦洩水東注而導之入海無隄防以障害之則淮在今日雖不能復故道以北趨然淮揚數百里間亦未如無容水之地初　至瀰漫民田歳歳爲患而不知所届不幸一綫漕隄中流横梗東隄爲西隄之障西隄復爲高寳之障本順也激之而使之逆本東也强之而使之西本直注也而偏使之紆洄一障再障而千里長淮滔滔下注上源旣多下流不暢徒束縛於隄防之苦水無所歸四出爲患雖欲不爲害於淮揚也得乎是故欲爲導淮之策竊意非僅開一壩僅疏一渠遂足以殺淮揚之患然亦不必規規於故道也惟在因水之流去水之璋别爲上流中流下流之規畫以疏瀹其入海之路使淮揚之民享淮之利而不受淮之害斯可矣謹條陳其治法如左（仍未完） 
專電 
[電一（北京）]  
　　某御史奏諮議局爲人民叅預政事之基朝廷採取輿論之地權限應明若悉由督撫監督何用此諮議局請飭改訂章程奉硃批憲政編查館知道 
[電二（北京）]  
　　勘界大臣高而謙又有密電到京謂事甚棘手 
[電二（北京）]  
　　滇督李奏滇省礦産富饒蓋藏可惜前已定章集資開辦者照商部爵賞給奬迄今應者甚少請飭部從優改訂 
[電四（北京）]  
　　直督端奏裁各局所每歳約可節省三十萬 
[電五（北京）]  
　　贛撫馮奏贛省仕途擁擠請停分發二年奉硃批吏部議奏 
[電六（北京）]  
　　聞黔撫龐鴻書失察處分應革職 
[電七（北京）]  
　　德宗實錄館新定章程成書過半不得請奬 
[電八（東京）]  
　　伊籐公爵之遺骸定西十一月一日由巡洋　秋津洲號載回横須賀卽日送往東京靈南坂之官邸十一月四日舉行國葬 
[電九（東京）]  
　　日本皇族久邇宫及妃兩殿下曾歷訪歐羅巴各國及美國各皇室現坐輪船天洋丸歸國西十月三十日抵横須賀 
[公電（安慶）]  
　　各報館鑒皖江公園於十一日開會公舉周學銘總理决議招股興辦 
緊要新聞一 
 
 

Page 4

 
 
[郵部籌辦鐵路富籤票詳聞北京]  
　　郵部擬辦鐵路彩票曾紀前報專電現悉此事由該部徐尚書與汪沈兩侍郎發起因該部贖回京漢鐵路銀五百萬兩係向度支部借來今澤尚書已將此欵抵作開辦海軍經費催歸甚急而該部又無欵可籌爰擬援照農工商部奏准成案舉辦鐵路富籤彩票以期歸還此欵聞此票定額亦仿商部辦法計一千萬張售洋一千萬元除去歸還度支部借欵尚餘五百萬兩作爲開築官辦鐵路之預備費現飭承政廳詳订章程利息給奬概從優厚一俟章程擬妥即當奏請實行 
[端午帥晉京紀事北京]  
　　直督端午帥晉京屢紀專電現聞初八日晚十一時半午帥始率隨員中軍戈什巡捕馬步衞隊等到京住黃面胡同舊宅是日各大員因天時甚晚均未到站各派差役在站持帖候迎惟属下官數十員在站迎接並有内外城巡警衞隊游緝馬巡音樂各隊及陸軍馬隊南營叅將帶弁兵數十名在車站正陽門一帶彈壓護送聞午帥夫人此次亦偕同到京 
　　午帥於跪安陛見後即赴張文襄靈柩前弔祭並聞午帥在津接到文襄薨逝雷報當日即停止傳見司道以誌哀悼 
　　午帥此次係爲恭辦陵差請訓進京以蒙攝政王召見兩次詢及直隸開辦印花稅情形午帥面秦民生困苦一時恐難辦到攝政王意動命與度支部妥地愼商辦總期國計民生兩無傷損爲要午帥唯唯而退 
　　午帥與澤尚書面商印花稅爲難情形澤公亦頗躊躇惟此項稅捐係爲抵補土藥稅而設論理萬難不辦但一時或可商酌從緩云 
[伊藤被刺詳情續報]  
　　字林報載十五日東京電云巡洋艦秋津洲載伊籐公爵遺骸已離大連本月十五日可抵横須賀刺客聞爲韓國亂黨海參威總機關部所鼓動與前次史台文斯在舊金山被刺同一情形漢城自日報已主用嚴厲之解决（原註未知是否指處置亂事而言）統監大臣曾禰子爵目下雖未明言然似將决意採用此議云文滙報譯載本月十四日某日報云伊籐公爵於十三日上午九時行抵哈爾濱俄國財政大臣柯科齊夫君卽登火車謁之相談二十分鐘之久哈爾濱日領事川崎君亦往專車導引隨從人員是時中俄軍隊各國領事中俄文武官吏及其餘人等均赴火車迎接公爵及其隨員即下車過歡迎者之前並與中俄大員各國領事握手爲禮畢復回至日人聚立之處猝聞俄兵排隊處鎗聲連響南滿州鐵路總裁中村即......俄國官員亦......是人......崎領事右臂胸部均受傷公爵秘書官森君亦被擊南滿洲鐵路理事田中君右夥亦中彈 
[是俄兩國會商要事之確證]  
　　文滙報載十五日柏靈電云俄國財政大臣柯科齊夫刻擬留駐遠東候日政府另派他員繼任伊籐來此協議各務 
[朗貝勒將派旗制處專差北京]  
　　變通旗制一事迄今尚無辦法攝政王日前面諭某邸此事手續繁雜非有明幹有爲深悉旗務利病兼諳新政大員難期勝任亟宜在親貴大臣中愼選派充專任斯差冀收實効某邸力保貝勒毓郎堪勝斯任監國已有允意不日當有明文 
[閩督電商舉辦公債不准北京]  
　　閩督松制軍以閩浙現在舉辦各項新政需欵甚煩而又極支絀前日電商樞府擬援直省成案籌借商民公債五百萬兩聞樞府已電不准 
[甘省因災民變紀聞甘肅]  
　　甘省蘭屬各州縣連年被災人民生計異常困苦近聞有無知匪民以辦理賑災委員放賑不公吞食公欵爲名煽聚災民數百人將委員兪某捆去刻下省城已派防軍前往解散並辦理善後宜不知情形究屬如何容探續錄 
[京師第一師範學堂解散北京]  
　　京師第一師範學堂學生與管理員屢起衝突近聞風潮愈益劇烈因該堂某教員教法不善學生起而問難提調某袒護教員竟出以壓制手段初五日令學生停膳初六日令學生停課初八日又出牌示將初三初五兩次告假學生一律開除並追繳學膳費 
[海參威僑民又遭虐待少海參威]  
　　海參威山東僑民電禀外務部稱威埠僑民魯人居半近年屢被俄人虐待我國商務委員旣不敢問又不能設法保護將來凌辱必更不堪設想大部有保護僑民挽回利權之責應請轉飭駐威委員設法保護并請與俄國公使妥訂對待僑民章程云云未知外部如何處置 
[神戶華商之大恐慌]  
　　神戶通信云正金銀行神戶支店買辦葉鶴齡粤人而入英籍者也幼時在粤商同孚泰爲學徒小有材能嗣經同孚泰擔保得入正金銀行爲買辦旋卽肆行揮霍同孚泰卽退保葉與銀行支配人（即大班）某日人商妥自出數萬元作保証金得以蟬聯嗣後專做股票買賣虧空七八十萬元由豪商麥少彭氏獨爲擔任葉得無事去今兩年葉又做股票先令等空盤買賣又虧空百數十萬葉迭向華商家懇由各商向正金借銀簽立契約實則該欵均爲葉彌補虧項共計一百六十餘萬元現經横濱正金總銀行探悉前情密派人調查實數議定此後華商交易概行停止以前欠項憑契約追償華商聞信大形恐慌遂於九月十一日在商務總會集議對待方法午後二時各商齊集公議多時議决辦法如左一凡代葉鶴齡簽名借欵者一律開具實 
 
 

Page 5

 
 
數報告商會以便核對一公推律師章鹿甲子太郎氏　兵庫縣服部知事日見正金銀行總支配人電囑上海香港二處支店凡遇上項滙票到期不付勿用强迫手叚准一禮拜内議决辦法再行料理當晚律師草鹿甲子太郎氏往晤服部知事當蒙知事允許同見正金之山川氏商量辦法聞葉虧空之一百六十萬中代爲簽名借欵者以廣生永生兩家爲最共計有七十萬餘如周子卿等各十萬元不等最奇者小雜貨店某亦有六萬元酒館品芳樓亦有四萬元將來如正金追償必致有人命之關係云葉現仍在神戶已由日華各商隂派偵探跟蹤預防逃逸葉之虧空鉅欵實以日本股票連年低價葉則愈冒愈虧愈虧愈買以致虧空如此 
[旅寗浙人開浙路集股會紀詳南京]  
　　本月十一日午後一時南京全浙會館由錢壽甫觀察發起開路股大會集合同鄉籌議催勸浙路股欵辦法先由嘉屬集股處姚慕連觀察派代表朱子珍君到寗佈置一切隨後旅滬學會亦派代表虞含章君踵至襄助是日旅寗同鄉及各界領袖紛紛到會所有會塲秩序照錄如下（一）公推王介賓君爲臨時議長（二）報告嘉屬及各處經收股欵情形（三）報告旅寗經收股欵情形（四）報告浙路工程迅速營業發達（五）公推各界勸股員十二人（政界）陸純伯君錢壽甫君胡右階君孫仲華君（軍界）陳蘭薰君程雲生君王集生君（幕界）朱墨香君（商界）　介賓君周茂香君（學界）武仲英君支雯甫君（六）報告旅寗經收股欵處在旱西門仁昌當王介賓君處或由戶部街徐公館内王集生君處轉交或交商務局帳房李元芳君處 
[法部第二年籌辦成績北京]  
　　法部奏憲政編查館逐年籌備事宜清單及臣部統籌司法行政事宜分期辦法清單内開臣部第二年應行籌備事宜共分九項兹値第二年第一届奏報之期謹將籌辦成績爲我皇上縷晰陳之一籌辦京師模範監獄其建築地址業經勘得右安門内迤東鑲藍旗操場空地奉旨允准撥歸臣部應用以備及時建築第模範監獄爲中外觀聽所係規横務極完全工料必期堅實現正影繪圖式妥商辦法所需經費除南洋商人蘇秉樞戴春榮等報効粤洋十三萬元及臣部特支項下餘京平足銀三千五百餘兩又已革科布多叅贊大臣瑞洵案内應繳科平銀四萬五千二百餘兩奉旨允准撥給外其餘不敷尚多應俟切實估工後再行籌借陳明辦理至改良各省監獄一節臣部前核議御史麥秩嚴改良監獄亟宜整頓摺内業經請旨飭下各省督撫訪屬舉辦在案兹據憲政編查館酌核臣部籌備未盡事宜單開籌辦模範監獄借及京師恐各省相距遼遠未能悉來取法應酌定年限令各省一律籌辦以期周徧等語查奉天湖北兩江雲貴等省業已建築山東廣西等省正在籌設均先後咨商臣部核定其餘各省再由臣部通咨一律杜辦以免延誤一籌辦各　省城商埠各級審判廳查現在省城如奉天業經成立吉黑兩省亦俱籌設商埠如天津營口均先後奏報開辦他若雲貴湖廣廣東廣西山東山西浙江四川等省其籌備審判情形均各奏咨有案而臣等猶慮其開辦之初規模未能畫一是以補訂外省省城商埠各級審判廳試辦章程及編制大綱籌辦事宜於本年七月初十日奏明通咨各省遵照辦理庶始基旣定不致稍涉更張進步易求或可漸臻完備矣一頒布審判廳試辦章程查此項章程業於光緒三十三年十月二十九日具奏交憲政編查館核議本年六月據該館咨覆准卽通行試辦業已通咨各省以爲試辦之標準以上三項憲政編查館原奏清單及臣部具奏清單均經開列其清單所未開列而爲臣部隨時奏辦者如因人少事每慮案懸莫結奏增京師地方審判廳民刑三庭因舊用忤作學識卑陋本年五月間於京師高等檢察廳設立檢騐傳習所聘請敎習特設學科並令學生於仵作檢騐時隨同察視藉資練習期於養成此項人材以供檢騐之用又如臣部律學館爲豫儲法律人才之地其第一次畢業學員業於本年二月間奏報在案嗣更增設外國法政學科俾擴充知職以爲將來實行新律之預備此皆本年期已經籌辦者也其餘單開之編定法官進級章程等事尚有六項或業經脫稿猶待會商或業已分編仍須核議容由臣等分别督飭司員次第辦理均限於本年第二届期内告成以仰副皇上力行憲政切實預備之至意九月初一日奉旨憲政編查館知道 
[京師近事]  
　　日前禮部葛尚書專摺奏請孝欽顯皇后奉安後神牌升祔太廟日期現已恭定於十月初四日卯正二刻攝政王躬親行升祔禮 
　　皇太后於二十七日恭送孝欽顯皇后奉移山陵現經步軍統領朗貝勒調各營叅將副將遊擊等員赴府點名聽候派富隨扈要差 
　　考查郵電財政專員連仲甫方伯現正裝束行李不日卽行出京聞方伯預定明年三月間始克回京 
　　聞軍機處接浙撫來電雲南臬司湯壽潛奉旨來京陛見刻已首途約十五日即可到京 
　　學部各堂以留學畢業生大半皆年少有志而中文未有根柢未便遽行擢用擬赶速設立通儒院以經史爲主凡留學生歸國已經考試者令其入該院肄業俟三年畢業後則優加奬勵 
 
 

Page 6

 
 
民政部前飭川滇等省清查土司苗猺人民戶口一和節現恐該處人民無知致生疑惑易滋事端昨又咨照各該省督撫此項清查辦法宜飭啓管地方官與各該人民頭目會商令該頭目自行清查並限於十月内造報到部 
　　張家口至綏遠城之路線前於二月間由郵部特委兪人鳳前往測勘刻已决定該路爲西北幹路之第一叚擬再由部派員詳細覆勘是否尚有改訂之處以便興築 
　　廣東潮汕鐵路總辦張煜南昨日電致在京官紳謂該路股欵不足現在續行招股各京官若有願意認股者速乞報明云云 
　　旅京粤人禁賭研究會前日開會公舉副會長四川人陳輪胡慈溥温毅夫梁長明幹事員十人黃藻甫陳春軒孔自明雷蔭孫胡子然陳間生朱聘三張務洪龍伯揚麥敬如書記員二人朱漢馨孔凝甫 
　　此次東三省中日新約日本大爲得勢日皇以駐華日使伊集院辦理外交有功賞以頭等寳星使署叅贊二人通事一人亦皆得賞寳星 
　　駐日德國公使利比杜芬男爵現在請假游歷中國業於日前晋京寓六國飯店何列强游歷中國之多耶 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局十五日議塲紀事南京]  
　　十五日諮議局會議一宣布支配敎育經費案（王以昭趙承霖提出）二宣布依限設立簡字學塾暫仿刋用課本案（張延壽提出）議員請併入第三項敎育會之議案交學務特别審查會者議長請起立表决全體贊成 
　　三議定全省敎育經費案由蔣副議長代表陳述理由書請仇副議長暫代主席决議交學務審查會四普及敎育由改良私塾入手案（朱溥恩提出）討論甚久大致以敎育宜注意普及而不必居改良私塾以名决議交審查會脩正五實行改良土貨以保利權案（唐慶昇提出）議併入撫台共進曾案内交特别審查會衆贊成六實行反坐法案（王乃屏提出）此案係司法問題而其條件有禁止越控及納保證金兩項尤滋流弊全體否决議題不成立七肅清幫匪案（方瑜提出）八治匪宜嚴案（王以昭等提出）以上兩議案議併入仇君繼恒治匪議案交法律審會九禁烟牌票宜認眞辦理以求實効（周虎臣提出）併丁君祖蔭禁烟案交審查十講求水利案（方瑜提出）此案係言一地方之水利公决不成立議題十一寗省接築蕪湖鐵路案開第三讀會制台委員虞汝鈞伍光健陳瀚三君代表蒞會君記長報告第二讀會公决之審查會報告書公决即由諮議局據覆制台俟得皖省同意即議接築事宜議至此已五時三十分議長宜告變更議事日表即行散會 
[浙江諮議局十四日會議紀事杭州]  
　　十四日諮議局三續開會陳議長黻宸因前日赴議員招待所在途滑跌傷臂請假由副議長陳時夏主席議員共到一百零四人各署審查委員到谷鍾秀等十八人首由議員周斌請整頓會塲秩序次提議第一條訴訟暫行規則議案委員讀理由書褚議員輔成問規則第三十七條究屬民事刑事第三十五條差役下鄉旣無牌票其需素有何據証委員答前條確爲民事訴訟至云証據並不泥定卽人証亦可褚又言執持兩字究作何解委答不能一定泥古當請議長據諮議局辦事細則第一百條准在席答問經議長許可王議員家襄起言審判章程原文准人告發此言本人有何根據委員答本字删去亦可王又問第二十二條刑事一定用訴訟狀有何根據委答須變通辦理土又問此項規則條文何以自相衝突委員云此條係照北京試辦訴訟狀紙簡明章程第三條邵議員羲問規則第五十四條云本規則施行後必須增删修改之處可由各屬建議禀由臬司核詳院憲議决施行云云似乎太無範圍應改呈由督撫交諮議局議决施行須不侵犯諮議局權限否則仍作爲違犯論次提議第二件疏濬杭嘉河道委員讀理由書畢邵羲責問輪船沿途傾棄煤灰居民傾倒垃圾致使河道淤塞地方官早有禁令何以不能實行而仍提空文之議案規則不甚完備理由亦未完足王渡言輪船旣敢違禁傾棄則捐項罰欵亦應專定輪船不能再苛捐民船周斌言船捐問題理應付之地方議事會褚輔成言輪船與民船進出口捐欵一律未免不公應請規定王家襄言船捐有一定之規則今因籌濬河欵重疊苛捐外省船戶將視浙河爲畏途且輪船傾棄煤灰有規定之禁令但使地方官實行懲處則罰欵尤較捐欵爲多其時全體議員頗韙其論庝是有附耳評論且有俯仰匿笑加之斷斷續續之拍掌聲外觀殊不整齊邵羲仍申前說傾棄煤灰垃圾何不實行懲罰請委員說明理由梁委員云此却不能追咎已信余鏡清問常年經費及抽收船捐方法尚未規定請說明之張善裕問此件議案但云開濬杭嘉而不及湖州是何理由且湖州至蘇申杭各鎭埠淤淺者甚多輪船民船其數相埒杭嘉爲外行河杭湖爲内行河同一要道何以濬此不濬彼且船捐一項本係援照稅務司條陳於洋商輪一方面不無祖護民船未免較苛應請說明（委答未詳）至是休息二十分鐘復入席　守光言委員每讀理由書祗讀不講口音各别議員等概不了了應請逐案刷印一分俾資研究衆贊成次提議第三件浙江巡警費周斌起言此項巡警是否地方巡警抑係中央巡警褚輔成言巡警本爲保衞治安如從前綠營其經費應由國家稅提撥且裁節綠營改辦警察究竟裁餉若干行政官從未宣布人民亦概未過問委員答此項問題尚未查明褚云旣未完全則係一方面之議案似不能付審查會余鏡清問地方應興應革事件諮議局是否有預算决算之權利且現在各項捐欵若田畝捐米穀捐竹木捐船捐等等無不出之商民即一種營業其捐欵有出至五六種七八種不等者若再加巡警捐民力恐難負荷應請核實規定旋經衆公决付財政審查會又次提議第四件住民停柩暫行規則經衆决定於星期起付審查會以十日爲期即散會 
[奉天諮議局近日議事錄奉天]  
　　本月初十日提議籌設農會問題衆議極力籌設得多數贊成决議又是議勸種秋麥問題衆議旣不需欵又不用人只由勸學各員下鄉演勸令其試騐布種且有種種利益得全數贊成决議十一鎭星期停議十二日上午提議地租之整頓衆議此案請宣布應納正則雜費火耗張貼昭示大衆後用四聯票清理財政局度支司本衙門納稅者各持一聯以憑查證公决得四十一人可决下午提議振興蠶學衆議决此案應一面力求增長蠶學之 
 
 

Page 11

 
 
智識一面合各州縣自治農會各團體領沙荒山荒裁樹以興實業十三日議題爲地方稅之擔任 
[議員組織直隸同鄉會之用意天津]  
　　前日天津諮議局接旅桂同鄉電報一通文云順直諮議局鑒中日七月新約種種失敗各國相應而起後患何堪設想民氣爲外交後援諸公爲吾省代表懇請聯合各省會畫策挽回忠告政府以救危局蜀浙蘇湘旅桂同人公電本省并聞王芝祥等公叩諸議員接電第以此事在諮議局範圍以外照章不能以諮議局名義提議擬另組織直隸同鄉會再行聯合各省刻已據情電復矣並聞各議員因今日（十一）爲休會之期擬於午後假東馬路宣講所開直隸同鄉會研究此事 
分類新聞政界 
[批准官署公文改良紙式辦法蘇州]  
　　蘇省調查總局以本局公務較繁一切文件現擬仿照財政局辦理爰於日昨具呈撫院略謂准蘇屬清理財政局移奉憲台批本届呈送仿擬公文様紙並酌定文件名稱請示一案奉批如詳辦理仰候將送到様紙二十張存候本和門遇有批行該局文件照式繕發並由局分别移行一體遵照辦理仍將此項格紙再行呈送三百張以便隨時繕發等因並刷印紙式移送查照前來檢閱原詳内稱凡關於該局公文定一簡式其紙以長八寸寛一尺三寸爲準其式但取每頁四圍劃有界綫綫外留空可以裝訂綫内行字疏密不拘各署局所公牘往還無論上行平行下行文件以及各種圖書簿册均用此式並請定名稱上行者通名曰呈而呈報呈送呈請賅焉平行者統名曰移而移詢移會移解寓焉下行者統名曰飭而批飭札節牌飭賅焉旣式様之整齊復名稱之劃一從前公牘之積習一洗而空以簡馭繁以整馭散仍不外實事求是之本意伏查本局職掌調查事類繁頤若公牘未能劃一將來檢查不易卽編輯爲難現擬仿照財政局請定式様名稱卽將來紙作爲様張呈請憲台鑒定等情兹已奉瑞中丞批准如呈辦理並飭移行各署局所一體遵照 
[移請填註裁汰冗員表册杭州]  
　　財政局移行司道局所文云日前本局正副監理官奉度支部劄開查各省現當清理財政之際節流較開源爲尤亟其各署局廠所總辦會辦科員等差必須一人得一人之用一切冗員亟須嚴加裁汰庶幾欵不虛糜兹特由部擬定表式通行各省令其按照表内所列事項分别填註限文到一月内填齊送交該省清理財政局由財政局總會辦與經管該局之總會辦會同妥商辦法呈由督撫咨部查核相應劄行浙江正副監理官遵照等因奉此合即刷印表式移請查照部頒表式逐項填註尅日移送並將何員可裁何欵可减隨文聲明以憑復部 
[警務公所委充科長類誌蘇州]  
　　蘇垣警務公所行政科科長熊士芬前因派充巡警學堂教習兼充庶務科長勢難相顧爰於日昨具禀撫憲請辭兼差兹已奉警務總辦馮觀察札委直隸州李慶榮接辦是差又該所總務科副科長一差亦經馮總辦札委通判陳熊辦理已於日昨到差視事 
交涉 
[浙撫注重文明戲園之交涉杭州]  
　　嘉興文明戲園主李樂山張廣恩勾串日人違章開演致紳學界大譁呈由英太守據約力爭該日商業已回滬日前電禀到院經增中丞飭由洋務局一面電復嘉守略云該文明戲園主李樂山張廣恩勾串外人違章開演致失主權亟應嚴拿懲辨該守據約駁詰辦理甚爲正當除飭洋務局照會日領將該日商嚴加管束門前所挿日旗似係李等所爲應即拔去借約是否揑造着兩造自行取消 
[袁督封於澳門界務之鎭靜廣州]  
　　香山縣舉人容鷼翔等以葡人要索無厭禍憂切近等情禀奉制府批澳門界務葡使要索各欵業經勘界大臣迭次駁復並無允將口内河流及附近羣島海權歸其管轄之事報紙所載多屬謡傳殊不足信此事關繫重要該紳耆等務宜靜候官辦切勿誤會張皇轉致民心疑惑是爲至要仰香山縣轉飭知照 
軍界 
[預布皖省秋操方略安慶]  
　　皖軍混成協上年兵變後破壞不堪業經朱中丞諭飭督練公所徵補將士於七月間悉數規復前奉軍諮處來文凡成鎭成協之省分均應自行秋操等因兹由協統余大鴻連日計畫並飭新成立之六十二標砲營上緊操練以備合演其總方略已先期發布詳由撫憲轉報軍諮處備案兹將總方略列下（一）秋操之方略甲乙海陸軍作戰於江蘇方向甲軍之一部佔領山東省更遺其混成支隊侵入安徽省乙軍召集其混成協於安慶府（二）連合演習之地帶自安慶西北部至集賢關一帶（三）連合演習日其及兵力分配初二日起至初五日止第一日遭遇戰幕營及舍營甲兼用假設乙兼用假設第二日甲防禦乙攻轚露營甲用假設門代一營乙用實兵第三日同第一日兵力甲防禦及退郤乙攻擊及追擊第四日閱兵式（四）在連合演習以前各部自行演習之規慶從九月二十八日至三十日止演習地位步兵六十一標在北關外一帶步兵六十二標在集賢關内外至木獅橋止各隊自爲演習騎兵在西關外一帶礮兵在東關隨近工兵同各標演習第一二日以營對抗第三日以標假設敵對抗由標統爲統監騎兵演習第一二日隊對抗演習第三日營假設敵對抗由協司令處派出審判員監視之工兵第一二三日均施行工事之作業步兵六十二標礮兵第十六標之一營係成立未滿十六週暫不規定其演習云 
 
 

Page 12

 
 
[緝捕營弁搗毁榮華戲園漢口]  
　　漢口棉花街榮華戲園幕未久按月繳警捐銀百五十元派有警勇彈壓保護日昨忽有夏口廳緝捕營差弁劉祥帶領婦女兩人不予戲資强欲入園觀戲致與守門人口角劉竟糾集營兵數十人一湧入園搗毁一空並將賬房内銀錢抄搶看戲之人打傷者甚多管門人謝萬料受重復刻已抬送夏口廳署騐明聞馮司馬已批准傳劉弁訊究矣 
實業 
[勸業道赴廬山查種秧苗南昌]  
　　贛省勸業道傅觀察春官前因詳派高等農業學堂監督龍中翰鍾伊赴東考查實業延聘教員開辦森林本科並在日本購到各種樹秧二十萬株業經傳觀察派農業學士齋藤君試騐塲委員李連九驗收解赴廬山栽種惟傳觀察愼重其事特於十二日携同科員戴秉清王祖琛乘輪由潯赴廬山查視一切以及指令布置事宜並派高等農業學堂監督龍中翰同日起行止寗預備興工建築江西勸業塲陳列部務矣 
[籌議出品免稅辦法杭州]  
　　南洋勸業會賽物免稅已由南洋大臣奏准在案兹聞浙撫以杭甬兩處出品若由商經運南京不如運至上海交由董事會填給運單直赴南京會塲陳列較爲妥便日來已擬有辦法簡章不日即當宣布並知照杭甬兩處出品會所矣 
[飭提奸商到案懲辦蘇州]  
　　蘇撫瑞中丞前據舉人汪祖成等禀設窰業集議所名爲集議改良實則把持舞弊當經嚴詞批斥解散一面查取銜名澈究在案兹據列名之道員鄒仁溥等禀稱集議所設立情形當時均未知悉實係蔣聲揚揑列等情瑞中丞閱悉後以此等姦商實屬胆大妄爲非懲辦一二不足以儆刁風日昨特飭吳縣陳大令立提到案嚴懲俾昭烱戒 
雜記 
[查復導淮入海之辦法清江]  
　　史繩之中丞前因高寳紳董等請辦導淮擬從子嬰閘改造滾水壩東去一百七十餘里至鹽成天妃閘入海普堵築三河壩以蓄水勢會據以函告前任江督端午帥由午帥發交淮揚道吳鑑泉觀察酌核議辦現經觀察會同委員萬立鈺時慶璋等查勘昨確此事有百害而無一利委屬窒碍難行昨已據實禀告直督端午帥並江縣張安帥矣 
[痞設計毆官案擬結武昌]  
　　湖北應城縣長江埠巡檢蔣孝根素與本地痞棍普辰午往來嗣因向普借錢十千文不還至懷嫌怨普因蔣卸任在卽串通其素識之痞棍李祥順夫婦詐稱李家聚賭密報蔣前往搜查蔣聞信入室捉賭李祥順之妻即聲喊捉姦各痞棍當將蔣巡檢髮辮剪落又受磚石擊傷經應城縣皮大令將全案人証解省發府訊得實情擬將普辰午監禁五年李祥順聽從誣姦毆官發交該縣習藝所工作一年半在塲觀看之陳金元祁雙來交保釋放而蔣巡檢交給地痞自取侮辱應如何懲罰之處已由武昌府通禀當道核示辦理 
清談 
[爲官請命之議員]  
　　試問議員膺人民之公舉奔走跋涉得以從容坐論於諮議局之議場者非爲民請命而來乎夫以爲民請命之議員忽一變而爲官請命嗚呼官有命民無命矣我人民何幸而得此爲官請命这之議員乎 
　　州縣困難無論朝廷自有補救之法匀定公費早有明文官吏固無慮乎枵腹即使朝廷無術補救而在官言官在民方民權限各不相混我人民亦安能越爼而代謀乎 
　　雖然議長且爲官請命矣議員何責焉議長之議案曰補救州縣之法今年作缺明年收釐或某州縣之釐金即由某州縣兼收嗚呼辦法之當否不必論且問中國各州縣之肥瘠與各屬之釐金支配能如是之平匀否耶異哉議案我未之前聞 
[議員之奇談]  
　　某議員之謙案有曰人人皆爲原告而怕做被告異哉天下竟有甘爲被告而不怕者耶我今而後知之矣見聞之不可不廣也如是 
[新對聯]  
　　蘇省諮議局開幕前討論會場禮節有謂須穿緞套者有謂祇須著方褂加一大帽者爭辨頗久及開局後仇副議長提出議案有禁止雀牌一條嗣因各議員反對而止近有人集此兩事撰成一聯雖謔而無傷乎虐故照錄之　 
　　雀牌議案不須提賭鬼顔歡有敎育界法津家數十人竭力維持從此空勞禁止 
　　馬褂問題何日决旁觀齒冷費諮議局籌辦處一二日悉心討論臨時仍復參差 
[諮議局之新笑談]  
[提諮議局笑話問題]  
　　各省諮議局開幕以來不過十有餘日耳而各省諮議局之笑柄已不一而足顧僅舉并已發表者言之若有笑柄而未經發表者必更罄竹難書某某號曰是亦不可以不提　使未有笑柄者知所儆戒旣有笑柄者有所改悔搜而括之因得種種 
[（一）議員食運問題]  
　　閩省諮議局初一日午前開幕初六日閩省松鶴帥特備盛筵在諮議局大宴諸議員　酒飽德盡歡而散此閩省諸議員特别之幸福也諮議局省省有議員省省有行政官亦省省有而行政官大開筵席宴待議員於諮議局則爲各省所無故各省如有饕餮之議員應調往閩省爲宜請公决 
[（二）議員消閒問題]  
　　各省諮議局均於九月初一日開幕而贛省亦曰初一開幕未嘗後時也而近日金陵忽發現一自贛省派來之委員考察諮議局一切規則及議案以供參考據該委員云贛省諮議局之規則議案須俟考查回後方能　訂然則所謂初一開幕者開何等之幕也　則旣未妥定議案旣未預備則有何局之可開夫諮議局開會期間不過四十日即許接續亦不過五十日耳而剏行方始提議事繁尚安有暇日以從容派員調查故妥定規則預備議案盡開會前事也今旣開幕之後而始派員調查調查須幾何日而始妥定規則妥定又須幾何日而始預備議案預備又須幾何日迨至預備方畢而局已閉矣如是則由開幕而至閉局可以不提一事是之謂議員消閒之幸福然我聞各省議員往往有無故請楣者此亦足見議員性質之消閒矣故各省如有消閒之議員應調往贛省爲宜請公决 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局議案 
[江蘇諮議局議案（續）]  
　　孫啓椿提議案三條 
　　一禁烟牌票宜認眞辦理以求實效牌票查按烟戶給發俾烟癮遞减以期逐漸禁絶誠救時一大善策乃仍有名無實不獨禁止無望抑且遞减無期實屬令人浩歎似宜請督撫飭州縣認顚辦理以求實效庶幾於理財衞生兩有裨益 
　　一劃清地方自治經費各地方紳董管理之公欵公産向後均宜劃入自治範圍惟其中積弊甚多亟宜剔除凈盡始無碍於自治前途詳見理由書中 
　　一救荒平糶四策救荒濟急之法不外賑濟平糶兩途賑濟不可以常繼則平糶尤不可少自丙午大水以後米價騰貴今年復値水患就江北而論海州阜寗安東受患尤深以致米每石漲至七八千文八九千文不等價値旣昻而近地竟無米可購非官紳協力平糶小民何以爲生今擬禁止出口核實積穀府縣平糶紳富平糶另紙具明理由以待諸君子采擇焉 
　　撫委員演說補救州縣因難 
　　某等今奉撫憲命來會陳說州縣因難情形查照諮議局細則第七十一條章程辯明趣旨兹將州縣所以致困之由再申言之同治四年曾文正公督兩江銀米隨市定價另定忙漕公費忙銀每兩隨收六百漕米每石隨收一千其時物價平减攤捐毫無用旣省省且從無提欵名目是以公費辦公無虞竭蹶迨提欵行而州縣一困銅圓盛而州縣再困迄今日而達于極點影響所及司庫將有空乏之患原夫提欵之始銀價每兩易錢不足一千四百文折收連公費共錢兩千文冬漕定價亦較時價有盈於是先後分等提取如銀米中提三四五分之平餘漕費中提一百零八文之練兵費及年外五百文之加價皆係出于銀價米價之盈餘而銀米原定之公費則相沿不改迨光緒三十一年以來銀米翔貴徵不敷解迄今每兩折收二千四百文除去公費六百規復二百實只收錢一千六百文而責令州縣易一千九百六七十文之銀爲之批解虧耗不資積成巨累以故通省無不賠之缺在任無不累之官矣試將銀米出入欵項列表如左 
　　忙銀入欵每兩共收二千四百文出欵每兩解庫平銀合錢一千九百七十文隨解規復錢二百文又四分平餘合錢七十八文（此欵三四五分不等酌中以四分計之前三欵頃鎔火耗錢一百十二文（書辛差飯造串紙張）約扯錢一百文（各縣不一自八九十文至一百二十文不等上海獨鉅共須一百七十文酌中核計） 
　　收支相抵約不敷錢六十文（此外地方捐欵交代流攤及全年署用全歸無著） 
　　冬漕入欵每石漕價五千六百五十文（照三十四年定價）隨收公費錢一千文費脚錢五十二文 
　　共錢六千七百二文 
　　出欵每石米價合錢五千六百五十文（盈虧無定姑照原價計）合解費脚錢五十二文（此欵分解司道兩庫有照市易銀者有一三合銀者有以千抵兩者有八申易銀者按照原欵上兌約賠一成以外）前欵合銀賠貼約扯錢六文運滬脚力三解八分全錢五百文袋價銀三分合錢五十七文解力錢五文練兵經費錢一百八文四分平餘合錢七十八文（又火耗四文）白糧賠貼約攤錢一百文書辛差飯造串紙張共扯一百六十文漕用雜欵約攤錢三十文 
　　計收支相抵約不敷錢四十八文（年前墊欵購米賠莊貼息尚未併算）右表此較銀米出入收不敷支雖折漕清賦無須運費而有折解火耗又有清賦一錢公費之提所餘之數仍不足抵補起運不敷之虧而原定銀米項下公費統歸鳥有常年署用大缺歳需五萬餘串（洋價漲後署用暗加每月匀扯四千餘串上海縣尚不止此數月需錢五千餘串）中缺簡缺亦歳需一兩萬串不等從何取給其可以撙節之乾脩漕館規費酬應早已裁汰而行政經費如幕友脩脯僕役工飯巡防警察監押口糧緝捕審勘遞解經費火食茶爐油燭紙張地方捐欵委員程敬三節開銷及上憲衙門補助公費其中如本府公費憲書辛工各學堂學生津貼及學報官報各項報費過境差務安衙換委等類均爲經常要需况新政頻興待欵而理尤非赤手空拳所能集事應如何設法籌補之處特再引申陳說以備討論（未完） 
　　江蘇敎育總會請議定本省敎育費案（請議審查會報告） 
省敎育費項下 
　　（甲）關於寗屬者 
　　一江南高等商業學堂其經費出於商務局財政局官錢局釐捐局學生非盡江南而令法南獨負經費請釐正一南洋方言學堂經費悉出財政局而冠以南洋之名名實未稱請釐正一寗垣高等學堂寗蘇皖三屬學堂分占其額不足容寗屬中學畢業生升學之地請籌設寗屬高等學堂一江北師範學堂係招收揚淮徐海四屬學生而經費不繼請維持一寗属初級師範學堂宜籌設附屬小學 
　　（乙）關於蘇屬者 
　　一英文專修館必應裁撤一廿區小學宜改歸地方接辦一蘇州府官立中學堂應改爲合省特殊之中學堂一高等學堂宜與寗屬協議歸併辦理一法政學堂宜印發講義錄招收校外生准其至堂試騐而給以憑照一存古學堂宜移江隂使南菁校舍不至虛設一蘇州府農業中學宜注重於園藝及農産製造一師範學堂急當注意初級而認眞辦理一宜籌設工業敎育講習所及工業中學堂一宜籌設蠶業中學堂水産業中學堂一宜籌設高等商業學堂一宜籌設女子師範學堂 
　　查蘇學務經費通年現計約共銀二十二三萬兩依今計畫或改或增其粗略計算約需二十三四萬兩益以游學費約二十七八萬兩若籌 
 
 

Page 19

 
 
足三十萬以所餘爲補助勸學之用則省教育費或可暫顧目前矣 
　　（丙）關於全省者 
　　一各學堂經費向由藩司及各局直接支放者嗣後請一律撥由學務公所支放以期統一一寗蘇兩屬宜令設高等學堂一增籌敎育總會常年經費 
　　敎育總會常年現收入八千元照預算表擬增籌一萬二千元其辦法請於通省敎育費内指撥或援照諮議局研究會分大中小縣認欵辦法由各地方酌認 
　　地方教育項下 
　　查光緒三十四年蘇學務公所統計各地方學堂經費歳入七十七萬九千餘元歳出九十七萬五千餘元計虧短至十九萬六千餘元辦學之竭蹶可想寗學務公所統計各地方學堂經費歳入七十一萬四千餘元合之歳出未知短絀若何今先整理其原有之費使確有可恃而後徐圖擴充辦法如下 
　　一地方敎育費向由各衙門局所直接支放者嗣後請一律撥由勸學所支放（府中學堂不在此例）一地方教痛費收入之數應照光緒三十四年統計務便有增無减一地方敎育費應隨收入性質分爲廳州縣敎育費與城鎭鄉敎育費一廳州縣敎育費支出欵目應定勸學祈中學堂高等小學堂女子高等小學堂四項其他關係城鎭鄉公共設立之學堂應由地方協議定之一廳州縣敎育費每年於下學期開始即應由勸學所製定决算預算兩表於地方自治機關决議其議决時期至遲以八月底爲止一廳州縣教育費内有現設初等小學堂者應限若干年内進止歸城鎭鄉自行籌欵接辦其兩等小學堂亦當將初等畫出一城鎭鄉敎育費仙應急籌簡易識字學塾經費一城鎭鄉教育費之支出以初等小學與半日學堂爲主此兩種學堂費必多於其他學堂費爲三與一之比一城鎭鄉敎育費應暫由諮議局擬一舉辦公債之條例一勸學所經費及總董之俸給宜定其標準一小學敎員之俸給應定其標準 
　　以上十一條皆爲整理之計至私立學堂亦宜調查其經費與所定預算相當與否請議者江蘇敎育總會會長唐文治副會長張謇蔣炳章 
本埠新聞 
[滬道致商會總協理函（顧全商務主權）]  
　　其一敬啓者謹按欽定商律凡湊集資本共營貿易者名爲公司訂有赴部註册之條而華洋合資營業事關交涉權限尤應分明亦並訂有中國人設立公司外國人附股即作爲允許遵守中國商律之例是上海華商行號店舗果有洋商附股在内理應報部或赴地方該管衙門註册立案不得轉赴附股洋商該管衙門註册作爲洋商明巷乃近來華洋合股營業報官註册之事絶少概見而華人獨開之商號於與人涉訟之後往往串令洋商在領署掛號揑稱華洋合股朦聳領事出頭干涉欺壓同胞遂致交涉益繁商民錢債訟案愈難清理殊於主權商務大有關係瞻前顧後亟應設法杜防擬請尊處察酌本埠商業情形籌議章程數則聲明華洋合股質易須呈報商會註册並由商會分移道廨立案如未呈報商會則中國地方官無可稽考祗能認作全是華人資本不能認爲華洋合股此章議定後即備文移道以便照會各國領事備案尊處並即布告商界各業一律遵守可杜無數爭端想兩公當以爲然專此布臆順請台安鵠候速復 
　　其二啟者昨以不肖華商往往將自已商號於與人涉訟後串出洋商干預横生交涉經備函商請台端議章杜防計豈亮察竊維上海爲通商巨埠華洋交通情變百出彼洋商之由華商勾串而來以欺壓同胞者姑無論矣此外尚有本係華人與華人貿易往來當立據成交時彼此深信不疑迨生事故每有臨訟冒入西籍以求洋官庇護而掣問官之肘此種惡習尤爲商界巨害節經敝處遇案駁爭而領事抗提不交案懸不結往往而是欲清其弊非令各業華商將凡與洋商銀錢往來一切營業紙據所有出據收據兩面孰爲洋商孰爲華商於據内抬頭押脚處分别書寫明晰不足以杜日後牽混而泯爭端其有各項字據並未註明洋商字様者涉訟到官一概視爲華人控案辦理似此分清界限庶於主權商務兩有所裨擬請尊處一併提議訂入章程宣布商界各業一體遵守一面即行備文移道以便照會各國領事飭遵備案無任企盼敬請均安仍候玉復 
[淞滬釐局解欵之疑問]  
　　淞滬釐局督辦劉觀察查得本年三月十九日曾由管庫委員派司事趙巨川蔡玉堂管解釐捐銀三千餘兩至金陵督轅交納今接江督來文謂此項解欵尚未接到觀察遂將原解司事趙蔡兩人於昨日備函送縣請爲訊究 
[駐義使臣啓行P ] 
　　新簡出使義國大臣吳挹清星使昨日率同一等書記官候補知縣馬瑞熙乘德國公司郵船放洋本埠各官咸至碼頭送行 
[絲廠積欠工資]  
　　昨晨有繅絲女工姜陳氏李陳氏等二十餘人擁至公共公廨適李襄讞與英副領事官寳君會訊各案該女工等卽投案禀稱均在虹口胡家木橋湯沁源所設之勤昌絲廠内做工因被拖欠工資不付是以投案求追諭候飭差知照該廠給發各女工叩謝而退 
[尚須要求出示曉諭]  
　　南市貨捐局金總辦擬將騐貨棕印改爲紙印按貨粘騐被糖北貨同業提議抵抗等情迭紀前報兹聞此事現由釐捐督辦查知亦以更章一層實與該商業頗多不便自應仍照舊章辦理業已行知貨捐局轉諭該商毋再疑慮昨該業等仍議具禀貨捐局請卽出示曉諭以照信守 
城内 
　　揑詞誣控○高正仙扭控陳貴林藏匿小孩經西區轉送一路巡局審訊高供兒子名采子由友人卜祥貴引薦於陳貴林所開之玉器作習藝前日到店探望不見兒子小的向陳盤問據稱去已多日求追陳供高子由高自已領去有薦頭爲証訊之卜供詞相同判高正仙掌類五十下從寛斥釋 
　　酬以笞責○住居小西門内胡家弄屠汪氏之女毛頭年七歳於上月出外不歸找尋 
 
 
] 

Page 20

 
 
無著前日忽有向不認識之矮子榮生到來據稱須酬洋十元可以送回等語該氏遂將榮生扭至南三區警局經蔣副巡官訊究榮生借實係拐匪阿三所拐現下寄在黃渡某班鼓店内情願同往指領判交該氏帶同指領去後昨已領回仍將榮生扭交南區轉解一路巡局判責二百板交保斥退 
　　委員點名○昨係普育堂點名之期輪應本縣田大令到堂點驗大仿因另有要公委水利廳孫少尹庖代 
　　道批二則○朱肯堂禀批此案前據朱鴻基等控奉撫憲批道飭廨傳同訊斷業已札行遵辦並于朱庸基等續禀内批示遵照據禀前情仰公共租界會審官速即傳集質訊持平斷結具報朱庸基等原禀抄黏附發 
　　鄔榮堂禀批案經訊據廣肇公所董事查復該商代王隆生墊辦工程價銀業已交由該商分付清楚即石匠水木索補加工之洋先經保人墊給旋由公所補還毫無紏葛當於王隆生等禀内明晰批示今同泰昇之貨旣稱確係廣谞新莊工程之用何以該商並未轉付如其爲王隆生所欠亦斷無不追王隆生而惟該商是問之理究竟所控各飭是否屬實仰公共租界會審官親往廣肇公賣詢明據實禀復察核毋違 
[南市]  
　　追繳緞疋○德昌參店主孫登卿因受抵北市泰記號夥耿佩臣向源豐綢莊騙得花緞十疋之質票致奉公共公廨涙深至工程局移提已紀昨報兹由孫具禀工程局昨奉孫裁判批示云據禀並附廢票一紙均悉仰候將原贖緞疋如數繳案一面備文移請英公堂附追各欵否則提回耿佩臣訊辦聽候飭遵 
　　趁風打刦○秦長順鴨行主控划船戶朱大九子等多人乘風雨之際將張大普所運之鴨搶去二百餘頭昨由工程局提案訊究朱認搶四頭判賠洋二元餘飭管　查緝 
　　船戶逞兇○拉圾船戶李錦周與糞船戶胡阿亭在關僑浜内爭擋口角胡遞持竹篙刺傷李子連生之腰際旋即扭至工程局經陳副裁判訊得連生受傷甚微判胡罰洋三角了事 
　　竊取包車○王阿福竊取美租界四川路申泰木器店後門口所歇之包車拖至華界被西區巡士拘解工程局訊明判戒責一百五十下逐出車給失主領回 
[閘北]  
　　巡長不端○三路五區巡長馮文傑與寡婦朱陸氏通姦日前被夫兄朱四在姦所捉獲扭交巡士拘解總局昨經德裁判訊明屬實判發押改過局三月氏交夫兄領回 
　　抑何殘忍○趙生申日前不知何故與其弟毛弟口角後用硝强水洒傷毛弟面部由浦東二路一區移解總局昨經德裁判提訊以生申居心殘忍判責二百板發改過局禁錮半年 
　　馬巡賠洋○胡家木橋馬隊巡弁日前失竊皮箱將守門馬巡金長桂解交總局責押在案昨經德裁判覆訊判金交保限十天賠洋四十元 
　　意在霸阻○北新涇鄉婦徐羅氏前日至四路一區禀控夫族徐連生糾同郭建亭徐富榮强將田内所種菜蔬拔去希圖霸佔等情當奉黃正巡官諭將郭徐二人拘案詎徐已逃逸昨日提郭質訊判移上海縣訊斷 
[英租界]  
　　不認盜賣○莊富南控地販馮振揚等串賣坟地一案昨日午後由廨會訊莊延高易幫辦瓊司律師上堂譯稱馮與雷汲安等將原告之坟地盜賣與洋商請爲訊究質之馮供此項坟地係由洋商某甲轉售與洋商某乙與伊不涉等語寳讞員商之德師副領事判馮交三千兩人銀並保如無保人押候補傳人証到案再核 
　　律師追欠○馮文鋆因虧空高易律師洋一千三百八十三元昨由包探拘至公廨請究馮供曾還洋七十元尚欠一千三百十三元求請交保設法措繳判押限一禮拜繳洋 
　　翁媳爭論○徐坤全前日與媳由氏在途吵閙由捕一併拘入捕房昨解公堂請究徐供兒子死後田氏欲回母家因之爭論氏供因夫死無依欲回河南原籍求察判徐開釋田氏准予回籍 
　　重回鄉里○常州婦人沈三寳去年被周英生等誘拐來滬販賣爲娼由探查獲解奉公堂訊明判周等分别押辦沈婦發濟良所留養在案兹有沈之後父張富年與其夫毛新才來滬投所認領昨日由所將沈三寳送至公堂請示判交張具結領回 
　　拐案待訊○沈少卿與妻吳氏因拐徐田梅之七歳女孩由廨分别收押在案昨解復訊判仍押候下禮拜一訊核 
　　賣良爲娼○粤鴇王阿有販賣陳媛媛由廨判押女所二年在案兹由捕房查得媛媛係岳王氏爲中由其父陳炳富與母王氏自愿價賣昨由包探將岳王氏與陳夫婦一併解廨請究經代理襄讞德大令與英佛繙譯官訊明以王阿有不應買良爲娼改押女所一年岳王氏從中漁利著押一年女發濟良所陳夫婦姑寛斥退 
　　冒認髮妻○無賴花則敬冒認匯山捕房八百五十一號華捕張茂海之妹張阿二爲髮妻意圖索詐昨由捕房解廨訊明問官以花非善類判令押逐出境 
　　封閉客棧○四馬路佛照樓客棧主朱行生經理人姚樹生茶房王信水因被寓客鍾岳亭控告串竊洋五百餘元由廨判令限繳在案昨又解案中西官以朱等屢次違限實屬刁玩判朱姚王一併押候將該棧發封變價抵償 
　　受愚宜恕○董西園因將屈臣氏藥房所失之銀票托滬南洽信土店夥楊春華蓋印持向匯豐銀行領銀當被查獲送廨訊究等情已詳前報昨由捕房將楊移傳到廨董楊同供實係受愚收下求察判董交保揚開釋銀票留候原主具領 
　　兇犯還押○宗明人郁江富因犯命案逃至上海經該縣派差來滬夥提解廨收押在案昨日復訊判仍還押候崇明縣來又再核 
[美租界]  
　　拾遺不昧○吳劍波昨晨在海寗路三德里拾得白皮箱一隻並棉被一條當即雇車送至捕房捕頭飭即存下候認 
　　馬夫勒索○住居有恆路之某西人曾向陳榮茂購地一方業已成交詎被該西人馬夫倪阿九索費不遂將徐毆打徐即投報捕房捕頭飭赴公廨控告 
　　走失女子○楊樹浦路三百五十五號門牌李阿二之女福貞年十二歳向在紗廠工作連日不歸訪尋無著李即報由捕房飭探查訪 
　　傭婦竊米○北四川路利昌木作舗傭婦談王氏屢竊舗中食米售與比鄰王少卿家昨由包探將氏及王一併拘入捕房王押候送辦氏送廨收押 
　　李緝女犯○美界各捕房奉總巡捕房傳諭公廨女押所中於前日清晨逃逸拐騙珍珠案内之三年押犯李王氏一口著即查緝捕頭當飭中西探嚴拿務獲以免遠颺 
[法租界]  
　　拐賣小孩○張阿四前日至董阿才家閑談繼將董之週歳男孩抱出口稱購買餅餌詎竟一去不返董即投報捕房請爲查緝後爲英界包探軋住供山該孩托陳陸氏售與王陳氏故一併拘解英廨移送法公堂訊辦王陳氏供此孩係由高媽媽經手買來出洋三十元立有憑據訊之張阿四供認拐賣不諱陳陸氏亦俯首無詞判張押捕房三年陳陸氏押三月王阿氏從寛逸究防給董領回 
　　竊案彚紀○積賊陳春發屢在英界犯案辦過九次驅逐出境兹又混入法界爲法偵知拘住解廨請究陳供稱小的在英界難以容身故至治下冒犯務求矜全聶司馬以陳怙惡不改判枷一月押捕房一年過犯周阿桃釋出未久又在碼頭行竊錫茶壺等物贓消與范文林處爲探查知一併送廨請辦判周枷一月押六月范罰洋一元充公張元發胡金山兩積竊行窮立豐輪船衣服一包在途兜售爲探撞見拘獲解廨判張枷一月押三月胡枷押各一月某甲在碼頭上被張生雲竊去皮袍一襲經　獲住拘入捕房解廨請辦判押十四天 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　初十日記（續） 
　　四十四號言凌君鴻壽議案與張君同意應請先請凌君宣布後同議議長問應否交審查會 
　　七十二號言積穀原有章程似無庸再交審查會 
　　九十三號贊成且言審查會審查必釐定章程於地方情形實有不同似不必交審查會 
　　六十三號言地方自治未立以前應請用公舉管理積穀案人員决不可再如前朦混以求早日清弊 
　　七十二號言議題係章程故不必交審查會 
　　九十三號章程與事實恐不能相合地方自治成立後自可有整頓方法何必今日先行釐定章程 
　　四十四號言積穀之弊最多從前之章程旣不能奉行即選舉之後而承管積穀者必無其人 
　　九十一號言整頓積穀議題甚正大而釐定章程似覺太空則此議題不能成立 
　　八號贊成 
　　一百十號言此案無須交審查會但求設法實行原有章程即甚妥善 
　　九十三號言實行章程須設法如何而使章程有效力 
　　十七號言若以諮議局名義行文藩台無論何項均不能挪移則此章程自能有效 
　　九十三號言此議案必能成立惟交審查會與否則尚待公决 
　　議長言唐君議案與下方凌君鴻壽議案同一意思擬將凌君議案提前議决贊成者請起立多數贊成 
　　宣布凌鴻壽釐頓積穀案 
　　凌君陳述右案之理由略謂積穀弊病言不勝言寗蘇情形不同而寗屬各地又不同就揚屬言官紳均有挪用初尚暫移繼則無從彌補其報銷外間不得而知而經手之董事或與官同弊或畏避不遑其弊尤甚此欵自光緒初年至今已三十餘年其間已不及追問然自今以往可以查明各縣究有若干得有實數不能再交官董承辦必及早籌劃選舉管理之法不必俟他日地方自治辦成後始行整頓可自宣統元年起即當整頓未足者抽足已足者切實管理以求於民災有備是積穀不能不早爲情查之理由也 
　　七十五號言積穀三十餘年無論如何應有贏欵而至今各縣不足額者則以東台一縣而論每年糶糴折耗甚多故愈不足數 
　　一百五號言整頓之法當先變通章程因鄉間之穀亦積於城内每遇荒歉至城領取則轉運折耗亦於買價相同故須變通鄉間仍積之鄉 
七十五號言查倉亦一大弊 
　　十七號言可由各縣開出各縣情形交諮議局再行議决 
　　十三號言藩司每月均有各地積穀報告可至藩司查閱 
　　一百三號言尚有市價低昻穀籽折耗之關係故各地經董憚於推陳出新往往至於紅朽豈非暴殄天物此亦宜設法整頓又不應專積城倉當參酌地方自治章程城鎭鄉一律積儲紳士旣不至賠累而積穀亦不至虛設 
　　六十三號言自治會成立以後如何辦法固不必說現在應如何提前辦法先行公舉多數人管理不交官董經理是即今日之辦法也贊成者甚多 
　　議長言此可作爲修正案 
　　七十二號言兩條中以何條爲修正案 
　　議長言唐君凌君兩案併議表决 
　　四十七號言現積穀問題凌唐兩君議案旣相同惟凌君多一辦法後由六十三號張君提出意見又可作爲一議案凌唐兩君注意挪移張君注重現在之辦法比較輕重緩急張君之意見尤爲重大故須分别議决遂可得成議案 
　　議長言張君所言作爲臨時提出意見辦法 
　　四十七號言議事細則五十條議員於議塲臨時提出之意見有一人以上賛成卽可照辦惟此案係歸應興應革事件可作爲修正案應照四十六條辦理由贊成者補具理由書再行提議則此議案方可尊重 
　　四十七號并說明討論此案之秩序又言張君意見較凌君唐君爲重故必先有議案請衆公决 
　　凌君又言提出議案有未完全處惟現但求能除積弊即是本意 
　　四十七號贊成凌君唐君之議案且贊成張君之意見並言積穀一項寗蘇雖有不同而其弊則商撫台提議案亦有清查公欵公産則將來表查積穀卽公欵公産之一種旣欲清查不宜先示辦法當從清查入手旣得實數不患無整頓之法是其歸宿乃兼採凌唐兩君及張君之意見故竊以爲張君之意見亦宜另成議案更易於决議 
　　凌君又言寗屬積穀弊重非急於情查不可 
　　四十七號贊成請議長分析三君議案一則併入撫案作爲附加案一則獨立議案從事清查且可兼查寗蘇又言獨立辦理較附入撫案爲有效四十七號又言撫案公欵公産範圍甚廣積穀不過公欵之一項 
　　議長言贊成獨立議案者請起立表决多數赞成 
　　議長又言張君臨時提出之意見應作爲附修正案否 
　　四十七號言凌唐兩君之議案至清查欵項而止張君之意見是清查後之辦法故現在從事清查不必專指積穀一項言也 
　　四十七號又言張君意見加入仍由公舉辦理清查並言接管之方法 
　　十四號言張君意見可併入凌唐議案中不必另立議題 
　　議長問張君意見究應補理由書否 
　　四十七號言議事細則七十五條可交審查會整理將意見採擇 
　　議長請公决全體贊成决交法律財政會同審查修正 
 
 

Page 27

 
 
[宣布張延壽帶徵積穀補助敎育費案]  
　　張君陳述右案之理由（另稿） 
　　十三號蘇屬成案已有人提議改正名稱已交審查會宜併此案 
　　議長言積穀正名已交審查會如將此案歸併則寗蘇京可一律如贊成歸併者請起立表决衆起立贊成 
　　議長宣告時晚日表尚有宣布四項今日不及討論須變更議事日表 
　　四十七號請議長布告議員對於提出議案有贊成反對之意見者須報名書記長議長卽按書記長記出之號數依次指定討論方有不能二次以上之發言若臨時提出之修正須另具修正案交書記長凡諮議局决議愈愼重則實行愈有效力議長遂發布上說卽宣告散會 
國外新聞 
[英國風雨爲災]  
　　十五日倫敦電云英國各處近遭大風繼以大雨各處鐵路因水淹堤坍均暫停開車水上船隻亦有遭禍者 
[俄員將赴暹邏]  
　　十五日栢靈電云據傳俄國外務部東亞部總長泊萊康君將赴暹邏勾當公務 
[土國文武官員不和]  
　　十五日栢靈電云土京君士坦丁文武官員現水火日甚陸軍統領希夫開脫巴沙聲言如有辯論國政之士官擬黜貢以儆 
[英國又有新艦落水]  
　　十六日倫敦電云英國鐵甲巡洋艦印特蕃的格勃爾號已在台望浦脫落水按該艦係改良印文西勃爾式排水量一萬八千噸長五百七十尺闊八十尺馬力四萬五千匹速率每小時二十八海里軍裝未詳大約有十二寸口徑之大砲八尊 
[孔戈改革議案發表]  
　　十六日倫敦電云孔戈改革議案已呈入比利時國會揚陸續將孔戈各處除去若干畝外餘悉開爲自由貿易之地至一千九百十二年告竣各稅則擬從輕徵收强逼工役之制擬逐漸裁廢該議案所列振興孔戈重要事務共需欵三百萬法郎 
來函 
[裘廷梁錫金城區議條辨蔣士松]  
　　讀裘君廷梁錫金城區議約其詞旨可分爲三首詆不佞削城次引古今廂制終據城區境界不佞固當誎裘苦心而弗與辨第事未盡然不能不略剖之裘君之詆不佞也曰昌言於衆曰實行其說曰蓄謀已久試問裘君曾於稠人廣座中親聞昌言否將實行其說者果自治區域否（按呈兩監督核轉公文係遵照部章於自治區域未定以前就四鄉固有之都圖暫劃調查戶口區域）蓄謀已久者豈用催眠術就不佞心理探得否還望明答裘君之援引廂制也謂城外四周爲廂街坊之地皆廂言之有本然州縣建置不同廂之有無大概視其地勢不佞習聞廂名由來爲兵事作用非必街坊即定爲廂他縣且有城外四周荒寂者錫金素無廂名卽云須有廂之虛位亦可以意想定其界限斷不能以漫無邊際之四周悉名爲廂也裘君之據城境界也曰公共團體所辦之事有一焉與章程自治相合者即當據之爲城區固有之境界此說尤有未圓之處如果以此爲固有之準何地無公共團體偶辦之一事則全縣皆城區矣至自治職之多寡以人口之多寡爲準非比較地面分配之也要之裘君城人也爲擴張城區計急欲破除志書所載固有之區域削鄉以益城無足爲怪獨異裘爲省自治參議不思統籌全局和衆協商而先以莫須有之辭横加於不佞更作種種危言聳人之聽然現當民智漸開之時正地方爭執發生之候豈吾邑之福也奉裘君三思 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
