# 1917 - 232 - 4915998

 

Page 1

 
 
   
 
 

Page 2

 
 
時評 
[西南問題外之問題（默）]  
　　今日除西南本問題外有四川問題有湖南問題有雲南問題有粤桂問題所謂四川問題者即劉戴相爭是也因劉戴相爭引起滇軍之憤於是遂有雲南自主問題所謂湖南問題者即譚傅更迭是也因譚傅更迭引起民黨之憤於是遂有粤桂援湘問題故今日問題雖多實有互相牽連之關係者也疏通於彼而梗阻於此已有不易解决之情勢况乎此種種問題僅爲西南問題之旁枝而非眞正之西南問題乎眞正西南問題之來源也遠蓄積也久所爭之關係也鉅雖有大力莫獲能釋然則此西南根本問題不解决而僅謀解决此種種旁枝問題又奚益於大局哉 
　　西南問題久持不下於是此種種問題乃因緣此西南問題而生結果亦必隨西南問題以俱解故今日政府當於此西南問題中着想不當徒於西南問題外之問題作無謂之周旋也 
命令 
　　八月二十五日大總統令任命夏壽康兼任司法官懲戒委員會委員長此令 
　　又令劉道鏗爲內務部司長劉景烈署司長此令 
　　又令齊振林李春膏均授爲陸軍少將此令 
　　又令內務　長湯化龍呈准福建省長李厚基咨稱水上警察廳長林保忻　予免職應照准此令 
　　又令內務總長湯化龍呈准福建省長李厚基咨請任命福建全省警務處處長俞紹瀛暫行兼任水上警察廳廳長應照准此令 
　　又令內務總長湯化龍呈試署會事林者仁久曠職務請予免職應照准此令 
　　又令陸軍總長段祺瑞呈請將魏鴻發馬延賢馬全良馬萬傑吳顯棻均授爲陸軍步兵中校孔慶璋授爲陸軍騎兵中校顏鎭南授爲陸軍步兵少校並加陸軍中校銜王卦元授爲陸軍步兵少校宋有才胡長勝沈殿元馬騰鳳陳鳳翔馬步雲馬榮馬萬成均加陸軍步兵少校銜應照准此令 
專電 
北京電戰時海軍權限條例定明日付國議取决（二十七日上午十二鐘） 
　　北京電國際委員會對裁釐加稅問題議先派員調查種類價格（二十七日上午十二鐘） 
　　北京電內部定對敵人注意要點分飭京外警界遵照 
（二十七日上午十二鐘） 
　　北京電競租敵船案致起紛爭唐晉齋以奥船由彼買歸已付定銀政府獨許張謇心不甘服延聘汪有齡預備涉訟 
（二十七日上午十二鐘） 
　　北京電陸內兩部密飭軍警機關據外部咨得某國人忠告在華敵僑將謀擾亂治安應加意戒備嚴密偵查（二十七日上午十二鐘） 
　　北京電浙齊省長拒袁發生辭職旣飭袁緩赴運任擬與河東對調（二十七日上午十二鐘） 
　　北京電滬盧護使辭職不准改請病假兩月段以係東南大局除電留外再派員慰問 
（二十七日上午十二鐘） 
　　北京電府舊顧問開單交院審核再定去留（二十七日上午十二鐘） 
　　南京電傅良佐今日抵寗陳光遠明日六時可到（二十七日下午六鐘） 
　　東京電昨日（二十六日）精養軒歡待張（繼）戴（天仇）會自午後三時至九時來 
 
 

Page 3

 
 
會者繼續不絶爲憲政會主要人物及其他百餘人犬養頭山二人招待張戴於星岡茶室張繼氏擬訪問寺內首相及本野外相 
　　東京電大隈侯病勢漸愈不日當可平復 
[外電]  
　　濟南電張懷芝二十五日匆促晋京聞因對德宣戰善後問題並山東剿匪等事須與中央面議一切此外尚有專任山東省長之懸案張氏仍望兼任故藉入京之便設法運動云 
（二十七日） 
　　濟南電張督軍爲决對付西南諸省之態度於二十四日開軍事會議决定主張斷然以武力解决（二十七日） 
　　東京電新任青島守備軍司令官陸軍中將本鄉房太郎氏本日午後由東京首途赴任（二十七日） 
　　以上東方通信社電 
戰電 
　　羅馬電公報總述自十九日至今戈里西亞北面之戰情云意第二軍駕橋十四座於伊森沙河渡河攻擊班細柴高原已破防線三道佔據桑土山現向班細柴高原東邊追擊敵軍意軍現共俘敵軍官六百員兵二萬三千人獲砲七十五尊馬多匹飛機一架及其他戰利品（二十六日） 
　　俄京電署理陸軍總長薩文柯夫將軍因於陸軍與政治問題與總理克倫斯基氏意見不合業已辭職聞柯尼洛夫將軍與薩文柯夫將軍同一意見（二十四日） 
　　倫敦電柯尼洛夫將軍與薩文柯夫將軍均稱非用嚴刑不能施行軍紀總理克倫斯基氏不以爲然柯將軍又要求將全國鐵路歸軍人管理以防罷工（二十五日） 
　　莫斯科電全俄大會已於昨日開會總理克倫斯基氏曾發演說各街道行人頗爲擁擠美克齊美爾黨反對該大會乃運動罷工故有工廠旅館飲食店多家爲之閉門電車亦不駛行莫斯科市長與社會革命黨及民主黨懇請工人軍隊切勿生事（二十六日） 
雅典電薩洛尼加復起火延燒至今已燬屋千所（二十四日） 
　　華盛頓電美國於八月間日需戰費英金四百八十萬鎊內有三分之二乃假與協約國者自宣戰至今美國所需之費共英金四百七十七兆鎊（二十五日） 
　　倫敦電水夫火夫聯合會會長維爾遜氏發表宣言書謂工人協會拒絶載送代表至瑞京大會之舉贊助者已有主要水夫會七所代表水夫二十萬人瑙威丹麥瑞典荷蘭意法俄之水夫均贊成此舉（二十五日） 
倫敦電海格將軍　稱星期六日晨間奪回桀勒芒田莊東北戰壕之敵軍已爲英軍逐出敵軍回攻失敗伊泊爾洛巴齊特附近之敵砲隊殊形活動（二十六日） 
　　巴黎電凡爾登北末斯河右岸夜間砲戰甚烈法軍在左岸（白桑柯爾南面）稍得進步法軍前哨已抵村外（二十六日） 
公電 
黄漢湘致北京電北京馮大總統叚總理鈞鑒對德宣戰毅然發表從此稱雄宇宙揚展國威凡我軍人圖報恐後漢湘不敏願竭駑鈍請率勁旅効命疆場臨電迫切謹候鈞裁黄漢湘叩 
　　四川各團體通電大總統總理四川會館同鄉諸公上海四川同鄉會鈞鑒天禍吾蜀慘變相尋頃周師長代理督軍羅鍾亦通電停戰方幸主持有人徐圖善後乃報載吳查辦使率兵西上秦軍相繼出援川民刦後餘生驚惶萬狀旣慮兵禍延長益滋糜爛復鑒於上年北軍來川兌票充斥金融阻滯於今未蘇寗堪再增擔負刻一五兩師力主調和滇黔軍近亦遵令撤退更無待武力解决之必要至肇禍眞相是非難掩一經查辦不難判别即前王檢查使主　張兩查使之來並不携帶一兵實無損於中央威信今聞吳使以五旅隨行蜀人驚悸之餘不寒而慄京滬同鄉迭電呼籲早邀洞鑒渝中各法團曁全川公民代表於本月皓日在渝組織川事維持會期與各方面疏通意見解番猜嫌指日可望敉平伏望俯念時艱令吳使輕騎蒞川並止秦軍前進免滋誤會以遏危機此則中國前途之福不徒全蜀士民所馨香禱祝者也引領北望母任持命川事維持會重慶總商會紅十字分會律師公會報界俱進會巴縣敎育會巴縣勸工所巴縣縣會農會團練總局城防總局三里公所出欵收支所曁公民代表夏之時朱叔痴黄復生孫鏡清張治祥熊兆渭李汝翼李爲綸曾寶森范春膏楊霖等叩個 
要聞一 
[日報之俄軍戰况談]  
　　兵工代表會之報告 
　　八月二十一日大阪每日新聞俄都通信云俄軍何爲而敗退耶蓋不如問諸其當事者之俄軍將士一兩日前從戰地來集之各軍代表者在兵工代表會報告戰况說明戰敗原因極爲明晣某軍代表者云攻勢轉移前俄軍將士之意氣悉爲倦勞畏死之念所充滿戰線一帶所以陷於此次之危地者實不外疲勞困倦之結果又曰危險思想之傳播補充兵之罪實爲最重尤於巡警及憲兵出身之補充兵見之補充兵加入之軍隊其數雖增其質則退化在攻勢之際此象益著攻勢轉移之成功當道者殊費苦心然攻勢决定之初雖有非常之發展未幾又起可畏之反動矣又有某軍代表者云革命後自由平等諸语傳播戰地無知之兵卒照字解釋以爲自由者不但脫皇帝之覊絆且脫去一切之義務拘束平等云　農民與大官甚至兵卒與將官悉可得同一之俸給一聞平和主義之標榜則以爲平和旣如是講人道則何所爲戰乎至是以脫逃爲當然之權利兵卒見士官乘自動車而馳至有以徒步爲不平者又曰久在塹壕生活將士悉失活潑之氣革命之聲起人心稍爲一振洎聞平和之聲士氣又衰戰意全無乃此時大本營恰下攻勢轉移之命令步兵直以此爲死刑宣告矣又曰距攻勢實行以前爲戰線之軍隊過三個時期第一期爲應否轉成攻勢之討論期此時正爲克倫司基與布爾西洛夫將軍歷訪各軍激勵士氣之時問題卒以積極的决定次則入各部隊各自處决之第二期但死在目前人懷畏懼國民的義務之自覺心與羣衆心理之應用不易有激動兵心之效力幹部人物遂决定凡逃亡者無與敵悉討之至是漸入於攻進决行之第三期砲擊旣終兩軍相搏僅有决死隊猛進奮擊逹至距敵之砲兵陣地百步地點突破敵陣方在指顧而此時他之部隊依然匿於塹壕見决死隊之送死而不之助或竟有從正面自行射擊本軍者焉 
　　近遇兵卒四五名於公園試以俄軍敗退之原因爲問彼等答辭益啓奇感甲兵之言曰革命後之俄國標榜不併土主義之平和而抛棄一切之侵略政策今後俄軍之任務在防守而不在進攻德軍亦諒之不取攻勢故事實上已算戰爭終結然克倫斯基突下轉取攻勢之命據聞是全出於英美法意之所强求然則今後之流血當爲英美法意之帝國主義而爲之天下豈有如此之愚事夫果爲本國則不辭屍成山血成河然而爲他國而苦戰眞敬謝不敏矣乙兵之言曰前年德軍大舉侵入法國之時俄軍以多大之犧牲攻入東部普魯斯以救法京巴黎之急去年奥軍威壓意軍於波河之流域俄軍亦破奥軍以解意軍之急然而俄軍敗於卡爾巴香之時退敗於波蘭之時以及此次敗退於加里西亞之時英法意軍所以救援俄軍者果何在耶最後丙兵言曰此種無味之國際議論是亦不可已乎土地與自由乃革命之賜物縣於吾人之眼前使吾人而戰死則所謂土地所謂自由豈非成爲無半文之價值者乎 
[解决西南問題之京訊]  
　　川滇兩軍媾和問題關係西南大局至爲重要昨據外人處消息均謂和議已經告成政府亦已接到密報現聞各當局對於此事非常注重已連開密議其中研究最要者係爲川滇携手後將傾向中央抑反抗中央之區别業已連拍密電合處分别調查約於日內即當有正式之報告然經此和議後川中情勢必將大變所有政府從前籌議之各方針已均不能適用即當酌核情形另籌對待或謂吳總司令現在來京即與此事有密要之關係深慮此事實現後於政府收拾西南政策又多增一番棘手又得某方面消息日前唐繼堯曾致電劉存厚謂劉在川所爲政府必不能始終如此寛容張培爵之前車可爲殷鑒勸其勿受政府之愚與滇黔操同室之戈等語按之近日所傳川滇議和說頗堪印證前日倪嗣冲來電亦謂確聞有此一事且謂川滇聯合形勢已成力勸政府勿執成見云云故近日政府對於川滇頗有和平傾向似不主張用兵吳光新前日到京即謁段總理討論川事蓋吳氏此次入都係政府以電召之因政府近日對川計畫較從前已有變更與吳氏出京時不同故召之來京面授機宜聞政府昨又致四川周代督電云所請援兵迅速入川業經分電各處兼程並進希卽預爲布置嚴備待援惟頃據王督軍曁吳司令來電稱熊克武親率大軍沿途設險阻抗國軍前進閱之殊深駭異此次中央派軍赴川原爲調和雙方意見以期早息紛爭不料熊克武竟敢暗結滇黔軍隊貽禍川省究屬是何居心務望切實開導速飭熊克武迅將所部軍隊尅日開回原駐地點以便國軍進行早弭川亂至如何進行之要仍希隨時具報以憑辦理云云 
　　某日報載陸軍部某職員（原籍四川）得川中友函叙及川事略謂劉存厚現在成都對內頗欲聯絡本地人民并與各師長會商開軍事會議數次藉備軍需實行排外主義日前用商會名義致電中央阻止吳查辦使帶兵來川又有災民馬如坂李潤儒等聯名電請政府留劉存厚收拾川局而川滇兩軍雖宣言停戰只以條件協商未定尚難實行聞滇督唐繼堯近復密電劉氏動以利害願釋兩方嫌疑使川滇軍隊傾誠携手劉覆電如何外間無從知悉萬一北軍西上川軍必出而抵抗激起戰爭勢成鷸蚌使滇軍收漁人之利而川事愈不易收拾最好政府設法調和川軍暫仍以周道剛督川劉存厚會辦軍務責成收束軍隊撫慰地方或不至再生意外糾葛也能相機入告則造福桑梓不少觀此則四川最近又不免有變化之虞也云云 
　　又英文京報云昨日政府方面接得劉存厚來電自稱本心擁護中央保持川局故對於滇黔取對敵主義而代理督軍周道剛重慶鎭守使熊克武則態度殊不明瞭其對於唐繼堯羅佩金劉顯世等時有電報來往私通敵人形勢顯著且已得有實據中央如不見信當以冩眞版印出呈上云云段總理得此電後意見如何尚未有所表示又聞政府昨致四川劉存厚電略謂來電所陳滇軍抗令進攻自應合力抵禦仰卽遵照養電辦理如有重要軍機請與周代督協商而行切勿輕率從事貽誤戎機並聞四川周代督昨又電致中央詳陳奉令代理川督急速赴省自應遵令前進查渝城爲全省樞紐此時用軍之際未便遽離致誤事機現擬暫緩進省專顧渝防在未到省以前卽在重慶設立督軍行署俾各處援兵到時接洽較易而布置尤爲便利請鑒核示遵等情段總理已電復該代督查照辦理矣 
[抱一通信（南洋第十號爪哇）]  
　　余由蘇門答臘至爪哇先抵巴逹維亞迤邐以迄三寳壠泗水凡全島鐵道幹線所經重要商埠莫不停駐全島五萬方里小於蘇門答臘三倍婆羅洲四倍而有人口三千零九萬餘此三千餘萬人口中華人三十萬阿拉伯人二萬歐美人六萬五千自餘皆土著也 
　　巴逹維亞三寳壠泗水爲沿海三大埠泗水爲商務中心凡迤東小巽他羣島西里伯斯島以及婆羅洲之交通皆集中於此三寳壠爲資本家薈萃之所經濟最高權所自出焉巴城向爲施政中心今漸移其重點於西爪哇之中央萬隆地方陸軍部已移此總督則往來其間此何意乎吾人須知荷國處今時局良非易易德其至戚也歐洲本國之地勢實接近於德而東方屬地乃爲協約國勢力所包雖嚴守中立何能不防患未然而况其間有新勢力崛起咄咄可畏荷東方無海軍舍海而陸擇地以爲根據亦不得已也 
　　本島荷政府歲入二百兆兵費去十之一政費又去十之一以百六十兆歸其本國可謂厚矣所謂政費二十兆者敎育費占其七兆此七兆中對於三千萬零之土著與華人所施之敎育占其二兆而對於六萬五千之歐人占其五兆焉 
　　華人在爪哇近年無甚增加緣入境之例甚苛非其人在爪哇定有職業且其月薪在二十五盾以上者不得入其入境也須先納二十五盾爲保證金苟在六個月內出境者可向領還設有違例之舉動以此爲遞送出境之路費蓋爪哇全島之苦力皆用土著又無荒地需用墾闢故以此限制華工入境免生計上之競爭焉 
　　全島農業漁業以及馬車夫等力役皆士人所專利不似英屬之滿地皆華工也華僑購置田產者亦須倩土人耕作華人惟注重商業至於工業皆鄙視之青年子弟雖游蕩度日不令作工也但縫衣製革履建屋造家具則自中國來者每多業此而家具一項生意極大廣東人所製籐棹椅及橱櫃木器頗能推陳出新多方改良不僅大受全島中西人之歡迎且能銷至歐美各洲不啻爲華人專利事業但僑生之華人無習此者木工尤非常勤苦技高者每日工資可獲三盾餘次亦一盾餘惜皆酷嗜雅片賭博入不敷用性多强悍易肇禍端皆粤產也 
　　華僑在大商店爲總經理者月薪自一百盾至三百盾書記五六十盾至百二十盾年有分紅總經理年得紅利二三萬盾者不爲奇也店夥月薪自十五盾起至五六十盾不等其能通英荷文者或銀行或商店或公署月可得六七十盾乃至二百餘盾每盾現合華幣僅六七角 
　　爪哇土人識字者甚少又不知已之年齡余行其內地試叩鄉村婦女以現境之况味則人人以爲至樂嗟乎余方念若輩蠢蠢爲可憐安知若輩不笑余栖栖爲無謂耶　程度已高於馬來半島之土人其間非無英雋傑出之士近年激於外界新潮流有奮欲謀自立者爪哇人留學荷蘭者百餘人與留學之華人數相等有女子名卡德尼熱心興女學年二十一而死各女學多取名卡德尼 
　　亦有社會黨性質之結社多至五萬人前年開會於泗水赴會者二萬會議之結果工價大漲若輩皆工人也從前遇華人甚恭今漸倨矣 
[李督軍宣布治蘇政策]  
　　力除隔閩 
　　重辦貪官 
　　爲民除害 
　　江蘇督軍李純之政見本報已略言之茲聞李督於下車後有地方紳士顧花岩仇徠之（地方公會）張斌甘宏（商會代表）季席庚陶鼎（南城公益會代表）等謁見請示治蘇政策李當卽對衆宣言云余督贛五年感情極洽所以能始終如一者無非相見以誠耳此次來蘇第一在力除隔閡天下之大弊在於塞天下之大利在於通除去隔閡凡事皆可通融余初到此間情形未能熟悉諸君皆生於斯長於斯對於是邦情形知之必悉總望時常晤面以免壅塞以後如有要事不妨面陳如諸君投剌來謁斷無不見之理萬一因時間短促難以暢談即以書面略陳亦無不可好在余皆親自拆閱毫不假手於人如有可採無不採納甚望諸君遇事直言勿存芥蒂於其間第二在重辦貪官官吏貪贓法所不容本省官吏如有賄賂情事諸君儘可直言俾余有所知覺無論其有無奥援必當依法重辦從前贛省王財政廳長貪贓罔法經余電請政府明正典刑此爲贛省人民所共知當亦爲諸君所共聞者也第三在爲民除害此次督蘇不外爲民除害凡有害於人民者莫不設法屏除之至有利於人民而爲余力所能辦到者皆可維持云云其政策如是未識其果能言行相顧否也 
[南京快信]  
　　軍署向中交兩行借欵二百萬擬以寗省鐵路及電燈廠抵借聞地方已有表示反對意 
　　交通部派凌參事南下與張謇接洽承租敵商船事聞凌昨抵寗今晨已轉輪赴通 
　　軍界消息我國已没收之德船上海方面計六艘汕頭方面計四艘厦門方面計一艘至奥船則僅於上海方面没收三艘 
　　李督到任後力戒軍警長官勿得藉口搜索黨人入人家室侵人自由以保軍人名譽 
　　第六師軍隊近日紛紛出入於茶酒戲館娼寮　　任意滋事警察憲兵不敢過問 
　　齊燮元師長禁止軍人冶遊 
　　新贛督陳光遠昨由津來電因事躭擱須二十八日抵寗乃弟光逵昨已督率所部轉輪赴贛鎭守使王廷楨因馮總統電調禁衛軍赴京駐紥昨特督率赴京部署稍定卽行返寗 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[宣戰後之井陘礦局處置]  
　　井陘煤礦係中德合辦事業向由德人經理茲已對德宣戰一切中德契約均已失效而該鑛所用德人亦屬不能留用若即因之輟業又未免可惜茲聞開灤礦局擬即由該局兼辦井陘鑛務昨特由局具函農商部直隷省公署等機關略謂頃閱公報知我中華民國政府對於德國奥國已宣告立於戰爭地位又知從事於中國官家設立機關之敵國人民現應一律辭退查直隸井陘煤礦向係中國官家與德人合辦事業此次旣與德宣戰該礦德人當然不能留用毫無疑義惟念德人辭退後該鑛開採營業等事似不可無經驗最富之人出而承辦以期積極進行敝局辦理煤礦成效素著平時旣與該礦接近又曾彼此聯合營業局中情形知之甚悉所有該礦一切事宜向歸德人經理者擬由敝局代爲承辦在該鑛營業可圖發逹於中國官家旣可坐獲莫大之利而在敝局與該礦互相抵制之害亦可免除一舉兩得計無逾此云云 
[內部亦有裁員說]  
　　內務部職方司僉事林者仁因假期已滿久不到部昨湯總長一面以部令停其職務一面並呈請開去該僉事署缺又禮俗司科長實缺僉事林彥京因欵目關係亦經部令停其職務並呈請停職聽候查辦聞所謂欵目關係者係該僉事經收褒揚費呈報有不實之處刻經查覺該部民治司長楊熊祥調任國務院參議遺缺以劉道鏗繼任職方司吕鑄由傅督軍調赴湖南遺缺以某君繼任昨日湯總長特擬具手摺於今日提出國務會議俾經一番通過手續也內務部早傳有裁人消息但迄今部員尚未大見更動聞自昨日始湯總長依次將各司人員親加考詢大約俟考詢完畢即將擇别留去刻部員頗起恐慌想不久必有若干部員更動也 
[津埠官商籌賑紀聞]  
　　昨（二十四）日上午十點餘鐘天津警察廳長楊敬林邀集衆董事在本廳內會議楊廳長首先報告近日霪雨連綿拯救災民情形繼又報告各災區被水災民均已調查清楚分别編輯成册惟關於以工代賑籌設工場須積極進行並討論入手之辦法以期尅日興工同時津埠商界同人馮松泉吳延清等十六人鑒於此次水災除聯合捐助外茲又代募賑捐散布通啟云敬啓者近頃河堤潰决洪水氾濫津邑附近一帶地勢素低一片汪洋悉成澤國没於波中者計數十村罹於浩劫者計數萬人田地房屋湮没無餘家蓄器具蕩然無存死者旣身葬魚腹生者風餐露宿男婦老幼環聚悲泣耳不忍聞目不忍覩兼之暑氣所蒸釀爲疫癘待哺且殷何來醫藥是卽不死於水亦必死於病同胞何辜罹此兇災况乎鄉村居户衣食所給悉惟地利是賴今者麥有秋而失望稻有種而不入或一家數口相繼以殉或父子兄弟流離散失亘古奇災於今爲烈幸賴各大善士籌募賑欵施放衣食無算災黎藉延殘喘無如災區頗廣或難普及同人等目擊慘狀實難坐視祇以血心雖熱棉力無多除各量力捐資外爰特倡爲斯舉代呼將伯旣以補善堂之不及亦以效應盡之微勞燕趙素多慷慨之士解囊樂助必不乏人拯危濟困是所望於慈善之君子源源接濟多多益善雖杯水無濟於車薪而集沙亦足以成塔陰功所在食報無窮天道好還絲毫不爽用綴數語伏維垂鑒 
[田中玉電告勦匪得捷]  
　　察哈爾都統田中玉昨致電中央謂剿匪得捷其電文云北京大總統國務總理參謀部陸軍部鈞鑒華密據喬鎭守使胡處長十五日自商都報告並據邵帮統金盤派員面稱我軍自屯墾隊戰後一面派探偵查匪蹤據報匪在西薩尼特畢魯圖廟當即選派精兵壯馬由邵帮統率領於九日自商都出發探踪追擊當日馳抵九台次日行過十台又向西北計約百十里之處聞匪折竄西南陶林方面十一日我軍晝夜兼行二百餘里拂曉與匪相遇於四子王旗西南之大黑山附近匪約六七百人佔領村莊二十餘處該帮統遂令騎兵團迂繞匪之西北兜圍多倫派出軍隊由右翼喬使派出軍隊由左翼自午前五鐘開始攻擊至下午一鐘匪力不支分西北逃竄我軍當即跟追前進計是役共擊斃匪徒約二百餘名受傷者甚衆生擒者三十餘名奪獲鎗枝子彈多件並聞逆首朱成章左胯受有重傷負創逃遁我軍陣亡兵二名受傷兵十七名續追情形如何容另報等情謹先撮要電聞再查屯墾隊及黑山子兩役邵帮統金盤率隊指揮均極得力各官長目兵亦甚奮勇除先由本署軍事費項下酌賞目兵銀一千元所有在事出力官長俟事竣另行擇尤請奬外查此次尤爲出力陸軍少將三等文虎章之邵帮統金盤可否先行酌予晋給勳章以資激勸之處乞示遵田中玉巧 
[奉省近信]  
　　自對德奥宣戰後張督關於奉省範圍內應有責任業已籌畫就緒惟於將來對敵相見兵戎時亦須事前佈置妥帖且省防與國防本有連鎖關係已就本三師及防軍簡拔精銳先行支配國防並爲出發預備以免臨時張皇現當青紗帳起胡匪尤關重要二十八師軍隊業由張督直接分令出發痛剿京奉沿線胡匪二十九師業由吳師長指揮剿捕至二十七師一部分聽候臨時剿匪一部分擔任守城俾胡匪淨盡將來對敵實行接戰時不致掣肘此係官場傳出之言非不娓娓動聽特不知果言行相符否也並聞德奥人在奉者除省城及營埠僅有數人其餘關於正當營業無與戰事有直接關係者張督已據實電覆中央矣 
[宣戰聲中之魯訊（懷瑾）]  
　　自對德奥宣戰後魯督軍張懷芝以濟南省會爲華洋雜居之所熙來攘往良莠不齊除秘飭軍警界嚴密戒備以保地方秩序之安寗外又令將城廂內外所有居户人民調查清楚造册呈報昨二十二號鎭守使馬良警察廳長雷存修在鎭署傳集各稽查偵探等諄諄誡以勤勞奉公對於旅館客店尤須特别檢查勿稍大意當日並决定添派偵探十名劃分區域暗住旅館俾便調查又聞於二十一號軍署接到陸軍部新編之密碼軍事電分發到東張督軍特傳諭各機關嗣後對於一切軍事務須嚴守秘密凡關於是類文件電報責成各該管秘書保存倘有洩漏卽由該秘書負責 
　　本年以來山東一省軍事頻繁用欵浩大人民旣窮於輸將度支人員竭其鼠掘雀羅之能力仍不足資供給自五月份至今敎育實業之欵半多移作兵費又截留鹽欵若干萬目前不敷之數相差仍鉅財政廳長王璟芳日前特與省長磋商向外國資本家單獨借欵以資挹注得張同意即向中日實業公司代表北田正平氏借欵一百五十萬元以全省之屠宰印花兩稅收入爲擔保品定息一分以十二個月爲償還期限聞此項借欵已經駐濟日領事林久治郎介紹訂立合同雙方已簽字矣 
　　匪首毛思忠率領黨羽猖獗於曹南一帶已歷月餘近以剿匪軍大集匪黨勢力已漸窮蹙前數日內經山東第五師第九旅長徐鴻賓率團長趙子才王翰章潘子和及第七師之一部分擊散匪衆於豐縣又敗之於碭山單縣擊斃悍匪劉某等若干名其潰散黨徒紛紛逃竄據確實報告連日來零星潰匪潛過濟寗境赴康莊驛北去者已有十餘起該驛在閉關時代爲蘇皖兩省入京之陸路自濟寗以北沿路重要之城鎭爲康莊汶上縣東平州東阿縣茌平高唐腰站恩縣東光再北則逹天津矣今匪衆於敗走之餘忽紛紛北徙察其情勢似有與高唐平原諸處匪徒聯絡之勢東阿縣境之臥虎山亦有匪徒盤踞之說種種舉動其滋擾之野心仍未已也 
　　毛匪副首領黄老雄在匪夥中素有梁山泊盧俊義之目現在毛思忠旣被官軍圍困鎗械子彈俱屬缺乏而黄老雄忽奮其冒險精神潛來省垣匿居商埠魏家莊周姓宅內意在購買子彈鎗械詎知法網恢恢昨聞黄在城外已被陸軍偵知拘入軍法課訊辦矣 
　　目前山東境內平原之顧德麟曹州之毛思忠大股匪徒旣勢竭力絀又紛紛散而爲多數之零星股匪架案勒贖殺人越貨猖獗猶昔最近受禍之烈者莫如嘉祥一縣該縣境逼近魚台接壤曹單爲匪徒出產所入月以來一般杆匪四出搶刦本月之十二號縣城北寳蓮寺國民學校敎員高鴻慈被匪架去要索鉅欵尚未贖回十六號城西南二十五里之鐘火山有匪五十餘人架去老幼婦女二十餘口所得衣物用騾車載之纍纍者共六七輛十一號與濟寗交界處之崔家莊被匪架去六人每名索贖價五千元並放回一人爲籌欵之特使其人回家正在變賣田產之際忽有濟寗陸軍一連趕到追剿匪蹤又奪回一人其餘諸人均被携去不知下落十五號又有匪百餘名搶掠城南三十五里翟家坊阿城舖傅家莊等處共架去十一人每名索價八千元至萬元不等次日又到姚官屯勒索供給以莊衆防守緊嚴未受大害現在該縣全境人民一夕數驚莫遑寗處知事宋某特電請當道派兵駐境但不知當道能兼顧否耶 
[湘省時局變遷之西訊]  
　　字林報十七日長沙通訊云湘督更動則湘省政策勢必因之完全更動湘人對於時局有默受之狀料不致發生大亂即激烈派之希望南方派兵來援者亦以爲苟無援兵相助則抵拒無益新督傅良佐籍隷湖南但聞從未到過本省渠任陸軍次長其人若何當爲段總理所深悉惟外間知者殊少此間傳說反對國會之公民團傅亦與聞此種談論殆爲破壞其名譽計耳新督到後省中政界將有一番變遷長沙軍人之觀念限於一黨一省而不及於國家利益故更動軍界之人員誠爲得計洋商以爲交涉署苟有更變亦必有益蓋聞現有之交涉員以拖延爲能事外人之願與交涉者惟日人而已新督於一二星期內或不能來湘譚督不願擔任省長一席兩次辭職彼本望整頓湘省財政今財政反愈紊亂譚捨之而去當不勝其懊喪矣長江水勢甚高洞庭湖畔之稻田全被淹没損失稻米約一千萬石此不獨湘省之不幸且世界亦受影響蓋一千萬石之米可以養兵甚多也 
[湖北關於宣戰之要訊]  
　　二十二日午後三時王子春督軍召集武漢三鎭水陸警廳領袖及特派駐漢交涉員吳仲賢至署會議約雨小時聞其內容係因內務部電鄂關於對德奥宣戰後應行防範一切事件並聞居留漢口之德僑曁經商之德人均不願回國請求繼續保護當道業已允許故令吳交涉員將該商民等姓名居住及經商行號開單呈署以便咨報 
　　我國政府於對德奥宣戰後所有各項規則早經明令頒布茲復制定保管敵僑不動產辦法日昨由部電頒來鄂當經王氏轉飭遵照辦理內容如下（一）關於敵僑所遺留之不動產倘已委人保管者應詳查註册以免日後之糾葛（二）敵僑所遺留之不動產倘其產係私人所有者應查明註册或代爲保管（三）敵人所遺留之不動產倘係公產（如領事館等）即由各該地方官詳細調查註册封誌 
　　歐戰綿延至今德奥商人在吾華營業者自前此宣告絶交後表面上雖多停止進行然所雇用華人自買辦以及出店等蟬聯未歇者爲數亦夥大都希望和平言歸於好調查華人之服務於該兩國商店者除德華銀行不計外尚有一千餘人（此僅就漢口一埠言）就中以跑樓出店廚雜役爲最多昨聞德奥兩國僑商當衆宣言云此次貴國政府旣已實行宣戰不得已惟有完全停止營業出離國境惟相處旣久深爲黯然不禁依依云云王兼省長昨復飭令警廳將僑居鄂中之德奥人數及年齡職業詳細查報以憑轉咨備核 
　　漢口之德華銀行雖曾由本省官廳派員接收該銀行亦已休業但中國銀行總裁王克敏以接收德華銀行尚有借重洋員協同辦理之必要其派來漢口之洋員爲日人遠山猛雄已由外部急電漢口特派交涉員知照妥爲接洽茲悉遠山氏已於前日由京漢列車抵漢暫寓日租界之原旅館 
　　武昌商會前與安徽商會先後電請北京商會聯合會要求政府妥訂保商條件已誌前報茲聞聯合會昨特來函徵集此項條件意見原函如下逕覆者前准貴總商會來函以中國加入戰團請預行呈懇中央政府籌保商條件藉安衆心等因到會正擬公同籌維適因變亂中止近查中國對德宣戰案各商會電函反對本會早經詳呈利害具體力爭乃政府抱定宗旨積極進行商人杞憂徒抱無術挽回惟宣戰後關於保商事宜不能不先事籌維預防損害貴總商會所稱應請政府籌畫保商條件自是確當之論但各省各埠金融狀况貿易情形多不相同應如何分别設法維持呈請辦理除分函各事務所外相應函覆貴總商會迅就貴處商業現狀對於宣戰後應如何維持之處籌擬保商條件尅日函覆到會以憑彚呈至爲企盼 
德商瑞記洋行進口買辦黄星元近因宣戰案發表該洋行已將小火輪一隻鐵拖駁兩隻撥歸伊管業昨赴江漢關禀請立案監督吳仲賢以此事曾否由瑞記洋行報經本關稅務司將德商船牌註銷有無糾葛别情特咨會稅務司查覆 
[湖北鄖東之匪禍]  
　　鄂省鄖陽地界秦豫距省　遠素爲土匪出没之所改革以來猖獗更甚殺人越貨時有所聞迨至今春搶安陽口後匪勢愈形猖獗矣安陽口爲鄖東一大鎭西臨漢水東南北均皆人烟稠密之區某月二十一日下午三點鐘匪徒百餘人持新式槍至鎭行刦初至放一排鎗示威居民聞之逃避一空臨逃之時父哭其子者有之兄哭其弟者有之更有閨閣少婦大家名媛苦於步行悲啼道旁隱藏麥地慘悽之狀不堪入目聞該鎭德隆盛同興昌三十餘家被搶損失在一萬八九千之譜有劉瑞者買物方歸遇匪於街中匪鎗斃之臨晚鄖軍追至均縣奚家店獲四人槍斃之鄖軍初至軍規頗嚴拿匪亦力此時大不如前矣因是匪更無忌成羣結隊徧地皆然人民流離失所無所控告茲將鄖縣某君函錄下今歲雨水調和禾苗頗旺秋季可望豐收唯匪風甚熾猖獗無忌出没於東梁麻峪一帶潛迹於高廟鷹爪山之中聚散靡常騷擾滋甚居民一夕數驚莫能安業人民遷徙避居驚皇無措流離慘狀目不忍視鄖邑軍隊雖常派遣驅逐無如兵進則匪退兵退則匪聚不能接鋒亦莫如之何也鄉里雖設有保衛團而器械腐窳人數太寡（人數不滿二十所執用者來服槍及 
 
 

Page 7

 
 
　　大刀耳）無濟於事徒糜欵餉重吾民之擔負而已吾鄉烟價奇昻每兩三十餘串安陽所營此業者數家獲利逹數千元鄉民嗜烟不戒因之破產甚多家業旣破生計無資除流爲匪外唯束手待斃而已夫人而至於不能資生且將饑寒以斃命苟非有奇操異行其能保持常度者誰與是故作姦犯科之事何在不可爲之此所以失業者日多而土匪與之俱增也現在東梁一帶之土匪多係土著間雜有河南匪類聚集約三四百人該匪不事搶刦即拉肉票拉肉票者何即拉去富户家主以爲質要脅動以千萬計前陶茂德子曾被拉去償價七千始獲釋放類此者甚多若索而不與則處以二樹分屍刑二樹分屍者以所拉之人倒懸於相近之二樹分縛兩腿於其上此樹先用繩强擊使近將人縛好然後以刀斷繩所縛之人即被樹分裂成二矣以此之故鄉民更恐稍裕之家多移居城內所拉之票分數種拉富户正主者謂之肉票拉青年婦女或閨女者謂之花票拉老婦者謂之土票此亦紛紜擾攘中之一創聞也 
[鄂州宦海潮]  
　　湖北印花稅分處平日行文多與財政廳會銜凡事之關重要者從未單銜行過日前該處長高琦度因漢口總商會長俞清臣包銷印稅年至十三萬元公義私情不能無所奬勵特呈財部請奬係用該處單銜並未咨會財廳文發後財廳長張詠霓已不以爲然嗣財部以俞曾經另案得過三等嘉禾章未便晉給勳章僅予轉呈大總統傳令嘉奬說者謂使張當日會銜呈請力量較大二等嘉禾章定然可得因此高益覺抱歉謂係承辦公文之科長某錯誤並將某降等矣 
　　粤漢鐵路湘鄂段警務處長查喻於日前由武昌乘輪至漢忽墮水中幸經救起送入醫院治療得慶更生當時傳說喻係偶然失足茲聞查因有多人百端攻擊憤而自盡湘鄂總局長顏德慶與查本有戚誼見報章攻訐過甚頗有微詞查滿懷憤鬱故有投水之事確否尚未可知查現在醫院提出辭呈措詞頗爲憤激顏德慶尚力調和允給查假四星期以資休養其職務則委任購地處長徐秉書暫代 
　　湖北烟酒公賣局長王元常因前總辦湖北籤捐彩票局有挪址公欵上下朋分情事刻被人告發已由王兼省長命令撤差委派財政廳長會同高等檢察廳長秉公查辦現張財廳長因王自謂瓜分之欵係奉前清鄂督張文襄批給之紅利爰會商高檢長劉預瑤議定以調取前清督署案卷爲查辦之着手俟得有端倪再行呈請省長查核辦理但前督署案卷散佚甚多上項案卷恐難覔獲則此案不知何日能了也 
　　武昌造幣分廠長蔡康（卽蔡子恒）因涉附逆嫌疑經王督軍命令停職交首縣看管聽候查辦現在已及匝月查辦應已清晣乃至今未聞完結廠務仍由金世和以代理名義主持一切財部並未委金繼任蔡則已獲自由出入各署尚用廠長名義頃聞財部有召蔡入京聽候處分之說昨已由軍署委員伴之北上又一說則謂蔡因中央有大力者爲奥援可望保全地位現召晋京係梁財長爲改訂幣制事有所埀詢政界風雲瞬息萬變內幕中殊非吾人所能盡知也 
[川滇戰事雜記]  
　　日前嘉定二次水發時川軍乘機進攻在望兒山安置大砲射擊城中滇軍營地時滇軍駐城中者祗兩連餘見勢不佳遂向青神漢陽壩方面退去嘉定西門接近公園之城牆現已被水淹倒眉山青神之滇軍小部分經川軍四面兜剿滇軍無路可逃又向丹稜方面逃走自嘉定克復後尚有一部分滇軍後盤踞眉山方面快活山一帶劉禹丸旅長督同邱陽各營猛烈攻擊并親赴前敵頗稱得手賴支隊於仁壽克復後聞劉氏特委爲第四支隊長率砲兵全團及工兵機關鎗兩營由楊柳場開赴眉山於六號路經彭山雇舟至太和場登岸加入攻擊騎兵團亦於六號開抵彭山第一軍特遣隊劉總隊長昨令一二三四隊由彭山之左進攻眉山向左側之敵軍血戰頗烈劉總隊長又令一三四隊援應右翼混成旅徐營之左川軍奮勇猛擊自農至午滇軍大潰是夜滇軍復由三方抄襲未至川軍早已準備猛力射擊戰至天明滇軍仍退奪獲步鎗三十餘枝子彈二十餘匣輜重頗多聞劉氏當奬全部士兵銀一千元别働隊周司令昨由仁渡眉與敵戰於張家坎滇軍大敗眉山方面有滇軍某營長率兵三十餘名携機關鎗二挺管退砲二尊并普通鎗百餘枝子彈數百投誠於劉禹九旅長處騎兵二團董營長衡則於五號由省率所部開抵眉山方面至資中川軍攻滇軍亦急該軍一股逃至資屬之蘇家灣駕船遁去川軍追至已杳然矣唐營長連日開軍官會議川軍攻克資陽音耗傳來風潮甚緊八月二號城中添兵一連并派二連駐史家街防堵漬兵昨滇軍偵探被川軍拿獲數人滇軍又於內江壽基橋拿去駐內唐營長偵探一人立即押回鎗斃刻因川軍已合圍資中第一師劉旅長（湘）率隊由銀山鎭前進距資中僅二十里聞有人電渝請周師長熊鎭守使調和昨已轉電致省不識能實行否也 
[杭州快信]  
　隨車檢查之憲兵昨在嘉站搜獲黨人嫌疑犯兩名（姓氏未詳）抵城站時即解送軍法課訊辦 
　　第一師第三團訂期今日（二十八日）舉行第三次團簡閱已由團長李全義分飭一二三營營長楊三陳兆麟尤芬預備一切届時率同團附斯資深梁韞檢查內務及衛生被服鎗械考驗摺疊戰鬭等技 
　　胡運使昨電詢新運使袁思永究於何日蒞杭未得覆音現各屬員之承許差委者赴署求見一概拒絶惟聞又有大批鹽警長業已簽稿不日發表更動 
　　錢江沙塗此坍彼漲現盡移至六七堡一帶上游富陽各屬坍塌淨盡原認糧户紛紛赴省請求轄免舊有糧賦案關重大齊省長已咨部請示辦理 
　　處屬慶元青田等縣食鹽向仰給甌郡來源轉運出境以篰計算每篰售價十八元左右近因牙户額外浮收釀成風潮經胡運使派員澈查現已呈覆確定每篰抽收仲金三角六分計百分之二其在本埠銷售者限百分之一已飭處郡各縣分别出示曉諭嗣後不得再議增加 
　　台屬新設之烟葉公賣局（該處向不產酒）昨由雲局長委吳興三區烟酒公賣局長甫經撤回之沈灝接充 
　　高審廳經廳長以日來案牘繁重原有錄事不敷分配昨又添委潘嘉言一名令飭即日到差 
[江北近聞]  
　　免職淮揚道尹左枤周一旦落職頗覺無聊最近上馮總統一書其大略（一）國會亟宜改良我國參衆兩院并未規劃上下院之界線流品糅雜各趨極端釀成種種不堪言狀之惡劇建國六年解散兩次不良可知今之組織臨時參議院應仿法美上議院依元老制非曾任高級文官有年富於政治經騐者不及格除各省選派兩人外其餘大總統得指定之依法於三個月內召集衆議院應仿法美之下議院依代議制由各省議會選舉其組織法由臨時參議院規定第員無取太冗冗則品類雜俸給無取太優優則奔競多依法於六個月內成立議院旣有上下之分階級自有高低之别俾搗亂份子有所牽制（一）軍民亟宜分治今者西南意見尚未融洽鄂居長江上游閩爲兩粤門户亟應特簡幹員分任民事陜晋兵閧川滇禍結更戡亂需材對德宣戰已成事實各督軍當預算準備中原之難未平强隣之釁又起軍民分治尤難視爲緩圖云云 
　　淮陰農商敎育會三會長呈請禁止花捐以維風化在一般人推測以爲左道尹作俑於先臨去時必將有以補過而孰知有大謬不然者昨左氏單獨召農會長喬國楨入署堅執不允所請并將共同之原呈發還令嗣後不必過問免與地方官横生意見噫吾民苦矣 
鹽城上岡等處荒地甚多茲經該地人士集資墾殖以闢利源昨特公推黄某來浦接洽 
地方通信 
[松江]  
　　縣敎育會之改選二十六號縣敎育會借圖書館閱書室開會改選職員先期由前會長姜文傅通知各會員並呈請縣長派員監選是日計到會員百二十八人縣長委第三科主任顧稼軒到會監選上午十時開會會長姜文傅主席報告會務之經過及宣讀决算表並對衆聲言多病之身不勝繁劇如再被選亦當謹辭云云午後副會長吳君主席討論下列兩案（一）職員分股案會員倪世昌等提出計分三股（甲）學校敎育股（乙）社會敎育股（丙）經濟審查股議决以該會評議全部組織之各股發生事件先由各股决定再交會長執行（二）選舉職員以服務本縣爲限案會員葉伯廉等提出因會員意見不一爭議甚劇未有結果此外並議决未到會會員如被選該會職員由會代行通知至職員人數議决以到會人數四分之一爲限本届職員應得三十二人議畢旅即發票選舉原定會長評議分兩次選出嗣因天氣炎熱改爲一次選舉結果前會長姜文傅仍當選連任茲將是日選出之會長評議及各員票數錄下正會長姜文傅百○七票副會長吳驤六十四票倪世昌三十二票次多數蔣昻二十二票姜世綏二十票王烈文二十票評議員袁林三十二票杜衡三十一票葉伯廉二十六票王希祥二十一票沈璇十九票錢天聲十七票張破浪十七票張誠良十六票姚德風十五票王振榮十五票王烈文十三票楊純武十三票懷其德十三票宋學廉十一票朱莘十票吳致瑞十票錢愚九票陳念慈九票葉晴川九票姜翰臣九票郁廷　八粟倪嗚臯八票黄熙曾八票張兆元七票盛競生七票俞廷堯六票楊汾瑞六票姜伯銘六票錢鈞駟六票侯鎭蕃五票吳琨五票秦中和五票沈立礎五票朱廷撰五票 
[無錫]  
　　朝鮮人口中之東亞共濟會朝鮮人名金道治洪吉舟兩人來錫遊歷卸裝於漢昌路惠中旅館昨晚忽赴城內東河頭巷中秦毓鐘律師庽所要求謁見秦律師詢其來華目的金操日語答稱余爲東亞共濟會之幹事本部設於朝鮮現往日本及中國聯絡同志籌設支部此次來華因余擔任中國各省調查員故今先行調查江蘇全省情形以便回國報告案律師詰以東亞共濟會所抱何等宗旨公等係負何項資格金則云余畢業於日本東京牛迅高等商業學校洪君係朝鮮醫學畢業員東亞共濟會之宗旨乃爲中國日本朝鮮籌備種種慈善事業實施救濟三國貧民爲要務秦律師更詢其東亞地廣人衆貧民較西洋爲多將來廣設慈善事業經濟何在答云本部已籌有的欵其他經濟俟將來各國支部成立後再行勸募秦律師云東亞同文同種邦交敦厚苟能三國協力救濟社會事業則三國貧民同登樂土未始非東亞之幸福公等熱心毅力洵屬可敬云云金請秦律師贊助此舉秦以眞相未明不敢貿然應允彼此握手而散 
　　揑造店保之交涉南門外保大典當有學徒名楊四保者於上年終因事歇出不意楊於臨走時將典內啓事圖章携之而去嗣爲經理華鈺堂所悉曾登上海報紙聲明其故乃昨日忽有在南通縣某公司爲經理之楊樂珊來錫寓居啓泰棧用電話通知華鈺堂謂我之在某公司係由爾典蓋章擔保現我虧短公司洋五千元須由保人設法籌措云云華以楊突如其來莫明其故旋憶此人乃已歇學徒楊四保之叔曾於上年到典數次彼此並無交誼即力斥其妄詎楊於翌日親赴保大與華鈺堂晤面大開交涉堅稱華曾爲之擔保今日何得不認雙方爭執良久旋由華將楊扭交警察第二分所轉解警察所吳警佐詢悉案屬刑事範圍遂移交司法辦理同日該典並接該公司來函通知楊樂珊虧短洋五千元須着擔保人保大典華鈺堂償繳云云當由華具函辯白惟此事關係鉅欵恐成交涉問題也 
[鎭江]  
　　提倡蠶桑丹徒本山鄉之地荒田最多不能耕種現有仁讓鄉四區十八都十一十二等圖凌傑等提倡植桑爲育蠶之准備昨特公請張鹿嗚函致倪縣長給示保護禁止偷竊踐踏聞倪已允准出示矣 
　　米市情形鎭郡米市年來幾一厥不振春間雖稍形起色旋以時局影響金融阻滯致市面依舊枯寂自宣戰令發布後各米商咸以爲時機已至故賣買出入頓形活動昨前兩日市情已略爲提高矣 
　　宣戰後之防務駐鎭交涉員周嗣培以政府現已對德奥宣戰特令水陸總巡周少堂嗣後凡出入商輪務須加意檢查有無德奥人混入內地按旬詳報以資考核並派專員至郵電兩局檢查外僑往來郵電以昭愼重楊師長對於各城門啓閉時間亦已規定昨特通飭守城軍警上午五時開門下午九時關閉瓜洲水警趙署長以時局不靖防務戒嚴於三汊河口岸沙頭小河虹橋各鎭每處添派巡船三隻以固內河防務 
[揚州]  
　　南鄉連出搶案本邑南鄉薛家樓以西孔家莊之民人陳漢文丁世賢兩家於昨夜（二十五）同遭盜刧搶去財物并拒傷家人現事主均已來城報縣今日周知事派吳承審員前往履勘矣集合舉行畢業兩淮公立江都市立二十五校及求新清眞等二十八校舉行第九次畢業曾於暑假前考試完竣由市敎育會會長湯滸北擇定本日（二十六）午前七時在舊城府學第二高等小學校禮堂會集行禮本届畢業生計一百三十八人（第六國民無畢業）其敎員及行政官均蒞場訓話行禮秩序如下（一）兩淮公立第一國民學校校長湯寅臣搖鈴（二）各校生徒列隊由校長敎員率領入禮堂對國旗行三鞠躬禮（三）畢業生對敎育長官敎員行一鞠躬禮（四）縣署第三科員吳少峯宣讀周知事訓詞繼縣視學李伯樵及各敎員演說（五）來賓祝詞（六）學生答禮（七）給憑（八）撮影 
　　電促張使赴任新任通海鎭守使張仁奎昨接通州紳界代表張善政界虛知事先後電促赴任聞張使已預備一切就道矣 
[杭州]  
　　江浙聯防之動機嘉湖一帶日來時有巨匪管大肚子羽黨四出劫掠如天凝莊河羊港等大搶案皆有蛛絲馬迹之可尋是以嘉湖兩戒嚴正司令王桂林童保喧二君特晉省面謁督軍省長商議清匪之策現聞已議有辦法故王童二君回防後又請內河廳長徐允中赴禾一行昨徐廳長旋省據聞電商淞滬盧護軍使曁江蘇水警廳長决於曰內在嘉興戒嚴司令部開聯防會議一俟議妥江浙即水陸大舉實行會剿以清匪禍 
　　西湖出蛟西湖南高峯山麓下陶莊地方於前日（二十四）下午七時許忽然出蛟水勢澎湃山麓一帶被水冲坍平屋三間壓斃許姓老嫗一口花木等件被損不少現在水勢泛濫尚未退去又聞是晚發生時初起於龍井地名十八家毘連高山之處該處鄉民聞聲出視見黑霧彌天其山角中有洪水冲出一時平地深有五尺計被冲去房屋兩間小孩二人同時北高峯一帶冲去茅屋五間天竺普門橋樑亦被水力折斷又冲坍關帝廟一座廟祝李老頭子幸由該處某警救出免遭壓斃現由災户馬姓等聯名報請杭縣知事速往履勘請予撫卹矣 
[安慶]  
　　請撥軍隊駐防渦陽地方素爲盜藪且東接蒙城北與河南永城等縣交界均爲土匪出没之區昔有定武軍一營駐紥地方尚稱安謐自該營拔隊他往後境內不免空虛時慮游勇土匪勾結爲患聞該縣知事擬電請倪督酌撥安武軍若干來縣駐防以咨保衛 
　　查復堵卡難移和縣釐局前在吳家港增設堵卡曾經縣紳禀請移撤以免擾累當經財政廳派委會同該局長查勘據復該堵卡雖在滁全交界之區實設滁境以內該處沿河上溯十二里爲韋家灣其間圩田甚多年約出稻十萬左右若將該堵卡移設他處則十二里以內之收數不免放棄於該局比較大有妨碍云云故此事决不能邀准也 
[北京]  
　　西直門之慘殺案北京西直門南小街鑰匙胡同四號有剃頭匠張友堂居住娶妻田氏饒有姿色生一子名有兒年十三歲張因買賣不佳度日艱窘田氏遂姘一同業劉玉山帮同供給田氏相處已一年有餘近因劉進項不佳又不肯捨田氏自去張某夫婦不能容竟於二十三日夜內四鐘用菜刀將劉某殺死割下頭來放在沙鍋內添水用火大煑將屍首開膛摘心將全付五臓裝在桂花罈中收藏並將兩臂膊兩腿解下連同屍腔子盛入麻包口袋內藏在外間屋炕洞內並將劉某所住裏屋炕上牆壁牕上血跡打掃乾淨原想將肉煑熟喂狗將骨頭打碎抛棄不料本院街坊粱少賢加入兌現團是夜三鐘上區領牌子其妻吳氏亦未睡熟聽見張某屋中有用刀劈物聲至天明吳氏至張某屋中查看聞血腥氣撲鼻窗户紙似新糊田氏手腕上微有血跡故意探詢說劉師傅哪見張某夫婦頗露驚慌形色没答應出來吳氏又趕緊說幾句閑話退回自已房中粱領牌子回吳氏訴說種種可疑梁拿上醋碗油罐說是上街買東西遂赴十四派出所告發帶同巡長萬泰等到家將張某夫婦並有兒指獲搜出人頭殘屍兇刀卽將一干人證帶區經右四區張元中署長詢問口供張田氏承認謀殺張友堂承認支解滅跡至下午三時檢查官徐造鳳書記官許品珩帶同件作于濤前往會同正黄旗步軍校德福本段巡長萬泰根同男女兇犯相騐劉玉山委係刃物殺傷死後割頭開膛支解驗畢由寶禪寺芝蘭照像館拍照本地面備棺成殮遂將一干人證解送警廳錄供移送檢查廳訊辦二十四日早晨將劉玉山屍棺抬往阜成門外三塔寺葬埋 
雜評一 
[軍民分治（一子）]  
　　處武人勞力之下又值所謂軍政時代而言軍民分治人將不笑爲迂卽譏爲太早然而今日分治之議且倡自中央贊成於督軍不待促迫而將實行矣當局果有納政治於軌道之誠意耶使當局果有此誠意也則宜進而以尊重行政者并尊重立法無立法機關以監督行政則分治亦僅有其名使無納政治於軌道之誠意而僅爲位置飯碗計也則今日之大批省長發表非特徒爲督軍傀儡且將於政治上蒙種種不良之影響嗚呼分治云乎哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（十三）]  
　　院部要電兩則護軍使署昨接國務院電開中國現與德奥兩國立於戰爭地位所有中國僱用之德奥人員應分别去留議定凡根據條約僱用之德奥人員因條約失效其合同亦當然失效自應即行辭退停支月薪至與條約無關之僱用德奥人員無論有無合同可由各官署斟酌情形認爲於軍事上或政治上必須辭退者即逕行辭退辭退後或出境或移居或准在原地繼續居住應查照內務部頒布之處置敵國人民條例辦理該省及該區有無僱用德奥人民如何處置希電復等因同時又准內務部電開茲經本部議定對於敵國人民應行注意事件一對於人之身分行爲須注意下列各件（甲）品行素不端正者（乙）游蕩不事正業者（丙）金錢之支付或存典與其身分不相當者（丁）旅居時期較人熟悉一切情形者（戊）曾在軍警界服務者（已）曾充新聞訪事及有充當新聞訪事之嫌疑者（二）對於該住所或營業所須注意下列各件（甲）常有多人出入者（乙）無故集合或容留多人者（丙）深夜或絶早時有人出入或集合者（丁）往來或通訊之人形跡可疑者（戊）有爲該國通訊機關之嫌疑者（已）有特别裝置高出或顯露之異常標準者（三）前兩欵外其他可疑情形或認與時局有危險之虞者希即查照轉飭所屬認眞辦理電到盼復云云盧護軍使接電後當卽轉行文武各官廳一體遵辦 
　　反對租買敵船旅滬商帮致北京大總統國務院曁全國商會聯合會電云報載没收德奥船隻後某某組織公司購買租借意存壟斷查德奥商船扣留不止一省如任私人租買萬難一致自應由全國商會聯合會聯合各省商會組織全國航業公司則利益普及全國商民縱戰事延長加增擔負商民亦必樂於輸將也敬陳管見伏乞採擇施行旅滬商帮協會叩宥 
　　美艦陸續來滬美國自吾國對德奥宣戰後將派艦來華喧傳已久茲聞該國亞洲艦隊司令賴特氏乘美國旗艦白洛克林號於二十五日進口後尚有前曾駐泊浦江之加夫斯登號亦已於昨晨（二十七號）駛抵吳淞口外駐滬美總領事聞訊立卽派員赴淞口迎迓該艦司令登岸吾國薩交涉員曁海關監督公所亦均派員招待以表歡迎 
　　查復避暑敵人江蘇特派交涉公署昨接浙江交涉員林　復電略謂接奉來電以敝省之莫干山素爲外人避署之所茲自宣戰後有無德奥人民於宣戰期前往該山游歷避署囑爲就近調查即盼見復等情即經敝署派員往該山實地調查得現住莫干山之德人約計一百三十餘人奥國人五名此外各國人民避暑者約有七百餘人合行電復云云 
　　敵僑再行調查上海縣公署昨令警察各分所文云奉江蘇督軍署快郵代電內開准內務部删電開現在我國已與德奥兩國立於戰爭地位所有僑居各處之敵國人民應即詳細調查以便查考爲此電請迅飭詳查德奥人民無論從前曾否報部應卽一併將華洋文字姓名職業年齡住所及僱用人數等詳明開列如有眷屬亦應分别列記造册報部無任盼切等情准此合行電仰該知事當照原電切實調查具復等因奉此查德奥兩國人民前經分别查明縣境各鄉警區並無該兩國人民居留業經先後呈報在案茲奉前因除分行外合行令仰該警區查照部電再行切實調查具復以憑呈復此令 
　　莊欵仍未發還同豐順康兩莊請求發還應收德華銀行之銀兩現尚未經允准茲聞上海總商會曾函致交涉署據同豐等兩莊聲稱此項銀兩均係劃條餘剩暫時寄放預備次日取用並非存於德華收賬之欵與存欵性質不同懇請悉予發還等情交涉署復函謂德華銀行全盤欵項賬目現正派員點收無論何種存欵一俟核點清楚報部請示自有妥當辦法該兩莊可可無庸焦急請卽轉知同豐等莊遵照云云 
　　押件業已贖去交涉署因據總商會函請將各華商向德華銀行以金條金幣押用之銀兩准予備價取贖等因當查德華銀行華商押件經於本月二十三日由各莊遵照部電檢承憑證備欵具保贖出業已函復總商會請將擔保據送署備案云 
[六誌奥領事署之奇案]  
　　天津已獲五人 
　　文滙報云天津刻已擒獲與上海奥領署案有關之人五名一爲克萊姆拉即開鎗擊斃梅而喜之兇手其餘四人之一爲克倫巴斯基一爲白拉翔諾里施一爲根德勤一爲史伯特本星期內即將解至上海歸案審訊克萊姆拉係於十八日就擒當時曾與天津警察抵抗勘力史伯特即前在上海搗毁南京路康茂洋行玻璃窗之奥人 
[吳淞無線電報生被拘續誌]  
　　吳淞無線電報局收發各電關係重要是以松滬盧護軍使派有稽查員駐局監察日前因接現已獨立之駐粤艦隊拍來公電該監察員即指收發電報生紀白二人與粤艦通氣密報盧護軍使飭令駐淞司令榮道一旅長將紀白二生拘解軍署嚴究並將局長沈某撤差已紀前報茲悉該電局同事等大爲不服沈局長亦以該兩生無辜受冤頗爲憫惜現已聯合該兩生家屬於昨日具詞遞呈交通部爲之剖白並懇咨請盧護軍使早日訊明省釋免累無辜所有該局局長一差現由電政總局周局長飭令該局工程師華蔭薇暫行代理矣 
[總商會議案兩則]  
　　上海總商會於八月二十五號開第十七期常會茲將是日議案錄下（一）蘇會董擬請將本埠交易向用銀兩改用銀圓案本月二十二號本會蘇會董筠尚來函以上海交易向用銀兩而平時所用全係銀圓商界久受其累上年厦門已改用銀圓近見報載奉天亦已改大洋爲本位上海一埠當無不可更改之理特具意見書（意見書已載二十二日本報）請會提議等語究竟改銀兩爲銀圓於商業上有無窒礙應請從長計議（二）省委編輯商業規章慣例商請駐會辦理案查是案第十五期當會議决本埠華洋商業之規章慣例本會旣未調集委員何從編輯並以委員借駐會所一節現在本會分配各業會議所尚屬不敷斷無餘屋可以借用等語由會分别呈復函辭各在案嗣奉省署批示按照商會法第十六條第四欵應仍遵前令辦理等因而委員又一再商请到會辦事商人處此時局百貨山積奔走呼號求救無門商會若以緩不濟急之調查相溷未免太不近情官廳但知法律不悉商情商會似未便貿然從事應仍請公議 
[師範敎育研究會開會紀]  
　　八月二十七日江蘇省敎育會附設之師範敎育研究會開第二次大會是日秩序先由沈信卿君報告本年度共開過職員常會七次臨時會講演會各一次研究結果議决師範學校注意職業敎育方法二製定調查地方職業表三種地方物產表尋常店舖表各一種三議决各業私立學校應注重本業應用之敎材先由各縣視學招集境內各校校長酌議辦法并先調查學生家庭狀况次省立師範學校校長報告本年內經過狀况或特别事項由第一師範王飲鶴君第二師範賈季英君第三師範顧述之君第四師範仇亮卿君第七師範鄭雨三君南通代用師範王莘伯君第一女子師範楊松如君先後報告并提出研究之點次提議事件一賈季英君提議研究歷史地理博物理化敎材之分量由沈信卿君演述對於歷史敎材之主張議决將上開四種敎材分校預備二沈信卿君提議師範學校國文敎授之方法并招生時尤應注意其國文程度之意見以上各問題均經反覆討論認爲當今重要問題俟後詳細研究其原定之改選職員一節由沈信卿君提議改爲通訊選舉經衆認可遂宣告散會 
[西官對於此後之引渡人犯]  
　　謀剌浙督軍署參謀長趙禪案內之嫌疑犯鄭永乾等八名自經松滬護軍使向公共公廨商准引渡交由浙稽查長吳長齡押解赴浙後即經楊督軍發交軍法課迭次研詰除實無關係之五人外餘均頗有嫌疑並牽及滬上英美捕房所獲之嚇詐犯程子平（即程國鵬）亦與有關係楊督軍仍即遣派吳稽查長持文來滬向總巡捕房及公共公廨商請引渡據聞西官方面以程子平雖有嚇詐白克路倪姓家之嫌疑而於謀剌浙參謀趙禪一案則無從考核況前此引渡之鄭永乾張會生等八名解浙後迄已半月未據將訊供情形及訊無關涉之人若何發落詳細抄錄到廨以備查核現所指程子平與有關係無從證實且近日法界又發生眼線貪賞圖陷之事故嗣後引渡人犯益宜愼重須得確實證據或質對明確方允照辦是以此次商請引渡程子平恐不似前次移提鄭永乾等之迅速現吳稽查長知難就範亦已返浙呈復楊督軍請爲核示矣 
[設阱陷人理宜反坐]  
　　松滬盧護軍使以近來滬上拘獲謀剌浙江趙參謀長案內之嫌疑犯及迭在滬杭車站拿獲謀浙黨人經各方面審訊後大都不盡不實疑竇甚多難保非偵探人等邀功圖賞設阱陷人故特面諭鄧軍法課長以後如訊有上項情事務須按例反坐以服人心並商之馬參謀長另派調查員寥某遇案詳細查察以免冤陷而重人道云 
[嚇詐洋貨店之結果]  
　　匪徒俞小軒王克剛等於陰曆五月間三次函致法大馬路四百五十三號門牌泰昌祥洋貨店嚇詐不遂又於七月二十號早上前往該店以購物爲由乘隙將內藏危險物品之洋鐵罐一個棄在櫃上而逸後由店主徐慶雲持罐報告捕房經捕頭將罐啟視內儲炸彈一枚上書小心兩字當飭探目黄金榮包探韓邦逹方福林華春林程子卿至公共租界浙江路及定源里等處將俞王兩匪及嫌疑人譚炳生拘獲解入捕房後因俞王兩匪前曾向公共租界九江路天蟾舞台嚇詐戲票現洋故經公共公堂提去訊實判决後送回法捕房昨又將俞小軒王克剛譚炳生並傳同交保出外之楊秋帆一併解送法公堂經讞員聶君會同法副領事德君升坐特别刑庭研訊俞小軒供安徽人向爲茶葉生理楊秋帆時來閒談於四月間談及泰昌祥洋貨店主徐慶雲與伊雖有親戚關係實有仇隙欲思報復後由民人與王克剛胡良佐起意先行備函恐嚇後知徐另有一親戚與譚炳生相識故托譚轉托徐戚向徐商勸尚恐不能索洋故用僞炸彈向徐恐嚇是實王克剛供蘇州人向爲洋貨生意今年二月間與俞相識此次由俞起意囑托民人將僞炸彈送往泰昌祥恐嚇與楊秋帆並不相識譚炳生供浦東人向爲衣莊生理現因失就寓居長慶旅館俞知該旅館主係徐之親戚故囑民人轉托該館主至徐處勸令出洋若干因事無成而罷民人實非俞王同黨求宥楊秋帆供向爲珠寶生意因被主顧王二寳虧欠珠飾洋七十元向之索討王言伊亦被俞小軒欠洋若干故領商人至俞處當面劃轉洋三十元俞言須俟朋友向泰昌祥借得洋銀卽行歸還俞即挾此索洋之嫌將我誣扳在內可請查察中西讞員判俞小軒押西牢三年王克剛押西牢兩年期滿均永遠逐出租界譚炳生驅逐出境楊秋帆無干省釋 
[兩丹桂控告嚇詐之判斷]  
　　廣東路丹桂髦兒戲園經理尤連生福州路丹桂第一台戲園經理尤榮福同控皖人朱永康與已故前清上海縣差頭薛貴之次子薛二華（即薛麗生）冒充民黨迭次書寫恐嚇信函圖詐巨欵等情由捕將朱薛兩人先後拘獲解送公共公廨經中西官訊判朱交一百元人洋並保薛因有病送請醫院驗明是否有神經病候再訊核在案昨日捕房將一干人證解廨復訊先由老閘捕房包探王寳生十五號西探目依克上堂禀明前情繼由海德禮律師代表被告薛麗生投案譯稱被告實有神經病業經醫生驗明請將被告開釋並由工部局醫生投訴驗得被告薛麗生確患神經病並非作僞經會審員王肇之君商之英白副領事判薛麗生交三百元人洋並保如二年內再有不法行爲定須提案嚴懲朱永康候函送上海縣公署遞回安徽舒城縣原藉交地方官管束 
[接到索詐信函後之防衛]  
　　北四川路華界三多里粤人某姓家日前接得郵局遞來揑名信函內稱知爾富有貲財我等不日來前告貸不屑不告而取故先知照云云某接信後未向該管五區警署報告逕赴護軍使署聲訴一切前日徐警廳長因奉盧護軍使指令妥爲保護故卽轉飭五區薛警正每晚派警二名至該里內梭巡以防不測 
[昨日現銀之進出]  
　　昨日花旗公司與東洋公司兩輪船進口載來臺灣銀行大條銀六十一條正金銀行大條銀一百另三條又青島運來寳銀十萬兩中國銀行運往漢口龍洋二十萬元至各銀行所存大條逐日由銀爐鎔化寳銀者日有三四十萬兩惟銀拆仍未鬆動昨日下午收盤仍須二錢三分 
[鐵路局長易人未確]  
　　近日外間傳言滬寗滬杭甬鐵路局長任小山奉交通部調回京綏鐵路本任遺缺派交通滬行長趙慶華接辦並謂任君因趙君擬於九月一日接任視事已飭各科趕辦交代云云昨有趙君之友某因此特往交通銀行向趙君詢及此事據趙君答稱予自本月一日晋京覊留兩旬餘始於前日回滬此行純爲行務在京時奉政府加委爲總統府諮議及交通部收管德奥小輪船處處長等差至調充滬寗杭甬鐵路局長實無其事卽任小山局長調回京綏亦無所聞云 
[會勦竄入太湖之梟匪]  
　　水警第二廳趙廳長以竄匿青浦縣屬小崑山之梟匪自經第一專署所部之第二分署長沈兆榮親往攻剿擊敗之後該梟首莫阿照等已率潰匪竄入太湖該處河面遼闊港汊紛歧非由蘇浙兩省水警合力剿辦恐難撲滅除令飭第一第三兩專署長各派師船督同仁勇兵艦駛往搜勦外並於前日電請浙省水警第二區俞區長速派師船飛往太湖會剿又聞趙廳長以第二分署長逃兆榮此次督警剿匪奮勇可嘉所有在事出力官兵自應奬勵所有與　開戰時受傷之王巡官聞已因傷殞命亦應撫卹業於昨日令由仇分署長查明出力各官兵員名開報以便 
 
 

Page 11

 
 
呈請核奬 
[集議沙田繳課辦法]  
　　南滙奉賢金山松江等處向有沙田本歸灶户耕種歷年以來其納糧辦法均係按丁給田按田繳鹽現已久未清查邇因各屬沙田漲灘甚多每被土惡勢豪恃强爭奪往往涉訟經年未得結束茲官產處貴董及沙田局總辦曾孟樸因奉松江鹽運副使及財政廳長會飭清查責令各灶户按田繳課遵即移知各縣知事分别查丈昨日假上海縣商會開會籌議沙田繳課每畝應徵若干各縣知事曁地方紳董到者甚多旋經該局總辦詳細討論謂此事須由各紳董勸諭灶户體念時艱完納鹽課勿得觀望云云議畢各知事紳董卽興辭而别 
[發展工商事業之籌備]  
　　上海總商會接江蘇特派交涉員函逕啓者案奉江蘇省公署第三七零六號訓令開准農商部電以歐戰發生正擬及時發展工商事業飭卽會同商會及商業機關妥議擴張方法迅速會呈轉咨等因除函請各商業機關及南商會先行體察情形妥籌方法函復本署再行訂期集議並分函外相應函逹即煩查照爲荷 
[軍人又與電車爲難]  
　　華商某號電車於昨日上午十句餘鐘由高昌廟向北行駛其時有第四團砲兵某甲未戴肩章乘車回營因其站在月台上故由三號賣票人囑令入內就座詎言語不通稍有誤會甲卽大肆詬詈迨車抵該營前（即滬軍營舊址）甲匆匆下車訴知站在營門口之砲兵某乙突用鎗柄毆擊致賣票人頭顱等處受傷頗重旋由九號查票員前往解勸亦遭毆辱傷及手臂事後回報公司轉報憲兵第一連派兵同赴該營認看行兇之砲兵不能指出後將受傷人帶回轉送龍華護軍使署請爲核辦 
[海關施監督作古三誌]  
　　已故江海關監督施理卿君於昨日（二十七日）已時大殮本埠軍政各界前往送殮者有護軍使代表馬參謀長薩交涉員徐警廳長上海縣知事沈寳昌稅務所長高子勳審檢袁林兩廳長等及故舊四十餘人施君靈櫬現暫停寓內俟開奠畢始行舉殯至繼任監督昨據外間傳言爲姚某而監督公所內仍未奉到政府電令並聞施君病殁之由係患中風所以不能開口當時由施君深信之高姓醫生診治無如年邁力衰難以奏效據聞施君在任數載毫無積蓄其存年已六十有七云 
[學生會夜校得人]  
　　寰球中國學生會夜校現由會長余日章君聘請陳君定謨擔任校長陳君前在美國芝加哥及哥倫比亞大學畢業得有碩士學位近由美回國深見滬上夜校辦理不善收效甚緩良由一般辦理者大半誘於金錢不諳敎授所致此次回國極欲在滬辦一完美學校以爲其他夜校之模範蓋陳君曾在美國各中小學校調查學務情况並研究有現行最新敎授法能以極短時光而收極良效果今假該校以爲試驗必能本其所學貢諸社會聞已定於九月五號開學報名投考者甚形踴躍云 
[南洋中學童子軍成立之先聲]  
　　南洋中學第十八團童子軍由體育幹事陳白濤君發起學生簽名入團者頗形踴躍迄今試組兩月有餘經校長提倡請西人李思兼及高憲英君敎授課程一切外並延工部局醫生章文美君美國華司得大學畢業生張兆堂君精武體育會優等畢業員邱廷亮君分科敎授急救生理足球擊劍音樂等技聞於開學後即將正式成立矣 
[神州法校之畢業案]  
神州法政專門學校法律本科本届應行畢業之學生業經舉行畢業考試呈報敎育部在案日昨奉到敎育部指令以該生等之成績尚屬優美自應准予畢業該校奉令後當即將畢業證書尅日塡就呈請省長蓋印一俟省長蓋印發還卽行召集畢業諸生舉行給憑典禮此次奉部核准之畢業生其計二十四名其姓氏錄下丁寳彝江蘇武進顧寅江蘇吳縣陳兆槐江蘇嘉定董俞江蘇武進葉蔭槐安徵歙縣王鴻逵江蘇崇明顧宏標江蘇吳縣朱祖照江蘇吳縣顧宏璋江蘇吳縣朱祖同江蘇吳縣吳同善江蘇吳縣秦鏡江蘇崇明陳澍棠江蘇泰縣林象册廣東揭陽王心如江蘇泗陽袁廣鎔江蘇吳縣劉傳三江蘇泗陽葉芝江蘇吳縣曹旦華江蘇江陰邢仰周廣東文昌左秉彝江蘇淮陰張同福江蘇泗陽 
王瑞祥江蘇泗陽胡晨江蘇漣水 
[浦東各校開學]  
浦東洋涇市私立育新高等小學校及育德進修國民學校競存女子小學校等本學期暑假後添招新生振刷內容業已相繼開學而洋涇市立各學校亦於昨日一律開課 
[城東女學開學預誌]  
　　南市竹行弄城東女學本定陰曆七月十日開學現因天氣炎熱遲至十七日開課本屆各科悉依上學期辦法文藝科注重國文音樂圖畫三科均請有名人擔任另有手工繡畫亦特别注意所有售得工資概行分派學生藉資鼓勵云 
[四川同鄉會致護理省長電]  
　　順慶張道尹鈞鑒蓉患迭興瘡痍待撫伏讀敬日命令我公護理少長以公政績移治全川必能力籌善後慰我同胞爲全川慶不獨爲公慶也查兵災水患從來未有土匪繼起民又失業請於恤民治匪加諸意焉旅滬同鄉會會長王北樞楊爔李雲蓀王宗培曠大昌段大鵬叩沁 
[卸任南滙知事來滬]  
　　卸任南滙縣知事葉樹維昨日來滬至護軍使道尹交涉各署禀知交卸南滙篆務隨即乘車赴省 
[煙酒公賣局長易人]  
　　江蘇第二區烟酒公買分局長謝惠塘於前日赴省向高省局長面陳要公聞因高局長已奉財政部令着即來京另候委用所遺省局長由部另委彭某接辦是以謝分局長趕將應解稅欵結束呈繳以清手續 
[繭捐稽查所之結束]  
　　江浙繭捐稽查委員方琳前於滬寗滬杭車站及分水廟太陽廟等處分設稽查所遴員稽查現已事畢將各局所撤除特於昨晚由滬寗火車赴省報告繭捐結束等事並請銷差云 
[美術遊覽會延長一天]  
　　普益習藝所美術遊覽大會自陰曆六月望日開幕以來頗爲遊客所贊許現該所主任以開會之期本定一月應於陰曆七月望日閉會惟日來檢查贈品開彩手續趕辦不及是以决定於十六日展放一天昨已遍貼通告俾衆週知矣 
[油豆餅業又得大連消息]  
　　本埠油荳餅同業昨日又接大連來電謂日人在貿易所施行新章無效故近星期來不到公會買賣現另組織一機關命名信裕公司華商多不入會而日商以華商不贊成信裕公司故將價格抬高故近數日油荳餅市價雖已增漲連日開盤竟無交易華商因勢力不敵不敢與之交涉現結合團體囑貿易所日商將所設之信裕公司即日取消不識能如願否 
[福建兵工廠添置機器]  
　　福州兵工廠茲須製造軍用物品因廠中車床等項機器尚未完備難以趕造且值閩省軍事緊要需用軍械日益浩繁非添製軍器不可故於日前電商上海兵工廠請製車床機器十餘部并請配製馬鞍皮件等物價約六萬之譜現謝總辦已飭機器廠速爲代造矣 
[催繳續認清潔捐之墊欵]  
　　工巡捐局長以本局各認捐商人於投標認定捐數後除覓保具結外應照章預繳捕欵三個月茲查東南區清潔捐一項由汪洽記禀請繼續一年自八月一日爲始准予續辦後將届一月未據將三個月捐欵繳齊殊違定章故已飭知稅務處轉諭該商迅將未經繳齊之稅從速措繳以便詳請上臺查攷刻由許課長派員前往傳諭限三天措齊繳局母稍玩延云 
[巡警與電車司機人之齟齬]  
　　前晚八時半有一黄包車裝載白蒲棗行經大東門口詎該棗沿途散落爲各小孩所見上前拾取該處適當電車軌道有華商二十號電車由北駛南各小孩並不避讓俯身拾取由二百九十八號巡警瞥見上前阻止該車前進該車司機人答以早經窺見無勞貴巡警前來干涉該警以其不服指揮遂登車將該司機位下擬送警區當經查票員到來爲之排解始各走散 
[游人與巡警之誤會]  
　　前晚八時許滬城勸業場四層樓上有游客某甲等多人不知如何與同游女客互相齟齬適有游巡隊警士巡查經過疑是調戲婦女上前干涉欲將甲等拘拿甲等不服與之衝突旋由該隊士急鳴警笛號召巡警多人將甲等連同女客一併送至一區二分駐所經王警佐訊得彼此均屬誤會立卽釋出 
[發現腐爛孩屍]  
　　法新租界霞飛路西段某木作場之竹笆畔近日忽有臭氣四溢行者皆掩鼻而過茲有人聞而生疑前往察看見草叢中有年約十二三歲之孩尸一具身體用油布包裹頭面雖露出包外面目已經腐爛似已抛棄多日當即報告嵩山路捕房飭探許福卿前往勘明查無尸屬到場認領故已轉報同仁輔元分堂備棺收殮送往義塜暫厝 
[輪船撞破沙泥船]  
　　昨日午後兩時南市老甯紹商輪由長江返滬駛赴浦東某洋棧卸貨誤將裝運黄沙泥之甯波船碰撞船身登時破裂舵工虞某隨船墮落浦中未及救起以致溺斃當由水巡隊得悉立派水探陳榮華前往查看聞該舵工尸身刻正由家屬設法打撈云 
[破獲花會聽筒]  
　　第一區署巡長王德山昨在大東門外升吉里二十七號門牌鍾仁寶家起獲花會聽筒當將證據字單及大洋一元小洋二十一角銅元十一枚連同鍾仁寶解至該署問明開設花會聽筒誘賭屬實留候補提糾賭之人到來解送警廳司法科訊究 
[取締浦東茶館]  
　　三區警署解警正以浦東爛泥渡陸家嘴一帶廠棧林立人烟稠密開設茶館老虎灶者不下六十餘家值此戒嚴之際亟應嚴行取締特於昨日傳諭各長警知照各茶肆提早收市不得聚賭抽頭及容留閒人住宿如有外來形跡可疑之人須隨時到署報告以便核辦違干未便 
[江北女孩迷路]  
　　前晚有一八歲女孩上身露體下着元色布褲赤足著鞋頭梳紅繩小辫在小東門內長生橋附近迷路啼哭當爲該處崗巡張裕盛查見帶八一區二分駐所由王警佐向之研詰據稱江北人名洪三丫頭餘供含糊詰其住處不能指實昨由王警佐備函將該女孩申送警察廳請爲示召家屬認領 
[吃壽酒誤爲齊心酒]  
　　淞滬警察第四區署因日前報載護軍使署據人密報太平橋地方有殺猪德順之子小毛頭在該處招集無賴流匪幾及千人結拜兄弟肆意拆梢現受某某等運動招赴浙省打刦牽掣官軍日前在家吃齊心酒不日分道出發盧護軍使已飭軍警嚴密查拿等語該警正以太平橋爲本區轄境此事並無所聞因即遣派警察詳加查訪實係小毛頭家因做生日設備籌筵欵待親友並無他故飭傳隣右詰訊亦無異辭故已傳到小毛頭等飭具安分營業切結以備查考 
[清潔夫役之惡習]  
　　糞夫浦紹生前日將糞穢傾棄於白克路陰溝內被一千零二十七號華捕查見以其違章有碍公衆衛生回禀捕房昨飭包探將浦傳至公共公廨經中西官訊明判浦罰洋三元充公以儆 
[登牆納凉之被拘]  
　　徐家滙路義和祥烟紙店主龔殿卿之子三元前晚與在逃之三四人爬至靜安寺路哈同花園牆垣上乘凉被捕查見拘押捕房昨解公共公廨經中西官訊據龔殿卿供稱其子突患神經病請爲寛宥中西官判龔三元交其父領回管束 
[購物行竊]  
　　廣東路五百五十六號門牌某洋貨店夥王利仁等指控甬人張子卿以購物爲由竊取絲襪兩雙昨由捕房將張拘解公共公廨經中西官訊實判張押三禮拜以儆 
[西婦失竊珍寶]  
　　美租界文監師路四十五號門牌某西婦家前晚失竊值價一千餘元之金鋼鑽戒金飾等物經該西婦偕證沙亭堡報請滙四捕房飭探王桂生查獲嫌疑人蕭小五子一名拘入捕房經捕頭略詰一過諭飭押候解廨請辦 
[賣水果未捐執照]  
　　小販金小毛昨在嘉興路呌賣水果未向工部局捐領執照被衛生局西員查見以其違章鳴捕將金拘入捕房存洋兩元保出候解公堂訊斷 
[偷竊銅輪盤]  
　　王長桂昨日闖至楊樹浦路三十七號門牌瑞鎔鐵廠內竊取銅輪盤一只圖逃被該廠用人朱瑞昌瞥見奔告捕房飭探蔣阿二將人贓拘押候解公廨訊究 
[嘉定逃犯歸案訊究]  
　　嘉定縣警所緝獲積竊張杏生一名尚未解縣訊問詎在押所內乘間脫逃來滬匿居閘北烏鎭路日前由該縣司法巡長陳國貞會同四區探警逮捕收押業已經該縣姚知事來文移提歸案究辦 
[無賴横行不法]  
　　前晚九句餘鐘有無賴王阿二周竹泉二人在新閘橋上調戲婦女被四區崗警劉桂榮查見阻止王等不服致起衝突將該警所荷鎗支奪去當由鄰段崗警劉學山劉鳳桐及偵緝隊士張用浦等得信趕來追入租界新閘捕房所派站橋華捕亦帮同將王周二人拿獲解區押候訊明重辦 
[匪徒攫取珠飾]  
　　匪徒王阿五前日午後串合同黨在浙江路攫取汪韓氏值洋一百五十元之珠花一朶圖逃當被老閘捕房包探李明泉追獲拘押捕房昨晨解送公共公廨經中西官訊供一過判王押候補提同黨到案併究 
[同居拐匿女子]  
　　新閘重慶路三百零二號門牌江北人魏紀峯（卽魏紀華）之十三歲女孩大龍被同居婦人劉周氏拐匿於北山西路二百三十二號門牌王錫林家圖賣前日被滙司捕房包探金福壽查悉將劉周氏與女及蟻媒王錫林姚顧氏沈吳氏一併查獲分别拘留昨晨押解公共公廨請究先由原告魏紀華偕女大龍上堂訴明被拐圖賣情形訊之劉周氏供稱大龍由其母囑令爲媒許配與人並非拐賣訊之王錫林等男女供詞推諉中西官以王錫林等希圖拐賣屬實判王與姚顧氏沈吳氏分别各押三年劉周氏押女所兩年魏女交其父領回 
[出店不認行竊]  
　　廣東路滙通洋行西人控出店張關卿竊取鈔票洋八十元昨晨由探將張拘解公共公廨請究原告西人偕看門華捕王金標證明被告落班後重復來行各節訊之張供不承認中西官判張押候查明再訊 
[小工業已釋放]  
　　美孚火油公司小工拖拉小車在滬杭車站附近撞傷小孩致被拘押一案前由美總領事函知交涉署請即函轉准予暫行保釋當山交涉署函逹上海地方審判廳查照去後茲聞審判廳函復謂接函即詢據同級檢廳片開所詢王紹其等四名玩忽業務一案業於本日期滿釋放等因昨已據函轉復美領事查照矣 
[被訴人傳案交保]  
　　葉寶記在公共公廨呈控黄永和不還借欵本利洋三百九十九元九角四分又葉萬章控錢嘯雲不理房租洋二百八十元又婦人羅氏控陸培元（即陸順卿）陸奚氏不還值洋二百五十元之衣飾業經捕房將被告各人傳至公共公廨請示中西官諭令分别交保候訊 
[包探拘獲過犯]  
　　沈阿正前晚因潛入愛而近路二百零九號門牌湯榮林家竊取衣物而逸由探查獲拘押捕房昨解公共公廨經中西官訊知沈係十二次過犯判押西牢五年期滿永遠逐出租界起案贓物交原告領去 
[母女偷竊蠶繭續紀]  
　　密勒路瑞倫絲廠控女工許王氏與女阿龍竊取絲繭等情由探將許王氏母女一併拘留昨解公共公廨經中西官訊明判許王氏押女所一月阿龍函送棲流所管押一月贓交該廠經理吳蘭溪領回 
中華職業敎育社通訊 
[職業敎育研究會開會紀要]  
　　職業敎育研究會昨日上午十時在江蘇省敎育會開常年大會沈信卿君主席首由沈君報告一年內所行之事一與師範敎育小學敎育兩研究會製定調查地方職業表三種調查地方物產表調查尋常店舖表各一種送由江蘇省敎育會轉寄各省立學校及各縣敎育會請其分送境內各學校實行調查並請各師範學校實行调查學生鄉土職業狀况二與師範敎育小學敎育兩研究會討論職業敎育問題三與師範敎育研究會議决各業私立之小學校宜注重本業應用之敎材由省敎育會函致各縣敎育會請商同縣視學招集本邑各業私立小學校校長酌議辦法並先調查本校學生之家庭狀况四省敎育會交議中學校長會議修改部定中學校第二部辦法草案七條由本會議决認爲適當五省立師範附屬小學校聯合會於秋季開會集議編定職業科各項敎授要目本會議定推代表三人届期與會共議繼提議事件一林君文鈞提出之各學校職業科亟宜注意改良我國固有之實業並仿製流行我國之日用器具並於職業科注重理化議决認爲正當二衛君顧德提議市鄉宜設立職業補習學校與藝徒實習工場議决應各就本地方情形籌設三討論本會應否與中華職業敎育社隨時聯合研究當時有兩種意見一爲中華職業敎育社成立後本會會員大半即彼社社員形同駢枝似無存在之必要擬即取消一爲中華職業敎育社成立應請省敎育會與彼社協商將本會附設於彼社內以便聯絡研究表决多數贊成前說主席謂前說與後說實是同一用意不過前說較省手續現旣贊成前說者多數則原定選舉職員一節可作罷遂即散會 
來函 
[滬寗鐵路管理局來函]  
　　敬啓者今日某報本埠新聞欄內載有敝局局長更調各科趕辦交代之說敝處並無此事照常辦公恐淆聞聽敬特函逹卽希照登爲荷 
雜評二 
[嚴防探線誣陷（步陶）]  
　　以引渡鄭永乾等八名之未獲正確下文而公堂對於引渡案乃益將愼重以蔡武誣指剌趙嫌疑人之偵察得實而軍署對於各探線將派專員調查然則鄭重人道嚴防誣陷中西官員固有同一之心理也夫滬上爲華洋雜處之地其在租界之公堂對於引渡各案向主持重而法公堂最近有線人誣證之案發生因之益引起西官之特别注意其在非租界地之軍政司法各機關因各國僑民邇在衡宇相望之租界中故亦不敢盡如內地官長之徑情直遂此其所以不期而同一時咸有不肯輕信探線之表示與雖然吾竊進而思之矣蓋夫各國偵探之辦案者必有專門學識與適當經驗而每至一可研究之情形且必爲最精細之察考固未聞偶有一語半詞之疑似而遂以人命關天之重案加人如今日我國所恒見之黨案類者無他其人格養之有素也是故我國當道而誠欲求免探線之陷人也宜少其額嚴其選昭垂其誣陷反坐之規條而事後之如何審愼如何調查蓋猶後焉者矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[說蟒（見本月二十四日本報）] [  瘦鶴]  
　　丁已秋七月有毒蟒見於合淝成災也而庸俗人瑞之按蟒字秦以前尠用漢以後始賜其重臣或蟒玉大弓各事總之莽而蟲者也蟲伏莽噬人其爲毒蛇無疑龍爲鱗蟲之靈蟒其爲螫蟲之伯耶往者孫曹之爭以合淝爲重苻晋存亡在合淝一戰合淝爲南北必爭地今有似龍非龍似蟒非蟒之怪物獨發見於合淝噫實哉其龍耶其蟒耶吾不得而知也但至於傾房舍斃人民又必假巢湖之水以行知其爲害人之物無疑義或者曰赤帝以斬蛇興漢魯莊以蛇鬭返國九頭氏蛇首人身相柳氏蛇身牛首類能開物成務奄有八荒如其龍也知尤瑞應之顯著者赤龍伏符黄龍夾舟負圖啓聖繞室生丘劍躍水而能渡神點睛而不留隱見同德駕螭乘虬今合淝之蟒已爲聲應而况於龍乎其爲祥瑞休徵之符兆不著龜筴而可求余曰嘻就如子言開國承家見首不尾焜煌當世蟄飛函宇究於社會何益凡謀個人之榮幸者皆社會之大蠧也天下寧有善類而發屋折木菅人命至百數十家以爲神者乎爾第見其騰躍雲中蜿螾天末挾鱗甲之用奮雷霆之威張牙舞爪嚙人銛血巢民之受其茶毒者何辜也乃復侈爲瑤草琪花之瑞是瑞蛇也嗟夫鶴雊巢於魯國杜鵑鳴於天津昔人尚指爲非類矧駕黿鼉以爲梁引鷸蚌而爭利者乎天地之大誠無奇不有然之蟒也雖不足謂合淝怪終不足稱之爲合淝瑞 
家庭常識 
　　磨刀水能收蛇咬之毒飲之立解 
洗兒湯胞衣不下者服洗兒湯一盃卽下勿令產婦知之 
燭油污衣用滲墨紙熨之雖佳不若將圖書石用洋刀刮下細 
粉敷一層於污處之上面上再蓋紙一層然後以熨斗燙之其油盡被細粉吸收雖紅燭油亦無一點痕漬也蓋粉之吸收力較紙略速也 
　剪玻璃欲劃玻璃而無金鋼鑽刀一時頗難着手可用剪刀代之只須置玻璃於水中用剪剪之無不應手而碎刀口仍舊完好决無稍有捲口之弊（栩按此法只宜剪小圓或小方玻璃若大塊則必裂且兩手必深入水中乃能剪之如蠣壳然） 
　　銅幣一切銅幣均有銅綠及藥水等毒附於其上切勿輕授小兒苟小兒誤入口中爲害非淺新銅元爲尤甚　 
鑤花缸中放一銅錢卽不易發臭因銅可傳熱故也 
槐樹樹穴中之水可洗諸風症極驗 
洋繳一經雨後不及撑開陰乾只須將傘倒置於地切不可以柄向上恐水聚於傘頂使鐵骨易銹布亦因銹而破碎矣 
省炭法將炭先浸於鹽水或冷水中燃燒時約可省一倍左右安眠法將寢時先用冷水沐頭部使血下行即可安眠矣試之頗効 
　　盆景稻用水仙花盆貯田泥過半離口約一寸左右灌水使滿然後將穀匀撒其上約四五日卽出苗矣較之麥有過之無不及晚間放在天井內使露明晨只見青苗上盡着明珠供諸案頭益覺青嫩悅目可愛異常又按種麥不可用草紙鋪於沙上因根一時無從着沙反使紙頂起也只須將麥種於沙上面上再加一層薄沙可矣[  隱儂]  
工業須知 
[工業用水新法（二）] [  史夢魂]  
　　汽罐用水汽罐所用之水若質惡則多作沈澱物甚爲所困宜用精水法以（石灰乳）及（炭酸鈉）再爲精製以用之凡此等藥劑隨次加入可使沈澱炭酸石灰其用藥量數宜預爲分析檢定水中不純物秤適量而加之不宜相混備置二桶加石灰乳於第一桶使其沈澱炭酸石灰澈底澄清然後流液於第二桶一切雜質可去而化爲清凈之水 
繅絲用水法於水沸後注適量硫酸俟其亞爾加里性全匀和時用之以此水繅絲繭易舒解絲之仲力增長用以織料得量較增又用此水製織維其絲縷膨脹柔軟染色光澤極爲鮮艶意大利繅絲家曾屢次試驗以此水所繅之絲織料至少增量十分之一絲質柔而且韌（未完） 
長篇小說 
[社會小說貪嗔小史] [  常覺小蝶天虛我生合譯]  
　　第二章（一） 
　　納蘭晚餐卽在廚次以有事與瑪瑟商也而瑪瑟心在鄰居之宴會故納蘭之語一停瑪瑟即曰嗟乎吾聞白倫之富實已甲吾一鎭近且得鑛鑛必金也納蘭曰然則彼運殊佳惟我與汝言養鷄事可勿言彼汝且自度以一人之力亦能管理完善乎瑪瑟曰但有糠粃足飼鷄必不致於死然而其家燈火之明直同繁星而奈德告我其廚下且有四人專司烹調其二人且爲男子納蘭姑娘使吾廚中而有男子者吾勞亦得稍減矣納蘭失笑曰瑪瑟願汝將隣居之事暫時忘之吾與汝言者乃豢鷄耳吾意明年之春必须加以擴充多購鷄雛而鷄塒亦當易爲新式瑪瑟笑曰姑娘汝之思想誠佳特恐囊中金未足以濟汝志耳惟汝日夕以此煩心吾意亦殊不能安凡此實皆吾分所應爲乃勞姑娘爲此瑣屑夫李克之家亦爲世族姑娘正宜安坐於應接室或馬車之中乃始當耳納蘭曰已而吾馬且售安得有車要當俟諸鷄雛繁殖後耳噫奈德何往吾當一往尋之言次遂披其大衣逕出時則雨霽雲開一輪滿月照遍庭院湛然如水納蘭踏月而行且呼奈德顧無應者則復入馬棚終乃得之於芻料堆中蓋已埋頭而睡奈德者不過孺子高大一如納蘭時方擁草而臥鼾聲至高蓋勞苦一日至是始得寗息耳納蘭亦弗呼之醒自入牛棚視牛安否其中有小牛曰犁兒性頗倔强時時突樊出此時又復不見納蘭知其必又遁矣奈德方睡祗得自往覓之因即取奈德之靴登之復戴笠篷逕往田塍其時月色如霜田中景物歷歷可見顧不見有一牛呼之亦不應則循塍隴而行已至竹籬之次籬外爲白倫田矣視籬上適有新隙塍間亦有蹄涔知牛已往白倫田中納蘭初心固不欲越界而過然恐其牛作踐人家田物乃不得不越籬而過果見牛呼之而牛逕向白倫住宅奔去納蘭不禁躊躇然又不能任之則即躡足而前行近住宅廻廊之外則有琴聲泠泠度窗而出琅然清圓聲至悅耳廊前一片燈光與月色交眏時見人影出於窻裏而窗外則闃然無人獨有一少年倚欄立悄然如有思納蘭性喜琴歌不禁自止其步匿身於樹影之中以聆琴韵心念此少年何人若爲賓客則何以在此且御騎服而非禯衣若爲御者則態度又殊不類然則果爲何人哉旣念欲往尋牛則必經過其人之前又將奈何其時琴聲忽止室門亦啓則有賓客多人連翩而出笑語雜沓中有一女口中尚作微吟殆卽撫琴之人唇際且含烟捲卽徙倚欄次與一少年賓客閒談女頗美黄金之髮映月燦然目光至美而輕佻殊不莊重納蘭就樹影而窺覺此女之形狀殊不足喜顧亦不自知爲何心而月明露重滴於納蘭之肩峭寒頗不可耐主中頗望衆人速去則聞此女言曰亞德茗點已備吾儕曷少進食再來散步衆人皆諾遂復一閧而入更視倚欄之少年亦已不知何往（未完） 
　　附告柳暗花明錄全書共三十六章現經登完已由譯者重加修飾另排單本發行計洋裝兩厚册定價六角準陰曆八月半出版預約減收半價另加郵費二分半來函請寄上海望平街本館出版部預定惟出版後不得再援預約之例合併聲明是書原名ＢＥＴＴＥＲＴＨＡＮＬＩＦＥ原著者ＣＨＡＲＬＥＳＧＡＲＶＪＣＥ 
 
 

Page 15

 
 
   
 
 

Page 16

 
 
   
 
