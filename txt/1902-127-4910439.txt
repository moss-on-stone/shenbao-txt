# 1902 - 127 - 4910439

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以处溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[新印各書籍發售] [  圖書集成局啓]  
　　十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益善咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志　洋二元五角○徐氏十三種醫書碼洋一元六角○大清會典碼洋一元六角○六科準繩六套實洋六元○醫門法律碼洋一元○諸君欲講者請移玉至三馬路申昌書畫室或申報館帳房可也此佈 
[諭中國内憂在籌捐裁兵之未妥]  
　　自通商以來朝野上下無不注意外交愼防外患當此四通八達强弱懸殊外患固屬城虞然苟民心固結卽外患迭乘亦尙無不可以抵制所謂内修始能外攘此一家之理也且外患之起必乘間抵隙而來中國雖弱外人亦不肯貿然從事拳匪事起聯軍入京此其明證故欲弭外患須先靖内憂譬之人生疾病外患感冒也内憂内傷也人苟正氣未虧臟腑無疾外感雖盛治之達之亦易易耳若氣體一虧風寒暑濕卽相逼而來斯時攻之不能補之不可必至大憊百姓者國家之元氣也保之不使損傷猶之人身膚體充足志氣常清自無張脉僨興陰血周作之患風寒暑濕何由相襲耶使但顧外患不思弭内憂吾知物必自腐而後蟲生亦必如疾病之不可救藥而後已弭之奈何曰捐不宜煩瑣也現在賠欵浩大府庫鼁絀各項捐欵幾同竭澤而漁民生困未有不因之生亂者前報紀廣宗亂耗因鄉民聚衆抗捐而起惟不知何項捐輸致觸衆怒嗣悉鉅鹿城池已被亂民攻破縣宰家屬存亡未卜匪首廣宗人景廷賓曾中武科起亂時先將家屬自行戕害亂民從之者不下千百輩大名兵丁及各縣練勇均遭挫敗某營管帶鮑君招集新兵開至鉅鹿縣境油堡村亂民頃刻黨降千餘揮戈截殺鮑君被刃而逃文案二員　弁一員新兵一百餘人均被戕害此項亂民現與廣宗土匪合成一氣勢甚洶洶雖經省憲　　强軍前往然能得手與否尙未可卜大抵民之亂也無不借端而起使無端之可借卽有倡亂之人附和者必不能多不難自起自滅若因捐而起則民之曾遭抑勒者無不思洩其忿衆怒難犯遂至不可收拾故鄙人前曾論攺行印花稅將一切煩瑣之捐盡行裁撤事歸一律國所收者當無所絀而民無所擾則自可相安此妥籌捐欵亦弭亂之一法也曰兵不宜過裁也兵者所以衛民者也昔人云可以百年不用兵而不能一日無兵備自古以來兵匱則民弱兵足則民强如謂兵必糜餉誠爲國家一大漏巵然必通盤籌算應留之額斷不能少若有事卽招無事卽散非但有事時無一兵之可用而旣裁之後兵卽變爲亂民亂民一多又不能不用兵力鎮撫餉仍不能節省而地方反無安全之日矣現在各處盜賊縱横半皆土匪游勇勾串而成若廣西之亂則更游勇居多并仍身穿號衣携有快槍經過地方不能詰問此桂撫奏請展限撤兵摺中語也所裁之兵使徒手歸農尙難保其不中途留滯流爲盜賊而乃不收其號衣快槍是不啻授凶器以使之爲亂也夫盜賊之亂能結黨羽數百人者亦非一朝一夕之故若裁兵則其黨已成不難朝撤而夕發人謂用兵之難我謂撤兵更難與其撤後爲亂仍　勞我師旅糜我餉項何如不撤以求地方宏謐之爲愈耶中國之事往往僅顧目前致受此弊願秉國鈞者將損益之道熟思審處而施这或者内憂其可速弭乎否則内亂之起恐不僅廣西直隷已也可不懼哉 
[電傳宮門抄]  
　　昨晚七點鐘時京師友人飛電告知本館云四月初五日皇上召見軍機及同那桐本日並無明發上諭 
[火山災電]  
　　華歴四月初四日英京倫敦來電云法國有屬地曰馬底你克曰聖云生皆海島也本月初一日忽然火山爆裂火延諸村落房屋悉付一炬所異者碎石泥砂漫天飛舞及至墮下人畜俱受其殃事後檢查死傷至四萬餘人之譜海濵船船亦不少受傷者眞巨災也 
[冀州亂耗]  
　　直隸廣宗縣民變前已迭紀報端兹者天津直報登有南宮冀州諸客商所得家書云拳匪亂後地方官頻年勒派捐欵民不聊生於是亡命之徒聨合廣宗縣所轄三百餘村製造刀槍誓與官軍抗拒繼而邢臺鉅鹿唐山内邱新河平鄉等處土匪聞風響應爭思據地攻城　人大抵善放鳥槍能擊人於數十步之外上月某日省中所派洋操隊將抵廣宗卽與匪人接仗匪人類皆奮不顧身槍如珠貫因之洋　隊死傷頗多匪人得勝後卽沿村築壘高揷旌旗大書官逼民反四字官軍旣敗復於某夜暗襲某匪村縱火焚之村中老幼千餘人無一生者並焚去教堂一所教民若干家省中聞報急續派洋　隊前往紀律極嚴沿途毫不騷擾然匪人仍不解散冀州南宮棗强三處城守昕夕戒嚴有某紳者見禍亂已成乃於某日出爲調處謂洋操隊由朝廷費數載之經營竭萬姓之脂膏始得教練有成爲折衝禦侮之用汝輩與之抗拒何異螳臂當車與其日後束手就擒終不免於一死不若及早抛戈棄甲以保餘生且不觀往年粤匪及近年拳匪乎一則蹂躪十數省一則大局幾至危亡而一經天討菾行無不延頸待戮若輩皆安分百 
 
 

Page 2

 
 
姓誠何樂而效亂黨之行爲乎匪首唯唯應之刻下州尊已與紳士同赴省垣大約不久可望平靜矣 
[威縣請兵]  
　　天津直報云三月下旬某日督轅接威縣四百里加緊公文以土匪糾衆攻城請速派拴往剿等情直隸總督袁慰庭宮保因於二十七日札派陸軍砲隊二營馬步隊二十營星　而往 
[火車肇禍]  
　　營口訪事友人云前月某日此間火車馳至奉天北境三臺子地方忽然烈燄上騰陡遇狂風火星飛墮貨車之上頃刻延燒五輛所耗約值七萬餘金旣而海城北境安山站機器車馳出軌道貨車隨之而仆以致汽鍋炸裂傷人孔多 
[焚屋防疫]  
　　營口訪事友人云去冬西營三江公所迤東土倡某氏患疫身亡事後經西醫騐明恐有疫氣傳染將是處平屋十一間一律封閉至三月二十三日天清氣朗風伯歛威俄巡捕頭因督率各捕帶領水龍先將左右火道拆通然後於十二點鐘時灌以火油付諸一炬旋酌給屋主洋銀四百元以償工料之費同時關帝廟附近亦焚燬房屋一椽杜漸防微不得不如此也 
[政務處奏請彚編政要片]  
　　查泰西各國於國家所行政事隨時刊佈俾衆周知立法具有深意京師向有邸報所錄内外摺奏多屬例行之事是以士大夫於朝章國政槪少見聞議論紛紜傳聞失實其弊亦正坐此臣等擬由政務處每月彚編正要一册卷首刊列諭旨次刊摺件應請旨飭下各衙門及各省將軍督撫除尋常例行公事外凡遵旨議復及隨時奏定章程各摺件槪行咨送政務處由臣等督飭章京悉心揀擇詳加核定每月彚輯一册刊行庶使人人得以考求政要留心時事於大局實多裨益是否有當伏候聖裁謹奏軍機大臣面奉諭旨依議欽此 
[順天學政陸大宗師奉辦鄉試事宜摺]  
　　兵部右侍郎順天學政臣陸寶忠跪奏爲籌辦順天鄉試臨監事宜恭摺具陳仰祈聖鑒事竊臣恭讀邸抄本年二月二十九日奉上諭本年順天鄉試在河南省舉行著派陸寶忠前往監臨欽此仰見趄廷愼車科塲之至意欽悚莫名臣伏查禮部頒發奏定借　章程塲内外一應事宜及辦考執事各員由河南撫臣查照本省鄉試章程分别委派所有考官住房及士子號舍不敷之處卽由該撫酌量展拓以期應用承辦一切支應及塲内外所需經費卽由該撫臣等辦理作正開銷至入闈提調及辦理試卷現奉諭旨府丞毋庸前往自應由該省藩司等辦理一切臣一面咨商河南撫臣請其查照奏定章程豫爲籌辦以免臨時迫促一面咨取順天府向辦科塲事宜先期經畫仍赶辦各府州縣歲科併試及考優錄科事宜約計七月初旬方可完竣當卽赴河南辦理順天鄉試監臨事務府丞及順屬送考等官旣不前往河南臣亦未便携帶多員到河南後統由該省藩司委派以節糜費屇時當輕車减從馳驛前往所有外塲事宜謹會同河南撫臣辦理至彈壓士子嚴密關防乃臣專責自當謹愼將事斷不敢稍涉大意有負委任謹繕摺具陳伏乞皇太后皇上聖鑒謹奏奉硃批知道子欽此 
[工程局示]  
　　聞之保定友人云直隸總督袁慰庭宫保見拳匪亂後省垣市肆蕭條一切工程俱應整頓因之創設工程總局以期逐漸振興三月某日局憲出示曉諭曰照得本局迭奉督憲袁札飭修理街道疎通溝渠以利行旅而便民生並蒙各憲首先倡捐以濟經費等因奉此擬集捐章程及開工收捐各日期屢經出示曉諭在案業已開工自應定准各項按行收捐日期以便源源接應除鹽酒金士錢各項行店另定捐數按季收捐外至通行船隻往來各口准令隨時報捐其各城鄉大小車輛亦已分别另行出示至省城内外每叚房捐准子每月初二日收東街各叚每月初四日收南街各叚每月初五日收西街各叚每月初六日收北街各叚每月初七日收四關各叚似此分别日期來局投報庶免擁擠以示體恤爲此仰鋪戸民船商民人等一體知悉自示之後仰各遵照所定日期按日依次赴局役報毋得叅差倘逾限在三日以外加三倍示罰逾限在五日以外加五倍示罰如有以多報少隱匿不報等情一經查出按照前定章程從嚴究罰本分府府縣爲裨益民生起見不憚勤勞親督工作並挑選員司認眞經理藉資衆力以濟工需務須按日將收取各欵榜示通衢以昭誠信爾等當仰體上憲軫念窮黎之意踴躍輸捐不得玩延抗違至干究懲各宜凛遵勿貽後悔特示 
[瓜步蒐軍]  
　　鎮江訪事人云本月初三日江蘇巡撫恩藝棠大中丞由金陵乘南瑞兵艦駛抵瓜洲下椗江滸鎮郡水陸各營勇均就江干列隊鳴槍旣而常鎭通海道長久山觀察曁鎭城文武各官詣憲舟呈遞手版中丞接見之下隨於十二下鐘時排齊全副儀仗端坐綠呢大轎迤邐至校塲各勇跪迎如中丞旋升坐演武廳瓜洲鎭總兵高藎臣鎮軍以及水師各營員弁排班叅見畢卽發令開操先閱鎮標各營演陣次閱水師長龍杉板砲船末乃演藤牌刀叉諸雜技操畢傳諭遊都守及水師各營官哨弁放槍打靶其各營兵丁打靶則委隨員杜雲秋錢怡甫兩觀察分校事竣中丞命駕舟有頃卽解維赴揚州清江徐州等處以次校閱瀕行各官俱往馬頭恭送 
[整飭營規]  
　　九江訪事友人云三月某日總理江西營務處節制全省水陸各軍布政使司柯方伯按察使司明廉訪補用道徐觀察會銜出示曰爲嚴切曉諭事照得國家設兵養勇原以禦外侮圖自强弭盜匪安百姓近日時事多艱餉需支絀尤當一兵得一兵之用斷不能聽其縱弛失律虚糜國帑江相各路防營得力者固屬不少然將驕卒惰漫無紀律狃於積習所在多有其弁勇在營並不知訓練爲何事日惟遊行街市不領號籖不穿號褂動輒藉端滋擾迨飭查則以並無其人或以開革在前匿不交辦弁勇因而益無忌憚至於州縣請派彈壓亦敢勒索供張並有向紳民關說陋規任意騷擾種種妄爲實屬不成事體除隨時由本處派員密查移知統領營官認眞約束外合亟出示曉諭爲此示仰各營哨勇丁軍民人等知悉嗣後各營哨弁勇務須恪守營規勤加訓練遇有因事出營均應身穿號褂禀由營哨給發號簽限明時刻回營不准隨意遊蕩駐防地方遇有應待彈壓之事聽由地方官隨時知會實力查辦毋許擅拿無辜藉端擾害百姓倘敢故違一經滋事定將該營勇丁按法嚴辦該管營哨約束不嚴一併治以應得之罪其各凛遵毋違特示 
[兇犯反獄]  
　　杭州訪事人云省城百歲坊巷遷善所爲拘禁土棍竊賊而設内分寛嚴二等兇惡尤甚者押入嚴字號加以鐐銬以免作惡行兇上月二十八日之夜四鼓時嚴字號押犯二十名忽將鐐銬擊斷毁門脫逃號中看役五人上前攔阻均被持械毆傷内有一人當塲斃命駐局員紳聞悉其事立傳内外看役更夫及護局營勇四面兠拿各犯手持木棍奮力拒捕直至營勇槍斃一犯衆始束手就禽然稽之祇一十七名尙有二人已被兎脫當肇事之初局員祁樾門大令卽命人飛禀各大憲并請仁錢兩縣親臨彈壓兩縣主得信隨帶親兵差役疾馳而至少頃臬道府三憲亦命駕戾止飭將已逃卽獲之十七犯文縣主帶回收禁次日午前汪半樵大令復帶同刑書仵作臨局相騐知已斃之犯係槍彈入腹而死看役受傷七處因腰際棍傷致命爰令地保將犯屍收殮看役之屍則由局買棺殮之賞給屍屬洋銀一百元次日縣差在某處拘獲逸犯 
 
 

Page 3

 
 
一名尙有一名毫無蹤跡刻已懸賞購求矣 
[浙學出轅]  
　　杭州訪事人云浙江提督學政張大宗師於上月十八日由省起節按試台州二十五日行抵郡城小憩數天旋卽示期二十八日開考 
[委解京餉]  
　　杭州訪事人云浙省應解京餉銀現奉部文催促撫憲任　沅大中丞因飭潘司誠果泉方伯于各屬所解地丁項下湊集庫平銀八萬兩委候補縣王大令孝亮管解北上大令領銀釘鞘後卽於上月二十七日起程繞道申江以便航赴天津附火車入都投戸部交納 
[營口火警]  
　　營口訪事友人云三月十八夜西營迤南王姓小鋪不戒於火時適狂風怒吼霎時間勢若燎原延及馬姓家直至焚去房屋十三間始由各水龍救熄當火熾時馬姓有一婦已入黑甜鄉幸經人竭力援之始免葬身火窟 
[浙省官塲紀事]  
　　杭州訪事友人云去歲正任浙江蕭山縣李香畬大令因事經大憲調省韶華荏苒將及一年邇於三月中旬奉到回任之札正在整頓行李料理履新怱於二十八日奉蕃憲誠果泉方伯飭知詳請調補平湖縣缺大令隨赴各衙門叩謝如儀○月前省防統領李鳴九觀察親赴新城昌化桐廬等處巡哨迨事竣後於二十七日回省銷差○上二叚保甲分巡某君現屇期滿由督辦戴觀察札委候補巡檢周少尹肇元接辦○防軍局文案委員張司馬現屇瓜代之期遺差由藩泉二憲會委候補縣何黼廷大令黻章接辦 
[隋苑青蕪]  
　　揚州訪事友人云兩淮鄂湘西皖四岸運商應繳捐欵往往商諸錢莊先行墊解此風由來已久兹者某鉅莊生涯清淡業已閉歇因之催繳墊欵甚亟淮南局員隨出示局前略謂四岸運商各項捐欵由錢莊先行墊繳爲數甚多前經各錢莊禀請諭商清繳迭由本總局示催在案迄今兩月各商雖有呈繳而爲數寥寥未繳者尙復不少兹大生錢莊業已收歇急待墊欵歸結勢難再延合再嚴行示催爲此示仰各商迅將欠繳各項欵目一律掃數清繳以便歸墊如再視爲具文任催罔應定將買單及發鹽護照開江大票等公文停給一面詳請運憲扣票示罰毋謂言之不預也○揚州新舊城濠年久去濬日形淤涸兩淮運司程雨亭都轉關懷水利派員會同地方官酌撥防營曁團練勇丁劃叚疏鑿目前由龍頭關以迄北水關將次告竣三月初十日都轉飭各勇暫停畚挶專心操演聽候撫憲大閱並發出青蚨若干以犒○揚郡東南隅沙頭興築攔江大壩筮吉正月上浣開工邇日江潮大漲水勢湍激異常執事者再三設法終難合龍不得已浼各紳謁見運司程都轉商請暫停俟秋冬水涸時再行堵築不識憲意能俯允否也○上年前浙江撫憲劉景韓中丞之公子經冰上人說合文定郡紳卞頌臣制軍之女公予爲室現擇吉三月十六日完姻是日官紳之往賀者蹌蹌濟濟盛極一時 
[上海官塲紀事]  
　　日前欽奉諭旨准浙省大吏之奏截留漕米若干萬石運至被災處所平糶以濟饑民紹興府某太守間之卽委候補縣劉雲章明府來申向浙江海運局支領昨日趨詣道轅謁見蘇松太兵備道袁海觀觀察○江蘇候補道席芑蓀鄧雲渠兩觀察均於昨日到申隨卽趨赴道縣各署投刺拜會 
[攺訂衙期]  
　　向章各巡防局員及釐卡委員每月逢五逢十詣蘇松太兵備道轅禀見兹者道憲袁海觀觀察另訂新章祇須初八及二十八兩日如期晉謁倘有要公准隨時禀見 
[上海縣署瑣案]  
　　前者四川某邑人陳郭氏扭控家丁丁升到縣縣主汪瑶庭大令略訊情由飭暫管押前晚升堂復訊丁供小的前稱在郭氏之夫陳少馨處當家丁實係妄供事緣上海舉人鍾老爺前在四川藩時署所用長隨郁炳與小的相識小的近隨安徽姜老爺服役本年母親來信喚小的回川小的遂向主人告假於三月初四日來滬路遇郁炳稱伊友陳少馨之妻郭氏被已革知縣林某拐帶來滬同居西門外壽祥里命小的假冒陳僕同往領出小的允之卽皆郁炳及四川藩署親兵張姓至林住處哄令郭氏出外意欲帶至鍾家不料反被郭氏扭案刻下郁張兩人均已逃避不知所之大令曰爾母喚爾回家何得逗遛申江妄行不法隨飭押候再究○縣捕某甲在二十七鋪拘獲積竊吳少堂起出木質報時鐘及衣服等贓解請大令訊究吳供小的係湖南某邑人前曾犯竊訊責收押至去年九月釋回湖南本年二月復來滬上竊重某整容店報時鐘及他姓衣服借宿南碼頭蔣姓家大令判責三百板暫行收押贓物儲庫候失主具領○陳瑞華陳福生控陸福全誣欠等情大令研訊之下陳福生供伯母周氏向患瘋癫並無子嗣應由小的承繼而伯母反立從姪瑞堂爲子所有田單一紙被租戸陸福全誑去小的母親得悉前往索回將田售出得價若干除去超薦先人經韯之資外餘錢給與伯母用度詎料陸福全又妄稱伯母於光緒十九年借伊錢十五千文向之索取母親得悉知伯母受伊之愚卽往索還陸非但不允反投梅家行巡防局誣控小的母子向伊滋擾小的是以投案控告求卽究懲瑞華供小的是諠生之從弟餘語相同陸福全供小的次子由陳周氏撫爲寄子陳周氏前將田單給小的次子一觀陡被福生之母搶去售出得價吞用復誣小的向陳周氏冐索借欵糾同婦女及乞丐多人到小的家滋擾不休以故投巡防局控告福生恐局員老爺提究隨卽來案歧控叩求明察大令謂此案業經巡防局員查明禀復前來諠生母子實有不合遂令將福生瑞華各責一百五十板交人保去以後不准再行滋擾陸亦不准干預周姓之事取具切結存案 
[馬路工程局瑣案]  
　　日前南市汛捕某甲在馬路中拘獲輪船積竊郭福堂解經工程局襄讞委員黄衡堂二尹訊責飭捕查明有無他案行至中途郭乘間　逸二尹勒限三日交案前日限期已滿仍未緝獲惡其疲玩已極飭責一百板展限五天務獲解案○前日歹人王桂生持小洋銀至徐源興樹行内兌換行夥徐子桓察係𧸛鼎扭至工程局襄讞委員黄二尹研訊之下供係賭博贏來因判令掌頰二十下以示薄懲○日前船戸陳掌林陳毛弟抗繳船捐并有兇毆收捐人情事被收捐人拘解工程局襄讞委員黄二尹研訊後限交行兇人復訊旋於昨日飭各枷號五天 
[美租界捕房紀事]  
　　前晚江北人某甲投捕房訴稱弟名三九子不務正業時與歹人爲伍刻忽至家中無端將碗盞器物任意擊毁捕頭令包探往拘拿以便轉解公堂禀請讞員張柄樞司馬訊究○前晚梁上君子周阿二混入江口澄衷蒙學堂行竊衣被等物携之而出適適爲包探錢榮堂所見連贓帶入捕房捕頭令押候解送公堂禀請懲辦○昨晨小竊陳貴庭掩入虹口某鄉民家行竊衣服携至某押鋪求質適爲包探倪順泉所見拘入捕房捕頭令押候轉解公堂禀請訊辦○昨日偷兒夏倍生闖入虹口公和祥碼剅貨棧中行竊舊鐵適爲二百二十二號巡街捕所見拘至捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
　　　　上海新開嚴大生藥號謹擇於四月初六日開張 
開設上海大東門外大關南首萬聚碼頭坐東朝西洋臺門面揀選名省正藥精製飲片虔修丸散膏丹杜煎虎鹿龜驢諸膠四時痧藥各種花露百益藥酒發兌吉林人參野山高麗關東鹿茸東西洋參毛白官燕秘製神效林文忠公戒烟菜子丸戒烟玫瑰參片梅花參片一粒金丹大乙寳珍靈膏以及各種香料細藥批發格外公道賜顧者須認明本號招牌只此一家庶不致誤 
　　新出分類時務通纂 
是書係武林陳杏孫太史所輯太史素懷經濟品學俱尊向爲士林所欽服自通籍後卽膺兩江制軍之聘堂敎書院二十餘年平日與諸生討論講究專以經濟時務爲最戊戌之歲　天子聿求新政欲以時務取士於是廢八股開特科以○内政○外交○理財○經武○格物○攷工六事爲取士程式一時政治學術煥然一新有志之士莫不考求實學廣儲書籍但時務等書最關緊要坊間雖日出不窮而亥豕魯魚在所不免此非所以嘉惠士林實所以貽誤學者於是太史有是編之輯焉名曰分類時務通纂仍循特科之例以○内政○外交○理財○經武○格物○攷工分爲六類共計三百卷大綱細目井井有條如歴代名臣奏疏與各國考紀實錄上而政治風俗下而飲食服御無不博採廣搜至其西藝西學包括殆盡非特與時務諸書所不同實時務諸書所未見誠大觀也加以通人校警尤爲精細至於紙墨精良無煩多贅本莊不惜工本付之石印公諸同好每部六十四本分裝六函計洋八元現已出書欲先覩爲快者請速購焉上海愼記書莊文瀾書局及各同行各省本莊均有發售 
　　經濟文府考古類編 
國家自　昭代以來人文炳蔚凡樞府臺諫左右侍從各行省疆臣諸奏議以及儒林藝苑著作名家卓識崇論皆足以經世匡時近又時局屢更世變方亟藥石芻蕘乃心　君國者卽今之賈太傅董江都也外此如泰西游士亦若不分畛域借箸而籌識者韙焉本局廣爲蒐羅工於采擇已五易寒暑且延聘諸　重加删訂精益求精彙成一書名曰經濟文府循經濟八科例爲之目文敎地輿内政外交理財經武攷工格物後附通論二卷部類分九凡坐而言不能起而行者槪不濫入洵名世壽世之詎編也准於四月杪出書攷古類編一書近由友人寄下因素藏　架蠧魚微傷本局屬通儒校成完肇於四月中出書業經存案翻刻必究　　鴻寳齋主人告白 
　　上海嚴乾生老藥號只此一家並無分出在外 
本號向設在大東門外外鹹瓜街泉漳會館南首便是特此布告 
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　南市慶昌布行執事人遺夥某甲扭李義和至十六鋪巡防局中請追所欠貨價洋銀一百三十餘元局員黄衡堂二尹以事關錢債諭令投縣控追○前日鐵工陳阿六向如意街晉昌肉莊肆行滋閙被莊主扭赴十六鋪巡防北局局員陳二尹飭地甲查明起釁情由以憑訊究○王濬善前與梁國言因房租糾葛控諸二十三七鋪巡防局局員盛雨村二尹令地甲帶去查明契據是否由王繕寫再行訊核昨日提案復訊命王給還梁洋銀十二元以杜紛爭 
[英美租界公堂瑣案]  
　　美租界紅帮木匠邵阿珠陳阿四梁阿寶陳阿坤因索加工資聚集一百餘人停工不作將寗帮工頭傅邦虎廣帮工頭羅文記及魯班殿董王文山誘至中虹橋魯班殿錮閉室中勒令立據簽字照加工資傅等不依至昨晨經捕頭查知帶領中西探捕前往將邵等拘解公堂旣而老船塢洋人控邵等罷工霸持傅供稱向來每工洋銀六角五分現各工人强欲加洋銀一角迫令立據簽字叩求察斷羅供稱廣帮中爲此業者計八百餘人相約迫令加錢無奈洋人不允曾由廣肇公所董事招往理勸不意衆工人均不肯往求賜鑒核邵等同供此事非小的等爲首求恩明鑒讞員張柄樞司馬商之偉繙譯著發回捕房押候查明爲首之人再行訊辦○日前二百零六號印捕解抛磚擲擊巡捕之趙兆坤至捕房趙卽以洋銀五元爲質得暫釋出翌日並未投到公堂因將所存洋銀如數充公兹其父趙甲延律師侯魯公到案控稱是日趙在西藏路觀賽馬此捕突來驅逐將趙毆傷已延醫生騐過請爲秉公訊究印捕由捕頭操英語代辦良久司馬商之偉繙譯以巡捕毆人殊爲非是著捕頭嚴加查究充公之洋銀著卽給還○工部局控十三圖地甲姚龔年談其芳蔡堂不將馬路旁所栽楊柳隨時照料以致被人竊拔司馬限一月内將拔樹之歹人查獲如違罰洋銀十元○著名拐匪張高定陸信揚楊陳氏張熊氏拐得男女孩五口携之來滬經包探李星諠拘解公堂禀稱所拐小孩尙有二口未經小的查到其一五歲之孩今晨忽發天花以致斃命兹將一三歲之孩及計隆坤之子解請大老爺發落司馬將計子交計領回三歲之孩暫交官媒留養已斃者著地甲收殮張陸發回捕房押候查明再核○沈其昌行竊洋人司亞銀等家衣物售與顧桂卿王開寶陳寶光三人經包探倪順泉拘解請究司馬判責沈五百板管押三年期滿遞籍王陳各罰洋銀五十元顧罰二十元贓給還各失主 
[法租界公堂瑣案]  
　　法界公堂連期停訊捕房覊犯甚多捕頭因於昨禮拜一禀請讞員杜枝園大令與費繙譯到堂會訊○寶豐洋行主投該管領事署控華人徐雲九定買玻璃數十箱價銀三千餘兩過期不出領事准之將情照會大令及大令出票拘提徐已聞風逃逸因將徐母顧氏送押捕房昨日捕頭解案請訊顧氏供兒子現匿何處小婦人實不知情大令與費繙譯會商將顧氏暫行管押限三日内赶緊理楚違則將店發封拍賣作抵○永大木行夥王道生訴稱陳阿德楊紀生王阿大竊去松板十餘捆請卽訊追大令判將陳責五百板楊王各責三百板○楊增桂訴稱前晚小的行經治下菜市街突被流氓王富生糾同羽黨攫去洋銀五元二角并將衣服撕破求恩嚴辦王堅不供認大令著仍還押飭楊邀同見證人於下期復訊核辦○李蘭生前控蔡陳氏誘拐伊妾經大令訊供牽涉某小茶肆主陳江壽爰飭包探補提質訊李供自妾逃去後卽向蔡陳氏根追陳出爲擔保許於七日内交還迄今並未交到求卽嚴追陳言語支吾大令著押候嚴比○小東門外時新樓茶肆主汪阿三聚賭抽頭被捕頭訪聞令包探拘獲賭徒陳阿根費楚發連汪解案請訊大令商之費繙譯判罰汪洋銀五十元陳費各罰洋銀五元○王桂寶張阿三携銅質僞洋銀至菜市街某食物攤混用被包探拘獲解案大令判將王枷號一個月責五百板張責五百板○吳四訴稱被陸紀春竊去磗瓦值洋銀五十餘元雇小車夫李四李七運往英租界求售被包探緝獲解請訊追陸供認不諱大令判賠洋銀五十元再罰五十元充公車夫無干省釋○烏山船戸周全桂前控鳳記小烟館主婦包王氏訛詐洋銀昨日大令提案詰訊包王氏供稱某日周全桂偕伊友前來開燈過癮無端尋釁將女兒沈包氏腰際踼傷　方呈電大令命一并退去俟下期復訊核辦○包探禀稱周德勝王三竊取某處對時表等物質與王錦忠所開押店迨經小的拘獲前往吊贓王堅不交出故一并解案請判大令判罰王洋銀二十元周王各責三百板 
[金陵官報]  
　　三月十九日案徽試用道蔡世昌由院來上海文報局候補道趙有倫見謝委下關掣騐候補道吳庚辛見謝委上海文報局捐升道員知府徐炳倬禀知捐升道員叩謝給資赴引卽辭通判趙廷寀禀知隨茶厘局張觀察赴皖南二十日知縣秦炳禮叩謝酌委州縣一次又左杕周銷查句溧高浦六五縣利澤架本差並叩謝奉飭知粥廠兩次勞績遇缺遇差儘先酌委一次又郭希度到湖南來叩謝咨文卽辭赴引並奉滬道委解圖書籍成又唐元普由京來到省又簡紹猷銷二十六年　運差領咨　部騐看又畢錫祺禀知到省二十一日英國駐京二等欽差陶華德駐寗領事係德雅均會洋務局候補道汪見候補道張樞由蘇回二十二日藩憲吳糧道胡巡道徐均禀知在龍王廟求晴知縣梁繼元由蘇回叩謝奉飭知粥廠勞績提前委一次又歐沛霖辭赴引又王毓江到由蘇來禀知領武備學堂槍炮二十三日候補道胡銘業請假赴湖北省親吏部主事汪述祖辭行知府王運嘉專丁禀知由江北　資逕行赴引布理問姚煜由日本來省銷照料遊學學生差又孫德璋典史駱通　奉示騐看敎諭石海藩奉示考試候補道蕭仁暉叩謝給咨卽辭赴引丁憂三品銜記名海關道宋春鰲到奉吉林將軍委來領軍火知縣舒霈叩謝奉飭知粥廠勞績提前酌委一次二十四日知縣芳鎭奉委赴淮解漕餉差代理陸師學堂監督龔福熙叩謝到差候補道楊覲圭叩謝請咨赴引二十五日候補道鄧炬叩謝請咨赴引美國領事馬敦曾洋務局提調丁憂知府徐乃昌見蕪湖米厘候補道劉錫庚新授江西贑州府遺缺府林開章由京來知縣丁煜叩謝奉飭知粥廠勞績遇缺差提前酌委一次巡檢王錫爵禀知到省二十六日江蘇撫憲恩會委到泒閱兵隨員統領南洋常備右軍候補道杜俞候補道錢志澄均到見隨同撫憲閱兵知縣李芳奉皖岸督銷凌道委池寗緝私總巡差卽辭又章心培辭赴引二十七日督憲牌示贛州城守都司員缺前經請以副將銜兩江儘先補用遊擊石邦獻請補具奏在案茲是缺都司業准部咨扣歸月缺所有請補是缺都司石邦獻自應遇缺補還現查請補鹽捕營都司周有明因案撤銷所遺鹽捕營都司員缺本部堂查有該遊擊石邦獻堪以補還新授江西贑州府遺缺府林開章辭知縣蕭仁暉禀知過道班叩謝咨文卽辭赴引 
[二月十二日起至三月三十日正集福册捐清單]  
　　鄭朗卿翁代募敬善居洋五元六記洋一元林金泉注四角吳子琴洋三角錢啓森洋二角無名氏洋一角蛋業公所二元和康莊洋二元周勉力子洋一元萬安堂林洋一元藴瑞一洋十元陳氏洋五元俞丙衢錢三百六十無名氏洋一元五角金少金洋四元金玉泉洋一元陸善伯洋一元張漢均周有道鄭翰臣顧馮來葛劉根五戸各洋四角黄萃氏洋五角點水山人洋二角謝宅洋五角武陵洋五角郭誠大洋二元可憐苦腦二人洋二角委東恆農氏亨記洋五角章信川洋兩角積善堂餘慶堂無名氏隱名氏壽萱堂金壽萱六戸各洋五角漢口寶昌參號洋一元童水薌洋一元洪謝氏洋一元劉魯氏車光記方天記洪賓記魏師記五戸各錢三百六十崇餘莊交來屯溪益和莊代募廣平氏益和莊二戸各洋四元又胡集善堂方秋田許羽儀俞吉仁張從善堂五戸各洋一元南京白桂記小洋十角楊懷慶杏花吟館微心子求父母康健家口平安三戸各洋五角漢口月華樓洋五元又阮禮卿洋三角又曾榆邦洋兩元又閔益齋陳桐雲陳義與三戸各洋一元又馮永泰梁堅黎正任曾玉樵曾熾曾玉湛七戸各洋五角川沙理判署王楊氏洋一元杭省電報局一經堂洋一元厚大莊交來常德泰記常平銀十兩申規元十兩零七錢五分洪氏洋一元附二月初二日協成乾助安懷册捐洋一元以上共收大小洋八十四元一角規元十兩零七錢五分錢二千一百文六十滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等謹誌 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年三月二十一日京報全錄]  
　　宮門抄諭旨均錄前○江西巡撫李奏爲遴員請補知縣摺○又奏爲補辦光緒二十五年隨奏節年錢糧奏銷摺○又奏爲補辦光緒二十五年常平倉榖榖奏銷摺 
　　江西巡撫臣李興銳跪奏爲遴員請補知縣以資治理恭摺具陳仰祈聖鑒事竊照建昌府屬之瀘谿縣知縣王愼猷經臣奏請開缺另補所遺瀘谿縣知縣係四項俱無簡缺江西有應補人員扣留外補其升高安縣知縣何敬釗亦開缺另補均係應歸四月分序補之缺缺項相同例應掣籖瀘谿縣掣得第一缺查通行章程内開終養攺教撤回降補廻避等項選缺歸進士即用與各項候補人員分班酌補又光緒十年通行章程内開終養修墓葬親等項遺缺攺歸内選撤回廻避攺教等項遺缺仍歸外補叅革降補之缺攺五咨一留等因江西省上次雩都縣劉崙德開缺另補遺缺輪用候補班以候補班前補用知縣李相請補此次瀘谿縣知縣王愼猷開缺另補遺缺按班應以卽用人員酌補當經請以進士卽用知縣王啓烈奏補光緒二十八年正月十三日接准部覆坐二十七年十二月二十五日按江西照限六十日减半計算作爲二十八年正月二十五日接到部文據報王啓烈於光緒二十七年十二月二十六日在省寓病故核計病故在先奉准部文在後業經臣將該員病故日期照例具奏在案查定例州縣以上題奏補署及各項佐雜咨補咨署於未經接到題准奏准議淮部文之先遇有丁憂事故其買缺仍以從前出缺之日按原班序補等語所有瀘谿縣知縣一缺照例應以從前王愼猷原開缺日期仍以卽用人員更換請補查有指分江西進士卽用知縣張鳳岡年五十八歲河南南陽縣人由拔貢生中式光緒十一年乙酉科本省卿試第十三名舉人十六年庚寅恩科會試中式第二十二名貢士殿試三甲第一百七十三名進士朝考三等引見奉旨以知縣卽用欽此籖掣江西領照起程光緒十六年七月十九日到省聞訃丁父憂回籍守制服滿遵例在案呈請起復領照起程光緒二十六年四月初三日到江業已奉到准其起復部文委署過宜黄縣知縣現委署安福印務該員精明篤實留心民事堪以請補瀘谿縣知縣員缺與例相符仍積卽用班之缺據藩司柯逢時臬司明徵會詳請奏前來合無仰懇天恩俯准張鳳岡補授瀘谿縣知縣如蒙俞允該員係進士即用知縣請補知縣銜缺相當毋庸送部引見例不核計叅罰再此案遵章攺題爲奏又藩司於光緒二十八年二十一日出詳合併聲明謹會同兩江督臣劉坤一合詞叅摺具奏伏乞皇太后皇上聖鑒訓示謹奏奉硃批吏部議奏欽此 
　　江西巡撫臣李興銳跪奏爲補辦光緒二十五年隨奏節年錢糧奏銷遵照新章恭摺具陳仰祈聖鑒事竊查前撫臣松壽任肉據前布政使張紹華詳稱江西省節年錢糧已未完及動用存儲各數目例應造册另繕隨本奏銷現屆查辦光緒二十五年奏銷所有二十四年隨奏册報實在未完各屆豁免案内查出自道光二十九年起至光緒十三年止已徵未解曁光緒十四年起至二十四年止未完民欠並緩徵地丁屯糧丁正耗共銀五百四十七萬四千七百三十二兩零内除光緒十四至二十四等年被災案内已請遞緩分年帶徵除完納外實共銀一百二十七萬八千九百九十三兩零尙應催徵完解銀四百一十九萬五千七百三十九兩零光緒二十五年奏銷催據各屬完解民欠地丁屯糧丁並緩徵正耗曁豁免案内查出提收已徵未解共銀四萬九千九百九十四兩零實在道光二十九年起至光緒十三年止未完已徵未解銀七千一百一十八兩零又光緒十四年起至二十四年止未完民欠並帶征地丁屯糧丁正耗共銀四百十四萬四千一百四十七兩零均經分别嚴催完解又光緒二十四年隨奏册報湖口縣未完光緒十五年帶徵十四年緩征地丁正耗銀二百二十三兩零今光緒二十五年奏銷未據完解其光緒二十四年隨奏册報南昌等廳縣未完十四年起至二十四年止緩征地丁等項銀兩因各該廳縣連年被災請緩征遞緩容俟屆限啓征完解所有已未解與已未完銀數及動存各欵造具黄清各册詳經隨案呈進並分别咨送又各雜項錢糧另立專案造報之欵歸各年地丁隨本一疏具題等因經前撫臣松壽覆覈無異繕具題本於二十六年六月二十三日拜發在案二十七年八月十九日准通政司咨前項題本因驛路不通暫行存庫詎至本年五月間被德國洋兵入庫携去揭帖等件亦因牆塌壓毁咨行查明補送常經行司查照補辦册揭由臣覈明正在繕本補題適准内閣咨奏明將未經進呈題本發還攺奏等因臣伏查各項題本前已奉旨攺題爲奏以歸簡易現又奉將存閣本章發回所有通政司咨行補題之件自應遵　新章辦理除將補造清册分送部科查核外所有補辦二十五年分隨奏節年錢糧奏銷緣由恭摺具陳謹將補繕黄册一本進呈御覽伏乞皇太后皇上聖鑒敕部覈覆施行謹奏奉硃批該部知道册併發欽此 
　　江西巡撫臣李興銳跪奏爲補辦光緒二十五年常平倉榖奏　遵照新章恭摺具陳仰祈聖鑒事竊查前押臣松壽任内據前任布政使張紹華詳稱江西省光緒二十五年分舊管各屬額儲常平倉榖並進賢等縣嘉慶八年奉撥糶剩淮榖共一百三十九萬六千四百五十二石五斗零内除上屇清查案内豐城等廳縣未補榖石又前任上高等縣叅革勒休病故各員交代案内盤缺及挪缺未補榖石並彭澤等縣自道光十二年起至三十年止出借各年被水被旱無力農民籽種口糧及緩徵漕糧動碾兵米榖石豐城等廳縣道光二十九年清查案内歴任盤缺榖石銅鼓營同知未買補道光十一年平糶榖石義濟等縣道光三十年籌補京米動碾榖石德化縣咸豐元年出借道光三十年被水無力農民籽種榖石南昌等廳縣咸豐元年豁免攤墊案内查出續經挪缺榖石廣昌縣咸豐四年被水漂失霉變及被水撫恤貧民榖石瑞昌縣咸豐四年出借三年被水被擾籽種榖石進賢等縣同治元年豁免案内挪缺榖石進賢等廳州縣被賊搶刦榖石豐城等縣殉難各員虧缺奏豁榖石龍南縣虧缺叅追榖石廣豐等廳縣故員虧缺咨追榖石豐城等縣失守無著議賠榖石新建等廳州縣歴年軍需動用榖石大庾等廳縣碾放光緒二十四年兵米榖石以上共未買補徵完各項榖一百二十九萬一百五十八石五斗零共計存榖十萬六千二百九十四石零新收新喻東鄉安仁等三縣入官田租榖三十石二斗零龍南縣捐積榖二十四石大庾上猶定南興國會昌龍南長寗等廳縣買補碾放光緒二十四年兵米榖六千七十六石六斗零以上共新收榖六千一百三十石八斗零開除大庾上猶定南興國會昌龍南長寗等廳縣碾放光緒二十五年兵米榖五千七百三十三石三斗零實在存倉榖十萬六千六百九十一石五斗零並聲明前准戸部咨議覆江西各屬額儲常平倉榖與例額增多减少案内據廬陵等縣糶賣並豐城等縣應買豁免榖石已照數抵補於各該年奏銷案内造報在案尙有與例額增多榖二萬五千九百四十四石八斗零造具各屬積儲數目及正署印官職名四柱細數清册詳經前撫臣松壽覆核無異繕具題本於二十六年六月二十三日拜發在案二十七年八月十九日准通政司咨前項題本因驛路不通暫行存庫詎至本年五月間被德國洋兵入庫携去揭帖等件亦因墻塌壓毁咨行查明補送卽經行司查照補辦册揭由臣覈明正在繕本補題間適准内閣咨奏明將上年存閣未經進呈題本發還攺奏等因臣伏查各項題本前已奉旨攺題爲奏以歸簡易現又准將存閣本章發回所有通政司咨行補題之件自應遵照新章辦理除將補造清册分送部科查核外所有補辦二十五年分常平倉榖奏銷緣由理合菾摺具陳伏乞皇太后皇上聖鑒敕部核覆施行謹奏奉硃批戸部知道欽此 
 
 

Page 14

 
 
[光緒二十八年三月二十二日京報全錄]  
　　宮門抄諭旨均錄前○湖南布政使張奏爲恭報到湘接印日期摺盛京將軍增奏爲錦州副都統因病出缺請旨迅賜簡放摺○又奏爲遴員隨同查辦哲里木事件摺○又奏爲知府經手各事未竣請暫緩赴部引見片○又奏爲道員卓異給咨赴部引見片○湖南巡撫俞奏爲耆紳現屆鄉試周甲之年懇恩俯准重赴鹿鳴筵宴摺○又奏爲藩司到省飭赴新任片 
　　頭品頂戴新授湖南布政使臣張紹華跪奏爲恭報微臣到湘接印日期叩謝天恩仰祈聖鑒事竊臣在江西布政使任内恭閱邸鈔光緒二十七年九朋十二日内閣奉上諭江西布政使著柯逢時調補張紹華晋調補湖南布政使欽此聞命自天惶悚無地當卽具摺謝恩籲請陛見十一月初五日奉到硃批毋庸來見此卽於是月十五日缷江西布政使篆務清理交代本年正月初十日起程内河水涸舟滯十九日始至潯陽溯江上駛二月十九日行抵長沙經撫臣檄飭赴任於二十二日接篆恭設香案望闕叩頭祗領任事訖伏念臣銓曹供職輔備員始權篆於大名吏治與茭防並力繼分巡於通永軍糈與河務兼籌蒙寵眷之逾恒陳豫章之臬事薦升藩篆倐歴三年屢攝疆符曾經兩交轉饟需於關隴曷敢言勞膺極品之頭銜廣叨非分頻霑雨露未報涓埈查湖南地稱繁劇藩司責任旬宣民智須開人才則振興匪易度支方絀利源則展擴維艱檮昧如臣深虞隕越惟有事事禀承督撫臣認眞經理以期仰答高厚鴻慈於萬一所有微臣抵湘接印日期並感激下忱理合恭摺叩謝天恩伏乞皇太后皇上聖鑒訓示謹奏奉硃批知道了欽此 
　　奴才增祺鈕楞額跪奏爲錦州副都統因病出缺請旨迅賜簡放恭摺仰祈聖鑒事竊據錦州協領繼昌呈稱該城副都統承順於光緒二十八年二月十一日因病出缺所有副都統印信大陵河牧羣總管關防管莊關防各一顆循例由該恊領暫行護理並呈遞故副都統承領履歴懇請一併具奏前來奴才等查該副都統於咸豐年間以筆帖式從征髮捻轉戰江南河南山東諸省打仗奮勇厥功甚多歴經故欽差大臣袁甲三等奏　有案旋補阿勒楚喀佐領薦升三姓協領兼充練兵營總統領先後帶兵剿辦盜匪教匪尤爲出力復經歴任吉林將軍銘安等奏保有案迨光緒二十五年奉旨簡𢌿斯缺感恩愈切圖報彌殷任内一切事宜莫不竭力整理兵燹之後委曲因應地方尤賴安全現在交涉關重兼之牧羣官兵攺制伊始頭緒紛繁正殷藉助不謂該副都統竟以勞瘁致疾一病不起殊堪悼惜合無仰懇天恩可否飭部照軍營立功後積勞病故例從優議卹之處出自逾格鴻慈其身後一切事宜奴才等已飭現護副都統印務協領繼昌帮同該故副都統之子試用同知恩貴妥爲料理所遺錦州副都統員缺緊要應請旨迅賜簡放以重地方除將該故副都統履歴分咨軍機處部旗查照外理合恭摺具奏伏乞皇太后皇上聖鑒訓示謹奏奉硃批另有旨欽此 
　　奴才增祺跪奏爲遴員隨同查辦哲里木事件恭摺具陳仰祈聖鑒事竊承准軍機大臣字寄光緒二十八年正月十二日奉上諭裕德奏馳赴哲里木查辦事件隨帶司員一摺著卽迅速前往會同增祺調齊此案卷宗人證秉公訊辦詳細查明據實具奏另片奏請飭戸部行文奉省撥給薪水並乘坐火車前往各等語均著照所請行將此各諭令知之欽此遵旨寄信前來旋准戸部咨開所有應支薪水等項由奉省查照定章發給各等因兹尙書裕德於二月初一日馳抵奉省已與奴才縷商一切現值蒙古地方不靖須歸省會辦惟查此案頭緒紛繁差委審訊在在需人必應添派熟悉蒙古盟務情形之員隨同辦理方昭愼重奉省一時遽難其選兹查有請假來奉这理藩院員外郎元瑞熟諳蒙情當經商裕德擬請將該員暫留派爲隨帶司員一體辦事並添派分省試用知府增韞偕同辦理該員等應支薪水按照隨帶司員章程給發其元瑞一員本係由院請假來奉今奏請暫留派爲隨帶司員照例免扣資俸一俟查辦事竣卽行給咨回京供職除分咨查照並俟查辦如何再將詳細情形會同具奏外所有遴員隨同查辦哲里木事件緣由理合恭摺具奏伏乞皇太后皇上聖鑒謹奏奉硃批知道了欽此增祺片再查花翎分省試用知府增韞前在奉天承德安東錦縣正署各任内經前任將軍依克唐阿前任四川總督李秉衡保洊欽奉硃批傳旨嘉奬嗣經奴才曁開缺廣西巡撫于蔭霖先後復以人才保薦奉諭旨送部引見各在案自應給咨赴部惟目前奉省事極煩難需才孔亟該員在奉有年於地方情形最爲熟習現委辦理善後一切措置裕如兹復飭令隨同查辦事件擬請俟查辦事竣及經手各事辦理就緒再行給咨赴部引見謹此附片陳明伏乞聖鑒謹奏奉硃批吏部知道欽此 
　　頭品頂戴革職留任湖南巡撫臣俞廉三跪奏爲耆紳現屇鄉試周甲之年循例先期籲懇天恩俯准重赴鹿鳴筵宴恭摺仰祈聖鑒事竊臣據署湖南布政使但湘良詳稱據署善化縣知縣蘇寅烈詳據在籍翰林院編修汪槩等聯名呈稱在籍前湖北候補道周樂現年九十歲由附生中式道光甲辰恩科本省鄉試舉人咸豐癸丑科大挑二等以教職用借選安仁縣訓導調署岳州府教授兼辦團練經前湖北撫臣胡林翼調赴軍營管帶黔勇剿辦髮逆保升知縣留鄂補用旋補江陵縣署荆州府同知兼辦荆沙川鹽釐金洋藥牙帖諸稅籌餉濟軍大爲胡林翼所信任洊保同知直隷州知府先後委署漢揚荆州二府知府因在漢陽府任内堵剿髮捻出力奉旨賞戴花翎又於捐解京倉米石案内保以道員仍留湖北補用同治五年因病請假回籍光緒十八年經前撫臣吳大澂以該紳品端行潔望重鄉閭臚陳出處事蹟具奏奉旨賞加四品卿銜等因欽此兹該紳鄉試中式週甲例准鹿鳴筵宴惟甲辰本係恩科之年援照成案應於來年癸卯科預行赴宴等情具詳前來臣查該紳周樂　歲登科効力湘鄂回籍以後益以敦品力學自勵年屆九旬好善不倦凡遇地方義舉要務莫不盡心經理期臻妥協其餘一切公事絕無干預輿論翕然推服洵堪矜式儒林兹屇鄉試週甲之期合無籲懇天恩俯准重赴鹿鳴筵宴以式多士至可否量子恩施用示優異之處伏候聖裁除册結咨部外謹會同湖廣總督臣張之洞湖南學政臣柯劭忞恭摺具陳伏乞皇太后皇上聖鑒訓示謹奏奉硃批另有旨欽此 
　　俞廉三片再新授湖南布政使張紹華現已到省應卽飭赴新任現署布政使但湘良應回糧儲道本任各專責成署糧儲道蔡乃煜應卽缷事均經分檄遵照臣查湖南地方深居腹裏風氣未開講求内政尙不乏人通達外交殊難其選現在交涉事件日益繁難竊思新授湖南按察使黄建笎曾任津曾任津海關道於中外情形當能諳習合無仰懇天恩飭催該司黄建笎迅速來湘俾臣得資臂助之處伏候聖裁所有新任藩司業已到省任事並請旨催飭新授臬司赴任緣由謹會同湖廣總督臣張之洞附片具陳伏乞聖鑒訓示謹奏奉硃批另有旨欽此 
 
