# 1918 - 132 - 4916255

 

Page 1

 
 
   
 
 

Page 2

 
 
時評 
[簽約後之善後（冷）]  
　　因中日新約而所生之反動其人大槪如下西南之要人也商會之聨合會也留學生之歸國者也今約旣簽字矣政府對於此數種人者將置之不理歟抑將使之去其懷疑而消其反對歟其去懷疑消反對之方法將由一紙之通告一席之談話而即可使人深信歟抑别有方法歟余謂政府中人今日所急 
宜注意者也即其約而果如政府所云一無損失國權者亦必對於此反動者而有應付也不然因外交之故而國内又多一種紛擾之原在勢不能免也 
雖然若祇顧目前不顧日後若政府以借債度日之政策以槪其餘則又何必論此哉 
[命令]  
[五月十八日大總統令]  
　　内務總長錢能訓呈河南全省警務處處長兼省會警察廳廳長丁　請予免職另候任用丁　著免本職此令 
[又令]  
　　任命馬鎭敬爲河南全省警務處處長兼省會警察廳廳長此令 
[又令]  
　　内務總長錢能訓呈准黑龍江督軍兼省長鮑貴卿咨黑龍江省會警察廳警正王文衡試署警正毛澤曾請予免職應照准此令 
[又令]  
　　内務總長錢能訓呈准黑龍江督軍兼省長鮑貴卿咨請任命王純德試署黑龍江省會警察廳警正應照准此令 
[專電]  
[北京電]  
　　日本新提案我外部始終未預其事純由陸海參三部人員主正定名中日防敵軍事協定内容分陸海軍兩部關於陸軍者十二條附錄兩國往來文書四件已於前晚簽字其關海軍部分因我海軍委員尙有疑義未簽一說此案分陸海軍兩部分委員會提付閣議閣員見規定以西伯利亞軍事爲範圍以歐戰終止爲期間尙無損害主權即行簽名與有關連之各次長亦連署由段親齎入府馮閱後無異議召靳雲鵬携回委員會正式簽字靳遂將陸軍案簽定海軍案訂今早照簽 
（十八日下午一鐘） 
[北京電]  
　　中日出兵條件關於陸軍者十二條關於海軍者八條陸軍一項前日簽字海軍一項今日下午簽字但主要實在陸軍（十八日下午三鐘） 
[北京電]  
　　中日共同防敵案内海軍八條件我海軍委員沈壽堃與日委原吉協定准今午簽字（十九日下午二鐘） 
[北京電]  
　　中日共同出兵問題已經正式解决自簽字日起即應從事凖備擬設中日軍事聨合會或將現有委員會改組 
（十九日下午二鐘） 
[北京電]  
　　段謁馮談甚久自承中日外交内閣願負全責對内不肅清湘省决不言和（十九日下午二鐘） 
[北京電]  
合肥昨將外交經過用非公式的告報界語意若具樂觀（十九日下午二鐘） 
[北京電]  
　　天冿商會聨合會昨聞約簽消息即日開會電告全國今已堅求政府宣布内容未宣布前暫不閉會（十八日下午三鐘） 
[北京電]  
　　新約速簽因日須簽後方交電報借欵政府以各費難支應遂允簽（十八日下午三鐘） 
[北京電]  
　　留東學生已到京三十餘人警署禁止開會出外皆有便服警察尾行吳總監今日上午十時請各生談話說明一切（十八日下午三鐘） 
[北京電]  
　　内閣通電各省長官中日交涉已經協定僅限出兵準備無損國家權利轉告省會商會俾釋疑慮（十九日下午二鐘） 
[北京電]  
　　俄將長春至松花江鐵路讓日曾由俄使口告昨閣議提出討論已定對付方法 
（十九日下午二鐘） 
[北京電]  
　　中東路已開車 
（十九日下午二鐘） 
[北京電]  
　　參陸處變更攻粤計畫分電李童尅日遵行（十九日下午二鐘） 
[北京電]  
　　龍濟光電在港借欵二百萬充軍費訂明到期由粤籌還惟求中央保證（十九日下午二鐘） 
[北京電]  
　　曹錕電祁陽收復進攻零永（十九日下午二鐘） 
[北京電]  
　　烟酒公賣局權限部主擴充局長改爲簡任已付閣議（十九日下午一鐘） 
[北京電]  
　　財部以會計年度將届電催各省區務六月底前將預算案送部（十九日下午一鐘） 
[北京電]  
　　商會聨合會代表運動華茶出口弛禁昨日確已批　外交方面亦已疏通華茶即可出口（十八日下鐘） 
[北京電]  
　　日政府準備共同防敵起見勸我南北息爭一致對外否將以親善名義出而警告聞已到外部（十九日下午一鐘） 
[北京電]  
　　陸外長决辭職擬調曹汝霖兼以陸宗輿長財政（十九日下午一鐘） 
[外電]  
[北京電]  
　　長沙消息稱近兩日衡州一帶有惡戰結果未詳奉軍已趕速進援聞湘西戰情自北方援軍開到後今漸利於北軍故北軍司令自詡能奪回常德蘇軍一隊已抵九江擬爲贛軍後援夏門來電稱抵閩之浙軍刻集於海澄將會同閩軍進攻詔安閩軍主隊向駐上杭茲因浙軍到境故擬取道永定平和而赴雲霄惟潮州與梅嶺之南軍已得惠州大軍接應準備迎敵聞閩督李厚基不願於奉軍未到之前率兵進行奉督張作霖雖允派兵一旅赴閩助戰然迄今尙出發李厚基除發急電外且委專員赴奉催請張作霖依約出兵（十七日） 
[哈爾濱電]  
　　聞學校敎員烏芒斯基氏被人暗殺一事出於私人仇殺與政治軍事無關兇 
 
 

Page 3

 
 
手之兄前被烏芒斯基氏傾陷於遇激黨之前致遭鎗斃故行此暗殺以報兄仇後卽逃赴西比利亞昨日哈埠有一部份之罷工但今日已照常工作（十七日） 
[北京電]  
　　就種種傳言及官場消息察之駐京俄日兩國公使確於五月一日照會中政府謂俄國前外交總長克倫斯基與日本駐俄大使協定條件將中東鐵路一段由松花江老沙口（譯音）起至長春止割與日本此約將實行云 
（十七日） 
[以上路透電]  
[北就電]  
　　政府將中日軍事協約交涉之内容發表非正式之說明書大致如下近來各報所載中國兵工廠軍隊警察交通機關礦山等將歸日本管理之說全出自有所爲者之揑造蓋此次中日交涉之眞相因慮德國將利用俄國以攪亂東亞之和平故利害相共之中日兩國特商議協同作戰計劃以便防備其邊疆而已質言之不外乎兩國共同禦敵之準備耳故此等計劃須俟敵人已侵入邊疆各自出兵之時始將實行且其時期以歐戰終止爲限若無須出兵則此約等於廢紙至其内容不出以上之範圍極其平易是以對於國民本無所用其秘密唯以事關軍事行動不便將其細目一一發表此約旣以禦敵爲目的故以敵之侵入爲實行之期以歐戰終止爲期限其性質係協同防敵之準備與其他國際條約　不相同且所協定者絕無關係國内警察交通實業工業之事更無何項國家權利被人侵　之事（十九日） 
[北京電]  
　　中日海軍協約於本日下午三時半簽字日本委員　山大佐將於今晚或明晨携帶協約文書回國（十九日） 
[北京電]  
　　日本林公使本日午刻抵京（十九日） 
[北京電]  
　　駐俄公使劉鏡人原擬即行回任因段總理電命駐日章公使探詢内田大使之行動接到仍未確定之覆電故劉公使之回任亦决暫擱（十八日） 
[北京電]  
　　馮派張紹曾王芝祥等竭力運動南北妥協並有聨絡各方面躍躍欲動之勢蓋欲其所舉成功將來必得鞏固自派之地位也然段派方面所稱雖望進行妥協奈以南方並無中心人物現仍不擱軍事行動一面對於各省敦促召集新國會積極進行（十八日） 
[北京電]  
　　十七日龍濟光致電政府云請允以廣東省名義與香港中國巨商訂結二百萬元借欵等語政府現擬附交國務會議决定（十八日） 
[北京電]  
　　關於中日軍事海軍之協定已内定於今日午後由兩國委員簽字蓋印（十八日） 
[漢口電]  
　　新近運滬之留日學生由上海方面前送種種傳單有煽惑排日之舉故王督軍已飭武漢各警察嚴行取締散布傳單（十八日） 
[奉天電]  
　　奉天第二十七師步兵第百五團之兵本日（十八日）拔隊南下（十八日） 
[東京電]  
　　此間朝日日日國民諸新聞皆登載中日軍事協約簽字之消息及關於此事之社論大致謂對敵之軍事協約旣經成立中國如仍抱疑懼不安之念實全然無用也日本政府宜於斯時勉强將此項協約發表以釋羣疑云云（十九日） 
[以上東方通信社電]  
[東京電]  
　　日本福島縣相馬茲已設置無線電信局其通信區域爲自舊金山至海參崴間（十九日） 
[東京電]  
　　日本船價現每　爲九百圓運費自門司至横濱間爲十圓六角而租船費則爲四十五圓實爲近所罕見且尙有昂上之勢（十九日） 
[東京電]  
　　荷蘭輪船茲定駛行自巴達維亞經星加坡香港至舊金山之航路（十九日） 
[以上共同通信社電]  
戰電 
[華盛頓電]  
　　財政部宣稱美國國用日見增加三月份陸海軍與造船費共需美金洋一千二百二十兆元較二月份增多一百五十六兆元國債至四月一日止共有金洋九千五百八十五兆元自由借欵尙不在内（十七日） 
[菲拉台爾菲亞電]  
　　前總統塔孚特氏於促進和平戰勝會開幕日蒞會演說聽者四千人塔氏主張堅持到底並懇練兵五百萬人繼又詳述不擊敗德國或將土耳其血染之基督敎徒各省解除倒懇之危險聽者咸爲動容（十六日） 
[華盛頓電]  
　　美國兵險局宣稱陸海軍兵士保壽險者共有二百零二萬九千人所保總數共金洋一萬六千六百六十三兆元現每日請保者約有一萬一千人據全國軍營報稱自去年十一月以來兵士甚爲壯健每星期死者寥寥美兵一枝已加入佛蘭得斯之英軍意軍進攻奪獲白倫太與比亞夫河間亞沙龍山之戰壕波羅的海之德艦隊已經召回聚集基爾港法總理克勒滿沙氏告某法報記者謂美國將練成陸軍二百萬人其中一百五十萬人本年可戰於法境俄國勞兵會政府警告德國如侵逼不已將以武力爲抗（十六日） 
[紐約電]  
　　社會黨機關報載稱克倫斯基氏現擬赴華盛　俄國大使署星期一日可抵大西洋某口岸（十六日） 
[倫敦電]  
　　德政府仍欺告人民可望得戰爭賠欵蕯克遜陸軍大臣近在聨邦議會演說謂德國須賴賠欵調劑又韋斯太浦伯爵亦稱德國須得賠欵始能敷用（十六日） 
[亞姆斯特丹電]  
　　多數黨哈登氏在某報發表一文譏笑一統歐羅巴之夢想德奥之永遠交好尤屬空談德奥與東歐諸國所訂條約實背天理人情所謂烏克蘭麵包和約者純屬謊言耳云云（十五日） 
[亞姆斯特丹電]  
　　商會力促政府速設荷英間之飛行郵船（十六日） 
[倫敦電]  
　　布克哈萊電稱羅國首相謂比蕯拉比亞除北部邊部稍須更動外全境將併入羅國（十六日） 
[羅馬電]  
　　奥國内局之窘迫可以特萊斯特之現狀徵之特萊斯特在戰前居奥國最富各鎭之列其繁華足與意國日那亞法國馬賽相抗衡近者該地居民曾開會要求賑濟其通告書詞殊悱惻略謂特萊斯特財匱糧盡吾人不願絕食而死今卽戰前之富戶亦賴乞賑度命工人因飢不能工作每日出品不及戰前之半病者死者纍纍全城將成一塋地政府如不速爲居民籌備糧食則羣衆將成餓莩但寗願死於他故而不願死於絕食云云（十五日） 
[倫敦電]  
　　維也納謂奥德聨盟之鞏固而展長期限乃奥德兩皇在德軍大本營會議之結果英法各報則謂此舉徒使奥國成德附庸哈浦斯堡人將永遠不能恢復獨立彼法重奥國單獨提出媾和之議者可謂空想云巴黎現信德國將令奥國格外努力助戰惟奥國内局日危徒足減輕實力耳 
（十五日） 
[亞姆斯特丹電]  
　　德國各報對於德國控制奥國之勢力益固皆表示歡欣之意惟維也納之與情殊不滿意塞克民族與斯拉夫民族議員尤甚彼等已表示擬竭力反對盟約之展長期限伏瓦資報評論奥德新盟約謂近今大本營之大會議曾决定兩國皇室之利益及分配愛沙尼亞里伏尼亞波蘭之皇位辦法但以上數地之自由人民並未以建君爲請新盟約根基甚不穩固蓋事前並未商諸兩國人民且奥國反對黨袒德政策使奥人具對德之惡感故此約必難得國民公允云 
（十五日） 
[要聞一]  
[北京特别通信（一六四）（飄萍）]  
[中日條欵已簽字]  
[到京之留東學生]  
[商界奔走之效果]  
　　中日共同出兵之協定條件磋商日久頗引内外之驚疑當局者諱莫如深雖苦口表示其無後患然一切具體條文則皆付之秘密用意所在令人難知數次閣議爲形式之通過關於陸軍事項之條文已於十六日下午三時由雙方軍事委員簽字其列席人員有如左記 
一中國方面委員長上將銜靳雲鵬委員陸軍中將曲同豐陸軍部司長丁錦海軍中將沈壽務陸軍少將田書年陸軍少將劉嗣榮陸軍少將江壽祺陸軍少將童煥文奉天督軍代表秦華吉林督軍代表陳鴻達黑龍江督軍代表張濟元海軍少將吳振南海軍少將陳恩燾外交部參事劉崇傑 
二日本方面委員長陸軍少將齋藤委員陸軍少將宇垣海軍少將增田海軍大佐伊集院海軍大佐樺山陸軍中佐本莊陸軍少佐川崎陸軍大尉山田 
觀上列諸人外交部僅有參事劉君崇傑而雙方之外交當局似皆不與其事林日使之游歷南方殆有深意存焉又軍秦委員之中惟東三省督軍代表列席則以是項條欵對於東三省更有密切之關係也詳細内容今既無宣布之自由但知昨日所簽定者實爲關於陸軍之十二條件而關於海軍者則條件有八須待明日（十八日）午後二時簽字海陸兩部合成二十條件尙有附件若干焉内容重要觀於秘密之程度亦可以測知其大槪矣月前來京之日本莊中佐川崎少佐現以要務業已完竣定於十七日出京回任宇垣少將再遲兩三日亦得回國其吉田海軍少將樺山海軍大佐等行期尙在未明蓋關於海軍一部分之約尙未簽定然一二日内亦必竣事届時亦即起程歸國云 
此次留東學生因外交風潮而歸國到京者已有三十餘人住於湖南會館本欲集會討論表示國民應有之態度而警署則阻止之聞日本政府亦已照會我國外交當局請其注意昨日承學生諸公之過訪工業學校者實居多數其對於外交之疑懼乃人人應有之心理而對於國内之爭並無偏袒或干與之意乃愚所亟欲爲之表白者然警廳之注意殊異尋常學生第訪友朋於旅館必有便服之警史隨之警察總監吳炳湘氏昨更飭區傳言請學生諸君於十七日上午十時赴警察廳談話而學生等之歷訪敎育總長及各校校長等態度亦料活潑 
全國商會聨合會開會天津會期將滿而代表依然未散其所注意者即爲外交問題因不知此次外交之具體内容無所謂反對惟請求先行宣布而已然昨日簽字之經過情形該會固絲毫未之前聞該會或將因是延長其時日計此次開會以來關於國内時局惜未能立呈如何效果宣布外交亦不易遂達其目的因條件中曾注明雙方秘密故耳據外交部方面報告該會此次之奔走亦有一最關商民生計之事與國貨尤有關係即該會第一提案之華茶解禁問題業已達到目的是也某代表爲余言現在我國茶葉之停滯不能出口者計不下數千萬元協商國視爲禁止品而阻遏其銷路國際法上實無根據可尋今旣解禁茶商乃有活動餘地然奔走數月而所可見僅此亦云苦矣所望商人之更奮勇而直前也 
[十六日之中央政紀]  
[公府情形]  
　　張紹曾氏前日來京十六日謁見總統總理後遂於下午四時三十七分乘京奉車赴津據張對人言云時局所以至此者决非一方面之過失如朝野兩方各人自問良心去其良心所不安者誠商榷國事直可斷言而决耳否則各爲對峙之行動恐愈趨愈遠永無解决之日最望國人皆一返良心究竟心之判斷自問有無不當之處方可與言解决時局并謂余將於今日（即十六日）下午四時赴津云云又聞張敬輿晉謁元首時元首除密託以某項要務外并交張密函二件代致滬寗方面某鉅公者内容如何雖難探實就府中人觀察亦謂此二函與時局問題確有重大之關係元首授函後即囑張氏尅日出京故張將軍已於十六日早車出京南下姑不問其辦理之結果如何未始非時局或有和平之希望也是日下午三時十五分兩廣鹽運使丁乃揚晉見馮總統面陳粤省鹽政不易辦理之詳細情形及鹽稅被扣之經過元首復諮詢陸幹卿死耗究竟可靠與否丁運使覆稱外間所傳陸氏逝世之期爲四月十三惟余（丁運使自稱）實於四月十二離粤尙與陸相見陸固頗有不適其已死與否余亦不能證實云云秘談約一小時之久始興辭而出元首似有留京另候委用之意至中日實業公司總裁李士偉於前日由日本返國是日下午二時半晉見馮總統報告此次赴日深邀日政府優待情形並附在日辦事之成績約談四十分鐘李氏始興辭出府 
[重要閣議]  
　　十六日國務例會上午十時段總理首先到院各部總長於十時三十分到齊照常開議首由總理報告關於解决時局之某種計畫各總長均曾發抒已見討論良久未得具體辦法次由曹汝霖總長報告最近之財政狀况各部總長均有久戰則軍費愈難之嘆段總理對於此事亦頗引爲焦慮但亦無辦法之可言惟婉勸曹總長勉爲其難而已外交陸軍兩當局對於軍事外交情形均有最詳細之報告諸閣員略加討論卽按照議事日程議决籌撥各路軍餉案數件提倡銷售公債票辦法案一件前敵奬案一件任命官吏案數件此外由某總長臨時動議者尙有處置德僑案一件此案討論時間最久但并未得有具體辦法至下午一時三十分由叚總理宣告散會又聞十六日閣議劉朱兩總長進府報告後段總理亦於午後一時十分赴公府晤總統於居仁堂密談一小時之久叚總理報告出兵條件决定簽字情形及今後辦法詳情秘密對於西南請求停戰亦討論頗久段君已表示不堅持用兵對於馮總統擬令王芝祥張紹曾接洽和議亦表贊同至段之意見大抵對於唐陸地位川粤善後皆可妥協惟國會問題則堅持新法選舉 
[關於軍事之最近京聞]  
[張敬堯請欵三百萬]  
　　湘省財政凋敝本爲各處之冠張湘督請欵六十萬中央尙未應付十六日續來一電較前所請之欵又增數倍原電略謂懇俯念湘省軍事吃緊財政奇窘除各路軍需槪予籌發現欵外并請另撥三百萬元尅日滙湘以救恐慌伏乞兪允 
施行立候示復云云 
[龍濟光逃入廣州灣]  
　　龍濟光現以軍事失敗擬向法人假道由廣州灣繞回海南茲得外電謂龍氏已率李嘉品及某某軍官業於十五日逃入廣州灣將改赴香港或繞回海南則以法當局尙未認可不克進行也至雷州方面之龍軍現以督率無人相率潰散雷州完全爲沈鴻英所佔領矣 
[二張電催徐樹錚]  
　　張敬堯昨電稱第二路軍情危急催促徐樹錚同令萬勿遷延趕速馳赴前方爲要否則貽誤軍情咎將誰任張懷芝亦有寒電内云轉據張湘督電請催促徐令速往前方接任戰事擬將第二路調至長沙俾可稍事整頓至醴陵軍防究應如何佈置抑奉軍能否前進統乞裁示云云張懷芝又有另電稱迭據張帮辦樹元電陳東省土匪滋擾情形極爲焦灼務懇迅飭徐司令尅日南來以便回東督剿再馬使所部現抵何處未據接洽無從探知並聞 
[禁止對敵通商條例]  
禁止與敵通商條例昨日業經敎令發布其内容如下第一條凡中華民國人民及在中國領域内之其他人民除主管部處别有規定外對於左列之國或人槪行禁止通商（一）敵國（二）敵國人及敵國法人（三）敵國之同盟國（四）在敵國或其同盟國之占領地居住之人或法人（五）商店公司之全部或一部由敵人管理或其他事務隸屬於敵人勢力之下曾經主管官廳揭示者前項規定其假手於中間人之通商亦適用之第二條前條第一項第欵第五欵得依主管部處之指定特别監察之 
第三條違反本條例之規定或有預備違反之行爲者處五等有期徒刑拘役或千元以下罰金由法院審判 
第四條通商之原因發生於本條例施行前者應自本條例公布一月内呈報主管部處經主管部處許可者不適用本條例之規定 
第五條關於本條例之施行細則由各該主管部處定之 
第六條本條例自公布日施行 
 
 

Page 4

 
 
   
 
 

Page 5

 
 
   
 
 

Page 6

 
 
[要聞二]  
[留日學生歸國後消息]  
　　日本留學生歸國約分爲三起一爲向上海之先發隊現已到滬者爲副幹事張有相君總幹事王兆榮君一爲向北京之先發隊到者有救亡副幹事阮湘君及王希天君通訊處爲湖南會一爲直接回本省者係因途徑之便利爲奉天吉林等省但歸後仍在省中組織支部一致進行此後之計畫係在上海設中華民國救亡團本部北京設分部各省設支部聨合商學紳及新聞界一致注意此次中日新交涉北京支部更籌備於危急時聨合各界人士泣求政府依從民意愼重外交但於一切内政决不置喙上海幹部亦將向在滬要人請求其出而調和南北聞北京先發隊過津時已與津門學校接洽並曾開會切實討論辦法矣我國留東學生因中日了近交涉全體决定回國十五日夜該學生之先發隊救國團副幹事長院阮湘特向某方面聲明謂此次回國理由全在一致對外决不涉及内政但冀此次交涉得以無事解决則其目的已達云云又聞留日學生歸國外間一般不悉内幕者竟謂留學生此次歸國係藉中日交涉爲名實爲反對段總理對南作戰而來實大誤也茲經調查留學生目下抵天津者者已有數人十五日來京者亦有一二人據該學團領袖某君宣言留日學生歸國絕不涉内政至反對段内閣尤屬無稽之談純爲中日交涉日人要求條件過苛激起衆憤所致云云又據留日學生某某兩君述歸國前 
詳情云上月初旬有日本某報載有中日新交涉新聞引起留日學生注意嗣又得國内報紙所載消息益形憤慨於是自第一高等及各學校各同鄕會紛紛開會討論結果咸一致主張回國集會旣多因招日警注意然開全體大會時尙無日警在場至五號各學校及同鄕會代表在源順號幹部成立會事前日警偵知先往警告主人不准貸與中國學生於是各代表改在維新號開會因恐再來干涉乃俱在室中圍桌而坐桌菜蔬酒樽預爲遮飾地步議未竟突來日警多人入室問何事集會衆以會餐對日警謂會餐亦不准因將在坐學生全行捕去被捕時尙有數人被其毆傷被捕者共代表三十四人内有女學生三人外電所傳四十餘人者因在該處吃料理之中國人亦無故被捕者也幸各代表在被捕前均約定若日警盤詰即言討論南北和議入西神田警察署後日警官審問均一致以調和内爭對之被捕在五日夜七鐘左右至六日上午四時始完全釋出於是先發隊遂於七日出發矣兩君係七日離東者所言止此又謂至京下車時在檢查行李處有衣便衣者問是否自日本來向之索名片自云係警察署人有警察在側解釋謂無他意因諸君爲國事新返余等當盡保護之責以示優待云云行李亦未檢察 
又據大阪朝日新聞紀寺尾亨氏談話曰　於目下中日某種交涉問題中國留學生開會討論經警視廳以高壓手叚禁止彼等之集會言論拘去其爲首數十名無論如何此種不當之處　在國交上誠爲不可輕易看過之問題日本人對此交涉固守秘密無如中國報紙早已論議盛行尤以上海外國報紙奮筆論難故留學生萬分激昂而其爲眷念祖國利害休戚之學生精神上當可以原諒而竟以警察力肆行壓迫如對付暴民實不勝其遺憾如此則民間之有志者縱極力陳中日親善亦復何益果也留學生憤慨今次之處置陸續歸國矣昨與頭山滿氏晤商辦法迨今調查則郵船會社及其他汽船趁十六日之便船歸國者已有三百九十餘人因此事變東京收容中國留學生之各學校殆全然休校頃有東亞高等預備校松本校長來談該校學生千餘人殆無一人出席現在七大私立大學與成城東亞同文法政共十一校訂於十三日在一橋學士會開各校理事會研究善後辦法同時當能促起世論之反省云云 
[北京商界苦痛後之幸運]  
十五日京師總商會爲八旗官產處增租風潮業已解决將被押商人全數釋放特開大會慰安計到會人數共二百餘首由聨合會代表王文典演說略謂此事經全體之力將第一步做到以後第二第三等步應辦之事尙多現在鄙人有兩種意思請諸君注意諺云有錢能作事可見錢之爲物最爲緊要然鄙人以爲此尙係第二問題第一問題確爲精神作用無論何事若能一秉天良爲精神上之團體未有不能達到目的者此次效果實係團結堅固有以致之仍望以後照此進行商業前途幸甚繼由總商會會長安迪生報告經過情形並謂此事雖由於商人理由正當團體堅固然亦由各部院之保護及報界之秉公本總會異常感激現在辦琎結果租價可以雙方商酌辦理至其原定章程旣不適用將來由清理處委派代表假本會地點與商人磋商修改此事旣已圓滿解决祈各商號照常各安營業可也繼又由前被押商號保香閣代表劉君及中和號代表紀文英君報告被押時情菜及致謝辭畢繼又由總商會副會長金世藻報告此次之事商界以正當理由堅固團體並蒙各報館與聨合會代表王君輔助得有今日之效果且尙有一可賀之事即係北京鋪底習惯已奉明文訂定以後再無爭執是也又有來賓邵君振青演說略謂商人佔國民中重要地位與國家有密切之關係此諸君所當自愛自尊者此次北京商界受官廳非法之蹂　吾人自有起而紏正扶助之職責所幸商會能盡其責任奔走呼號竟能促政府之覺悟愚料北京商界之進步當以此事爲一新紀元但商人有須注意之兩事第一當講求商人應有之知識庶明事理遇事有正當之見解第二須鞏固擴充商界之團體有事之日如此無事之日亦必自相愛護圖公衆相互之利益凡係商界之人應一致加入商會共籌進行之策但尙有一層務請注意所謂團體堅固者乃以團體之力而爲法律範圍以内之言動並非無端可與官廳對抗之謂也又愚對於八旗官產處之意見以爲屬於提督衙門名實似不相符按之情理應歸入 
市政公所由商董與官廳合議處理庶官廳與商界不致再有衝突此不過供諸君之參考而已繼又由總商會會董主德隆報告此事解决全恃諸君堅持到底以後遇事尙望弗稍懈怠爲要衆演說畢拍照以留紀念遂散會時已四時餘矣 
[天津商會聨合會開會二十誌]  
全國商會聨合會於十六日下午一鐘仍召集會員開會候至五時到會會員爲黑龍江大阪陜西直隸貴州新疆安徽廣東浙江熱河山東共十一省區計十七人由安徽代表盧前策君發言以時間已過到會者仍不足法定人數目前應辦者决選副會長且明日即爲本會閉會之期故主張暫改爲茶話會議以資討論辦法是以大會又未曾開議云 
[湘鄂北軍之失利]  
[鄂省方面]  
　　據聞軍署昨淁第八師師長王汝賢自荆州來電謂據探報公安正面刻忽有由湘西竄入之南軍約兩千人肆行滋擾復有進犯公安之勢等情前來除已督令該處駐防軍隊協同馮旅趕速防剿以免蔓延外特電奉聞同時馮玉祥旅長亦有急電來省報告此事聞五督軍現已分别電復仍着王師馮旅兩部軍隊加緊痛剿務期即日肅清俾免貽患將來云云又據某方面消息黎天才王天縱近復與滇軍會合數約三旅人聲勢甚大圖攻歸巴甚急駐在歸巴李（炳之）旅及孟（昭月）團全部電各司令速抽勁旅以厚兵力吳光新亦分電鄂中當道及中央矣又聞宜昌方面又告危急軍界家眷多有遷離宜埠者聞其原由係因湘西失利滇軍刻又猛至也 
[湘省方面]  
　　據某交通機關近得長沙電訊稱田旅自九日退守界嶺南軍隨復進逼及與之戰而勢又不支故已再由界嶺永豐一帶分途向新化湘鄕兩面退却果使援軍再遲赴援者則湘事式微誠恐尙不止此云云至祁陽方面前傳田旅早已進據是聞迨後又傳吳子玉師長於攻克耒陽後始向祁陽方面預備作始進攻又有謂祁陽已於九日爲吳師佔領南軍守將賁克昭業經退向零陵各等語在前一說則田旅旣經佔領祁陽正可遮斷永州南軍進犯寳慶之路胡能竟陷寳慶於危急是已不盡可信後說亦不無疑義蓋吳師攻克耒陽實在庚日停午其時距離祁陽尙有二百里之遥就使南軍不爲備而耒祁間路非平坦（按耒祁之間多山且不易行）亦絕不能於九日即克祁陽之理因其縮地固無術也總之戰局北軍固甚危急又據軍界消息湘西失利衡山方面又受種種牽制援軍前進後繼子彈輸送不絕連日寳慶新化常澧均有戰事湘督張勳臣昨夜派楊某來鄂與王督軍曹宣撫使籌畫維持湘局方針督軍當即渡江與曹使面商一切矣 
[魯匪未之京信]  
　　山東鄆城因匪勢甚熾公舉紳董夏繼泉到京先後謁見總統總理懇予派兵解救茲得府院方面消息十六日并接鄆縣商會士紳公電内稱鄆城介與濟曹之間爲土匪集合之所總計匪首五十四人以小覇王爲最烈共計匪數五千九百餘人有鋼鎗四千四百八十五枝匣子砲一千八百九十三枝械多於匪且有一匪携兩鎗者現現已包圍縣城懇飭兗州唐鎭守使曹州方鎭守使會同剿辦以紓民困等語聞十六日國務院已於閣議後將電轉告張帮辦相機辦理而海軍部亦因由東海盜猖獗朱泮藻迭請增艦十六日特電令通濟艦長迅速開赴烟台以壯聲勢至第二路司令張懷芝因所部敗後一再電請中央開去司令之職仍回魯督本任十六日又致電政府極言舊疾復發不堪暴露魯省土匪仍復熾盛務乞速予開去司令之職裨得早回本任聞政府對於此事頗費躊躇又聞四省剿匪督辦一席醖釀已久不屬於張文生即屬於王廷楨亦爲世所公認茲聞合肥已與王師長面商此事情意懇切俟得王之同意即將發表並聞王如任剿匪督辦則長江巡閱副使一缺合肥擬以烟台鎭守使聶憲藩升任 
[國會議員對張開儒案之爭論]  
　　十日廣東非常會在省議會開茶話會研究改組軍政府案丁象謙君起立提議謂督軍前日突逮捕軍政府陸軍總長鎗决軍政府陸軍次長此等辦法實爲不合即使該總長張開儒次長崔文藻果有罪名亦當交回軍政府究辦不應自行處置鄒魯君同主是說郭人漳亦謂必俟將擅逮張崔解决後方能議及改組案焦易堂則謂粤吏逮捕張崔須由本會提議查辦旋有羅家衡發言謂本會爲非常會一向只係對於由本會產出之大元帥始有發言權對於督軍署本無發言權逮捕張崔事鄙見以爲只當俟大元帥與督軍交涉我非常會似不必越俎進問也嗣有王葆眞梁士模相繼發言詞旨大致相同梁言尤爲透闢詳盡大意謂今日茶話會本爲討論改組案而來原不應旁生枝節惟旣有人提及逮捕張崔之案則亦不妨一爲研究吾人試想非常會是否即正式國會非常會建議是否有拘朿西南各省各軍行動之能力非常曾所產生之軍政府旣未得西南各省承認遑論軍府内之職員矧在張開懦個人言之本會則認其爲軍政府總長縱有犯罪不當由軍署究治然在軍署方面則認其爲南韶連鎭守使督軍公署之屬官犯罪正當由軍署直接究辦在八旗會館本會雖有人認其爲陸軍部然在軍署方面却認其爲招匪通龍通北之搗亂機關各執一是各有理由故我主張此事只可靜待大元帥與督軍交涉本會不應出而負責干預故我所希望於本會者係速將改組案通過須知改組案之交本會開議乃西南各省承認本會之表徵實本會莫大之機會故吾人宜趕緊贊成幸勿放棄庶合羣力以竟護法之全功鄒魯謂武人徒假護法之名以伸張勢力豈算得眞護法梁士模謂此不過感情之論若謂出生入死與北方壞法盜國之武人相博以爭共和一線之命者仍算不得實行護法故吾人以爲此等話可不必講總之西南諸要人旣是實行護法大元帥也是心存護法吾人欲使護法者一爐共冶通力合作舍速贊成改組外殆無别法也云云是日會議仍無結果而散 
[廣東解散民軍之詳情]  
　　自孫中山之軍政府成立張開儒爲陸軍總長於是大行招兵以陸軍部靖國軍名義或云援鄂或云援贛於是警備第一隊第二隊之名甚多而粤人則皆以民軍稱之今某要人旣决定推翻軍政府已由國會議員提出軍府改組案旣經通過告厥成功矣而張開儒之滇軍師長職又由唐蓂賡電解其職務而用張開儒名義所新招之軍隊又由粤當道一律勒今解散今粤報所載解散各民軍者即此也近者民軍迭次招集爲害桑梓至深民國初元之慘狀一般人民及今思之猶爲心悸此次兩廣自主之初陳前督一面宣布全省戒嚴一面嚴禁私招民軍先事預防用意至爲深遠故數月以來雖變亂迭呈廣肇兩屬根本要地之治安尙可保持不料日久玩生私招軍隊之告示遍貼通衢城廂内外之募兵機關又到處遍設凡會館廟祠及一切公共場所多標貼某軍某旅某團某支隊字樣名目百出各機關現有之人數由數人以至於十人不等鎗枝或有或無或多或少亦不一律聞各機關已分頭派出多人紛紛向各鄕招募陸續入省不日且有大批民軍進城之說一般商民異常恐慌市面亦爲吃緊日向軍民兩署請求禁制西關紳商復因此聨請省長地派肇軍數營常川駐紥蓋追念民國元年之往事固無怪其然也連日民軍兩署迭因此事召集省城軍警開聨席會議僉謂遲延不理恐各鄕民軍愈來愈多滋擾難圖不如及早解散翟鎭守使江主張尤力謂省城治安督軍省長應共同負責萬難寛容於是决伫一面由督軍省長會銜通令布告一面由桂肇福各軍會同警廳分任解散學宫街南海學宫正東首約鍾氏家祠省議會左近長春草堂舊部前天后宫大沙頭東堤二馬路東沙角賣蔴街江西會館各處由桂軍擔任豪畔街山陜會館閩漳會館浙紹會館金衢會館及三府前各會館由肇軍擔任河南方面由福軍擔任一律協同各該區警察於昨晨四五時同時解散聞尙無抵拒情事桂軍收繳鎗枝共二十七桿肇軍收繳八桿所有私募機關之標貼及告示悉數撕毁從此各鄕民軍或有所顧忌不敢再來省中商民亦可以守堵無恐矣各軍解散民軍後隨又由督軍省長會銜佈告云照得民軍爲害地方吾粤父老幾於談虎色變近來有人假設機關任意招集城廂内外　聚日多肆行騒擾以致閭閻不安重增吾粤父老之累本督軍省長　焉傷之特於本日早晨飭令軍警馳往各民軍機關勒令繳械　逐出境並將其標貼各種名目撕毁禁止不再招集如敢違抗卽行勦滅以慰我父老渴望太平之殷而盡本督軍省長維持治安之責除電全省文武長官遵照辦理外合行佈告仰卽一體知照特此佈告中華民國七年五月十日督軍省長又會街佈告云照得軍政貴整飭嚴肅地方重秩序治安粤中軍民迭次招集無不貽害閻閭平時則騒擾萬狀臨敵則携械先潰徒糜公帑無一兵之用爲萬姓之禍我粤父老昆弟莫不疾首痛心追櫰往事談者色變本督軍省長整飭軍紀保全地方對於我粤父老昆弟之生命財產求所以安衛而綏寗之者責無旁貸歷次示禁私招民軍不啻三令五申近據探報仍有不法之徒不經本督軍省長許可膽　私設招募機關假立軍隊名目並且貼示通衢明招綠林似此任意胡行弁髦軍紀貽累地方實堪痛恨本督軍省長負治安重責目難曲予寛容現值戒嚴時期尤應嚴密防範除通飭幂警嚴行查辦將私招民軍隊伍及機關等一律繳械遣散如敢抗違格殺勿論以保治安而維秩序 
[由漢回成後之熊克武]  
（成都通信） 
　　　川北方面現已和平了息三五兩師全仗吕司令超聨絡一致援陜外面已可無憂熊總司令現正一意對内擬改訂全省警備隊之章程分部捕匪以靖地方一面力促北伐昨又致西南各義軍首領電云萬急段氏再出一意黷武西南奮起義師直逼湘漢迄今和議無成我輩獲法苦衷豈能恝止想諸君子志奮風雲氣冲牛斗尙祈早日出師長驅直進以决雌雄至滬上要人間有以外交爲前提謂勿煮豆燃箕者固甚欽佩然而丁此時勢實亦忍無可忍矣環甲待命希賜敎言熊克武叩 
邛州楊軍電云成都熊總事令鑒錫部願受黄總司令指揮疉經函電相商早有成議惟因編制問題遷延未决錫待命邛　已經五月鑒此時勢五中爲摧際此武人内閣妄逞威權等約法於弁髦視西南爲仇敵亟應整我卒旅敬効前驅歸宜會師翦遏狂燄刻凖備大端就緒一得明令即尅日出發誓清亂源素仰諸公宗旨相同義聞素著尙祈時賜箴規用匡不逮至敝軍沿途經過地方更望駐防友軍推愛相加隨事扶特實深切禱楊肇錫叩沁印重慶盧軍電云成都熊督軍鈞鑒諦部任紫昻於護國之役曾任梯團長職性極勤謹改編後遠引歸田去秋復令起舊部扶義曾於雷馬屏成立六營旦暮奔馳所費悉由自墊護法之心殊可嘉尙劉張敗潰之際隻身入省吸收潰散藉殺敵勢復由諦電准暫成旅部在案現令將所部就彭縣集中尅期結朿赴渝援鄂補助合亟陳請鈞部鑒核俯予維持并懇轉令各軍以免誤會不勝感禱師諦叩寒 
康定告急電云成都熊總司令省議會均鑒藏番内犯邊防岌岌各情形業經隨時電呈在案頃據各路飛報軍臨前敵糧餉均缺危急萬狀請速籌濟同貢繼陷警報頻來遐齡奉命蒞邊已七閱月除撥橋　四萬餘元外分釐未得迭　籲懇撥濟已數十次力竭聲嘶迄無一應驅遣饑軍轉戰千里勢成枵腹况番匪窺我内容多方煽惑設使兵民見政府無意顧念則國防立失齡實不才誰尸其咎恐將來身死邊亡無補於國泣淚陳詞立候示遵川邊鎭守使陳遐齡叩漾印 
[續紀吉黑方面之殖邊潮]  
　　吉黑方面之殖邊風潮大略已見前報茲將各股東之提案續錄如左 
一件此次監事何仲純在長行串通會辦王促衡及行長洪渭漁在四平街私提現洋五萬三千九百零五元在長春行私提現洋六萬四千元所有運長小洋劵并未在長行四平街兩行入帳又無運單公函擅自私行提欵實屬監守自盜現據洪前行長供稱全係何監事張協理主張辦理總處亦來電云此事由總處負責嗣後倘如分行皆由總處私發鈔票半途提取現欵並不存留根據且毫無準備危險實屬萬分現雖由長擬在法廳提起刑事訴訟惟事關重大應請再由維持會切實嚴查以儆效尤此請公决茲將裴鎭守使鈔寄與督軍省長往來電報各一份錄請查核吉黑兩省全體股東公白吉林督軍省長致裴鎭守使電云裴旅長鑒軍密殖邊行洪行長等私匿現欵十餘萬至滬是否屬實希詳加確查如果確有私運大宗欵項出境情事卽派員嚴爲監視母令逃逸是爲至要恩遠宗熙徑（四月二十五日到）裴鎭守 
 
 

Page 7

 
 
使覆電云督軍省長鈞鑒軍密徑電奉悉已約洪行長到署面詢據稱曾由京總管理處送到以長春行名義發行紙幣小洋十一萬七千元百餘元經在奉天以六萬四千元購規元　往上海又經該王會辦提去五萬三千九百餘元該行長均承認與聞且據言該紙幣並未經由長行出賬毫無凖備金顯係私自濫發同謀作弊近日市面風傳以致小洋價格　落至一元五角八分實屬擾亂金副影響甚鉅已將該行長洪兆熊看管該行長自認限五日内準將原欵如數運回如逾限不到再行呈請核辦謹先電復其動有 
一件何監事前經揑造何寳豐名義在長行定立借欵契約借用欵項兩萬元屯積糧擔查長春並無何寳豐商號乃私借鉅欵且透支數千元之多又空指存糧若干借用行欵一萬二千元均係串通富昌糧棧作保何監事並以個人名義函　行長洪渭漁言此兩欵均由伊自行負責嗣恐股東查出私弊乃更換富昌棧名義借用以伊同鄕長春縣知事彭華清作保此等行爲是否違背行章 
一件何監事在長春假借農工名義招股二十萬元勒令長行人股十五萬元後恐督軍查及又串通王仲衡勒令計算股長股員改造賬目倒塡月日將欵提出預爲消減痕跡地步幸股長股員　詞拒絕現均有人證可憑 
以上數欵均證據確鑿查監事薪水每月不過百元乃該監事舉動闊綽日夜涉足花叢揮金如土並非家資萬貫又無别項兼差究竟此種欵項從何而來股東等不能無疑應如何辦理合請公决吉黑兩省股東會代表公啓 
[南昌近訊]  
[輸送軍隊與請赦張勳]  
援粤蘇軍第十九師楊春普師長親率隊伍乘華大利輪船於十二日晚間抵潯楊先派員來省報告抵潯情形並請陳督指授機宜曁進兵地點設立兵站事項其前站委員第十九師副官長蔣濬川副官張依洪金伯偉黄純中凌夢翔等於十四日聨袂來省晉謁陳督籌商一切聞陳督已確定以蘇軍逕向贛東上饒閩邊出發進攻潮汕牽制粤軍已派員會同第十九師副官長將濬川等馳往贛東沿線趕設兵站備第十九師逕向贛東進發其安武軍第六路援湘軍總司令馬聨甲亦於日前統率八營到潯陸續移拔來省轉赴萍株應援其運輸隊二營由副官那震東督同於十三日專車抵省不日由水路馳赴萍株防次对陳督前次電請中央撥給鎗械彈藥以資接濟刻經參陸辦公處復電准撥快鎗三千枝彈藥一千箱陳督當派委主任參謀王鈞賫文赴京請領以備發給前敵軍隊其省防步兵二團一營於十四日雇民船八艘運載子彈軍裝開赴袁萍助戰所有第二路總運需處亦封雇民船數十艘裝載子彈軍裝業於十四日開往袁州矣惟此次贛南贛西戰事消息近日無甚戰　兩軍尙在抄繞中但聞贛南粤軍繞道小梅關抄截贛軍後援聞大庚境内已發現大股粤軍未悉確否至贛西之銅鼓縣亦有不穩消息知事唐祚慶已帶印逃走一說謂唐知事因與防營衝突帶印來省辭職該縣旅省議員王秉文以關懷桑梓特函詢陳督内云若果防營與知事意見不合請爲調處二說未悉孰是果爾則贛南贛西日間即有劇烈之戰　矣 
陳光遠督軍前已通電請赦張勳本省紳耆因亦聨各呈請督軍省長轉電中央施恩特赦其原文如下爲呈請轉懇事竊維前安幑督軍張勳以一時这愚忠搆不韙之鉅禍中外雖或多憐其志里　亦莫敢訟其寃惟該前督戇直性成慷慨好義凡鄕里之善舉輙傾助而無遺近聞京津間戚友間接傳稱謂該前督自罹咎以來閉門海過　祓思拔鬚髮皆斑有不再願聞時事之言抱歸而終焉之志因念該前督鎭徐數載於民國不無微功即其脫卸兵符而部屬之改編者或立功浙江或鎭守徐海亦均能禦敵剿匪爲國効忠不得謂非該前督之平昔軍事敎育所至伏查當日同被嫌疑之張鎭芳雷震春等均已仰蒙政府特赦發往軍前効力今該前督尙罹法網垂暮可傷霖等爲地方觀念起見謹冒昧聨名呈請可否仰懇鴻施俯賜據情轉電大總統總理垂念該前督前此勞勸准予明令放歸宥孟明之一眚釋子儀於臨雞不惟鼓鼙舊將咸思振奮於餘年即章貢人民亦同聲感激於無地是否有當伏候鈞核施行歐陽霖李盛鐸程道存龔士材曹鼎曹和濟陳永懋袁璘饒孟任鄒安孟護呈軍民兩長已據情轉達中央此亦怪事也 
[皖省敎育行政會議紀事（三）]  
今日二時敎育行政會開議首由主席徐篤菴報告今日議事日程所列各案次由盧殿虎廳長說明交議補充小學敎員知識案分爲兩項補充法一講習一參觀講習就其地以補充之參觀使就他地以補充之今應亟謀進行至推行女子敎育辦法案皖省籌劃女子敎育分爲三項一國民小學兼收女生一增設女子小學一隨時隨地倡設女子職業補習學校又推廣半日學校實施貧民職業敎育案以半日就學以半日工作并考察各地物產以供工作之用而處置私塾辦法案分調查試驗講習數種如敎授合格則奬勵之若不合格則取締之似此則私塾之害輕矣　由第一師範代表汪淮君報告提議整理小學師資案省視學向道章報告提議利用假期舉行巡廻講習案當由主席將前三案付審查而汪君對於各案先付審查問題略有意見報告謂如昨日廳長交議籌劃地方敎育經費案今日審查半日未得要領蓋所提議者理想多而事實少故一交審查會終無具體的討論今應先討論然後付審查方有着手處云云江辛君云如先討論則無範圍限制甚至終日而不能議一案况時短促轉瞬即届閉會期間仍主張先審查後討論盧廳長遂出而調停謂汪江兩君所云一爲議案之關係一爲時間之問題兩君均有可採遂觀壁上時計已三點四十五分謂時間已不早了諸君宜雙方並顧勿生意見但昨日議場中現象頗有精神以表示其不應爭持之意後主席以汪君主張表决多數即將後四案（女子敎育女子小學增加女子小學女子師範四案）付審查又指定審查員十五人時已四時五十分記者因精神疲倦遂先告辭至後事如何則不知矣但今晚有徐君磊生講演敎育與實業之關係皖省現在敎育狀况各地方宜就固有之實業於校中加以實習職業敎育進行計　云 
[杭州快信]  
[軍界傳述閩省山路崎嶇浙軍馬隊不適於用有擬調回留守]  
說未知確否 
[熊希齡昨函楊督以此次湘省受兵居民流離失所情狀慘不]  
忍覩現已集合在京各同鄕發起賑撫送到捐册多本請爲設法勸募 
[齊省長前因政體偶有違和連日未至辦公室昨已告痊照常]  
視事 
[鹽警改編期在實行袁運使本擬親出巡視着手進行現因别]  
有要公已由緝私統領趙廷玉派委二十餘員自本部副官以次一律出發分赴各屬調查走私地點配置相當駐在區域呈候核辦 
[嘉興知事張昌慶不日有更動消息]  
[廣東候補知事顏輅昨泰齊省長委充本署諮議宫]  
[南洋兄弟烟草公司擬於各縣雇工專賣推廣國貨烟酒公賣]  
朱局長已准試辦一月再行征稅 
地方通信 
[蘇州]  
[盜匪搶刧鄕警所]  
　　縣屬陸墓鄕區胡梗上警察派出所於四月初三日傍晚突來盜匪多人逕至所内欲圖搶刦軍裝幸該派出所並無洋鎗該盜匪等即在所内搜刧財物當時該所長警等竭力抵禦卒以衆寡不敵致被打傷警士三人並被搜索至一時之久始各呼嘯而出各匪等又至鎭上王同昌王斯美　店兩家搜刦財物而逸次日該警所巡長報告陸墓警察分所高秋田所長將受傷警士三人送縣請驗同昌雜貨店主等亦已開具失單赴縣報請勘緝聞高所長已因他事經吳秀芝知事撤任遺缺委派陳墓警察分所長查石　調充定於四月十二日交接云 
[勸學所長委定]  
　　吳縣勸學生長一席日前傳聞爲孔　康侯所得茲聞實屬不確該所長缺已經省敎育廳長委派縣立第三高等小學校長潘振霄充任日昨縣公署亦已接到飭知矣 
[鎭江]  
[歡送楊師長]  
　　駐鎭陸軍十九師兼要塞司令楊春普師長奉援贛之命日前已派七十四團前隊兵士赴贛師長於十八日午後一時率同七十六團各營士兵乘華大輪船逕赴九江轉往南昌是日上午九時由城内師署起行出西門經過大街至銀山門迤　至江干美最時輪船馬頭沿途各街商民咸設香案恭送如禮並燃放爆竹絡繹不絕迨師長登輪時丹徒縣倪知事丹徒稅務公所趙稅務長警佐沈君讓君商會總理吳澤民君曁紳商學各界要人各防營各砲台各警區官長各鄕董耆以及警察商團水陸各軍隊均至馬頭歡送殷殷握别去 
[滬車遲到原因]  
　　十七早五時滬寗路由滬至寗夜班火車未到鎭江聞因崑山相近軌道損壞經滬站派人趕修故該夜班車遲至次日午後四時始行過鎭赴寗云 
[禁止私收蠶]  
　　蘇省絲　公會因見各地無行私商往往露天濫收蠶　影響營業殊非淺鮮故特禀經齊省長通飭各縣一體出示嚴禁以保利權而安營業現聞倪知事奉文後遵即出示論禁矣 
[漢口]  
[江寛逝者追悼會]  
　　江寛輪船被撞沉没淹斃多命慘不忍聞漢口慈善會深爲憫惻特於陰曆十四十五兩日在丹水池開追悼大會舉行公祭王督軍痛念死者遭難之苦昨電致慈善會謂定於日内親往與會追悼以伸哀感而慰幽魂該會在丹水池開會職員刻已預備歡迎矣 
[麻城選民之實數]  
　　兩院議員選舉期限漸已逼近鄂西各區尙在戰爭中總數不齊無從支配省監督業已請示中央將來不知用何法救濟麻邑選民聞僅十五萬上下比之黄岡靳水不及一半黄安人口區域素較麻邑爲小其選民亦在二十餘萬以外麻邑知事鄒東乾意在覈實故較他縣爲少聞該邑投票日期參院定本月二十日衆院定二十四日云 
[又到現欵三十萬]  
　　鄂省財政挪充前敵軍用金融困難異常由王督電請財部撥給現欵六十萬以資救濟茲悉此項現欵已由財政部撥給銀三十萬元十四號下午五句鐘由火車裝載來漢經王督派人接收運赴中交兩銀行存儲矣 
[嘉興]  
[第二中學運動誌]  
　　省立第二中學校此次赴杭運動得全省學校之第二十八日爲該校第二次各組運動會其所演各節均係競技運動運動員共計七十六人咸精神百倍自上午九時開始運動至下午五行始行演畢評判爲法利亞王哲安花大衛三人是日到會參觀者爲第一第二兩高小第二師範商業學校秀州書院勵羣高小曁塘灣月州北麗等國民學校而來賓參觀亦有二百餘人其述動員之編製分甲乙丙三組所演節目係賽跑跳高競走等三十一節其結果甲組以周家騏爲最優平均得十七分乙組以王承緒爲最優平均得十一分丙組以徐炳勳爲最優平均得十二分運動畢由該校分贈銀牌晚間又有音樂會以祝賀優勝諸生云 
[業公所開會]  
　　嘉屬六邑　業公所於日昨召集各廠主曁各股東會議當經公决定於陰曆本月十四日一律開秤價格上好暫定四角五分其稱　之秤仍用財政廳規定之秤不准加重 
[寗波]  
[勒交拒捕私販]  
　　鄞縣公署昨致函地方檢察廳略云大嵩私販敢於刦械斃警肇成鉅案旣由營縣馳往彈壓尙敢聚衆抵抗尤屬　不畏法曾當場捕獲朱來順一名並嫌疑犯朱之藩等四名查朱之藩旣爲漁船主任而私販施林生等均經領有船照影　販私上年犯案又係朱之藩倮釋應卽責成將施林生等交案懲辦一面勒交鹽警屍身曁鎗械等件一面切實布告脅從免究以安民心是爲至要仍將辦理情形隨時具報勿延此令等因除即出示布告脅從免究使該處商民各安職業外查嫌疑犯朱之藩等已送貴廳收押審訊相應函請貴廳長查照希即責成該犯朱之藩迅將施林生等交處懲辦並勒阴交出鹽警屍身及鎗械等件母任狡卸 
[整頓場產之規畫]  
　　寗波所屬產鹽區以岱山爲最近來私銷日見暢旺致稅欵因之短收茲聞袁鹽運使爲整頓場產起見擬在岱山場設鹽倉五所并添設鹽警四十名業已議妥辦法一俟鹽務署核准後即當實行云 
[杭州]  
[省議會常會紀事]  
　　浙江省議會十八日下午一時開會秦副議長主席討論敎育費臨時門决算均照案通過開議實業經常費照案通過接議實業臨時費照原案通過惟考察草帽　經費否認次議財務經常費第二路第三項第四五六各欵均有流用溢出一律否認餘照原案通過决算二讀終了開議解釋浙江省　行條例疑義案三讀通過次議桐江工程計劃案及桐江上遊航路修正案付表决多數可决次議改建定海成仁祠案通過次議省立第三師校追加預算案財政股審查次議設立種棉試驗場案不成立次議整頓農事試驗場案付庶政審查次議請裁决改良　青模範廠應否繼續案付庶政股審查林卓提出查辦農業校長案不成立次議擬設浙立省立第一乙種工業學校李傑說明提案理由多數可决付庶政股審查議畢散會時已五句半鐘 
[特别快車遲到原因]  
　　十八日由滬駛杭之特别快車駛經臨平斜橋相近地方該處軌道年久失修枕木上之螺絲釘鬆動以致車頭全部出軌一時不能開駛當由車長報告臨平站長轉電滬站迅即開放大號車頭馳往拖駛故抵城站已遲至二小時之久矣 
[召集中學校長會議]  
　　敎育部訓令敎育廳云本年十月在京召集中學校校長會議並由各省區辦理中學校人員就本部所發各問題及其他應行討論事項預爲詳細籌議以爲會議之準備仰先期選派人員以便如其赴會此令 
[葉景僖聲明之聲明]  
　　本月十八日據葉景僖來函對於中日密約有所聲明今日又據葉景僖函稱景僖此次反對中日密約及調和時局之講日快郵代電均先得浙江督軍省長之同意又經省議會全體之贊成並非誤信謡傳一時草率所致又無此項聲明函電顯係印去空白圖章之人所揑造不得不合併聲明請速更正各省督軍省長省議會曁各報館均鑒浙江省議會議員葉景僖通告 
[各鄕蠶汛之新消息]  
　　本届杭縣各鄕蠶汛較遲預測收成勉稱中稔現聞拱宸橋怡和　行大關大豐　行謝夺裕綸　行以及瓶窰臨平塘棲各鎭之　行均已預備收買鮮　調度金融尤爲忙碌至開秤之期約在陰曆四月望後惟各鄕　市日期遲早不同未能一律云 
[貪小失大償賠保險]  
　　上海招商局江寛未失事之前有杭州某綢莊托拱埠普源公豐順永德和三報關行裝綢若干至漢口例應保險該公司等直接與該莊保險並未轉與保險公司接洽一經出事當然由該行等賠償故普源公賠洋三百元豐順永賠洋六百元德和最巨賠洋六千餘元貪小失大該行等可作日後炎殷鑑也 
[濟南]  
[電請緩調奉軍]  
　　頃聞軍署急電中央稱前張奉督允助剿匪開來之奉軍兩旅刻奉奉督命令將開赴湘省前線倘客軍已去則東省剿匪兵力驟行減少可否由中央酌商奉督暫緩開拔俟駐紥奉軍地方防務布置妥當後再行離東云 
[防範黨人携帶危險物]  
　　日前津浦路警備隊申統領奉交通部訓令以近據探報南方黨人現紛紛暗入北省所帶危險物品多用花露水瓶及各種藥品玻璃瓶或紙烟鐵筒食物罐頭裝置使稽查軍警無從辨别希圖混入各地暗中滋事並有僑扮遊方僧侣及江湖賣藝之徒分乘輸船火車等情查鐵路爲交通機關對於以上情事應嚴飭路警密行防查認眞緝捕申統領已通令各站路警對於檢查行李以上各端留神審察以弭隱患云 
[各縣抽加附捐飭令呈報]  
　　省公署現以各縣歷年一切公益事多由本地籌抽附捐乃各縣商民往往因加此項附捐來署呈控查各縣抽加附捐事前多未呈報以致過有呈控案件漫無稽考特飭各縣嗣後無論興辦何事在地方抽加附捐者必須先事呈報來署以便立案備查云 
[天津]  
[平糶案審查結果]  
　　全國商會聨合會會員直隸代表楊明僧提議籌設平糶由宗景鏞李堪王元貞張繼宗高崑等審查報告改爲設法運糧接濟民食案查上年順直百餘縣洪水爲災食料缺乏自應由連年豐　交通便利之江蘇省運輸糧米以濟要需惟津浦路局假口車輛不符刁難商民不予裝運致南京浦口蚌埠等處糧米堆積不能運輸上海則以禁止糧米出日爲口實亦不准招商局輪船運往京津是非無兿濟之糧米亦非無運輸之機關乃由於人爲的使我商民不便也茲擬陳請交通部迅飭津浦路管理局籌撥大宗車輛趕將京津商民購買糧米堆積於各車站者裝運天津又陳請熊督辦發大米護照二十萬石交由津埠商會轉給糧商自備資本持赴上海採買大米由招商局輸船運往京津 
[商會反對擴張電車]  
　　三叉河口裁灣取直工程業已興工直隸水上警察局局長梁瑞福飭中隊隊長吕富文率同巡船分别駐防聞工程完竣後有擴充電車道消息自金華橋至新車站轉由新開河直達西沽津埠人民異常反對日前天津商會已呈請省長嚴詞拒絕矣 
[河工借欵之抗議]  
　　水災善後熊督辦前曾有河工借欵以濮陽附捐作抵押之議茲聞順直省議會以此項附捐原定爲俟濮陽河工借欵付清後即行停止今若以之作借欵抵押品將永無停止之日人民負擔何堪已咨請省長轉咨熊督辦另行設法 
雜評一 
[商界之成功]  
　　此次北京增租風潮以商會協爭之力得達挽回目的論者遂謂爲商界固結團體第一次之成功然而此之所爭僅其小焉者也商會聨合會開會之第一大目的本在調和南北各代表聚精會神冀獲此最後之效果固已失志不懈而中央亦漸有傾嚮和平之機此問題之解决未始無一線之望然而問題之外又有大問題相牽引而起時局乃益陷糾紛而所謂調和南北者今反爲第二問題矣商界安有此能力以解决之哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[財政部令辦遺產稅]  
　　江蘇財政廳訓令各縣知事略謂奉財政部令以遺產納稅各國均有規定我國承受遺產者不乏其人而此種稅則從未規定亟應仿效踵行現已擬定大綱稅則通合各省財政廳飭縣遵辦等因特令該縣知事等一體遵照部訂說則辦理云云 
[旅滬英人舉行慶典預誌]  
　　本月二十四日爲英國前女皇維多利亞誕辰紀念節届日旅滬英人將舉行慶典聞擬定禮節如下午前八時在英署行敬旗禮午時英總領事閱操後二時三刻英人團練隊在跑馬場演戰並由印捕等舉行賽跑等事晚間在夏令配克影戲園開演戰事影片 
[旅滬美人奉令查騐]  
　　大陸報云旅滬美人已奉依照徵兵章程驗視體格之訓令近數日來已有數人由美領署醫員驗畢聽候召集回國從戎衆意查騐旅滬美人體格一事亦美國陸軍總長軍備計畫之一蓋欲知美人之可從軍者究有幾何也 
[李厚基急電乞援]  
　　松滬盧護軍使昨接福建李督軍急電聞其内容以接前敵臧司令致平童司令葆暄電呈分水關戰事並子彈乏情形爰特電請援助軍隊子彈聞盧使已與浙江楊督軍密商措置矣 
[煙酒聨合會常會紀事]  
　　中國烟酒聨合會昨開星期常會各業代表到者有朱信齋邱思銑張少孚等首由總幹事陳良玉宣布山東煙草種植權抵押外債業已電部力爭公决此事雖經某公司登報聲明惟各方面所得消息不可謂全無根據不獨關係農商命脈國貨主權且適以開各省自由借債之風中央財政統系亦被紊亂自應協力爭持次金拜仁提議人才爲國家根本此次留東學生因集議中日新約受日警干涉以致紛紛罷學歸國爲人才計急應要求政府設法安慰并另籌適當辦法母使有志青年久曠學業公决此事總由新約秘不宣布所致應函全國商會轉致代表要求政府迅將條約内容宣布以釋羣疑而定人心議畢散會時已鐘鳴五下矣 
[疑似敵僑之詢查]  
　　自稱荷蘭國人之白仁士（譯音）能操歐西各國方言又通中國文字邇在浙省莫干山賃屋居住該山檢查所陳所長以該洋人似係德人冒充荷蘭國人並不報請檢查爰特報請松滬護軍使署請爲核奪盧護軍使遂致函交涉公署派令譯員陳世光商請駐滬荷國領事於前日會同馳往莫干山詢查該洋人對答全係荷國語言且能書寫華文旋經荷領事細查國人姓名清册並無白仁士其人當將白仁士偕同陳譯員帶同回滬送交龍華護軍使署核辦 
[駐松軍隊定期開往台州]  
　　現駐松江之步兵十五團團長劉永勝曁第二營營長王國　等前奉浙省楊督軍命令着率官佐士兵前往台州駐防已誌前報茲悉劉團長已與王營長將拔隊開差事宜預備完善定於本月二十一號清晨由松出發因須道經上海故由劉團長函致路局任局長請撥三等客車八輛行李車六輛於二十號午後開赴松站以便習晨運送官長士兵及軍用各件赴滬卽於是就江邊碼頭乘坐車艦開往台州並聞紥楓涇之十五團第三營全部亦將於日内開差云 
[復訊愛多亞路木作之命案]  
　　公共租界多愛多亞路一千二百七十六號門牌木匠店主夏阿富與妻龔氏於本月年三月十四號被人暗置毒質於粥鍋内致夏夫婦食後相繼斃命旋經新閘捕房將與此案有關之藝徒王二寳拘解公公廨迭經中西官研訊以被告年幼恐有寃枉或則受人指使故由公堂代延柯理瑟律師擔任義務出庭辯護訊供詳情已屢紀本報前日午後由廨復訊並經捕房將見證押犯吳子培邱阿新等傳案與王質證先由捕房代表牛門律師上堂詰據婦人李尤氏供稱我係二房主被告與死者係是師徒平日感情尙好是日死者天婦中毒時被告適出外大便迨其回來即雇車將死者夫婦送請醫院醫治又據木匠孫木金供稱與死素來相識我於去冬在夏處爲夥時見被告每日肩荷小機出外求售晚間回來有時缺少機價其師疑係私肥往往加以斥責或不准食膳至夏夫婦中毒身死之時我已不在夏處爲夥並不知情求察又據見證邱阿新供稱因竊比總領事署鐵箱已奉判押二年半四月五號與吳子培王二寳同押一處因聞被告自言自語當向詢問夏阿富夫婦中毒身死究竟眞相如何王稱夏每日令伊做小機廿隻如做不及非但痛責且不給飲食因此啣恨與一薙髮匠同至某藥店内購買紅砒計小洋一角携回搗碎暗置飯碗及粥鍋内給與師父母食後伊即出外大便迨回來見師父母二人均倒臥地上遂雇車送請醫院醫治無效斃命並稱雖將其事告訴你等萬萬不可洩漏言至此即由柯理瑟律師向邱問曰被告王二寳告訴捕頭說爾將他毆打有無其事邱答係吳子培所打因王不肯洗洒地板之故柯律師又問包探張芝卿是否每日到牢内看爾邱稱張探確來過幾次柯又問曰張探時常給爾粥飯糕餅等物有無其事答有之柯律師又問是否給爾飲食後要爾到堂作證答是遂即退下並據吳子培上堂所供各節與邱略同復由柯律師向吳逐層駁詰良久訊至此時已傍晚經張襄讞商之義副領事羅君宣佈退庭判被告與見證邱阿新吳子培仍分别還押候再復訊核奪 
[黄浦江中之盜案]  
　　船戶王良生前日由申承裝某糖行貨物二百包駛赴楓涇交卸駛至南黄浦長十八里地方時已垂暮忽遇盜船三艘攔住去路搶去糖包三十餘件現洋十一元盜黨約共十餘人臨行開放手鎗兩響幸朱傷人昨日王已回申報告貨主開明失單分赴水上廳曁地方警察事務所請爲查緝 
[山東强盜判解軍署之實行]  
　　山東人劉德勝於本月十號夜偕同在逃四人在新閘孟納拉路徘徊窺探被探查獲搜出實彈手鎗一支帶入捕房查悉劉曾於舊曆本年正月十八夜持械夥刧威海衛路三百八十九號門牌康寄遥家值洋一千六百餘元之現洋衣飾當於上星期六日傳同事主將劉解送公共公廨經中西官質訊屬實判劉押候備文解送護軍使署俜辦在案茲悉是日承審此案之王襄讞退座後即將捕房所錄華文供單及全案卷宗飭承抄錄一份於昨日發交老閘捕房中西包探卽日將劉押解軍署按例懲治以昭烱戒 
[飭查留學經費之鎊餘]  
　　上海縣知事昨接敎育廳訓令略謂接敎育部令本年金鎊價值跌落各省留學經費應有鎊價盈餘此欵應留備派員出洋考察學務研究學術之用惟留歐官費生因歐戰百物騰貴生活艱難由部擬定增加除另案通咨外此次指定金鎊盈餘之欵以本年六月底爲限請卽查明實數以憑酌量選派各學校敎職人員出洋考察等因令行遵照查明辦理以憑彚報云云 
[衆議院初選舉今日投票]  
　　衆議院議員上海初選舉事宜經初選舉監督沈知事將本邑劃分十區派員管理示期五月十十號投票迭紀前報今日已届投票之期上海市投票區所定在救火聨合會並公共體育場沈知事除派地方警察前往照料外並先於前日函請淞滬警察廳飭該管警所巡警届時蒞場彈壓其餘四鄕各投票區所亦由地方商埠兩警察分投照料 
[楊月如銅像定期開幕]  
　　省敎育會會員楊保恒號月如生前充省立第二師範敎員敎授諸生頗爲盡力嗣後該校添設第二部附屬小學並改革新舊課本亦由楊君與現任校長賈季英互相酌議得以逐漸發達詎楊君於民國五年十一月間在京病殁現經附屬小學主任楊聘漁創議於校友會中籌集經費就附屬小學校園中隙地爲楊君鑄立銅像並將其生平事蹟由師範敎員吳景遞詳叙碑銘俾垂不朽茲定於二十五號（卽十六）午後一時舉行開幕式業已印就觀禮劵分送政紳學界各機關届時往觀其預定順序列下一奏樂二開幕三行禮四唱歌五報名六演說七學生連動八閉幕 
[催緝甯波獨立之首領]  
　　松滬盧護軍使近接陸軍部電略謂上年甬亂乎領曾經楊將軍電請通緝迄未據各該軍警機關緝獲實爲玩忽特電該使迅飭稽查處認眞偵緝務獲究辦以靖亂萌等語　使已諭令稽查處嚴密查緝矣 
[浦東同人會補開春季常會]  
　　浦東同人會昨日假座第一區救火會補開春季常會午後二時開會首由倪菊裳報告開會宗旨畢即由上海醫院長王彰孚演講衛生大要是日所議事項列下一傳佐衡報告浦東公所進行狀况經衆討論各項建設事宜二花業中人討論擬創設花業公司以資聨絡公决再行邀集同業開會解决三討論擬在董家渡建築公渡碼頭事宜因發起人未到在座諸人雖多有議論其結果須再與發起人商議進行四報告灶地清理費及欽塘確定民業之過去情形至五時散會 
[紹酒公會評議會紀事]  
　　上海紹酒公會昨開第四次特别評議會到會者五十餘人首由朱樂平佈告會務進行先從整頓行規着手維持營業以保血本次由坐辦裘如邦出席聲稱調查去年營業狀况十有九虧大則四五千小則一二千元不等皆由捐稅苛重以致商業前途大爲危險况吾業大都放賬被欠延宕者亦復不少吾業將來恐不堪設想且紹地素來通用劃洋今庚忽改爲現洋每百壜已漲三十元之巨今滬上若再增價頗屬不易兼之市面日衰百貨昻貴若不設法於前恐難保存於後幸蒙諸同志不辭勞苦今日到會共謀方法願諸君有以敎之次葉正興朱祖仁報告日前公賣第六公棧與第三分棧爭權奪到擅邀一二人到場妄稱紹酒全體代表會議增稅事宜但本曾未會開會討論此項問題亦未委派代表恐生種種誤會本會不得不預先聲明以釋羣疑並派員切實調查以究眞相云云末由沈信漁葉啓榮何永奎等互相討論行規數條全體表决至五時振鈴散會 
[製造華碱之進步]  
　　吾國產碱之地甚多惟因製練不得其法故用碱各工廠無不仰給於舶來品利源外溢殊爲可惜及至歐戰發生後航運阻滯外貨來源旣少取值尤昂直商董蘭舫有鑒於此爰利用吉林天然碱泡設廠提練並經本埠工商研究會爲之提倡國人即爭相購用蓋緣其取值祇有洋碱一半故人皆樂於購用也惟其提練多用人工一遇潮濕不無　化　經研究會楊會長召集會員一再研究勗其改用機製以竟全功該廠經理許某當即延聘化學技師陸某購辦機器悉心化練數月以來成效已著近日所出之碱粉較前尤爲堅潔凡遇潮濕不致烊化實爲抵制外貨之利器聞研究會近又代同政府請求恢復免稅原案以資提倡未知政府能允如所請否 
[鹽勇緝私之格]  
　　兩浙緝私第二營稽查李森坤前晚率同鹽勇夥役人等渡浦至浦東龍王廟附近長田岸一帶巡緝私鹽途遇大帮私販各執扁擔拒捕當被毆傷鹽勇七名及夥役大眼毛毛胡銀泉等大都頭破血流李森坤急以手鎗防衛始免被毆惟該處有一年逾七十之鄕民衛茂茂被該私販等疑爲眼線將衛拖出攢毆受傷事後經李稽查禀報薛營長立飭第二隊王隊長督同三號船長蓋永田等馳往追捕 
[阿叔謀害阿嫂]  
　　江北人楊老大老二老三兄弟三人在浦東大團鎭爲小販上月間老大湊集銀洋數十元　妻張氏偕同其弟老三回籍販運甘蔗駕舟而往道經閔行相近老三見財起意將張氏手足用繩縳住抛入浦江所有銀洋衣飾悉數呑没詎張氏入水後被潮水衝激至魚　上卽經漁夫救起送至閔行水警第一專署由沈署長詰明前情飭令大團鎭警所知照該氏家屬前往具領一面飭拿楊老三等到案究辦 
[竊賊糾衆報仇]  
　　常熟人王阿寳（混名小蘇州）前因在太古公司新寗輪船上攫竊旅客皮夾被碼頭偵探楊阿桂拘解地方檢察廳訊判監禁十個月於上月杪期滿開釋詎王前日又至浦東華通碼頭西安輪船上圖竊被楊探撞見扭住掌頰數下揮之使去王乃挾仇圖報於昨日（十九）上午八時許糾集同類十餘人各帶刀棍至爛泥渡鎭找尋楊探尋　未遇即將楊兄裕春扭住兇毆三區崗警朱彩巨上前排解無效急鳴警笛召集隣崗巡警分投捕拿若輩遂四散逃逸僅拘獲王阿寶左漢卿二名連同探夥居榮福朱阿四唐文彪等併帶至署經解警正詰明前情以兩造均有傷痕併解警廳司法科訊辦 
[留日學生救國團之電稿]  
[致天津商界聨合會電]  
　　天津商界聨合會諸公鈞鑒密約聞已簽字國民誓死不認諸公迹近都門請速設法挽救本團聨絡滬上各團體代表不日來京共籌取消方法以救危亡留日學生救國團叩皓 
[致南京李督軍電]  
　　南京李督軍鈞鑒條約籨字喧傳全國凡有血氣誓死不認鈞座對此密約夙昔反對今大錯已鑄仍懇通電政府迅速拒絕以全國命本團即派代表晋謁請示先此電陳中華民國留日學生救國團叩 
[致各會督軍省長省議會敎育會没會電]  
　　各省督軍省長省議會敎育會商會鈞鑒日人藉口共同出兵向我政府訂定密約條件之酷早騰遐邇政府實被迫而忍辱簽字國民當奮起以圖存且人之愛國誰不與我魚肉之苦想有同情學生等義憤所驅棄學歸國現正聨合各界誓死反對俾政府得藉口民意打消條約耿耿此心諒邀鈞察仍乞飛電政府爲民請命支大厦之將傾挽狂瀾於旣倒扶危定難郅治保邦黄帝子孫實利賴焉中華民國留日學生救國團叩 
[歸國學生新到之人數]  
前日（十八號）午前八時山城丸入口由留日學生救國團招待部長柳某前往接待該船共載歸國學生九十餘人昨日（十九號）下午一時筑前丸抵埠又歸國學生七十五人聞二十日可以入港之伏見丸共乘學生二百餘云 
[雲南交涉員對於天主敎堂]  
置產之意見 
　　江蘇齊省長致駐滬交涉員函云據雲南特派交涉員張翼樞函稱近以天主敎堂在本省所購業產其用途如何雖未盡悉而顧名思義自以用於敎務學校及慈善事業爲正當尤爲敎堂租購產業條約所允許乃近今竟有以敎民名義投機營業除租購外幾至典當民房田地其因此發生交涉之案日益增多若不迅行限制禁阻爲害匪淺茲就本省城内外調查得天主敎堂購用以投機營業之房地約值洋十萬零一千七百餘元在昆明及各縣所購之田土約值洋六萬九千六百餘元又各縣之地基房屋約值洋七萬六千三百餘元三項共合洋二十四萬元餘其屬典當之　尙不在此内天主敎堂在各該縣所購田土房屋地基之收入有用於當地敎務學校者有　交省城天主敎堂者且典當之產除收租收息外别無用途尤足見其立意營業藉以牟利其金錢勢力因之增加若用以爲政治運動殊於政事不利不特此也天主敎堂購置不動產照章勿須先行報明地方官亦未照耶蘇敎堂租置之例將契約送請官署轉行投稅種種糾葛卽因之而生其爲典當尤易涉訟凡此受授授實與國際法有背在邊之滇省投機營業已　如是之甚則在富庶繁盛之區當有過於此者若不於此時將限制購買不動產并禁典當問題提出以爲他日地步他日再重以爲言以爲承認該國保護德奥諸國天主教堂敎士之交換條件未始非根本解决之一法也除將天主敎堂購置不動產種種弊害並籌擬補救辦法緣由呈請省長轉呈大總統令部查核辦理外茲特抄具原呈函請轉行所屬一體查照請爲嚴防以杜交涉等因特令該交涉員即便轉飭各縣一體遵照 
[民立中學將開運動會]  
大南門外民立中學校於體育一科索極注重運動成績斐然可觀此次省立聨合運動會僅以九人得平均第四個人則得第二誠爲難得刻聞該校定於陰曆月之十七日假斜橋公共體育場舉行春季運動會故近日各運動員非常與奮報名者已達一百三十餘人並聞該校所擅長之疉羅漢及其他種種有趣之游戲操均於是日戲技所有各項報告仍用滑稽並加餘興想届時必有一番盛况也 
[催兌殖邊事務所所常會紀]  
　　本埠西姚家弄思敬學校内附設催兌殖邊商困事務所昨日星期下午二時許又開常會到者五六十人首由主任朱君宣告上星期公决轉請總商會再向殖邊總管理處嚴函催詢俟得覆信後再策進行等因業經程君吉孚前往面懇已荷允許諒早具函往催本事務所十六日亦曾發函詰問請於十日内速示開兌確期以慰衆商當　函稿交衆閱看均無異議旋朱君又宣述本事務所催兌至今已將一載詎毫無效果倘十日後總管理處仍無切實答覆將何對付衆議並無結果憤憤而散 
[雜糧公會催繳會費]  
　　福州路杏花樓廣東菜館内附設之雜糧公會前經會長葉惠鈞整頓會章取締外帮濫入凡入會者發給徽號以爲入會之憑證詎有某某等二十餘戶欠繳會費延不納付昨經葉會長邀集評議可月等開會决定入會會員欠費滿兩月者由會通知催付如滿三月仍然不付開除名號不准再行入内以符會章 
[工巡捐南局庶務嗣替代]  
　　滬南工巡捐局庶務員賀寅生近請長假隨同調辦浙省衢州烟酒公賣分局長即前淞滬第一區警察署長董榮卿赴任所遺該局庶務員一職因未便久懸姚石蓀局長另委科員華墨齋庖代昨已接辦矣 
[檢查工巡捐南局賬目]  
滬南工巡捐局會計科員朱徐兩員均係天津人昔年爲楊南珊局長所委蟬聨迄今已歷四五年茲悉該局名譽董事查得該局每月所撥慈善經費核與月終報銷數目不甚相符誠恐别有弊　通知姚局長查閱賬册果有不符之事當即知照該兩員將賬目欵項逐一核對一而咨請淞滬警察廳長徐國樑撥派督察員一員每日赴局會同該局庶務員華累齋監視將合項收支欵目詳細檢查 
[牋扇業組織友誼會]  
　　本埠牋扇業同人陸文瑞王錦文等聨絡同志組織友誼會前日（初九日）假豫園羣玉樓開成立大會南北牋扇業會員到者二百餘人裝池工業延壽會會員到者一百餘人錦盒牋紙業到者數十人南北扇業資本家到者二十餘人午後七時開會首由發起人陸君報告宗旨次由書記張寄生演說研究會務次由來賓鄒剛言演說一本業青年子弟有研究藝術之所庶不抛棄寶貴光陰於無益之中二本會以儲蓄金錢爲要務萬望同志始終其事不可虎頭蛇尾三此後本業有會聚之所凡有關於本業之事均可開會報告次由張子佩演說推廣會員方法陳氏昆仲演說推廣國貨挽回利權末由延壽會總代表袁耕伯宣讀頌詞十一時摇鈴散會 
[方板橋火警]  
　　前日夜半一時許西門外華界方板橋附近忽告火警經各區救火會騙皮帶車到埸汲水灌救約歷兩時許始熄計燬去面西樓房四五幢後由二區一分駐所警佐馬汛山查得被焚之裕新永要貨店慶昌板木行仁壽堂藥店等三家均保火險當將各店主一併帶所詰問是誰起火因其互相推諉飭均留候查明申送警廳司法科訊究 
 
 

Page 11

 
 
又函云前夜一時半西門外方洪橋南沿馬路裕新永要貨店樓上忽然起火經該處崗警瞥見急用電話知照救火會鐘樓告警各區救火會各驅皮帶車馳往灌救歷一小時許始熄計燬去該店房屋曁南北貼隣協記木棧與仁壽堂藥舖樓房五幢及協記新號房屋一角事後經崗警將事主謝福生並店夥蔡桂生帶至二區一分駐所經馬警佐訊據謝供從大世界遊玩歸店叩門由蔡桂生應聲啓門見樓上火勢已熾實不知如何肇禍詰之蔡稱當時已經熟陲因聽見敲門披衣啓視忽促之間潑翻檯上火油燈以致肇禍請求明察旋又據警廳偵探報告該店保有生財雜物火險銀八百兩請爲澈查馬警佐論將兩人解送警廳司法科訊辦 
[查拿上南交界搶案匪徒]  
　　浦東陸里橋與龍王廟等處爲上海南滙兩縣交界之處時有匪徒白書搶人財物茲經該處紳董分投南滙縣署並淞滬警察廳禀訴經徐廳長與該縣杜知事往返函商業已專派警士分投查拿矣 
[引渡攔路行刦之匪徒]  
　　戴阿三毛小祥兩人前在城内搶取某婦人耳上之金圈一付即由原告報警請緝在案現經淞滬警察廳偵探查悉戴等匿跡法租界内故即投報法捕房派探協同前往將戴包兩人拘獲昨解法公堂請訊先據警廳偵探上堂禀明某性婦人被搶情形請求引渡詰之戴毛兩人供認搶圈不諱中西官判將戴毛兩人交來探帶去歸案訊辦 
[被誘女工要索贍養費]  
　　前小南門外興華織襪廠股東兼副經理之姚大文去年勾引織襪女工韓彩第賃屋於永盛碼頭永貞里同居儼如夫婦旣而襪廠閉歇姚賦閑無事經其父姚炳麟屢次函囑姚速回寗波原籍詎並無回音前日姚父挈同伊姪大圻來滬偵知前情强迫大文回里詎韓彩弟聲稱身已懷孕要索洋五百元方肯離異姚父遂將該女連同大文一併扭控一區一分駐所請爲核斷當經署員詰據女供年二十四歲並呈上姚之信函内有娶伊爲室經其父允許字樣不料伊早有妻室現忽悔變請爲酌給養贍鄪張警佐飭送警廳司法科訊核 
[請騐縊斃男子]  
　　前晚十二時閘北四區二分所崗警巡經义袋角　渡口見同泰米店門前涼棚下縊死年約四十餘歲之男子一名身穿破舊短衣報經錢署員昨飭十一圖地保至地方檢察廳報請相驗 
[地方廳宣判刑事案]  
　　前日下午二時上海地方審判廳堵推事官會同樓檢察官開第五庭宣判刑事各案先提姦拐陶招生妻沈氏之吳阿春及氏母沈蔣氏至案據吳阿春供稱三十二歲寳山人鋸木爲業去年九月十四日起與陶沈氏姘識現在該氏已由陶招生領回求宥沈蔣氏供年四十九歲陶沈氏是我女兒與吳阿春姘識之事雖經知情惟並無帮同藏匿情事請察問官得供以吳阿春和姦和誘罪均已成立判監禁三個月沈蔣氏帮助和誘之所爲判監禁二個月又提姦拐劉其桂妻葛氏之林雙全至案據林雙全供鹽城人年三十五歲拉黄包車爲生住居新閘橋葛氏係自願跟隨民人求察劉葛氏供年二十二歲亦鹽城人餘語支吾問官得供判林雙全監禁三個月劉葛氏監禁二個月零十天又提私帶烟土三兩一錢之閔行婦人張陳氏至案據供夫名炳泉爲肉莊生理此項烟土爲丈夫學徒某甲托帶等語問官得供謂曰爾雖不認自已帶土然帮助帶土罪亦已成立判罰洋三十元又提在浦東串竊花衣之竊賊周阿毛鍾金福至案研訊之下判令各監禁二個月又提在華通碼頭串竊紅糖之竊賊王四訊判拘身二十天周大拘役二十五天又提在閘北串竊衣服之竊賊丁福根王阿二至案詰訊之下判各監禁二個月以儆 
[復訊皮貨店騙案]  
　　恒豐泰皮貨店主陳沛華控南京路已閉合豐祥皮貨店主王本源騙呑皮貨價銀七千餘兩由廨訊判被告交保在案前日午後又經中西官傳訊原告延萬伯良律師上堂譯稱原告之貨並非賣與被告實係託伊代售今此項貨物存在公堂迄已數月請求堂上准將此貨給予原告具領訊之被告亦延律師到堂與原告律師互辯良久判被告仍交原保候會商堂諭宣布 
[領妻不放之遷怒]  
　　甬人陳蓮卿住居租界其妻馬氏日前歸寗閘北長興里母家陳屢次往領被妻母覇留不放昨日陳將妻弟馬金標扭入四區警署控請究追余署長諭令暫押聽候查核 
[撕破巡捕號衣]  
　　向爲西崽之周掌生手持鐵棍在虹口蓬路將王阿毛欄住行兇當由一百零七號華捕查見喝阻不服反將該捕號衣撕破遂由該捕將周拘入捕房捕頭諭着押候解廨訊究 
[購緝舞弊潛逃之川商]  
　　公共租界福州路九十一號門牌四川某商號駐滬分號經理巴縣人唐友恒陸續私用賬銀二萬餘兩於四月二十八號前往杭州一去不返旋經號主查悉具禀公共公廨出票查提迄尙未獲茲該號主深恐遠颺禀請捕房縣賞查緝業由麥總巡於昨日諭知刑事科刷印賞格分發各捕房曁法公廨並南北警廳一體偵緝大致謂無論何人能將唐友恒拿獲賞洋二千元知風報信因而擒獲者賞洋五百元儲欵以待仰各知照云云 
[金號司賬虧空之原因]  
惇豐永金號主劉年春至總巡捕房指控司賬王桐督陸續私用賬銀一萬餘兩逃逸等情上星期六由探邵和鈞協同西探海明威將王緝獲解至公共公廨先由原告偕中西包探上堂禀明前情訊之王供此欵係與友人買賣赤金虧空約有六千餘兩並無如許之多旦非私用求察王襄讞商之義副領事羅君判王押候另行訂期研訊 
[窮人還債之困難]  
盧雨庭曾於二月間至法公堂控包飯作主沈長林虧欠貨價洋四十一元請求訊追等情該被告挺押至今分文不理昨又提訊沈稱包飯作已經閉歇貧苦不堪無法籌措求恩釋出當於端午節併凑洋十元師還原告請其通副了結原告稱所欠者計有四十一元豈能折還十元含糊了事仍請押追聶讞員姑念被告貧苦屬實從寛釋出先還洋兩元下月再還三元餘欠按月拔還五元如違提案　追 
[債務缺席判决]  
　　羅鴻順號虧欠陸義記鐘表店源泰鞋店茹公和等往來貨欵及房租等項倒閉逃逸各債權即將證據呈送法公堂請爲察核昨日陸義記茹公和又各將所收支票呈案請示聶讞員准予缺席判决如數還洋俟被告出面後隨時扭案追繳並着源泰於七天内將賬簿呈案察閱核斷 
[欠欵陸續追繳]  
　　光泰錢莊倒閉後人欠欠人各欵爲數甚鉅曾由法公堂諭令貝明忠趙倍玉爲理賬員日前貝趙投稱董純山欠銀一百八十兩施春熊欠銀六百十三兩周淦秋梅友松亦各欠銀若千各收不付請爲追繳旋因周梅二人飭傳不到判候改提董施二人均限七天繳銀在案昨又由貝趙投稱董周梅三戶之欵現已收清惟施未付求追施即繳銀一百兩餘請寛限措繳判展限十四天繳清 
[保人如數賠償]  
　　陸伯林在公共公廨呈控林老四不理欠欵等情回被告抗不投質經中西官諭限保人朱子温於一禮拜内將被告交案候訊在案前日午後由李襄讞會同義副領事羅君傳訊原告延萬伯良律師上堂聲稱保人仍不將被告交案實屬違背堂諭應着該保人理償等語訊之朱子温供詞推　中西官以被告抗不到堂該保人應負責任判朱依照原告控數賠償違干未便 
[撤消擔保欠欵之控訴]  
　　顧祥茂延代表律師在公共公廨控陸稿薦經理朱燦生不理擔保楊守蓮欠欵等情前日午後由廨傳訊原告代表律師上堂陳述案情要求嚴追朱燦生亦延代表律師出庭辯稱此案借主係是楊守蓮與朱燦生毫無關係應請將案註銷中西官以原告所控證據不足遂判將案註銷 
[混售冒牌丸藥之控訴]  
　　北京某丸藥店報事謝錦齋控李森甫在市混售冒牌丸藥並牽涉九畝地某印刷局主吳承寶當經二區一分駐所飭警將李吳帶所一併函送地方廳前日下午經檢察官預審之下判李吳分别收押候調查實情再行核辦 
[車站扒手又施故技]  
　　匪徒朱良壁專在南火車站摸竊旅客物件曾經拘案究懲前日該匪又在該車站售票處摸竊練塘人濮炳奎身畔銀表一只當爲濮覺察立嗚鐵路巡警將朱拘獲連　轉送地方檢察廳訊究 
[駕駛汽車之干涉]  
　　住居滬西麥根路之貝繩伯於九號午後自駕八百七十九號汽車在江西路行駛因其不照工部局定章由三十七號西捕指揮不聽抄錄汽車號數並詢明住址姓字回訴捕頭轉禀公共公廨出單於上星期六上午將貝傳案經中西官訊知違章屬實判罰洋十元充公 
[水門汀作爲跑氷場]  
　　寗波人馮錢文昨日足穿四輪跑氷鐵鞋在西華路水門汀上飛跑突將行路婦女推倒於地當被巡街捕查見將馮拘入滙山捕房捕頭諭着存洋五元保出候示 
[劣孩竊取皮鞋]  
　　廣東劣孩王好青行竊乍浦路一百六十五號門牌某日本人之皮鞋兩雙携贓圖逃被包探薛正昌查見連贓將王拘入捕房捕頭諭着押候查明解廨訊究 
[妨礙火車之拘究]  
　　火車軌道間向來禁阻暗置石塊以防火車出軌前日有拾荒之江北人陳步樓暗將石塊一方置於軌道中間當爲路局警士查見將陳拘送警局經王巡官訊得陳步樓妨礙火車屬實亟應懲辦昨已解送淞滬警察二區署訊究 
[火車電燈泡屢次被竊]  
　　滬杭路線之各火車内所裝電燈泡近來時被竊失昨經南站總管函至路局警區王巡官飭探查緝 
[否認縱妓拖人]  
　　公共租界愛多亞路一百八十號門牌花烟間鴇婦王相氏於上星期五夜縱令烟妓至馬路上拉客被一千一百六十號華捕查見以其違章回禀捕頭次晨將王氏傳至公共公廨經中西官訊供不認從寛開釋 
[婦人乘間行竊]  
　　住居浙江路六百四十四號門牌之婦人夏姚氏偕證陳金氏指控崑山婦人朱王氏以來家問信爲由乘間竊取值洋一百元之綢衣一包上星其六由探居阿巧將朱王氏拘獲解送公共公廨經中西官訊實判氏押女所三月弔案原　交夏姚氏領回 
[漆匠偷竊電話具]  
漆匠周金生於上星期六上午闖入賽馬總會内竊得寫字檯上值洋三十元之電話具一架携贓逃出適被總巡捕房華探王金生與一百六十五號西探撞見當將人贓帶入捕房旋解公共公廨經中西官訊供屬實判周押西牢一月贓交失主領去 
[雉妓强曵行人]  
　　雉妓王福貞沈老二與妓備孟五氏於上星期五夜同在南京路拉客被四百五十四號得華捕查見以其有違三十五條定章當將三人帶入捕房准各存洋保出於次晨一併傳至公共公廨經中西官訊明判各罰洋三元充公 
[母子爭奪遺產]  
　　婦人何朱氏在公共公廨呈控伊子祥增將伊夫遺產任情濫用抗不交賬等情上星期六日由廨復訊原告延羅傑律師上堂代表譯訴案情即將原告向被告索閱產業收支賬目及信函呈案請察並聲明曾經函致被告抗不答復請爲訊核被告亦延律師到堂代爲辯護經李襄讞商之美博副領事判限被告何增祥於兩禮拜内將關於遺產内之契據股單等件一併檢呈到案聽候察核 
[道尹公署批示兩則]  
[崇明縣民薛友邦呈控稅書朦混舞弊請求飭吊查核由稅]  
書施鼎成有無朦混舞弊情事候令崇明縣知事查明秉公核辦具報仍候省長曁財政廳核示此批 
[崇明縣民周曰仁呈爲人亡家破含寃莫白叩請恩准令縣發]  
還房屋以資生活由據呈已悉候令崇明縣知事查明情形依法核辦具報此批 
[雜評二]  
[財政部令行遺產稅]  
　　遺產稅誠爲各國所通行然所以行之之法必先施行民法定戶籍法厲行身分登記與不動產登記及遺言贈與公正人種種規則而後行之而無弊若如我國今日一切不完備而驟行之徒啓搆訟之階而已况乎各國舉辦此稅一般論者亦主張從輕頗抨擊穆勒與社會主義之徒之說蓋以其殺害財產　係甚太此又爲欲行遺產稅之當局不可不知也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[書賈之弊] [  默仲]  
　　爭名者於朝爭利者於市此一定不易之途轍罕有背而馳者而惟書賈之爭利則自十餘年來已由市而進於朝此亦時勢變遷之怪現象也夫省尅校對則滿紙亥豕偷減工料則觸處塗鴉揣摩風氣善投時尙每取材於舊本而改頭換而責期於庸手而急就成章登廣告而大吹特吹訂預約而一延再延凡此種種皆所謂普通之弊病爲人人所共見共聞者蓋亦惟於市并中爭貨利耳自歡風東漸科舉廢學堂立舊日之應時佳品皆此日之冷飯陳羹自不得不花樣翻新以供取携而維門面其的著之弊亦猶是上所述之種種耳獨有中小學之敎科圖書例必經敎育官廳之審定於是爭利之轍乃不專在於市場而進趨於官場焉學務處之批提學司之札前清時代春紛載於圖書之面頁及新聞紙之封面者皆厚賄於學務機關之人員而得之者也賂孰多則批語孰佳其發表亦孰早或有不受運動而須從嚴審覈也者則更須運動其親若友師若弟又或竟臨以上級之長官使終必就我範圍而後已至就範之後仍有相當之酬報者所以平其氣而免後患此第一期之事而於中央之學務官署固尙未能指揮如意也俄而某京卿某太史皆收受其乾修焉某部郎某譯員皆進奉以乾股焉不足則乾修之外更附以乾股乾股之外更媵以現金焉於是已經出版之圖書遂得多數之審定而懸爲市招以鞏固其利益此第二期之事其獲利之倍蓰且有同於專利者也無何武昌起義國體變更時在陰曆之冬　届學期之始黠者已改頭換面趨時好而厚取嬴實逼處此幾盡奪其所有而制其死命手忙脚亂抵制不及則亦理隅旣失徐謀桑榆之收耳一方則仍是改頭換面責庸手以急就成章一主亦仍是乾股乾修擇勢要而登門奉送夫京都豪靡之風官場揮霍之習均視前清有加居則高樓廣厦電話電燈出則時衣禮服汽車馬車與夫八大胡同六國飯店種種闊綽行爲彼窮部中人方且豓富部而　涎欲滴（清季以學法等部爲窮部以郵傳財政農商等部爲富部）恥無槓得之資財以相應一旦以金錢之魔力有不拖若輩而一齊下水也哉（未完） 
家庭常識 
[竹嚴防裂] 　　 
以竹器浸之油中使透則可免裂 
[百寶箱] [  李健侯]  
居家零物如銅釘鐵環以及一切織小細物苟非刻不可去之口不無有用當時嫌其碍手隨便棄去日久或有一物缺少一件每思某日某物與此配之適宜遍室求之不可得矣每爲憾事宜另置一小木櫃以鎖鎖之蓋上開一孔凡遇將棄物件視其稍可用者投入其中日久則無所不有凡遇用物之時啓櫃求之多能吻合眞廢物用之良法也 
[工業須知]  
[製照相鋅版法（三）] [  冠宇]  
　　四納片法器械藥品旣備即可從事照相乃將黑布帳於暗隅張掛妥貼帳内燃着紅燈（因乾片雖能感光變化然不受紅色光線之變化故可在紅燈下作工無碍）細察紅燈及黑帳有無白光漏分（切須小心若微有漏光則乾片攝得之影必糢糊甚或全張變壤不可不愼）漏則遮之（黑帳之漏光决非驟然所能察出必候經時稍久目光與黑暗相習始得秋毫畢見）於是將乾片會展開（平時貯藏乾片宜置黑暗乾燥之處且勿與各藥品同置一處恐乾片感受其蒸氣而變壤）去其包紙試取一枚（須用兩指横執片旁以下均傚此庶免損壞污毁藥膜）就燈下一觀其返光較弱之一面爲藥膜（乾片接觸紅光不可太近或太久故紅燈玻片之色宜濃而納片之手法亦須敏㨗）令藥膜向外即納入暗匣而閉其匣門（暗匣當納片時須无用毛　刷凈塵埃旣納片後平時勿令其直接猛光防有微隙漏光敗壞乾片若同時有多數已納片之暗匣須有號記之以免錯悮　配光法將書底先倒釘於壁上務極平匀不可起皺並須牢固不致被風吹動紙色不可有黑污有則以白粉塗之然後蔣鏡箱裝正（鏡箱宜置於不易動摇之地并須微察其鏡面有無塵埃及襞腔有無罅漏）對於所攝之物安置妥定（置鏡之地宜避光所攝之物宜得光）鏡箱正對書底不使略有俯仰歪斜當與書底之紙面平行繼乃開放鏡門使光透入（鏡與書底之間有强光返入鏡中或斜射於鏡面則箱内現影不清）以遮光布蒙於頭部與鏡箱之上窺視箱後之毛玻片所現之影（務使極正）一面推助璧腔（俗稱皮老虎）或伸或縮（欲大則伸欲小則縮）必得一處適宜之地現像極其清晣乃按其機以固定承影玻片又視光之强弱定鎖光圈（亦稱收光片）之大小（光强宜小光弱宜大）卽閉其鏡蓋以待乾片感光（未完） 
集益錄 
[答第一百問] [  吳澄鑑]  
電石本名炭化鈣製造物續甚簡單原料隨處皆有近今市售電石多以下法製之苟製造適宜價格低廉光明且勝於舶來品閱報諸君曷一試之茲將鄙人前曾實驗製法經過所知節略奉答如左 
一原料製電石所需之原料爲生石灰（卽養化鈣又名酸化鈣）與枯煤生石灰宜用新鮮而不含水分者蓋因含水分多則發大熱而變爲熟石灰故此熟石灰不適於製造電石之原料枯煤亦宜擇其純良乾又原料混合後以直接製造爲宜若混合後置於潮濕場所則有分量減少之弊製造者宜留意之 
二製法製法分爲磨碎混合乾燥燒灼凝結等工作程次第述之如下 
（甲）磨碎將選成之原料分别入於磨碎機（或石曰代之亦可務使達到磨碎目的爲要）研爲極細粉末乃置於他器内再用絲製細篩篩過至夾雜物（如砂石泥土等）篩盡後以待混合（未完） 
[長篇小說]  
[氷山奇俠傳] [  常覺小蝶合譯天虚我生潤文]  
（原名ＨＡＮＯＦＩＣＥＬＡＮＤ）法國囂俄著 
[第二章探獄（二）]  
　　鮑洛隊長實受舒墨客之命將赴京城叩閽爲白其寃不圖乃死於路此亦舒墨客之不幸也當鮑洛之出曾約以是日歸堡故時已近暮沈江之鐵鎖猶未加鍵戍兵隊長方倚碉樓發其日令曰安魯汝往告守鐘之人今日鳴鐘須遲一點鐘宜待鮑洛隊長歸也又曰再命蘇雪尼代鈥克詩往守敵樓而令毛理斯往守後塔噫安魯汝不見港中有船耶此必飽洛歸矣試以遠鏡授我此時夕陽已下堡後餘光直自海平線上遠照白根城脚海面波光瀲　如鋪碎金船中人徐徐操槳載一黑羽之軍官船首直指蒙貢巨堡隊長乃下其遠鏡呼曰來舟爲誰近吾堡爲奚事船中人聞語則亦昂首而呼曰吾名雅谷有瑟汶將軍之令須見犯人舒墨客隊長曰然則汝有將軍手諭否船中人乃焦急曰汝但啓關吾自能以執照示爾隊長亦自語曰入之果無執照示我者當仔細爾　遂重閉其窗下樓呼曰安魯汝可啓　放此人入也旣而但聞轆轤曳響小船已抵堡前船上黑羽之少年遂起而登岸隊長睨之曰止汝卽名雅谷歟曰然隊長曰汝奉將軍何命而蒞此雅谷洒然曰此無與汝汝但觀我護照可耳隊長略一展視卽曰可吾許爾進也但爾領間鑽石之紐實犯禁例蓋非王與貴族　爵划蒙貢砲台軍官不能御此飾品入也雅谷聞語殊不動色摘其領針哂曰吾乃未謫此間軍律幸隊長恕之吾不御此可矣言次意以其針抛之船中乃如常人抛棄一錢隊長駭然私念此人舉止抑何豪哉而操舟之人則唯恐其復向索回力扳其槳剌舟向堡後而去此時安魯重閉其關隊長則口中自作咕　謂將軍命令之濫乃任意放人入此雅谷仍不之理披其外衣於肩穿過戍兵室後則其地爲廣　有銹砲數尊偃臥於積草深處　之盡處復有石閘守以衛兵呵小年曰止汝有證書乎雅谷曰有之吾蓋欲見老犯人舒墨客耳於是復騐執照更令一卒伴雅谷而入（未完） 
 
 

Page 15

 
 
   
 
 

Page 16

 
 
   
 
