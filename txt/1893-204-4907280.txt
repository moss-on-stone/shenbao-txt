# 1893 - 204 - 4907280

 

Page 1

 
 
[續解山西振銀] [  申報館恊振所席裕祺謹啓]  
　　善士之救災不異勁兵之赴敵安危之機繫於呼吸不得不奮迅以圖之邇來山右待振甚急乞糴之書紛如羽檄敝恊振所惟有竭力籌解以拯溝中之瘠今以規元一千兩會同絲業會館仁濟善堂解往災區俾放振諸君從速散放惟是青黄不接之時彼流離道左者盼望恩施正不减三農之望歲尚望海内仁人大發慈悲多集一分振欵卽多救一人性命是則敝所爲億萬饑黎馨香禱祝者耳謹布微忱惟希公鑒 
[赶印京報放大附張啓] [  申報舘主人謹曰]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印人報章卽兄邸抄及摺報中所偶遺者亦　設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴錄報端多至倍蓰是以將公堂案牘及一切葢語街談酌量列入附張以冀多多益善敬告　報諸君尚其俯賜鑒察爲幸此啓 
[三百四十三號畫報告白] [  點石齋啓]  
　　法國新聞紙云近時辦理海軍者有試騐放鴿傳書之舉先以數鴿交一兵輪駛至海外約去口岸五六百里之遙試放之空中未幾果飛歸原處若從此練之得法亦軍務之一利也他若奇童則有三人嬰孩忽生六臂哀鴈鳴于中澤妖　　于觀音小人有得志之時車夫有還金之義遇尼者因疑釀禍捉姦者誤假爲眞及所附叢抄圖說並樂善堂大藥房告白等圖准於十六日出售此佈 
[再論巴西招工]  
　　此次巴西國家遣使東來欲與中國訂立約章招募工人前去墾闢荒地本館曾著爲論說擬請中朝先遣熟諳洋務之人馳赴巴西體察情形然後與之訂約准華人前去作工蓋與其貽悔於終誠不如善持於始也側聞出使美日秘等國楊子通欽使擬俟秉節出洋時在巴西設一領事以便就近察看審若是則中朝於巴西招工一事固已審愼周詳而本館前次所著論說竊自喜談言之幸中矣夫中國人民共有四百兆之多爲歐洲各國所不及綂中國二十一行省計之壤地不可謂不廣苟能盡敎養之方蚩蚩者氓亦得滋生蕃衍於其中又何必别鄉里辭親友去父母之邦托足於曠遠之區以求不可必得之利無如幅韻雖廣敎養之事尚未能次第經營無論東三省曠地甚多屯墾尚未舉辦卽内地亦不乏可耕之田官吏因循玩愒任其廢棄而不顧者何可勝道卽有數處招民開墾又因經理之未得其人辦理之未得其法致使旣來者相率思去未來者裹足不前而且各種工藝尚未大興洋布洋紗由印度美國等處梱載而來進口之數年盛一年致使中國無數銀錢流入外洋無數人民谋生無術嗚呼此出洋傭工者之所以多也閩粵等省之民獨得風氣之先二十年前已有出洋者其中工心計善營運之人屢致鉅金竟有在外洋置田産畏子孫不復作歸山之想間或枌榆念切桑梓情縈載寳而歸問舍求田移氣養體昔作窶人子今爲富家翁宗族交游歎美稱羡之不暇互相傳播不覺怦然有動於中於是出洋之人遂因此而愈多西國豈無人民可募顧不募土著不募他國之民而獨向中國招募者蓋他國人民不若中國之衆工價不若中國之廉卽以性情而論不避艱險不辭勞苦不尚譎詐又無過於中國故與中國未通商以前歐美諸洲人尚有爲人作工者旣通商以後則歐美諸洲人相形見絀墾荒種植之事遂爲華人所獨擅惟招之使去者其意出自國家或富人之有田産者而其土著則雅不欲他人之奪其生計也阻遏不得則生嫉忌嫉忌不已則生仇隙仇隙不釋如鑿枘之不相入冰炭之不相容不至縱火焚屋戕人洩忿而不止如美國舊金山等處可爲殷鑒假使當日無此數十萬華人前去作工則美國舊金山等處一片荒蕪勢將忍而與此終古今者荆榛已闢種植已興曩時磽瘠之區一變而爲肥沃之地富人之擁田産者得以坐享其成而國家亦因此得收賦稅之利是華人之大有造於西土固非苟焉已也乃當事之未成則甘言厚幣以爲餌惟恐其不來事之旣成則陰謀毒計以相驅惟恐其不去譬之一人之身疾危當前大聲呼救當此之時苟有動惻隱之心爲之援手者彼必以爲重生父母崩角在地亦所甘心洎乎事過境遷不特不念前情反多方齮齕甚欲剸刃於其腹天下聞之必以爲忘恩負義可知也今美人之創設苛例限制華人前去何以異是巴西一國在南亞美利加洲從前未與中國立約此次爲招工事特遣使臣來華其意固極鄭重在中國原不必舉美人之所爲以例巴西然前車之覆後車之鑒華人之被美國機利新例所困者幾於有忿難言有寃莫訴則此後遠適巴西安得不作懲前毖後之計宜乘與我訂約時從長計議定以若干年爲期華人所至之處須與土著一體看待不得稍分軒輊期滿之後或卽回本國或仍住該處均聽華人自便不得設例限制任意苛虐似此剴切詳明庶不貽他日之患夫未去之時行止之機操之在我旣去之後生殺之柄操之在人所望謀國者以美人爲鑒毋狃目前之利而忘日後之害是則華人之厚幸也夫 
[諭旨恭錄]  
　　六月初七日太常寺題六月二十三日祭火神廟奉旨遣常明行禮欽此又題二十八日萬壽聖節祭太廟後殿奉旨遣隆懃行禮欽此又題七月初一日孟秋時享太廟奉旨朕親詣行禮後殿遣魁斌行禮東廡遣載津西廡遣錫光各分献欽此 
[暹事電音]  
　　十三日倫敦來電云法國駐紥濱角之欽差曁前泊濱角之法兵船皆已他往現有法兵船九號在美南河將口門封閉不許貨物往來又云英國駐法欽差已日向法外部大臣商論此事矣又云英外部某臣在議院中宣言曰法人旣封暹羅口岸是卽交戰之機我英國依舊在濱角保護英人性命財産當不致有意外之虞也 
[杭州火警]  
　　本月初十日午後錢塘門外桃園嶺某姓家忽然失火其地離城較遠居民又未備水龍一任其毒燄濃烟滔滔滾滾猶幸取水甚便鄉人提壺擔桶竭力狂澆祝融氏始斂其淫威潛蹤而逃計祗焚去廚屋三椽平屋兩椽 
[公讌志盛]  
　　日本來函云陽歴七月十四號午後三下鐘時東京亞細亞協會及地學協會各員設筵帝國蝦臺魯大餐房以宴福島中佐中佐亦亞細亞協會中人故此次在會諸員特乞大清駐劄日本呂秋樵參使撰就頌詞 
 
 

Page 2

 
 
書作匾式酒半北澤君正誠向中佐琅琅宣誦誦畢岸田君吟香朗誦申報所紀中佐單騎長征事席間皆舉酒賀之中佐謙讓再三盡歡而散是日會員皆如約而至惟會長榎本子爵梁川因爵夫人患病在牀近頗危篤秤藥量水未克分身而岸田君年届古稀白鬚如雪興會颷舉聲滿一堂人南極老人應壽昌眞仙山之瑞氣哉翌日東京各日報社記者又宴於芝山紅葉館花飛釧擊别具風流名士美人一時無兩當中佐徧游各國所乘之馬僅易其三此次航海言旋三馬亦隨之回國計一名烏蘇里一名興安一名安爾泰類皆昻藏夭矯卓卓不羣山縣大將急欲一觀中佐因於本月九號親騎烏蘇里并帶興安安爾泰以往旋復請於宮内省願將三馬獻天皇十一號宮内省傳旨天皇已命賞收噫馬而不遇知音雖有天骥之材亦惟是俯首以齕蒭豆耳庸詎知一朝獲賞卽可被文繡而列天閑遇不遇之間豈常人意計所能及伏櫪長鳴胡爲者噫 
[朝鮮近事]  
　　上月二十二日接得漢城來信云華人某甲在俄羅斯欽使署中服役一日偶與鮮人爭鬥鮮人被甲所傷遂控諸華署領事領事唐君告以須向俄官申訴鮮人不敢往惟連日絮泣不休而已噫○四月二十四日麻浦忽起颶風有小舟遽爾翻覆幸離岸尚近得他船援救不至傷人然貨已爲江神所得矣○有法人往中清道傳敎去經數月音耗全無同伴乃遣人往偵之偵者又久不歸再往亦如之乃懼不敢復往○博徒某甲敗北而歸擬向婦索取簪環質錢爲背城之借婦不與甲羞忿交集懸帶作自縊狀婦不勝其擾拔釵付之甲持赴賭塲頃又輸去乃縊死於賭首家柳樹下嗚呼哀哉○某夜有盜入朝鮮人某姓家呼僕逐之盜踰墻而墮縶而燭之乃日人也次日縛送官衙日官聞而索去據云送歸本國正法是也非耶○四月初七日大西門内某甲家失愼雖未波及鄰舍而瓦屋十餘椽已皆化爲灰燼矣 
[鷺江紀要]  
　　楊西園軍門於五月十一日坐伏波輪船巡洋遍歴臺灣南澳及福州各口至二十四日午刻始返鷺江闔厦文武各官均至提督路頭接官廳迎迓○自端午至初八日海上划賽龍舟尚稱安謐至十六七八等日各龍舟復在後海墘一帶比賽竟與馬頭鄉爭鬥稱戈比干如臨大敵彼此受傷甚衆當將受傷者五六人擡赴厦防廳請騐○本年龍舟互賽第一日係提督路頭得彩第二日係典保龍船奪標第三日大史巷提督典保洪本部打鐵五路頭次第奪得頭標因此各路頭均興高采烈演戲酬神各叚大行郊亦招集梨園登臺歌舞沿海一帶異常熱閙○稅厘局總辦馬儀廷太守宏賓由泉州府厘局調至厦門適厦門各途生涯寥落進口貨物未多司巡又不顧大局任意串放因之厘捐日形短絀省中特委前辦永春西溪稅厘捐局陳司馬爲厦門總局提調馬太守俟陳司馬到厦卽當交缷局務另候差委○伏波官輪載楊西園軍門出洋巡閱旋於廿四日回厦暫泊數日於本月初一日赴省聽候省憲差遣○有曾某者前在南洋日裹埠贸易致富言旋故里以爲人生如白駒過隙鬱鬱何爲縱不能侯封萬户名列三槐亦當涉歴仕途爲宗族交游光寵遂藉孔方兄力報捐海防新班縣丞指分粵東試用前年赴羊城聽鼓僑寓西關與同鄉官幕素不往來而於漳泉人之宦於粵者尤覺貌合而神離推原其故非有恨於諸人也蓋恐諸人之向伊借貸耳於是同鄉中無一不唾駡者嗣經某太守訪悉曾家世不清糾集三十餘人公禀大憲請將曾某勒令回籍曾知衆怒難犯遂於日前携眷回厦仍作富家翁不復作官腔官派矣 
[彞陵小錄]  
　　本月朔日江通輪船抵宜尚未下椗各划船一擁而前爭攬渡客有一划船户將近輪船用挽鈎搭住不料用力過猛落於空際划船户遂翻身入水别划船上人援之以手始免淪胥之害然亦險矣○近來大雨不輟天氣驟凉居人多有穿單夾衣者江水驟漲三四丈低窪之處水已平坡若再漲尺餘街道亦將被淹幸初五日水勢驟退下不半日已退二三尺可免其魚之歎也○有鹽船一艘行至宜江上游被風吹沈小划數十艘駛往援救有救人者有撈物者無如江心波浪洶湧衆划夫有力難施鹽船隨流而下直至五隴口始將鹽船挽住貨物則盡付東流矣○當水漲時過江渡船皆有戒心初四日有小划載客二十餘人行至江中被浪潑翻共溺斃五六人其船流至大溪口始被衆漁船挽住又有一划船由河西載客二十人因船小人多中流失事僅救起十餘人餘皆與伍大夫爲伍矣慘哉○建帮某號客購藥材多件載運來宜行至歸州下面觸於灘石半沈半浮經衆划船打撈藥材檢點之下並無缺少人口亦無損失諸客喜甚卽以青蚨數串分給衆划船以酬其勞 
[天風海濤亭題柱]  
　　福州來信云閩縣蔡伯昻大令於本月初一日交缷篆務新任者爲陳尺珊大令受頤○柴蘭谷司馬向充省會保甲總局提調兹經上游檄令署理建寍縣篆務想提調一席又須另委他員矣○侯官縣署差役王爵齋僞造硃票火籖出外訛詐將漁人某甲私押班房甲懾於虎威倩孔方兄爲和事老始得開釋回家吁豈官吏尚未之聞耶抑以小事而無須深究耶然而小民苦矣○某甲因案被逮連訊數堂侯官縣李大令著將某犯交出申寃無可洩遽於是日雉經大令聞報之餘親臨相騐據聞因其子姦拐事發累及阿翁是耶非耶請還質之身親其事者○天氣炎蒸農田望雨地方官連日詣于山大士殿龍神廟各處拈香祈雨示期初二日起初四日止禁止屠宰以迓天和而烈日當空依舊威生酷吏乃於初五日起重復禁屠老饕聞之又當攢眉蹙額矣○洪山橋門前被大水種倒地方官飭以木支之迨夏間復經種倒行人須繞道他途紳士陳其璜等具禀督轅請爲修建譚制軍准如所請飭侯官縣李大令親臨勘估擇日興工從此經之營之轉瞬間當依舊虹腰臥月矣 
[吳門畫舫錄]  
　　蘇州府魁太守之夫人於本月初九日丑刻仙逝本館已兩紀報章矣初十日已刻大殮時文武官員咸臨弔唁太守恪遵儒敎不用僧道諷經旋擇於十九日舉襄靈輀暫厝倉米巷隆慶寺○閶門内高師巷人朱姓年逾不惑夫婦齊眉子僅八齡秀頴聰明愛逾拱璧本月初十日晨起以天暑不肯入塾投母懷内宛轉嬌啼母撫慰再三任其游戲朱聞而呵斥并操杖嚇之母舐犢情深厲聲曰爾我止此一顆明珠汝將逼令向塾中悶死耶父忽甚亦以惡語相加於是夫婦勃谿爻占反目逾時氏搥胸犬慟朱拂袖而出不知所之氏以良人無結髮情突奔向官井旁聳身躍下其時並無一人知覺直至午後隣人之往汲水者覺井中壘壘有物細視之翹然一對小金蓮不覺色然以驚立飭人覓朱至及設法撈起早已香消玉殞魂赴夜臺矣乃痛哭失聲備棺成殮○本月初九日午後吳縣捕役某甲在胥門外某茶肆啜茗驀見一獐頭鼠目者翩翩衣履頗似貴介少年而兩目灼灼然東張西望異而詢之知係吳江縣逃犯匿跡閶門外某客棧中遂押往起出白皮箱二口零物若干解至縣署禀陳縣宰飭備又解回吳江縣訊辦○本月初十日午後有琢玉匠四人偕至養育巷中富郎子巷某烟館過癮忽與烟館主不合大肆咆哮各奮老拳將甲及婦攢毆不已室中雜物亦擊毁一空甲大受瘡痍心不甘服立喚地甲至欲投總巡局控陳地甲排解再三令四人將毁物照償兩造各以香燭服禮所傷自行醫治兩造皆首爲之肯始得免涌伏公庭 
[三潭月色]  
　　杭州訪事人云浙江學政陳六舟宗師由嘉興回省途中感冐暑熱以致玉體違和想天佑吉人卽日可占勿藥有喜也○崧振青中丞牌示六月十七日舉行敷文崇文紫陽三書院决科是日黎明士子各具衣冠聽候命題給卷同日劉方伯考試崇文惠廉訪考試紫陽所有山長師課改爲二十七日舉行 
[芝罘小志]  
　　烟臺訪事人云炎夏光陰食力者流往往露體赤身臨流洗澡邑宰以其形不雅出示禁除諒無袴公當亦微知羞惡矣○西人每於夏令就海濱支葢蘆棚以爲浴室無賴每乘其入浴鑽穴窺之嘻是眞别具肺腑者歟刻官府已出示禁止矣○無業游民日　竹籖一筒誘人向抽以决勝負筒以銅爲底籖則削竹成之每值演戲之時檯下掣籖聲幾訝漁陽鼙鼓觀劇者不堪其擾多顧而之他近由會中人公議 
 
 

Page 3

 
 
禁除庶幾耳根爲之清淨歟○邇來旅客寥寥車價遂爲之頓貶向來每一乘軲坐需大錢三千有奇今則不及二千文尚苦無人顧問當此溽暑薰蒸長耳公休息槽頭幾如老驥之伏櫪矣 
[格致書院本年春季課卷出案]  
　　今年格致書院春季課題爲蘇松太兵備道憲聶仲芳觀察所命題二道其一倉頡造字篆隸淵源揚子方言齊楚音别近自崑山顧亭林氏輯音學五書辨五方之音字考覈綦詳泰西人語多詰屈字皆斜行而英法兩國之文字語言尤爲各國通行近譯英字入門英語集全法字入門法語進階諸書爲西學之初桄果能脗合無誤否夫不譯西字曷窺制作之精不解洋言難膺行人之選其於中西文字語言之異同諸生討論有素其各條舉以對其二周官大司徒保息六以養民有賑窮恤貧之條文王發政施仁必先㷀獨嗣後收養貧民有普濟堂政先堂體仁堂養濟院留養局名目不一總爲收養鰥寡孤獨廢疾貧民而設上海善堂林立而蒙袂乞食之徒時見於道路蓋博施濟衆仁聖所難聞歐洲諸國亦設有養濟院敎以工藝嚴其部勒潔居室别勤惰厥法若何其詳可得聞乎各卷彚齊後卽呈道憲鑒閱甄别優劣評定甲乙今已出案計取超等八名特等十二名一等十五名超等潘敦先沈尚功楊然青陳培壽史彬周文治儲桂山朱正元特等李經邦吳壽萱陶師韓董琪許克勤葉瀚唐祖繩黄世礽周鳳鏘楊振錄華秉鈞朱其鋆一等朱澄叙王德坤趙貞一王純冕曾仰鞏孫维新樊葆鏡施寳熙項蘭馨孫振鍔俞贊項藻生劉啓彭馮澂項蘭生自書院正奬銀二十五兩外聶道憲特給加奬洋一百二十圓得分清俸廣沛廉泉蓋愛才重士之心無微不至所謂白傳長裘杜陵廣厦可以當之而無愧矣天下寒士有不踴躍歡欣倍形鼓舞也哉今超等首名正奬銀十兩加奬洋十元二名正奬銀七兩加奬洋八元三名正奬銀五兩加奬洋八元四名五名正奬銀各一兩五錢加奬洋各七元六名至八名各奬洋六元特等一名至五名各奬洋五元六名至十名各奬洋四元十一十二名各奬洋三元一等一名奬洋三元二名至五名各奬洋二元其餘概不給奬今自出案之日爲始院中諸生仍至三馬路格致書室閱卷領奬可也嗣後課卷肄業諸生姓名無庸自行彌封上游具玉尺以量才秉金箆以刮目鑒空衡平至公無私决不於名姓之間稍有成心也 
[瘋婦發堂]  
　　前報紀瘋婦喬裝一則前日葉司馬升堂飭提瘋婦徐小寳卽吳潘氏至案詰諸該氏供語無倫司馬著送往普育堂醫治 
[杉板沈溺]  
　　閩人所駕麻雀杉板船每在渡口攬載渡客貪多務得甚至每船裝至十人有奇最爲危險前日有福建人某甲在爛泥渡載客十人翦江而過因船小人多駛至江心支持不住全船沈下搭客紛紛墮水經鄰船設法施救始將船户搭客救起八人尚有二客已無蹤影諒與波臣爲伍矣慘哉 
[小僧竊物]  
　　八仙橋西首長浜有關帝廟焉住持僧蓮應於晨鐘暮鼓之餘頗以得授衣鉢爲計其徒名化法被人誘出匿於城中黑橋浜張姓家蓮應訪知蹤跡以張在法界開設店業卽赴法公堂控告同轉准詞飭包探王榮培將化法提出與蓮應及張吟梅一併解案蓮應合十訴稱住關帝廟已有六年因往普陀朝山被徒化法竊去田單三張栔據五套並摺子一扣求請究追化法皺眉言曰於十五歲時出家卽與師父和好本年六月初一日小僧欲出外雲游被師父再三相勸言伊適患疾病不可相離并索洋三百元帶往普陀爲朝山之用同轉謂爾在廟中竊出之物現在何處供稱寄在張家張初不承認繼許三日内交到同轉不准卽飭包探帶同兩僧至張家吊到各贜再行核辦老僧法力無邊恐小僧因而受苦矣哈哈 
[償還財禮]  
　　蒯阿福之妻巧姐女中之流棍也今春曾爲鄰人三姐作伐許字蘇州人某甲爲室鳳諾旣書魚軒敬迓遂携三姐同返姑蘇至前日忽失三姐所在甲來滬尋訪在巧姐家遇見責問何故不告而行三姐掉頭不顧巧姐以此事未可置諸不理挽和事老從中排解令三姐償財禮洋始寢其事 
[發落賭徒]  
　　二百五十六號二百八十七號兩華捕偕一百號八十二號七十九號三印度捕投英公堂禀稱小的等巡至虹口漢璧禮路弄中荒地上捉獲賭徒賈玉和等七人送請大老爺訊究賈等均不承認賭博讞員蔡太守著押候查明再訊此已詳列報章矣昨日包探唐寳榮禀稱小的查得賈在賭檯上帮工藉以肥已朱錦福卽王阿六前曾犯事經大老爺懲辦是日亦在賭錢張榮記當　捕時帮同搬物諒亦幫閒之人陸阿寳冐充包探夥役放走賭徒前者曾竊取某姓家自鳴鐘由包探何瑞福破案周阿六前供駕磗瓦船至此偶往隙地出恭兹查得當時亦在賭博阿狗卽湯阿八慣在賭塲中放債重利盤剝貧民胡阿狗在塲拾取錢文太守問賈曰爾前供在是處喚賣香瓜巡捕妄欲居功故將爾瓜擔藏匿究竟果有其事否賈供稱小的並未供過太守謂爾信口妄供本應重辦姑念年邁格外從寛判令枷號半月期滿管押半月朱枷號二月張陸各枷號半月後再管押半月周管押四禮拜唐管押三禮拜期滿交人保釋胡管押三禮拜期滿開釋 
[美界穢言]  
　　閩人鄭阿順賃屋本邑老閘北首送子庵旁開設泰利小烟館雲迷霧鎖座客常盈近忽騰出樓面半間租與紹興人姚某居住姚在虹口各碼頭扛挑貨物其妻某氏專喜黏花惹草漸與阿順有私暮雨朝雲深恐屬垣有耳乃拜陸天壽爲義父時借其家作風月塲久之姚微有所聞向氏語問氏以在陸處縫衣對姚以事無佐証亦姑聽之前日工罷而回不見妻之蹤跡遂至陸門前守候少焉果見氏釵横鬢亂雙眼微餳與阿順携手出門並肩細語一回眸見姚雙眸灼灼滿面怒容阿順兩足如飛乘間遁去氏則秋蓮貼地行步珊珊被姚扭之回　盡情斥駡阿順知事不得了央不動尊爲之調處姚首爲之肯前日已移住他家矣○揚州人某甲水販中之老手也前者曾由原籍誘得二十餘歲之女郎附舟來滬鬻與法租界某花烟館爲娼得受身價洋銀廿五餅前日女郎忽然遁去龜鴇訪知被甲所誘將圖携向蘇州遂於晚間十點鐘時至圾垃橋北錫金公所碼頭果見航船中甲與女郎同在正欲挈之而返突被流氓石子阿狗沈阿毛等人所悉手提正堂公務之燈冒充縣署差役盡情訛索大肆咆哮甲知其詐也毫不慌怯隨之而行行至圾垃橋邊驀伸手將燈奪去稱欲赴巡防局控陳阿狗及沈惶急異常邀至大新園茶寮再三商議議之不就各自散歸昨晨十點鐘時地保聞之將男女一干人扭赴美租界想又須勒索洋銀矣 
[南市閒談]  
　　鑷工唐慶元開薙髮鋪於本邑小南門外其夥劉洪春前在浦東曾與某氏婦有染旣而劉襆被來滬音信久疎氏翹盻停雲知音人杳遂於月前帶親生女渡浦而來賃屋店之左近邀劉同住重續舊歡一對野鴛鴦儼然伉儷矣久之劉見氏女膚瑩如玉貌麗於花不禁爲無饜之求雨逗雲挑漸漸入彀左擁右抱居然母女聚麀不料慾壑雖塡利心忽起前日竟商同蟻棍唐慶元將氏女鬻入梅春里野鷄娼院取得身價洋銀若干元事後以分贜不匀遂相口角相約至某茶肆評理正在詞鋒犀利忽爲捕夥某甲等所聞立將唐劉一併捉拿入城送請上海縣辦理○江北人潘金壽落魄無聊僑寄雞毛弄姨母周氏家周子厭之忿然曰吾家旣非施粥廠安得有如許閒粥飯白白給與他人潘曰我非白住此間者爾不記爾家曾借我洋銀二十元乎如欲我歸請償此欵周子遂語言不遜口角相爭少選潘忿向姨母曰表弟嫌嗔實甚我何必戀戀於此請從此逝恐今生相見無期矣言畢惘惘出門至某烟館購得紫霞膏一盒用小刀破其手臂瀝得血半杯和烟服之回至氏家僵臥氏見其神色有異急倩人延醫救治醫者云烟旣和血服之不可以藥遂辭去移時卽宛轉呼號而斃氏無奈爲之備棺盛殮函追其父母來滬再行料理不知尚能免雀鼠之爭否 
 
 

Page 4

 
 
[巡局瑣案]  
　　黄廷江在滬十六鋪橋明豐竹布店爲夥常竊店中雜物近被店主查知遂於前日扭送保甲北局祝翼雲二尹以事起細微著在外理處旋經地甲調停令黄將贜物交還尚少之物失主亦不願追究地甲遂投局禀報二尹飭黄具改過結呈案人交薦保人領去完案○法界後新街二號門牌烟妓羅王氏卽巧雲於初二日扭沈永發至十六鋪保甲中局控稱兒子炳生寄養萬瑞碼頭沈永發處被永發之子阿全誘拐李蘭史二尹著永發於十日内將炳生阿全交案已紀前報前日已逾限期永發仍不交案二尹卽於午後備函將羅王氏沈永發移送上海縣訊辦 
[縣案彚錄]  
　　周王氏偕妾汪氏投英公堂控稱丈夫周子廷被申子卿唐竹亭等誘賭輸洋致將珠寳作抵一案已列前報前日蔡太守飭差將申子卿送縣黄大令著交差看管聽候過堂覆訊○浦東人黄阿四專爲各鹽販包送私鹽前日被柘林營分汛夏君訪明飭勇拘獲備函送縣黄太令著看管候訊○前日閔行司解送竊犯韓阿渭楊倍生金阿洪三犯至縣午後由葉司馬提訊韓等三犯同供係本邑人向作小本經紀司馬判各笞一百板枷號一月發頭門示衆○昨報登縣西街某氏凌虐養媳一事爲上海縣黄大令所聞遂於昨日午後三點鐘飭值差恊同三鋪地甲往查見該氏出外未回門亦封鎖差甲等卽雇木匠將門撬開入内審視見女在焉差甲不敢擅專回署禀明大令飭該差再往將女帶至署中候示○范家林控范寳林拐妻方氏一案經法公堂送縣黄大令訊供情形已紀本報前日原差又將陳等解案大令請幫審委員葉司馬研訊范家林訴稱妻方氏於去冬走失叩求訊究寳林供稱方氏實被陳與姘婦領往蘇州今陳已到案求請訊問陳麻心供係天津人向以唱戲度日葛王氏係小的之姘婦與方氏素不相識该氏供與陳同司馬著將葛王氏鞭背一百下掌頰四十下陳麻心笞二百板復加盤詰陳始供稱方氏於去冬至蘇傭於某姓家至今春病故由許友山代爲收殮暫厝蘇州府前此係實情可請查訪司馬判將陳收所寳林還所該氏交官媒聽候備文至蘇問明方氏是否病故抑係變賣再行核辦 
[衆善奉行]  
　　蘇松太道聶觀察發下曾劉氏爲子廣鑾祈病愈體健助賑捐銀一百兩吳曾氏助洋銀十元並病愈完愿助銀一百兩新加坡林光銓募第二批洋銀八十六元仍由振興號陳慶端代墊以七二申規元六十一兩九錢二分漢口敦實善堂募第四批計演古續助規元一百兩八六老人紋銀三百兩良記紋銀十兩沙羡贖過子紋銀五兩無名氏一千文共申規元四百二十六兩七錢六分永恒義號交來不留名洋銀三十元又江天輪船朱志堯募二十八户共洋銀五十四元常熟不留名洋銀五十元蔣善士交來頴川氏洋銀三十元宏農氏洋銀二十元具菩薩之心運廣長之舌無邊功德感篆五中矣[  上海六馬路仁濟善堂籌振公所施善昌等謹誌]  
[鉅欵助賑]  
　　凡人資財赢裕從日用中撙節若干以充善舉洵濟世之良圖也南京桂誠記大善士自願節省助山西賑洋五百元由彤源莊交來委解拯濟儉德可風樂於爲善識見超卓實爲積儲充足者又進一籌焉[  上海北市絲業會館籌振公所施善昌謹誌]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[繡窗韵事]  
　　日本南松浦郡福江村福江尋常小學校肄業女學生荒木衣托年纔九歲聰頴絶人在校三年專心文學而於臨帖一事尤爲欣說日書草紙二十餘册簪花極妙不同婢學夫人近日手書大字一幀寄至崎陽某新聞社勁健雄渾疑非出自稚齒之女郎○琴香女史姓村田氏小字買欺名號山年甫十有二齡爲叅州八名郡長部村村田藤藏之孫女擅西洋畫法陰陽向背精妙絶倫每逢好水好山對景寫來無不逼肖且嫺歌詠每有所作必親自標題遠近之得其片絹寸縑者無不珍同拱璧近見所繢揷秧圖上有植田歌一首居然作手誰謂山川秀氣盡鍾於錦繡才人哉 
[英界公堂瑣案]  
　　包探沈金隆禀稱上海縣黄大老爺在邑廟百靈廳騐屍時竊犯孫金福乘間竊取墨晶眼鏡一副兹由小的拘獲人贜解送案下孫供稱眼鏡在途拾得小的並未犯竊叩求施恩蔡太守判令笞責一百下遞回紹興原籍不准再來贜存捕房待領○二百八十七號華捕禀稱張阿二在虹口設二十一門賭攤是以拘案請訊張供稱小的落魄江湖藉圖餬口蔡太守判令管押兩禮拜○包探張九意禀稱西人麥高温家庖丁某甲失去大餐刀大小共八柄及衣服一件烟槍一枝縀帽一頂小的查係沈四福竊刀五柄質在城内又三柄質在新北門外蔡太守著押候吊齊各贜於禮拜二再訊○一百三十六號華捕禀稱顧阿二方金生二人沿途打架小的知顧前曾犯事是以拘送來案請卽訊懲顧供稱小的在某馬口鐵店爲夥方之外婦某氏賒去諸物計錢五百數十文昨往索取方不肯付小的忿甚願將各物自行擲毁不取一文方出而阻攔故與爭執方供與相同華捕又禀稱小的查得伊等忿爭並非因賒物之故蔡太守判各枷號一月期滿開釋○前報紀臺灣藩司唐微卿方伯之公子乘商務局斯美輪船來滬在吳淞口外失去枕箱中諸物當時卽商同買辦將船暫泊電致上海英捕房請派包探來船查緝捕頭允之立派包探陳阿九秦少卿到船將諸客行囊細心翻閱旋在羅長發行李内搜得金鈕扣一粒水烟袋一枝餘贜查無著落昨日家丁陳磻溪將水烟袋領去蔡太守著將羅解送上海縣辦理○包探黄四福孔阿才同禀稱崑山人張福增卽張阿三借住滿庭芳弄某小客棧衣服麗都日游蕩於娼寮妓館異而查察始知其爲梁上君子一流人搜其房中共有衣服三十六件另包内綢衣四件烟槍三枝據稱竊自長洲無錫蘇州崑山等處共失主五家今特連羽黨湯寳生拘案請究張認竊不諱湯供稱小的係江陰人與張素不相識邇日同棧住宿令小的照料諸物伊日日出外不知所爲何事小的惟曾引至公和里徐鳳仙家蔡太守著將張帶回捕房查明别案并提徐娼到案於禮拜四再訊各贜暫存捕房嘻賊也而亦喜嫖乎彼紈褲少年誠何苦沈迷於花柳塲中至與胠篋探囊者爲伍乎彼徐娼者惟知招接一極闊之大老官誰料及揮金如土之人卽妙手空空之輩乎一經到案能無赧顏 
[法界公堂瑣案]  
　　前據湯益法禀稱由琿春法銀行匯上海銀二千兩中途遺失卽往法銀行止付已爲順康恊源兩莊取去當向兩家連根牽連瑞生祥意順陶等各家葛同轉訊問各情爲前報所已詳昨據東盛德西人上堂遞禀又據協源莊沈文燦順康莊莊子貞瑞生祥朱少華意順陶東洋莊坐號之王恩渥泰愼棧之劉錫恭長發棧之王俊成投案葛同轉察閱原告禀詞先問王恩渥永興利可曾找到爾可將所訊各情明白交代否王供已向說明伊不肯到案求大老爺出票拘提同轉問永興利係何人主持執事何人供稱經手人姓鄧不知其名同轉飭王於下午三點鐘至大自鳴鐘捕房候咨照英公堂飭包探協提永興利執事鄧姓到案餘人各交原保下期投案備質又諭王俊成須找尋林姓來案王遵諭而退○馬仲梅禀稱十三晚一點鐘送兄上輪船雇車回至法大馬路突被楊錫春搶去鵰翎扇一柄及下車追赶幸有旁人帮同拘獲扇柄已斷卽將人贜交捕解案請究楊稱扇柄係被打折同轉着押候笞責一百板贜交失主○曾子仁禀稱由圖南輪船裝運鮮荔枝二十件雇小工抬至招商局七號棧房忽少六件有元順水菓行見有人在門前挑過簍上繫有牌號係送至該行者卽飭挑進共有四件尚少二件因將挑夫李金林拘住同該水菓行司事秦良臣投案請訊李春林供稱有不知姓名之老者雇小的挑至源順票上係元順其中或者尚有錯悮問尚少二件何人挑去供稱見野鷄阿四曾挑二件又問秦良臣挑力曾否給清供尚有一擔未取同轉飭將李金林押候交到野鷄何阿四令原告於下期投案備質○包四善遞禀控范湘甫掯勒匯票一千兩求請究追范以票係匯至元昌因元昌已倒所以不付同轉謂終須向爾清理著押候追此已登報昨日同轉提范湘甫到案問曰爾在捕房拘押二日想已思量明白范供應歸元昌付銀同轉謂旣不繳銀飭送上海縣辦理令包四善投縣候質○無錫人楊聚保以軍犯温福生佔妻吞洋等情具控公堂同轉准詞命提温福生到案復據楊聚保及其婦楊朱氏携帶小孩投案訴稱小的在無錫與温合做生意在後温糾小的將店盤去得洋一百四十四同至上海先開烟館後因温在無錫有案差提去後復至上海改開同生客寓將妻姦宿又敢謀實同轉問楊朱氏曰楊聚保是爾夫何致將夫逐出朱氏供稱本夫於五月十二日一去不回某包探禀稱奉提時温指朱氏爲妻朱氏供丈夫與温素稱莫逆又問客棧究係何人所開朱氏供係温獨開同轉謂爾夫是否在棧傭工供稱丈夫索洋十元時尚在四月間小婦人以丈夫不能謀生勸他不必出外住在棧中每月給工資洋三元又問楊聚保曰爾給洋一百四十四元可有見証楊供此係朱氏親見朱氏供稱並無其事問所領小孩係爾何人供稱是兒子名順福今年八歲問朱氏曰爾意如何供稱悉聽公斷温福生供在無錫開店雇楊聚保爲夥每月工資三千文去年十一月十八日隨小的至上海曾言生意果有生色當酌加工資小的早經存案同轉問何事存案温供朱氏恐被聚保糾纒是以存案同轉飭將原被及婦女小孩一并押候覆訊○丁榮氏控張高氏掯匿女孩不放回家同轉飭提到案張高氏携孩貴珍上堂同轉先令小孩指認又問丁榮氏是否親生小孩供年六歲指張高氏爲母問爾父是何名字供稱係殺猪者同轉問張宏生是何人榮氏供稱住在西門以宰猪爲業張氏因無小孩將女孩過寄初時來往並不匿留張高氏供此女三歲時由小婦人領養初時確係來往因張高氏欲將女孩領回學習唱書小婦人是以不放丁榮氏供並無其事同轉謂爾等交好在前未可凶終隙末此後著依舊來往倘丁榮氏將女領回學習唱書准爾至公堂控訴並諭榮氏如不願來往貼還飯資洋二十元着具的實保人出具保單送案備查○萬昌等各家控義元靛青行程品三欠銀一案屢紀報章昨據萬昌孟漢卿和盛胡宏才恒裕戚冠軍投案伸訴前情同轉命提程品三到案問王敬堂何在供在外收帳又問王敬堂曾否到過孟供到過德和祥七次共交洋九十元程自保出後從未見面同轉察閱禀詞謂各原告曰爾等旣具公禀應將情節叙述明白當時諭爾等各家同報俞敬清帮同清理何以延擱至今又問程曰俞敬清現在何處限爾一月交到爲何至今尚未交出程供已遣兒子收帳呈送各家看過原告同禀三月間收洋二百元曾飭出店送往伊家同轉飭將程品三交原保令原告於下期同王敬堂投案候質○義合公司收租人控吳大坤積欠房租洋三十元挺押不交因將所有生財開單呈閱同轉飭將各物拍賣抵還房租收租人斥退 
[奉天官報]  
　　五月間署寛甸縣准升承德縣京縣陶守愚撤省另委所遺之缺以現署奉化縣正任寛甸縣知縣劉繼勳飭赴本任所遺奉化縣缺委卽用知縣楊澍署理○六月初四日府尹牌示遼陽州知州高乃聽撤省另委所遺之缺委現署興京同知正任鳳呈直隸廳同知徐慶璋署理所遺興京同知缺委缷署寛甸縣正任承德縣京縣陶守愚署理又義州知州陳榮昌撤省另委所遺之缺委現署鳳皇廳正任軍糧同知耆齡署理新遺鳳皇直隸廳缺委現署軍糧同知正任營口同知章樾署理所遺軍糧同知缺委候補同知王志修署理又署盖平縣坐補開原縣知縣魏樾據報丁憂遺缺以准補是缺現署安東縣知縣何守謙飭赴本任所遺安東縣缺委候補知縣高嘉和署理 
[廣東官報]  
　　六月初二日補用府夏禀知本日進讞局委署崖州尚昌錡禀謝委○初三日候補縣丞李光襄禀辭分潮差遣候補通判蔡繼昌禀到由京引見回禀見○初四日候補巡檢裴錦琦禀到由湖南查引地回○初伍日署督糧道閻禀謝委文闈提調禀見補用道張禀謝委文闈監試禀見委署高州通判劉禀謝委禀見　坪司馮禀見禀辭赴任候補鹽大使廷霖禀到由京引見回禀見補用縣丞濟霖禀到服闋回 
[浙省官報]  
　　六月初三日候補同知楊專丁來省禀謝臬司委中城科塲總巡差准署永康縣楊家賢禀知分水交代案内認解銀兩掃數解清○初四日惲福同禀見禀辭赴寗郡釐局交案差○初五日縣丞余文鉞由京起服來省禀到主簿江應銓由京騐看來省禀到○初六日程雲俶禀知藩司委赴滬購辦架橋木植差禀見同知格忠額禀見禀辭赴菱湖釐局差王衡禀知藩司委代理歸安縣事禀安叩謝候補府司獄吳明楷禀知臬司委中一叚科塲保甲差○初七日縣丞王宗翰捐免騐看來省禀到 
[蘇省官報]  
　　六月初九日知府林文炳接辦同知孫詒紳銷差均蘇城釐局差運同銜候補班補用知州蔣金生由京引見回省知縣王椿蔭丹陽工賑事竣回省銷差藩轅牌示照得請補蘇州府照磨湯毓楙　奉部履准補自應飭令赴任廿六日糧道景官太太胡氏廿七臬憲陳官太太夏氏廿九候補道羅官太太姚氏均壽辰○初十日　補東臺縣湯曜辭回寗知縣何啓綬禀知奉飭回車坊釐局差分發江蘇試用知縣何紹聞浙江人到省藩轅牌示照得太湖廳東山司巡檢陳維樞丁憂遺缺查有曾任實缺候補巡檢瞿傳增堪以請補○十一日新任常熟縣朱秉成無錫縣吳觀樂均辭赴任銅山縣陶在銘由寗來謝飭赴本任　轅牌示卽傳新選金山典史林杰於十四日來轅新章甄别考試又卽傳試用縣丞袁國鈞主簿張輔廷二員十三日來轅新章甄别考試○十二日新任銅山縣陶在銘禀辭首府魁官太太於十六十七十八在倉米巷隆慶寺誦經三天十九日舉襄 
[皖省官報]  
　　六月初五六日牌示准補靈璧縣陳福源飭赴新任候補縣石成之委署祁門縣同知吳道灼委署石埭縣典史徐鳳藻委代理靈璧固鎭司州吏目孫建勳委代理宣城縣典史代理東流縣熊鈺辭定遠縣王怡善面試並辭霍山縣許崇貴辭並銷發審局差候補州吏目王錫照到由淮北督銷局差回初七八日代理東流縣熊鈺辭　銷支應局賑捐差候補同知王壽堃知奉委勸辦晋邊賑捐知縣張振鋆辭奉委赴江蘇山西賑捐吳雲翔知廬江交代接收塘工榖折銀兩一併清楚縣丞趙士英到赴徽州府差遣回 
 
 

Page 10

 
 
[䢴江官報]  
　　六月初八日通判徐别駕敦業押解京餉起程吳辭尹永照委赴揚莊當差分發巡檢薛懷禀到江都縣林大令禀知赴通州公幹○初九日儀棧總辦曾觀察到揚公幹總局許分轉星　由蘇省回揚施分轉　禀知赴省吳鹺尉之林押解餉銀赴金陵○初十日何分轉炳燾黄大令裳治均押解京餉起程分發巡檢汪時炤禀到海分司徐分轉到揚 
[接錄桃隖同人彚報收解晋邊義賑蘇藩署及瀘電局杭晋義杭公信滬信昌蘇復吕蘇賑局蘇電局蘇電寓八公所五月下旬清單]  
　　蘇州中市復昌莊徐君乾齋經收復字册丁無名湊錢人合五百文有心無力人無名氏不書名合桐蔭居士心願合無名氏知愧軒桓松記周筠記孫耀馮記合陸淵記不書名馮竹記萬順興汪雲卿家安十三户各洋一元無名氏洋兩元養和居士松溪漁人兩户各三元維則堂三經堂無名氏三户各五元有心無力四齡鳳女二户各洋十元强意誠心照張鳳翔三户各洋二十元松蔭室放生移二十元庚生氏洋三十元頌椒洋四十元孚求安壽求延洋一百三十七元城北洋二百元張鳳彬規銀五十兩○又代收理字册恊和莊經募隱居士無名氏松竹林徐氏金氏五户各一百文無名氏二百四十文無名氏三百九十文不書名不書名月珠氏三户各五百文無名氏兩角恊隆三角項馥涵胡少圃朱仰伯不書名陳不書名汪馬叙賢　隆不書名汪涵雅堂伍程豫江俞一泉煥記顧瀛生鄭敬業程大經養拙軒十六户各五角貢芝軒狄鏡涵高松岑公益興永泰生祿朱寳三無名氏恊記不書名袁泰來不書名　明欽不書名張香田俞順興安吉怡泰正泰和豐孫和記竹林居蔡蘭溪汪秉禮嘯霞居周蘭記潤記沈伯門沈景濤吳品山沈君植雪樵子三十二户各洋一元合宅康安　　　去平安居士汪俊明協裕鄒敬齋顧仁興雙桂軒朱仁壽無名氏産芝閣程仲山曾無名氏查挹峰十四户各洋二元不書名兄弟迎風舘二户各三元添昌周純一二户各　　　章麗和二户各洋五元黄明遠八元恊和十元仁昌銅洋二元以上一百四十户共收洋六百五十七元五角銅洋兩元規銀十五兩錢三千一百三十文共合漕銀四百六十一兩七錢一兮○蘇州天庫前電報局王君經收報字册無名氏八角王保滋堂丁善記朱怡豐尤金蘭吳玉書任子芳周錦鏞七户各洋一元南華震大一元二角吳　堂矞成氏丁成章源義隆大尤德昌于　春恆大八户各洋二元張蘭舟亷寳綸堂朱盤記吳壽餘四户各五元顧子瑞洋十元○又代收電字八九號册嘉興電局經募許清遠潘募詒李仁壽鍾秀齋四户各五角王禮安葛傳樸徐麟徵沈衍慶李玉氏五户各洋一元崔敬熙觀過齋二户各二元詒安堂周四元安仁居洋四十元壽萱堂劉樹得堂金二户各洋五十元以上三十七户共收洋二百十元合漕銀一百四十一兩九錢四分五厘○蘇州馬大籙巷宋君培之經收培字册同順昌小洋五角沈侍香夏乾記吳文杓孔昭錦金勤軒張增美吳楚材吳樹得黄瑞興朱正芳葛繼　張逹泉吳式齋韓景蘭徐松山吳雲卿隱名氏隱名氏隱名氏太原女史二十户各洋一元陸永源鄒省記吳泳春吳質君吳恂卿吳秋平吳伯寅吳仲庚會稽九齡童子會稽六齡童子徵義無名氏連記十三户各二元衆姓王徐氏二户各四元樊稼圃岳明山二户各洋五元吳復初吳進和施陳氏三户各洋十元王秦氏求病愈洋一百元成德堂規銀一萬兩○又代收永字册黄源順錢四百文唐培之一元坤記勉方子二户各銅洋一元無名氏銅洋一元銅小洋五角無名氏洋二十元○又代收桶捐吳大有桶錢一百文保安壇桶小洋五角錢一百四十八文太和堂桶共洋六元錢二百文柏年長桶共洋二元錢八十二文人和震記桶共洋十元銅洋一元小洋十一角錢二百文施世經堂痧氣丸五百瓶臥龍丹五百瓶癖瘟丹六百錠普濟茶一千塊普渡丸一千二百粒徐清河詩試采新九部以上五十四户共收洋二百三十三元小洋二十一角錢一千一百三十文銅洋四元五角規銀一萬兩共合漕銀九千四百二十八兩一錢五分○本旬共收漕銀二萬二千四百十七兩八錢七分八厘連前共收漕銀五萬八千八百七十七兩一錢九分五厘規銀二千四百零一兩零六分○本旬廿二日解潘嚴兩君第九批規銀五千兩廿九日解第十批規銀一萬三千兩又附解嚴佑翁手二批規銀八百六十三兩零六分連同共解規銀六萬七千四百零一兩零六分 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年六月初六日京報全錄]  
　　宮門抄○諭旨二道錄前○粵督李奏籌賑欽廉三州片○又奏廣東外海水師叅將揀員升署摺○又奏揀捕廣西平樂恊右營守備片○雲督王等○奏新海防第十六卯捐輸請奬摺○粵督李奏揀補赤溪協右營都司片○鄂撫譚奏籌解第三批地丁京餉片○六月初六日刑部都察院大理寺正黄旗值日無引見○順天學政李文田到京請安○王傚等同鄉官謝恩○梁仲衡續假十日○都察院奏派專司稽察派出徐郙○召見軍機李文田阿克丹○○李瀚章片再據廉州府知府劉齊潯電禀自三月二十七日起大雨三晝夜城外平地水深數尺及丈餘不等衝倒民房兼有淹斃人口當卽多雇船隻分投拯救全活甚衆城内存糧本少在城文武捐廉購米發局平糶並設廠施粥靈山縣武利伯勞一帶同時被水已派員查勘撫卹等情又據欽州直隸州知州李受彤電禀三月二十八日風雨極大城外河漲丈餘居民猝被水患該員與叅將黄培松及萃軍都司王殿光並各營弁等捐資分雇船隻設法拯救安揷高處棲止離城較遠各村墟派員運米散放防城縣之如昔茅嶺等處間亦被水尚未損傷人口現亦派員運米振濟等情臣等伏查廉欽二府州雨水過大山澗匯注小民蕩析離居實堪憫惻雖騾發之水不致久停成災惟值此青黄不接之時民食最關緊要兼之生者修建屋宇死者收殮掩埋均須量爲資助廉州素少存糧而購買較便欽州稍有存米而采辦維艱當卽發銀三千兩米五百石以濟廉州靈山賑需又發銀一千五百兩米一千石以濟欽州防城賑需廉州賑銀電飭附近釐廠撥用欽州賑銀及兩處賑米均派員用輪船解往以期迅速而應急需謹合詞附片具陳伏乞聖鑒謹奏奉硃批均着飭屬妥爲散放毋令災民失所欽此○○頭品頂戴兩廣總督臣李瀚章跪奏爲廣東外海水師叅將員缺緊要懇准揀員升署以裨海防恭摺具陳仰祈聖鑒事竊准兵部咨廣東澄海營叅將陳朝清病故遺缺係外海水師題補第三輪第三缺輪用豫保人員該省豫保無人應以第六缺揀發班人員抵補行令迅揀外海水師合例人員請補等因查部行輪缺章程内開保舉補用升用未保儘先者及捐納分發降調曾經保留省分養親事畢病痊不必坐補原缺開復捐復各項人員均歸揀發班補用又輪缺章程如豫保揀發無人以應升應補人員請補又定例外海水師缺出先准歴俸一年以上者揀選保題實授如不敷保題准於歴俸未滿年限員内揀選保題升署又定例題調武職各缺如因員缺緊要人地相需將不合例人員保奏應於摺内聲明請旨交部核覆恭候欽定各等語兹會同廣東水師提督臣鄭紹忠在於部准歸班序補之外海水師揀發叅將内逐加遴選其水師提標右營遊擊補用叅將丁志德丁憂尚未服闋捐納遊擊續保補用叅將林靄姜報捐遊擊尚未赴部分發捐納叅將吳世恩改用外海水師尚未試驗期滿保題送部引見均不合請補應遵部行輪缺章程豫保揀發無人以應升人員抵補查外海水師實任遊擊歴俸一年以上之碣石鎭左營遊擊鍾成全海安營遊擊郭顯廷均於該營洋面尚欠歴練水師提標左營遊擊何晉卿尚未接劄歴俸南澳鎭右營遊擊陳榮輝丁憂尚未服闋碣石鎭中軍遊擊劉百祿業經升署海門營叅將亦均未便請補查有陽江營遊擊梁國桐現年四十八歲廣東廣州府香山縣人由行伍歴年剿匪出力遞補水師提標左營遊擊調補今職光緒十八年十二月二十二日接劄該員才具開展船砲優嫺於澄海洋面情形尤爲熟悉以之請升澄海營叅將實屬人地相需雖歴俸未滿一年與例稍有未符惟揀發班及應升班歴俸一年以上者無員堪以升補現當籌辦海防水師將材難得未便稍涉拘泥謹將不合例緣由隨摺聲明合無仰懇天恩俯准以梁國桐升署澄海營叅將俾資操練而裨海防如蒙俞允請俟部覆到日給咨送部引見給子升署劄付俟扣滿歴俸年限再行題請實授以符定制謹會同廣東水師提督臣鄭紹忠合詞恭摺具陳伏乞皇上聖鑒勅部核覆施行謹奏奉硃批兵部議奏欽此○○李瀚章片再廣西平樂協右營守備莫正美勒休遺缺前准部咨應用期滿武進士查廣西省營用武進士現無期滿人員應過班以期滿差官請補當查廣西省送到候補守備官册内並無期滿差官因選以儘先守備蔣三順奏請補授嗣准兵部議覆蔣三順係儘先候補人員請補輪用期滿差官之缺覈與定章不符應毋庸議其廣西平樂恊右營守備員缺仍令照章揀員請補以符定制等因兹會同廣西提臣蘇元春在於現接送到官册内查有期滿差官王起鴻一員年三十歲江西南昌府義寗州人由武舉揀選三等於光緒十三年正月二十一日充補差官因辦理軍報出力經兵部奏請俟期滿補守備後以都司補用先換頂戴光緒十五年十二月初二日奉旨依議欽此嗣因効力期滿光緒十六年七月二十日引見奉硃筆圈出着以營守備用欽此復留差一年期滿呈請分發廣西以營守備儘先補用光緒十八年四月十三日到省十一月二十日列册歸班候補該員年富才明講求營務以之補授平樂恊右營守備覈與定章相符洵堪勝任合無仰懇天恩俯准以該員王起鴻補授平樂恊右營守備以實營伍如蒙俞允該員係奉旨以營守備用之員今請補守備送部引見應請給予平樂協右營守備劄付令其赴任謹會同廣西提督臣蘇元春合詞附片具奏伏乞聖鑒勅部核覆施行謹奏奉硃批兵部議奏欽此○○雲貴總督臣王文韶頭品頂戴雲南巡撫臣譚鈞培跪奏爲新海防第十六卯捐輸請奬恭摺仰祈聖鑒事竊查前准户部咨奏辦新海防捐輸一摺奉旨依議欽此行令仿照籌撥例定銀數四品以上五成實銀上兌五品以下四成實銀上兌常例封典虚銜升銜頂戴貢監等項均照例定銀數核减六成由各直省督撫責成藩司核實辦理隨時發給實收按月造册並將實收隨册咨送户部核准換給執照隨收飯照銀兩隨同請奬清册解部等因當經行司通飭各屬並出示曉諭一體遵照業將第一卯至十五卯捐生造册奏咨在案兹據布政使史念祖詳稱自光緒十八年十二月十九日起至十九年二月底止收獲報捐實官八員貢生一名監生二名共收正項銀四千一百五十兩四錢作爲第十六卯所收正項銀兩存儲候撥部飯照費銀兩俟集有成數另文批解造具各捐生姓名履歴清册及副實收詳請奏咨前來臣等覆查無異除清册副實收送部查核外所有新海防第十六卯捐輸請奬緣由謹合詞恭摺具陳伏乞皇上聖鑒敕部核覆施行謹奏奉硃批户部議奏欽此○○李瀚章片再准兵部咨廣東赤溪協右營部司缺以儘先都司盧朝貴擬補兹准咨報盧朝貴病故所遺赤溪恊右營都司缺係外海水師題補第四輪第三缺論用豫保人員該省豫保無人應以第六缺揀發班内人員抵補行令迅揀外海水師合例人員請補等因查部行輪缺章程内開保舉補用升用未保儘先者及捐納分發降調曾經保留省分養親事畢病痊不必坐補原缺開復捐復各項人員均歸揀發班補用等語兹會同廣東水師提督臣鄭紹忠在於外海水師都司内查有應歸揀發班之大鵬恊右營守備補用都司陳尚發現年四十五歲潮州府澄海縣人由勇目歴在山東本省勦匪出力遞保儘先守備補授大鵬協右營守備嗣於蘇浙賑捐案内報捐藍翎都司銜復於剿辦歸善縣屬稔山會匪出力案内請以都司補用光緒十七年五月初五日奉旨依議欽此該員勤能練逹熟習海洋前在外省軍營並無叅革朦保情弊以之補授赤溪恊右營都司實屬人地相需雖咨送都司履歴未准部覆與例稍有未符現當整頓海防未便稍涉拘泥謹將不合例緣由隨摺聲明合無仰懇天恩俯准以陳尚發補授赤溪恊右營都司俾營伍海防藉資裨益如蒙俞允請俟部覆到日卽行併案給咨送部引見以符定制謹會同廣東水師提督臣鄭紹忠合詞附片具陳伏乞聖鑒敕部核覆施行謹奏奉○硃批兵部議奏欽此○○譚繼洵片再光緒十九年京餇湖北省奉撥地丁銀四十五萬兩業經先後委解二批共銀九萬兩奏報在案兹據湖北布政使王之春詳稱復於地丁項下動撥第三批銀四萬兩查有候補知縣蕭煥南知縣用施南府經歴王梓堪以委解請奏咨前來除繕具咨文轉給該委員等妥速起解並飭將奉撥銀兩赶緊續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此 
 
 

Page 14

 
 
[光緒十九年六月初七日京報全錄]  
　　宮門抄○諭旨五道錄前○陜督楊奏揀員請補同知摺○又奏甘肅省征收錢糧當稅徵信各册請請停緩造報摺○又奏甘肅各屬徵收下忙銀兩數目摺○又奏叅將因病出缺片○雲督王奏揀員借補叅將摺○六月初七日工部鴻臚寺正白旗值日無引見○那公假滿請安○繼公請假十日○澤公請假五日○徐郙奕年各續假五日○召見軍機汪鳴鑾崇光○○　子少保頭品頂戴陜甘總督臣楊昌濬跪奏爲揀員請補同知員缺以裨地方恭摺仰祈聖鑒事竊據甘肅藩臬兩司詳稱莊浪茶馬同知王南薰調補洮州同知奉部核准業已截缺報部在案查新例内載各省道府同知直隸州知州通判知州遇升調遺缺出無論何項到班俱先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一次用海防卽人員第二次用海防先人員海防先無人仍用海防卽人員海防卽無人用舊例銀捐遇缺先一人再無人用舊例銀捐遇缺人員再無人過班卽接用各項班次一人以五缺爲一週又例開道府同知直隸州知州通判知州各項缺出時先儘候補班前酌補一人次將候補正班酌補一人各等語今莊浪茶馬同知王南薰調補洮州同知遺缺自停止變通章程後係第一次出缺甘省現無應補之鄭工新班遇缺先海防新班先海防卽海防先舊例銀捐遇缺先舊例銀捐遇缺常捐儘先人員照例過班自應接用各項班次之員按班推算輪用勞績候補班前補用同知趙人龍例得請補查該員年五十二歲山東歴城縣人由監生報捐從九品指分山西試用同治七年到省嗣丁母憂服滿起復遵例加捐通判歸部選用光緒二年來甘投効克復烏魯木齊輯懷城昌吉呼圖璧等城案内保舉免選本班以同知分發省分歸候補班遇缺前先補用請咨赴部引○見籖掣甘肅光緒八年三月二十二日到省試看年滿甄别留省補用在案查該員年力富强留心吏治前委署斯缺一切諸臻妥善以之請補莊浪茶馬同知實堪勝任人地亦極相宜會詳請奏前來臣查該員趙人龍年富才明辦事勤奮合無仰懇天恩准以趙人龍補授莊浪茶馬同知實於地方有裨如蒙俞允銜缺相當毋庸送部引見該員前在署任内並無叅罰案件理合恭摺具陳伏乞皇上聖鑒訓示謹奏奉硃批吏部議奏欽此○○太子少保頭品頂戴陜甘總督臣楊昌濬跪奏爲甘肅省錢糧征收無弊當稅已預征解應造徵信各册援案擬懇停緩造報恭摺仰祈聖鑒事竊查前准户部咨送奏定章程飭令各屬將民欠錢糧及應征當稅按年查造徵信册籍送部查考並頒發各屬紳民閱看以杜積弊等因當經行司通飭各屬遵照按年造辦分别咨送頒發各在案兹據甘肅藩司沈晉祥詳稱查前次舉辦徵信各册原以清民欠而杜官挪立法本善惟甘省民情素厚輸將國課尚稱踴躍非實在拮据之户不敢稍涉疲延蓋各屬徵收錢糧向由堡長承催或由里催收納其人係由花户公舉有無欠户鄉民悉知不獨非吏胥所能朦蔽卽州縣亦不敢侵欺設有零星蒂欠未完者該丞倅牧令等皆照實徵比銷紅册將欠户姓名開列滾單分别派差催提較頒發徵信册給令閱看利害更爲切已至於因災蠲緩之户責令分年帶徵亦能週知迄今徵信册行之數年並無揑完作欠徵多報少册造不符控告之案是各屬徵收正賦並無弊端已屬可信其各屬歴年民欠錢糧類皆畸零小户所欠數目無多户名則盈千累百錢糧草束分册造報頭緒繁紛間有册甫造就而續完者又須添入亦有册已齎送而續徵者無從補更以致奏銷徵信兩册不符不獨司中合總檢出行查往返駁更耽延正案且通省欠户爲數繁多不及檢校更改數目稍有不符難免部詰究無關於弊竇徒增登覆之繁多花造報之費且甘省地瘠缺苦書吏無多自舉辦徵信册籍各屬添募書吏籌發紙燭工食經費在瘠苦州縣平日辦公尚慮入不敷出又復增此經費更屬無欵可籌卽司中年年刊刷擺印文册籌發各項經費亦爲數正鉅頻年如斯殊難爲繼當兹庫欵支絀似將有用之財費於無用之地深爲可惜伏思錢糧爲國家正供絲毫爲重各屬催徵不力例有明條核計考成卽予叅處揑完作欠處分更重近年嚴比較之法屬員有催徵之責何敢因貪小利而忘大害若仍飭造徵信册不惟花户悉知欠户甚多效尤成習卽各屬催科亦難責令努力况上年各屬被旱被水及遭霜雹各災籌辦賑撫並今春又復籌發籽種曁平糶等事勢難兼顧且被災地方經費愈難賠墊至當稅一項前因鄭工需欵孔亟已遵部咨預徵二十年課稅並無欠户之可造其有續行領帖各典每年應繳當稅按年徵解毋虞拖欠正擬詳辦間適奉轉行陜西巡撫咨奏請援照山西請將徵信各册停缓造辦一案奉旨允准甘省事同一律應請援案懇緩等情詳請具奏前來臣覆加查核委係實在情形伏思徵信各册原爲杜弊起見今甘省錢糧當稅均無弊端而造辦繁難徒滋糜費且貽州縣無窮之累並啓民間觀望之風秦晉兩省徵信各册旣蒙恩允停緩甘省僻在邊隅與陜省接壤距晉省匪遙其風氣固相似而瘠苦尤過之應請天恩俯准自光緒十八年爲始將徵信各册援案停缓造辦以節糜費臣仍督飭司道府州隨時密加防察如果梢有弊竇卽行從嚴叅辦各州縣如有民欠藩司爲錢糧總匯亦當核計考成分别請叅斷不敢稍存寛縱用副聖主愼重賦稅之至意所有甘肅省錢糧當稅徵信各册懇請停緩造報緣由除咨部查照外謹恭摺具陳伏乞皇上聖鑒訓示謹奏奉硃批着照所請户部知道欽此○○太子少保頭品頂戴陜甘總督臣楊昌濬跪奏爲甘肅各屬光緒十八年下忙徵收銀兩數目恭摺仰祈聖鑒事竊查甘陜各屬光緒十八年上忙徵收銀數業經奏報在案所有十八年下忙徵收銀數據藩司沈晉祥詳稱甘省各屬光緒十八年額徵並新墾地丁起存正雜共銀二十八萬九千七百七十六兩七錢七厘内除皋蘭縣等處被災請豁免並荒地無從徵收外現墾熟地並續墾升科共應徵正雜銀兩二十萬七千四百五十八兩二錢一分八厘六毫上忙已完正雜銀一十萬三千五百一十兩二錢二分四厘内已完存留經雜驛站銀三萬八千二百八十一兩六錢六分七厘照數留支外已完地丁起運正項銀六萬四千九百四兩二錢三分七釐雜賦銀三百二十四兩三錢二分均於上忙解清未完銀一十萬三千九百四十七兩九錢九分四厘六毫内除涇州等處被災請明蠲緩並豁免起存共銀一萬六千九百三十一兩八錢六分六釐一毫外止該未完銀八萬七千一十六兩一錢二分八厘五毫又收上忙後續報墾熟應歸下忙升科起存正雜銀八百一十二兩一錢三分二釐二共未完銀八萬七千八百二十八兩二錢六分五毫今下忙已完銀八萬六千九百六十九兩五錢三分二毫内除留支經雜驛站等銀三萬三千六百一十七兩八錢七厘外實應解司起運正雜銀五萬三千三百五十一兩七錢三分三厘二毫均已解清未完銀八百五十八兩七錢三分三毫現在嚴飭催徵俟徵完歸入下届帶徵册内造報造具總散各册詳請具奏等情前來臣覆核無異除將清册咨送户部查核外所有甘省各屬光緒十八年下忙徵收銀兩數目理合恭摺具陳伏乞皇上聖鑒謹奏奉硃批户部知道欽此○○楊昌濬片再據署漢中鎭總兵趙福元禀稱署鎭標中營遊擊之陜甘督標左營叅將王培秀得患肺熱痰血病證醫藥罔效於光緒十九年三月十九日在署任病故禀請核辦前來臣覆查無異相應奏明請　旨開缺除查取該故員原領劄付及承查印甘各結另咨送部外所遺陜甘督標左營叅將員缺甘省現有合例應補人員容臣另行揀員請補謹附片陳明伏乞聖鑒謹奏奉硃批兵部知道欽此○○雲貴總督臣王文韶跪奏爲揀員借補叅將員缺以實營伍恭摺仰祈聖鑒事竊查准補雲南威遠營叅將前任提標左營遊擊楊友於光緒十九年三月十八日在遊擊任内病故據署雲南提督臣蔡標咨報前來除另案具題外所遺雲南威遠營叅將員缺按照部章係題補第二輪第二缺應用儘先人員兵部奏定章程大銜借補小缺應歸儘先班補用查威遠地居邊徼水土惡劣非能耐烟瘴之員弗克勝任臣查有留滇儘先補用副將陸德成穩練勤明邊情熟習以之借補雲南威遠營叅將實屬人地相宜與例亦符除將該員簡明履歴咨部查照外合無仰懇天恩俯念員缺緊要准以儘先補用副將陸德成借補雲南威遠營叅將實於地方營伍兩有裨益如蒙俞允俟接准部覆卽行給咨俾該員赴部引見以符定制所有揀員借補叅將員缺緣由謹會同雲南巡撫臣譚鈞培署雲南提督臣蔡標恭摺具陳伏乞皇上聖鑒勅部核覆施行謹奏奉硃批兵部議奏欽此 
 
