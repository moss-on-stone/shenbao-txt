# 1899 - 123 - 4909361

 

Page 1

 
 
[附送捐册] [  申報館主人啓]  
　　本邑英界六馬路仁濟善堂善舉良多不勝枚舉兹又印成溺嬰圖捐册囑本館附入今日申報分致同仁所望諸君子保赤心誠傾囊佽助保全嬰命廣種福田誠本館所禱祀以求默祝公侯萬代者也肅此布陳維伏　德鑒 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窾要閱之可以通權變而廣見聞方今時　　　有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[恭讀二十七日　上諭謹注]  
　　自來吏治之道在乎用人而用人之道在乎舉劾使所舉皆賢能則天下無不可治之事所劾皆不肖則仕途無不能清之時反是則必舉劾混淆賢奸莫辨卽有舉無劾豈仕途之人皆賢能乎有劾無舉豈仕途之人皆不肖乎故舉劾貴乎公公則無屈抑自無倖進舉劾貴乎勤勤則上旣不至失察下自不敢欺蒙是則舉劾之法爲整頓吏治之原其可不精其可不嚴乎在　朝廷立法本屬周詳内而京察外而大計猶古時三年考績之典無如相援成例久遂視爲具文我不敢謂舉劾之未必皆失當惟見所舉者半循資格所劾者亦若必不得已而爲之　朝廷立法雖嚴而耳目究不能周内則聽之卿貳外則聽之督撫卿貳以爲可督撫以爲可則立予陞遷卿貳以爲否督撫以否則立予黜退是則舉劾之權雖　朝廷主之而其實卿貳督撫操之就卿貳督撫而論卿貳各歸各署　員旣少舉劾尚易督撫則統轄一省之人員仕途愈雜舉劾愈難且京員關繫較外任爲輕而朝夕衙叅體察亦易外任則自府道以迄州縣近或數十里遠或數百里爲督撫者苟不處處留心考察則賢能不肖鮮能辨别苟一粗疏則人才何以奮興而官方何以澄叙耶本報恭錄三月二十七日　　上諭云自來致治之道首重得人彰癉兼施人材始奮近以時勢多艱朝廷求賢若渴於各督撫專摺保舉無不立予召見以備隨時摧用乃近來封疆大吏但多保舉絶少叅劾之奏有舉無懲良莠雜出其何以澄叙官方嗣後該各督撫於實心任事之員當核實具保其有聲名平常或貪虐有據者應從嚴甄别以儆其餘倘意存姑息徒博寛大之名置民瘼於不問該督撫責有所歸公是公非難逃洞鑒也將此通諭知之欽此草茅下士恭讀之餘仰見　　聖慮周詳並非苛責疆吏蓋現在專摺奏保人員其見於邸抄者候選候補實缺不等大抵官之賢否總以見諸施行方爲實事求是卽云候補候選之中非無經濟優長學問湛深品行端謹之人若非專摺奏保必爲資格所拘眞才屈抑殊未體　朝廷求賢若渴之意其所奏保者必所深知故敢列於薦牘然候補候選中豈無一無經濟學門人品一無所取者督撫或者未及周知而實缺者則皆已見諸施行其賢否固昭昭在人耳目而叅劾絶少者豈皆學問湛深經濟　長品行端潔者乎以此觀之疆吏卽無私意存乎其間亦斷不能辭姑息之咎姑息足以養奸古今來下吏夤緣奔競之風荼毒生民之事未始非上司姑息之一念有以致之也方今仕途日雜吏治不振人莫不知國之弱弱於此國之貧貧於此於此而思救其貧挽其弱當於吏治先整頓焉整頓吏治不特不宜有舉無劾且宜劾先於舉所謂惡草去則芝蘭自生荑稗除則五榖自熟或有議爲過於苛刻者是於惟仁人能愛人能惡人一語未嘗深長思耳各省疆吏自奉此　　諭宜如何竭力整頓體察羣僚以期無負　朝廷倚任是則牖下書生所拭目而俟者已 
[英員答問]  
　　西字報云某日英國議政院議員威爾律氏代也勒氏問外政大臣勃老特烈氏曰西人旅居中國除通省口岸外有任意寄居内地之利益乎答曰並無此項條約威爾律氏曰現在中國内地已通行小輪船我政府可否請准設立行棧任意寄居勃老特烈氏曰中國内地除教士設堂傳教外無有准商民任意寄居者貴議員所請之處政府當著意辦理也 
[沂州近信]  
　　天津國聞報云刻聞德人向中國總署索沂州教案賠欵銀六萬兩并修理被毁之教堂至濟南府則須聘一德員爲外交顧問官未知總署允從與否又聞沂州所駐德兵現已撤去惟日照依然佔據前數日德兵曾與土人攻擊土人受傷二名至焚燬劉村四十家一事雖不知其確否然東撫則已電達總理衙門矣 
[欽天監告災電信]  
　　昨日午前十一下鐘時本館派赴京師采訪友人飛電相告云二十八日丑刻欽天監失火電音祗此數字且俟續函遞到當備知詳細情形也 
[電告司空府第火災]  
　　昨日清晨本館接得本月二十八日午後四下鐘越三十六分時京師采訪友人所發專電云二十七日爲工部尚書錢子密大司空之女公子出閣良辰綵輿甫到門忽報屋中火起房屋器物十焚其九其中細情俟續接書函再行登報可也 
[籌議練兵]  
　　天津國聞報云甘肅各營兵餉全恃各省協濟匯解稍有愆期卽虞匱乏加以甘軍奉調他往之際每年封存减平等項提撥殆盡而省中蒙番回撒種類不一往往因細故釀成巨案且各屬幅員遼闊險要頗多歴經前督臣派撥營旗分駐巡防稍一更動紳民卽聯名禀留現在制兵屢裁原駐防營愈難抽調各營向本就近歸各提鎭統領蓋彼此相隔旣遠不能調集一處自未便專歸一人遙制也陶芷芳制軍自奉到練兵　　諭旨後卽與司道籌議就本省現有營旗更番調操以備緩急查甘省現有防練馬步各兵四十餘營旗哨合計祗一萬二千餘人分布數千里之遙未能一時調集爰擬定新章除查明實在險要處所暫不調動咨行各提鎭就近督飭認眞訓練外其險要稍次巡防較鬆之處先酌調十數營來省駐紥城外由制軍親自督率訓練嚴定賞罰俟數月後步伍整齊技藝嫺熟卽飭前往險要處所換調各營來省如前教習此往彼來庶巡防不至疎懈訓練可著成效其練熟塡防後仍咨行各提鎭隨時督率如法訓練各提鎭久歴戎行熟諳軍事從此共體時艱力圖振作邊陲安謐不禁額手頌之矣 
[司農奏牘]  
　　户部謹奏爲遵　　旨妥議具奏事光緒二十五年二月二十八日軍機大臣面奉　　諭旨張 
 
 

Page 2

 
 
曾奏請飭各省整頓釐金並片奏請停捐輸先籌抵欵曁覈實征收關稅並將槍砲銀圓等廠歸併畫一以節經費各等語著户部妥議具奏欽此欽遵由軍機處抄交到部據原奏内稱釐捐爲進欵大宗乃各卡自委員以及人役皆倚爲婪財致富之資比雖較稽察立法綦嚴而弊端迄未能絶竊謂剔除之道立法不如用人果能委任廉勤自可嚴杜中飽而又信賞必罰奬廉懲貪不爲一切瞻徇調劑之計如此而稅課增再捐納　官一事不能遽停者徒以度支未充耳欲停捐輸必須先籌抵欵各省著名優缺各關道府盈餘猶復不少若令各該督撫澈底清查仿照已故奉天將軍依克唐阿之於東邊道前兩廣總督張之洞之於肇慶府黄江廠前山東巡撫李秉衡之於臨清關東海關各辦法俱以實征之數報解仍請寛免旣往厚給公費則化私爲公鉅欵可集各省多請開設槍砲銀圓等廠似應通盤籌算擇一二精善之廠令其儘力鑄造以供各省之需各省按價定購以助其費蓋設廠太多費用必鉅槍彈則各廠異式銀圓則成色不同若歸併畫一經費可省所擬各節似足抵收捐之數若猶不足亦所短無幾各省旣紛紛請停分發若著派各省籌補不足宜所樂從如此則抵欵有著捐納可停等語臣等伏查征收釐金必須經理得人始可下順商情上增　國課光緒二十三年六月間臣部請令各省整頓釐金摺内奏稱欲防偷漏在乎扼要設卡嚴密梭巡欲社中飽在乎崇廉抑貪收報核實欲禁賣放在乎信賞重罰分别懲勸而其要總以委任得人爲明實關鍵並聲明將來各省釐金如較二十一二兩年收數大有加增准其將廉幹之員從優奬勵如收數稍有虧短則將尤爲貪劣者撤委嚴叅等因奏准通行在案今臬司張曾奏稱立法不如用人信賞必罰奬廉懲貪各節與臣部前奏大致相同應令各省查照臣部奏案曁該臬司此次所奏認眞辦理毋致瞻徇以冀釐金日有起色又原奏請停捐輸先籌抵欵一節查愼重名器肅清仕途自以停止捐輸爲不易之論而用歀浩繁度支奇絀又以接辦捐輸爲濟急之謀現行新海防事例前後將及十年雖已漸成弩末然就一年計之部庫及各省收數尚不下二百餘萬於餉需不爲無裨今該臬司所奏籌抵各欵如優缺各關道府其盈餘究能提解若干槍砲銀圓各廠歸併畫一其經費究能節省若干殊難預計若遽將捐輸停止無論部庫益形拮据卽北洋聶士成一軍專恃捐欵爲命脈者勢必立時告遺貽誤堪虞此臣部所以於捐輸一事未敢遽議停止也惟該臬司擬令各省著名優缺俱以實征之數報解俾得化私爲公槍砲銀圓等廠歸併畫一俾經費得以節省均屬籌欵之注自可酌議施行應請　　旨飭下各省將軍督撫按照該臬司所奏各節將該省各項優缺酌提盈餘歸公其槍砲銀圓等廠成就本省歸併或與外省歸併均應破除情面力戒浮靡設法妥爲籌辦仍將實在解提盈餘及撙節經費若干專案奏咨報部届時由臣部通盤核算如籌出各欵足與收捐之數相抵卽將捐輸一事斟酌情形奏請停辦此時應請暫緩置議所　遵　　旨妥議緣由理合恭摺具陳伏祈　　　皇太后　　皇上聖鍳謹奏奉　　旨依議欽此刻已飛咨各省一體欽遵辦理矣 
[振興茶務札]  
　　南洋通商大臣劉爲札飭事光緒二十四年十一月初九日准兵部火票遞到總理各國事務衙門咨十月二十日准出使美日秘國伍大臣函稱美議院以近來各國入口之茶揀擇不精食者致疾因設新例茶船到口須由茶師騐明如式方准進口否則駁回從前中國無識華商往往希圖小利攙和雜質或多加渲染以售其欺洋商偶受其愚遂謂中國之茶皆不可用而銷路因之阻滯比來華商販茶折閱者多獲利者少職此之故現新例旣行茶稍不佳到關輙被扣阻金山等埠華商屢來禀訴因擇其不甚違章者爲之駁詰准其進口惟新例所開茶式未齊已將中國販運之茶詳列名目種數照會外部轉知稅關俾茶師詣騐時有所依據不致以與原定之式不符過於挑剔仍將新例譯錄飭領事等傳諭衆商嗣後不可希圖小利致受大虧併抄譯一分寄呈備覽此例初行似多不便然理相倚伏實於茶務有益無虧蓋以前茶質不淨人多用加非以代茶今入口旣經復騐茶葉共信其佳則嗜之者多將來銷路可期更廣中國各商如能將茶葉焙製諸法精益求精知作僞之無益不復攙雜則中華茶味實冠於諸國必能流通未始非振興茶務之一大轉　也等因到本衙門查中國土貨出口以茶葉爲大一宗從前因茶商焙製不精兼有攙和雜質等弊以致洋商營運受虧銷路因而阻滯今美國改行新例如果焙製益求精美實爲中國商務振興之機相應將該大臣抄寄新例十一欵刷印黏單咨行貴大臣查照卽希轉飭各産茶處所凡園户茶莊製茶務須焙製如法精益求精並飭各海關出示曉諭華商運茶出口勿得攙和雜質致阻銷路倘或攙和雜質或將茶渣重製運售致損華茶實益一經查出定行嚴罰此固爲華民謀生計亦中國整頓商務之一端也等因並抄單到本大臣承准此除分行外合行抄單札關遵照咨内事理飛飭産茶各屬出示曉諭並剴勸園户茶商應如何妥仿西法焙製力圖整頓以期拘回茶務廣開利源仍將籌辦情形禀復核奪並報撫部院查考切切特札 
[九龍問俗記]  
　　天津國聞報云九龍土産以米爲大宗其米多運往金山等處此外有種蔗種靛種麻種豆及荷蘭薯大薯芋頭之類現在英國農學師方試騐此處能種棉花否旋騐得水土極佳似應可種果爾則香港現創之織布局購覔棉花當亦較易矣水果則有柚柑橙荔沙梨石榴黄皮𣒣果等山脊及小山之下滿種菜蔬間有離水面一千三百尺之地能藝禾者大磨山之側離水面一千五百尺現方種茶及波羅大磨山毘連之地水草極佳最宜畜牧土人所豢之牛止供耕田之用毛色軀幹多甚佳者至其多石之山則有鳳尾草長草或小樹林山間多杉樹人烟叢聚處多竹林惟居民之數尚未確知因華官向來不造丁册也然約略查問大槪近十萬人之謂分六大團散處四百二十三村村之大小不等小者祗十人大者五千人迤東多大山鮮膏腴民亦略少其民之至多者爲圓墍堡包括八鄉及十八鄉肥美之地在焉有村五十九居民二萬三千二十人迤西上虞洞地本遼闊有村一百八十二居民二萬八百七十人現計英人新租之地共三百七十六方里每方里有二百六十六人雖人數不繁或者此後當逐漸增益也民多業農亦有業漁者漁用網得魚則醃而售之獲利頗厚叻路港産珠間有獲美珠者圓朗可愛魚塘所畜之魚多鬻於香港歳以萬計深井村多養蠔并燒蠔灰砲臺山灣等處各石灰窰俱由香港購煤以用大埔墟沙頭角沙田全灣平山等處亦俱有石灰窰香港所用石灰多購之於此此外有造磚者有鑿石者故居民建屋價頗便宜海濵多鹽田所産之鹽味極厚每歳收刈靛青時男女俱極忙碌馬士灣岸邊有一船廠附近全灣有用水機製香者粤俗信神製此以爲媚神之用此外又有製麻纜者有一村專製瓦器其泥卽由村旁山中挖取聞其製法蓋昔有意國人教之云又一村多畜猪每年出口者甚夥其餘種杉養鷄鴨藝諸果者不一而足計其地每年入息約十六萬經費約需十二萬五千目下英人擬先借欵充之但理藩院來文未經批准耳 
[榷憲榮臨]  
　　九江采訪友人云新任九江關道明觀察徵　陛辭南下於本月十五日由滬上至江寗謁見兩江總督劉峴帥二十三日乘大通輪船至九江屬下印委各員皆赴碼頭迎迓德化縣吳大令飭差在南門内預備行臺觀察小駐片時卽於是晚二點鐘時登長龍砲艇帶以小輸船鼓浪赴省謁見松大中丞然後回潯受篆 
[學堂紀事]  
　　漢口采訪友人云鄂省自强學堂向分英法德俄日文爲五門所有法德俄日文均延洋員爲教習惟英文教習則係華人兹者督憲張香帥重整堂規擬延二英人教授語言文字至農政學堂講席曾電達駐日星使轉請日政府聘就中乙二教習已於某日由滬上鼓輪蒞鄂分教育蠶繅絲諸事宜矣 
[津郡官塲紀事]  
　　天津采訪友人云福州將軍增軍帥祺被　　召入都三月二十二日行抵唐沽卽附火車北上北洋大臣直隸總督裕制軍偵知預詣河東車站寄請　　聖安茶話片時然後握别○三月二十二日四川按察使司張廉訪曾由潞河行抵津郡謁見裕制軍旋於二十三日用小輪船帶官舫至唐沽附某輪船南下 
曾 
 
 

Page 3

 
 
[皖省官塲紀事]  
　　安慶訪事友來函云新簡安徽鳳潁六泗兵備道惪觀察齡於三月二十四日至省垣暫駐八旗會館隨卽乘輿詣撫轅禀到並拜會兩司及各當道各當道均答拜如儀○試用訓導姚廣文道生奉藩憲委署石埭縣學教諭○候補典史方少尉功芸奉藩憲委署黟縣典史○安慶府經歴鈕叅軍俊達因病出缺經瀋憲委被二尹思望代理二尹奉札後已於三月二十三日接鈐視事矣○巢縣釐卡辦理過於繁苛商民頗受其累事爲大憲所聞特委張大令馳往密查邇已查明禀覆未知大憲若何裁專也 
[吳下官塲紀事]  
　　姑蘇采訪友人云近日官塲忽謠傳　　　皇太后　　皇上以時事多艱需才孔亟深恐老成碩輪日漸凋零因擬將翁相國同龢及汪侍郎鳴鑾開復原官入京供職然究未見　　綸綍宏宣也○三月二十八日爲江蘇巡撫德大中丞七十夀辰屬下文武各員次第赴省垣祝嘏 
[粤垣譚屑]  
　　廣州訪事友人來函云自政府將九龍賃與英人彼處土人屢有互鬥之事日前粤省大憲委補用府富太守純候補縣張大令允武前往查探情形兹者二員業已回轅禀覆據云已彼此相安無事矣○調補順德縣王大令崧束裝赴任後特於某日雇就官舫帶同巡船護勇至吉右拜會彼處紳士盜匪偵悉蜂擁而至開槍轟擊護勇不敢與敵各自奔逃盜匪遂將船上軍械財物搜掠一空○近日順德各村鄉盜案幾於無日無之匪首賴九甫十九歳其黨某姓祗十二齡每出行刦奮勇當先某日行刼某村被人拘獲搜其身畔懷有六門槍三枝旋解赴省垣禀官懲辦○順德府屬石井張王廟香火頗盛某日司祝備有銀數百兩擬繳租金事爲盜匪偵知糾黨數十人於十五日夜間一擁人廟内將司　綑縛銀兩衣物搜掠一空至翌日有人入廟燒香始將司祝解釋投本處團練局控請緝拿○粤督譚制軍以河面盜賊横行大爲閭閤之害爰於日前札行海防善後局東按察司略謂照得自西江及内河船隻往來盜刦之案層見疉出雖屢經嚴緝而破獲寥寥亟當善籌良法嚴飭各扒船巡船汛弁分别界限地方巡緝以專責成查有魚雷船數艘棄置不用亦可分派各港岔緝捕至各船户無論輪船帆船必編列號數互相保結如無號數不許駛行果能嚴密巡查奸匪自不能混跡行見行旅相安商賈日盛釐金亦自有起色矣局憲奉札後立卽遵照辦理擬將魚雷船數艘分布東西北三江海口船隻往來必需查騐惟外洋輪船則歸稅務司稽查不在此例現擬先飭各船户於搭客上船時不許帶有軍器過境兵勇帶有軍器者亦必先交船主收存至抵岸時發回倘有匪徒不服盤查許卽捆送地方官嚴爲懲辦倘船主不加意盤查被匪所算失事後定將船主究辦并將船扣去不准開行以警其餘似此嚴密防閑行刦之風或能稍息矣 
[江邊白鷺]  
　　厦門訪事人云得忌利士洋行各輪舟往來臺厦及香港油頭福州五口獨擅利權無人與之爭奪已三四十年於兹矣自日本三井公司派輪船往來淡水厦門遂相與爭攬客貨目下茶市初興過臺茶商數以萬計某日海龍輪船渡臺得忌利士行出有告白每客祗收洋銀二元五角連路照使費在内三井公司亦出告白云禮拜一本行有輪船過臺每名祗收一元五角○外來流妓每在客棧賣娼惲觀察抵任後勒令棧主不准招留業於三月初十日札諭保甲局驅逐矣 
[備迎儲憲]  
　　昨日上海縣主王欣甫大令探聞江蘇督糧道羅少耕觀察將於日内乘舟來滬因飭署中差役預備一切以便恭迎　也 
[上忙開征]  
　　昨日爲上海縣署開征上忙錢糧之期清晨總書恭設香案安置錢糧銀櫃縣主王大令整肅衣冠至大堂行祭櫃禮各書差以次叩賀 
[監犯發回]  
　　前者本邑浦東人陳永林被人戳死時黄愛棠大令方綰上海縣篆飭捕拘獲兇犯張掌華等屢訊不承旋杳得張掌華於此案雖無行兇實據惟平時兇惡昭著犯案纍纍因禀詳上憲核示旋奉撫臬憲札飭解省勘訊核擬及王大令蒞任遵於正月某日派差押解赴省兹經臬司朱竹石廉訪訊畢發回原縣監禁原差禀明大令大令飭卽收入外監 
[懸賞協緝]  
　　上海縣王大令接到蘇州督糧總捕船政府王司馬移來賞格卽飭捕役上緊查緝行竊瀋署之賊犯並移請英法兩界公堂一體恊拿賞格曰爲懸賞緝拿事光緒二十五年三月十八日夜藩署被賊挖洞進竊一案業經勘明並比捕保嚴緝在案誠恐贓賊遠颺合行懸賞緝拿爲此仰諸邑人等一體知悉爾等於十日以内如能拿獲此案正賊眞贓者賞洋一百元聞風報信因而拿獲者賞洋五十元此係本分府儲欵以待訊實卽賞决不食言須至賞格者計開白玉雙如意一柄五截計長一尺五寸餘 
[召認屍棺]  
　　上海縣正堂王爲出示召認事本年正月二十五日據同仁輔元堂單報據救生局報兩號巡船在華順碼頭浦面撈得男屍一具帶回碼頭等語往看嘴唇有傷查無屍屬出認報請詣騐等情並據地甲袁鎭同報到縣當經前詣騐明無名男屍下唇吻有死後碰傷一處餘無故委係生前落水身死屍飭棺殮交甲擡厝義塚標記一面通禀在案合行出示召認爲此示仰諸色人等知悉爾等如有親屬久出不歸查照後開年貌服色相符者許卽出具用戳領狀呈縣以憑訊明將棺給領埋葬毋得遲延觀望切切特示計開無名男屍年約二十餘歳面白無麻無鬚身穿藍布短衫兩件内襯格子布短衫腰繫天津袴帶白布肚兠内有洋夾一枚外束藍布作裙下穿藍布單袴白布破襪足穿草鞋屍身長四尺四寸 
[漏捐待罰]  
　　船户陳寳泉張小弟承裝南市裕豐長義兩家黄豆若干石並不赴局報捐事經籌餉貨捐局巡丁查知據情禀知總辦王太守太守飭將陳張所駕之船暫交管帮看守聽候照章罰鍰 
[老嫗焚身]  
　　前晚八點鐘時法界公館馬路西首瑞福里第一百零五號屋内某姓老嫗因煮晚飯遺火積薪恐兆焚如在火中亂滾以致渾身焦灼延至天明傷重而逝翌日經其姪女某氏備棺收殮亦云慘矣 
[監司新政]  
　　本邑城廂内外居民每將婦女袒衣當街晾曬行者稍不留意卽如淮隂之出袴下前保甲總巡鍾受百明府曾高懸禁令有犯必懲邇者日久玩生復萌故態江海關道李健齋爵觀察訪悉情由重申屬禁并飭各叚巡防局委員曉諭居民不准在當街晾衣如違提究○江海關道李健齋爵觀察蒞任後查得南市捕房所募巡捕原冀通宵巡守俾得震懾匪徒爰照本邑巡捕當章程頒發定章三十册飭工程局司徒貽芬司馬分給各捕務使照章實力梭巡毋稍懈怠 
[法界捕房瑣案]  
　　蟻媒顧裕堂偕姘婦閔屠氏誘拐孀婦胡趙氏售與江灣鄉人徐金大爲妻被赴氏之姘夫胡永禮扭控公堂讞員朱森庭明府備文至寳山縣移提到案會同何繙譯官訊判各情屢紀前報昨日明府命將徐金大重責五百板顧裕堂重責二百板閔屠氏胡趙氏各掌頰二百下復鞭背胡趙氏一百下胡永祥重責三百板姑准將胡趙氏領回○蘇州人俞蘭生因貼票虧欠巨欵被人告發迭經明府訊供實比押候嚴追旋復將保人吳阿二馬阿巧釋出諭令帮同清理昨日原告吳楨祥偕金三子投案禀稱吳馬二人釋出後置身事外請將俞蘭生飭控帶出料理大令准之○粤人鄺德前因僞賣榨油公司股票被買主扭控迭經明府訊供交保出外料理昨日寳順押店夥某甲投案求保何繙譯定欲人銀並保明府著押候商定核示○英界包探夥華培根越界拘人被巡街捕拘入捕房解經明府訊供著笞責一百板○陳阿新糾同流氓至顧家路口毆傷顧阿榮旣而顧在小東門外將陳扭獲控經明府訊供著枷號半個月期滿責釋○偷兒顧阿祥在洋涇浜竊木被包探拘獲解經明府訊供著笞責五十板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[杭試二誌]  
　　杭州訪事友來函云杭州府屬仁和錢塘　縣同於本月十七日舉行縣試正塲童生王某擅將試卷携出縣主查悉後立卽懸牌扣考並傳令認保查明禀復追繳原卷二十二日初覆四書文題學者亦必以規矩經文題鳴鳩拂其羽二句詩題賦得聽琴煮茗送殘春得殘字 
[上海縣署瑣案]  
　　李有金家于英界香粉弄去年被匪人劉大及其妻高奶奶將李妻許氏用石灰罨斃刦物遁逃土欣甫大令獲犯訊供狡展不認前晚飭提復訊高奶奶卽劉高氏供稱此事確係在逃之徐二起意謀斃事後分贓逃逸大令喝鞭竹梢一百下仍不承招劉大供請與其妻相同大令飭回禁再訊○前者山瑞全向武生徐仁孝贖田不允縊斃柴房中報經縣主王大令騐明斷令徐還地一半給死者埋葬徐本已遵斷後又赴府上控府尊濮太守發回上海縣訊斷詳報大令飭差提齊全案人証於前晚訊鞫地保潘迪鈞供徐仁孝自恃武生任意上控小的屢勸不從曹桂山供是舊地保山瑞全向徐所贖之田不在小的圖内不知曾否杜絶徐顯堂供是仁孝之從叔山瑞全前將田三畝二分賣與仁孝之父由小的介紹瑞全先曾向徐借錢二十千連利息租金併成五十一千卽以田作抵曾言當時得價一百餘千今祗抵　十一千尚未及半爰在契尾批明日後回贖今向贖取仁孝恃强不允以致自縊吳誦雲供是代筆立契時確曾言明回贖契尾亦載回贖字樣馬阿木供山向徐贖田不允在路爭扭曾經解勸致被牽涉徐仁孝供新歳武生赴崧江拜賀府學師年禧言及此案學師謂賣絶之田例不回贖因投府署上控屍子山渭元供此田確未賣絶父親向贖被掯且禁閉柴房是以縊斃務求斷贖大令謂徐曰前斷爾放贖一半給死者埋葬最爲公允旣係賣絶何以契尾載明回贖字樣徐執定杜絶曉曉置辯大令核得代筆人吳誦雲寫契不合喝責手心二百下交差候訊馬無干開釋 
[上海巡局紀事]  
　　前者淮安府屬某邑人楊惠林被同鄉人張朋慶借去青蚨若干翼旋訪知張已潛往他處因於前日將其姪張剛遂之小車鋪蓋等物取　抵償張剛遂情急投二十三七鋪巡防局控請究追局員盛雨村二尹飭地甲將楊傳案研訊楊供訴情由並將張朋慶所繕借據呈閱張剛遂供稱叔父所借之欵小的並未得悉據上亦未由小的簽字二尹謂楊沿途攫取小車鋪蓋本當究懲今姑從寛諭令張剛遂迅將楊處房金二元交付至借欵旣無干涉著楊將所取之物一并交還○凌掌生投十六鋪巡防局控程阿狗無端滋閙　晚局員鍾　臣二尹提案研訊劉稱在王家馬頭某姓鮮肉莊爲夥凌係屠夫兼充汛捕夥役與小的素識前者誣指小的爲竊賊故向理論並未滋閙求鑒二尹著掌頰二十下 
[英界公堂瑣案]  
　　包探徐榮珊禀稱信昌繅絲廠女工朱孟氏及殷氏誣指同廠女工陳宣氏之女有暗昧事以致口角不休旋竟將陳女毆傷報捕後捕頭令小的拘拿送　　卽究懲陳宣氏投案訴稱女兒傷勢頗重請大老爺察騐朱孟氏及殷氏同稱小婦人等偶與陳宣氏之女戲謔伊卽將小婦人等辱駡以致互　然並未兇毆不料竟裝傷朦控襄讞委員張司馬據情商諸梅繙譯官然後諭令將陳宣氏之女送往仁濟醫館騐　傷勢若何定於禮拜三覆訊核奪○包探張阿五禀稱賊犯周阿金前因犯竊解請　　老爺訊懲遞籍今又潜來混入伶人馬長　　將白玉花瓶竊去報捕後捕頭令小的緝獲送案請懲馬伶投案領贓周供稱小的係浙江寍波府屬　邑人求施恩典以後誓　改過自新司馬判令笞責三百板管押半年期滿之後遞解回籍○包探顧福其解張阿紀至案禀稱此人向在某洋人家當細崽昨日忽與倪如海口角持刃戳傷報捕後捕頭令小的拘獲吊出刺刀一柄解請嚴懲倪投案歷訴前情并請究辦張供稱小的無心悞傷今主人願來案求免司馬判罰洋銀十圓押候其主保釋○包探費阿銀禀稱昨日洋人麥當在路遺失銀對時表一枚上有金練旋查知被陳和卿拾去去向之索取不肯交還因卽投報捕房兹者捕頭令小　拘送案下請追麥當投案領贓陳供稱小的在途拾得　表究不知是否洋人所失司馬判令笞責一百板○二百四十八號華捕禀稱昨日歹人陳少卿攫取虹口王裕榮所携青蚨三百翼事經小的查明拘送案下王投案歴訴前情陳供稱小的不敢攫錢叩求明察司馬判令笞責三百板錢給王具領○五百二十一號華捕解櫌阿道陳阿發黄炳榮李阿　至案禀稱伊等向陸吳氏之子奪取烟管并將氏兇毆經小的拘獲送請訊懲司馬判令各罰洋銀一圓 
[美界捕房紀事]  
　　前晚寗波府屬某邑人李阿虎混入吳淞路某西人家竊取衣服途遇包探洪阿寳拘入捕房押候解送英界公堂請讞員翁笠漁直刺懲辦○昨晨江北小竊沈阿春混入北河南路某姓家行竊綢布衣服適爲巡街華捕所見拘送捕房押候解送公堂禀請訊辦○昨午賭徒阿二在北河南路天后宫前設攤誘賭適爲巡街捕所見連賭具解送捕房押候轉解公堂禀請究辦○昨日銅匠周景春向西華德路同業人某甲索取　項互相兇毆適爲巡街捕所見喝阻不依一恲拘入捕房捕頭令各押乞丐牢一日然後釋歸 
[助振摭要]  
　　啓者現值山東淮徐皖北等處辦振同仁函電疉告户口浩繁需欵不敷甚鉅急催解濟今蒙諸善長慨助捐數謹登於左計開思源氏爲求母病痊規元五百兩嚴俞氏求目明厥隂頭痛速愈身體康健洋五百元總辦製造局林觀　募洋三百元婁縣汪鍾駿善士求病速愈先助二百元求是齋由昇昌號來二百元徐秋記一百六十元西昌佑昌生九三八平兄銀一百兩合規元一百零四兩五錢松石居士由錦豐益來規元一百兩樂全堂由顧緝翁來規銀一百兩西昌報本人本月朔日爲嚴慈六旬雙　奉命將筵資移助洋一百元無錫徐鴻猷鴻宰鴻夀鴻逵祈超度子偉先父一百元孫遐齡爲兒錦雲病願求保平安一百元淮安公善堂藥局主人募悟因子奉慈嚴命節省逢七經懴資移助一百元又募十户共九十元又募八户共八十元方伯記求病速愈一百元張大善士募仁記規銀七十四兩二錢五分又紫記規銀　十四兩長興思補主人　來共募四户計洋六十五元小洋六百　銅大洋十六元銅小洋十七角紫籐軒悟貞子節省藥餌資求　速愈眠食如常由崇餘莊來洋六十元高郵丁玉軒募彝倫堂六十元又募耕讀堂六十元又端正堂六十元甬江和豐號良安餘　堂洋五十元龍洋二元小洋四百八十角山隂余繼德堂求保合家平安由升大莊來洋五十　蘇城眞州未遂子十元又募朱文　信女五十元無名氏由顧仁卿先生先五十元山隂常禧坊陳氏爲女病求保速愈由福康莊來五十元莫釐隱名氏爲太夫人求　　寳大洋寳號來五十元悟周氏爲長子授室承諸君賜儀移助四十九元又樂安席儀移助一元闌秀靜儀四十元英中萬有喜　　　前年許印送高　經資三十元金沙塲孫存菴節省日用小洋四百角敝公所彚收報解分交各同仁核實散放仰見諸善長　　災區作善降社各膺福　不待鄙人頌禱惟際此催解甚迫羅掘爲難尚希源源佽助俾濟急需　勝翹盼之至 
[金陵官報]  
　　三月十九日候補道何煥章由湖北回謝委湖北宜昌加　　　厘差首府劉禀知局試高等學堂學生上元縣蕭禀知赴清化鄉一代點騐園丁向狼山中營守備葉增福到投文請咨江平輪船楊春澤由湖南回知縣　　暄州　陳方鐵均禀知在齊署閱卷畢藩轅牌示江安糧道庫大使正任江寗龍江大使吳啓堃應卽飭回本任所遺江安糧道庫大使　有　他是缺之舒　　先行署　○二十日　　　堂　　道　京知今日甄别上下　内課學生 
 
 

Page 10

 
 
候補道柯逢時叩謝咨文北上又劉秉楨賴紹濂均赴蘇均辭贛州鎭何明亮到請補奇兵營遊擊　　信叩禀飭知知州章邦直交缷署高郵州事回守備孔憲達叩謝河運保奉諭知縣丞朱承基奉示騐看巡檢張大誥銷資散難民差遊擊陳駿禀知到練事學堂威靖兵船徐九　　赴漢口○二十一日新授江西九江道明徽安徽鳳頴道惪齡委辦湖北宜昌加抽川鹽厘候補道何煥章候補道趙詒書志鈞程龢祥凌盛熺均禀知赴蘇准補淮安府許寳　　　帮統自强軍提督章高元均辭缷署蘇糧道丁葆元到交缷回洋務局候補道黄謝委代辦金陵關監督知府石作楨奉委赴下關公幹請補句容縣黄傳祁辭赴蘇見撫憲轅　　巡捕周德全淮安中軍守備李長年均由京引　　見回糧道庫大使舒蘭升禀知任事正任江寗府龍江大使吳啓堃禀知交缷署糧道庫大使事巡檢殷廷植銷資散難民差　　水師解鹽餉長龍周春臺辭崇安輪船德劉輝辭送貢赴清江粮道吳叩謝咨又知州汪喬年辭赴滬公幹督轅牌示本月二十五日換戴凉帽○二十二日藩臺胡巡道吳洋務局候補道黄均禀知金陵關今日開關知府石作楨赴下關公幹回知縣沈啓字李雋赴蘇均辭保民兵船楊永年辭回滬試用道庫大使高克鑅到由京來到省○二十三日新授浙江寗紹台道九江道誠勳到總理兩江蠶務處候補道陶候補道下葆元郜雲鵠均辭赴蘇候補道張錫夀由蘇回高等學堂候補道蒯禀知二十一日考試江安兩省正課學三　文格致算學候補道沈瑜慶到交缷淮北督銷兼正陽關鹽厘差回隨員楊　珍禀謝請假赴福建帮代親軍前營權可仁叩謝知縣沈韻鏘奉府委赴溧水騐收倉厫工程差卽辭又劉燡銷汜水資遣饑民差龍驤砲船沈有恒辭送陶觀察赴滬祥雲輪船耿朝泰辭送龍洋赴滬九江鎭宋朝儒到同知周澄清由淮屬山清鹽三縣勸捐回 
[上海六馬路仁濟善堂籌賑公所施子英經收淮徐海山東皖北賑捐二月二十至三十日第五十次清單]  
　　二十日蒼溪澹香館主人洋七十元孫西三餘堂四十元保甲總局憲戴將無主認領竊贓移賑新舊碎單夾棉等衣八十二件售見洋十元零一角張隱名洋三元○廿一日慶萱堂規元二百十九兩四錢上海無力子洋四十元泰州不留名洋十八元小洋廿角凝祉堂洋十元王汪氏求病愈五元松菊書屋一元○廿二日林寳善洋一百元王春帆五十元存仁堂十元○廿三日寓常熟無名氏洋十元銅洋一元李彝蒓洋六元汪少叔隱名氏各四元知足齋主人子病祈愈無名氏顔醴泉朱春生朱耀山李德銓陳培仁姚黼衫昇號復記蘇靜卿十户各二元韓祖昌羅廉溪張有容裘慶雲胡子盈朱慶元六户各一元○廿四日杭城范永記銅洋九元一角西門外保甲局憲潘爲陳妙川罰欵移來洋二元小洋四十角○廿五日王均銀十兩零七錢七分半方鼎甫洋一百元張祥利二元○廿六日顧不留名洋廿二元復夀長求保水陸平安十五元洪氏求病愈十元姜堰劉木生六元榮陽氏求合家平安冠氏求平安各五元謝福田謝海珊各三元無名氏謝福培各二元忠德堂横波閣各四角左景祐景德景昌景祺四户各三角謝正昌銅洋三元正大銅洋一元滋源莊四達瑞合銅洋一元○廿七日四川體仁堂小洋五十角嚴荔卿洋二元○廿八日醒餘子洋五十元江上漁隱龍洋廿五元對開龍洋十元丁夢蘭求合家平安洋廿元同慶聚十餘許程氏許君揚許文鑣許荷許褰許光華六户各一元程澤孚程宗惠行素堂程汪氏許光英修齊堂六户各五角江有不留名銅洋八元○廿九日陳敬蘭爲父完愿洋三十元俞廷沅得子還愿保小孩易養楊三樂種輝堂三户各十元無名氏爲三十初度麫資移助厚本堂楊麗源三户各一元秦麗泉一元二角徐枝珊不留名王裕成黄克明新港捐局海關恆發永張泰仁不書名同元十户各一元龔鹿夫六角袁容永大鼎裕泰胡正康義源王萬順無名氏許義興裕和信施一經堂十户各五角近取堂二角范秉璋銅洋二元○二月份共收元二百三十兩一錢七分半又洋二千八百十元小洋三百六十八角半對開龍洋十四元扯七三五申元二千九十七兩五錢八分銅洋一百一元一角以上共收元二千三百廿七兩七錢五分半連前共收元八萬八千四百十八兩七錢八分一厘銅洋一百一元一角除解各賑并墊解外淨存元八十兩八錢七分九釐銅洋一百三元一角 
[上海北市絲業會館籌振公所施子英經收山東淮徐皖北賑捐二月十七至二十九日第五十五次清單]  
　　十七日王長清洋四十元無名氏廿元陳魁郎爲亡父求消冥罪十一元醉霞女史一元二角松蔭山房十元浙寗趙翼雲求保合家平安二元馮保平安小洋十四角○十八日浙江錢清塲大使徐曉秋善士因室人秦氏患病求痊由南市監公堂來洋一百元鎭江海防府因病求速愈由晉源莊來鎭平銀廿兩合規元廿一兩五錢上虞鹽公堂泉唐怡德堂蔣爲内人病久默祝神靈得轉危爲安洋廿元梁杏村十元杭州潤昌昇箔莊十元蘇臬署無能子力不從心各一元力不足者五角○十九日如臯隱名氏求平安洋四元小洋十角璿小姐洋一元○嘉禾徐雲泉募東海振宜求合家平安洋十元徐順如求病速痊針資積助二元徐夏氏求病卽愈三元七齡童子積每月點心錢湊明一元○二十日練川隱名子由崇餘莊來庫平銀三百兩合規元三百廿八兩八錢不書名氏洋廿元無名氏五元浙江藩署帳房無力子由夀康莊來助山東洋十元助淮徐五元又勉力齋五元無名氏三角又一角○廿一日烟台中國通商銀行來董君長卿規銀四兩合洋五元四角三分蕭君文軒莊君得芝楊君岫　三户各洋四元共四户均送萬霞如翁夀儀移助○廿二日四明長生同仁會助蕃薯乾價洋一百七十元川沙司獄署王楊氏爲兒百齡完願二元蕚照氏正源同人各一元曹東浦六角蕪湖無名氏碎銅洋廿一元滋源錢莊泰潤米行銅洋三元○廿三日萬巫鹽店經募由陳子純交來沙平銀十九兩七錢六分合規元廿兩零八錢九分武陵晚秋氏由東台寄來洋十元補過氏六元雷岡氏二元松江鳳來居士求子病全愈續助五元陳笙郊先生送萬霞如夀儀移助四元高郵丁玉軒募三槐堂節懺移賑四元又李雲卿一元○廿四日無名氏洋五元寗波陳大本三元無名氏一元○廿五日西昌佑昌生九三八平足銀一百兩合規元一百零四兩五錢西昌報本人本月朔日嚴慈六旬雙慶奉命將筵資移助洋一百元席肇基五元嘉定祥泰成銅洋一元補過氏洋二元無名士一元○漢口招商局來金子懷嚴志荃無名弑周蓉舫錢韞山翁正夫席子漁聯元八户各龍洋一元勉齋樂餘書室各三角不留名合成各二角共十二户合洋九元○廿六日安徽和州右署西泠鬱鬱生爲先王父甲子雙周冥夀懺資移助洋六元直塘楊景祖求症速愈五元信州清河氏留鬚蒙諸友賜儀將筵資移助四元守誠堂小洋三十角○常熟同源義洋二元無力子方秋泉移修齋資無名氏三户各一元無名氏七角潘福成節省燒香湯耀宗省寄香資陳永興徐湘淵移寄香資四户各五角譬如出北門老永潤各四角顧小章張興司各二角沈恆昌一角共十四户合洋九元○寳應屠公館募景記洋一元潤記二角梓記景記敬記綏記朗記芸記淑記學記箴記泰記十户各一角共十二户合洋一元小洋十二角○廿七日山隂余繼德堂求保合家安吉由升大莊來　五十元了願氏二元○廿八日張大善士募仁記收元七十四兩二錢五分紫記七十四兩高郵丁玉軒募叢桂書屋洋十五元又金永璜四角杭州徐棣華募樂善生十元唐月仙求　症平安五元靖江鹽棧都梁王氏一元○溧陽德豐莊寄來惻隱人募方和泰洋二元不書名無名氏各　元　書名五角不書名三角丁春榮二角共六户合洋五元○廿九日徐秋明洋一百六十元松石居士由錦豐益來規銀一百兩柳子明洋十元曲阿求安子十元神其鑒茲爲題者　元曹東浦小洋八角○二月份共收規元一千四百四十四兩零七分洋三千七百六十七元龍洋十二元花洋四元小洋一百廿九角三分扯七三七合規元二千七百九十七　　渾錢六千文一二二合規元四兩九錢二分九厘以上共收規元四千二百四十六兩五錢八分九釐銅洋九十七元連前共收規元九萬七千零四十兩零七錢五分九厘銅洋一　　十一元測量機器一　 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年三月二十日京報全錄]  
　　宫門抄○諭旨四道錄前○燕督裕　奏爲長蘆鹽政碍難再加擬將直岸振墊加價展限辦理摺○又　奏爲直隸試鑄制錢搭解部庫現擬籌辦情形摺○大理寺盛　奏爲捐建南洋公學院物料請免厘稅片○三月二十日　兵部太常寺太僕寺八旗兩翼值日無引　　見○順王綿文溥侗阿克東阿各假滿請　　安○張士元羅○裿預備　　召見○召見軍機　羅長裿　張士元　○○頭品頂戴直隸總督兼管長蘆鹽政奴才裕祿跪　奏爲長蘆鹽政碍難再加擬將直岸賑墊加價展限辦理酌提歸公恭摺仰祈　　聖鑒事竊准户部咨遵議　籌鹽觔加價一摺應由各督撫各就現在鹽務情形切實籌畫其已經加價者能否再加若干未經加價者能否酌加若干迅速查明覆奏以憑核辦等因光緒二十四年十一月三十日奉　　旨依議欽此遵經行司體察情形籌議詳辦去後兹據長蘆鹽運使萬培因核議其詳前來奴才查長蘆自道光二十八年清查後咸豐九年軍需復價直豫兩岸每加價二文同治六年豫岸加價二文十三年直岸加價二文光緒二十一年因海防需餉豫岸加價二文直岸加價二文綜計直豫兩岸均各加價三次長蘆硝販充斥此時若再加價恐官鹽愈貴私鹽愈多必致引滯課絀叅懸相繼有礙全局該司督同綱商悉心酌核豫岸减價艱遠成本過重直岸歴次加價雖較豫岸减少一文而近年災歉頻仍商情艱窘銷路不暢商力益疲情形均屬難以議加惟餉需緊要部庫支絀無論如何爲難必應切實籌准仰裨　國計同治十三年直岸加價一案孫因銀價過昻商情苦累經前督臣李鴻章奏准與以津貼商人五年爲限經國子監司業汪鳴鑾奏請推展蘆鹽加價以助查賑復經李鴻章飭據　任運司覆議自光緒五年六月起展限五年責令商人每年交銀二萬兩歸補直賑不敷之欵迨至限滿報未交足等因商情仍疲直境時有偏災疉次奏准推展計至本年五月又届限滿近來銀價减落商力相紓本可依限停止兹奉前因當查前項加　行之二十餘年民間間已習爲故常暫緩停止於　食尚無妨礙仍展限五年照舊加收已收之欵卽以七成提歸公用藉　要餉酌留三成津貼商人以示體恤直股銀價叅差不齊此項加價歸公銀兩自應酌照成案核定章程以七成科升擬將各引每道交銀六錢京引每道交銀二錢自本年六月初一日起飭令各商於領引　數呈交另欵存儲按出庫引數最多之年核計約可收銀二十餘萬兩所有每年彌補直賑銀二萬兩應仍照舊撥解又運庫每年應付鹽商認領昭信股　銀二萬兩又本年三月間運庫代藩司籌還洋欵銀二萬四千兩均准請於此項歸公銀内動支以濟要需其餘收存若干俟截數後悉數報部聽候撥用此係於無可設法之中竭力籌辦長蘆鹺務疲乏直岸殷商無力前項加價本爲恤商而設商人售鹽以錢交課以銀銀價賤時商力固不至拮据然引鹽運事多於課欵近年物力艱難交課用錢雖有盈餘運本用錢仍難减少設銀價再漲商力亦恐難支應請隨時察看倘五年　内銀價增漲或地方災歉卽當奏明另行變通辦理以恤商艱所有籌辦緣由理合恭摺覆陳伏乞　　　皇太后　　皇上聖鑒訓示謹　奏奉　　硃批户部知道欽此　○○頭品頂戴直隸總督奴才裕祿跪　奏爲直隸試鑄制錢搭解　庫現擬籌辦情形恭摺仰祈　　聖鑒事竊奴才承准軍機大臣字寄光緒二十四年十二月十五日奉　　上諭現在京師制錢　少亟應推廣　鑄各直省近年多有開局鑄錢之舉者各督撫一律查明辦理其分兩以每文八分爲準務令銅質精純輪廓完好不得以脃薄模糊之錢攙雜充數各省已經設局者速卽開鑪鼓鑄未經設局者卽行查照舊章一體開辦將所鑄錢樣先行呈覽嗣後鑄造數目按季奏報以便酌量提解該督撫務當督飭承辦之員認眞辦理毋滋流弊欽此欽遵當卽轉飭北洋機器局悉心籌辦去後兹據該局員詳稱光緒十三年間欽奉　　諭旨規復制錢曾經購買外洋鑄　機器一分開輪試鑄嗣因機器鑄錢虧折成本過鉅經前北洋大臣李鴻章奏請停辦並聲明土法鼓鑄較爲省便不如專資土鑄以節經費迨該局創鑄銀圓卽將前項鑄錢機器改爲試造小銀圓之用均經奏明在案光緒　十二年前北洋大臣王文韶以直省制錢奇絀奏請飭就機器局按照土法試行故鑄每文重八分制錢搭用局存廢銅以資周轉後因廢銅用罄銅鉛價值倍於往昔援照江浙兩省成　將原鑄八分重者改鑄七分藉可减輕成本奏蒙　　諭飭户部議准自光緒二十四年正月起一律改鑄七分咨行遵照在案欽奉前因自應遵　　旨以每文八分爲准惟中國銅鉛出産日少必須購自外洋而現在外洋金磅日漲銅鉛價值異常昻貴就現時購價通盤核計每銅百斤合銀三十一兩每鉛日斤合銀十兩有零加以一切工費每鑄成八分重制錢一千文合銀一兩三錢零七厘四毫七絲三忽六微按照市價合制錢一千四百九十一文計鑄制錢一千文實虧成本制錢四百九十一文開具工本細數清摺並得鑄成每文重八分樣錢呈請核辦等情前來奴才查直隸實直費津　局久經停鑄若議規復舊制輒慮經費難籌而現在制錢短少商民交困亟應設法鼓鑄以救圜法之窮機器鑄錢工費繁鉅旣經停辦祇可仍照王法辦理繁核該局開報工本數目均屬力求减省毫無浮冐查騐鑄成之錢亦無脆薄模糊之弊惟每鑄制錢一千文實須虧折工本制錢四百九十一文數已及半鼓鑄愈多虧折愈鉅倘銅鉛價值再增則所虧更不止此内外庫欵同一支絀實恐籌補爲難伏查光緒二十五年正月十七日欽奉　　上諭近來各省應解部庫各欵多由號商以銀票匯兌京師現銀安得不日行虧短嗣後著各省督撫將應解部庫各欵一律籌解實銀赴京交納不得以欵絀途遙藉詞搪塞其沿江沿海及近畿各省督撫於應解部庫各銀欵内並著搭解制錢一成以資挹注欽此遵查直隸制錢虧乏亦日甚一日若解部欵項搭解制錢槪由市間易解值此圜法壅滯不特市面錢缺收集不易恐錢價愈漲銀價益抵閭閻周轉維艱致與民用有碍體察情形是籌辦搭解制錢勢非赶鑄新錢不足以資補苴查直隸長蘆運司津海關道解部　項歳約銀三十五六萬兩現擬飭該司道等按照應解部庫各欵提出一成實銀撥交機器局鑄錢以便分批搭解每批隨時以銀易錢按市價合算實虧折成本若干據實造報准其作正開銷或由部另行撥欵籌補約計直隸每年搭解部庫一成制錢四萬餘千雖爲數無多亦藉以稍資挹注如蒙　　俞允奴才卽當督飭局員認眞試辦不得别滋流弊倘日後銅鉛價值再有增長成本虧折愈重應否停鑄隨時察看情形奏明辦理除將錢樣送由軍機處進呈　　御覽並分咨户工　部查照外所有籌辦鼓鑄制錢搭解數目及需用工本細數理合繕具清單恭摺覆奏伏乞　　　皇太后　　皇上聖鑒飭部議覆施行謹　奏奉　　硃批户部議奏單併發欽此　○○盛宣懷片　再臣籌勸招商輪船電報兩局衆商歳集捐欵在上海設立南洋公學臣派員總理分院開辦情形業經臣於光緒二十二年二十四年先後　奏陳在案伏查南洋公學房屋先係暫行租用上年由臣捐購上海縣西門外徐家匯地方民地九十餘畝建造南洋公學院舍現已興工營搆所有一切料物經過厘卡先行由卡記數騐放並報明兩江總督江蘇巡撫察照惟向章官用料物必先　奏明方能免完厘稅今建造南洋公學料物事屬官用相應循照　奏明准予免完厘視以符定章除分咨督撫臣外謹附片具陳伏乞　　聖鑒謹　奏奉　　硃批户部知道欽此 
 
 

Page 14

 
 
[光緒二十五年三月二十一日京報全錄]  
　　宫門抄○諭旨三道錄前○皖撫鄧　奏爲遵辦積榖情形摺○晉撫胡　奏總兵暫緩晉京　　召見片○皖撫鄧　奏籌欵移解春賑片○三月二十一日　刑部都察院大理寺侍衛處值日無引　　見○都慶汪振預備　　召見○召見軍機○　禮　都慶　汪振　　○頭品頂戴安徽巡撫臣鄧華熙跪　奏爲安徽省遵辦積榖情形恭摺覆陳仰祈　　聖鑒事竊臣前准户部咨光緒二十四年九月二十二日内閣奉　　　慈禧端佑康頤昭豫莊誠夀恭欽獻崇熙皇太后懿旨凡屬地方應辦事宜雖在官爲之倡尤賴紳民共爲襄理積榖則歉歳足以效荒保甲則常年足以弭盜鄉團則更番訓練久之民盡知兵自足爲緩急之恃各省將軍督撫務當曉諭紳民認眞興辦其舊有章程者重加釐　其未有章程者妥議舉行於接奉此旨後將遵辦情形先行奏聞等因欽此當經欽遵通飭各屬一體遵辦保甲鄉團二事已將大慨辦法具摺　　奏聲明積穀事宜另飭遵辦在案欽奉是年十一月十九日　　　寄諭飭催如已辦就緒卽行據實覆奏如尚未一律舉辦應尅日籌定章　勒限辦理毋再延遲等因欽此又經恭錄轉行飭催限期妥辦伏查王政經邦養民爲重聖賢論政足食爲先後世設立社倉本於周禮委積之意大抵鄉村分積堪收發之便宜典守在民無吏胥之滋弊備荒至計莫善於斯安徽省前遇軍興倉儲空匱承平以後經前任各撫臣定　　辦勸諭量力　輸祗因水旱徧災罕逢樂歳閭閻生計未克復元富而好義之人又復不可多得是以通省積榖除官欵購仔之外其民捐　辦者皖南各屬無多皖北各屬較勝近來鳳穎泗等屬連遇災荒所儲稻榖雜糧皆已於官賑外分别動放平糶出借餘存甚屬寥寥正逢榖少價昻未能節行籌補其餘亦或因糶因借籌用未還實存在倉爲數無幾此次通行各屬後據陸續議章禀覆各有不同未能畫一仍尚多未覆之處迭　勒限嚴催若待覆齊亦必叅差不一臣督同司道再四議商現將舊有章程重加厘訂謹舉大略分晰陳之　一定榖數各州縣地方廣狹户口繁簡産榖多寡均不相同自應分别等差酌定額數大州縣以三萬石爲率中州縣以二萬石爲率小州縣以一萬石爲率照此捐積　實存倉方可備豫不虞　合於圖匱於豐之義　一立捐法從前泛勸富户大率推諉遷延不如按田均捐方見大公平　　以備荒善舉與别項派捐不同别項派捐大率輸錢於官爲法令所宜禁止　荒善舉則仍藏榖於民爲輿情所共樂從且田多者力皆有餘多捐而不爲累田少者力雖非裕少捐而亦無難　無論有無原存與所存多少統自光緒三十五年起俟届秋成察勘分等大熱則每畝捐榖三升中稔則每畝捐榖二升由州縣先期詳定出示通知按數繳捐不容短欠倘有被水受旱條分田畝歉收准於勘明後緩捐以待來年照章捐納一二三年總以定額滿足而後停止倘遇連年豐稔願再一二年者亦聽積儲不厭其多　一建倉座各州縣原設幾處先盡收儲如有不敷董數增拓其無倉之處則宜各在四鄉　形勢高燥之　酌遠近適中之地勸紳富商賈有力之家從速集捐經費官爲之倡務先建造告成如届秋收倉未成就則借民間公所或在寛大廟宇暫爲收存　一面催辦倉工以資儲積　一選倉董捐榖皆由民管倉應協民心倉設何鄉卽由本鄉紳耆就近公舉殷實公正之人報官派充董事由官酌定人數年限輪流接管不准把持朋充挪移弊混捐户姓名榖數登列官發印册之中每年限十月内捐繳繳齊報候委騐並由官榜小　各周知凡遇限滿交替由接手董事核實騐收出具並無短少切結由地方官黏印結詳報查考看守倉夫應准酌量雇用由官捐廉給發工食　一愼出納儲榖在倉原爲便民起見遇有歉收之歳及青黄不接之時糧價高昻窮民艱食卽由减價平糶或存七糶三或糶四存六均由該州縣察酌情形隨時禀辦藉以推陳易新免致日久腐朽所得糶價一俟新榖登塲照數買補還倉不得藉詞延緩倘遇災荒情重則於平糶之外不妨悉數充賑用救阻饑以俟年榖順成再行捐積榖復額不令倉備空虚有名無實　一勤稽察各州縣倉儲榖石分管之責在各董事督察之責在地方官每届年終由董分造管收除在四柱　册送官彚結總册出具並無虧短印結分送督撫司道府州衙門以憑考核各該州縣每遇交接之時由後任督董盤騐一次亦出具並無虧短印結通禀備查倘倉董不得其人有挪虧侵蝕情弊地方官或知情徇隱或漫無察覺並不報明查究事經發覺卽行分别記過撤回如地方官視爲具文辦無成効則必從嚴叅處　一定勸懲各州縣紳士商民志量各殊視乎勸導有方使之感發興起如有性情慷慨見義勇爲捐榖至千石以上捐建倉經費銀至千兩以上均由地方官禀明藩司專案詳請　奏懇建坊給與樂善好施　樣　地方紳董分路勸捐如能集榖較多確有明効亦准禀司酌給奬叙倉輩年滿交代查　經管得宜毫無虧短並准請發給匾額如此分别奬勸藉爲鼓勵之資而倉董假手營私亦當預防其漸如有經理不善弊竇萌生一經查知立時斥退更換至於年終查騐之期以及限滿更換之日查有霉變虧挪情事卽當著落照賠仍照監守自盜例予以應得之咎以示懲儆而杜效尤　一懸禁令積榖專備救荒捐辦之時槪不折收錢文致矢本意實儲在倉之榖地方别項要需均不許擅自挪移致有耗散或遇平糶孌價亦不得將錢存　生息以致買補之候提用不能應時並禁衙署夫役從中干預以塞需索之門及地方劣董刁生夤緣管倉以遏侵漁之弊　以上章程八條但舉大綱其餘未盡事宜應再由各州縣督同紳董因地制宜妥議詳細陳欵禀明立案以垂久遠據布政使湯夀銘詳請具　奏前來臣察核章程均臻妥協應卽督飭各屬一體實力舉行照額積儲必須滿足得人管理毋致耗清有司認眞奉行不得虚應故事務餉稽之得當宜收放之及時期堪各顧其民有備無患以仰副　　官廷經畫倉儲康乂羣生之至意所有安徽省遵辦積榖情形謹會同兩江總督臣劉坤一恭摺覆陳伏乞　　　皇太后　　皇上聖鑒訓示謹　奏奉　　硃批知道了所擬章程尚屬周妥務當督率各屬實力舉行期收成效毋得一奏塞責欽此　○○胡聘之片　再臣前因晉省奏明添練新軍並遵奉　　　懿旨選擇老成宿將派充統領督飭訓練當經　奏調前山東曹州鎭總兵萬本華來晉藉資派遣業蒙　　俞允在案兹據該總兵到晉呈稱前在湖北原籍奉督臣傳知光緒二十四年十月十四日奉　　上諭前曹州鎭總兵萬本華著張之洞傳知該員來京預備召見等因當因病尚未痊禀請乞假一月再行起程嗣復奉臣轉行　　硃批准調來晉當於今正病痊後由籍起程現於二月初三日行抵晉垣等情應卽商令赶緊招募以便早日成軍認眞督練期成勁旅惟該總兵係奉　　旨來京預備　　召見之員現在晉省練兵關繫緊要可否籲懇　　天恩准其暫緩來京之處理合附片請　　旨遵行伏乞　　聖鑒謹　奏奉　　硃批著照所請欽此　○○鄧華熙片　再皖北鳳頴等屬辦理本年春賑業經臣竭力籌畫湊足銀四十萬兩分批飭委解交鳳頴道庫核發先已　奏明在案兹據署鳳頴六泗道童祥熊電禀周歴災區地廣人多懇再添撥銀數萬兩以資分撥惟查此次賑務司庫一再挪墊羅掘幾窮而當此需欵孔殷未便功虧一簀不得不飭司再行設法籌措以濟要需兹據布政使湯夀銘詳稱别無閒欵可以挪動請於司庫徵存上年漕折正項内再行借撥庫平銀五萬兩移解賑捐局兌收委解濟賑一俟勸捐集數卽行解還歸墊等情詳請　奏咨立案前來除咨户部查照外謹兩片陳明伏乞　　聖鑒謹　奏奉　　硃批户部知道欽此 
 
