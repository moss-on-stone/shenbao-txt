# 1901 - 146 - 4910101

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣茲者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[裁汰部吏衍義]  
　　日前欽奉上諭飭將六部書吏一併裁汰子以進身之階而改用司員辦公另募書手若干人供繕寫之役蓋 
　　准陳玉蒼侍御之奏而特降綸音也草野小臣旣恭書所見於後復拜手稽首颺言曰大哉聖謨其眞廓清樍弊之第一要義哉顧臣愚以爲書吏裁之宜也特是各部滿漢堂官平時養尊處優從未親裁庶政司員則無事時聽歌縱酒日徵逐於軟紅十丈中及至上衙亦惟一揖於上官之前就坐略繙案卷問以則例而不知對叩以部務而罔攸知驟然責令辦公勢必舉止張皇茫無頭緒不得已私雇已撤書吏爲書手明雖繕寫實則奉以爲師積弊安所得而廓清部務安所得而日有起色耶說者謂今者舊時案卷已奉旨悉行焚燬矣各部辦公當遵旨棄案用例矣彼書吏之藉以舞弊者向惟牽引成案得以高下從心耳無成案則弊何由生不知案與例本無所分案旣可牽引以肆其欺朦例亦得比附以行其奸詭欲求除弊不誠戞戞乎其難之哉况被汰各書吏旣予以升階則向之坐擁厚資者安見其不於裁汰之餘納粟爲部曹以遂其鬼蜮之計然則如之何而可曰是宜先於各部設教吏館俾司員入館學習而以時殿最之閱一二年於律例皆學有心得然後將書吏一律撤去榮以頂戴予限歸田斷不准留滯京師及改充部中書手有欲以貲郞進者則祗准籖分各省無許捐納京官書手則仿照歴來招考謄錄章程略予變通就生監及文童中考取必如是庶數百年積弊一掃而空而書吏固不致向隅司員公事亦無虞叢脞乎雖然部吏旣裁汰矣而外省各官署無一不資書吏以辦公部吏固弊竇良多外省各官署中亦安保無奸蠧之吏由督撫而藩臬而道府而州縣大抵官藉書吏爲牙爪書吏奉官爲護身符作奸犯科棼亂規制敲民之骨髓吮民之脂膏官雖明知之而巽懦者旣無從澈究不肖者更互相句結分飽私囊薙洗一清要非易易曰是亦有法焉今者各省督撫有不延幕友而委本省候補諸員分任摺奏刑名諸事者矣書吏猶幕友也內署之事旣不必延幕友司之豈六房之事竟必需書吏辦之乎鄙意此後督撫藩臬大員儘可遴選幹練之員分管各房文牘自道府以迄州縣則用佐雜代吏胥繕寫公文則移請本學教官就生員中選筆下敏速者供其職夫佐雜本與州縣官分猷而理而今之爲佐雜者例不得擅理民事平日衙齋寂靜飽食逍遙無非向茶肆客寓烟館賭局之中需索陋規以肥己槖不若使之代吏胥之任俾漸漸熟悉公務日後如得擢升正印不致刑名錢榖懵然一無所知若夫各學生員則本貧苦者多今使繕寫公文得有薪資亦可仰事俯育而讀書明理者斷不至於舞文弄法弊病叢生豈非一舉而數善備耶前報紀江寗藩司恩藝棠方伯有沙汰書吏之事旣曰沙汰自必酌留若干人不若照鄙意行之幷詳請上臺奏准通行各省俾積年吏胥窟穴次第掃除而吏治得蒸蒸日上矣世有有志於正本淸源者其亦不以鄙言爲河漢乎 
[本館接奉電音]  
　　昨日午前西安行在飛電傳來懿旨一道上諭二道敬謹譯登○四月十四日行在內閣欽奉慈禧端佑康頣昭豫莊誠壽恭欽獻崇熙皇太后懿旨神機營虎神營隨扈弁兵著賞給漕米一千石由戶部發交該管大臣散給以不體恤欽此同日奉上諭湖南衡州府知府員缺著李尙卿補授欽此同日奉上諭岑春煊奏查明潰軍四出騷擾請將營哨各官分別懲辦一摺行軍以紀律爲先乃晉防各軍膽敢乘機搶掠實堪痛恨亟應嚴行懲辦以肅軍律管帶勁字後營補用副將李錫仁管帶勁字左營花翎補用遊擊黃益泰管帶勁字右營花翎補用叅將方綏官藍翎補用守備劉朔元勁字中營哨官花翎補用遊擊李鎭南勁字右營哨官花翎補用都司之位勁字後營哨官補用守備王錦蘭武功前營哨官補用副將王曾煥均著卽行革職永不叙用晉防副右營哨官藍翎千總丁之治著該撫責成劉光才查拿務獲到案訊明請旨從嚴懲辦統領忠字湘等軍大同鎭總兵劉光才著交部察議統領鄂軍浙江衢州鎭總兵方友升著交部議處該撫所請察議之處加恩寛免餘著照所議辦理該部知道欽此 
[星使偉論]  
　　廣州中西越嶠報云日前出使英義比大臣伍秩庸星使電達議和大臣李傅相曰各國向有分占中國土地之意現在議行新政宜許各國寄居內地開礦行商庶東三省及南方得以利益均沾而分占之謀或可稍戢惟欲行新政須先將刑律酌改免致華洋搆訟華民處處受虧 
[英拒加稅]  
　　英京倫敦來電云西歴上月某日英京議院中人會議國政時子爵哥刺般氏當衆陳說曰我英政府聞中國議加洋貨入口稅銀亟應設法抗阻蓋中國若不整頓商務保衛洋商則入口各貨祇能値百抽五不得遽議加徵也 
[紳士蒙恩]  
　　廣東紳士趨赴秦中進呈方物前已紀諸報章茲者安雅書局世說編云當日趨赴秦中者係黎君國廉及梁陳譚馬四紳二月初九日行抵西安將所進銀物十六種浼陜西提督鄧軍門增派親兵二百名擡至行宮門外護以營哨弁六員十六日黎明黎君率同諸紳衣冠濟楚趨詣宮門由內奏事處帶領呈進辰刻 
皇太后皇上升殿閱視天顏大喜傳旨著大總管賞收已刻即由內閣傳出欽奉上諭大加褒賞十七日黎君具摺謝恩有旨召見皇太后問路上辛苦否粵人可謂愛我矣皇上問路上走了幾天廣東現時有兵船幾隻召對至三刻鐘之久始退出十九日梁陳馬譚四紳請撫憲端中丞方代奏謝恩同日廣東紳士花翎道銜留粵督銷黔礦委員尹君國鴻進呈空靑石一方由大總管代遞皇太后大加稱賞皇上手拈寶石四照見石中有水一泓温潤如玉卽命內奏事處傳進軍機大臣問此石出自何處尹國鴻現在何處軍機大臣據實以對似此天恩優渥臣下宜如何報稱耶 
[約法三章]  
　　香港某日報登英國大掌教格雷孚斯之言曰中國教民與華官交涉之事如何辦理允宜定有章程茲特擬其大略三端備登於左一教民乃中國皇上之民教民倘或受虧宜由華官辦理與平民同各教會 
 
 

Page 2

 
 
所建教堂專爲教士教民聚集之處藉以傳道而惠愚民自不能爲中國罪人逋逃淵藪華教士之傳道者如有行私袒庇情弊亦當卽時革去無論何人或有官事未了或將與他人搆訟均不得入教教民平常案件吾輩不得請領事官訊理二華官辦理各案無論教民平民均須一秉至公不得所有重輕華官辦理民教交涉之案亦不得有所異同卽如崇奉回教佛教之民與平民搆訟亦宜一體審辦教民如與平民搆訟華官可請一教士到堂作爲見証並非陪審官此特昭公道而已非侵華官之權也三華官審案有違各國與中國所定條約者吾輩可向領事官申說 
[籌借洋欵]  
　　南昌訪事人云江西藩司張筱船方伯以邇來各屬教案尙未淸結申請撫憲李勉林中丞擬委教務公所紳士赴滬籌借洋欵藉以賠償英商卜若門及洋碱有限公司李德立李徵仁聞之卽於本月初旬某日附船來省拜會各當道晤商一切事宜刻已議定利息年限訂立合同矣 
[裁勇節餉]  
　　南昌訪事人云邇者江西撫憲李勉林中丞查知各營弁勇積習太深萬難振作且庫儲奇絀餉項難籌爰將剛字護軍裁去二營去夏新招之左右營及親兵營亦一律裁撤 
[蘄案已結]  
　　徐家匯匯報云湖北蘄州五百寺天主堂於光緒二十六年七月初二日清晨被匪徒縱火焚毀併將堂中器物搶劫一空幸西教士高維楝華教士高作霖預期逃往廣濟折赴漢皋得免於難然州境教民之被劫者已多至八十餘家矣迨八月中旬始由上憲派任觀察隨教士前往辦理至黃梅縣胡世栢天主堂於七月初十日之夜九點鐘時被匪所燼復連刼教民二十家次日孔壠鎭及縣城內外教民屋宇亦被焚燬二十一家迨九月十二日大憲始浼沈教士與縣主張大令會商拘獲案犯二十餘名議賠教民錢三千餘千文教堂不在其內廣濟縣境有地名田慶二者亦有天主教堂七月十二日夜半時附近武生張蘭亭糾集烏合之師付之一炬同時另毀教民房屋二十餘家後經縣主黃大令與高教士再三斟酌除教堂修復外責令賠各教民錢一千二百千文以上三處均幸教民性命未傷所毀之堂刻已由湖北主教江大司牧派胡司鐸監工修葺教民房屋則各自領欵興修今將所議章程開列於後一蘄州並廣濟黃梅二縣所有奉教之家此次所毀房屋失損雜物業經地方官逐一酌估追賠並由查辦之候補道任曁州縣官捐貲撫䘏務使各得其所一蘄州滋事首犯王先隆現已議定嚴加重責監禁三年之罪其在逃之首要梅理明陳金門孫丹夫明火元四名由署按察使札江漢關監督岑候補道任會同出示曉諭定限一月以內回州投首經地方官訊明實係情眞罪當卽監禁三年限滿察看開釋若在一月以外投到不拘其情節是否首要從重監禁四年倘限外經官購線拿獲定當加等永遠監禁梅理明等四犯均先查抄家產封閉房屋至梅開生孫坤山孫興文三犯亦一體嚴拿懲辦並詳請督部堂批示遵行其餘次等三等閙教之徒已到案者及未到案者旣非首要分別輕重隨卽責釋一廣濟縣滋事之首犯郭松亭現己拿獲嚴加重責議定監禁六年之罪又拿獲蔡洪懐亦係要犯議定監禁三年之罪其餘閙教之田辛酉柯干記張三生周益三周白毛均重責發落在逃之首要張蘭亭懸賞嚴拿務獲懲辦稟請督部堂批示遵行一黃梅縣滋事之首要陳長恩業已拿獲嚴加重責議定監禁六年之罪又拿獲胡先林王鴻恩亦係要犯均議定監禁三年之罪又拿獲梅殿香柳祖應程三連徐花子盧樹平王茂元於細狗黃春榮許金芳胡本全梅祖定梅立傳王卓山張連生胡本志胡本元邢長江童春彪馮發之王龍老李丙勳共二十一名均鬧教人犯俱重責發落在逃之要犯武生胡炳坤先行斥革衣頂與胡金喜鄧金喜胡衆兒均嚴拿務獲徵辦稟請督部堂批示遵行一被毀之蘄州五百寺天主教堂議賠銀五千五百兩廣濟縣田慶二天主堂議賠銀一千五百兩黃梅縣天主堂議賠銀二千兩並由蘄州黃濟黃梅三處本地保甲局紳士聨名出具擔承切結存案叙明外洋在內地傳教載在條約欽奉 
諭旨飭令實力保護教士教堂教民身家業產毋得歧視此後不敢再滋事端並與教士互立和約永杜後釁一教士回蘄州應派幹員護送先行札飭該州文武官員五鄉局紳等以禮相待而在案受累局紳亦要從衆服禮永冺嫌隙一所定章程均期民教相安倘有藐法之徒復蹈前轍責成地方官查辦嚴回治罪 
[蜀匪橫行]  
　　徐家匯匯報云四川酉陽州秦茀堂直刺前任瀘州時曾捕戮會匪張升家口數人張銜之近竟招集黨羽濳入酉陽擄直刺以去凌辱萬端然後釋令歸署臨行戟指詈之曰暫饒汝命俟任滿時來此就戮直刺奔赴省會向督憲奎樂帥泣訴情形刻下樂帥已電委駐渝緯武全軍統帶劉伯海太守帶勇馳往痛剿矣 
[粵學接篆]  
　　廣州訪事人云本月初一日新任廣東提督學政文叔平大宗師行抵省垣泊舟天字馬頭旋卽呵殿入城撫憲德中丞委員將學政關防齎送到轅宗師示期初二日午時接受 
[宮保閱操]  
　　蕪湖訪事友人云本月初九日長江水師提督黃芍巖宮保棨戟遙臨闔屬印委各員咸至江干迎迓宮保命駕登岸護以新勝營勇數百名馬隊若干名遍赴各衙門投刺次日黎明在遊擊署閱陸操自劉游戎以下皆戎裝鵠列迨操畢卽命駕回船午後閱視水操蕪湖營水師各杉板及長龍等船莫不竭生平之技濤翻雪白旆卷霞紅節制之師自不同灞上棘門視若兒戲閱畢宮保仍登坐船帶以小輪船向翠華江邊進發聞回轅後稍稍料理公務卽須駛赴上游也 
[松試一志]  
　　松江采訪友人云吏部左侍郞江蘇提督學政李蔭墀大宗師先期行文松郡定于四月十四日取齊所屬七邑文武生童是夜宗師由婁江起節泊舟中界河十五日淸晨抵祭江亭少選即鳴騶入郡城駐節校士館合郡文武各官均以禮進謁宗師隨牌示轅門定期四月十六日辰刻謁聖講書十六日放告十七日考闔屬生員經古十八日考松江府學及華亭奉賢婁縣各學生員十九日考童生經古二十日考金山上海南匯靑浦各學生員 
[皖北蝗災]  
　　蕪湖訪事友人云去歲皖北一帶飛蝗遍野然惟嚙食草根樹皮而已今歲巢湖及洪澤湖濵余孽復萌客有從壽州至鳳陽假道安廬而至者謂巢湖兩岸詵詵繩繩幾無下足之處麥穗已被蝕過半鄉民雖極力剿捕然當此纔了蠶桑又揷田之際分身乏術徒喚奈何盱眙縣主余大令憂之刻已飛禀上臺設法捕治矣 
[輪船失事]  
　　南昌訪事人云三月二十七日之夜三點鐘時福康公司安濟輪船由江西省垣下駛行至朱行灘口適遇利濟小輪船鼓浪而上其地沙灘錯出水勢湍急異常以致避讓不遑彼此互撞一時人聲鼎沸慌亂不堪幸兩輪船各帶民船一艘船中人紛紛躍過逾時安濟卽沈沒利濟幸獲無恙仍得駛返省垣 
[西安客述]  
　　近有扈駕西安者致信其友云皇上求賢納諫惟日孜孜屏去一切羅綺僅衣粗布衣服深宮儉德洵足昭示臣民己○名省解往陜西行在銀兩皆由總管李蓮英派人騐收每千兩須納陋規百金○皇上返蹕尙無定期雖有臨幸河南之說實則未見明文也 
[月湖夏漲]  
　　寗波訪事友人云東湖陳徐氏年纔十九遽喪所天苦守三十七年家貧傭於江北岸某姓家同族某氏婦蟻媒也窺知氏患麻木之症思以計誘之謂爾動作如此不便我甚憫之近聞慈鷄丈亭左近某醫生善於療治盍往求之俾得春回妙手乎氏惑其言遂與偕往行至孔童茅突被逼令醮與童某嗣爲邁姑所聞遺其孫往覓童怒毆而逐之邁姑忿甚情赴鄞縣署控告縣主徐蓉齋大令飭差前往訪查童 
 
 

Page 3

 
 
自恃膂力過人起而抗拒差據情回稟大令添派護勇協拿始得禽回押候傳氏到案質訊核辦○府尊高嶼卿太守訪聞江東地痞楊祥順張德來董阿生等人開塲聚賭貽害閭閻立出火籖飭差提案分別笞責荷以巨枷發頭門示衆 
[三峽濤聲]  
　　宜昌訪事友人云去年十一月初六日德國瑞生輪船駛至峒岭峽觸於礁石全船沈沒船主某西人聳身躍入水中淹斃事後由寄居宜昌之西國官商倩人打撈迄無蹤影至今歲三月二十六日停泊三斗坪之某砲船哨弁李某忽見江中浮起一屍因飭水師撈至岸上詳細辨認知係瑞生輪船船主惟髪已脫落胸前佩一銀對時表兩手指亦多殘缺爰於二十七日十點鐘時送至宜昌旋由駐宜領事何君及某兵船管帶某教士會同稅務司曁洋關辦事各西人妥爲棺殮舁至西墳埋葬領事署下半旗一日以致哀思○前者某教士在大南門外後街購得一地建造福音堂邇已竣工上月某日男女教士教民到堂行落成禮者多至百餘人牧師置備筵席欵之○天時亢旱久未得沛甘霖日來二麥雖已登塲而四鄉所揷新秧非大沛恩膏不足發榮滋長安得喚起痴龍俾得雲行雨施欣慰三農翹盼也○邇者某西人在宜郡大南閂外龍王廟畔購地一區建造醫院榜其楣曰普濟擇吉四月初一日開院爲人治疾亦可見西人之好行其德矣○北鄉某甲農家者流也其婦某氏夙喜搔頭弄恣粘花惹草邇經某嫗引誘與乙丙二狂且苟合嗣因妒姦起釁險釀命案事經地方官訪悉將某嫗提案研訊判責荆條數千下收押官媒處俟覆訊定案 
　　冠蓋如雲江西候補道江湘嵐觀察峯靑江蘇候補知府鈺輔卿太守斌江蘇候補道劉少峯觀察錫庚鈞和兵輪船管帶馬榕軒遊戎廷樹均於昨日到滬命駕至道轅　會蘇松太兵備道憲袁海觀觀察觀察延入花廳茗談良久 
[官局施醫]  
　　蘇松太兵備道袁海觀觀察以目下天漸炎熱疾病叢生小民無力延醫殊堪憫惻爰循舊例定於五月初一日起在城內藥王廟設立官醫局施醫給藥以拯民困 
[飭拿搶匪]  
　　王正林賃居本邑南巿安瀾道院前日有事於北巿及回南携帶洋銀被匪徒覷破尾隨至商船會館左近時已黃昏突抽刀戳傷王頸項攫取洋銀七十餘元飛步而逸王歸浼商船會館董事某君投報上海縣署縣主汪瑤庭大令請保甲總巡朱森庭明府前往勘明形跡嚴飭差役務獲究懲 
[惡鴇送眇]  
　　法界惡鴇李二寳卽王徐氏虐斃烟妓張桂紅一事前已歴紀報端昨日法總領事署費繙譯官以爲似此案情重大非開棺檢騐寃不能伸遂商請讞員杜枝園大令將李鴇移送上海縣署請縣主汪瑤庭大令澈底嚴求 
[流妓吞烟]  
　　英租界福州路第四百七十三號門牌流妓王陶氏不知因何忽於前日吞服鴉片烟自盡親屬聞信糾集多人擁至院中向龜奴王上春理論王龜倩著名流氓某甲出而威嚇遂得草草棺殮瘞諸荒阡 
[屍屬被驅]  
　　日前怡和洋行北直隸輪船進口駛近元芳路馬頭誤將停泊是處之運米船五艘販薑船一艘載藥船一艘撞沈有米船夥名坤全者溺斃浦江中刻下屍身尙未撈獲昨日家屬擁至船中肆行滋閙管事西人恐肇事故函致捕房捕頭卽派中西各包探前往將在船滋擾之人一律驅之登岸 
[上海縣署瑣案]  
　　何曉山控沈德榮勒派豆油等情前晚縣主汪瑤庭大令硏訊之下何供沈在某村演花鼓淫戲某日向小的之妻勒派豆油三斤迨小的回家令妻向沈索還沈肆意毆擊是以控請究懲地保張慶雲稟稱小的已令沈將所派之油送還沈供稱村中演戯酬神並非小的起意所派之油現已送還求恩明察大令喝令掌頰五十下何亦掌頰十下○日前北京輪船由滬赴甬有陳宦者附之而往携有洋槍二枝被工人俘阿狗玩弄誤觸機關彈傷同業賈阿福斃命十二圖地保報請大令莅騐將兇手交包探解送英美租界公堂前日讞員張柄樞司馬略訊口供飭差送縣至晚大令升堂研訊陳宦家丁陶福稟主人由山西來滬雇鑣師兩人護送行李帶有洋槍兩枝鑣師現赴天津洋槍不便携帶寄存主人處是日主人附北京輪船回甬命賈兪兩人搬運行李不料兪將槍玩弄誤觸機關致傷賈命見證人殷其伯供小的向在碼頭上經管一切是日見兪手玩洋槍忽然震響誤傷賈命此事實出無心小的曾從中解勸令兪出撫䘏貲若干將賈從豐棺殮屍親業已允許求恩鑒核兪供小的與賈同業素來式好無尤此事實出無心叩求恩典屍叔賈阿秀供兪與姪兒同事事出無心現在經人理勸出貲從豐棺殮求恩免究大令著殷及阿秀各具甘結呈案然後將兪交人保釋○前者浦東三林塘人高阿茂刃斃其妻王氏報經大令騐明訊鞫前晚提案復訊高供小的之妻王氏性素潑悍且嫌小的年老時生不良之心小的屢次斥責終不悛改是日採桑而回時已昏暮小的向之詰問撒潑異常幷將刀向喉間亂劃負痛倒地小的欲奪其刀妻又跳駡小的一時氣忿乘勢將執刀之手一撳以致斃命大令飭仍還押候示○張榮生戳斃張福根一案前經大令研訊供認不諱前晚提案復訊榮生供小的與福根扭毆時王張氏給以小刀喝令猛戳王張氏供稱刀在女兒小妹所携籃內突被榮生攫去行兇大令怒榮生刁狡喝令重笞榮生始懼供稱福根及小的均與小妹有私含恨成仇乘扭毆時將伊戳斃大令飭釘鐐收禁王張氏仍交官媒看管 
[馬路工程局瑣案]  
　　本邑南巿永盛馬頭船戶陸阿勝與其甥張益之因事口角張旋投訴捕房捕頭倩人拘陸管押張交划船埠頭葉香蘭保去不料是晚張潛入陸船肆行無禮被陸妻楊氏扭交某號巡街捕拘入捕房前晚捕頭轉解馬路工程局總辦葉孟紀司馬研訊之下楊氏遞稟訴稱小婦人年三十有六丈夫陸阿勝駕舟爲業外甥張益之時來船上任情戯謔某日被丈夫目覩扭至附近某茶肆理論張突持盆碗擲中頭顱至夜深又獨自來船圖行非禮之事小婦人竭力扭住喚到巡捕拘入捕房今旣解案叩乞嚴懲張供小的係江寗府屬某邑人與陸有戚誼前日向王巧生索取會欵陸聞而不平曳小的至某茶肆肆意兇毆求恩明鑒陸供小的係本邑人前日在船高臥外甥張益之驀地來船向妻子調戯小的惡之向之斥責張反來案誣控叩求鑒察司馬察得兩造均非安分之徒判令各責四十板具呈改過切結然後交人保出○寗波船水手鄭阿元吳連品等人前在河南中華茶樓以茶代酒拇戰喧呶茶博士向之喝阻反被擊毀茶碗執事人殷梅堂忿甚喚令巡捕拘入捕房轉解工程局總辦葉司馬研訊之下著押候交出同黨再行訊核前晚復提到案判各責四十板具呈改過切結然後交人保釋○南巿恒生馬頭穗祥米棧執事人張林生拘獲竊賊陳阿保解送捕房捕頭令轉解工程局司馬向之硏詰陳供小的係江北某邑人並不犯竊實被誤拘司馬判責一百板具呈改過切結然後麾之使去 
[英美租界晚堂瑣案]  
　　蘇婦金錢氏撫一童養媳名曰阿珠去年傭於鴇婦陳逸仙家近者氏欲挈之回鄉陳鴇竟霸阻不許濳將阿珠藏匿糾人向氏逞兇氏遂具詞投英美租界公廨呈控前晚讞員張柄樞司馬飭提兩造質訊氏供訴前情求將阿珠追給陳鴇供稱伊媳阿珠曾於二月二十六日領回不知何時失去貿然至小婦人處滋擾前已扭至上海縣署控告縣主大老爺訊得所控無憑從寛開釋求恩明鑒司馬著將陳鴇送縣訊明核辦○華盛紡織廠司事楊文輝倩常熟縣協泰昌行收買棉花陸續侵吞洋銀一千餘元事經總辦查知函請商務局移知英美租界公廨提訊嚴追讞員張柄樞司馬接准來文特於前日飭差提楊文輝至案略詰情由以侵吞巨貲未便輕縱著移送上海縣署請縣主汪瑤庭大令究追 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[維持風化]  
　　寗波訪事人云新任寗紹台道春會東觀察訪聞甯郡鄉間每有棍徒開設花會誘人猜壓爲害閭閻迭經各前道示禁併札飭府縣嚴拿懲治無如若輩愍不畏法依然視禁令如弁髦爰於日前札飭府縣嚴拿懲辦務絶根株○甯波府高嶼卿太守以邇來甬郡風氣日奢民間時有喚妓侑酒之事爰於日前出示嚴禁略謂本府訪聞江北岸地方近來妓館林立擅敢招搖過巿公然赴番菜館等處任情出局雜㳫喧囂毫無顧忌以致城廂內外年輕子弟耳濡目染被其誘惑者趨之若鶩爲害實非淺鮮除報明道憲諭飭巡捕房隨時認眞嚴禁並由本府密訪查拿究辦外合亟出示諭禁爲此示仰諸色人等一體知悉嗣後無論士農工商公務宜安分守已各勤所業不得再有挾妓飮酒違禁情事所有番菜館幷酒館客棧傭保人等如敢圖利再行引誘商客代爲招妓侑酒以及妓女然赴番菜館酒館客棧應局則是故違禁令一經查實定行提案究辦本府言出法隨毋謂言之不預也懍之切切毋違特示 
[上海巡局紀事]  
　　保甲總巡朱森庭明府訪知南巿萬裕馬頭二十三七鋪十六鋪交界處時有流氓設攤誘人賭博特移行各巡防局飭勇從速查拿務獲究辦○前晚南巿大東門外某米店被偷兒穴壁而入竊去銀錢等物所値不貲昨日店主劉某開具失單投十六鋪巡防北局請緝局員允之 
[英租界捕房紀事]  
　　竊賊陳阿林竊取曾生順靛靑行所置東洋車一輛經包探張寳成拘入捕房捕頭令押候解送公堂稟請讞員張柄樞司馬究辦○某號東洋車夫王阿順曳車不愼行至南京路撞壞某西人所乘脚踏車經四百二十四號巡街捕拘入捕房捕頭令管押乞丐牢一宵然後開釋○前日午後五百二十七號巡街捕巡至南京路見有小孩徘徊歧路倀倀無之遂帶囘捕房留養旋即由其母王李氏投捕房請領捕頭允之 
[法租界捕房紀事]  
　　昨有西人由某處乘某輪船至滬抵埠後雇挑夫某甲運送行李有某乙者向之爭奪甲不服互相扭毆乙力大於牛揮拳擊傷甲面部登時血湧如泉後經某號巡街捕將乙拘入捕房捕頭察得甲所傷尙輕著乙出小銀錢五枚給甲爲養傷資從寛免究○積竊某甲濳入某姓家竊得衣服若干件携至某押铺求質適爲某包探所見拘入捕房捕頭令押候解送公堂稟請讞員杜枝園大令訊明懲治 
[美租界捕房紀事]  
　　昨日甬人劉錫全投捕房訴稱僑居外虹口老街第一百八十九號房屋偶在元芳路一林春茶肆啜茗突被茶肆小主人某甲糾同羽黨小臘梨等藉端訛詐攫去身畔洋銀八元六角請爲查究捕頭允之立派包探往拿以便解送公堂稟請讞員張柄樞司馬訊辦○昨午廣東著名流氓梁阿川至百老匯第九百七十四號門牌同鄉人陳章亭家強借洋銀不遂所求膽敢將陳妻毆傷幷擊毀家中器物三百七十二號巡街華捕見之拘入捕房捕頭令押候解送公堂稟請訊辦 
[自求多福]  
　　程福五善士爲令郞痧症平安還願助振洋銀一百元慈谿童祥權續助一百元東海居士添丁完願五十元樂善生四十五元龔親釗爲子病祈愈助小洋銀二百角又募隱名氏求心事早畢小洋銀三百角袁敬魁求病愈助洋銀五十元恒孚銀樓經募洞庭隱名氏洋銀二百元汪兆柏求資父曁繼母冥福洋銀九十元又募名戶六十四元五角銅洋銀三元六角倒懸待解正愁呼籲無門厚惠頻頒竊喜行仁有術花開富貴竹報平安祗領之餘併此誌謝[  上海六馬路仁濟善堂籌振公所施則敬等謹誌]  
[金陵官報]  
　　四月初六日署袁州恊陳步曾叩謝卽辭請補東臺縣孫寳穀叩謝牌示先行赴任知縣王以寀叩謝署阜甯縣牌示銀元屇候補道劉辭赴滬初七日同知宋振麟銷措資假並謝奉委署江防同知江防同知梁佩祥調署海門同知新選寳應縣宋士俊赴任委署儀徵縣姚德鈞均叩謝牌示初八日江防營務處前蘇松太道蔡鈞蕪湖米厘候補道志鈞叩謝留辦均到候選道蔣維城稟謝蒙保軍機處存記委署興化縣劉重堪叩謝牌示福安輪船楊春澤稟知送長江提臺黃宮保赴上江閣兵鎭江府調署蘇州府向萬鑅辭初九日藩憲牌示六合縣吳大照調署碭山縣所遺員缺查有正任𥓘山縣陳誠堪以調署委署龍山營遊擊袁福勝辭赴任初十日藩轅牌示桃源縣應以請補斯缺之武麟先行赴任署理將軍崇軍機處章京禮部員外郞榮奎又戶部郞中恆斌均到由京來赴行在英國領事孫德雅又叅贊傑爾選均會金陵營叅將陳見巡江回洋火藥局候補道楊由蘇回候補道潘學祖奉札委代辦考試校閱陸師學堂內場功課丁憂候補府崔鼎奉商務大臣盛欽差札調差遣十一日總理兩江營務處候補道曾善後　趙洋務局汪機器局吳轉運事宜採辦豫糧湖北宜昌鎭中軍遊擊蒯德浦徐州府羅章到叩謝請補委署江防同知宋調署海門同知　佩祥東臺縣孫實　委署阜甯縣王以寀又儀徵縣姚德鈞興化縣劉重堪均謝委均見知縣羅先覺禀知奉羅道委辦下關緝私分卡府經歴吳樹藩稟知奉安徽籌餉局委赴湖北勸捐卽辭　　兵船王得標到由湖北回魚雷艇船陳應濂到由江陰拖權字營軍裝來十二日辦洋務局候補道汪叅將張開武辦轉運事宜採辦豫米宜昌鎭中軍遊擊　德浦辭守備洪占奎辭赴山東府照磨許秉鈞鹽大使姚玉成均見江皖等省順直善後賑捐外省補用道張士珩叩謝行知帶漁雷艇林承啓稟知由江陰拖權字萱軍裝來請補桃源縣武麟叩謝牌示署儀徵縣姚德鈞辭赴任十三日統領盛字等營新授浙江處州鎭班廣盛叩謝總統江西剛字等營廣東雷瓊鎭申道發江西來均到委署　寗縣王以　辭赴任知縣游師程稟知正任碭山縣陳諴丁內艱威靖兵船王得標辭赴上海魚雷艇船林承　由江陰解權字營軍裝來 
[江西官報]  
　　知縣賀昌祺同知胡上襄通判向世淸俱解漕折赴陜回過班試用縣吳錦蓉投文直隸州劉學詢由九江措資回吳達雲由安徽籍來江從九邱景行　干催墊欵回陳國興往上饒催地丁彭祖荃往荏港彈壓人犯署浮梁景德司何家謨卸事回工部主事胡紹蘇由京回省候補府胡乃鈞卸辦湖口厘卡回同知　壽頤稟辭回贑州通判向世淸稟謝揷委厘卡一次並提前揷委州縣優缺一次張桂芬往辦滁槎卡張仁荃勘修經訓書院齋舍汪培往鄱陽辦敎　嚴樹聲德安提案回縣丞劉瑞林　審日總巡各街道沈晉泰和催墊欵回程志道往豐城陳開文往浮梁俱催减平曾廣選往宜春催稅契譚金品往湖口胡海瀾往德安鄭承志往高安蔣景　往吉水俱催稅契　蘭芬往龍泉催漕折指分從九隗開運就近捐免騐看署九江後營遊擊徐文科卸銅鼓營都司事回把總陳定魁接充轅下頂馬安福新選浙江安吉縣丞彭飛霖稟見騐看候補府宋廷樑往樂平公幹同知鄭榜詔往瑞州公幹洪子煃建昌縣公幹回張宗湛周思成俱解漕折由陜回余官濬饒州查案回又稟知洋務局委審辦敎案張之　委發審局正辦錢林年張仁荃羅文昭俱銷查河道縣丞宋紹祁接查惠內保甲孫新令起服來江許子銓幫辦湖口卡回潘行淸查新建監劉綬靑查南昌監胡嘉祿查中大街按司獄胡秋審日賞給犯人錢文瀘溪典史耿守漳據報病故以候補典史錢紹曾署理永豐縣丞吳材翼患病請假以候補從九王燮厚署理長甯典史方　勳據報丁憂以候補府照趙興署理委署德興縣丞鄭孚賢據稟無力赴任以候補從九洪國光署理駐省提塘陳兆蓮稟謝留辦行知候補知府楊毓瀛稟知辦瑞洪卡 
 
 
 

Page 10

 
 
   
 
