# 1893 - 58 - 4907134

 

Page 1

 
 
[新印正續新增刑案匯覽出書] [  圖書集成局啓]  
　　刑案匯覽一書爲申韓家金科玉律向來雖有印本苦於漫漶模糊茲本局代鏡古書屋用新式鉛字排成印以上品洋墨紙則精選雪白連由校體諦當裝釘精工盛以木箱式亦古雅茲已告竣因將股票停售每部四十本連箱核定實價洋銀七元正由申報館帳房出售所有從前入股者再館申報館繳洋銀三元卽可取書一箱特此布陳伏維雅鑒 
[三百二十八號畫報告白] [  點石齋啓]  
　　十六爲今年第二期畫報出售之日所有各圖類皆新奇可喜如書人之獲報古樹之有神羣少之走馬郊原回子之驅駝核陣擔水者傾桶得利所　者以粥迎神此樂彼哀頓觸其疾一本萬利竟有其人除圖九則外仍附臥游圖等賜顧者請速購取可也此佈 
[論中國當推廣水機]  
　　民非水火不生活昏暮叩人之門户求水火無弗與者至足矣聖人治天下使民菽粟如水火此子輿氏之言也使菽要如水火蓋以菽粟養人之物使之多而且足如水火之求無弗與天下焉有不治者乎而不知菽粟之爲物亦未嘗不賴水火以生而水火之足以養人也尤甚於菽粟水懦而民狎火烈而民畏其質性不同而其爲人間所必不可少則同外洋之人多以機器傲人而其所以運其機器者大都不外乎水火二物卽如輪船也火車也製造各廠之機器也苟無水火之用則機不能運有機與無機同矣抱朴子言子貢見老人抱甕而灌園謂之曰丈人不已勞乎曷不易之以桔橰者人曰吾聞之有機器者必有機心故不爲也此言也未免迂闊夫所謂機心者亦視乎其用之何如耳黄帝造指南車以破蚩尤五里之霧是其機一動而天下以平安在機心之必不可有哉其爲生機也則惟恐其不有其爲殺機也則惟恐其有矢人與函人各異其機卽各殊其業而仁與殘判焉處今日之世而曰屏棄機心掃除機械鮮不嗤嗤然笑之以鼻矣况機器來自外洋其實則皆始於中國指南車爲最古木牛流馬後世盛傳木鳶之飛三日不下公輸之巧世莫與克他不具論卽其運用水火之妙至今各處亦多有之習見焉而不以爲奇則皆以機巧歸之西人耳今觀於新正孩童贛放之花爆五光十色簇簇生新其新巧式樣日出而不窮惜其所用機心僅用於游戲若以此巧製攻敵之具製器之用其有不靈奇出色者哉福建安徽四川等省多用水舂水磨古人詩所謂雲碓無人水自舂蓋不僅一二處已也造紙者以水舂碎其竹其神速無匹若以人工爲之則價且十倍而不止以水運磨而研粉與西人機器之磨無異舂米者亦然不過西人以機器爲之必日求其精故其所磨之粉所舂之米潔凈而無瑕水磨水舂則中國人習以爲常安於逸樂並不於此再求精進故不免有所欠缺之處然而礦之出煤爲天地自然之利水之運機亦爲天地自然之工觀於運動機器人多歸功於火力詎知但有火而無水則機仍不能動也故言機器者皆曰汽機汽者水之氣也聞之製造局劉康侯觀察云近來運機之水不用人力增减其水蒸久而爲汽則放出之旣而仍入於水鍋可以循環而無窮誠善法也然竊以爲與其爲蓄水之謀曷不籌用水之法吾友有返自東瀛者談及日本之用水運機者頗多用以造紙用以織布用以繅絲用以軋花以至用以製造各種軍械惟融化五金則不得不藉火力此外則全恃水力故其費用更省且彼所恃以運用者僅一小河若製造局之濵臨黄浦倘能巧出新法引水運機則一年之中所省煤價又可以添製軍械幾何矣論者謂水之爲用全在乎得勢山谿之水曲折盤旋自高而下可以相地制宜順其勢而使之動若平衍之地濡緩之水恐不能適於用顧吾思之西人之製自來水也亦不過吸取黄浦之水而使之蟠屈宛轉以蓄其勢蓄之旣足則一洩而其力甚猛其勢極雄數尺之龍頭其水之激射而出者可以高至二十丈此必有可以使之爲我所用之法若照自來水之法以取水勢則較之山谿之水其勢之猛且有過之無不及者特無人焉創此議則亦無人焉興此工耳近來中國製造日益盛功程日以進技巧日以出當必有徐議及此者而内地山谿之水機亦將必有别求新法勝於舊制者倘能廣用水力則其所以運機者較之火力其費之從省者不止倍蓰何不派人至日本或外洋訪求所以運用水機與夫蓄水取勢之法以及機之所以運想必有高於内地水舂水磨諸法之上者此則天地自然之工正所以興天地自然之利也已 
[扶桑小記]  
　　本館專司日本訪事友人云日本婦人會中人欲於美國開設閣觀大博覽會時爭相比賽是以先期不憚旁搜博採以期精益求精前次皇太后旣以自製織物寄至美邦兹皇后又賜手製色紙及短册自題御歌絢以丹青博覽會中人詳事員見日本所出二重織羽甚精傅其技術日前照會横濵分社請派其人前去傳授一切旋訪之此種織羽係西京大宫東谷川莊八家所製而以本縣女子大竹雪爲最精大竹雪年方三十二齡夙工機織當時横濵傳電問其願去否大竹雪欣然回電允之并言須覓一通英語之女伴偕往云○陽歴三月十三號日本北海道突起大風雪花飛舞飛廉氏異常跋扈致小樽地方吹倒房屋數處壓死一人洋面漁船漂没者多至六十八號有漁父三十四人不知去向亦奇災也○日皇下詔除此後六年内裁减官俸十分之一以充製造軍艦及海防諸費凡軍民人等有忠君愛國之心獻金爲海防經費者務宜隨時上奏以待嘉奬詔下臣民皆爭獻金貲其最大者爲敦賀大和田莊七獻銀圓五千枚二月二十號衆議院議員安部井磐根等六人議於本院議員歳費内以十分之一獻於朝廷以充造船之用○某西人僑寓長崎大浦英國公會堂中二月十九號夜間忽誘令俄兵船水手三名至别室招十善寺畔野雞貓與之苟合風傳至外經官究其事鎭西日報題之曰凈土不凈按日本娼妓須經官許始可爲夜度孃其有私自賣娼者人皆以野猫呼之亦猶滬上野雞之類也 
[高麗紀要]  
　　去年西歴十一月上旬朝鮮政府向仁川華商同順泰號貸銀十六萬兩由户曹判書朴定陽署劵訂期八十月每月加利息若干以仁川海關稅銀爲抵有知其事者謂韓廷貸此巨欵給利運輪船會社爲資本緣社中出納諸事俱由政府監督故政府竭力助之也或云此欵之得以貸成袁觀察世凱爲之周旋其說近似○利運會社之始創也由密陽府使鄭秉夏爲之主持復得閔氏諸人贊襄補助現該會社中推閔泳駿爲正社長鄭秉夏爲副社長其實一切事務悉由副社長總轄云○邇年華商之在韓京開設號棧者日新月盛由南大門以迄東大門其地强半爲華商之産十字街口販賣洋物染粉之類者招牌煊赫一望無涯以致日本商人失其利者十之七八緣各貸之售與華 
 
 

Page 2

 
 
人店鋪其價與日人不相上下而銀期較寛由是被韓人之倒負無償者習爲常事反不如日商之現銀交易兩無所虧也○政府有鑒於事勢岌岌可危海防萬不容緩因以八道海産所納稅銀購備兵輪船二三號巡邏各口豫備不虞内廷更籌辦海防互相評論現已增備槍砲訓練精良蕞爾彈凡亦不甘受外人之侮矣 
[清河志]  
　　清江訪事人云新年初屆賭攤密比如林昕夕譁囂略無顧忌一日保甲委員巡至某處喝令停歇設攤者堅不肯依乃飭巡兵拘回薄加笞責○積雪凝寒街衢路滑有某甲者踣於路側傷及兩脇痛徹心脾醫者給膏藥帖之脇間現青紫色日内始能略進飲食大約可保無虞矣○漕署文案委員鄭芋圃觀察忽患毒瘡於去冬十二月二十五日赴玉樓之召年甫三十有二惜哉○臘月二十九晚五鼓初敲被池冷透忽報倉巷某姓家失愼焚去草屋三椽延及比鄰以迄漕署之後幸各水龍齊心施救始得免於支蔓難圖○漕米轉運維艱以致市價日高每石售至錢四千七八百文之譜○漕憲以時當歳晚各河氷凍厘錢未克運來乃暫由河工項下撥欵開支俾各局各營得以度歳 
[揚城火警]  
　　本月初九夜八點餘鐘揚城多子街頤壽堂藥鋪後進毗連廚灶之貨房忽兆焚如烈烈轟轟光燭遠近警鑼四出鏜鏜然震耳不絶各善堂水龍洋龍飛馳而至分投澆灌不啻半空飛瀑地方文武各官曁地藏菴駐防合字營先後臨場彈壓分飭差役營兵站護水路一面把守該鋪大門指麾灌救極爲出力無如火勢過猛貨物又易於引火約一點鐘時始得撲滅計燬該鋪樓房二進貨物儲積甚多其間如參茸蓍术靈草胡麻等貴品無一存者豈祝融氏亦抱采薪疾急欲大補元氣故將藥籠中物收拾盡凈耶左右鄰均係鉅鋪幸墻垣高峻得以無恙然已飽受虛驚矣至起火之由或謂貨房潑翻洋油燈或謂灶下遺火傳說紛紜未知孰是該鋪前進店堂尚完好如故又前日流芳巷某姓因燃放爆竹焚去草房二間當此歳綰更新正人生行樂之時遽罹是厄能無扼腕 
[水手滋事]  
　　揚屬運河自氷泮後緑波蕩漾軟漲三篙糧船賈舶絡繹而來本月初五日有空糧米船聨帮下駛行至鈔關以南水手某甲在岸上拉縴忽與同帮水手某乙口角始而互詈旣而將縴板抛擲揪作一圑堅不釋手别人正欲解勸甲突於身畔抽出小刀向乙亂刺乙受傷而倒血流如注適邑尊因公出城呵殿過此由地保禀請詣騐旋騐得某乙腎囊及胯下均受刀傷邑尊命將甲帶回縣署繫諸囹圄俟乙傷痊再行訊辦 
[開工製造]  
　　金陵機器火藥二局客臘廿六日停工向例於正月上旬擇一良辰禀請開工今聞郭月樓秦滋齋兩總辦已於初八日招工匠等入局照常工作此後除朔望外不准出雷池一步令亦嚴矣哉 
[演習龍燈]  
　　楚南龍燈甲於天下而營中製造尤爲簇簇生新去歳金陵雨雲調匀豐亨可卜各湘軍與民同樂競施妙技刻畫龍鳳獅象之形羽族鱗介之屬剪繪裂帛花樣翻新並裝小兒數十人年均十二三排成戲目立於五尺木上運動如飛謂之踹高橋此事演習不熟便有傾跌之虞故每日午後齊集水西門隨同執燈之人忽前忽却忽俯忽仰如遊龍戲水蛺蝶穿花諸名目無不進退合度旋轉如意觀者已爲之神移目眩轉瞬上元節屆不夜城開銀花火樹之旁有此洋洋大觀嬉春士女當有流連忘返者矣 
[爆竹飛災]  
　　金陵漢西門外某姓家頗小康性耽幽僻拓荒圃數畝結茅廬三椽竹榻紙窓纎塵不染越十餘武有亭巍然上覆以草正月初八日有兒童三四人購三月明萬點星諸爆竹登亭燃擲鼓掌而嬉俄而各鳥獸散不料遺火於草屋上借風吹引赤燄騰空比及家人奔救已成燎原之勢亭亦付之一炬幸取水尚便得以保全正屋而紅緑梅八九株已爲祝融氏摧殘殆盡趙師雄酒醒夢回不復聞翠羽啾啁矣惜哉 
[冠蓋紛紜]  
　　外郡文武各員近日齊集白下賀制軍及各憲新瞻督轅街司署街開旅館者無不獲利十倍門前車馬頗有似水如龍之勢每日早晨手版脚靴焜耀於道令人想見幕府威嚴 
[新年禁賭]  
　　新年無事偶作葉子戲藉以消遣永畫固是人情之常若紈袴子弟及諸無賴輩則假金吾不禁之名爲聚賭抽頭之舉陷人於迷龍陣中必罄其腰纒而後已此則爲王法之所不容金陵保甲總局馬漢卿觀察痛恨此等惡習曾於查夜時拘獲一二人蓋將懲一以儆百也詎料言者諄諄聽者藐藐呼盧喝雉之聲依舊通宵達旦前日觀家會同兩首縣及分叚文武委員出示曉諭重申厲幾無論軍民人等夜間概不准賭博一面飭差暗訪密拿如敢故違定當盡法懲治所望奉令孺教者以實心行實事無負觀察禁賭之美意庶無賴畏其威而良民被其福也 
[金陵官報]  
　　正月初九日織造文會金陵洋務局候補道蔡狼山鎭朱洪章六合縣裘宗圻如皋縣童秉厚均見新任江南鹽巡並胡家楨上海回署蕪湖道李壽蓉揚州府陳卿雲泰州王端啓興化縣劉德㴻吳城營叅將趙三元饒　營叅將陳福禮華陽營遊擊楊福田統領慶字營曹德慶又新湘營陳基湘又安徽山字左右營朱東成鹽經歴成邦藩揚州來均到江陰遊擊仇志鵬辭揚州左軍守備陳兆連到卽辭都司何開元叩謝委署鎭江守備均見補昨日署福山鎭黄本富辭江陰協魯洪　安慶協兼營務處劉先文大通叅將張華照兼護瓜鎭署中軍遊擊戴華貴孟河遊擊韓輔忠新授處州鎭陳濟清水師前營哨官余萬興叩謝請補蘇右營遊擊知縣張恩黻浦口粥廠來均到南洋隨員提督甘大有請假三月回籍措資帶老湘後營譚桂林辭通判歐陽价縣丞劉炳光均見襄辦江南機器局候補道潘學祖禀辭初十日新任鹽巡道胡家楨禀知任事正任淮揚道謝元福禀知交卸署理鹽巡道篆務辭回本任候補道趙繼元統領慶字營曹德慶壽春鎭王幼山新授處州鎭陳濟清叩謝辭赴福建請補贑榆縣陸秉森均禀見統領銘春等營正任蘇松鎭張景春管帶督標水師前營提督蔣良春遊兵營游擊莫長清均禀見一壺輪船周國祥送程儀洛赴江西禀辭兩淮鹽運使江人鏡常鎭道黄祖絡沿江緝私候補道楊鍾琛揚州保甲候補道趙濟川海州分司徐紹桓句容縣舒霖通州港厘捐知州陸鏻統領老湘合字營舒永勝帮帶尹興祿信字營王營誥長江安慶協譚鴻聲揚州叅將彭仁壽南琛兵船袁九皋襄辦江南機器局知府張慶勛四州都司施占琦飛庭輪船吳克威均禀見安慶協兼營務處劉先文江陰協魯洪達提中協李全彪統領新湘營陳基湘兼護瓜鎭署中軍遊擊戴華貴大通叅將張華照饒州營參將陳福禮吳城營參將趙三元裕溪營參將王鴻年孟河遊擊韓輔忠華陽營施擊楊福田蕪湖營遊擊彭源洽大河口厘捐知府石作楨江浦縣湯華袞石港塲大使馮克寛均禀辭辦軍械所候補道魏禀知今日開庫下關掣騐候補道胡知縣鄒秉綬均展假五日新選通州直隷州同林泰啓由京來省通判劉晉祺蘇州回省禀銷措資假辭赴海運局儀徵縣朱江鹽巡檢問振綸徐福昌均由揚州來安徽知縣閻恩培禀到 
[雪後餘談]  
　　江省上年三次大雪臘月二十九日辰刻平地已積五六寸玉龍萬道殘甲碎鱗紛飛未已至除夕已逾一尺聞西山深處有厚三尺許者父老言春雪過大本年必有水災名爲雪水翻身應在百日之後若然則夏間恐不免霪潦也幸元旦以來時露晴光至初五日微雨灑塵積雪消融殆盡芳塍綺陌革緑如烟描鸞刺鳳之儔已檢點踏青鞋子約伴偕來一探春歸消息也 
[章門市景]  
　　江西上年夏間被水秋幾苦旱又值颶風肆虐田畝歉收米榖昂貴各項貿易因而清淡惟鹽商獲利頗厚每票歳贏三千兩如一家置四十餘票者便可贏十餘萬兩計西岸鹽商二十六家獲利約可百萬其次有票號數家亦霑利益有一家贏至二萬餘兩者再次則 
 
 

Page 3

 
 
有錢號贏萬兩及數千兩者約有數家又其次則爲洋貨鋪米豆鋪油鹽鋪糕餅鋪此外各鋪獲利者少虧本者多查各省票號皆係山西人開設通計不下數百餘家以一家贏萬兩計之不下數百餘萬兩刻下山西待賑甚急試發一成卽有數十餘萬兩獲别省之利救本省之災在已毫無所損而在人已大受其益想票號諸君皆係體面巨商自必深明大義一經旁觀指點自無不歡欣鼓舞踴躍從事也 
[舟沈屋倒]  
　　初八日北風怒吼走石飛沙九江龍開河口外有商船數艘停泊内有一空船因走錨斷練飄入江心遂致覆溺舟子二人均葬魚腹中亦云慘矣○九江西門外木橋地方有王姓居焉因眷口不多遂將樓面租與别人居住初九夜有數人在樓上賭博適大雪之後墻脚鬆動四更時忽然倒下壓傷樓下七人有一人傷勢甚重雖經醫治不知能保無恙否 
[九江春景]  
　　郡城居人於新正初十日迎城隄神像在城廟内外游壓以祈物阜民康循舊例也前導有鼓樂執事及香亭提爐等類音韻悠揚香烟繚繞又有黄綾紥成綵龍一條蜿蜒飛舞經過之處皆以　竹迎接府縣及保甲局撥派丁役沿途彈壓以免滋生事端○營中每於新正未開操之前先祭大纛俗所謂迎喜神也九江總鎭何采臣軍門擇於初十吉辰在大校塲祭纛由西門正街迤邐回營前有馬上號繼以大旂數百面洋槍數百桿大刀虎义藤牌等項迎風招展映日鮮明軍門及前營遊府後營遊府銜牌數十扇馬上負令箭印敕盔甲三擡光華奪目三守備曁新勁營管帶范協戎衣冠整肅騎坐駿馬得得行來觀者如堵墻咸謂細柳軍容無以過也○每歳元农佳節城鄉各處龍燈均至城中賽會十分熱閙經過洋街每有口角爭毆之事德化縣羅少垣明府防患未然出示禁止其文曰去歳因迎龍燈經過洋街滋事嗣經明白示諭毋越洋街界址合亟重申禁令務須恪遵前示倘敢有心故違拘案從嚴究治 
[鄉民戴德]  
　　去臘某日江蘇撫標水師兼鹽捕等營統領郭軍門因公　某處道經滸墅關登岸拜客見一鄉人肩荷巨枷身繫鐵練鎖置橋上時值天氣嚴寒雪花亂墜鄉人短褐不完迎風瑟縮軍門見之不覺惻然心動卽傳地甲至問該鄉人因犯何罪而困阨若此地甲卽向橋下招差役二人至輿前二差禀稱奉縣大老爺鈞諭下鄉催糧該鄉人延不肯交小的等無可如何祗得將伊鎖起勒令交出庶可覆命耳軍門而人非鐵石似此寒天暖室重裘尚覺肌膚生粟而况身懷刑具露宿風餐有不速之死乎飭令地甲開枷謂二差曰納糧遲早數日事所恒有何必如此凌虐爾等迫不及待可至本統領舟中核算又諭該鄉人曰錢糧爲天庾正供不可久延汝今歸去作速措繳毋以旣釋而玩泄也鄉人崩角在地踴躍而去夫其始而遇二差固鄉人之不幸也繼而遇軍門則又鄉人之大幸也此一事也直令鄉人喜煞二差愧煞特不知縱差擾民之賢長官又將何以爲情 
[武員捉賭]  
　　蘇州賭博之風向較他處爲甚新正以來尤覺興高采烈大街小巷呼盧喝雉之聲相聞至於衙署轅塲更形熱閙若輩以爲時在新年官府知之當亦不加禁止也十二日午前蘇州府署之東裏庫有無賴數輩聚集於此搭檯賭博呼朋引類不下百餘人忽胥門路武總巡曾副戎拜客回道經是處各賭徒見之並不廻避副戎勃然大怒飭勇拘拿若輩始東逃西竄一閧而散僅獲開配者一名帶至養育巷茅亭司堂本局副戎提訊之下供稱係本地人姓趙名良卿向在某水果行爲夥祗以失業無聊偶從友人藉小賭爲謀生之計大人經過不卽廻避者竊以爲元宵未過可蒙寛宏耳副戎謂據爾所供豈以新年賭博爲例所不禁乎且爾等每謂捉賭係文官之職見武官略不在意殊屬狡猾本委定欲拿辦務使爾等知所儆戒喝令拖下笞臀趙叩頭如搗蒜哀求免責副戎謂姑念爾骨瘦如柴暫寄一頓下馬棒然旣巳獲案不能卽行釋放爾須將賭首交出始可脫身事外飭交地甲看管限三日内交到賭首違于比究 
[禾中新語]  
　　嘉興北門外塘匯鎭對河徐王廟每年正月初八有換元寶之俗居民鋪户不遠數十里而來膜拜焚香喃喃祝禱焚紙鏹高楨如山謂做此寄諸廟中他日可換取朱提白鏹愚夫之見誠可嗤也羽士欲博香資故爲炫耀懸燈結彩陳設一新更徵召梨園登臺演劇所惜雨絲風片約住游人是以香汛雖不减於前而繡幃雕軿未免若晨星之寥落矣○每年正二月間時有西鄉小民入城演唱蠶花戲育蠶之戸爭雇以款馬頭娘比户箏琵終宵絲竹亦一年勝事也邇年演者多係青年婦女其戲爲蕩河船十八摸之類恣爲淫褻觸目難堪不知地方官之耳目難周耶抑日於黄綢被裏放衙不暇留心於此耶○石門平湖兩邑宰皆於某日來禾泊舟北門外旋趨赴黄堂拜賀並拜見各署寅僚 
[獄犯兔脫]  
　　每屆歳除地方官施恩獄犯暫鬆刑具所以宣布皇仁也不意竟有以此免脫者客歳除夕安慶府屬之桐城縣將獄犯鬆刑内有重犯二名乘諸役不備時飛身竄去當經縣尊會同營汛追蹤跴緝迄今尚未弋獲也 
[總辦言旋]  
　　松滬釐捐局總辦錢君硯觀察於日前赴蘇恭賀各大憲新禧旋於昨日上午乘舟回滬由新閘登岸 
[太守涖滬]  
　　松江府恩太守將次來滬已記前報兹悉太守此次先赴蘇臺前日在蘇雇坐官舫於昨晨行抵滬瀆泊於大碼頭本邑印委各員往迎如禮 
[迎神紀盛]  
　　滬城西門外斜橋南首有瞿公廟名爲廟宇實則租賃民房規模俠隘不足以壯觀瞻住持僧以廣長舌結慈悲緣冀布祗園之金大啓梵王之宇於是製造局總辦劉康侯觀察駐紥日輝點信字營統領楊錦岩軍門倡募捐欵登高一呼應者頗衆信字營弁兵亦皆踴躍樂輸集成鉅欵遂在舊廟之南購地數畝建造琳宫貝闕雲斤月斧旦夕經營近已落成遂於本月十三日爲神像開光是日遠近居民各携香楮絡繹偕來深深膜拜下午兩點鐘時楊統領督領合營弁兵各穿新式號褂排齊隊伍送神像進廟旂幟風翻戈矛雪亮數聲畫角響徹雲霄前導有肅靜廻避勅封溥護加封昭應眞人等銜牌由馬路向南往製造局等處繞道游行是日風和日麗景物暄妍經過之處衣香髩影溢巷塡衢不待曲水湔裙已覺春遊駘蕩矣 
[佳節停訊]  
　　昨禮拜五係法捕房發落之期適值元宵佳節葛同轉飭知捕房停訊一日並聞英公廨亦於是日停訊 
[醫士輕生]  
　　醫士王履川僦居英租界南興申里塲面闊綽固一時之豪也忽於前日投河覔死經人救起送至仁濟醫院卒以飲水過多無從覓返魂方夫醫家以活人爲心乃於已之性命轉視若鴻毛豈有大不得已之故而出此耶嘻異矣 
[一醉千年]  
　　江北人王阿三寄居虹口素好杯中物一至酒壚畔輙覺饞涎欲滴每飲必醉直以麴蘖爲枕簟前日又赴酒家飲不覺陶然行至北正豐街頭重脚輕玉山遽倒家人聞信奔至急舁以歸則巳長醉不醒矣祗得料理棺衾爲之殯殮似此來去自如轉覺劉伶荷鍤相隨不免多事 
[道旁倒斃]  
　　昨日下午三點鐘時有身穿短衣者行經法界新北門外某茶寮門前忽仆於地一息奄奄不省人事巡街華捕見之卽雇東洋車送至捕房及至門首氣已絶矣由通事禀明克捕頭送往同仁輔元堂當由堂中給棺收殮送往義塚揷標待認其人年約四十餘狀似出店身畔祗有銅錢四百文中途病發遽赴黄泉亦可哀矣 
[成就良緣]  
　　顧張氏控趙念仙遷延婚期一案前晚由黄大令研訊顧張氏訴稱兒子憑吳壽康施姓等爲媒聘定趙念仙之女爲室近以男女長成央媒向女家通知擇定本月十九日完姻及媒人至趙家趙夫婦恃蠻辱駡苛索禮儀不得已來案喊控吳壽康供稱係本地人爲媒 
 
 

Page 4

 
 
是實此事趙已再四悔變趙供稱向爲米業女兒許字該氏之子顧張氏所定時日太迫未免侷促是以不允並未辱駡媒証該氏言定茶禮洋一百元迄今尚未付下大令問顧張氏曰茶禮祗存洋五十元大令問爾能措齊百元否答稱小婦人並無至親好友無從借貸趙又稱茶禮洋如有一百元置備粧奩尚難豐盛區區五十元何足濟事該氏供稱小婦人付洋五十元不與伊計較粧奩多少趙堅稱五十元太少大令向兩造再三開導謂男大須婚女長須嫁人之恒情日後兩家總是親戚此時不可爭論茶禮又謂趙曰爾女過門後總是顧家人爾須爲長久計不可因財禮而生嫌隙儘管以五十元辦事可也趙又稱婚期可否改緩數日大令曰十九日甚好何必改緩卽著顧張氏於明日將洋五十元交吳媒送往趙家屆期備轎迎娶趙如改變本縣當逮伊夫婦及女到案究辦仍著兩造具結完案按近時滬上風俗每遇婚嫁輙計較財禮悻悻然見於詞色最是惡習今得賢大令衡情酌斷力挽頽風聞者亦可稍知變計矣 
[剥皮送捕]  
　　某甲素有烟霞痼疾又有嵇生之懶遂致家計日落一籌莫展前晚腹中轆轆黑白兩餐均無著落欲作三隻手生涯藉救目前之急躑躅法租界中見有東洋車停歇遂伸手剥取銅皮爲巡街華捕所見當將人贓送入小東門外捕房昨晨解至大自鳴鐘克捕頭略訊數語著押候解案請究 
[拖車糾葛]  
　　湖北人蕭春芝向爲絲頭生理昨日扭陳炳立陳小仁等至捕房蕭言有東洋車一輛被陳炳立囑陳上仁拖去今得尋見 
故與理論陳炳立言在蔣鶴記綢莊營生所居與簫春芝爲鄰蕭自去年二月間起來取綢縀除付過洋銀外尚被結欠錢八千餘文年終向索避匿不出見伊家有東洋車一輛卽囑陳小仁拖去以抵欠欵其家人亦知之陳小仁所言相同蕭春芝又言並不欠錢捕頭飭包探黄四福將各人移送英公廨蔡太守飭候訊供發落 
[誅求無厭]  
　　寧波人某甲向在滬上爲蔴袋生意數年前挈其外甥來滬習學本業其甥業精於勤已能自立門户家計日增而甲則晚境蕭條日形窘迫甚至餬口無資屢向甥商借其甥初尚不吝解囊繼見其予取予求幾無底止遂以白眼相向昨日甲又向索錢其甥祇給青蚨三百翼甲因不敷用度肆口詈駡甥無可如何卽喚巡捕至將甲扭送大自鳴鐘捕房捕頭訊知原委令其甥給錢五百文以全親誼諭甲以後不得再往纒擾兩下均唯唯而去 
[無辜省釋]  
　　英租界北泥城橋東壽聖菴左近空地上有無名男屍斃於車中經黄大令相騐後將車夫趙明見証人江健帶回候訊此已列報前晚大令升堂研訊地保投案候示江健供稱係吕泗塲人向在英租界放租東洋車十二日清晨出外購物見趙明所推之八百八十五號東洋車上有人倒斃上前察看並不相識遂令趙轉告地保卽投憲案具報已蒙騐明委係因病身死趙供稱係江北人來滬已久前作小本生涯現以推車度日向沈雲高租得東洋車一輛十一夜將車停放門前次晨忽有男子病斃車中與伊實不認識大令曰爾等可知其人來歴住處答稱不知大令謂其人已由本縣騐明因病身死並無别故現著爾等各具供結呈案備查趙明交江健保去日後如有屍屬到案傳喚爾等卽行投到趙江叩謝而退 
[欠銀送縣]  
　　前有劉蓬山在英公堂具控徽州人詹濟堂朦混帳目侵虧銀兩一案當經蔡太守提訊判將詹押繳嗣因詹挺押日久分文不繳遂於前日飭差將詹送縣黄大令飭令先行收所候原告到案再行訊追 
[招認屍棺]  
　　同仁輔元分局來信云刻經法界三十五號華捕在新北門外車送至已病斃之約鄉人一名年約五十左右面小高顴三綹短鬚黄瘦無麻身中頭戴紅結小帽元色鬚頭辫線身穿藍洋布背心元色棉襖藍布衫洋藍布夾褲白襪元色雙樑鞋子内有襯底狗及二塊外錢四百文經敝堂司事檢殮給棺發壇瘞之其錢卽買錠念九球焚于棺前如有親屬至堂領取可也 
[鉅款助振]  
　　本館協賑所昨承潯溪誦芬生大善士指助山西義賑規元一千兩正囑解交潘君振聲散放拜登厚貺欽佩良深按山西去歳被災甚廣諸當道飛書告急絡繹而來情詞懇摯使人惻隱之心油然而生敝協振所不忍坐視於是有分册勸賑之舉以爲海内不乏好善之士當有以絶大力量作絶大布施者今果承誦芬生大善士慨頒鉅欵遠振飢黎甘雨宏施慈雲　被困鱗嗷雁有不歡呼雷動共頌萬家生佛哉潘君振聲辦賑已久必能核實散放以副大善士救溺拯飢之美意除掣奉收條外謹列報章藉誌雲天高誼且爲三晉飢黎九頓首以謝 
[抱孫種德]  
　　宋曹武惠周歳時左手執干戈右手執印將來建樹垂髫時略見一斑有時周歳甫逢乃祖能撙節糜費爲文孫種德洵足以勸世焉南潯顧容齋兄令郎墨泉世講得弄璋之喜承親友貺儀理合肆筵伸謝因思山西旱潦爲災不勝憫惻爰將筵資洋一百元委充振欵旱旣太甚困苦難堪兼之有蜚流行厥害不亞於螟螣而修德者亟斟酌於緩急之間主賓款洽具有同心喬梓殷勤何須悅口矧助賑亦非一次孫謀深遠是誠超軼尋常者[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　廬陵典史李鬯春據報病故以查應龍署理又署樂安招擕司勞詩源無力赴任以趙鍾毓署理曾森桂禀謝題補九江同知陳詩禀謝准補新城極高司廣豐縣尹自芬回籍守制准補都昌周溪司張之銓與萍鄉蘆溪司吳鑅互相調署署九江前營遊高同科撤省另候以現帶湖回砲隊實任斯缺周步雲飭回本任所遺湖口砲隊事務以洪福勝接帶李維翰辦徐家埠卡府經歴汪善培起服來江候補府鄧承渭委廣潤門防城事務巡檢陸元昌往廣豐辦保甲蔡潤暉往湖口辦保甲准補饒州通判吳鳳來飭赴新任胡欽估修各城門工程汪鴻解固本津貼捐輸銀進京譚鴻基張紹基俱拔委本班一次賈壽頤辦大庾卡准補廣豐洋口司徐根存飭赴新任 
[上海六馬路仁濟善堂經收咸有一德施醫給藥一文愿冊捐十二月分清單]  
　　湖南敬酬心愿人大善士助規元五十二兩六錢百川通票號交來三多堂本月分洋六元無名氏求平安五元揚浩肩黄隱名二户各二元無名氏一元二角無名氏求平安無名氏朱勞生三户一元姜候儀通德堂安樂主人三户各八角善書餘資六角興媛主人　九軒朱學昌陳錦華四户各五角青山主人守里主人東園主人信天小史晚香書屋范修竹軒愧悔軒李謙吉堂亦復堂無名氏伍秉元羅鶴松蔣壽雲貢福元貢厥章十五户各四角李培德堂李本立堂張植蘭堂熊寶善堂黄紹龍氏力不從心人不留名何阿發八户各二角海陽吳仲良銅洋一元無名氏求百病除根錢一千二百文以上共收洋三十一元八角規元五十二兩六錢銅洋一元錢一千二百文 
[上海北市絲業會館籌賑公所施少欽經解壬辰年各處賑欵清單]  
　　元月二十日解鎭江開荷花蕩規元二千兩二十九日解山東規元六千兩二月十七日解熱河規元四千兩三月二十八日解山東規元四千五百兩又解十二圩火災規元五百兩端午日解熱河規元二千一百五十兩二十六日解山東規元四千五百兩二十九日爲寶華輸船撫沈民船撫恤由漢口招商局經手撥助規元二百兩六月十五日霞莊村修塘橋談恂如手撥助洋二百元閏六月十六日雙林崇善堂醫藥費由凌愼齋經手撥助洋二百元二十日解臥牛山規元四千兩七月十五日解順直規元四千兩二十三日解河南規元一千兩八月十四日解山東規元六各兩九月初四日解順直元二千五百兩十五日解山東規元三百兩又解山東代做綿衣規元七百兩二十三日解山東規元三千兩二十六日荆溪綿衣由俞鴈門手撥助洋一百元十月初九日解山東規元三千五百兩初十日解順直規元三千一百四十四兩十五日解河南規元二千兩十一月初一解山東規元三千兩十二月二十一日解山東規元五千兩以上共解規元六萬一千九百九十四兩洋五百元各處需欵孔亟所賴仁人傾資樂助集成鉅欵彼瘠壤茅簷靡不感戴扶持而同聲交頌焉用特將壬辰年解各處賑欵一一聲明以供衆覽申滬報館諸仁丈曁各信局東韓不取辛資頻年佽助積德洵非淺矣 
 
 
 

Page 10

 
 
   
 
