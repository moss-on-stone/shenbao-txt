# 1903 - 265 - 4910936

 

Page 1

 
 
[勸募山東四川兩省急振] [  申報館恊振所啓]  
　　山東利津縣南岸漫决費縣平陰范縣東阿等處臨黄民埝衝决無存漂沒資糧淹斃人口其數幾若恒河之沙東平縣一帶被淹至四五百村烟臺大水傷人尤多徧地哀鴻慘難言狀川中蒼溪縣又復蛟水爲患全城老幼盡被漂流水勢順流而下因之順慶合州等處均爲洪流所灌一片汪洋驚濤駭浪之中但聞婦哭兒啼無從挽救現經兩省馳函告振求補瘡痍我南中不乏好施樂善之人睹此災情能無動念伏祈慨施仁術急解囊金憫民命在呼吸之間體修德必獲報之語量力捐助多寡從心俾災民得彼岸誕登皆出自仁人君子之所賜馨香禱祝迫切不遑敬此虔求諸維德鑒 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尚書作續集又祗及宋元明代尚付闕如讀史者每以爲憾當塗夏明府燮有見於此爰將有明三百餘年之事跡本之正史參之稗野以至諸家紀述凡可以訂典故之得失證史傳之是非者遠紹旁搜折衷至當踵成明通鑑一書非惟讀正續二鑑者所當蟬聯而下卽彼究心明史者亦不可不以此爲考鏡之資也兹由本齋用潔白連史紙石印告成每部裝釘十二本定價洋兩元卽日出售此佈 
[粤督岑雲帥通飭屬員斥退門丁諭]  
　　欽命頭品頂戴紫禁城騎馬賞穿黄馬褂兵部尚書署理兩廣總督部堂岑爲曉諭事粤中吏治至於今日而弊極矣筮任而來之人自非生質之惡莫不砥勵廉隅潔清自約然而十九不能保其令名者才有短長志有大小而其累於門丁簽稿則十之九也賢者亦知若輩不可深信而終用之者或以相從之久或因假貸而來或謂彼可分吾之勞或謂我可制彼之命其不肖者則使之通求賄之門徑爲行權之爪牙積弊旣深遂忘利害夫僕之久者上之喜怒愛憎皆所習熟而可亂是非以投喜怒因憎愛以爲招摇又其久而固結於左右近習其未發也賓從或被其掩飾其旣發也妻妾亦爲之斡旋遂使惡而不知知而難退初則養癱終至附骨此則相從之久之弊也假貸而來或曰帶肚以蜀爲甚粤亦有之其術皆積少以至於多久假而不言索旣多則不能不念其忠卽知其奸而以其欵之難驟償則亦隠忍不言聽其饕飱其尤奸者則外托於久假而内取十百之息至於兩敗不能一存而其子母仍得全璧此則假貸而來之弊也庸劣者方操縱不靈巧黠者乃先意承志官適厭倦遂賞其才始僅資其指臂利其能分勞而又不僨於事也則一切委之高拱不問上下旣隔羽毛已豐馴者則陰爲威福悍者則直爲抱持至於利器在人官方以爲無事然則分勞者乃所以分權也小人所工不外二態入則可憐出則恣睢見其可憐也以爲易制則泰然聽之或發其惡且一笑存之至於可憐之基日固上之深信有若磐石衣是恣睢之勢益張下之積威遂成鹿馬矣然則所謂我可制彼之命者適以使彼制我之命也若是四情皆賢者之悮若不肖之計則又大愚彼以爲是可助吾之求賄也於是將腹心陰秘之事以告之舉過付憑據以與之兩好無忌則因上之所欲一者爲的而陰取其十競利相難則又持上之所爲畏秘者相劫而顯肆其横至於其後上不能分其實而不能不主其名而又上敗則下已飽颺下敗則上當重坐而計所得媒介之利者乃以飲酖毒之甘也此其大愚一也以爲行權權之所在吏胥聽之差勇聽之士紳求爲奸利訟獄求得勝直者亦聽之權之尤足者乃至寅僚賓從亦畏其禍福藉其聲勢而亦聽之權愈足則上之勢愈孤始祇倚爲爪牙卒乃自樹强敵此又其大愚一也用之之害若此如其不用案牘自理則可習勤上下不隔則可習明無人把持則權可專無人招摇則名可潔而又不勞防範不受挾持則益放然自得而可專心於治本部堂深鑒於此故自服官以來盡袪此輩本漢唐辟除之意代以委員前在晉蜀亦以風禁屬吏自司道以至巡典將所用門丁簽稿辦事家人一律斥退司道府則自行遴用收發委員繁劇州邑准其指名禀請佐貳雜職或延幕友專司收發旣以復古辟除之意亦俾佐貳雜職練習案牘於以養成吏材其勤愼者每屆一年准各印官禀請酌委以示鼓勵澄清吏治此爲首務旣經告誡勢在必行有敢故違或借詞觀望或陽革陰仍以家丁改名幕友與夫委員其名門籤其實者一經查出或被本管長官禀揭地方紳民告發是則甘受其害本部堂亦不惜如其志以參辦之矣除通飭外合行曉諭爲此諭仰所屬紳民人等一體知悉如有該地方官陽革陰仍者准卽來轅告發但不得挾私誣訐致干反坐勿違特示 
[英日籌韓]  
　　俄國某日報云東方事局刻尚未定英日兩國駐韓使臣曾訂立專約意在保全韓土俾日人得以展其大權今將約中大旨照錄左方一韓廷當擴充海陸軍權力方能抵制强鄰永保和局庶爲自主之國二韓廷宜添軍力第一以邊防爲要務遇有邊警全軍往助三韓人如欲大展兵力而財用不足借助他人則英日兩國中不論何國務當竭力接濟不得推諉以固邦交四韓廷日後人才不足得聘他國人爲顧問官已聘定者不計 
[俄欲逐逐]  
　　美國紐約克埠希路報云邇者俄人欲在那嘁國北境得一終歲無冰之口岸因設法誘今彼處沿海漁人求俄保護漁人多不樂從 
[照譯美外部照覆中國駐美大臣梁星使公文曁商部改定華人來美賽會章程]  
　　爲照會事照得貴大臣於中歷五月十三日卽西歷六月八號來文駁論戸部一千九百零三年正月七號卽光緒二十八年十二月初九日所定華人來美前赴散魯伊斯賽會入口章程業經本大臣轉行核辦在案兹准工商部大臣文開戸部所定賽會章程只爲他項華人設此限制原與本國敦請中國政府派來賽會之官員無涉凡中國官員隨時來美係遵一千八百八十四年七月五號議院定例第十三欵辦理其第十三欵載　本例之條欵與中國出使官員人等爲國事而來者不相干涉其所執之文憑可比護照至其僕從人等亦不在本例所轄之内等語戸部所定章程係按此意講解卽如中國政府所派散魯伊斯賽會監督黄開甲日前帶同隨從工役人等來美以備建造賽塲房屋戸部只須呈騐文憑卽飭金山稅關任 
 
 

Page 2

 
 
其登岸惟本部格外通融特將戸部前次所議章程量爲變通以便華商嗣後美國議院定開賽會凡華商意欲來美陳設貨物無須具保亦可不必常川在塲此爲本部新章所最注意者也兹本年七月十五號本部改訂章程鈔錄附呈察閱再此項新訂章程並非專指散魯伊斯賽會而言日後本國凡有賽會均係一律辦理等因准此相應抄錄章程一分照會貴大臣請煩查照須至照會者工商部改定華人來美賽會章程第四十四條凡美國議院議准開辦賽會如華人按照議院一千九百零二年四月二十九號定立限禁華人來美條例第二欵來美須遵此次章程改定以下各欵辦理所派管理華人入境之官亦應一律實力奉行此條係將一千九百零三年正月七號戸部所定章程更改前章自應作廢兹將改訂章程各款開列如左第一欵凡華人來美賽會須向委派管理華人入境之官呈騐憑據指明確係承辦賽會之人或係承辦賽會人所雇用之人第二欵凡華人來美賽會須將本人照片三分呈交管理華人入口之官酌量查驗以期相符第三欵凡華人來美前赴各處賽會一經允准入境須直赴賽塲不應另到他處亦不應另作他業該華人等須於賽會收塲三十日内卽由原來入美之口附搭首次開行輪船或回中國或回該華人所居之國至華商不必照此欵辦理第四欵凡華人來美賽會須向美國該管之官具立美銀五百元之保結並有可靠鋪店保其直赴賽塲常川充當工業以及按章返國此欵指華工而言[  章程未畢明日續登]  
[大帥騎箕]  
　　昨得粤西來信云馮萃亭宫保應詔出山督師勦匪年逾七秩老病頽唐竟於七月二十七日申時殁於粤西營次粤督岑雲帥本擬八月初二日馳回東暫嗣聞噩耗因之暫駐節麾 
[革令潛逃]  
　　香港循環日報云廣西貴縣革令陳景華押解到潯經督憲岑雲帥發交桂平縣王大令看管一面奏請就軍前正法未幾陳竟伺隙脫逃潛來香港大令知事不得了乃亦掛冠遠颺現經雲帥札飭各州縣各關卡嚴密緝查有能將陳拿獲者賞洋銀三千圓當陳抵港之時以爲法外逍遥可無餘慮矣嗣詢之熟悉西例之人皆謂華官若移文到來請爲緝解一經西官獲訊倘果有罪則不能不交與華官陳遂於某晚剪髮易服改換西裝遠離港地至刻在何處則尚不得而知有見之者謂陳形容枯槁面目　瘠與前時所見如出兩人大抵危險旣經心膽俱落或所殺過甚寃氣相隨也然鴻飛冥冥弋人奚慕推有行文通緝做成一篇官樣文章而已矣噫 
[遴員轉運]  
　　江西訪事人云前由贑省調往廣西之常備軍中左兩營原定所需糧餉軍裝仍由原省支發兹者撫憲夏菽軒大中丞以長途轉運頗覺艱難因札委候補道王觀察鵬九往駐滬上專辦轉運事宜 
[粤西軍務]  
　　聞之西粤友人云署理兩廣總督岑雲帥握節赴桂林首將庸劣各將弁奏請革職遣戍旋查悉潯州大黄江口劫掠幼婢之案係某營哨弁串同營勇十八名所爲因卽處斬梟示一面更易各員充當各營統領計祖太守駐柳州管帶軍士七營副以廣西候補副將現署右江鎭總兵戴總戎慶有汪太守駐慶遠管帶軍士八營副以雷瓊鎭總兵李總戎福興至和太守所部八營與鄭鎮軍所部安勇三營分防思恩南密兵律較前整飭無復有敢於通匪者聞岑帥所招勇丁一律須有妥人具保然訓練則餉不足召募則難其選以故訂立嚴格另募新營所有舊營缺額若干弗復選補 
[營勇通匪]  
　　龍州來信云廣東陸川縣烟商某姓由雲南購得烟土千餘擔由陸運回東粤分作三隊每隊衛以洋槍隊百人上月某日行至粤西太平士州被賊圍截頭隊與敵幾不能支迨隊聞信而來戰至竟日賊何不散直至三隊赶上防營管帶莫君亦率勇馳至始得解圍聞賊中有某營勇與之合夥及見勢敗始穿號衣聲言前來助戰刻已禀請撫憲飭查矣 
[撫匪遣勇]  
　　聞之桂林　人云粤督岑雲帥以西匪披猖革撫王之春專意招撫旋撫旋叛此次西征之始原擬先行痛剿俾受創後自知悔悟然後許其投誠兹以剿辦需時飭述善堂善士爲之招撫匪黨多有悔罪之意次第歸降雲帥飭將游勇分撥各省軍營効力飢民之爲匪者則遣令歸農所募勇丁盡行遣散餉項一律清給每名另加洋銀三角一面聯合官紳興辦團練保甲以爲善後之策 
[嚴飭緝匪]  
　　廣州嶺海報云日前朱保光等以會匪縱横沿河劫掠等情具禀督轅旋奉督憲岑雲帥批示大旨謂據禀匪徒沿河刼掠以南海順德清遠英德各河道爲最連州陽山各鄕被匪煽誘紛紛入會該匪等向在含洸關游弋等情是各該營縣平日於捕務未能認眞以致會盜各匪日肆猖獗本年閏五月一十五日連州屬怡發美和兩店雇船裝運鴨蛋在南海屬荔枝園村被搶卽在該村裕和雜貨店平沽旋往黎涌村將船戸驅禁陳姓匪屋公然售貨如果盡實該處汛弁扒船及坊局所司何事何以並不查拿如非故縱卽屬懦弱仰廣東營務處兼緝捕局　同按察司速飭南海縣迅將怡發等店貨船被搶一案如何情形尅日據實禀覆察核一面分飭連州順德清遠英德陽山各縣赶緊會營認眞緝埔勒限兵役速將搶　各案一律破獲究報倘再不知振作一任地方糜爛惟有從嚴撤參决不姑容至含洸關一帶旣爲會黨游弋自應迅速拿辦以遏亂萌並由該司處體察情形酌調附近勇營會同該管文武實力辦理具報 
[請開閩礦]  
　　聞之福建　人云福州將軍崇留守於兩月前已與法員訂立約章將閩省上四府諸礦歸與法人承辦一切事務則由福州富人龔姓經理並由龔出資十萬設一礦務學堂遴選學生延法人教授 
[東海觀兵]  
　　江西訪事人云新任江西巡撫夏菽軒大中丞深念經武整軍爲目前急務特委候補道楊觀察寳壬航海赴日本縱觀兵士操演以資考鏡而勵戎行 
[添船保路]  
　　廣州訪事人云前者湘粤鐵路築至廣東南海縣屬貝水五眼橋所雇工人不識緣何與洋工程師滋閙賴地方官派勇彈壓得以波浪胥平事後地方官電逹督憲岑雲帥行轅旋接雲帥電札有辦理迅速深堪嘉尚之語現在廣州協副將莫協戎已添調蠻船七艘駐紥五眼橋以資保衛矣 
[正定行車]  
　　聞之保定反人云由直隸正定至順德鐵路刻已告竣惟橋尚未蕆事刻屇鄕試之期士子紛紛赴汴特先開車以便附載日前鐵路總辦孫萼伯觀察特派蔣少尉允春充當彈壓委員 
[私電敗露]  
　　武昌訪事人云湖北候補道某觀察向在撫轅辦理案牘兼充善後局總辦月前不知如何密電某兵輪船管帶岳君謂奉帥諭飭捕某匪岳君隨帶同勇役前往而所謂某匪者已畏罪自盡事爲兼督端午帥所聞以觀察私發電報迹近招摇當卽撤差札飭司道營務處會同查辦現已查有端倪不日可具文禀復矣 
[主司抵鄂]  
　　武昌訪事人云欽命湖北大主考李太史於本月初一日由河南信陽州乘火車蒞鄂駐節城外皇華館端制軍以次 
 
 

Page 3

 
 
　官依禮跪請聖安隨與晤叙寒暄然後鳴騶回署 
[巨梟已獲]  
　　　姑蘇采訪友人云著名巨梟鄧海青近在松江府屬南匯川沙等處横行不法擾害閭閻迭經督撫憲嚴飭水陸各營會同剿辦迄未成禽邇者水師營統領劉岐山觀察飛划營管帶徐輔臣副戎札飭快船營領哨李都戎標勝會同親兵營哨弁趙守戎廷玉分往崑山塘一帶跴緝本月初六日遇鄧梟於唯亭左近河中奮勇上前立卽拘獲翌日押解來省禀經上憲發交長洲縣監禁聽候撫憲恩大中丞回省核奪施行 
[慶祝葡皇]  
　　昨日午前蘇松太兵備道袁海觀觀察偕上海縣知縣汪瑶庭大令命駕往駐滬葡萄牙國總領事署慶賀葡皇及后壽誕總領事濮君以禮欵之 
[會勘馬路]  
　　前日上海縣主汪瑶庭大令接准法界工部局董事函請會勘徐家匯一帶二十五保四九圖及二十七保二六七圖所築馬路隨諭令差役薛貴帶同夥役於昨日前先往伺候定於今日午後會同洋商租地會丈局員陳明府曾培法總領事巨籟逹君及工部局董事某某諸君前往勘視 
[喜續鸞膠]  
　　蘇松太兵備道袁海觀觀察之次公子號仲龍者曾於去年抱騎省之戚現已文定奚姓之女爲繼室擇吉本月十八日借洋務局行合　之禮郎君下筆驚鸚鵡侍女吹簫引鳳凰玉潤冰清喜可知已 
[清道更章]  
　　本邑城廂内外保甲總巡朱森庭明府自兼辦清道局務卽嚴飭各叚地甲押令灑掃夫將各街道掃除潔净並傳諭各店戸按定時刻倒拉圾不得任情作踐違則罰鍰邇日查知各灑掃夫性成懶怠未能遵照所定章程爰另立新章擇大東門外附郭隙地爲囤積垃圾之所按期挑運以示變通昨已諭知地甲並曉諭各夫役一體照辦矣 
[扛夫墮浦]  
　　日前美最時洋行執事人雇就駁船二艘運煤至浦東同春福棧時已夜色微茫扛夫某甲失足顚入浦中不及援救翌日屍身在老白渡左近浮起經救生局巡船帶至馬頭由美最時行主函請租界捕頭派令包探查悉情由責成工頭備棺收殮暫厝同春福棧房門前義塜上 
[法界停訊]  
　　昨日爲法租界公堂訊案之期適讞員魏蒓塢大令另有要公飭丁咨照捕房並持名片投法總領事署禀請費繙譯官暫停訊案一日 
[限交土棍]  
　　日前署理江蘇臬司朱竹石廉訪札行上海縣署略謂訪聞土棍張姓李姓兩人住居上邑西南鄕專事詐擾良懦有害地方亟應提案訊辦等因縣主汪瑶庭大令立飭差役往拘旋查悉兩土棍均住華亭縣境大令隨備文飭往華亭縣關提華邑宰陳仲陶明府查得兩土棍分居縣境四十八五十一兩圖爰派差恊同陳錦裕湯阿二兩地保拘拿兩地保彼推此諉遷延時日致被脫逃　府大怒將兩地保押解上海前晚大令升堂訊究陳湯同供小的等所轄圖内並無張李兩人大令喝令重責并諭以此係奉憲飭拿之犯豈容爾等狡諉兩地保同求寛限尋交大令准之限三日内交案違十血比 
[火頭候訊]  
　　前晚十一點鐘時法界公館馬路晉安里元記桂圓行不知因何遺火致兆焚如霎　熊熊回回冐穿屋頂隨延及和春祥㭡油號協和公報關行同　祥西酒店計共四家樓房五幢幸經救火會西人如法援救得卽火滅烟消事後包探查得被焚各家均曾保火險遂將起火之元記主某甲拘入捕房捕頭令押候查明起火情形然後解送公堂禀請讞員魏蒓塢大令訊罰 
[美儒講學]  
　　尚賢堂總辦李佳白先生前在六馬路格致書院宣講列國政治異同以宏學者之智識一時儒雅莫不仰之若泰山北斗嗣以炎暑如焚停講數月兹已秋風薦爽院中諸董事敦請李君在院宣講中外約章李君俯允所請已定於本月十一日卽禮拜四晚八點鐘時講論約章大概情形屇時有志實學者必聯袂而來共聆偉論也 
[美界火警]  
　　昨晚七下鐘時鯨鐘怒吼厥聲噌𠴈旣而輪聲隆隆然各水龍相繼飛馳而往至七下二刻卽奏凱言還至火起於某里某姓家共燬房屋若干椽時際昏黄人多於蟻急切未能偵訪詳明也 
[上海縣署瑣案]  
　　前日駁船戸王毛毛扭蕭阿炳至縣以索詐不遂行兇毆擊等情呶呶聲訴縣主汪瑶庭大令訊鞫之下王供稱蕭無端向小的索詐小的不允伊遂將小的駁船藏匿向之理論一味行兇蕭供王於去冬竊得棉花三包載往洋涇鎭先負兩包登岸適遇小的囑爲看守伊又往取一包同售與某花行小的並未分得洋銀後由失主查悉喚令探捕拘拿伊卽逃逸小的寃　拘解英美租界公廨覊押六個月所費不少釋出後今始與伊相遇向之索償伊卽央人理處願罰酒席洋銀八元不料又被調處之人乾沒今反誣控小的藏匿伊船小的聞伊船現泊某處叩求明鑒大令飭交人保出將駁船駕回交王收管然後訊核○某日之夜川沙人蘇和尚行至高家行鎮團防局勇丁見其形跡可疑拘解上海縣署大令研訊之下蘇供稱小的家在龔家路口昨有要事至申因路途甚遠故於夜半時卽起程並邀友人王順生作伴行至高家行突被團勇一併拘入局中次晨由董事徐姓將順生保去小的因無保人被送案下大令飭押候查明核奪 
[七月分教職選單]  
　　教授湖南永州劉潤珩長沙四川順慶余彬成都俱甲正諭直隸保安州商天爵永平順天文安杜世楷錦州山西遼州王麗中汾州河南光山葛順昌許州光州游青田衛輝廣西象州鄭幹才潯州四川蓬州湛文堂忠州邛州王宣猷順慶屏山黄茂嘉定雲南嵩明州凌邦銓昭通俱舉訓導直隸滿城李楨廂白漢順天良鄕蘇震瑞河間俱舉陳安李長生保定優山西平魯張儒敬平定舉河南榮澤張汝梅　　優登封張培芸南陽祕陽賈邦佐陜州陜西鎭安李楨同州俱舉鳳縣米樹棻西安挨浙江太平鍾張堃嘉興湖北枝江江宗翰武昌湖南城步史濟良長沙廣會同劉鍾獄廣州臨高梁觀光廣州廣西永福蔣式瑾鬱林北流文萃桂林灌陽盤芝壽梧州四川灌縣石昌熙酉陽俱舉復諭直隸樂亭劉升祺順德廪山束高苑李雲杜曹州副山西河津侯志孟汾州人河南登封劉華國衛輝廪陜西沔縣賀瑞麟西安恩浙江開化汪寳良嘉興恩龍泉周國楨寗波附廣東臨高游錦光廣州副廣西羅城文貴煇鬱林副貢貴州婺川葉春　貴陽舉復訓江蘇丹徒孚凝辰太倉附泰興晏崑琦揚州舉山西神池張謙和汾州汾陽田助公大同安邑雷敬汾州河南安陽任聯奎許州南陽李作霖光州陜四長安張永誐邠州甘肅平凉曲清鞏昌俱廪福建順昌林以垣興化歲江西新建金玉聲廣信貢生義寗梅洪馨贑州廪廣東海陽廬瀾清廣州附新會許兆煌肇慶增四川定遠劉昭藜龍安歲屏山潘泰立重慶廪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[譯館復開]  
　　天津直報云京師之譯學館原擬爲國求材非藉以獵科第也故凡肄習譯學者本擬不准應鄕試撫　中國士子總以　取功名爲榮倘不准赴考未免有負士子初心以故日來肄業諸生半赴風簷血戰開館之期已改緩至九月初旬矣 
[批飭剿匪]  
　　聞之廣州友人云日前惠州府屬紳士林炳勲以會匪謀逆危局難支懇札咨添勇痛勦等情具　督　施奉督憲　　　批示略謂惠郡患盜由來已久近年日益猖獗迭經前部堂調營嚴辦仍未能盡絕根株據禀匪黨聯絡縱横並有劣紳土　暗相　引商民或　脅從或冀免害不得已而入會均屬勢所必然若不赶緊從嚴拿辦必致養癰潰决不可收拾查惠州現有誠字信字各　　振武軍三旗　力不爲單薄候咨陸路提督查明會匪頭目及導引招黨各匪是否確係余次彭等其淡水桔子稔山西山雷公塘大凌坑等處究竟窩聚匪　若干　考確實迅卽督飭該府縣及各營員弁體察情形相機勦辦務將渠魁悉數弋獲各匪巢穴一律盪平以期病根悉拔而靖地方仰廣東營　處兼緝捕局會同按察司迅卽分飭惠州府及歸善縣赶緊遵照辦理毋稍延縱貽誤爲要 
[將賦鶯遷]  
　　武昌訪事人云署湖北藩司岑方伯接篆後暫借牙釐局西花廳辦公現因前任藩憲瞿方伯已將署讓出方伯遂於本月初二日蒞署巡視一周一俟擇定吉期卽須鶯遷入内 
[南海濤聲]  
　　廣州訪事人云佛山檀香行馥馨堂商人陳國祥近投釐務局禀請承辦佛山四沙檀香臺砲經費每年認繳洋銀四百四十元按四季匀繳旋由局憲核定章程准於鎭上各家所售檀香中每百斤抽洋銀四角其各處載來在佛售出亦須照章抽捐現已札到佛山廳轉飭該商遵照辦理矣○日前新會人某甲携銀五百兩道經白石地方被匪刼奪殆盡幸吕姓鄕團出而兠截得將原贓追還旣而杜阮鄕匪人糾衆往劫横嶺孫姓家得贜而逸吕姓鄕團聞警伏于大山之陰俟匪經過猛擊以槍匪驚而逃棄贓道上團衆拾得卽時送還今以上兩事　之亦可見團練之有益於地方不少矣○粤省應解京餉七百萬兩内有地丁銀十萬兩現由大憲委同知沈司馬啓榮解出第一批銀二萬兩續委通判胡直剌子襄解出第二批銀三萬兩俱由海道進京一面札行地方官沿途護送并移會鄰封大吏代爲照料 
[甬上瑣譚]  
　　寗波訪事人云前有閩人駕一漁船滿載鹽斤駛往某處洋面突被狂風吹入鎭海口被緝私營勇將船扣留禀知局員某君嗣由船戸央人申訴局員允將其船釋回鹽斤則悉數充公以示之儆○鄞奉交界之處近有賭棍開設花會日前被鄞縣主周少軒大令訪悉立飭差勇至横溪附近某處拘獲甲乙二人解回收押俟獲同黨一併嚴懲○邇來各錢莊在巿中收取洋銀運往滬上以致甬巿洋銀太形缺乏每百元須貼一元一角錢價亦日見加昻經紀小民益覺艱於度日矣 
[上海巡局紀事]  
　　南巿董家渡沈趨山家被賊竊去衣箱兩口因卽投報二十三七鋪巡防局局員姚谷蓀二尹勘明飭捕嚴緝並於昨日提近處栅夫某甲至案命責若干以儆疏虞○前晚輪應十六鋪巡防南局會哨屇時十六鋪中北兩局巡員次第戻止由南局巡員賈礎玉參軍殷勤延入欵以茗點暢談良久然後出巡一周 
[馬路工程局紀事]  
　　前日南巿恊大水果行主莊福慶投馬路工程局訴稱同業趙金美結欠洋銀十餘元求恩追究總辦翁子文太守傳趙至局案倩襄讞委員黄衡堂二尹研訊供詞諭令交人保出赶緊理明○去年某月某日南巿捕房二十五號華捕玉春林巡至中途忽然有地身死後經同局各人爲之備棺收殮浮厝南馬頭前日王婦某氏率同其弟王某由慄水縣原籍來滬投局領棺總辦翁子文太守命某號三畫捕前往指明俾得扶回安葬○前者南匯縣貢生嚴汝勵投道轅上控南巿馬路工程局包探黄量海庇賊吞贓等情經蘇松太兵備道袁海觀觀察札飭上海縣知縣汪瑶庭大令提黄及禁押改過局之此案賊犯錢允生等質訊錢等供出同黨寗波得生匿迹蘇州事歷多時未經獲案前日黄探投局禀稱寗波得生係案中要証現由小的赴蘇拘獲禁押是處捕房請備文移提歸案訊究總辦翁子文太守准如所請昨已飭吏繕備公文命黄持往移提來滬矣 
[英美租界晚堂案]  
　　前者某包探解沈阿瑞到案禀稱伊將小孩陳瑞忠推跌斃命屍親報縣請騐後經人勸解由沈措給洋銀三十元爲棺殮之費屍親已籲求免騐等傳讞員孫建臣直剌飭將沈押候核奪前晚升堂復訊地保楊品如禀稱此案已由沈之家屬給棺殮洋銀三十元由屍父投縣具結免騐求恩照准沈供小的因見陳孩手持絲頭疑向某廠竊來意欲扭赴廠中聲訴爭論之下陳孩跌於鐵條上以致斃命實非小的所推魯華華供小的目擊伊等爭執陳孩跌斃鐵條之上直剌飭將沈交楊保帶去諭以嗣後不准再肇事端 
[英美租界公堂瑣案]  
　　張銀生竊取某西人船上布帆䋲纜經西人查悉報由包探劉阿炳獲解至案讞員孫建臣直剌商之英總領事署迪繙譯官判責五百板枷號一月押捕房半年○胡元扣行竊某店主朱洪卿處洋銀二十元報由包探倪順泉獲案請究直剌判責三百板押捕房兩月○偷兒劉松廷用刀撬開張阿香家大門側身入内竊去衣箱一口内儲衣服十餘件報經包探朱桂生送案請懲直剌判責五百板　捕房兩月○偷兒陳金寳至應增寳所開店内行竊紫銅十餘片報由包探陳洪德拘獲押赴城内胡桂生家查吊原贓無著昨日連胡解請訊追胡供小的願賠洋銀二十元求恩免究直剌判令將陳責五百板押捕房半年胡責三百板枷號一月○前有吕姓者失去金臂釧報由包探趙銀河將傭婦馮阿巧拘案禀請直剌訊供責押近始將正賊薛鳳山拘獲詰知行竊之後卽削髮爲僧因於昨日送請核斷薛供臂釧已失求恩寛宥直剌判責五百板枷號三月收禁西獄兩年○龜奴侯月泉控嚴福生唆逃妓女金巧仙一案昨由包探王長桂將嚴及巧仙送案直剌判責嚴三百板送請上海縣發落巧仙發交濟良所擇配○流氓王海林攫取王陳氏所籠金約指報由包探顧阿六拘獲送案請究直剌判責五百板枷號一月押捕房兩月○歹人楊子謙至陳張氏妓院中作狎邪遊乘間竊取銀水烟袋及荳蔲盒報上包探劉光震拘案請究直剌判責二百板管押三月 
[美租界捕房紀事]  
　　昨日甬人張榮來王阿聖偕行至北蘇州路不知因何互相兇毆某號巡街華捕喝阻不依一併拘入捕房捕頭詢知事起細微令各押乞丐牢半天以　○昨日西華德路第二十一號洋房某西人家傭人小崇明竊去金銀首飾所值不貲因即投　捕房捕頭令包探張才寳將爲小崇明舉薦之盛金龍拘入捕房押候查明核奪○前日傍晚某號華捕巡至西華德路燮昌自來火廠後荒地上見有無名孩屍一具因卽回報捕房捕頭令地保報請某善堂備棺收殮○前晚西婦某氏飲酒過醉行至百老匯路力不能支仰臥於地　爲某號巡街捕所見雇車載送捕房捕頭令押至酒醒時釋出 
 
 

Page 10

 
 
   
 
 

Page 11

 
 
   
 
 

Page 12

 
 
北協發之餉亦　欠愈多時形竭蹶不得不隨時酌提庫欵息借商欵以　　辭而免貽　歷年提撥濟用均俟積有成數再由藩司詳奏以免瑣屑迭經奏明在案兹查光緒二十八年分纊提用司庫武職截存留半養廉銀一萬六千四百六十四兩九錢二分九釐又扣存停支一成養廉銀三千四百　十六兩一錢六分五釐又地丁銀二萬兩又息借商欵銀四萬兩共銀七萬九千八百九十一兩九分四釐先後解赴軍營接濟先因零星動撥事涉煩瑣未經隨時　奏兹據藩司湯壽銘查明具詳前來除另造清冊送部其　借商欵俟咨催恊餉解到陸續歸還外理合附片具陳伏乞聖鑒　部查照謹奏奉硃批戸部知道欽此 
[盛京將軍增奏内倉徴米不敷發放擬請援案提撥外城旗倉米石摺十八日]  
　　奴才增祺溥廼跪奏爲内倉徴米不敷發放擬請援案提撥外城旗倉米石以資接濟恭摺仰祈聖鑒事竊查内倉每年額徴米一萬八千餘石向係不敷發放例由錦廣義三倉提米二千石若遇徴收不齊並在各城旗倉酌量提撥通融發放歷經如斯辦理上年因變後厫楨一空又兼收成歉薄虧短之數尤多咨經戸部循例准由各城旗倉提米八千石復奏請由遼陽等十二城提米一萬石撥歸内倉以資接濟奉硃批著照所請戸部知道欽此欽遵在案兹據内倉監督等禀稱二十八年分應徴各地拖欠未完僅徽米一萬一千餘石及例提二千石續提八千石通盤核計應放二十八年秋季及二十九年春秋兩季各項米石實虧米一萬二千餘石待放孔急禀請援照上年成案奏提前來奴才等覆核無異合無仰懇天恩俯准由遼陽等十二城旗倉提撥米一萬石歸入内倉發放藉濟急需一候奉到硃批卽行遵辦所有倉米不敷支放擬請援案提撥緣由理合恭摺會陳伏乞皇太后皇上聖鑒訓示遵行謹奏奉硃批著照所請戸部知道欽此 
[廣西巡撫王奏廣西省辦理鹽斤加價已有成效摺十八日]  
　　革職廣西巡撫臣王之春跪奏爲廣西省辦理鹽斤加價已有成效　摺具陳仰祈聖鑒事竊案准部咨兩淮辦理鹽斤加價一案飭令各省仿照辦理當經前撫臣丁振鐸以廣西向不産鹽係由廣東引運行銷札委署鹽法道張鴻順前赴廣東會同兩廣鹽運司勸諭鹽商遵辦嗣由該道會同議定由廣西自行抽收禀經前撫臣核准咨會撫臣適准前督臣陶模咨開廣東鹽斤加價係　明就東省實銷鹽數由粤商每斤認加二文其運銷江西湖南廣西所加價值均由各督　酌辦並聲明所加二文仍捐自商家並不取之食戸等因臣當以粤東爲産鹽之地尚　商情困苦每斤祇加二文桂省不過行銷省分若照准鹽辦法加抽西文商力實有未逮自應查照廣東成案每斤祇抽二文飭令該道張鴻順於光緒一十八年十月初一日同辦將應設局所並抽收章程妥議嗣臣督軍潯邕柳州各郡疉據張鴻順將辦法電禀均經隨時核飭遵照去後據查梧撫河爲行臨全引鹽之　隘大江爲行柳州等處之要隘潯州南河爲查南鄕須流而下統運柳州等處之要隘潯州北河爲查大江運赴柳州等處偷漏之要隘昭平爲查撫河運赴臨全繞越偷漏之要隘南寗永湻爲行南鄕等處來鹽之要隘博白爲抽收運　鬱林等處鹽斤之要隘懷集爲行銷本境引鹽之要隘賀縣爲行銷本境曁運銷湖南必行之要隘除賀縣地方經前署督臣德壽批准由商人試辦一年每年匀繳鹽斤加價銀四千兩暫不設關抽收外餘均就地扼要設立關卡遴選委員稽查抽收並於梧州設立總局以總其成所有鹽斤均係由東省運至西省後發與西商販　而所設之關則俟東商販與西商後方行抽收以符抽之廣西食鹽之戸原議此廣西辦理鹽斤加價之實在情形也當去歲開辦之初摇諑頻興百端阻撓商人每藉停以相挾制臣督同該道堅持定見隨時勸導商人始無異言本年三月該道總辦鹽斤加價事務現在該道委署臬司仍飭令一手經理以專責成計自去年十月初一開辦刻下已著成效不但謡琢漸冺卽商人亦均能悅服各食戸以所費無多亦無異言據該道禀請奏咨前來除飭咨戸部查照並飭該道將抽收總數俟年底再行彚報外所有廣西開辦鹽斤加價已有成效緣曰理合恭摺具奏伏乞皇太后皇上聖鑒謹奏奉硃批戸部知道欽此 
[湖南巡撫趙奏籌解新案賠欵第二十期銀兩摺十八日]  
　　湖南巡撫奴才趙爾巽跪奏爲籌解新案賠欵第二十期銀兩恭摺仰祈聖鑒事竊查新案賠欵湖南省每年原派銀七十萬兩又部撥漕折等四欵每年應解銀三十萬四千自二十七年十二月第一期起業經按數匯解至本年十九期止先後奏咨在案兹據善後釐金各局並藩司曁糧鹽道等會詳稱派還洋欵現值光緒二十九年第二十期擬請在於新籌各欵内動支鹽斤加價口捐兩項銀五萬兩稅契銀七千三百三十三兩三錢三分加抽土藥銀一千兩凑足一月價欵銀五萬八千三百三十三兩三錢三分此外奉撥加復俸餉旗兵加餉加增東北邊防經費漕折等項按月應解銀二萬五千三百三十三兩三錢三分連前共銀八萬三千六百六十六兩零又加關平補水銀一千三百七十四兩零一並發父新泰厚等各商號承領均限於二十九年七月初一日匯交江海關道彈收守候庫收批照回銷以期迅速等情具詳前來除分咨外謹會同兼署湖廣督臣端方恭摺具陳伏乞皇太后 
皇上聖鑒謹奏奉硃批該部知道欽此 
[湖南巡撫趙奏籌墊匯解滇省恊餉銀兩片十八日]  
　　趙爾巽片再准戸部電雲南軍務需餉甚急現經札飭奏撥部缺二十萬並令湘省卽將應協滇餉先行籌撥十萬陸續匯解滇省以雇邊　而全大局勿誤等因當經奴才轉行籌解去後今據湖南善後局司道張治善等詳移查湘協滇餉自光緒十二年奉文每年撥銀二十四萬兩二十年接准部議湖南應解滇餉仍令按照從前每年實解銀十六萬兩　　十二年起　續解過銀一百三十餘萬兩湘省素號區從前之勉强支持源源接濟實因量入爲出不甚懸殊近則用度口繁撥欵屢增早已力難兼顧以致滇省　次文催經前撫臣俞廉三將湘省爲難情形縷晰瀝陳先後奏請從緩籌解在案就目前度支大宗而論每年如防練各軍月餉爲數甚鉅　頻年災歉捐振頻仍實同竭澤此外如協甘新餉以及四國洋欵又皆刻不容緩司局鉅細羅掘　空而釐金收數亦復日形短絀難資挹注二十七年冬間奉派新案償欵每年銀七十萬兩數鉅期迫又經前撫臣俞廉三奏明開辦鹽斤加價口捐整 
 
