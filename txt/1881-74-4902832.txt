# 1881 - 74 - 4902832

 

Page 1

 
 
[兒女英雄傳出售] [  本舘告白]  
　　兒女英雄傳一書共四十回係近時人所著其措辭也宜風宜雅其叙事也有色有聲尤　無脂粉呌囂之氣本舘現已裝印齊全每部訂成十六本價洋八角準於月之二十五日出書閱者祈來購取此布 
[重印儒林外史出售] [  本舘告白]  
　　儒林外史一書久已膾炙人口本舘前曾照印數千部今已售盡而來購者猶踵趾相接誠以此書於詼諧之中寓勸懲之意雅俗共賞大可怡情本舘近又得天目山樵批本於書中筋節處皆逐一指出每回後又附以總評不獨作書者之命意俾得顯豁呈露卽閱書者亦如觀　繇畫龍得點睛飛去之樂矣現已裝訂齊全計每部十本價洋六角正於二月十九日出書售處仍遵曩例此布 
[火器不可輕玩說]  
　　泰西火器最爲精妙海内所欣慕焉故中國近來競仿其製開局鑄造而猶未能盡得其傳復購之外洋以作戎備而外洋之火器運至中國售賣者近亦更多而手槍之一二門及六七門者尢爲靈便人爭購之或出門則爲防身之具或居家以爲防夜之需其旅居上海等處者幾於家有所置然而由是賈禍者亦時有所聞見諸本報者不一而足其有持鳥槍以擊取禽獸爲樂者亦時有之昨報載有本埠虹口虹橋鎭唐某年僅十八以務農爲業間或打鳥以覔微利今年其父正欲爲之完娶吉期已定諸事皆備乃突於前日携鎗打鳥以致鎗傷右脇遽爾殞命其父痛不欲生屢次哭暈嗚呼是不大可悲哉夫人之死生固有命數然君子不立巖牆之下孝子不登高不臨深並非以趨避爲能實恐不得其死爲非正命虧體辱親身死名敗敗不肯親臨險地也刀矛等物人目之爲凶器國家亦嚴其禁民間不得私蓄私蓄軍噐者罪及之火槍之爲凶器視刀矛尤甚而自通商以來無從稽核人遂以爲不干禁例而購而蓄之且少年好事之流竟有以此爲玩物者是可異已粤東陳某以玩槍致斃曾無幾時而又有繼其後者竊怪天下可玩之物甚多何乃以凶噐爲玩物也今有少年子弟以施放洋槍爲得意購極精之洋槍藏之於家臥則置於床頭裝藥加帽以爲夜間恐有盗賊則可以此禦之或有胠篋者至卽施放一二門以恐嚇之賊聞聲而逸彼乃沾沾焉以此自詡曰吾有以制賊矣然而家中之失物仍相尋也且夜間聞有賊至而遽開槍以擊之設或一擊而中遂斃賊命則必報官詣騐事關人命斷非一時可以了結卽曰無抵償之律而訟累已不堪矣况擅殺罪人亦有應得之罪不得概援格殺勿論之例又何苦以一時之快心而自取罪戻乎且平心論之賊之圖竊固屬可惡而究無死罪竟致之死於心亦有所不安而開放洋鎗之時又恐有不中賊人反傷旁人之事或用之不愼轉傷已身種種可慮殊不一端何竟不加詳審也古云蜂蠆入懷解衣驅之賊本蜂蠆也聞聲而驚之使走則亦已矣庸必以致死爲快耶若云籍以防盗則更不足恃盗之來也不止一人明火執杖欲得甘心豈一洋鎗所能禦卽使連珠不斷而一鎗亦止六七門而止豈必所發皆中乎或者盗之入室志本僅在劫物不欲傷人而鎗傷一二盗反致激盗之怒大肆殺戮則不啻以洋鎗爲招而令盗動其殺人之機也途中遇盗而遽放洋鎗將驚盗而走之設盗衆我寡不足抵懼則盗之來也益加怒而不免於傷人轉不若聽其奪貨而猶可不至殺人也昔有友人某購得六門槍一支掛於壁間而藥彈等則另置之越數日與友偶然談及洋鎗某卽取其所購之槍以相示顧視壁間所掛之處似稍有移動之迹因先發機於空處以試之機發轟然一聲不勝駭異其友乃取槍至曠野再旋其機又得兩響葢不知何時經稚子輩取藥彈裝入槍内已實其三而仍掛之壁間設非某小心先爲試發則其禍不堪設想矣可知此等兇器决不可視爲玩物尤不可恃此以防盗賊至於用洋鎗打鳥本係尋常之事而唐某旣自斃其身昨某洋行花園之管園人双駰打鳥致傷一小孩之足雖未致命而醫藥之費已属不貲誠以兇器之中火器之禍尤烈固不可以輕試也或有謂以洋鎗致禍者皆係自不小心偶然失事非盡洋槍之咎不知苟無洋鎗則双豈有此失書曰玩物喪志而况玩此凶器其爲喪志也益甚矣本舘屢錄於報亦正欲見之者視爲龜鑑而已豈好爲危言哉 
[恭錄諭旨]  
　　二月十六日奉旨鴻臚寺少卿員缺着王家璧補授欽此同日奉上諭楊昌濬馮譽驥奏總兵丁憂請改爲署任一摺陜西延綏鎭總兵譚仁芳着改爲署任俟關外軍務完竣再行回籍終制欽此同日太常寺題三月初三日祭歴代帝王廟奉旨遣慶恩行禮兩廡遣耀年敬信興廉慶麟各分献欽此 
[北船述聞]  
　　天津來信云招商局保大輪船進口時冰凌未盡融化開凍僅止三日各船皆顧望不前而該船奮勇首先駛進中西商民皆爭相往觀迎之入口嗣於十六日南旋裝載信件及塔客甚多内有美國公使之叅贊官一人其各船之由津回滬而遭微損者計有三艘保大船爲冰觸成數孔船身之木亦有觸損者漢廣則船頭成一大洞計闊十尺高六尺興順船亦於船頭觸成一孔大約皆須修理矣再此次由津囘滬各船載銀數目保大船則裝銀三十三萬兩大沽船裝銀十六萬兩恰便船裝銀二萬兩新南陞船裝銀九十箱計十六萬一千兩云又聞大沽船鼓輪而南道出山東海面之尖角見有兩極大鯨魚不亞於莊子所言北溟之鯤實爲世所罕覯因附及之 
 
 

Page 2

 
 
第二章 
[章門氣候]  
　　章門客歳少雨自湖塘以至溝澮大都乾涸見底卽城外大河水亦彌淺其木排皆高擱沙洲不能開行春花頗形枯萎兹於入春以來雨水頗多河内約已添水五尺餘花田旣霑旣足可望有收惟本月初旬西北風大作滴水凝氷或恐生機未暢不免爲美中不足又初六夜半雷電交作次早起視則銀鋪玉琢雪已積厚五六寸許說者謂鳴雷飛雪主有水旱之灾然歟否歟不敢必也 
[辦茶赴莊]  
　　江右義寗州武靈縣兩處爲産茶之區向由本省各郡縣人前往開辦皆於驚幸前後到省聚齊司務工作人等購備一切應用物件裝載而往雖近年此業類多虧耗而業在其中者頗難改轍又資本豐足之人終冀一朝獲贏以賞夙　故赶辦者仍屬多多兹於月初各處人又陸續到　聞今歳雨水甚足大約本月初十後山内可有新茶開採矣 
[蘇垣命案]  
　　蘇婁門外某姓醬園其劒夥恃其東人財勢交易殊欠和氣正月有該處鄉人持瓶買油因分兩輕重彼此爭論至於門毆該園工作人多鄉人寡不敵衆受傷歸家越日斃命家人　勢不可敵含寃殯殮其隣舍有成衣某甲向與城中某生熟悉生故以有事爲榮得信赴鄉代作呈詞禀由元和縣啓棺檢騐核園聞知告發遂賄囑仵作至期開檢禀報無傷生知事將不濟紏合鄉人閧闌屍塲邑尊草草騐畢塡　回署斷給屍親銀洋了事訪查閧閙屍場織由實緣生與成衣所致遂將兩人收禁詳辦云按該生早經註劣詳革在案其爲不安本分可想而知第事關人命不行徹底研究而徒辦劣生是殆嚴於治健訟之風而寛以治作奸之弊歟 
[碗棧失愼]  
　　月之十七日初鼓時死蘇閶外義慈巷口某姓碗棧失愼焚去房屋六間所有磁器經火全行碎裂按磁器同行公所遇有貨物出入各自抽厘存儲以備不測例與保險相仿故一遭冋祿不准搬運聽其自然幸是時救火水龍齊集撲救旋卽火熄云 
[查娼釀命]  
　　去臘吳縣高邑尊嚴梦娼妓以侍其巷某姓家形跡可疑飭差前去查問某姓有同居親串某生與差爭辨不已彼此紏扭竟將牌票撕毁差歸泣訴邑尊邑尊震　立傳捕廳帶同差役將其房屋發封一面將某姓人全行拘案着令交出某生治以毁票之罪比某生到案事已爲上憲聞　以該姓是否妓院並無確據飭將房屋揭封被拘人証一概釋放并悉捕廳有索賄情弊卽行撤叅案已了結而該姓有被拘之少婦以羞憤吞烟自盡係本月初十邊事由其家人報府請騐該處爲吳縣境地郡尊因案與吳署牽涉特委長洲縣萬邑尊前往相騐云 
[本埠官報]  
　　間放粤海關監督崇槯使乘坐新南陞輪船由津來滬於昨日抵埠行園在謙益棧内未知何日前赴粤省也又新放日本星使許竹篔太史亦於昨日抵滬接得家信知封翁在籍仙逝躄勇呼搶哀動左右卽於昨夜起程奔喪用小火船拖帶坐船飛速回里矣 
[冰人滋釁]  
　　住居新閘地方之山東人梁姓憑媒張某聘定徐姓女爲媳前日係迎娶之期女家欲令新婿先行謁岳禮男家則須俟結親後到門頗使媒妁爲難旋兩家自相說明准於結親後謁岳男家隨送酒席至女家以作賠禮徐卽告知張某並言彼有酒席送來便當邀君暢飲張聞言大怒謂初則何等作難今爾等自相講和何若是之易易耶並有不堪之言辱及新婿徐以其無禮太甚當時爭毆張稍吃虧回卽紏人將徐老夫婦扭至老闡大橋浜北吊打洩忿旋經梁訴知該處地保向論然徐夫婦均已受傷地保爲之排解令張賠禮兼出養傷費完結夫婚婦嫁齟齬事所恒有未聞似此之尋仇野鬥者喜酒未終老拳從事踉蹌極矣然而冰人之無禮實甚 
[逆子吞烟]  
　　英租界老閘地方孀婦某氏所生一子已爲畢姻然異常忤逆前日又與母爭論胆敢舉什物向母亂擲致母受傷大聲喊呌諸隣畢集咸抱不平帮助其母毆子子隨吞服阿芙蓉膏旋經人解勸先請陳君竹坪救治俟毒愈再行送官請懲云 
[墮馬尋馬]  
　　前日午後有一少年衣履甚華於下海浦地方騎馬馳驟忽然墮地頭顱跌破石膝受傷鮮血迸流臥地喊痛馬則已不知去向旋馬失趕至向索馬匹如無須令賠銀百兩少年萬分着急忍痛同往尋馬不知能尋到否夫春光明婿縱轡揚鞭踏遍軟紅阡陌該少年亦善於尋樂矣何期樂極悲生受此苦楚懊惱可知然而咎由自取也 
[孩死咎人]  
　　英租界老閘大橋北首前日將晚時有童子十餘人由書塾放出相與嬉戯初僅携手繞走繼至翻觔阗打滾爲樂散歸後内有某姓子當夜身患寒熱醫治罔效而亡其父母歸咎於是日之嬉戯隨知照地保向諸家父母理說地保謂此等情節何以責人旋有人出爲調處各家湊資作功德一日乃得寢息云 
[騐屍詳述]  
　　昨報列邑尊騐屍一節兹探得此案詳細情形爲備錄之按飯店主名潘品泉嘉定縣人資本係挪湊而成素常支絀已欠付房租五月房東催迫異常而潘祇存洋六元若付房租則無以支持店面不得已向親友借得洋十四元合共有二十元暫放於枕底匣内死者名李阿金蘇鄉香山人本係泥水匠於去年春間經人荐至潘處爲夥閱四月因事分手潘另行用人又因東夥不投辭去潘只一只在店照應不週而李適在覔生意乃卽復用爲夥然此次却無荐保矣迄今又將四月於本月初七日忽自停歇潘復另用他人十四日李曾到店一次不以爲意及十七日潘欲付房租取洋詎已空諸所有憶及李曾到過卽行找尋於十八日尋到盤詰再三李堅執不認潘謂並無他人來此非爾行竊而誰而李卽欲扭潘往神廟設誓口稱誣指偷竊不肯干休嗣經人勸散至十九日李復到店尋釁適潘出外店中祇新夥徐阿全一人見李形色有異且察得口角尚有洋煙痕跡知已服阿芙蓉膏駭極赶緊知照潘品泉回店卽用木棉蘆花燒灰如法施救業已救轉因疲倦臥片時詎料旋仍斃命莫邑尊臨騐時當塲經仵作脫卸衣服於其襪中檢出小刀一把其招牌纸尚未拆去的係新買者邑尊見此謂潘曰彼早有心與爾命矣詢有無屍親在滬據該處十九舗地甲禀稱聞得維有一母舅不知在申與否仵作騐畢禀稱的係服毒身死隨令善堂備棺收殮發壇標記云按木棉蘆花救吞洋烟罔不靈效然灌救後不可令臥臥則仍不能生該夥之斃命誤於睡耳勿謂此方之不騐也 
[控妾案解省]  
　　駱公舘控妾一案兹奉大憲親提故本縣莫邑尊簽原差趙源將抱告王桂及被告張錦仁張錦智二人批解赴省其 
 
 

Page 3

 
 
第三章 
張純寳王潘氏並張錦智之妻張唐氏等早已動身自行投到矣原告駱基賢雖經到縣旋有人保出聞因職官不便批解交該保人恊同赴蘇投案云至大憲訊結情形容再探錄 
[人鎖棺旁]  
　　前報人鎖屍身一節兹聞因死者之母與兄尚未到申而屍身又不便久擱經人料理暫爲入棺將棉被遮掩棺蓋未釘其子仍鎖於棺旁上卽藉以稻草爲之臥具必俟其母舅到來再爲處置云 
[鑽謀受窘]  
　　昨晨十點鐘時法馬路有一羣人約六百餘名各肩扛棒擁一東洋車而行而中踞坐一人疾馳西去不知何事旋訪聞多人係招商局金利源碼頭扛棒小工小工頭目本係寍人徐阿夏凡遇輪帆船抵埠及開行上下貨物均由徐阿夏逐名發　抬運而徐與帳房中算帳向論件頭其發錢與小工係論工數本月初六日鎭日大雨小工滿身淋濕及至發錢仍每名給一百八十文各工以若此大雨祇得此數嫌其太少嘖有煩言在茶坊酒肆不無談及旋有一紹興人衞某欲鑽謀作工頭不知其如何佈置昨日居然到碼頭自稱頭目碼頭尚有一總管粤人名阿郭若衞某卽將來意與郭說知而郭第見其爲衆工人圍繞並無總局傳諭頗屬不解因着先到總局領憑有憑方容接手衆工人卽擁衞某至英租界三馬路招商總局局員並不知其事卽飭報知英捕房衆工見有巡捕四人到來隨擁衞某至浦灘迤南過洋涇浜橋入法界復恐法捕房攔截故又擁向西行過關帝廟橋入中國地界其多人圍隨不散者聞因衞某許每人先給洋一元故衆人從之索　至下午尚未散去其事如何完結并工頭究歸何人充當容探明再述 
[光緒七年正月念三日補錄京報]  
　　○○丁寳楨片再現據成綿水利道崇綱轉據署水利同知盛時彦署灌縣知縣王官午等禀稱本年都江堰工自五月以後四次盛漲至十八畫有奇與五年大水相等洪濤巨浪湍激奔騰而江流順軌所修大小各魚嘴及上下兩岸數十里堤身均属一律穩固略無傷捐各厲民田亦毫無淹浸冲决至八月成熟後田榖豐登收數較往年有加現經臣飭派委員前赴灌縣崇甯郫縣温江金堂崇慶各州縣會同各該地方官查勘以前淹没民田有無涸復現據各該員會同切實開單禀報查明從前淹没田地本年實又涸復一萬五千二百數十畝合之四五兩年涸復之數計共九萬八千一百八十餘畝其未經涸復者現在實屬無幾並稱本年江水安瀾民田普慶所有都江堰江神李冰及其子二郎並楊泗將軍於江水盛漲之時化險爲夷威靈昭著自應籲懇因施以彰酬報等情詳請具奏前來臣查本年都江堰工當五六七等月水勢異常　發洶湧情狀岌岌可虞乃江流順軌前修之各魚嘴及兩岸堤身均皆穩固民間田畝毫無冲刷秋成倍稔而查勘以前數十年淹没之民田二三年間幾於全數涸復以其時涸出之田中年每畆收榖二石計之歳可添榖二十萬石民情極爲歡悅臣等目覩之餘竊深欣慰此皆仰賴聖主福庇江神効靈以致歳慶有秋民田普利實属威靈顯著所有都江堰江神李冰及其子二郎並楊泗將軍相應懇恩　准頒發藏查沓由臣祇領前往敬謹致祭以答神庥謹附片具陳伏乞聖鑒謹奏奉旨已錄○○頭品頂载護理陜甘總督署理甘肅布政使臣楊昌濬跪奏爲恭　微臣　受督篆日期叩謝天恩恭摺仰祈聖鑒事竊臣於十一月十二日承准軍機大臣字寄光緒六年十一月初四日奉上諭左宗棠遵旨來京陞見　劉錦棠署理欽差大臣縣辦新疆軍務所遺幫辦軍務着張曜署理楊昌濬着護理陜甘總督　此等因奉欽差左宗棠於十一月二十一日馳向蘭州省城卽於十二月初三日將咸字九號陜甘總督兼管甘肅巡撫關防一顆並　王命旗牌十面杆副派委督標中軍副將陶世貴蘭州府知府恩霖齎送前來臣當卽恭設香案望闕叩頭謝恩祗領任事伏念陜甘地介西郵種人雜處向稱難治自經兵燹地方情形凋敝實甚桀黠之徒革面而未盡洗心撫馭尤爲不易甘省不設巡撫軍政吏治胥於總督是繫况關外軍務未完劉錦棠威　素著接任督辦可恃無虞而新　以陜甘爲後路輔車相依舉凡籌兵籌餉及一切轉　善後事宜雖經左宗棠畫分界限而大局所關要不能不兼籌並　臣知　庸愚才力短淺　在撫任内因案　議至今尚以爲愧度隴兩年屢邀恩遇毫無報稱兹復渥荷鴻施俾護督篆奉命之餘中夜徬徨深灈弗克勝任所幸地方事宜經左宗棠苦心區畫地有途　可循臣惟有恪遵聖訓勉竭駑駘悉心經理斷不敢以習時權篆稍涉因循以期仰答高廪生成於萬一所有微臣接篆日期及感悚下忱謹繕摺叩謝天恩伏乞皇太后皇上聖鑒訓示謹奏軍機大臣奉旨知道了欽此○○李文敏片再臨江府知府海霈丁生母憂臣另行恭疏具題所有該府　務應卽遴員接署查有候補知府周浩安詳練逹　以署理據藩臬兩司會詳前來除檄飭遵照外謹會同兩江總督臣劉坤一附片陳明伏乞聖鑒再所遺臨江府知府係冲繁一項相兼中缺應歸部選江西省現有應補人員應請扣留外補合併陳明謹奏軍機大臣奉旨知道了欽此○○左宗棠片再甘肅化平直隸通判周錫文鄙詐不職除撤伍查辦外相應請旨將化平直通判周錫文卽行革職以示懲儆謹附片具陳伏乞聖鑒訓示謹奏軍機大臣奉旨周錫文着卽行革職誰部知道欽此○○丁寳楨片再現署建昌道馬映奎調省另有差委所遺建昌道員缺管豁三府二直隸州壤接滇藏漢番雜處治理匪易查有甫經引見回川之成都府知府候補道徐景軾詳愼穩練操守亷潔堪以委署除檄飭遵照外理合會同成都將軍臣宗室恆訓附片陳明伏乞聖鑒謹奏軍機大臣奉旨知道了欽此 
[光緒七年正月二十八日京報全錄]  
　　宫門抄○諭旨五道錄前○發抄旨五道○侍讀周奏請通諭加意訪求秉公保薦片○黔撫岑奏署府縣片○大臣黎奏請留武員學習片○廣西撫慶奏察看通判片○陜督左奏調補同知摺子○大臣照奏爲請旨摺○署甘藩李奏恭報接署藩篆日期摺○正月二十八日吏部翰林院廂藍旂値日無引見○左中堂到京請安○岳林假滿請安○順天學政徐致祥請訓○澂貝勒請假五日○値年旗奏派專操之大臣派出志和○又奏派管理新舊營房之大臣派出明魁○太常寺奏改派致祭先醫廟派出桂全○召見軍機徐致祥左右堂○發抄張樹聲等奏委署州縣各缺奉旨吏部知道片併發欽此○又命婦吳鄧氏建坊旌奬奉旨着照所請該部知道欽此○恭鏜奏請以福裕兼署領隊大臣奉旨福裕着兼署烏魯木齊領隊大臣該部知道欽此○又請將長子留在任所帮辦家務奉旨着照所該欽此○富明奏七届任滿請覲奉旨毋庸來見欽此○○周德潤片再士人進身之路以立品爲先大臣薦士之心以秉公爲貴恭逢皇上御極之初命天下保舉孝廉方正典至隆也然其名甚美其實難副昔漢用董仲舒言令列侯郡守擇吏民賢者歳貢各二人而茂才孝廉於是始宋太宗卽位思振淹滯賜諸科出身者五百餘人薛居正等以爲取人太驟而倖僥之心中於十習者且 
 
 

Page 4

 
 
第四章 
數百年而不可返夫砥節礪行之儒大都不求聞逹其虛聲動衆者必非眞材况夤緣以求保薦耶近聞各直省所　孝廉方正名實相副者固不乏人其虛應故事曲徇人情者尢指不勝屈而鄉曲之士遂以奔走郡縣聨絡紳耆爲捷徑致令卑汚庸劣之輩濫厠孝廉方正之名殊非朝廷敦崇實學之意擬請通諭各督撫加意訪求廉公保薦寍缺毋濫力矯徇情之弊以社倖進之心則士品日端眞材日出矣謹附片具陳伏乞聖鑒謹奏奉旨已錄○○岑毓英片祟署都匀府知府陳廷樑因案奏叅撤省應卽以准　都匀府知府樊葆書到任以重職守又署思南府知府蒲蔭枚年滿調省遺缺查有候補知府勞兩章老成穩練辦事實心堪以署理又施兼縣知縣孟永欽因案撤任遺缺查有普安縣知縣冉煥章堪以調署據藩臬兩司會詳前來除分檄飭遵外謹附片具陳伏乞聖鑒謹奏軍機大臣奉旨知道了欽此○○何璟片再福州府知府延楷因病請假兩月調治適歳誡届期首府公事尤繁亟應遴員暫行代理以專貴成查有福州府海防同知干冕南才具精明辦事勤愼堪委代理府篆據藩臬兩司會詳前來除批飭遵照外臣　附片具陳伏乞聖鑒　撫臣勒方錡帶印渡臺所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨知道了欽此○○黎兆棠片再漢頭等侍衛佟在棠前因丁憂後措資來閩値船廠試造水雷留該侍衛在廠學習頗有悟入處臣查該侍衛年富力强勤愼精細擬留在船廠學習水雷洋操以備異日干城之選而臣亦得收臂指之助理合附片請旨伏祈聖鑒訓示謹奏軍機大臣奉旨著照所請該衙門知道欽此○○慶裕片再准部咨同知通判等官試用期滿詳加甄别具奏等因兹查試用通判劉令時業已到省一年期滿據藩臬兩司出具考語詳請留省照例補用前來臣查試用通判劉令時年力精壯辦事安詳堪以本班補用應請留於廣西遇有缺出照例按班補用除將該員覆歴送部外謹會同兩廣總督臣張樹聲附片陳明伏乞聖鑒訓示謹奏軍機大臣奉旨吏部知道欽此○○大學士陜甘總督臣左宗棠陜西巡撫臣馮譽驥跪奏爲陳員調補同知要缺以軍職守恭摺仰祈聖鑒事竊查定例外官有關刑名錢谷考核糾叅有共外姻親属中之女婿嫡甥應令官小者迴避另補等語今新授按察使沈應奎係陜西孝義廳同知王恩海母舅現有關刑名錢谷考核糾叅之責例應令王恩海迴避查孝義廳同知係繁難邊要缺在外升調應請酌揀對品人員奏請調補等因經臣飭司遵辦去後據甘肅藩臬兩司會詳稱遵查孝義廳同知一缺在於缺分相當之現任對品同知内逐加遴選查有丹噶爾撫邊同知常毓坤年六十七歳直隸灤州供事由　叙未入流報捐分發陜西道光二十七年咨補華隂縣典史咸豐三年十二月丁父憂四年經陜西巡撫委調寍凉官兵赴湖北安陸一帶迎勦隨營辦理支發遵例報捐縣丞六年三月服闋起復在於克復漢陽案内出力經前湖廣督臣官文保奏奉上諭陜西典史常毓坤着開缺以縣丞仍陜西儘先補用欽此七年二月襄樊肅清以偵探軍情城守出力經官文會同前湖北撫臣胡林翼會摺保奏奉上諭縣丞常毓坤着以知縣仍留陜西儘先補用欽此八年請咨赴部引見奉旨常毓坤着發往陜西以知縣儘先補用欽此領照到陜題補清澗縣知縣因與堂兄已故並陜西延榆綏道常瀚同官一省呈請迴避對調甘肅文安縣知縣十年十月到任後奉調赴省差委同治元年委者碾伯縣事嗣經前署陜甘賢臣沈兆霖飭帶漢番民勇赴巴燕戎格廳地方助勦撒匪差竣飭囘本任二年經前護督賢恩麟在西寍撒匪案内保加同知銜三年升補丹噶爾撫邊同知五年八月交卸文安縣事因在克復階州案内出力經督臣穆圖善委署階州直隸州知州古浪縣知縣交卸回省飭赴丹噶爾同知本任光緒三年五月三十日到任以之調補陜西孝義同知堪期勝任其所遺甘肅丹噶爾同知卽以應行廻避之陜西孝義同知王恩海對調應請鑒核具奏前來臣等查該員常毓坤老成練逹勤愼有爲王恩海年力富强實心任事以之對調各缺洵堪勝任合無仰懇天恩俯念邊缺緊要准以丹噶爾同知常毓坤與陜西孝義同知王恩海對調以重職守如蒙俞允該員等係對品調補惟常毓坤升補丹噶爾同知尚未引見與例稍有未符但孝義同知與丹噶爾同知均係陜甘邊缺缺分相同與例亦屬相符俟准部覆照例給咨常毓坤赴部引見該員等叅罰案件均各帶於新任例不開列合併聲明謹合詞恭摺具癸伏乞皇太后皇上聖鑒訓示施行謹奏軍機大臣奉旨吏部　奏欽此○○奴才照祥跪奏爲奏聞請旨事竊奴才所管正藍旂護軍營署内舊有旂庫一間收存銀兩向設護軍校一名護軍二名分爲六班輪流看守昨於年前十二月二十六日係該庫換班之期據接班護軍福壽呈報該庫値班護軍增福被傷身死禀經印務處當卽傳知續辦事護軍叅領祥普副護軍叅領全錄曁司鑰長倭什布長緒帮辦印務章京恆瑞等赴署會同印務處値班章京空銜花翎續年等　同往看見値班護軍增福委係内傷身死存放公項處封脫落顯有偷竊情形當經傳集該庫値班護軍校德福護軍連山　及値班護軍增福何以被傷身死封鎖因何脫落據德福連山聲稱均因是日私去未回一切情形不知各其甘結呈遞復訉印務處錢糧處値班過夜　等均稱夜深歇宿不知其情　因禀請核辦前來奴才問信不勝駭異因時値綵服未敢具奏當將護軍校德福護軍連山先行咨送刑部審訉並咨行步軍統領衙門順天府刑部轉　五城一體嚴拿務獲究辦在案遂於二十八日經刑部司員相驗後察看現存公項共失銀五百七十三兩一錢二分五厘奴才將失銀數目咨報刑部歸案辦理再察該　値班護軍校德福護軍連山與增福同該一班何以增福被傷身死公項被　均不知情僅稱私去未回亦屬擅離職守應請旨將護軍校德福先行革去護軍校護軍連山革去護軍交刑部嚴訉確情印務處値班章京空銜花翎　　護軍校榮山英瑞在印務處値班另有專司而旂庫有失何以毫無覺察再續辦事護軍叅領祥普副護軍叅領全祿護軍叅領司鑰長　什布長緒帮辦印務章京委護軍叅領恆瑞亦難辭咎應請交部一併分别議處奴才照祥有統轄之責應請交部議處並請旨飭下步軍統領　門順天府五城一體嚴拿兇犯務獲究辦之處已否有常理合恭摺具奏再奴才現在因病請假此摺委派續辦事護軍叅領祥善齎摺呈遞合併聲明謹奏請旨奉旨已錄○○署理甘肅布政使正任陜西延榆綏道奴才李愼跪奏爲報奴才接署藩篆日期叩謝天恩仰祈聖鑒事竊奴才接奉大學士陜甘督臣左宗棠行知以甘肅布政使楊昌濬現奉諭旨護理陜甘總督所遺藩司篆務奏委奴才署理等因於十二月經謹督臣於前署甘肅布政使楊昌濬委員將甘肅布政使印信一顆並勅書文卷齎送前來奴才當卽恭設香案望闕叩頭祗領任事伏念奴才漢軍世僕世受國恩供職部曹外權郡守延榆綏道任内渥荷恩命署理西甯辦事大臣夙夜捫心毫無報稱兹復恭權藩篆彌切悚惶竊惟藩司有整飭綱紀澄叙官方之責籌餉理財在在均關緊要奴才擣昧深懼弗勝惟有竭盡愚忱矢愼矢勤遇事禀承護督臣認眞辦理以期仰答高厚鴻慈於萬一再奴才所署西甯辦事大臣篆務已於十一月二十六日交　合併聲明所有奴才接署藩篆日期並感激下忱謹繕摺叩謝天恩伏乞皇上聖鑒謹奏軍機大臣奉旨知道了欽此 
[審撫轅事宜]  
　　二月十八日通判許之　辭赴海運津局差府經朱唐祚禀知揚屬運河隄工局札委隨辦西隄工程差卽辭○十九日知府崔繩祖常昭公幹回並禀知臬憲委赴高淳公幹卽辭知縣周嗣源辭赴　　津局差孫家澄服滿回省禀到○二十日直州胡璋車坊厘局來諶增模禀知臬憲委發審局差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
