# 1884 - 131 - 4903984

 

Page 1

 
 
[第二號畵報出售] [  申報舘主啓]  
　　本舘所印畵報已於月之十四日發售第一號三五日間全行售罄可見價亷物美購閱者必多也兹於二十四日發售第二號畵縫中之數目係由第一號蟬聯而下者誠恐購閱諸君購得第二號而以未曾購到第一號爲憾故又添印數千以備諸君補購如日後購得三號四號而有未購一號二號者亦可按號補購再者本舘接得中法和議已成確電後卽覓李傅相與法欽差福尼兒及稅務司德璀璘之眞相繒成商訂和約景象編入下次第三號畫報發售此布 
[紅樓復夢出售] [  申報舘主啟]  
　　讀紅樓夢者均以寶黛二人不耦爲憾因欲别出心裁力翻前案冀爲寳黛吐氣於是有後紅樓夢續紅樓夢等書出焉其實皆夢中說夢使聖歛見之又如批續西廂而齒冷矣但短中取長似以紅樓復夢爲差勝惜坊間版已漶漫閱者頗不爽目本舘用特付活字排印現已工竣廿二日出書每部計釘十本價洋七角售處悉遵舊例有欲破愁城而浮大白者盍取觀乎 
[巿面可望轉機說]  
　　巿面之疲敝至今日而可謂極矣中國固倒帳時聞外國亦虧閉屢見貿易塲中至皆視爲畏途此豈細故哉上海自前年金嘉記倒閉以來著名殷實之大莊巨號莫不連排崩潰如堤之决一埽千里如火之烈一炬萬間泰來之虧欠猶小也阜康雪記爲中國巨商中首屈一指不但中國人羡而慕之卽外洋人亦震而驚之而乃忽焉倒閉無可彌縫他如謙吉升等之票號素來馳名遠近牌號之卓卓超越尋常初聞其有虧閉之信人猶未敢信以爲眞或疑爲誣謗之辭直至目下其倒閉之事昭然若揭卽愛之者亦不能爲之諱矣山西票號本來殷實且誠信素著而猶有若此之事則其他之交易有不望而却步者乎外洋各報亦常載有倒帳等信息卽如近日所載麗如銀行停付之信而知外洋之巿面亦有不如從前者焉該銀行歴年已久前數年本有虧本之說聞已虧資本之半然猶欲收之桑榆力圖善後乃至目下而倫敦總行來電令各路分行一律停付於是始知其實難支持推原中外巿面之緊所以至於如此其甚則以現銀不多銀根太緊之故銀根之所以如此其緊外洋之情形不得而知中國則其故約有數端或謂絲茶消塲近年太疲此兩項寔爲生意之大宗大宗一經減色巿面亦隨之而減或謂股分公司風氣盛於中國而變而加厲甫關風氣卽已賣買股票不啻如錢庄之空盤並有工於居奇者竟欲爲此專門之生意期將各錢行各掮客之經手交易一網打盡詎知棋差一着計其利而不計其害遂致以所集巨資悉變而爲股票欲罷不能進退維谷而彼賣買股票者又忽起忽落大有出入卒之各公司跌價者多增長者少而朱提一去不可復回因此而巿面無可鬆動或又謂中國購辦機噐開礦繅絲等事卽或公司未經開辦將來好否不可預定而先將雇洋匠購機器等資本流於外洋假如購一機噐先付定銀若干日後届期公司尚未開辦或竟至不克舉行而不復如期取貨則定銀照例作罰若此者統計已屬不少夫是以銀根短缺若是也以上數端固皆切中情弊矣然吾則以爲大半由於法越之事中法和戰未定人心惶惶無暇注情於貿易其胆小者早將現銀陸續收進謹以深藏卽明明有可乘之機可創之業而深恐中法釁隙一成兵連禍結害及商民故卽有大腹之賈亦莫不箝口結舌袖手裹足而不敢有所作爲况招商局本欲在越南開埠通商而法人遽有異志毁其碼頭據其局屋截留其船隻动奪其米石此等凶横之情形令彼商賈中人聞之有不胆寒而心怯者乎又何怪有錢者之不肯輕易放出也卽如徐州之利國鐵礦業已見煤中西人嘖嘖稱道不絶於口而今招股未齊雲南銅礦歴年素久向來美名甲於天下而目今集股攺用洋法開採其事半功倍之效可以坐收而迄今投股亦未甚旺說者謂實緣銀根太緊之故而不知銀根之所由緊其故實由於此試觀前年法越之事未急雖白土思南等礦之毫無眉目者猶且投股若水趨壑不數日而其額已盈去年越事緊急雖以利國東川之佳礦鑿鑿可稱者而亦顧問寥寥其故不從可知與今日者幸而天心悔禍人事轉機以德理固寳海兩使臣所不能成議者一福尼兒而居然克建厥勳如天之福中國仍以大度涵之法人亦卽見幾而作不俟終日汲汲議成和約五欵卽昨本館所接電音取以録報者觀其所訂五欵兩邊尚不大傷和氣亦未顯有偏袒雖此係簡明大旨其後尚須由使臣會議詳細條目然總不越乎此五欵之外從此商民之心可以定矣約欵之外又聞法國願賠招商局六十餘萬金若此則可知法人雖逞其强亦不得逃出乎情理之外自此時有可乘勢有可爲因其利以乘其便故招商濟和等股分價已略漲此外各公司股分當必有日見起色者况際此茶已開巿絲將登塲之時正懋遷者有爲之會巿道之轉機不於此乎是望也哉 
[本館接奉電音]  
　　昨由通州電局專發電音到本館有四月二十日上諭二道敬謹譯登○四月二十日奉　上諭陳士杰奏辦工不力各員分别叅處等語山東開挖小清河工程經該撫前往察看候補知縣崔嘉桓需索地方供應心地尤屬糊塗着卽行革職毋庸留工署高苑縣知縣朱行祺博興縣知縣王振録教習知縣陳礽壽候補知縣陳曾守大挑知縣胡寅恭候補知縣蔣樹屏辦理遲延實屬不知緩急均着摘去頂戴勒限一月將所管地叚一律疏通以示懲儆該部知道欽此同日奉上諭龎際雲奏在籍提督積勞病故懇請賜卹並將事跡宣付史舘一摺前任雲南提督胡中和久歴戎行素稱　勇前在四川雲南等省克復城池殄擒首逆屢受重傷勳勤尤著兹以積勞身故加恩着照提督軍營立功後病故例賜卹並將該提督戰功事跡宣付史舘以彰勞勩該衙門知道欽此 
[河内近信]  
　　本館在越南訪事友人于十二日由河内發來一信云前信所云法國兩副將分爲南北兩軍自此信發後法兵大有調動水師洋鎗隊皆調至南邊寗丙南定海防廣育四處阿非利加兵及客兵皆調至北邊又有法兵三隊尚在北邊但此三隊兵亦不能久駐聞有密電傳來命迷禄將軍回國卽將此三隊法兵帶回三隊共有兵二千五百人一係二十三號一係一百十一號一係一百四十三號泊在夏龍灣之裝兵各船均令不得擅動一聲令下卽當啓行其所製淺水小兵船兩艘業已到越先用船載至夏龍灣然後下水駛入海防一名李縛仙爾一名米荅拉里也可每船首有大炮一尊後艙裝一好乞機力之機器炮此兩船裝滿炮位軍裝兵士等其吃水不過尺海防亦另造淺水 
 
 

Page 2

 
 
船一隻業經竣工在法國所造可以裝拆之船十六艘已載至東京現在正在裝置海防所造之船係雙暗輪而前後兩舵者砲尚未裝未識置何砲位但觀其情狀似可裝巨砲兩尊法人自言此等小船齊備之後東京可以無須多兵防守緣東京河道太多調兵不便有此小船往來梭巡則自不煩多兵之力也法人現在所募之越兵兩旗均盡心操練與法兵無異據法人云自今戰事已畢可以不須用兵但將所操之越兵兩旗乘小船在河道巡防已足敷用矣至太原鎭地方爲華軍所復實有兩次前次旣復之後法人又發兵前往華兵又退及法兵撤回而華兵又入太原目下華兵蓋尚在太原也 
[冠禮記盛]  
　　英國新聞紙載有馬達加斯加新君主舉行冠禮一節録之以供衆覽據云去年十月間馬君主行冠禮於依馬哈馬西納地方該處有空地一區約有一千方里計觀者有數千人係學堂内之學徒居多護衛者亦學生皆帶有軍械君主未出宮時先出露臺登眺俾臣民共仰君主係女子年紀甚輕其國中首相則年已老就君主之年而論可以爲首相之孫女而君主卽下嫁於首相是日衣尚白而鑲以金并綴金剛石旣經臣民共仰之後隨復入宮由宮出至空地卽放炮二十一門以爲敬禮爾時空地之東南北三面之山上皆係觀看之人約計不下數十萬君主對衆宣言曰我今爲爾之君主必當自盡君主之道惟望爾衆民亦各盡其職以衛國家馬達加斯加全島皆爲吾境分疆書界止有四海而已本國之地雖一毫不得輕付與人我雖女人而盡心國事當與丈夫無異爾等衆民以爲然否衆民萬口同聲咸答稱是惟時歡聲雷動各摇動軍器作響放鎗以爲敬君主又言外邦之人有與我民和睦者我當以禮待之凡人總須聽命於天信天則諸事順理也宣言旣畢各部落長官皆献洋一元以爲貢禮禮成君主邀請外國公使等歡飮命本國貴顯陪之時適有西邊部落好佛及帶麥帶尾地方有法人在彼與該處長官商議欲得其地君主飭不准檀與又議保護之事君主則云無煩他人保護法人於此當亦技窮矣 
[京師錢市]  
　　邇來京師銀價大落每兩較之平素約跌數千之多而一切食用各物則皆以青蚨交易未隨銀價遞减且巿賈居奇又將錢票現錢强爲區别每有人持銀兌換必先問用票用錢然後定價緣票少錢多每銀一兩若換現錢總比錢票加多數百彼得藉口壟斷也察院某君洞悉其弊聞於日前便服微行手持元寳二只親往珠寳巿銀市查察俾窺底藴當向大衆詳詢票貴錢賤之故詎巿中早知消或遂回以票錢價值前雖稍自低昂近已一律行使今承大人親臨換銀是否用票抑須現錢但請示下無不遵行某君知被窺破行藏廢然而返錢法之壞仍付之莫可如何而已 
[盗案續聞]  
　　前報京師左安門外長泰當被盜刦搶衣飾槍斃店夥一案兹聞盜黨約有七十餘名是日昏暮時各帶鎗械有坐臥街頭者有散布郊外者並有入該處茶肆啜茗者或有詢之者盜咸以捕差對聞其口音似非遠處月初有一車夫某甲親投提督衙門自言在某處被盜衆要挾爲其載運贓物至野外瓜分四散贈以銀飾數件當卽呈堂供出多人已經督署飭捕在前門西某妓院拿獲五名未知果係此案正盜否現聞緝捕津貼發當生息之銀共十萬兩於初九日由部提出派歸五城當商收領約一當可分得四五百金然近來各當亦不能獲利蓋從前期滿衣物於原質本外加息幾成以現銀賣歸估衣行集股分批均以賣得爲幸現值銀根緊急之時估衣當店若將貨賣歸估衣行不特不能加息且按原當價碼或倒減至六七扣其價銀必須陸續歸欵衣價因此而賤而顧問者仍寥寥焉 
[鄂省氣候]  
　　近來鄂省天氣晴雨適當荳麥菜子尚稱豐稔去年偏灾之處民困可稍蘇焉江水則在二十三尺以上 
[鄂垣官報]  
　　三月二十二日麻城縣典史陸承綬禀辭赴任二十四日藩憲牌示黄岡縣陽邏巡檢缺以試用從九覺羅瑛璞署理二十五日新選來鳳縣黎墉奉委帮辦江夏縣供給所差同日新授貴州粮道黄觀察元善由京赴黔行抵鄂省赴撫轅稟見二十六日藩憲牌示宜昌府通判准補之謝榛赴任宜都縣典史員缺飭本任之方朝楙回任二十八日德安府賡音布禀辭赴任四月初一日藩憲牌示潜江縣主簿缺以遇缺卽補縣丞石珍如漢陽縣新灘巡檢缺以試從九程寛俱署理初四日准補漢陽府經歷徐徵鏞赴兩院謝行知初五日藩憲牌示應城縣缺委教習試用縣陳鑅題署初七日督轅營務處候補道惲祖翼丁父憂差人赴兩院稟知 
[鎭江招勇]  
　　管帶凱字親軍正營唐黄二統領由閩至鎭江設局火神廟内出示招勇投効者已有八九十人云 
[總查更調]  
　　福州船局現調候補知府范錫朋爲總稽查范君前於丁雨生中丞總理船政時曾隨工差遣頗能任勞任怨此次又蒙何星使委任諒必克稱厥職共濟時艱惟合局之利弊頗多一人之聞見有限范太守其能明若觀火乎 
[嚴緝臬匪]  
　　梟販之患在售私至近日則其患有大焉者蘇鄉各鎭如木瀆光福舟直周莊一帶南路則平望吳江在在皆有此輩蹤跡日則盤踞茶酒各肆夜則出没無定肆行搶动犯案指不勝屈鄉人名爲光蛋道路側目莫敢誰何現在各鎭皆奉諭設有民團然所練僅數十人器械又無精者若輩視之蔑如也水師砲船時或弋獲皆解交地方衙門審訊懲辦案牘纍纍幾於應接不暇故日前由藩憲派委候補同通州縣六員每日二員分赴長元吳三首縣中帮審此等匪犯飭供餘黨詎狡猾異常無一肯供出羽黨者且又極善熬刑此種窮凶極惡之徒眞法令有時而窮也 
[嘉興府試七縣正案批首]  
　　嘉興謝學淵秀水汪鎔嘉善徐瑞驥平湖朱景雲海鹽陳德雩石門勞可詩桐鄉程洪鈞 
[嘉湖蠶信]  
　　日前據湖友來信謂蠶汛甚好　價亦不昂貴乃昨接嘉興來信又稱天時冷熱不均刻下蠶正二眠大勢實有減色葉巿開價七角現在賤至五六角左右矣 
[兵船紀略]  
　　去歲左侯相委本埠泰來洋行向德國定製之快碰船兩艘其第一艘命名南琛已於昨早六點鐘抵滬按其船長二十七丈七尺寛三十八尺船後吃水一丈八尺船身係全用克虜伯廠鋼板製成計厚十五個密里内配省煤康邦臥機鍋鑪兩副計實在馬力二千八百匹每點鐘能行十七英里并配阿姆斯脫郎大砲十尊其最大者口徑二十一個生的米力其子可洞穿最厚鐵甲船從此堅船巨砲中又添一濟勝之具實足以固吾圉矣 
[無賴索詐]  
　　新閘地方鄉人某甲曾與某氏爲中賣田地與某姓有無賴輩知中做中得貲隨欲分肥甲以所得無幾對無賴又慫恿某氏以田價尚未收足而向某姓饒古某姓邀原中某甲到塲且執有收清票某氏無可措詞而散無賴深怪甲不肯附和遂致挾怨糾衆將甲拖至浜北勒索不遂復將甲毒打遍體受傷經人舁歸卽投該處巡防局喊冤局員騐得受傷甚重隨飭投上海縣請騐去後一面着地保拘到爲首行兒人卽行解縣矣 
[鄉愚受欺]  
　　英租界石路一帶有一種人沿街設攤以祝由科治病初則作諸戯法引人觀看見有鄉愚可欺者卽借作治病爲索詐地步此固常有之事前日午後五點鐘時泰來盛烟館南首有祝由科某甲指船户某乙有病先將針刺其譬並不拔出卽觀其肚腹實欲探其囊内 
 
 

Page 3

 
 
有錢否耳繼知某乙有青蚨四百文甲乃言設欲病愈須酬洋一元少則半元乙謂我本無病何煩醫治正爭論間有無賴輩出爲排解乙允給錢 
百文囑甲先將針拔去始得解散說者謂此種行徑亦是地方之害不僅卿愚之受騙已也何以巡街者絶不顧問殊不可解 
[不敢自專]  
　　英會審員黄太守與英副領事翟君商斷信源錢莊起出銅洋一案節經列報兹悉太守曾照會領事請飭捕房將該莊主鄭蔭三夥孫華卿學徒周紀生解案訂期於前日午後會訊届時由捕房將鄭等解案太守商之翟君仍飭捕房帶回再候道憲批示核辦 
[差强人意]  
　　天祥洋行東控陳萬源號執事人林桐軒定租輪船悔議請追虧耗洋一千六百四十元等因由黄太守傳林會同翟副領事訊問太守與翟君皆以林向該行租船尚未定規殊難准追嗣因天祥洋行不服再請覆訊昨又投案申訴前因林則仍執如前太守商之翟君以是案决難准理倘天祥行不服聽憑上控翟君深以爲然 
[縣訊拔妓案]  
　　前報法公堂拔妓案送縣一節前晚經蔣明府訊據莊李氏供於上年九月間憑媒孫生和方張氏等出洋一百八十元買毛氏爲妓女由毛氏之兄出筆據自稱並去配過人家是以買成前晚毛氏在門口忽被崇明口音之十餘人將毛氏拔去幸逢巡捕拘解法公堂訊供移送憲案明府詰毛氏供年十八歲上年被胞兄賣於莊李氏爲妓未曾配過又夫至李光明惟來吃花烟一次卽冒稱丈夫糾人來拔我現在求恩作主明府訊據孫生和方張氏供稱爲媒是實但當時毛氏之兄曾說未有丈夫故敢爲媒明府飭將毛氏暫發官媒待李光明到案再行核奪 
[流氓荷校]  
　　前報嚴辦流氓案内有在逃之吳金林昨經巡防局緝獲解縣前晚經蔣明府飭將吳笞責二百板枷號兩月在犯事地方示衆 
[重懲索詐]  
　　江北人小工頭顧履珍李加懷胡超珍瞿士田李大海虞廣和等投上海縣控稱有江北流氓孫肇新卽孫三麻子藉充公義局之使專向各小工頭訛詐每人月給洋一二元藉端索費動輒逞兇况孫上年在西門巡防局滋詐被局員笞責八百板莫前憲亦曾辦過現仍怙惡不悛求請提究遞解等情並據公義局董事盧國華等以孫冒充局使招摇滋詐求請差提驅逐經蔣明府於前晚訊問據顧等申訴前因明府詰之孫肇新據供前雖犯事今願改過回籍明府以孫旣知罪著卽笞責二百板交的保具保趕緊回籍不准逗遛擾事 
[拐女宜究]  
　　張榮科同妻張許氏將張二扭控縣署經蔣明府訊據張榮科稱係江北人因逃荒求食來滬暫住老間北首我女名小竹子被張二拐匿求恩着交並據張許氏供稱我在老閘北首求乞先被張二之妻　到伊家縫補衣服四天張二妻向我云我家阿叔現做洋行生理頗有積蓄爾何苦跟此窮漢不若棄却本夫嫁我阿叔樂何如之爾夫若有言語爾只說在江北被伊拐來者並非丈夫我答稱現因逃荒來滬暫時貧苦而家中亦有田屋尚可度日豈肯作此無恥之事在後亦不去縫補詎張二妻隔五六日又來向我稱前係戯言不必見怪但我憐爾夫窮苦借與錢二千文可作小本營生並借給被一條逾日張二妻又來稱爾女莫若在我家暫住幾天照應門户我允之現欲回籍故將錢二千並被還張二領女詎張二稱爾女已賣與我况我女亦不見爲特將張二扭請着交明府詰張二稱我憑媒余炳中出洋八元領張女爲養媳並非拐匿有婚據呈閱明府着張二交到其女小竹子並原媒到案再行覆訊 
[查取部照]  
　　日前小東門外有利船局主葉南堂投法公堂稱局中有四客同住一房皆係萍水相逢有黎姓客失去花翎一枝某客失去衣服等件疑湖南人楊某串同溧陽人某生所竊因將該兩人送案質票則在該生身畔抄出等語翁太守詰之某生據稱史姓父在湖南某署叔父在杭州作幕我從湖北來滬擬往蘇城暫寓有利船局馬甲及馬褂乃同居之楊渭仁交我付質者馬褂質得洋一元錢三百文馬甲質得錢三百文現在捕房中有四開三個已被搜去船局主葉南堂取去錢五百文尚有錢三百數十文在床上翁太守隨詰楊某不認將衣服交史太守詰其從何處來是何職銜楊答稱候選縣丞湖南籍現從寗波定海到此採辦營中草帽被局中併送捕房身畔有洋七元被捕房搜去旋據法包探禀稱兩人在押時楊曾囑史獨認竊　之事待出外後送洋七元作爲盤費同押者聞此語可作見証翁太守間史某據稱　有是語現在馬褂馬甲願將自已衣服質押贖還而楊則不　給洋情事嗣因葉南堂請追翎枝翁太守卽飭葉將史領到船局在史之箱内搜出翎枝據史稱實是楊某所藏太守以史糊塗申斥免究豈知楊又往金利源碼頭在輪船上探望法包探夥高雲卿見其連走三號輪船跡涉可疑卽行盤詰楊以送友登江裕輪船對高與其同到該船查問並無其友高與楊爭論扭結經巡捕拘入捕房解案再訊楊渭仁仍執定送友到船翁太守詰其送何友汝稱縣丞部照何在楊稱有羅姓蕭姓從杭州來滬乘無錫快船於十二日抵埠船停大東門大碼頭部照在杭州柴垜橋親戚劉奎勳處翁太守着法包探且到大碼頭船埠查問有無其人再爲核辦　晨太守臨捕房時法包探查明禀覆並無無錫快船到船行查問亦無羅蕭兩姓到來翁太守知楊非安分人傳出再訊并傳史姓到案再質楊祗　允借盤川並無他囑翁太守復將史申斥着在捕房領物回去再將楊渭仁逐細研詰楊答稱在定海練軍正左營管帶官係劉雲東到滬採買草帽五十頂偕帮辦唐南軒同來唐是都司銜唐先行故於三月二十日到滬住三洋涇橋北英界祥發棧二號房内我於三月二十八日抵埠住有利船局功名係克復金陵時所保祗有保札一副翁太守詰其從何底子保起答稱從九品保起在杭之照卽從九之照也洋元向劉邦輝借來劉住潮陽樓恒仁里内太守又詰其所辦之草帽五十頂該價若干在何處買得答稱每個二百二十文係唐都司所買不知是何處買來唐已動身回寍波太守謂爾押捕房時唐某知否答稱不知太守謂爾之作事種種支離姑置不問限十天着寫信將部照取來并發信知照定海練軍正左營查覆卽行釋放如十天之及取來尚可寛限惟爾自定隨飭法包探備筆硯信函給楊寫信 
[廣厦告成]  
　　虹口鐵路天后宮係廣帮紳商創捐建造將次竣工大門内旁側另盖接官㕔三楹想以備各紳憇息之地耳 
[漁户報縣]  
　　前有寗波漁户史久木赴上海縣呈控弟兄同駕漁船兩隻出海捕魚於三月初三日黎明駛至黄大洋面突遇法公司輪船並不放氣吹筒以致不及躱避當被撞沉並淹斃船夥四名等情卽經黎邑尊批飭在案兹悉史久木業經查明該公司船名那得復赴縣署據實禀請詳辦云 
[英界公堂瑣案]  
　　老沙遜洋行控買辦陳蔭堂用空銀萬餘兩保人係范德盛請傳陳及范繳銀兩造均請狀師辨論至再由黄太守與翟副領事斷令范德盛如數繳銀限三日先繳現銀一半餘限一月掃數歸還各情已列前報兹悉范已呈繳票銀六千兩請暫存堂盖因陳蔭堂尚須投英刑司呈控也太守准請在案兹因沙遜行所控之銀尚有某西人存項銀千兩某西人現又訴由翟副領事照會黄太守飭傳陳　堂昨晨會訊某西人投案申訴前因陳供此存項寔有千兩現在無力尚求减斷翟君商之太守飭將陳蔭堂暫押再傳保人是問太守允之○太平洋行東控楊福春常到伊處吵閙由黄太守飭傳楊福春到案係太平行東投案質訊等因已列前報昨據太平行東帶同侍者馬夫出店女傭人等 
 
 

Page 4

 
 
投案聲稱楊來吵閙傭人咸知楊福春供與盛氏相識已久今該氏另有所私故向搬回衣物等件該氏現在太平行住宅帮傭爲此前往衣物均已取回惟枕箱被吞故與理論並未吵閙盛氏供衣物枕箱均已交還伊不肯干休又來尋衅侍者趙榮生馬夫林子桂出店顧阿狗同供楊福春來與盛氏索取枕箱已非一次業已交還至吵閙則未看見黄太守商之翟副領事飭將楊福春押候過堂笞責五十板不許再往尋衅 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年四月十五日京報全録]  
　　宮門抄○諭旨五道録前○發抄旨四道○江撫潘奏審明定擬摺子○光禄寺卿尚奏請派員查辦稅官劣跡片○四月十五日户部通政司詹事府廂黄旗值日無引見○寳昌假滿請安○果公請假十日○内閣奏派騐放之大臣派出謨公奎潤熙敬陳蘭彬○值年旂奏補派值年之大臣派出廣壽斷書○又奏派專操之大臣派出八額駙福錕額勒和在英麟德克吉訥秃吉○召見軍機醇王現換單袍褂○發抄○崇綺等奏委用道奎訓補東邊道奉旨吏部議奉欽此○又候補令高乃聽補盖平令奉旨吏部議奏欽此○又候補令陳士芸等署金州廳海防同知等缺奉旨吏部知道欽此○張樹幾等奏革令李嗣宗完繳交代請開復奉旨該部知道欽此○○江西巡撫臣潘霨跪奏爲審明定擬恭摺具奏仰祈聖鑒事竊照瑞昌縣監犯周萬梆等因鄰屋失火乘間越獄脫逃一案經前撫臣李文敏將疏防之典史陳慶榮知縣舒雲彩曾摺奏叅光緒八年正月二十二日奉旨這所麥疏防監犯越獄之管獄官已故江西瑞昌縣典史陳慶榮着卽革職有獄官署瑞昌縣事候補知縣舒雲彩着先行交部照例議處仍勒限將逸犯胡漢江譚起嚴緝務獲倘限滿無獲卽行從嚴叅辦該部知道欽此當經轉行欽遵勒緝並飭　周萬梆同案之犯　周陳氏解省發委併案審辦去後兹據委員署南昌府知府顔鍾驥提集犯卷訊明議擬由臬司劉瑞芬覆審解勘前來臣親提研鞫緣周萬梆周陳氏均籍隷瑞昌縣周陳氏幼嫁周登魁爲妻周萬梆係周登魁無服族弟同居各炊陳氏見面不避光緒六年九月不記日明周登魁外出周萬梆卽與陳氏通姦後非一次給過錢物不記確數周登魁先不知情七年四月初九日周萬梆與陳氏在房談笑周登魁外回撞見周萬梆走避周登魁向陳氏盤出姦情將陳氏責打並逼令周萬梆搬出另居禁絶往來是月十九日陳氏在房後園内摘菜適周萬梆路過該處與陳氏會遇聲稱欲往陳氏家續舊陳氏告知周登魁防範嚴緊不能往來周萬梆戀姦情熱起意將周登魁謀勒致死可與陳氏長久姦好當向陳氏　商陳氏戀姦允從約俟夜閭下手各散是夜三更時分周登魁先自睡孰陳氏將門虚掩在房守候周萬梆携帶麻繩潛赴周登魁家從門縫窺探見門未上門陳氏點燈獨坐聽聞床上鼾聲知周登魁業已睡熟周萬梆　門進内走進牀前見周登魁仰面睡熟卽用帶將麻繩打成活套套住周登魁項頸咽喉兩手分執繩頭用力拉勒周登魁驚醒翻身由　上撲跌倒地周萬梆拉勒不住放手周登魁　地亂滾擦傷左額角右肋右胯陳氏趕攏用兩手撳任周登魁兩脚周萬梆順取門旁木棍連毆傷周登魁左臀右腰眼登時身死周萬梆畏罪起意移屍裝吊喊同陳氏將周登魁咽喉所套麻繩連屍拉起懸掛房内横枋裝作自　情形周萬梆當卽逃避次早陳氏假意啼哭往向周登魁分居堂几周盛連揑說周登魁在家自縊身死周盛連趕往查看將屍解下見有傷痕向陳氏再三盤問陳氏不能隱瞞說出前情周盛連投保報縣經前任瑞昌縣知縣林中鈺詣騐獲犯適值卸事移交接署縣舒雲彩訊供通詳將犯與另案絞犯胡漢江譚起等分别收禁縣監光緒七年七月十六日傍晚該典史陳慶榮追監收封騐明各犯刑具○ 
如法鎖錮諭令刑禁但榮等小心防範是夜四更時縣監近隣民人周泰因母病煎藥失於檢點致火星散開燃爍柴草撲救不及延燒自已房屋其時風狂火烈延及監獄該署縣舒雲彩先已下鄉相騐命案典史陳慶榮卽會同城守把總李爲義　赴監所督率兵役及刑禁人等正擬將監犯提禁押赴縣署詎該犯周萬梆與絞犯胡漢江譚起因聞隣屋失火各自起意乘間越獄脫逃當將鐐銬扭斷扳斷籠栅脫棄紅衣　推倒圍墻分路逃逸監外差房内交差看管之另案待質人訨王忠友一名亦卽乘間脫逃當經說典史飭差兵役追捕並將在監犯婦周陳氏犯人谷興週提禁押赴縣署空房暫禁旋卽將火撲滅禀經該縣馳回勘緝周萬梆逃後向不知姓　薙頭担上揑稱病後髮長將髮薙去日行山僻求乞夜宿空廟凉亭經過地方不知縣名旋經該縣會營暫同典史及兵役刑禁人等家屬拿獲逃犯周萬梆一名禀經前撫臣李文敏批飭將該典史周慶榮撤任行提刑禁人等並該犯周萬梆一併解省委審據報營兵范幗柳在營患病醫治無郊身故經縣訉詳報典史陳慶榮卸事回省在德化縣屬舟次病故禀經該署縣劉長景查騐屬實具文詳報均經批飭核入正案辦理嗣後據該縣將犯卷解省札委南昌府訉明委係民房失火延燒監獄致犯脫逃詳經會摺奏叅奉旨將瑞昌縣典史陳慶榮革職署瑞昌縣事候補知縣舒雲彩先行交部照例議處一面飭提周萬梆同案之犯婦周陳氏來省併案審辦提訉犯供狡展節次委員確審勒緝逃犯胡漢江等無獲飭將現犯審理解辦兹據訊明議擬由司勘轉經臣提審據供前情不諱究無赶釁别故及另有在塲同謀加功並帮同移屍裝吊之人亦非豫謀糾伙越獄脫逃後並無行兇爲匪及有人知情容留形禁人等亦無鬆刑賄縱　弊案無遁飾查律載妻因姦同謀殺死夫者凌遲處外又例載姦夫起意殺死親夫之案姦夫擬斬立决又在監斬絞重囚因變逸出若被拿獲者仍照原犯罪名定擬又監犯越獄如獄卒果係依法看守一時疏忽偶致脫逃並無賄縱情弊審有確據者依律减囚罪二等治罪又律載同獄官典减獄卒罪三等又斷罪無正條援引他律比附定擬各等語此案周陳氏聽從姦夫周萬梆　殺親夫周登魁身死帮同移屍不失自應按律問擬周陳氏除犯姦及帮同移屍各輕罪不議外合依妻因姦同謀殺死親夫者凌　處死係婦女免其刺字周萬梆因姦起意謀死親夫移屍不失查已死周登魁係該犯無服族兄至致死以凡論按例罪應斬決該犯囚禁石獄因聞隣屋失火乘間逸出與無故蓄意逃走者不同例無治罪專條自應比例定擬周萬梆應比照在監斬絞重囚因變逸出若被拿獲者應照原犯罪名定擬例仍依姦夫起意殺死親夫姦夫擬斬立决先於左面刺兇犯二字禁卒但榮於鄰屋失火延及監獄並不小心防範以致斬絞重囚乘間越獄脫逃雖訉係一時疏忽並無鬆刑賄縱情弊已據遣屬協獲斬犯一名惟尚有絞犯二名在逃未獲仍應照例科罪但榮合依監犯越獄如獄卒果係依法看守一時疏忽偶致脫逃並無賄縱情弊審有確據者　律減囚罪二等治罪例於逃犯胡漢江等絞罪上減二等擬杖一百徒三年到配折責充徒刑書文煥漳亦訊無賄縱情事合依司獄官典減獄卒罪三等律於禁卒滿徒罪上減三等擬杖七十徒一年半據供母老丁單是否属實飭縣查明取結另行照例辦理周泰失火延燒監獄應照官府公廨及倉庫内失火者杖八十徒二年由外延燒者減三等律擬杖一百看役劉和奉派看管候質人証王忠友並不小心看守致被乘間脫逃亦屬咎無可辭應與更夫周雲營兵范幗柳均請照不應重律擬杖八十范幗柳業已病故應毋庸議和泰劉和周雲分别折責發落劉和等仍革役范幗柳在營病故看役人等訊無凌虐情弊應免置議陳氏所得錢物訉無確數並免着追薙頭之不知姓名人無從查傳逃犯胡漢江等飭緝獲日另結已革瑞昌縣典史陳慶榮責司監獄並不小心防範致重犯因變乘間越獄脫逃實屬疎忽業於革職後病故毋　再議有獄官署瑞昌縣知縣舒雲彩業已奉請交部議處應候部議燒燬監獄已據修復所有疏防文武各職名飭取另行補叅除全案供招咨部外所有審明定擬緣由理合恭摺具奏伏乞皇太后皇上聖鑒勅部核覆施行謹奏軍機大臣奉旨刑部速譏具奏欽此○○尚賢片再奴才前奏奉天遼陽稅務筆帖式常善違例濫徵不恤商民一摺仰蒙聖恩飭查乃近日奉省官員引見來京奴才詳加訪聞辦理殊出情理之外仇思飭查要案宜如何明察暗訪秉公訊辦乃查辦委員並不調集該稅宫歷年公簿逐加核對輒行知照常善先行進省營求開脫並將該城紳民一味刑求逼令誣服似此袒護徇庇何足以成信讞而儆貪婪再聞該稅官常善於光緒八年夏間勒加猪稅每猪一口由七百文增至一千支屠行爲之罷巿該城紳民共見共聞經該城守尉崇善知州徐仲三彈壓以九百文敷衍了結其平日違例濫徵已可概見並有該城生員十六人鋪商等四十餘家呈控有案可稽妙才何敢以捉風捕　之談率行入奏惟奉省大小官員瞻徇袒庇積習相沿牢不可破若不認眞整頓將釀成巨患貽悮地力寔非淺鮮應請一併簡派大員秉公查辦以衛根本而恤閭閻奴才爲厘定稅章慎重刑獄起見謹附片具陳伏乞聖鑒謹奏奉旨已録 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十年四月十六日京報全録]  
　　宮門抄○諭旨三道録前○發抄旨四道○尚書徐等奏遵旨查明奉省恭辦大差藉資民力各情形並據歴辦章程酌量核減摺○四月十六日禮部宗人府欽天監正黄旗值日無引見○額勒和布等謝專操大臣恩○張佩綸假滿請安忻謝會辦福建海疆事宜恩○志元謝授太常寺卿恩○召軍見機奎潤張佩綸○發抄○劉秉璋奏九年分海運出力官紳懇請分别奬叙奉旨該部議奉單三件併發欽此○又三五七等年海運出力各員改奬更正奉旨吏部議奏單併發欽此○又查明浙每關洋稅出力各員分别改奬註銷奉旨吏部議奏欽此○又採訪貞孝節烈婦女李韓氏等請旌表奉旨李韓氏等均着准其旌表禮部知道欽此○○臣徐桐臣薛允　跪奏爲遵旨查明奉省地方恭辦大差藉資民力各情形並據歴辦章程酌量核减恭摺具陳仰祈聖鑒事竊查臣等奉命查辦奉天事件並由軍機處交出叅奏各摺片内一欵云上届承辦玉牒大差各州縣無不苛派濫徵以爲賄賂長官之計惟前任廣蜜縣知縣談廣慶不肯苛派以致供給不豐大爲府尹委員屠立咸窘辱現任承德縣知縣朱克場藉辦差名目勒索省城商民萬餘金有錢棧燒當瓷鐵各舖及該商值年呫簿可稽也縣紳董因苛派商民迭經呈訴並遼陽州有中書張平格呈控擅出告示加徵地畝各案府尹概置不問等語臣等當於途次咨行盛京將軍將朱克楊先行撤任等因曾於奏報到省日期摺内聲明在案抵省後一面調齊全案卷宗一面密飭代理承德縣知縣王頤將錢棧燒當瓷鐵等鋪執事人一併傳齊並將撤任知縣朱克揚傳案訊問正在審辦間旋於二月初四日承准軍機大臣字寄内開奉上諭有人奏條陳奉天事宜各摺片據稱盛京内倉監督於定竟津貼各署之外仍送陋規奉省八旗官學事同創始經費須籌請飭定監督捐欵於應交正欵外每任每員各交官學銀五千兩内倉差使每届派送時五部中往往一人把持甚有一人連充四五任者嗣後如連次保送將該堂司照徇私例嚴議等語着余桐薛允升確切查明酌議具奏其所稱吏治刓敝苛派差徭農商交困亟應認眞查辦核實厘定以紓民力着該尚書等將應行裁减之處詳細酌核妥議章程奏明辦理至承德縣班房諸弊查明禁革該知縣朱克　及刑部主事楊德林被叅各節着一併確查據實叅奏原摺一件片三件均着抄給閱看將此各諭令知之欽此查原奏内稱奉省吏治刓敝凡遇差徭任意苛派農商交困卽如玉　大差十年一次向遇列聖實録聖訓均蒙恩准允併恭送所以欽恤民隱者至周且密乃地方大小官員竟視爲利藪上司以之爲調劑屬員因之而營謀衝途藉要差爲需索他縣以攤欵而滋擾加添地畆五七百文不等商賈中勒捐三百及一二百金據爲例案稍有違悮卽行押責以致上行下效胥役人等藉端訛索尤甚逮後仍復酬謝上司萬餘金名爲節省項下實則爲箝制之地八年冬季飭查該將軍聽信松林飾詞輒以有減無增敷衍奏結伏查上屆旂民地方官無不加增苛派州縣惟談廣慶旂員惟文光潔已奉公未嘗染指皆爲上司所惡宜如何酌减之處去太甚而戒將來等語臣等查奉省地方寗遠錦縣廣寗新民承德各　州縣均係承辦大差處所何以承德縣知縣朱克揚獨被指叅隨卽詳　究詰據供稱此次恭送玉牒等項差使並案辦理需欵浩繁所有搭蓋綵棚並修墊橋梁道路各欵詳准在光緒五六兩年各㕔州縣徵存地丁餘地租等項下撥用承辦之各廳州縣令其報銷銀十二萬一千餘兩經工部核減奏准銷銀十萬兩零該縣核止銷銀一萬一千八百六十餘兩經將軍府尹照奉札飭海城遼陽蓋平復州義州等處帮辦計應派人夫匠役折價銀一萬兩伊升收到七千兩餘欵尚未支清無如差使煩重進欵不敷仍照同治年間舊章借資民力共借錢棧繞當瓷鐵等五項銀一千六百八十九兩京錢二萬零八百五十餘串統共合巿錢三萬八千四百一十餘串之數並無銀三萬餘兩此外尚有外屯當行給發貨行貼差巿錢三千七百餘串均係照章並無增減亦未加徵地畝並將餘項賄賂長官及酬謝上司萬除金之事只求詳查各等語復訊據錢鋪執事人解長清供闔城錢行六十餘家共攤銀一千六百八十九兩據糧行執事人陳　供闔城糧行十四家共攤巿錢一萬二千串據燒鍋執事人趙連起供闔城燒鍋十九家共攤巿錢一千六百串據當行執事人查子潤供闔城當行六十餘家共攤巿錢五千零三十五串據瓷鐵行執事人郭振東供闔城瓷鐵行十七家訃借用瓷器價值錢七百一十二串六百三十文借用鐵器價值錢一千五百零三串二百文共攤市錢二千二百一十五串八百三十文均係查照同治年間章程呈繳查核各行帳簿與所供均屬相符以巿錢合銀統計省城商民攤派銀數只係三千七百餘兩尚無勒索三萬餘金之事是朱克揚所供並未苛派及將餘欵賄賂酬謝各情似尚可信此外各承辦地方除新設各廳州縣外其借資民力之欵新民廳攤派市錢二萬串由開原鐵嶺兩縣貼給銀一千七百兩廣寗縣攤派市錢萬九千一百四十餘串由昌圖府及懷德奉化兩縣貼給銀二千兩錦縣攤派市錢三萬零四百五十餘串由金州廳貼給銀四百兩寍遠州攤派市錢六萬三千六百餘串由鳳凰㕔岫巖州貼給銀四百兩該商民均稱係照章辦理取有供結存卷並非抑勒至遼陽中書張平格呈控加徵地畝一案經該將軍委員查明該州知州徐仲三委因承辦大差欲在地畝加徵錢文後因民情不願隨卽示諭停止他縣紳士如新民廳武進士張景華等州同銜羅永祥等海城縣生員唐啓勳等均因派差將該管官呈控亦經該將軍委員查明並無額外苛徵卽時宗結其承德縣並無被人控告之案此查明通省　資民力之實在情形也臣等查此次工部准銷銀十萬餘兩較之上届多至五萬有餘似亦足敷辦公何以借資民力須如此鉅欵查閱原奏内稱文光談廣慶二員於此事未嘗染指自必深悉其弊亦無難切實陳明文光雖經告病開缺而談廣慶　調首縣當卽傳詢據稱伊因差次各官下處衆多照料乏人曾請委員屠立咸入署居住屠立咸不悅事實有之並無因供給不豐大受窘辱情事至於辦理差務寔因公欵不敷亦係照章攤派錢萬九千餘串有商民帳簿可據詰以各州縣有無將餘欵賄賄長官及酬謝上司萬金之事據供並未聞有此語並稱如果伊爲上司所惡亦不能由廣寗調署新民又調承德所供似尚近理原叅各情自可毋庸深辨其前任遼陽州知州徐仲三業被叅革前任鳳凰廳同知署立咸亦經病故均可無庸置議竊維陪京根本重地允宜體恤民艱兹奉聖諭飭定章程係属當務之急檢查升任翰林院侍講學士尚賢前次條陳奉省吏治摺内據稱玉牒大差十年一次若任仍前科派民何以堪應請定准成規以爲下届辦法等因經該將軍崇綺以恭辦玉牒大差需用浩煩勢須分札南北各城循舊協濟期免貽悮雖云向章由來已久其中流弊自不能無誠宜預定成規俾免藉端滋擾應會同府尹統籌全局詳細體察各屬實在情形叅酌直隷省辦差章程秉公核定以期下屆恭辦時要差可以無悮而民間亦不至騷然等因覆奏究竟是否定有新章臣等未見明文當卽行查該將軍去後旋據覆稱體察各屬情形每遇恭辨大差不得不藉資民力非特直隷所辦章程如是檢查道光九年恭辦大差出示曉諭係循　嘉慶十年二十三年恭辦大差旗民一體當差因據錦縣武童姜殿魁以該縣藉差苛歛赴都察院呈控於道光九年七月二十九日恭奉上諭總當循照舊章妥爲辦理毋得任令屬員藉端苛歛致干重咎等因欽此當經前任將軍公宗室奕碩等會同覆奏聲明地方官應備一切需費較煩其中有例無開銷者亦雖准開銷而例價不敷者不能不藉各本地旗民之力預爲備辦等語奏奉諭旨欽遵在案是恭辦大差藉資旗民之力早經奏明自應仍遵欽奉上諭循照舊章妥爲經理倘承辦及帮辦之各廳州縣藉端苛派擾累民間一經查出或别經發覺卽行從嚴叅辦庶於由舊之中卽可杜絶流獘則以舊章爲成規較之另創新章或致不肖屬員及正差鄉地人等於舊章之外假口尚有新章因而影射需索似屬周妥業經會核立案擬卽申明舊章欽嚴禁戒辦理　飭間卽准咨取卷宗聽候查辦是以尚未飭行各等語臣等查奉省民情素稱樸厚歴年興辦釐捐稅務等項均尚踴躍奉公豈有鉅典所需　致輸將不力第閭閻財力有限地方官亦賢否不齊竊恐不肖州縣藉辦差名目肆章誅求多方滋擾以致　此效尤胥役因之作奸勾串種種弊端不可枚舉誠有如原叅所云者若不量加裁減民力其何以堪况工部准銷各欵比較從前旣已加增則民間應攤各欵自應一律較前從減擬請嗣後恭辦玉牒大差其應藉資民力之處均擬查　上扁攤派數目减半辦理以紓民困仍由該將軍府尹先期將定數出示曉諭商民咸使聞知核減之後地方官如敢額外苛派或加徵地畝並以餘欵賄賂長官及酬謝上司各情均着從嚴叅辦庶商民不致受剥削之累而官　亦少息苛派之風矣 
 
