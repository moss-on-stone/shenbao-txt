# 1909 - 158 - 4913060

 

Page 1

 
 
   
 
 

Page 2

 
 
   
 
 

Page 3

 
 
上諭 
[監國攝政王鈐章　四月二十七日奉]  
　　上諭大學士張之洞協辦大學士鹿傳霖均着免其帶領引見欽此　軍機大臣署名奕劻世續張之洞鹿傳霖那桐假 
　　宫門抄四月二十七日召見軍機　伍銓萃　陸增煒　熙棟　蔡　中爕　全興　喬保衡　熙魁 
論説 
[論蘇省會議廳籌辦自治年限及其變通辦法（續山岳）]  
　　其第二年辦法 
　　　一舉行城議事會選舉　正月十五日至三月十五日 
　　人名册已於上年確定。於此所謂舉行議事選舉者。不過爲投票開票及議員辭退數種事項而已。按照章程。則投票日隨宣示名册而發表。不必因此而展緩期日。而在城鎭鄉議會選舉又非若諮議局選舉。採過半數。以得最多數之投票者當選。無再選三選之煩。并無因辭退當選。而致施行補闕選舉。累費時日之弊。則約計之。投票二日。開票二日。辭退五日足矣。 
　　一舉行城董事會選舉　三月十五日至四月一日 
　　董事由議事會選舉。其手續特簡。履行選舉之方式。其時爲二日。由地方官申請督撫遴選任用其時爲七日。約共十日。董事。會之選舉畢矣。 
　　一開辦城議事會　四月一日至五月一日 
　　按照章程。開開前十日。董事會或鄉董。須將應議事項通知各議員。其時爲十日。會期十五日。遇有不得已時。得展限十日。共須三十五日。會議廳原定爲三十日。似嫌不足。然通知事項於選定議員之後即可照行。不必將會期前十日。劃入開辦期間之内。開辦議事會。自會日起算。僅二十五日而已。 
　　一開辦城董事會　五月一日至六月一日 
董事會爲常設機關。董事業經舉定。即常川駐會辦事。會議廳原定一月期問不知何所指而云然。即在會所等。亦須選擇設備。然規模旣無取乎宏壯。就原有之廟寺公地。一指定足矣。無所用其籌備也。即在會議廳議案。亦言自治公所。爲他日議事會議事與董事會鄉董辦事之地。舍此而他求。又焉用之。 
　　一就城之區域外各繁盛市鎭設立自治公所　六月一日至七月一日 
　　鎭與城爲同級之自治團體。籌備宜同時並進。即所定期日。亦宜照城之自治公所辦理。 
　　一公推辦事紳士調查市鎭及各鄉户口總數　七月一日至九月一日 
　　此云公推辦事紳士。爲組織自治公所之紳士耶。抑爲專任調查之紳士耶。爲組織自治公所之紳士。則照城之自治公所辦法。已於設立公所時舉定。前此一月之期間何爲。而焉用駢拇。如爲專任調查之責者。何獨許行於鎭與鄉。而不許行於城。此不可解者一。調查市鎭及各鄉户口。曰鎭曰鄉。其以鄉爲鎭之附屬區域耶。則鎭非限於街市之地。其必有鄉附屬之。可知也。然旣名爲鎭。是即有附屬之鄉。亦已爲鎭之名義所併。不當别言各鄉其以鄉爲鎭以外之區域耶則行鎭之調查。何獨牽及於鄉二者皆不可通。 
　　一人口滿五萬以上之地定爲鎭之區域　九月一日至十月一日此爲舉行户口。調查之結果自見不見。不必另爲籌備。如爲户口旣得總數。亦須申報上官。期以五日。裕如矣。 
　　一調查各鎭合格選民造選舉人名册呈報地方官　十月一日至十二月一日 
　　造具人名册。鎭與城無異。宜同時並進。 
　　其第三年辦法 
　　一舉行鎭議事會選舉　正月一日至三月十五日 
　　一舉行鎭董事會選舉　三月十五日至四月一日 
　　一開辦鎭議事會　四月一日至五月一日 
　　一開辦鎭董事會　五月一日至六月一日 
 
 
 

Page 4

 
 
　　以上四項。其弊與城議事會及董事會同。 
　　一覆查各鄉户口總數　六月一日至八月一日 
　　各鄉户口。與城鎭獨異。而有待於覆查。其理誠不可解。盖舉行地方自治辦法。城鎭鄉之間。自宜同時並進。除城。廂區。域爲確定外鎭與鄉本無一定。實以調查户口之結果而分。人口滿五萬以上者爲鎭。其在五萬以内者爲鄉。調查以前。鎭與鄉混。至調查旣畢。而始見所謂鎭與鄉之名。鄉之尸口。何獨用其覆查。即覆查之事。何獨出之於鄉。豈操籌辦之權者。惟恐無所事事。而故爲此。紓徐曲折之行徑歟　　一劃定鄉之區域　八月一日至九月 
　　此亦因調查之手續畢而自見無所用其籌備者也。章程明言城鎭鄉以固有之境界爲準。而籌辦者必力求分劃以期有事。此甚不可解。縱有境界不明或另須析。併之時。此乃特别之事因。非統各鄉而皆有亦不專屬於鄉。城鎭亦有之。是宜於。調查户口之時爲之。不必另定爲籌備事宜之一。 
　　一調查各鄉合格選民造選舉人名册呈報地方官　九月一日至十二月一日 
　　其弊與城鎭同。（未完） 
專電 
[電一（北京）]  
　　某御史奏列强日思拓疆設有事非兵莫禦是設立海軍實爲圖强之要著乃籌辦海軍大臣迄無章程辦法入告此非因循實經費難籌之故應請旨飭由籌欵入手或降旨指撥鉅欵昔孝欽　后向有　内務府度支部交進各欵可否請旨飭留充作海軍經費攝政王擬面請　懿旨原摺暫留 
[電二（北京）]  
　　某御史又奏民智日開於外人奪我權利之事輙圖抵制國民進步强國於無形皖豫礦務應請飭令部臣疆臣協助民力據理力爭並飭京外以後遇有交涉無論鉅細須經部臣疆臣集京外官紳互商僉同始得奏明立約庶合庶政公諸輿論之旨至該約將定時尤應宣布不得秘密 
[電三（北京）]  
　　東督錫良奏裁叅贊缺硃批梁如浩錢能訓回京當差餘著照所請　又奏浮費冗員請切實裁汰奉旨照請 
[電四（北京）]  
　　江督蘇撫奏代蘇潘瑞澂續請病假硃批再賞假一月 
[電五（北京）]  
　　又奏設南洋勸業會請降旨宣示綱要硃批該部議奏 
[電六（北京）]  
　　又奏賑災賽會物品概請免徵税釐硃批該部議奏 
[公電（南京）]  
　　各報館鑒南洋勸業會事務所於今日（二十七）開江蘇議員招待會全體皆到極一時之盛 
緊要新聞 
[江浙督撫籌商維持銅元辦法]  
　　江浙會議銅元减折一事江督與　浙兩撫往來籌商已錄兩電於前報兹續得數電一併錄左 
[端午帥致浙撫電]  
　　杭州增撫台鑒洪靑電悉昨陳一電想達冰案銅元爲公家所鑄一經减折即失國家信用且與窮民多所不便此事自宜禁止如慮私鑄灌輸更形充斥惟宜設法查禁私鑄以絶蠧根未便將官鑄銅元因之減折致蹈因噎廢食之誚蘇松各屬昨已電致伯帥飭禁私自減折尊處旣飭司道核議未知所議若何如其亦表同情則浙寗蘇三處自可會銜電復農工商部以歸劃一仍盼復方蒸印 
[陳伯帥致浙撫電]  
　　杭州增固帥鑒洪靑電悉昨奉農工商部齊電即經擬具復電文曰上年因銅元充斥據長元吳三縣禀請減折行使即經嚴批駁斥並行司通飭永遠不准减折本年震澤鎭因店鋪减折九文幾於罷市飭縣勸諭平靜惟　鄰境南潯鎭减折藉口已咨浙撫飭查辦理兹准電示上海商會所稱朱涇亭林葉榭各鎭銅元减折罷市尙未據該府縣禀報容即飭查嚴禁至丁漕釐　本准一體收用當再飭司移行遵照謹復等語電請午帥覆核挈銜電部惟午帥處已否照發尙無復音朱涇等處銅元减折已電飭松江府查禁一體行司轉飭通用嚴禁减折浙省壤地毘連應如何一體查禁祈嚴飭遵行爲荷啓泰卦印 
[浙撫復江督蘇撫電]  
　　南京端午帥蘇州陳伯帥鑒洪靑蒸兩電均悉卦電亦悉藎籌甚是深表同情兹擬具會復電稿文曰銅元爲公家所鑄豈容私行减折　失國家信用浙省商市交易向以銀元爲本位銅元爲補助品商民稱便從未減折蘇省長元吳三縣上年因銅元充斥禀請減折行使嚴駁未准至蘇浙毘連各州縣有無減折自應一律禁止丁漕釐税向章准予搭收當再飭司道嚴行遵照謹復等語電請裁定候復即發韞眞印 
[陳伯帥覆浙撫電]  
　　杭州增固帥眞電悉會復電稿妥洽之至惟敝處 
 
 

Page 5

 
 
前曾擬有寗蘇會復之電頃得午帥眞電業經譯發所有尊處現擬之電寗蘇應否會銜抑應尊　單銜復部之處已電請午師酌定逕電尊處祈俟午帥　到　　　人必表同情也啓泰文印 
[端午帥覆撫電]  
　　杭州增撫台鑒查禁銅元減折一事昨由伯帥酌議會復農工商部電已經譯發並聞業將電稿錄聞所有浙省籌畫情形應請由尊處徑自電復農工商部查照方元印 
[浙撫復陳伯帥電]  
　　蘇州陳伯帥鑒文電悉今日得午帥電敝處已單銜復部矣知念敬聞韞寒印 
[浙撫致農工商部電]  
　　農工商部鈞鑒密齊電敬悉銅元鑄明當十豈容私行減折致失國家信　浙省商市交易向以銀元爲本位銅元爲補助品商人稱便從未減折至蘇浙毘連各州縣鄉鎭有無減折自應查明一體禁止丁漕釐税向章本准搭收當再分行司道關局通飭遵照增寒　　按浙省銅元減折之風最盛聞全省中祗有仁錢　縣尙未減折耳乃曰浙省從未減折噫將誰欺 
[延吉邊務經費已有著落奉天]  
　　延吉邊務督辦吳祿貞抵奉後因前定邊務經費六十萬兩未能允准照撥不願抵任兹聞錢梁兩參贊以延吉關繫東三省全局至爲重要萬不能以財政困難因噎廢食已將邊務情形向錫清帥剴切陳明謂日本大佐齋藤氏已奉該政府命駐紥六道溝佈置業已周備而我邊務督辦以經費不足猶逗留在奉深恐無人主張遺誤交涉異常焦灼請將應撥經費變通辦法查此欵前已决議由吉林認籌二十萬兩餘由奉省協濟今擬將吉林撥欵加至三十萬兩餘則仍由奉天協濟并謂奉天財政雖極困難當不吝此區區若如數籌給則關於延吉之道路學堂巡警及農工商礦各種企業可以改良進步將來琿春税關亦必日趨暢旺是國與民兩受其益清帥聞之頗以爲然即飭度支司設法籌辦故吳督辦已起程前往矣 
[留日皖學生爭礦激昻]  
　　安徽留日學生王淮琛余蔭宗謝家鴻江洪杰鄭衡之石德純光昇徐夢蘭諸君爲爭銅官山礦權邀集留東皖同鄉會籌辦法决定除電外部並具公呈外並電代表及内地各團體協力死爭其致外部電云北京外務部堂憲鈞鑒銅官礦關皖命脈乞堅持廢約自辦另禀皖留日學生公叩　公呈明日續錄 
[國民協會開評議員會紀事]  
　　二十七日晚七時國民協會開評議員會决定議案如左 
　　一余發程案公議辦法如下（甲）决定聘請律師向英臬司起訴（乙）電致贛撫請將案移滬　理電文如下　江西撫憲鈞鑒余發程案聞帥極力主持感　英領袒兇滬上各團體均抱不平昨已聯合成會籌議辦法請大帥移案來滬敝會當竭力襄助 
　　二對付福公司事件决定先電外部力爭電文如下　外部列憲鈞鑒福公司内地售煤違背通商條約此端一開全國内地盡成租界各省士民憂憤交併誓死力爭懇竭力拒絶天下幸甚 
　　三公舉職員如下　幹事張俊生庶務胡捷三書記鄭仲敬會計鍾古愚四報告所募各界捐助本會之欵另單登載神州日報議畢遂散會 
[閩省清理財政之現象福建]  
　　閩督松制軍奏稱竊維閩省財政出入欵項頭緒至爲繁賾雖經歷年造報核銷而平日經理出入各有所司年來新政繁興用欵倍蓰閩本瘠區艱窘情形實爲各省所未有自非將歷年收支各欵逐項梳櫛使部臣周知其盈虚無以爲豫算决算之本兹奉部章飭令設局清理並分别年限定爲新舊現行之案或開單報銷或造册報銷或全年報告或按季報告規畫周詳條文周密自應赶速遵辦以爲籌備立憲之要圖現已在本省　華館設立清理財政局照章派委福建布政使尙其亨爲總辦並委提學使姚文倬按察使龐學良督糧道張星炳鹽法道陳瀏爲會辦其科長科員即由該司道遴委并飭令先行按照部頒章程實力籌辦認眞釐剔俟正監理官到日再行會同酌核照章辦理四月二十日奉硃批度支部知道 
　　自朝廷設立監理財政官以來閩省官員異常驚恐近福建監理官嚴伯玉欽使於召見時痛陳閩省財政積弊因此官場益加騷動松制軍已延幕友朱徐兩姓赶造歷年報銷清册　又聞官塲深欲得監理官之歡心已將省城内農工商局遷移糧道署内即將農工商局改爲新監理財政官行轅現正大興土木聞修造經費所需甚鉅 
西報譯要 
[美國干涉中國財政權]  
　　泰晤士報載二十四日鈕約電云美國華爾街股票市喧傳中政府反對美國銀公司預聞鐵路借欵事宜美國國務部已協助該公司辦理一切 
[比王注意遠東商利]  
　　文匯報載二十七日倫敦電云比王里哇帕特近在安脱維浦演説力勸比人在華設一銀行及財政機關處俾與中國通商較爲利便　二十六日栢靈電云比王在安脱維浦地方演説要求組織商業艦隊以便將該國商船航務推至遠東及美國兩處 
京師近事 
　　學部現議將各司内容略爲更改擬以普通司分爲六股擬名南省學務股北省學務股東洋留學股西洋留學股敎務股考試股專門司分設五股擬名師範股小學股中學股大學股庶務股實業司分設三股擬名農股工股商股究竟能否實行尙未議定 
 
 

Page 6

 
 
　　昨日樞廷會議嗣後交片要件皆由各堂親封併由軍機處通飭京外各衙門所有擬繕摺文等項承差者皆須署名登簿存記以便按名查究　　内廷給事中衙門自設立新部後雖稍事變更然仍設吏户禮兵刑工等六股兹聞確實消息某中堂日前在政務處提議擬增設外務民政郵傳各股以符體制各大臣深以爲然已决定實行矣 
　　昨日攝政王飭軍機處交諭都察院堂官嗣後該院凡有御史缺出其有應行升補之員該堂官宜當考察該員平素品行清潔者奏保升補如該堂官不能深知各員之品行嗣後亦當留心體察其各衙門人員有應升御史缺者即由本衙門堂官奏保蓋言官爲朝廷耳目其責任較重故必清潔自已方能監查内外臣工云云並聞　前新簡之遼瀋道監察御史胡思敬係由翰林出身爲吏部陸尙書深信其品學兼優者故奏保御史也 
　　編練禁衞軍一事業經專司訓練大臣濤朗兩貝勒與鐵尙書議定先由京旗陸軍第一鎭内調撥馬隊一營步隊三營改編以立禁軍基礎嗣後再由八旗兵丁編練故日來軍界官弁之運動調撥者大有爭先恐後之勢云 
　　外務部定本月二十三日下午七點半鐘在石大人胡同新建署内與美使柔克義君餞行並函請各公使作陪 
　　譯學館學生葉某日前呈請自費赴英游學已經學部批准於二十日赴部考驗詎葉某於是日到部坐未片刻即云我忘記　筆須回家取筆部中人阻之云需用何筆部中均有無須回取况堂官已到就要傳考葉某堅執不肯竟自匆匆而去及堂官派員考試等候多時並未見回旋據該生來信云適回家取筆於途中坐洋車翻倒將右手跌傷暫時不能赴考云 
　　澳門界務近正在交涉中昨外部接粤省報告云葡政府向以澳門爲外府近聞已有江河日下之勢市面日見冷淡該處籤舖票鴉片公司仁慈堂彩票均無人肯投充承餉葡人進欵每月短收至數萬元該國財政亦甚奇絀大約界務問題亦易了結 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[蕪關道親訊麥奎鎗傷居民情形蕪湖]  
　　安裕公司洋工程師麥奎在銅官山淫兇一案前經蕪湖關道函致駐蕪英領事經君以礦約久已作廢刻麥奎在山淫兇種種恐釀成重大交涉請速飭離山等情去後旋接該領事函復稱麥奎在山并未浮兇滋事係皖人揑造謡言未便飭令離山等語郭觀察特備文派弁到銅陵縣將麥奎槍傷之人張杏書胡德勝見證李長發等押傳來蕪二十四午刻郭觀察親提研訊李善發供合肥人在銅官山脚種田度日本年三月十二午後適自田間回有素識之胡德勝來家謂上山取柴被洋人看見説他偷看他礦先喚狗咬後用洋鎗連擊打傷背心等處　小的將鎗子取出被打時有姓王的及取紫人等皆眼見迨後衆人不服就一同赴城喊冤已蒙縣主騐訊在案此事均係實情不敢妄供次胡德勝供無爲州人在銅陵帮姓杜家燒鍋本年三月十二午上後山取柴被洋人看見説我偷看他礦先喚狗咬小的由小埂逃走洋人開鎗連擊打傷小的右背膊右後脇右手心奔到山脚李善發家凂他將槍子取出被打時有姓王的並取柴人等眼見衆人不服赴縣喊冤已蒙驗　在案小的無故受傷求大人伸冤張杏善供無爲州人在銅陵帮人傭工本年三月十二午後與胡德勝上山取柴被洋人看見説我偷看他礦先喚狗咬又用洋鎗連擊胡德勝由小埂逃走先被打傷小的亦逃走被狗咬破衣服後被鎗傷小的左眼角左額角右肩甲左肐肘左右兩乳等處被打時有王姓及各砍柴人眼見衆人不服一同赴縣喊冤郭觀察訊畢後將三人所供抄送新關税司及英領事閲核如謂不實可將三人送英領署復訊一面請英領事速飭麥奎來蕪對質 
[閩鹽慘遭水災之請命福州]  
　　福建鹽法道陳瀏會同布政使尙其亨詳閩督文稱據南靖帮販户陳裕昆禀報南靖縣鹽帮自光緒三十年起疊遭水灾本已困憊難堪不料上年九月二十一二十二等日連朝大雨洪水驟漲該帮各館或全遭冲塌或倒壞及半統計漂没去鹽五千餘擔及銀錢等物請將應完本届課釐量予展緩以紓商困又據溪巖等帮職商林愼修禀報龍溪帮鹽務前於上年九月二十一二十二等日被水冲倒倉厫館屋七處漂没去鹽六千餘擔銀兩五千餘金並沈没鹽船一艘失去課鹽六百餘担懇將該帮應完四十四届之課暫停半届以恤商艱當經飭據委員馳往查勘該商幫等被水情形分别受８ 
災輕重禀請核辦前來查光緒三十三十一等年南靖晉江兩縣先後被水曾由前道鹿學良於三十二年詳經前兼署督臣崇善奏明將南靖帮應完四十届四十一届及晉江幫應完四十一届課釐各予展緩五成統俟四十四届起匀作四届帶輸奉硃批户部知道現在所匀合課尙未按年請繳兹南靖　溪兩縣同時猝被洪水爲災該商帮等倉館冲倒鹽銀漂没災情甚重自應分别再予展緩以示體恤擬請將被災較重之南靖帮應完四十四届年額課耗釐銀六千零二十六兩一錢二分五釐並應加四文暫予展緩五成俟四十六届起匀作四届帶輸清欵其災稍輕之龍溪帮應完四十四届年額課耗釐銀六千八百二十五兩並應加四文亦請暫緩四成俟四十五届起匀作三届帶輸清欵其南靖帮二十二年間奏准匀緩之銀應仍遵照奏案限期如數清完不准輾轉拖欠云云松督據詳後立即　摺人告請照詳辦理已於四月十九日奉硃批度支部知道矣 
[詳紀訊辦蔡其銘縱犯枉殺案廣東]  
　　前廣東碣石鎭劉永福因控各上思同知蔡其銘縱庇逆倫誣揑枉殺一案已由大日派員將一干人犯提解來粤爰特於日前赶抵省垣赴案投審並於昨吏再將被誣枉殺詳細情形具呈大吏略謂當上思吳紳家驟出逆倫重案伊與吳姓係屬姻親因派人幫拿兇首乃蔡其銘不查實情竟指爲白晝擄人行同匪盜並遽行瞞禀西撫拘拿差弁分别就地正法似此逆倫重案地方官不能先事訪實辦兇乃竟一味庇縱並枉殺案外三人國法奚在因蒙提東審訊特行赴案投質勢不與該同知兩立云云大吏即於昨日飭由臬司提同已革同知蔡其銘與劉質訊秉公核辦　又聞此案前由魏臬將各犯提解到省後因魏臬驟抱重恙尙未提案審訊近聞粤督以該案關係重大不得不格外愼重飭即隔别審訊一起訊問吳犯逆倫重情一起訊問蔡同知庇縱枉殺各事並由魏臬加委府廳州縣幫審委員數人分任鞫訊之事魏臬日内已赶銷病假力疾辦理此案矣 
分類新聞 
[政界江南清理財政官出京消息南京]  
　　江南清理財政官管養山京卿已於四月二十五日出京至天津搭輪赴滬抵滬後即坐火車赴寗 
[浙藩禀詳巡警勸業兩道廉俸浙江]  
　　浙藩顔方伯詳撫憲文云本省新設巡警勸業兩道已飭赴任所有俸公銀兩應自任事日起支惟係新設各應支銀若干查憲政編查館奏定巡警勸業官制細則内開各省舉辦巡警需用欵項由巡警道隨時禀請籌撥應用按年照例奏銷勸業道辦公經費由本省籌撥外由部另給調查費銀二千兩以内以資津貼其兩道應支俸公以及所屬科員如何明定公費均無應支數目可考先經本司電商湘鄂江西各省開支多寡各有不同浙中庫帑支　撥用浩繁警察商務兩局均在釐餉局支銷以之裁節抵用或恐尙形不足司庫雖有裁節兵餉備辦巡警之用而地丁爲洋欵所累收不敷支節餉亦 
 
 

Page 11

 
 
或虚有其名今巡警勸業兩道俸公以及所屬科員薪水雜支等項如何酌中核定以資辦公理合查開巡警勸業兩道應設官制額缺並同贛省覆電湘省來摺禀陳鑒察批示遵行再司庫支給廉俸例應核扣平成其餘支給庫銀亦按新章扣平均屬報部之欵合并聲明 
[崇明設立公善堂太倉]  
　　崇明縣何希曾大令具詳各憲略云會商紳商學界在城内福德祠内設立公善堂辦理地方各項公益事務及清查地方財政等事爲地方自治之預備公舉拔貢張應榖爲正堂長嚴師孟爲副堂長並選舉議員幹事等十餘人其經費由各項地方公欵内提用議定章程十則懇予立案 
[洋務局咨明辦公經費蘇州]  
　　蘇垣洋務總局日昨咨藩司文云 
金山等處石屑捐本歸敝局作爲欵待外賓及電報等費現已勢成弩末所解欵項不敷支用當經禀請撫憲將此項官捐飭歸釐局經收另籌的欵撥用旋奉憲飭此項石屑仍歸敝局經收將來遇有不敷隨時禀請飭撥等因嗣因駐滬美領事派行來蘇備辦筵宴遵經咨請貴司衙門動撥銀一千兩移局應用報明有案兹届造報之期應即查案報明撫憲曁財政局察核 
交涉 
[高大臣到澳遊覽紀聞廣東]  
　　十六日下午勘界大臣高而謙乘江大兵輪赴澳泊舟馬騮洲海面改坐克虜小輪入澳距甫經下碇葡人即駕巡河船嘱令船主簽字該船坐駕尹壁山答以高大人來此一遊不能簽字葡人無奈即回禀船政廳該廳不允旋又到來要求簽字克虜坐駕仍嚴詞拒之去後船政廳不敢自主即傳電話詢問澳督後始作罷聞船政廳通署兵役因此事紛紜半日至夜深始止又聞高欽使微服上岸偕數隨員游行一周並不拜會紳商亦無紳商往迎旋即下船回至江大兵輪鼓輪而去 
[電禀阻止英艦入湖不允江西]  
　　江西湖口爲贛省第一重門户設有礮台兵輪駐防二十日已刻有英艦提而號一艘入湖當經台官升旗詢問據稱赴省即由湖口縣馮令照章婉阻不允電禀馮中丞查核矣 
[軍界軍帥蒞鎭閲兵續志鎭江]  
　　江寗將軍清秋圃留守於十九日蒞鎭暫駐都統衙署已紀前報兹悉留守連日詣大校場簡閲八旗馬步精鋭練軍各營操演均有奬賞二十三日鎭城各官假府金山河曹家花園設筵欵待二十四日午後三時留守即乘專車遄返江寗瀕行文武各官咸詣車站恭送 
[江督批奬總兵緝捕認眞南京]  
　　江督批瓜洲鎭陶總兵樹恩禀云查前據該鎭申報江陰協胡副將拿獲匪首徐金志已經札飭江陰縣審辦在案兹又據該副將續獲匪首陳如一名解交江陰縣收審緝捕洵屬勤能候即札飭江陰縣迅提該匪陳如及前獲之徐金志一併研審確情議擬禀辦希仍督飭弁兵按照前檄單開有名各逸匪上緊勒拿務期悉數弋獲以除匪患 
[防營拿獲匪目兩誌湖南]  
　　駐紥沅江縣飛翰水師後營洪管帶於初六日在該縣羅家洲對岸癩子洲拿獲匪目李曜南一名並起獲飄板一塊紅飄布九張白飄布五十一張僞印一顆名戳一顆木戳二顆小箱一口海底口號簿一本紅紙神牌一個紅紙小長條二張小刀二把一併解縣當經該縣審訊供認不諱現已詳禀省台請未核辦並以縣屬之草尾一帶淤洲目前土夫麕集良莠雜處誠恐無知愚民誤被煽誘圖保身家領受飄布已經出示曉諭准其繳飄首悔以解脅從　又駐紥湘潭中路巡防第十一隊分防朱亭二哨哨張魯壽榮於十四日在下石埠拿獲匪目黄石黄一名經葉管帶亭珠提訊供認開堂放飄不諱確係著名匪首比即解縣收訊以便議擬禀辦 
[學務批斥學生干預訟事南京]  
　　江西鉛山縣留日學生蔣體元等以涂前縣蔑視大典辱學濫刑等情禀奉江督批云據禀江西鉛山縣涂家鼐笞責學生一案經江撫部院批示薄懲後公論大譁等情查該省行政得失自有官紳擔其責任所禀公論大譁等語本部堂並未接有該省公禀該生等遠學東洋宜以求學爲重勿干預地方訟事 
[美術學校開成績展覽會松江]  
　　松江城内女子美術學校定於五月初三日即於校内開成績展覽會 
[定期展覽學堂成績松江]  
　　靑浦敎育會勸學所定於五月十五六七三日開全邑各學堂成績展覽會所定簡章如下（一）本會受江蘇敎育總會之委託先期開成績展覽覽以覘優劣而備選送（二）會所在本城嘉會堂敎育會勸學所辦事處（三）本會務在廣收凡城鄉各等男女學堂之成績品均祈送會以待公衆之品評（四）送會之成績品當照總會簡章第四條高等小學以下以圖畫習字手工爲限凡非會塲所一覽而知者姑從割愛（五）送會之品但須於原件上題明或籤記某校某級生姓名年齡本會當即登簿存查以便開單轉送並爲後日給還地步（六）各學堂如照總會簡章第六條以各項攝影（校舍攝影畢業攝影旅行攝影運動會攝影）送會者須備二份除送總會保存外並將一份留存本會會所以爲紀念（七）展覽會以三日爲限自五月十五日起至十七日止（十七日專爲女賓展覽期）每日午後一時開會六時閉會（八）送會品以五月十四日爲截止期 
[實業玉山令將何以辭咎江西]  
　　贛撫馮中丞致浙路公司電云據玉山王令電禀徐道勘路未蒙知會又未會紳同往查因在墳山揷標致鄉愚惶惑即經訪聞會營馳往獲犯禀報容再訊辦昨又親往慰藉查視腿臂傷痕醫治輕减尙無大碍徐道現經派勇護送回浙等語特此奉聞旋經湯總理復電云奉冬電即派專員柱玉密查徐道勘線確先知照縣中十九被傷童前令十四告示鐵憑墳畔插標尤王令文過之説廿二縣禀尙稱訪聞居心太險此次若無張紳志鴻熱心公益必釀重案現徐雖未愈可望無碍王令保護不周可原揑飾誣陷可惡伏乞鈞裁現聞已由馮 
 
 

Page 12

 
 
中丞札飭藩司將王令先記大過一次 
[照會設立華僑出品協會南京]  
　　江督端午師照會南洋各島商會總理文云案照南洋創辦第一次勸業會定於宣統二年四月初一日開會九月底閉會業經奏准設立事務所籌備一切事宜並選派妥員各赴各省調查在案查南洋各島介於溫熱二帶物産蕃庶工藝勃興將來會場内建有華僑陳列所自應廣爲搜羅以資考鏡夙稔貴總理洞悉商情熱心公益應請於南洋各島埠商務繁盛之區聯络華僑商界設法組織出品協會搜集珍奇物品定期展覽以爲明年運寗陳賽之預備除另選妥員前往調查外相應備文照會貴總理請煩查照 
[絲市開秤紀聞蘇州]  
　　蘇垣閶門各絲行定於二十四日一律開秤兹悉各絲行日昨開盤數目絲質低者每百兩自三十三四元起至三十五六七元止不等餘如光福香山等處絲質佳者每百兩須在四十三四元左右聞各行前昨兩日售去數十包現就市面而論不至逐漸漲價惟今年絲質較諸去年稍次云 
[蘇撫批奬辦理農業學校蘇州]  
　　蘇府何太守前因農業學堂創辦以來經費不敷呈請撫憲借撥府中學堂節省銀兩以資接濟各情已紀本報兹奉陳中丞批云該守創辦農業學堂已著明效自應力圖擴充舉凡添闢試騐場改造陳列所建設植物園皆屬必不可少之事苦心經營深堪嘉許經費旣有不敷應准如呈於中學堂節省項下撥銀一千五百兩以濟支用仰即知照 
[雜記遂安令辦理禁種之操切浙江]  
　　遂安縣鍾令通禀各憲文云遂邑前因私種鶯粟甚廣親詣下鄉查勘玩民聚衆毆傷兵差旋復來署鬨閙當將實在情形次第通禀荷蒙撫憲電飭沈督帶帶同兵勇抵遂會同府委卞分府三人督帶兵勇下鄉押交首要正兇詎行至滋事之堨下村地方人多遠避户悉扃鎖飭傳族長紳耆類皆年老不堪查問滋閙玩民均係一時烏合難指首要惟有諭令族紳限期查實正犯綑送究辦該村遍地私種鶯粟確有三千餘畝之譜現各取具此後永不再種各鄉紳董切給四十餘紙並飭令自　拔除分别具報後知縣訪聞兇犯章球山潜匿回里即於二十日夜四更會同沈督帶帶兵前赴該村四圍守捕至天曙啓門而入該犯信息靈通已早兎脱當在正兇章球山等家内查有章姓族中二人章自泰章根昌均知各逸犯下落藏匿處所不肯吐露當即帶案交質又將逃犯房屋暫封勒令族中限期交犯四月初二日商同又往章村督兵駐紥初四夜忽有線民探報案犯章荔枝在離章村三里路之畢業商家躱避當即連夜派兵往拿畢榮商膽敢鳴鑼拒捕該犯乘間逃走幸路隔甚近全隊赶到接應畢榮商等如鳥獸散當在其家内搜出鎗械刀棍多件帶回儲庫一面飭差緝拿旋復折回章村即有族房各長並職員章祝今等二十七人公具限狀來請限期查獲各犯送案似應准予所請依限綑送撤　返署詎本月初九夜四更時突有堨下村楊匪徒多人前來圖刦幸驚覺喊捕該匪徒尤敢開鎗恐嚇呼嘯而去似此肆無忌憚防不勝防側聞堨下楊村聚集三百餘人意圖打獄刦囚聞之殊深凛凛惟有懇請迅撥兵勇四十名下縣常川駐紥以防意外 
[桂撫注意劉故道經手欵項廣東]  
　　劉士驥自被刺後即經西省派來辦事委員將劉道被殺各情詳電桂撫兹聞十二日桂撫有電來粤略謂劉道奉派往南洋及美洲招集商股辦理西省開墾事務據報已集股份四五百萬辦理實屬異常得力兹無端被人刺殺殊堪駭歎該故道經手事項甚多必須派員清查一切 
清談 
[選舉人之効力]  
　　諮議局章程第五章選舉訴訟。八十七八十八兩條。凡選舉人得向該管衙門呈控。八十九條。凡落選人員得向該管衙門呈控。九十條。凡呈控應自選舉之日起以三十日爲限。九十三條。凡不服該管衙門之判定而上控者。自判定之日起以三個月爲限。按此章賅初複選而言。所謂複選選舉人者。即初選之當選人也。所謂複選落選人者。亦即初選之當選人也。局章旣明　初選當選人於選舉後三十日與不服判定後三個月内。得有呈控上控權。則是初選當選人。於此舉行複選以後。上控期三個月以前。尙未失其選舉人之效力也。夫初選當選人對於訴訟事件。於選舉後四個月内。猶不失選舉人之作用。而於尋常有所詢問於籌辦處與直接選出之議員事件。反已失其選舉人之作用乎。吾有以知其必不然矣。即謂對於尋常詢問籌辦處與議員事件。不得援選舉訴訟爲比例。而用初選當選人之名義。然彼旣曾爲初選當選人。則必有公民之資格無疑。即以公民之資格。而有所詢問於籌辦處與議員。亦不得以其誤用初選當選人之名稱。謂爲違犯不載局章之規則而屏絶之。而恝然置之不理也。且即使彼所詢問者爲踰越權限。并不合於法理。則亦應明白答覆。而不當暗中以宣示其反對之意也。 
[文苑（沈同芳稿）]  
[山東義丐武訓題像徵文啓]  
　　十餘年來。朝廷上詔興學。於是興學之聲徧國中。就同芳見聞所及。於浙江得一商曰葉澄衷。於江蘇得一工曰揚斯盛。於山東得一丐曰武訓。之三人者。皆以私財興學。爲縉紳士夫所稱道。而武訓爲尤奇。武訓生前無名字。人稱之爲武七。其後地方有司異其行。叙事實牃諸大吏。從而名之曰訓。近十餘年。遠近稱述者。皆曰武訓矣。其事實另有傳者。不復贅。憶乙丙之間。同芳僑居上海。始聞其事於同年張先生謇。先生創辦通州學堂。艱苦卓絶。成績爲蘇省最。每開校對諸生演　。必舉武訓故事。即與同志討論辦學甘苦。亦輙一再言武訓。且曰武訓以丐興　。稍有所獲。不肯娶妻育子營田産。我欲仁斯仁至矣。如訓者謇萬不及。謇萬萬不及。語至此氣咻咻然。聞者屏息悚惕。亦自以爲萬萬不及也。同芳心識之。旣來濟南。輒思詳考其行事。一日至師範學堂會驗司選員。忽覩壁間懸武訓小像。亟謀之同年李太守。豫同。重行攝影。又數月矣。一昨太守馳書並函所攝影至。則大喜。將搜輯遺事以紀實也。爲之蹶然起曰。孟子言萬鍾不受。今爲宫室妻妾窮乏得我爲之。而斷以一言曰失其本心。痛哉言乎。本心之發見。其端甚微。火然泉達。沛然莫之能禦。平旦之氣斧斤以伐之。雖有萌蘖之。生亦牿亡之矣。孔子謂鄙夫不可與事君。爲其忠得患失也。患得患失。實戕賊本心之斧斤。不牿亡其萌蘖不止。世無古今無中外。人無貴賤無新舊。吾見患得患失者之無所不至也。失其本心充類至。盡之所必然也。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[初選舉開票浙江（寗波鎭海）]  
　　鎭海縣初選舉十八日開票當選者五人　劉崇照　虞清華　金士衍　胡儒亮　王嘉榕 
[又（紹興上虞）]  
　　上虞初選以三十一票當選十八日開票當選四人　王佐　竺謙　高金培　朱鴻儒 
[又（衢州龍游）]  
　　衢屬龍游縣初選舉十八日開票當選者　吳際元　陳啓賢　張芬　陳熾昌　葉乙藜　童韞輝 
[又（杭州新城臨安富陽）]  
　　新城初選舉人數一十五鄉共計一千四百四十三權分八區投票十八日在邑廟開票兹將當選人姓名錄下　袁志成　王用章　吳儉仁　方定　袁庚　余椿源　徐錫鴻　汪秉豪　孫一鵬　汪炤　吳錫璋　洪錫承　徐行 
　　臨安縣初選投票實到人數九百四十六人以滿三十六票者爲當選兹將當選人錄下　夏時風　周南　章相　姚祖範　俞鴻耀　俞森　富陽初選當選人錄下　夏震武　李宴春　陸衍祥　盛如彭　趙潤林　章毓才　王樹型 
[初選舉重開票浙江（杭州仁錢）]  
　　仁錢再選舉開票所有當選人姓名已錄昨報兹將駐防續選當選人錄下　得春　經斌　鳳煦　萬增　聞韶　貴保　斌武　瑞恒　文煥　書鑑　吉恩　宗漢　仲麟　根林　文耀　文寶　康鈞　又候補當選人姓名錄下　他爾哈春　德炘　升榮　裕昌　瑞聯　文良　桂馨　序寛　隆培　忠生　瑞忠　榮鳳　斌山　文瑶　熊兆　文榮　全忠　札拉芬圖 
[初選舉訴訟安慶]  
　　朱中丞據望江各紳士呈訴（原呈甚長從略）該邑辦理選舉種種之荒謬當即批斥略云前以該縣選舉草册申送獨先是以批奬記功風厲各屬嗣以初次册開僅二百零五人疑有遺漏飭再補查呈報嗣據申到正册共有三百八十四人較諸草册人數已屬增加故飭籌辦處於各屬名册送齊之後即據此以確定該縣總數並彚結全省總數就本省議員定額照章分配列表刊登通飭遵行在案現在初選届期各屬一律投票開票始據該紳等禀揭程令范紳辦理調查全然搪塞並歷舉各項資格之確有可憑者均經遺漏該紳等生長是邦見聞自確其爲草率從事並未切實調查毫無疑義程令之屢次朦報與范廉清之專擅自私實堪痛恨着將該令前記之功撤銷並記大過三次范廉清撤去學董並將其本身選舉權停止以爲貽誤選舉者戒惟該縣前申名册旣不足憑而一省議員名額止有此數早經分别確定若該縣議加誰願議減事關選舉全體設令功敗垂成恐有碍諮議局成立之期該紳等熱心桑梓尤望力顧大局從長籌議究應如何挽回補救之處仰籌辦處尅日核議呈覆並先轉飭知照 
本埠新聞 
[無線電報交涉問題]  
　　字林報云匯中旅館裝設無綫電報一事已由駐京英使與中政府交涉就緒聞照中政府之議備價收回設於本埠電報局内嗣後尙擬在吳淞設一同式之局所辦理此事似此則無綫電報不日可供公用矣 
[研究火柴廠焚燬之原因及其防範法]  
　　祥森火柴廠大火本報已迭誌其事本月二十六日下午二句鐘由鍾衡臧鄭平叔二君發起開一研究會會塲借三馬路寳安里浙江旅滬學會來賓到者七八十人先由鍾衡臧君演説開會宗旨并祥森火柴廠被火原由大旨謂火柴本實業之一種現中國處實業萌芽時代凡資本家技術家斷不可因祥森廠之被焚遽萌退志歐西工業往往有屢遭失敗而爲之愈力卒底成功者我中國人正當效法歐西創其事於前務收其效於後惟於工業上一切佈置及其各種變化性質要當極力研究火柴藥料共分三種一酸化劑一引火劑一摩擦劑三種藥料分置三處必不肇禍今查祥森火柴廠實將三種藥料分置各處其所以致火者則由製藥房三間二間半地係塞門德土地間地係木板木板下大約有藥料漏入故肇此禍至其火力之大實由地板下氣體澎漲無可發洩所致此次火刦不知者或認爲爆發其實不然蓋火柴藥劑並非爆發藥苟無火必不肇此奇禍也至於將來防衞法亦當於此加意研究云次由英國礦學博士博盧特君演説謂凡工廠開創甚難學步較易貴國興辦安全火柴事屬創始故配置總難事事完善即敝國創辦各種工業喪失人命損燬工廠者日有所聞其禍之劇烈更有十百倍於祥森廠者此外化學家技術家因試騐而致喪身者亦不計其數然總不因有巨禍而生懼心惟研究妥善之法以防範之而已多一閲歷即長一智識然則工廠之禍水即是工廠之敎師歐洲火柴廠每國多者四五百數少者一二百數堂堂貴國計其各省應用之數雖十百火柴廠亦不厭其多我惟期諸公以祥森爲師毋以祥森而懼予至貴國十餘年故對於貴國頗有感情予知祥森不辦人人皆有懼心貴國恐乏舉辦安全火柴之人貴國少此項工業貴國之漏巵若何諸公當亦知之明而言之詳矣予爲貴國望予先爲祥森望復有唐乃安博士演説西洋製造安全火柴之源流謂西洋自製造安全火柴以來往往有著名化學家技術家因此殞命者要皆以火柴藥料易於引火偶一不愼即被奇災故防範法實不可不講凡設立公司須有一定之規則中國人設立公司規則雖備守規則者實所罕覯將來祥森廠重行恢復　人等如能堅守規則斷不致有意外之事云唐君演説畢時已五下鐘即摇鈴散會 
 
 

Page 19

 
 
[接通陰溝之佈置]  
　　西門外肇周路地下陰溝前由工程局董擬與法界陰溝接通禀奉滬道照會法總領事飭據法工董局允准接通惟須在交界處開一陰井並於井中安設器具以便分隔業由工程師預備圖樣送至工董局議事處經工程局董飭派工程處前往查閲聞所繪圖樣甚屬合宜日内即可興工云 
[俄國委員求見滬道]  
　　俄國内務府採辦珠寶古玩器皿委員艾發波璣君現由俄國攜帶珠寳銀器及俄皇贈送中國皇帝各種品物於日前來滬擬與滬道會晤請爲轉致各大員前往觀看現俄國駐滬領事已函請滬道訂期會晤聞蔡觀察近因公務甚繁無暇接見因即函復俄領請爲轉致艾君道歉 
城内 
[並無軒輊]  
　　滬道蔡觀察昨出牌示云案據佑成經租賬房陸承驤等禀云公廨辦理控追房租華洋辦理　異請予一律辦理以昭公允等情當經批示並札行公共租界及法租界會審官酌核辦理去後兹據公共租界會審官寳令復稱租界房屋遇有租户欠租不付無論華洋租户一經具禀到廨如查係積欠三月者均即照章限交發封追抵向係華洋一律並無軒輊等情禀復前來除批示外合行牌示仰陸承驤等一體知照 
[練勇兇横]  
　　本縣田大令昨日返署時有攔與投禀之人出費一二角給於轎班頭目後有由大令在通州帶來之練勇欲向分肥口角爭毆將轎班頭德福及公役小崑山毆傷大令聞悉立傳勇目陸德勝及受傷之德福小崑山到案將陸等嚴加申斥一面立即出示嗣後攔輿投呈者不詐需索分文永遠禁革 
[仍未供認]  
　　戳斃蔡福生之張毛毛搶刦楊長春衣洋之沈得標昨晚由縣一併提案飭各跪練良久張毛毛又踏扛三次沈踏扛二次均不供認判還禁再審 
[羞忿自盡]  
　　二十三保二圖地保朱曹金投縣報稱住居西華德路之金許氏向飯店主某甲索討欠洋五十元甲非但不還反將該氏辱罵因此羞忿吞煙自盡其所生之女年十五歲不在家中爲此將尸舁至驗尸所報請相驗大令即委主簿孫少尹前往代驗 
[奇貨可居]  
　　衞喬民同子亦書控凌炳生搶佔寡媳宋氏一案昨日由縣提訊宋氏供夫故六年由姑及夫兄作主醮於凌炳生詎甫經過門即被夫弟紏人搶回意圖另賣凌供前妻於去年正月病故小的商允衞喬氏娶伊寡媳宋氏爲妻過門後即被衞喬氏之次子搶回尙未成親田大令核與原告禀詞懸殊判宋氏交官媒凌管押候再研訊 
[情有可原]  
　　吳縣遞解凌金秀到縣訊據供稱小的在船上爲夥此次裝貨到蘇適逢大雨停泊六七天在船之人食用無著因將船上器具押洋一元被疑遞案求宥判交保開釋 
[限期理償]  
　　木匠趙福記控告周賴氏圖賴造房價洋並由陳姓遣丁陳升附追該氏抵欵昨日由縣提訊趙供賴氏雇小的包造房屋尙被欠洋一千一百五十元曾奉前縣憲斷將房屋發封賴氏因租户未遷藉詞延宕求追陳升供賴氏將房屋向家主抵銀七千兩過期不贖訊之賴氏及伊子周漢卿供求寛限理償判漢卿收押限賴氏於十天内將兩欵清理違則將屋變價歸還 
[謁見上司]  
　　本縣田大令昨晨乘坐火車赴松謁見府尊戚太守面禀要公當日乘車回滬 
[道批二則]  
　　潘壽堯禀批該商民等住居浦東何保何圖是否土著冋係營何職業身家是否殷實所稱集資運貨約值二萬餘元有無虚誇及究擬運赴何國何島銷售具保之季順興是何商號設在何處是否原禀列名之季順福所開仰浦東總巡一一查訊明確禀復核辦保結附發　商號永昌隆等禀批此案前奉農工商部札開劉少卿已收押在渝其餘人証亦均在重慶案中關鍵已得自應以原就被已批飭楊瑞卿自行投案備質等因當經行縣遵照在案所請由滬集訊應毋庸議 
南市 
[船户閙事]  
　　太平碼頭江北划船户多人誣指甲乙二人向該處划船女子王小調戲遂將甲乙兇毆並軋至法界萬雲樓茶館評理由該黨張四九逼令甲乙出洋數十元了結事後甲乙不服控由法捕房將張四九拘獲派探帶至工程局協提汪小質訊 
[巡士被毆]  
　　馬夫戚阿兆前晚在新舞台門口呆立一百八十號巡士因其阻礙進出囑令讓開詎戚不服反將巡士毆傷並毁警服旋即拘至工程局經陳副裁判訊明行兇屬實判責二百下交保出外以後務須安分 
[匪徒收押]  
　　匪人王阿巧在竹行衖口攫取永昌鞋店夥張長生衣包未遂用刀戳傷由巡士拘解工程局在案昨經陳副裁判提訊王供蘇州人向爲馬夫前因犯事拘禁西牢於今年二月中釋出曾在法界新開河畔攫奪行人衣服一次此次偕某某二人至南市於晚間十二點鐘攫取張長生衣包未成由小的用洋刀刺傷是實惟起案之刀並非小的之物求宥判王戒責五百下發押改過局三年刀存案贜給失主具領巡士三人幫同兜獲不無微勞候移商警務長各記大功三次以示奬勵 
[叔姪失散]  
　　紹興男子韓餘德年十六歲隨其叔來申學業中途失散由巡士帶至工程局留候認領 
[控追欠洋]  
　　協豐水菓行夥余茂生扭王文龍至工程局控稱王前代蕪湖客商承買水菓欠洋二百四十三元求追判王交保出外　　 
閘北 
[能否澈究]  
　　徐阿元向寡姪媳陳氏之姘夫王阿弟勒詐洋三十元由巡士拘局在案前晚提訊因牽涉巡長巡士判將原被一併拘押候傳齊人証質訊核辦 
[有無冤抑]  
　　梁方同妻梁陶氏控内姪陶位賢即陶　喜紏搶其女巧雲與伊成親經總局　裁判判責六百板發押改過局一年在案前日下午忽有王正興陶玉開陶官賢戴茂和周鶴山顔文高崔華樓等三十餘人代陶喊冤總辦汪觀察諭令暫退候查明實情核辦 
[巡索賄]  
　　四路二區門番巡士顧誥迭次被人告發未經查辦日前復因勒索某姓賄洋六元經受害人投局控告蕭巡官諭候查明將該巡士解送總局核辦 
[勾引成姦]  
　　楊三寳控二房東陸清泉之妻陸高氏勾引其妻楊徐氏與巡士殷齊恒通姦一案昨經總局汪裁判提案覆訊徐氏初尙不認鞭背二百五十下始認與高氏同往蘇州與殷成姦判殷斥革責八百板徐氏復掌頰一百下交夫領回嚴加管束該巡士還押候再嚴辦 
新租界 
[伊誰起火]  
　　前夜八點半鐘新閘路派克路口大順公南貨店後披内起火延燒宋正昌洋鐵店戴春林香粉店等　房五　捕房因該店舖均保有火險飭探將大順公司賬沈安邦等拘入捕房據稱火由宋正昌所起故又將該店主等拘押候查明起火情形解廨訊究 
[請縣驗屍]  
　　薛張氏因錢債案管押公廨日前患病送往棲流所醫治無效於昨日身死即由公廨飭保報縣請驗 
英租界 
[巡捕收押]  
　　老閘捕房華捕孔桂福與錢和生華丁法葉長順等私搬裘祝氏家生財各物由廨將孔斥革收押在案昨日復訊葉等供被該氏欠去柴價是以鳴捕到場搬取生財押洋抵欠判孔押捕房二月葉等三人各押三禮拜柴價着氏繳還 
[司帳賠洋]  
　　瑞記洋行用人吳少卿控司 
 
 

Page 20

 
 
帳陳西園出店沈金榮管門人徐紹松竊洋一千一百三十五元一案昨經公堂復訊判陳賠洋一千一百三十元開釋沈徐分别交保候查 
[小孩迷路]  
　　迷路小孩嚴步云由捕帶入捕房昨送公堂請奪據供四川人流落在滬判派差送交蜀商董事資遣回籍　又男孩有根亦因迷路由捕解請訊奪判留廨候領 
[園主强權]  
　　虹口同慶廣東戲園主魯西沛扣匿粤伶歐阿有行李口角互扭由捕一併拘入捕房昨解公堂請究經中西官訊明歐伶期滿不愿再演並無不合判魯將行李交還開釋 
[妓女歷史]  
　　公陽里鴇婦洪黛玉混名小喜子即譚喜子因覇留陳方氏之買女花琴仙經氏控奉公廨飭差傳究該鴇知難息事唆使花妓投入濟良所昨晨由所解廨花妓供稱年十七歲湖北人自幼被匪拐賣於陳方氏七歲時氏又將女押於鴇婦譚喜子於十一歲時爲娼兹陳方氏欲將女子贖回恐其賣至他埠是以逃出判花妓發濟良所留養候傳該鴇等到案訊核 
[女孩知幾]  
　　女孩王毛囡自投濟良所昨晨解廨請訊據供年十歲本地人被人賣於住居老圾垃橋之鴇婦傅氏家氏女吳秀寳前曾賣娼因恐日後被逼是以投所旋據王松桂投稱毛囡是併姪女被人拐賣於傅氏求恩領回判女暫行留所候飭探查明再核 
[領回逃妻]  
　　西裝華人王熙普即王植三控伶人汪笑儂與妻玉蘭香唆使伊妻玉文香捲逃一案昨由捕房將一干人証解廨復訊判汪夫婦開釋玉文香交王領回完案 
[展限交人]  
　　潘云氏販賣女孩由廨判令押交在案昨由官媒將氏解請復訊判仍還押展限一禮拜交人再違重辦 
[拐賣小孩]  
　　拐匪藍銀水誘拐小孩汪茂生王生大希圖販往廣東被探查獲昨解公堂請究中西官以兩孩均無家屬判發棲流所留養藍押候提到同黨於下禮拜三再核 
[吵閙醫院]  
　　敎民趙有根在同仁醫院胡閙由捕解廨趙供並不吵閙因在院講道致被誤拘判具安分結開釋以後不准再往 
[勿再肇事]  
　　無領事管束西人卡司特羅前將華人蔡康民毆傷頭額被控收押在案昨由捕房將該西人解廨復訊據伊兄投稱卞司素有瘋病求請從寛發落中西官會商之下判令賠償原告傷費洋十元再存捕房洋一百元保於半年内不再肇事並再罰洋十元 
[添招華捕]  
　　英美捕房華捕張正巡官兹又招添華捕六名使之學習駕駛機器車並令再入敎練所習練警規 
[精神疲憊]  
　　華捕正巡官張君查得新閘捕房華捕高松林林永茂均於上差時偷閒　睡違犯警章着將該兩捕降爲四等華捕四月以儆 
[公堂瑣案]  
　　過犯楊錫九搶取周孫氏金挖耳判押西牢年半期滿驅逐出境　清和坊三衖妓院鴇婦林馮氏控弟阿龍竊取錫器經中西官訊供屬實判阿龍押一月　李大子控林陳氏王曹氏吳林弟串竊金押髮訊供不認判一併押候查明再訊　傭婦沈俞氏沈張氏竊取洋東金鐲一案昨由捕房將薦頭張倪氏嚴陶氏一併解案復訊明晰判倪陶兩氏交保俞張兩氏押限一禮拜交贜　三星公司控吳淡如欠銀案内之周慶林昨日傳案候晚堂訊理　流氓王阿四强搶張何氏金表判押西牢半年贓還失主 
過犯錢金生闖入高阿二家圖竊判押西牢九月期滿逐出 
美租界 
[更調副領]  
　　英國駐滬副領事費烈伯君 
近奉政府電飭調赴北京公使館辦事遺缺以前任天津副領事璞雷鐵君接充 
[洋員宴客]  
　　美按察司蔡協爾君昨假匯中旅館請新任美總領事韋爾德君飲晏並邀郵政司杜祿君等陪坐 
[領事遷升]  
　　美國駐滬陪審領事柯維德君近奉美政府電飭升爲臬署巡按廳昨已接任視事 
[日人行兇]  
　　甲乙二日人前晚以日本鈔票五元向百老匯路晋和錢店兑換現洋而去後忽復來稱内有銅洋一枚向之調換店主因無圖印不允兩日人即恃蠻行兇迨喚巡捕到來彼等均已逃遁矣 
[查緝搶匪]  
　　粤婦李阿彩昨至捕房報稱前晚在北四川路被流氓搶去金挖耳一只捕頭允飭包探查拿究辦 
[欺悔寡嫂]  
　　寡婦包王氏控被夫族弟包永福强搬什物捕頭命投英公堂禀控究辦 
[學徒互毆]  
　　元芳路順昌押店學徒陳阿邦朱考長二人昨日不知因何起釁互相毆打陳因肚腹受傷投報捕房飭送醫院醫治候再查辦 
法租界 
[副領赴寗]  
　　法公堂陪審西官博副領事昨日赴寗商辦要公所有昨期應訊各案改于禮拜五訊斷 
[避匿已久]  
　　三洋涇橋堍通達輪船票局係鎭江人李筱和所開店事俱歸同鄉人高品山主持詎高任所欲爲將門莊售出之水脚船票銀一併入已棄店逃逸所欠廣茂和二房東房租洋八十餘元迄無着落兹各債主訪悉高品山匿跡虹口立即報知英捕房將高拘獲移解法捕房押候解請公堂訊究 
[牆垣坍塌]  
　　菜市街西首四福樓茶舘房屋年久失修近因連日天雨牆垣鬆動于前日午刻忽然坍塌時有茶客數人不及奔避致被牆磚壓傷捕房聞知立飭中西探前往察勘並將受傷人　送醫院敷治 
小説 
[俠情小説縵卿小傳（一名像片案）（穸著（二十五）]  
　　第十五章　惡奴之横暴 
　　漫眞旣。至張。家見悄然無。知者乃逕入縵卿室。則錦帳低垂。薰籠半燼。女奴。默坐窻畔。作女紅。蓋縵方假寐未起。也女奴見漫至。急起立。欲呼縵起漫亟止之。悄步至床前。一手微啓暖幛。見縵鬢髮鬅鬠。涙光瑩面轉瞬見漫。即微呼曰。鬍公。妾幾與公不能相見也。漫即側坐偎倚之。曰頃聞燕公言。昨晚尙無。恙何一病至此耶。縵哽而言曰。何病之有。漫訝曰。非病耶。然則何狼藉至此。縵飆起坐。以手指其右目曰。公視之。漫乃揭幛就明詳視見右睛是有鮮紅一粒。大如豆。而目眶作如錢之靑暈。漫曰。。似顚撲而傷者。何自來也。縵曰孽障哉。復何言。語罷啜泣不已。 
　　漫乃擁之於懷亟意撫慰之曰。縵卿無自苦乃爾也。卿之狀况。我旣審悉倘有需於我者。力之所能及。弗辭也。縵曰刻尙無求於公。會當乞公力耳漫復問曰。傷究何故。其張素雲與卿口舌耶。縵曰非也。乃前訴於公者之惡奴耳。渠居揚州。三數日輙一來此。聲言我爲其妻。來必婪索。要挾百端昨又自揚州來。向妾索重貲。妾不之應也。及晚妾赴燕公之招。曁歸室中鶴氅衣一襲。首飾數。事輙爲惡奴攫去。趨呼之來。而嚴詰之。渠無理伸辯乃逞其横暴之手叚。捽妾髻髮。而揮以老拳。妾跳跽叫噑。與之拚命。不覺傷及右目。血涔涔下也。幸爲女奴及備保等。强事阻蘭始已。後妾欲訴於官。張素雲以利害語我。遂暫罷渠。今日已渡江去矣。漫曰。不訴於官。亦復甚善。卿無他慮。惡奴敢再爾。我必有以重處之。休過戚也。 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[蘇省籌辦憲政會議廳議决案（六續）]  
　　（丙）警廳之組織及權限之决議　查民政部　奏定調查户口章程第三十九條之規定云本章程施行後所有從前保甲一概停辦則如原案所謂發布命令及執行命令者自宜妥愼籌備方足名副其實查省城巡警總局之組織兼有發布命令及執行命令之權則凡各廳州縣應辦之巡警宜以省城總局爲上級之警廳受其指揮監督今第二年籌備限於廳州縣之巡警則中級下級警廳之權限宜先爲决定 
　　一中級警廳權限之决議　查外省新官制規定廳州縣衙門應分部辦事如敎育征税巡警等職務各有專責則將來各廳州縣巡警必須另設一機關惟監督權仍屬該廳州縣之長官應責成該府州於召集各屬會議時預行籌書以清權限 
　　二下級警廳權限之决議　下級警廳旣爲各廳州縣補助警察行政之機關則無論爲總局爲分局對於廳州縣之長官自有承受指揮監督之義務惟對於所屬之巡弁巡記巡長巡士等有監督其職守勤惰及申請賞罰黜陟之權方足以收臂指之效至一切條規及辦事細則均由省城巡警總局札發遵行以期通省一律 
　　三巡弁巡記巡長巡士等職務之决議　巡弁巡記巡長巡士等職務權限原案解釋已明自應一體遵照辦理至巡士之員數現定先辦城廂則每縣至少須設四十名兩縣同城者至少合設六十名方足敷用如經費充裕地處衝繁者能多設若干名尤善統限本年十月一律辦齊方不至貽誤期限以前各廳州縣所辦或名團練或名保甲叅差不齊應一律將名目章程更正以免紛歧 
　　四憲兵組織之决議　憲兵爲軍隊之組織行軍事上警察之職務則地處衝要爲海陸軍常駐之所凡爲警察之力所不及者必以憲兵補助之亦籌辦警政所不可少之機關也惟各廳州縣庶政待理經費難籌姑從緩議至水上警察以蘇省之地屬水鄉汊港支河頭頭是道實爲不可不辦之事擬以原有之水師改編候通籌全局妥議辦法 
　　（丁）警察經費之决議　警察經費有應屬於國家者有應屬於地方者現在如省城巡警多係取給於官欵各廳州縣有以原有之保甲團練經費改充係取資於地方公欵者亦有無欵可撥暫由該廳州縣捐募者目下國家税地方税國家行政經費地方行政經費尙未畫分碍難區定好在本年所辦限於廳州縣巡警粗具規模每縣不過四十名以上應各暫仍其舊不敷者責成各廳州縣籌給（完） 
國外新聞 
[美員定罪]  
　　二十五日東京電云現駐日本之美艦隊有下士兩員因盜賣艦上砲準被控業已判定監禁五年之罪尙有水手一名查與同謀判令監禁兩年 
[俄艇沉没]  
　　二十六日倫敦電云俄國魚雷艇拉排那號在黑海試航之際遇風沉没艇員二十人均遭滅頂之禍 
[郵船擱淺]  
　　二十六日倫敦電云克拉特公司之郵船斯拉伏里阿號在阿瑣爾斯地方擱淺船客六百人已由他船載去全船恐遭損壞 
[南斐聯合問題近聞]  
　　二十六日倫敦電云南斐洲英屬拉達爾近會議南斐各邦聯合問題贊成者一萬一千一百二十一人反對者三千七百零一人 
[英擬舉行海軍大操]  
　　二十五日柏靈電云英國擬在英倫海峽及北海兩處舉行海軍大操 
[荷蘭議院選舉紀聞]  
　　二十五日栢靈電云荷蘭議院近舉行選舉柯配君之黨勢力大增現占議員多數自由黨大爲失敗社會黨數亦减少 
[意擬擴張陸軍]  
　　二十五日栢靈電云意大利議院近投票贊成擴張陸軍各員對於此舉頗具熱心 
[土爾其注意軍政]  
　　二十五日倫敦電云土爾其議院全體贊成籌欵五百萬金磅以四百萬磅撥充整頓海陸兩軍經費該欵之一部分將以前皇愛勃特爾之産業售價作抵 
[法國對於居留島之態度]  
　　二十五日柏靈電云法國外務部大臣闢匈宣言設至西七月間居留島保護各國並無議决條件則法國將撤退該島駐兵 
[英國報章會之勢力]  
　　二十五日倫敦電云英政府近設宴欵待帝國報章大會與會各代表由殖民部大臣克里維伯爵主度英相愛斯奎士宣言關於此會之事能歆動人心者莫如聯合上下兩議院共籌帝國國防問題一策此舉足爲將來帝國國防大會之先兆德國各報評論英國帝國報章大會討論國防問題謂該會不啻爲一會議戰爭之大會保守黨與自由黨對於此舉表示同情已顯然可覩 
[美國税則問題近聞]  
　　二十五日鈕約電云美總統塔孚脱聲言若税則問題不從寛修訂則擬將目下上議院所議税務各策駁絶 
[法國南部地震]  
　　二十六日柏靈電云法國南部近遭地震罹災之人爲數頗衆 
[土爾其改用西歷]  
　　二十六日栢靈電云土爾其議院已投票贊成改用歐洲編年紀歷 
[德皇定期會見俄皇]  
　　二十六日栢靈電云德皇定期本月三十日在斯丹達特會見俄皇翌日啓程赴納法華塞定於五月初三日回京 
[日本親王抵法]  
　　二十七日倫敦電云日本多本親王夫婦已由倫敦行抵巴黎業經法總統接見 
[火奴魯日工閙事]  
　　二十七日倫敦電云紐約電稱接火奴魯消息謂該處有日本工人八千名同盟罷工其首領業已逮獄日本工黨會事務所均經警察搜查據日日新聞揭載日人結黨同謀擬阻白人管理該島事務 
 
 

Page 27

 
 
   
 
 

Page 28

 
 
   
 
