# 1899 - 305 - 4909543

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源逮官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小　覽刺目難以翻閱復商放大字體攺托本局用大號新字排印廣延名宿悉心校對方　紀要三月間古已成書郡國利病上月工竣用上等連泗紙印訂精緻准於八月初七日出書共釘六十本外加　木箱每部售洋十二元費鑒家認明封而後有二林齋校本庶不誤購仍存上海文瑞摟蘇州綠蔭堂蕪湖河南文苑山房均可購取二林齋售出股票請諸君憑票找洋向經售處取書 
[述倒騙罪章以儆奸商說]  
　　中國自與泰西各國通商以後始知彼國之富在乎興商因亦孜孜焉講求懋遷之道開行棧設店鋪或糾集股本或獨出鉅資莫不思以心計之工俾得什一之利而商務之盛獲利之厚卒不能與泰西各國相抗者何哉論者皆歸咎於工藝之不精製造之不講洋貨充塞於市致土産之物遂貶價而滯銷商業之不振利權之外溢職是故也是說也誠可謂得其要領矣而余以爲經商之道首重信義猶之治國之道先正人心今之治國者不以正人心爲事而徒致慨於武備之不修餉糈之不足是第知其末而不知其本也今之爲商者不以重信義爲要而但歸咎於工藝之不精製造之不講是亦第知其末而不知其本也西人商務之大其故固由於工藝製造之精良實亦由乎能不背信義試觀其創一物以專利而他人不敢仿行定價值以購貨而僞物不敢攙雜此所以爲人所樂購而貿易迄乎遠方也中國則不然商賈一以射利爲心或以僞　眞或以低作上種種弊端凡有可以行其奸者無不思設計欺人而不念人之果受其欺與否出口大宗之貨如絲與茶絲則尚可挽回茶則日見其衰已成一蹶不振之勢推原其故大都由於商賈之以僞亂眞以低作士故爲西人所不信而貨物不能暢銷也如是而欲其商務之盛收回利權吾固知斷斷不能矣更有一種奸商虚設行鋪於市或糾人合股或騙人存銀不轉瞬而捲物遁逃將店倒閉其變幻離奇之局有令人不可思議者此等事以各處錢鋪爲最多蓋以錢鋪並無别項生涯祗以存放銀錢爲事最易作奸倒騙貽害市廛且錢鋪爲各項貿易之源有此弊端而市面遂因之日緊南洋通商大臣兩江督憲劉峴帥惡其有礙商務擬援照京城錢鋪定例無論新開舊設均令五家聨名互保報官存案如有侵蝕倒閉商民各欵者由地方官立拿監禁分别查封寓所資財及原籍家産限兩月全數完竣起意關閉之犯枷號兩月杖一百折責釋放若逾限不完無論財主管事人及鋪夥侵吞賠折統計數在一百二十兩以下者照誆騙財物律計贓照竊盜論罪至一百二十兩發附近充軍一百二十兩以上至三百三十兩發近邊六百六十兩發邊遠一千兩發極邊足四千里充軍一千兩以上發黑龍江安置仍照章發新疆種地當差攺發極邊足四千里充軍到配後枷號三月一萬兩以上擬絞監候均勒限一年追賠全完枷責釋放不完再限一年追賠全完罪减二等定擬軍流以下仍枷責發落若不全完軍流以下人犯卽行發配死罪人犯再限一年追賠若再不全完卽永遠監禁所欠銀錢勒令互保均匀給限代發免其治罪仍咨行本犯原籍於家屬名下追償如互保不願代發或限代發未完拘拿到案准照竊盜爲從律减一等杖一百徒三年其互保代還銀錢如本犯於監禁到配後給還者軍流以下卽行釋放死罪人犯减二等發落互保同時關閉一併拘拿監追照前治罪未還銀錢仍於各犯家屬名下嚴追給領其有虚設别項行鋪侵蝕商民各欵情節相似者亦卽照此辦理奏請立案奉旨允行夫近年以來時有奸商倒騙巨資之事微特有碍商情甚且釀成命案大局所繫立法不得不嚴本年市面尤覺蕭條轉瞬歳闌保無有刁惡商人肆其倒騙潛逃之技以爲得計者王章可畏國法難寛大吏雖欲保全斷不能有違奏定例章而稍從寛典也吾是以爲市儈揭明罪案使之知所凛而不敢蹈此習焉 
[本館接奉電音]  
　　昨日午前京師飛電傳來上諭三道敬謹譯登○十月初三日奉上諭剛毅等奏整頓釐捐鹽務及裁汰冗員酌提盈餘一摺廣東地大物博前經諭令剛毅馳往會同該督撫等妥籌巨欵以濟餉需兹據奏稱先就現在情形籌出常年軍餉銀一百六十萬餘兩均係取自外銷及新舊加增節省盈餘等項並無絲毫加取於民卽著自光緒二十五年十月起一律專欵存儲聽候部撥國家愼重度支首在撙節糜費嚴杜中飽果使悉心綜核自能有益於國無損於民該督撫等尤當通飭所屬實力奉行更不得以此藉口多方設法取償以致累商病民轉滋流弊餘著照所議辦理該部知道欽此同日奉上諭增祺等奏查勘福陵前碑樓等工請擇吉興修一摺著欽天監於本年十月内選擇吉期行文增祺等遵照敬謹興修以昭愼重餘著照所議辦理該衙門知道欽此同日奉上諭前據已革翰林院待讀學士濟澂奏上年尊藏玉牒盛京户部侍郎良弼以辦差爲名浮冐開支侵吞鉅欵並委員分肥各節當經諭令增祺確查具奏兹據奏稱盛京侍郎良弼並無侵吞確據惟於咨辦物料並不查照成案力求撙節竟自濫准支數實屬咎有難辭侍郎鍾靈於司員估計承辦均有不實不盡未能認眞詳查亦屬不合盛京户部侍郎良弼工部侍郎鍾靈均著交部議處承辦司員製辦竹簾雨搭等件原估旣有不符物料又復偷减實屬貪劣不職户部主事宜吉筆帖式桂森耆泰工部六品官姚啓聲均著卽行革職餘著照所議辦理該部知道欽此 
[英國備兵]  
　　華歴本月初二日倫敦來電云英國備兵三十五營定於華歴本月十八日調往阿非利加洲與搭浪施華列人交戰至前者所備之兵因遇大風不能航海而往 
[追述英搭軍情]  
　　廣州博聞報登英京來電云英國運兵船名華打者滿載軍士及戰馬由打蠻駛往急打羽 
 
 

Page 2

 
 
因　意途次遇風致有戰馬九十三匹被龍宫攝去無奈折回打蠻搭浪施華列境中有數處電綫已被搭兵所斷以致馬非景一帶軍情爲之隔絶棉左拿蘭所屬勿里日之鐵路亦被搭軍二千名佔據來電又云刻下英京各人聞基連高地方戰務心甚懇切英提督姚利退回基連高與韋軍門所統之兵互相接應目下搭兵大隊方圍擊基連高之英營韋軍門於華歴九月十九日與非列桀土兵小戰幸獲勝仗此處在地士蔑與鳥加蘇交界之處惟望姚利提督與韋軍門兩兵夾攻庶幾有濟云又言英軍之駐於勞地士者電致英兵部求速添兵前往金巴利地方想因戰事孔亟也某日英國統大隊水師由禪門城登岸向北方前進至其所往何處事甚秘密非外人所得而知至保牙士人分兵三隊進攻律打路一隊由布打士前進一隊由量歴司而來一隊由活士符夾擊計共一萬三千人并聞非列桀土人將打堅士畢各處山路遍掘坎阱以備敵人德國輪船名啓沙者載火藥四千箱往丹士化勞行至勒布勞海面爲英國砲船上統帶官所見心竊疑之追尾其後直至尼地士海面德船知不能前往乃駛至撥士地方將火藥搬運上岸 
[阿搭同心]  
　　廣州博聞報登英京來電云阿國總統士珍下教曰凡我民人務宜竭力抗拒此等國仇因彼有意抵隙尋瑕欲滅我非洲之衆其處心積慮非始於今倘搭浪施華列人不能自主則我國亦豈能有自主之權蓋唇亡齒寒必然之勢虢之旣滅虞又安得獨存哉 
[議興水利]  
　　日本某報載上海西商函致大坂商會云現擬設立公司修濬吳淞口以利輪舶遄行請貴商會相助爲理其經費則由衆商糾集中國政府亦允撥欵若干至所捐之銀將來卽由船鈔項下提歸是所費皆出自進出口各艦云 
[地震駭聞]  
　　廣州申西報登南洋爪洼埠來電云某日毛勞士左近芝蘭島地忽大震亞杯拿城亦被震毁因是斃命者多至四千人誠非常之變異也 
[統領回防]  
　　杭州訪事友來函云浙江省防統領李慶堂軍門前經撫憲調赴寗波籌辦防務省中防營暫由吳副戎春和接統兹者軍門已奉調回省副戎遂將一切公事料理清楚定於十月朔日移交 
[會匪蹤跡]  
　　漢口訪事友來函云前者新堤紅燈會匪頭目霍春池以漢口沙家巷某妓院爲逋逃淵藪旣而被都閫府陳慶門都戎拘獲解府嚴訊供出湖南星士周敦甫及在漢口開設某錢莊之某甲皆曾入會甲捐有道銜家資豪富惟性喜邪教江湖術士時與往還周敦甫素耳其名因浼朱有寛介紹得爲入幕之賓其羽黨陳佑伯程小軒諸人亦灒與之通聲氣於是施其簧鼓之技謂一入其教不難傳長生之術致富之方甲忽起貪心不覺爲其所惑若輩利其富有卽奉爲會主潛托其私購軍械火藥意欲謀爲不軌幸事機漏洩霍先被擒周亦在湖南就獲惟陳佑伯程小軒等早已聞風逃逸甲知事關重大亦卽徙避無蹤現在上憲方嚴飭各省通緝務獲到案以便按律嚴懲想國有常刑斷不能爲若輩寛假也 
[巡緝認眞]  
　　蕪湖訪事友來函云天寒風緊宵小滋生道憲吳觀察思患預防札發傳聲警盜章程由保甲局蕪湖縣會銜出示諭令民間自十月朔日起一律舉辦十家門更保甲各叚巡局委員更先期查造門牌細册凡人民之遷徙里巷之變更均須實事求是繪圖詳註是以日内各叚巡員督率團保親赴大街小巷逐一詳查其附郭一帶茅簷部屋查詢尤極認眞蓋其中品流錯雜良莠不齊非此不足以杜窩頓而靖盜源也查稽旣竣卽由保甲總局挨叚覆勘以本月朔日起每夜舉行會哨總巡分巡均須親身畫到而後各當一路並聞道憲以南北兩岸江口及北岸之百家鋪均係五方雜處查察宜格外加嚴每鋪添委佐雜一員計北岸江口委府經歴莊嘉笙司馬南岸江口委巡檢沈玉振少尹百家鋪委典史王肅卿少尉均於日前奉到委札各於所派叚内賃屋辦公似此嚴密巡查彼鋪户居民當可厖吠無驚良宵夢穩矣謂非賢父母除暴安良之至意哉 
[武林火警餘聞]  
　　杭州訪事友來函云九月二十二日省城文龍巷孫姓家失火焚去房屋三進幸大廳牆垣高峻祝融氏未能飛越得以如魯靈光殿巋然獨存事後悉所失雖有萬金而家資本豐猶可徐圖恢復惟同居之周某係一介寒儒起火處與之毗連以致家具被燬凈盡又因孫宅夀誕特向親戚借得珠翠以便家中眷口藉飾觀瞻所值約共四五百金亦均付之一炬以是抑鬱萬分終日咄咄書空深怨吳回之惡作劇也 
[禾中火警]  
　　嘉興訪事友來函云本月初一日午前八點鐘時北門外荷花堤高姓漆作内同居之某姓樓上忽然失火一刹那間紅光萬丈高燭雲霄近坊各水龍風馳而至汲水狂噴得卽救熄祗燬後進樓面一間其餘未經殃及然左右鄰居因搬運器物忙亂中不免多所遺失是亦無妄之災也 
[鎭江火警]  
　　鎭江訪事人云交秋以來風物乾燥火患時有所聞本月初一日荷花塘南某姓家午炊不愼遺火積薪熊熊之光上燭霄漢加以箕伯助虐吳回氏遂益犀利無前是處盡係草房火勢更蔓延難救雖經各水龍風馳電掣而至吸水犯噴然茅屋十餘楹已盡付咸陽一炬矣 
[蘇垣火警]  
　　蘇州訪事人云本月初三日之晚六點鐘時而至急出探視知胥門外萬年橋東某姓家突然火起少焉各水龍紛紛馳至吸水狂澆地方文武官員亦皆鳴騶戾止督同救援幸此時風不甚狂故施救尚易於爲力約閱半點鐘許卽熄計焚去房屋六七椽至起火之由咸謂因作晚餐不愼所致也 
[武林官塲紀事]  
　　杭州訪事友人云九月二十八日藩轅牌示紹興府上虞縣縣丞缺現以新海防例試用縣丞孫葆縱詳請試署○泗安統領雷叅戎芸桂於上月二十七日由防次來省禀見劉大中丞面陳要務旋於十月初一日禀辭回防○正任會稽縣兪振巖大令於上月某日交卸平陽署任篆二十八日回省禀到○省城冬防例於十月朔日開辦先期由杭州府林太守札飭各叚分巡速將栅欄一律修整限於九月内竣工所有冬防各委員已開單呈請臬憲選派矣 
[潤州官塲紀事]  
　　鎭江訪事友來函云常鎭通海道長久山觀察前奉南洋大臣劉峴莊制軍委赴揚州盤查運庫兹已事畢於九月二十四日遄回鎭江憲舟抵岸時丹徒縣王大令履安水陸總巡周都戎錦堂通判周别駕岐鳳均往碼頭迎迓○新署鎭江府知府王鹿峯太守於上月某日行抵鎭江旋因另有要公遂於二十四日傍晚乘江永輪船溯江上駛逕赴秣陵謁見督憲劉制軍禀商一切聞事畢卽可回鎭至其接篆之期已定於本月十三日矣○新簡江寍將軍崇留守善請訓後舫海南下將次到申京口副都統吉晉軒統制聞信後於上月二十三日派佐領官二員前往滬瀆恭迓節麾○總巡蘇省各屬釐卡黄太守家瑋於前月某日由金閶乘舟蒞鎭拜會各當道二十五日解維赴奔牛鎭查勘釐務 
[嘉禾紀瑞]  
　　嘉興訪事友來函云日前北門内大街周姓剃刀店中人某甲不知因何在樓上自刎鮮血從樓板縫中滴下店主某乙見之上樓探視則甲方僵臥血泊中立卽延福音堂某西醫來先止其血然後如法醫治據云創不甚深可保無礙現在乙已暫停店業俟甲傷愈再議開張也○下元令節好事者往往舁神像出游謂可驅瘟疫迓迎和廿此次府縣各書差及廟中住持循例舉行於是日午前排齊全副儀仗迎 
 
 

Page 3

 
 
神出殿繞行城内外各街所經之處紅男緑女觀者塞途 
[晴川樹色]  
　　漢口訪事友來函云有羅某者向習洋廣貨業近以賦閑有年遂私行販賣洋槍藉謀微利現經縣主訪知飭差拘押想一經訊實卽須嚴定罪名矣○黄陂街同德公客棧主余醴泉素有劉盤龍之癖日聚賭徒於内呼盧喝雉忌憚毫無近被坊委某君所悉於上月某日不動聲色帶領差役將若輩一鼓成擒移送夏口廳署請廳尊陳少石司馬究辦想經此一番懲創賭風或可稍息也○夏口廳陳少石司馬蒞任以來凡從前清軍府書吏差役必擇奉公勤愼者方准照常充當否則重行選募上月二十七日爲考試代書之期與試者多至九十餘名題爲問吏治要言限當日繳卷 
[鳩江譚薈]  
　　蕪湖訪事友來函云髹工劉某在横街開設漆作飾碧塗丹生涯亦頗不惡惟中饋尚虚每當寒夜擁衾輙自歎光隂虚度同業某乙知其心事乘間謂之曰此去五十里地名馬溪鎭鎭上某丙有女待字閨中非特貌比花嫣而且賢聲頗著將來不特能相夫操作且可代司會計大生佳耦非僕奠諧也劉必欲一覩顔色乙慨然導至其處果見竹籬芳舍間有美一人丰神絶世劉喜甚歸卽議定財禮洋銀三十元擇吉九月二十五日迎娶屆時張燈結綵廣召親朋並因路遠先一日前往迎親以爲三星在户時當可紅燭光中鴛鴦交頸矣詎料徹夜守候彩輿杳然延至次日影過花磚從人踉蹌而歸始知事爲乙丙串成從前引之偷窺者非繡閣之嬌娃實青樓之蕩婦迨財禮以手卽效許旌陽拔宇飛昇雞犬亦都仙去雲英消息早已探問無從劉聞之祗得自怨自艾頓足悔恨乙丙之謀亦可爲狡而惡哉○三秋亢旱田疇大半龜坼未能播種來牟幸自重九節後雨師迭次税駕鱗塍雉隴一律沾足茅檐蔀屋中人咸謂好雨知時相率揮鞭叱犢從事鎡基倘今冬再得渥沛祥霙則將來滿篝滿車無事豚蹄之預祝矣 
[北固霜痕]  
　　鎭江訪事友來函云郡城每有青皮痞棍在七濠口一帶開設四門寳局招人聚賭有某甲者年甫二十餘忽於九月某日墮其術中三戰三博腰纒旣罄猶復負欠纍纍自念無面目歸家不如一死爰將賭桌踢翻仰臥於地一時激動衆怒拳足交加迨人勸阻已一息奄奄矣賭之爲害如此可不戒歟○山巷某甲年已大衍中饋尚虚今春忽來一老嫗自言早喪所天貧難度日苟有人雇爲灶下傭得免委諸溝壑於願足矣有好事者從旁慫恿勸甲納以爲妻嫗無甚奢求祗需番佛三十尊甲欣然如數付給于是鶼鶼鰈鰈居然比目成雙矣不料嫗固鎭江之女光棍祗因尋人不遇資斧告罄遂設此騙局甲旣入其彀付以筦籥遂乘隙席捲而逃甲雖萬分怨恨然亦無可如何至上月某日偶自江北歸道經小街不期故劍相逢依然無恙而嫗心虚走避不復顧及陌路蕭郎甲自後窮追不數武卽拘獲乃扭赴保甲局控訴局員楊明府訊問情由飭將嫗掌頰三百下嫗籲稱小婦人一時誤犯叩乞開恩甲稱祗求大老爺痛加懲治俾免他人再受其害不必望合浦珠還也明府頷之飭將嫗暫行收管聽候備文移縣按律懲辦 
[聖誕讌賓]  
　　本月初十日恭逢慈禧端佑康頤昭豫莊誠夀恭欽獻崇熙皇太后萬夀聖節普天率土皆户臚歡駐滬江海關監督蘇松太兵備道余珊觀察聨沅假西門外斜橋左近蔡和甫觀察公館肆筵設席以讌各國駐滬領事繙譯諸員屆時自必樽爼雍容驩騰中外也 
[新令謁客]  
　　昨日新任上海縣藍雲峯大令命駕詣道轅謁見蘇松太兵備道余晉珊觀察旋又詣各衙門拜會至縣署時王欣甫大令飭丁擋駕 
[捐生宜悉]  
　　原辦湖南振捐松江府海防分府劉上海縣正堂王爲示催事照得前經奉文勸辦上海各業捐解往湘省濟振並造具各捐生履歴清册呈請彚奬嗣奉駐滬勸辦湖南振捐候補道黄發到奉准捐生五十一名部監各照並奉駁十一名抄單一併查收核辦等因當經示諭該捐生持收領照並令奉駁各員詳晰聲復在案查前項奉發執照雖據紛紛呈請調换而未經領换者尚屬不少合行抄單示催爲此示仰各捐員一體遵照爾等凡執有湖南振捐實收者赶緊分别赴海防署土地祠内呈請换照執守所有奉駁各員遵照單開各節詳晣聲復以憑核轉毋得觀望切切特示 
[無須歸併]  
　　本邑南市新馬路一帶電燈汽機經前工程局總辦朱森庭明府督工修理告成之後中請江海關道余晉珊觀察率同上海縣主王欣甫大令前往履勘旣復申請觀察將電燈事宜移歸馬路工程局員司徒貽芬司馬兼辦觀察以明府辦理已久熟諳此事無須另易生手因卽諭令照常經辦 
[擬修木栅]  
　　時屆冬令宵小繁多有地方之責者急宜杜漸防維俾歹人無從托足南市各處木栅多有毁損之處現經各巡防局委員飭地甲查明造册具報俾得雇匠興修藉資防衛 
[要犯已獲]  
　　前者有自稱留川總兵之黄禮堂騙取恊泰洋行金若干條值銀四千二百兩旋由買辦李玉亭控諸英美租界會審公廨時鄭瀚生大令方權讞政移送上海縣署訊追隨由太湖水師管帶黄一桂投案具保出外清理此黄愛棠觀察在上海縣任内事也詎料禮堂保出後竟遁不知所之責令一桂交出一桂竟多方推諉不認作保恊泰行主某洋人遂控請本管領事申詳駐使照會總理衙門移咨兩江總督南洋大臣劉峴帥札飭查緝札中略謂如禮堂不獲則著黄令照賠縣主王欣甫大令遂飭差加緊嚴緝仍苦毫無不落案已懸擱兩載矣邇者劉峴帥迭次札催始由一桂在粤東原籍將禮堂獲住解送來申王大令立卽發交縣丞劉二尹嚴行看管 
[火未成災]  
　　昨日味爽居人咸擁衾酬睡忽鐘聲鏜鏜驚回蝶夢披衣出探知英租界四川路南京路轉角處福順外國木器店後棧失火幸救火會中人聞警馳至竭力救援始得卽時告熄僅焚去木花木料等物房屋則並未延燒 
[南市捕房紀事]  
　　前日之晚舟人曹阿香張阿三在南市萬聚碼頭某姓飯館果腹不知因何與值堂人口角一言不合遽肆忿爭致擊破徐金堂之頭顱鮮血直流旋扭赴捕房聲訴捕頭令押候解送工程局禀請司徒貽芬司馬訊核未幾曹張浼人調處捕頭乃遣包探黄量海帶出理勸○浙江紹興府屬上虞縣人張梅生年未弱冠已入下流日在南市一帶爲胠篋生涯前日午後潜至毛家弄口鮑鼎泰缸甏店樓上圖竊不意爲傭婦某氏所見大聲疾呼旋經店中人拘解捕房捕頭以圖竊未成免解工程局請懲令禁押一宵麾之使出○前日生興羊毛店主某甲在浦東購得牛皮骨等數十斤載以小車渡浦而西行經南馬路二十四號巡街捕見之以其有干例禁拘入捕房昨日店主婦某氏赴捕房籲懇給領捕頭允之 
[美租界捕房紀事]  
　　甬人尤仰芝姜奎林向操公輸子業近在滬北下海浦某作塲作工昨日不知因何事故口角不休旋又各糾羽黨數十人互相兇毆某號巡街華捕見之喝阻不服遂拘入捕房捕頭令押候解送公堂禀請讞員翁笠漁直刺訊辦二人再四苦求乃釋之使出○昨晨小竊沈阿五潛入西華德路鄉民某姓家圖竊不隄防被鄉民覺察扭入捕房捕頭令押候解送公堂禀請訊究○陳桂林梁上君子也昨日遲明掩入蘇州河某姓航船上竊取綢布衣服若干件適爲包探顧福其所見拘入捕房捕頭令押候解送公堂禀請訊辦○昨晨本邑人杜阿七在西穿虹浜一帶東張西望似有圖竊之意適被某號華捕所見拘入捕房捕頭令押候查明曾否犯竊然後解送公堂禀請訊辦 
 
 

Page 4

 
 
壯陽種子之藥到處皆有而往往不能見效者一因未精製煉二則無良方眞藥之故欲求如本堂所製龍馬酒之頃刻可以見功不獨絶未之見且絶未之聞盖此酒製煉固比衆精良而用藥尤比衆認眞其功用之神奇好在可當面試騐如逾二刻而效者非但不足爲奇且可原洋奉趙若非實有奇效焉敢誇此大口無論體質强弱年紀大小只須略飮少許立刻陽物雄壯堅如鐵石雖衰弱老翁竟可任意房事百戰百勝况少年飮之其精力之强盛不言可知且藥性補而不燥滋而不滯絶非霸烈宣淫之品故日飮一杯弱者立能轉强老者無異少年久服烏鬚黑髮齒落重生補命門堅筋骨培元固本開胃健脾去濕追風滋陰養血凡諸虚百損五勞七傷夢遺滑精腰酸腿軟等症服則立愈眞延年却病壯陽種子第一奇藥也大瓶四元小瓶二元雙料加倍如用雙料則藥力大而取效愈速如購十瓶九扣○參茸芝术海狗腎汁壯陽種子龍馬丸每料雙料廿兩卅六元單料减半○外貼煖腎壯陽種子膏更妙每張一元二角調經種子卽孕丹每料八元○北冰洋眞正海狗腎每條十元如假退換廣東宏仁堂鋪分上海丹桂戲園南首朝西轉灣正豐街中巿便是假冒甚多認明牌號地址勿誤 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[斥革船牙]  
　　本埠船牙楊永昌卽楊友濂作事不端被人控告經上海縣王欣甫大令查訪確實爰於昨日發出革條黏貼頭門著卽斥革以後不准化名復充 
[强借受懲]  
　　魏錫耕王福兩人向均在某當道處充當長隨邇因衣食不周於日前同往本邑南市江南製造局向其友沈某告貸洋銀數元沈以無力却之魏王忿不能平肆行滋閙沈遂控之高昌廟巡防局局員馬午橋叅軍提訊之下判令各責一百五十板具呈攺過切結然後開釋 
[交保理處]  
　　前者蘇海煦投英美租界公堂控黄漢如邵順發串騙洋銀迭經讞員翁笠漁直刺研訊將黄押追前日之晚復倩襄讞委員張柄樞司馬將一千人傳案訊究蘇海煦霍九皋張培熙同供被騙情由邵順發供小的甫於今年正月股開順泰裕伊等與黄轇轕係去年之事與小的並不干涉豈能誣陷無辜前者奉諭浼公正人向蘇理處伊等置之不理求恩明察黄漢如供小的如果欠銀則蘇海煦等同在蕪湖時卽可將帳簿捺住何以任令霍九皋携之來此始在棧房中交小的乞賜詳察司馬諭張培熙曰爾稱墊付洋銀五百元全無憑據不能理追復謂黄漢如曰爾挺押不繳祗得將爾移縣訊辦答稱求恩交保出外定當浼董事理楚决不再延司馬准之著交妥人保出赶緊清理倘仍玩延定行移縣邵霍張三人仍交原保人保去 
[上海縣署瑣案]  
　　本邑大東門外福翔雲鞋店倒閉後庖人陸和生投上海縣署訴稱有存欵洋銀五百五十元向取無著妻子李氏惶急異常以致氣壅身死叩乞伸寃縣主王欣甫大令升堂訊究陸供小的在福翔雲執爨因有存欵偕妻住店内今股東劉音堂欠愼裕豐米行欵項被米行主戴式祖控追一面串令施少雲來店將底貨一概盤去旋逃逸無蹤小的時適出外妻子向施等言有存項在店理應攤派施等不睬且稱店由戴姓盤下欲將妻子驅逐出外妻子聞言惶急以致跌仆氣塞而死小的一生積蓄盡在於此無力棺殮求恩察核劉裕生供在福翔雲司帳共欠存項及女工等洋銀三千元今將底貨盤見一千六百元戴式祖獨自霸吞不容分派致肇此禍林麗生供小的係劉音堂之妻父不知女壻逃往何處餘與裕生所供相同大令飭差押令陸和生先將妻子棺殮并給諭將福翔雲底貨盤價照數公攤陸旣貧苦且妻子因此而死加派二成如有人恃强霸阻立卽提究各人遂遵諭而退○宋顧氏投縣署訴稱小婦人與邁姑兩代孤孀姑在本城梅溪弄前充關舍之褚姓家傭工主人褚佩倌出外不歸昨日奉主母之命在外找尋不獲及回主人已先返因是觸主人之怒被踢受傷姑年已七十有一傷後不能飮食恐有性命之虞求恩作主王大令立傳二十鋪地甲至案諭令速往妥爲理處禀復核奪○嚴曹氏控石硯卿霸吞女婿産業及錢夢林赴府上控各情均已紀諸前報前晚王大令倩襄讞委員馬清渠明府提訊石硯卿未到錢夢林供小的之胞姊嫁與石硯卿之父爲繼室生子名洪全姊夫去世後洪全與硯卿析箸各居洪全聘嚴氏之女爲妻擇定前年十月某日成婚不料九月某日姊先病故洪全遂借女宅行乘凶合巹禮事後挈之回家中途被硯卿率領其子柏祺將洪全拽去藏匿置嚴氏於不顧小的因洪全誼屬外甥故赴府上控求恩判斷嚴曹氏供女兒嫁石洪全爲室因遭喪事在小婦人家成婚今女婿被其兄硯卿藏匿租界中置女兒於不顧求恩訊究氏子嚴聽彝供與母同石柏祺供父親現同幼叔洪全寄居新閘小的向住楊維橋老宅父親所爲之事小的均不知悉明府曰爾父何以屢提不到大有不合遂諭令將石柏祺交保出外速同石硯卿交石洪全到案以便質訊核斷 
[英美租界公堂瑣案]  
　　包探劉升堂陳根寳同解張朱氏及女子阿香至案禀稱阿香係李阿榮之未婚妻被朱氏誘拐藏匿經李尋獲指交巡捕帶入捕房爲特送案請訊李阿榮投案供稱阿香係小的之未婚妻二月二十一日在家逃出四處找尋杳無蹤跡前日行至英租界中旺弄見阿香在張朱氏門首購物是以報捕送案張朱氏係著名惡鴇現在東公和里開設妓院求鑒阿香供自小在李家爲童養媳日前被朱氏誘至其家畏罪不敢回去昨見丈夫始得隨至捕房叩求明察張朱氏供阿香自願居小婦人家曾屢次催令回去不肯聽從今其夫反誣控小婦人誘匿殊出意外讞員翁笠漁直刺商之梅繙譯判將朱氏掌頰二百管押一月阿香交李阿榮領回管束○工部局稽查牛奶洋人盧師查得馬洪興洪阿生朱金綸張松林等私賣牛奶未經領照囑包探沈阿岳徐榮珊傳案請訊馬供所領執照忘未帶出洪供小的不作此項生涯朱供小的在阿福處爲夥牛奶送往徐合記並非售與各户直刺判罰馬洋銀五十元洪無干省釋朱押候補傳阿福及徐台記再訊○包探朱阿高解竊賊趙阿二朱阿丙至案禀稱此兩人在蘇州河中竊取船户華增寳之棉被兩條經小的緝獲送案請究華投案請領失贓趙朱兩賊供認行竊同求恩宥直刺判令各責二百板○包探張阿九解無賴龜奴許阿九至案禀稱此人向許順昌訛詐洋銀十二元報捕後由小的拘獲送究許順昌投案申訴前情許阿九供小的係安分良民祇因窮苦不能度日遂在四馬路開設野雞妓院許大少積欠夜度資十二元昨向索取不敢拆梢直刺以事涉汚穢逐出不理○包探洪阿寳解王金標至案禀稱此人慣用銅質洋銀此次又持僞洋銀四元至甘百林所開煤炭店混用當塲看破扭送捕房爲特送請訊究銅洋銀呈電甘投案申訴前情王供蘇州人銅質洋銀係友人付來求恩明察直刺判押三月後遞籍銅洋銀存候鎔毁○包探趙銀河解送王四福至案禀稱此人竊取萬根寳家烟槍一枝經小的拘獲起出原贓送案請究萬投案請領失贓王供認行竊叩乞寛宥直刺判責五十板贓給還失主○包探張金林解整容匠徐阿榮汪進發至案禀稱此兩人串竊洪阿進之洋銀十七元購取衣物經小的查獲送請究懲洪投案領洋銀徐汪供行竊該死叩乞恩寛直刺判各責二百板枷號三天所購衣物給洪領去 
[法租界捕房瑣案]  
　　昨日爲讞員朱森庭明府蒞捕房發落各案之期旣升公座卽命提沿途攫物之首犯吳阿毛至案著先行枷號一月期滿重責四百板同黨陳金寳張阿毛徐阿四張和尚各責三百板從寛釋出○偷兒李銀泉許三彭翰卿前經明府訊明昨日復命提案著將李笞責三百板許彭各責二百板責畢釋之使去○小竊高學成蔣義林劉耀堂前經明府訊明昨日命提至案各責五十板○騙子錢福生向英租界恒裕昌洋廣貨店騙取留聲機器及千里鏡等物報捕後由包探查獲解經明府訊明昨日復命提案判令先行枷號半月期滿責釋○賭徒陳龍生曾經明府訊供昨日飭責手心五十下然後開釋○王才寳前因犯事經明府判令枷號七天昨日期滿命提案疏枷笞責三百板然後開釋○竊犯王太順王文卿均由明府訊明判令枷號一月昨日期滿命提案疎枷各責三百板然後開釋○吳耀開邵家林前因犯事經明府判令各枷半月昨日期滿著卽疏枷各責一百板然後開釋○東園烟館執事人石夀生虧欠各欵倒閉之後涉訟公堂迭經明府研訊交人保出勒限清理迄今逾限已久依然置之不問昨日著保人交案重責一百板押候嚴比○蔡子泉欠某甲洋銀二百元被甲具控公堂明府訊供之下著交人保出清理迄今玩延日久昨日明府著提案嚴比蔡叩求寛限明府著還押候核 
 
 

Page 10

 
 
[蘇省官報]  
　　九月二十七日江南提督李到翰林院侍讀翁斌孫由上海來直隸州傅呁章由寗來咨補太湖廳甪頭司巡檢佘祖培由奔牛釐局專丁來省禀謝奉飭准補臬憲朱示於二十八日衙期見督審發審局委員各總巡其餘於二十九日七點鐘傳見各叚冬防巡查委員 
[皖省官報]  
　　九月二十三日指分安徽新海防試用巡檢余用錫到湖北人候補同知龍鳳鑣知州錢文驥均到隨轅稽查彈壓回知縣徐士傑知奉委發審局帮審○二十四日候補知縣陳寳辭奉督銷局飭回合肥清理緝私交代縣丞王清濤知奉准部覆歸知縣候補班補用○二十五日知州錢文驥奉委發審局行走劉光棠由籍註册回桐城縣丞尹耀庚辭指分安徽試用巡檢陳致忠到江蘇人○二十六日新選涇縣汪贊淪到江蘇人雲南補用知州饒能弼到由京來馬文錦面試巡檢夏仁澍謝超委指分安徽試用府經喬仁鑒到順天人○二十七日候補直隸州英華知奉委發審局帮審行走知縣趙元熙知奉委首縣帮審巡檢劉啓愼到由廬州府差遣回○二十八日三品銜候選同知本任亳州卸署南陵縣宗能徵到交代清楚回候補知縣萬祖恕辭赴皖南公幹華國文知奉臬臺委首縣帮審○二十九日知縣石成之知來安任内交代清楚劉啓文知奉委發審局副辦行走陳麟瑞知代首縣赴五里保勘丈洲地○十月初一日候補知縣曾林鍾由定遠執案回汪承祖知奉委首縣帮審巡檢姚榆辭赴湖北探磺價王兪綸謝奉部核准分缺問補用徐海賑捐請奬藍翎註册 
 
 
 

Page 11

 
 
   
 
 

Page 12

 
 
   
 
