# 1892 - 120 - 4906837

 

Page 1

 
 
[重印續小五義出售] [  申報館主人啓]  
　　本舘所印續小五義一書爲有目所共賞寰海風行不脛而走兹特重付剞劂字蹟清晰朗若列眉較之以小字印成殊費目力者不可同日而語想賞鑑家必能辨别也定價碼洋五角五分卽日出書售處仍照曩例 
[說馬]  
　　馬之爲物也以權奇倜儻爲長以逐電　雲爲事下配坤地之德上應房星之精是以古來大英雄眞名士無不好馬者昔王武子好馬非馬不行正旦則柳葉金障泥上元則满月韀清明則翦水鞭重午則籠嬌勒中秋則玉龍　絡頭重九則蟬兒鐙春秋社則塗金鞁冬至則嘶風鐙除日則樂玉鞍每節則飼馬以明沙豆　薇草錢武肅王割據臨安值宋受周禪遣使入朝太祖問曰王何好使者對曰好玉帶名馬太祖歎曰眞英雄也餘韵流風千秋豔羡固不獨夏后瑶臺之上或御二龍周王元圃之間馳驅八駿爲足揚詡乎詞臣之筆鋪張乎稗史之文也惟是駑馬之十駕不及良驥之一騁使小駟當前而　騮見擯伯樂笑之矣是故良駑不可不辨也相馬之法洗除三羸五駑乃相其餘大頭小頸一羸也弱脊大腹二羸也小頸大蹄三羸也大頭緩耳一駑也長頸不折二駑也短上長下三駑也大骼短脅四駑也淺　薄　五駑也頭爲王欲方目爲相欲明腹爲城郭欲張脊爲將軍欲强鼻穴欲大耳欲相近而前豎小而厚斯爲離羣絕類之材此就常格言之也若欲相千里馬又當求之於常格之外昔秦穆公謂伯樂曰子之年長矣子姓有司使求馬者乎伯樂對曰有九方皋穆公使行求馬三月而反報曰已得之矣在沙邱牝而黄使人往取之特而驪公不悅召伯樂曰敗矣子之所使求馬者毛物牝牡弗能知又何馬之能知也伯樂曰皋之所觀天機也得其精而妄其粗在其内而忘其外馬至果天下之馬也嗟乎九方皋可謂善相馬矣非九方皋不足以知千里馬非伯樂不足以知九方皋之能相馬彼皮相者烏足以語此士固有深山伏處匿影韜光姓名不逹於鄕閭徵辟不聞於朝右甚至不修邊幅甘溷泥塗爲路鬼所挪　遭輿隸之狎侮自問此生惟有没没以終與草木同腐耳一旦膺國士之知致身青雲揚眉吐氣致君澤民宏此遠謨乃歎非常之士固非庸耳俗目所能窺測於萬一夫天下士之不易知亦猶天下馬之不易知耳使有騏驥而無伯樂則雖有赤汗流赭之奇紫艷紅光之異亦惟與凡馬爲伍服鹽車上太行中坂遷延負轅而不能上圉夫執策而笞之以爲此駑馬也世未嘗無騏驥而伯樂不常有然則英多磊落之才其爲庸耳俗目所擯棄者豈少也哉古稱天馬産於西極漢武帝興師遠伐以求天馬後得所欲乃作天馬歌其詞曰天馬來從西極涉流沙九夷服天馬來歴無草徑千里循東道以武帝之雄才大略欲致汗血名駒不惜勞師糜餉甚矣良馬之不易致也邇者海禁旣開梯航遠届彼都人士每於互巿之地廣築圍塲環以池水護以木欄至春秋佳日相與角賽於其中或誇越澗之長或詡絕塵之技或繞塲數匝似驚隼之斜飛或孤注千金奪錦標而歡躍在與賽之人一而再再而三固覺餘勇可賈而海濱士女逐隊游觀舉國若狂萬人空巷眞不數春水湔裙之會秋風落帽之辰夫逞意氣於馳驟之閫爭得失於須臾之頃必人與馬相習馬與人一心乃能所向無前出人頭地此其中豈無奥妙昔田忌與齊諸公子馳逐重射孫臏見其馬足不甚相遠有上中下輩遂謂田忌曰君第重射我能令君勝田忌與王及諸公子逐射千金及臨質孫子曰今以君之下駟與彼上駟取君上駟與彼中駟取君中駟與彼下駟旣馳三輩畢而田忌一不勝而再勝卒得王千金可見賽馬之法固不自今日始矣孫子以兵法部勒之馬猶是馬人猶是人而勝負之數已不可同日而語譬之於棋善弈者用之而勝不善弈者用之而敗譬之於兵善將者所向有功不善將者不戢自焚可見運用之妙固存乎一心也西國風氣獷悍卽尋常游戲之事亦足以練心思習膂力賽馬雖小事然官憲則憑軾而觀商賈則輟業而嬉亦若有鄭重視之者此其用意固有在矣觀賽旣畢拉雜書此謂爲識途則吾豈敢 
[松棟雲痕]  
　　醕賢親王金棺擇吉四月二十日辰時由海淀園寓奉移至金井坑園寢二十一日申時永遠奉安自園寓距園寢計程約五十里之遥沿途自宜妥爲照料查神機營爲賢士創設所屬馬步各隊官兵感激大恩追慕不已兹際金棺奉移安葬该管營諸堂憲會商定於四月二十日調神機營馬步二十四隊官兵自海淀園寓起至園寢沿途依次排布金棺到時專帮操管總等員迎接行一跪三叩首禮其他官兵路旁跪迎跪送諒日内已專摺奏聞矣○吏部爲知照事所有盛京户部司庫等缺本部擬於三月二十六日奏請欽派大臣揀選業經通行各衙門傳知所保人員至期赴揀在案今本部現在擬改日期奏請欽派揀選一俟定有日期再行知照因用印不及徑行白片○兵部爲曉諭事武選司案呈據漕運總督咨報江西九江前帮衛千總文禄於本年正月初二日病故出缺按限扣至二月十二日限满應歸二月分截缺查上次第十一輪第四缺輪用儘先以鄭工遇缺先抵選止今此缺係第十一輪第五缺輪用儘先無人應以舊海防新防抵選無人過班用勞績儘先人員查有王耀明年四十五歲順天大興縣人由勇目歴保四品頂戴以衛千總遇缺儘先卽選前准原籍咨送赴部投供候選並聲明親老告近在案應將該員擬選此缺惟江西係遠省缺分應俟掣簽後再行改近相應出叙傳令該員於三月二十五日赴大安門外本部朝房伺候撃簽不准不到○新調户部左侍郎兼管錢法堂事務崇受之少司徒禮諏吉三月二十七日未刻上任先期司務廳出示仰闔署官員吏役人等至期進署謁見○吏部爲咨行事騐封司案呈本部具題請將管解京餉五萬兩以上依限解部交清之承解官　西候補通判吳春鑅准照例給予奬叙三月十七日奉旨依議欽此欽遵到部合將原奏抄黏咨行江西巡撫查照辦理○侍衛處爲知會事三月二十四日奉旨朕於明日辦事用膳召見後乘轎出德昌門福華門三座門西安門阜成門紫竹院少座走蘇州街六郎莊進頣和園東宫門至樂壽堂皇太后前請安玉蘭堂用晚膳畢出東宫門走六郎莊蘇州街紫竹院小坐進阜成門西安門三座門福華門德昌門還瀛臺卯正伺候欽此○三月二十三日之晚廂監满都統衙門准值年旗來又内開本月二十三日由内閣抄出奉上諭胡聘之奏革員虧短交代請查抄備抵等語山西已革通判榮昌前在署清水河廳任内虧短正耗各欵銀四千三十七兩一錢業經叅革勒追迄未完繳著 
 
 

Page 2

 
 
該護撫將該革員監追並將歴過任所寓所查抄提集經手丁胥訊究並著廂藍满都統將該革員家産查抄備抵餘照所請該衙門知道欽此等因知照到旗翌晨玉印務參領持文入内面禀恩相國裁奪相國諭派該管正副參領托克通額全泰吉祥飭傳該佐領扎拉芬率同驍騎校領催前往榮昌寓所查明有無家産逐一登記并派發領催看管以備會同地面官公同查抄估價備存聽候辦理○河南巡撫委員某管解地丁京餉漕折等銀八萬一千餘兩分裝木鞘由陸路按站北上三月二十六日午正抵部卽由解役赴當月司挂號訖立雇人夫將鞘舁入户部後庫院内堆存鎖繋原解兵役在彼看守一俟委員投納文批後方可示期兌收○本年壬辰科宗室會試中式姓名已登前報兹經訪事人錄正塲四書詩題用卽綴登以補前所未備欽命壬辰科宗室試會試題目以能問於不能以多問於寡有若無實若虚賦得名山爲輔佐得名字○原任四川成都將軍岐子惠軍帥元靈柩於三月二十六日抵彰儀門暫厝於白雲觀擬於二十七日備齊儀仗遵旨進城○新署太常寺满少卿三侍讀學士德擇吉三月二十九日辰時覆新先期博士廳出示仰闔署旗漢官員書吏以及樂舞三生廚役人等至期一體謁見 
[京口蒐軍記]  
　　兩江總督劉峴帥於本月初六日晨起渡江下提鎭江商碼已登前報初七日上午九點鐘時排列全副儀仗銜牌鼓樂提爐隊馬洋槍小隊督轅親軍簇擁至大校塲其時馬步三軍早經齊集文武員弁曁新兵統領帮帶司道隨員亦俱衣冠鵠候憲駕一至槍砲齊鳴砰　之聲山鳴谷應各營哨均在道旁唱名跪接勇兵則分列兩旁峴帥直逹演武廳姑降輿步入各官依文東武西序立峴帥一一向之點首隨入後廳小憇閱片時帥字旗下升砲作樂中軍官恭請升帳峴帥旣入座官弁叅謁華齊呈陣圖一册帥字旂之下又大砲三響中軍官請令開操峴帥發下令旂一面中軍官齎至廳前招展下令先閱督標新兵五營李軍門率趙吳蔣等營官指揮隊伍依次操演各陣爲長蛇爲八卦爲三才爲螺螄爲梅花旂前則槍後槍前則旂後彼槍起則此旂偃此槍起則彼旂偃惟見槍烟濃處戈矛對撃直如臨大敵者然倐而兠裏成圍旗内而槍外循序燃放忽又分開散列旂豎而槍隱周圍轟撃變化盡致眞有五花八門之奇至打靶等技則另委某觀察在東畔代閱事畢帥字旗下又升三砲鳴金收軍領隊以下跪安如禮各隊退分兩隅井井有條其時日已亭午峴帥入後廳小憇進午膳畢復升公案接閱城守營兵焦守備及百千總胥頂盔擐甲率馬步抬砲刀槍雜技諸官伺候旣而令旗一招布城門洞開各軍由左右兩門出齊至演武廳前周轉者三旋在中央支起帳棚演走各式大陣一時抬砲籐牌短刀矛戟跳躍靈健各擅所長弁目則另試步射馬箭地　皆免校閱已帥字旗下又升砲鳴金諸隊一一退入布城門内計時已下午二下矣峴帥卽令駕回舟兵勇鳴槍以送官弁紛紛馳送至江于黄觀察王大令則復由江于送至丹徒鎭峴帥以江中風浪甚大舟由内河至常蘇等屬計共南灣船十有六號帶以小火輪船六艘將起行各兵輪船桅上均站隊燃砲以表敬忱是日天氣清和男女往觀者不下數萬北固甘露一山由山麓至山巔遠望之惟覺人頭攢動幾不辨面目鬚眉此外俯雉堞立龍埂坐樹杈往來奔走於四圍者轂撃肩摩全無立足之處洵閙熱也 
[觀武受傷]  
　　本月初八日江蘇學政溥玉岑宗師校閱松江府屬各武生歲試綠楊影裏破的聲喧忽亡命之徒爭搶所遺之箭致有四五人射傷身上雖不沈重然已鮮血淋漓矣是日兼試武童騎射有某鄕人跌仆馬道中適一童飛馬而來踏破頭顱血流被面經旁人扶回家内不識能免性命之憂否 
[松江試事]  
　　提督學院溥玉岑宗師牌示案奉部行考列一等生員覆試不到應卽降附三等末名以杜規避等因日前招覆一等生員不到者共有五名除松江府學第十四名顧嘉淑呈報丁憂免其降等外其上海第二十九名張孝庸青浦第四名孫承基第二十一名徐翔雲無故不到自應遵照新章槪行降附三等末名至上海第六名汪永思雖據申稱因祖病請假候另行示期補覆仰提調官及該學教官一體知照○每逢歲試之年各學教官亦須一列考試兹已出案部一等三員何綺華學姚福奎婁學宣椒熈上學二等六員周慰曾奉學汪麟昌府學顧鵬青學鄭志成南學汪兆曾青學楊錫恩金學昨日報登覆試　屬新生經題實係君子以果行育德詩題賦得養老乞言得言字　 
[清溪笛語]  
　　金陵秦淮爲省垣居民汲飲之　前數十年河道深闊江水由西關灌入由東關洩出雖隆冬水涸亦復澈底澄清兵燹後淤塞不堪無從瀦水每逢江中潮小卽滔滔西去致民間無　滴之沾故近年來水西門外設立石閘一道冬間必放下障之雖無以導其源幸有以遏其流亦便民之一道也今歲雨多晴少春漲頓生江水亦驟高數尺上憲因委候補縣丞何二尹亮榘督率民夫啓閘從此扁舟一葉出入自如三老長年無不頌賢使君德　旁敷與江流而俱永已○三月以來隂雨者十之七晴霽者十之三田内積水成渠麥根腐爛農民亟盻驕陽以暴之或當不致顆粒無收乃自上月二十九日至本月初旬六七日屋角檐牙琤琮不絕欲勸雨師返駕苦乏掃晴之孃竊恐他時麥隴風來無復香炊餅餌矣奈何 
[鷺江泛棹]  
　　有馬承凱者浙江寗波人前數年寄跡厦門爲信局夥囊資稍裕遂在　　後街開設清芬堂烟館門常如巿娶本地人某氏女爲妾别墅藏嬌置父母妻子於不顧正月間馬父母携帶兒媳乘輪抵厦將圖完聚計而馬蔑棄人倫不念顧復之恩視父母如眼中釘不逾月老父以忿鬱死草草棺殮同鄕人見馬所爲如此遂不齒於人類馬尚不悛悟驕縱其妾凌辱其妻日前妾又邀約厦地女棍三四人男棍二人將正室毆辱血流被面徧體鮮傷其母上前攔阻馬舉足踢母履母負痛倒地此時姑媳二人在地亂滾且泣且言謂此種逆子必當赴官喊控治以王法馬大怒曰爾謂我忤逆則竟忤逆矣言畢拳脚俱下痛毆其母母大聲和救隣人闻聲麕至極力救護馬如肯釋手猶切齒痛詈曰爾欲將我送官我豈畏官也耶姑媳二人抱頭大哭隣人亦爲髮指然畏其兇横不敢插嘴惟在旁人息而已噫馬亦猶是人耳試問身從何來而甘爲梟獍之行也懲一儆百是所望於民之父母○厦門謙亨當鋪曁謙茂謙裕兩錢莊均係林紳所開謙亨公典在厦門洵推巨　開設已百餘年兹因鋪中執事陳某之子陳建輝在香港與匯豐銀行買辦羅某股開永同仁銀號被羅串同　　人倒劃林紳存付匯豐銀行洋銀四十三萬元外仍欠英商洋銀四萬餘元陳建輝無計彌缝遂作黄鶴之遠引英商禀請英領事照會道憲謂陳將銀寄回厦門夥開謙裕謙亨等錢莊當鋪請道廳兩憲簽拘陳某押追並請飭封謙裕等三處店業林紳旣被倒現銀四五十萬又復受此波累誠所謂旡妄之災惟陳建辉一紈袴子弟少不更事林授以重任卒至爲人愚弄一敗塗地用人不當伊誰之咎哉○管帶一槳巡船一差巡緝海港走私貨任綦重非熟悉情形精明幹練者不能勝任前帶巡船委員李子輝二尹懋猷管駕數年去歲捐升通判過班今春入都引見所遺之差輕吳春泉觀察於去冬選派陳君仰莊接帶陳於正月間在新海防捐局報捐巡檢指分福建試用月前赴部騐看許秋槎觀察按照新章遴派武君蔭之偕武弁二人合帶巡船以資巡緝而免偷漏○江西流娼往來漳泉等處必以厦門爲東道主卸裝旅邸賣俏迎門富貴豪商往往樂而忘返吳春泉觀察以其貽害行旅飭差驅逐鶯巢燕壘一掃而空有名彩鳳乾恃有紅蓮幕下客爲護花幡公然不給規費致被差役拘案鞭背數百下遞解回籍嗣經大力者保釋復回石泗各鄕艷幟高張綠姹紅嫣到處有春風抬舉許秋槎觀察蒞厦後變秋肅爲春温邯鄲挾瑟娼聚而謂曰此樂郊也接踵而來者計有十四五人寮仔後一帶　簾低羃玉勒時停竹絲之聲通宵逹旦揚州杜書記賴有牛奇章保護可以乘興尋春不愁覊絆矣○於也是馬戯開演三日後减價以廣招 
 
 

Page 3

 
 
徠起碼兩角半官座一元五角觀者甚衆班中馬匹不多不逮車利尼然每日售價數百元獲利亦云厚矣○升補厦門遺缺道雷頴生觀察已缷漳州府篆行抵厦門待有便船乘之進省屈指履新之期當在桂花香裏也 
[江户新聞]  
　　日本報云尾本福原二犯因在上海刃斃華人沈關福經控訴院判定九年重懲役之罪二犯不服控諸大審院本月尾本得悉大審院不予准理誓在獄中絕食而亡獄吏勸諭再三堅不有聽歴十有餘日形容枯槁顔色衰頽後由親戚等人婉言開導始於上月二十六號之夜稍進牛乳鷄子之類福原則日日在藁細工塲服役體軀頗覺肥健○宫城縣下名取郡東多駕村農人遠藤莊兵衛年届古稀精神頗健歴年栽植馬鈴薯精究其法謂足以救災荒始從本縣周游細加研究設馬鈴薯殖産會以濟細民今雖復擬以五年爲期限遍歴國中諸地以廣其傳瀕行向村畏乞取證書隨身携帶書中叙明來歴并言萬一旅中病故地方上當爲之包裏火葬設法運送其骨回家隨於上月單身扶一筇裏糧就道○大坂和音謂之烏刹甲爲日本通商各埠之冠地大物博又適富國之中央貨物流通較東京大爲便利故下次開設第四靣内國勸業大博覽會多有以擇地大坂爲利者大坂商業會議所因與全國商業會議所謀據擇輿論呈諸當軸大臣日前會首坂本莊一郎副會首大西吾一郎向大坂府知事暢陳其理府署書記官亦大爲稱贊願爲衆盡力籌謀○文部省頒給褒賞畫於各處學校長崎縣下尋常師範學校接到一百五十幀分賞幼稚科拔萃諸生所畫爲歴代史事及農具機器等圖實足開發童稚心思云○朝鮮政府摧德國人某姓爲顧問官今代購六百　重之礮艦一號并從本國海龍輪船及租用之德國　輪船中拔取各人以充水手 
[馬戲紀聞]  
　　哈驀司敦馬戲抵滬開演以來往觀之人甚爲熱閙兹聞該戲班定於明日午後三點半鐘開演以備婦女小孫觀看所演各劇亦極新奇可喜有欲游目騁懷者尚其趁此良辰同携游屐乎 
[查問西人命案]  
　　美差勿倫在虹口西酒肆槍斃肆主一案本館已詳紀之矣厥後美總領事查問此案请公正人數名聽之當向肆主之妻及當時同在酒肆中人並醫生巡捕等一一查問有謂勿倫於是日往尋美國兵船水手問在何處後不知如何放槍撃斃肆主或又謂肆主欠勿倫錢勿倫向之索取肆主答以並不欠錢何得妄索致釀釁端勿倫請小威金生代辨肆主之妻請哈華托伸訴至昨日查問已畢公正人謂酒肆主力孟實於初五日被美總領事署差勿倫用槍撃斃按照西例想須由美總領事定期詳鞫至供詞如何容俟續錄　 
[縣案彚錄]  
　　周玉堂投上海縣呈控被周郎山之子周春如覇贖田單求請提究袁海觀大令准詞復提集人証於前晚研讯玉堂訴稱係本地人家住浦東南二十四保揚師橋地方向以耕種爲業光緖四年間小的因有急需將田單五紙央沈日照爲中向同姓不宗之周郎山抵借洋銀六十元至次年小的卽付洋银二十一元四角五分繼又付洋银五十元至去年冬間又還洋银六十元迄今郎山逝世向伊子春如取贖田單再四延約現始查悉抵借時沈日照共抵洋银七十元小的于五年間所付之洋亦被沈日照吞没若照小的陸續付欵本利已一併付清有贏無絀今蒙逮案求患訊究春如供稱係揚師橋人素以務農爲業有田千餘畞父親郎山在日確由玉堂將田單抵押洋銀迄今本利絲毫不付亦不前來取贖如果本利業已付清試問其有收條否且田單何以尚在小的處叩求明鑒沈供係本地人生長田間玉堂向郎山抵借洋銀由小的爲中洋银均由玉堂用去與小的無涉所稱光緖五年分有洋廿一元四角五分實係玉堂借與小的應用小的亦有田單抵押至春如處之押欵玉堂並未付還實係誣控叩求鑒宥大令得供謂玉堂曰爾言將田單抵借洋銀六十元何以先後付洋有如許之多玉堂供稱連利在内去年小的在春如家内見其帳簿有收小的洋銀字樣大令曰本縣秉公判斷未便聽爾一面之詞旣稱洋已付清何以並無收清票據　見藉詞圖　今姑不予深究着交本洋六十元利洋免缴玉堂嘵嘵置辯春如又稱帳簿中並無收玉堂洋銀字樣可以呈案大令以玉堂旣不遵斷飭將春如交保着將帳簿交案再行覆訊○王沈氏偕陳王氏控張茂盜賣田地一案前報已記其詳前晚袁大令升堂覆訊王沈氏卽曹沈氏訴稱係本邑人嫁與王世昌之子爲室結　後曾生一子今年三歲前年翁與丈夫相繼病故遺下田地二三畝早經抵押他人小婦人生計盡絕遂再醮與曹義和爲妻今年正月間查悉前夫之妹夫張茂將抵押之田備本贖出轉售與余洽忠計錢一百千有奇將本除過尚餘錢六十二千四百文此項田地應歸小婦人之子杏林承受不應由張茂擅自變賣向伊理論置若罔聞爲此偕陳王氏到案控告陳王氏訴稱王世昌係小婦人之父小婦人出婦有年藁砧見背姊夫張茂不應盜賣田地叩求明察張供稱係本邑人前年娶王世昌之次女爲妻岳父逝世後嗣續尚虚身後事宜由小的料理妻嫂王沈氏寡鵠凄凉並無生育不願守志遂再嫁與曹義和爲室生一子取名曹杏林此項田地爲小的承受取贖變賣贏餘無幾求請明鑒大令問陳王氏日杏林究係何人所生答稱實係王沈氏前夫所生大令曰果如此則此田應歸杏林承受張茂不能據爲已有本縣衡情酌斷著張茂交足大錢四十千文給王沈氏具領以爲日後杏林婚娶之資兩造遵斷具結而退○朱吳氏控顧沐生借錢三百千不肯歸還袁大令飭提到案訊供之下顧供稱小的有房屋一所押與金興山處按照巿價值錢一千一百千文除去抵欵七百千尚可找出四百千大令提金質訊金遵斷具結限於今春繳錢三百千近由金將錢交案前晚大令問案時朱吳氏投案禀稱前堂奉斷之錢今已由金興山交案叩求給領所有利錢五十千叩求向顧究追顧供稱缺少之利早已將租抵息况小的現在無力求請恩鑒大令得供謂顧曰本應照數追償姑念一再求恩著交錢四十千並令原差帶同兩造赴金處對明立票限中秋節交清 
[英界公堂瑣案]  
　　包探何瑞福禀稱有李亦林者曾報被曹衛氏竊去洋銀首飾禀奉大老爺派差備文至杭州某庵内尋見曹衛氏據某尼言氏前去投奔言願爲之募捐因之收留及問之氏卽交出金鑲手釧三副今特帶同來滬又在上海獲到李阿斗認明分用洋銀六十元照原報祗少金壓髮簪金約指並洋銀數十元據稱被氏子取去不知逃往何處徐李氏供稱小婦人家在上海李是小婦人之父向來多病故未來案曹衛氏向在小婦人處傭工現因母親去世小婦人在家換穿素服除去金飾交曹衛氏藏諸箱内前月十六日被伊乘間竊去稱往杭州　佛李先於十二日出門不知如何與曹衛氏同去現已查明曹衛氏起意行竊聽憑發落可也曹衛氏供稱小婦人年六十七歲因往杭州禮佛　尼相識曾索取緣簿允爲募捐不應私取金飾現已悉數交出所少者由兒子曹仲生帶來上海現在不知何處去矣李供稱小的年十七歲遇見母舅仲生托寄洋銀六十元並不知情分明蔡太守飭將曹衛氏及李分别管押著捕房緝拿仲生再行讯核起到之贓先給徐李氏領去一百十七號華捕禀稱傳子文等乘馬飛奔有違禁令經小的先後拿獲三人中有許子榮者存洋銀爲質今不來案因先將傳及林錦裕送訊傳林同供稱小的等乘興策騎惟求恩斷蔡太守判令各罰洋銀兩元許旣未到案卽將所存洋銀充某處西醫院經費○顧吉生訴稱小的係上海人昨天行經四馬路被顧阿狗所駕馬車撞倒阿狗供稱小的係本邑人年二十四歲在某處當小馬夫伊從横路衝出以致相碰某號華捕禀稱小的目見顧自已不愼以致相碰幸未受傷蔡太守槪予開釋○包探沈金隆禀稱彚司洋行某西人遊船覆溺致失洋槍對時表絨毯等物小的曾將舵工沈土泉解奉大老爺訊供備文到縣移提人贓現在已交還諸物請免移提沈供稱現在小的已自行料理乞恩開釋蔡太守准之諭候備文到縣止提○前者陳鶴鶴訴稱小的被張華清毆傷蔡太守訊供之下飭陳醫痊再訊昨日陳訴稱小的傷已平復已有人出爲料理請免究懲張供稱此事已料理明白惟求開釋蔡太守准之○包探黄四福禀稱某鞋店主婦張嚴氏投捕房報稱已歇店夥潘丫頭竊去鞋子布疋小的獲潘查 
 
 

Page 4

 
 
詰祗認典質鞋子一雙今特送案張嚴氏供稱小婦人家在江北現來治下開鞋店潘辭歇後查失鞋子十四雙及布若干是以報捕拘案潘供稱小的係上海人曾在氏鞋店爲夥停歇後被欠辛工向索不付因有急用暫質鞋子一雙蔡太守飭取保釋出贖還鞋子呈案之鞋發還質鋪○包探孔阿才禀稱小的查得積竊陳阿金在十六鋪陳仁昌烟館竊得布夾被一條白布二疋持至租界中得以拿獲准失主尚未得知陳供稱小的係上海人連次行竊自知該死蔡太守判令笞責五十板驅逐出境贓存捕房以待失主認領 
[法界公堂瑣案]  
　　法界讞員葛蕃甫同轉於昨日清晨莅公堂與法繙譯官祁理恒君會審各案捕房將行竊木桶之蕭連生解案同轉研訊之下蕭認竊不諱著押候掌責四十下○包探郁庭湘禀稱陳榮炳在江天輪船上行竊搭客鋪盖拘獲人贓送案請辦所有鋪蓋一個已由失主托萬生槽坊夥代爲取去同轉讯明陳榮炳犯竊不止一次判押候掌責八十下○包探孫錦榮禀稱徐阿福日前行竊繩索拘案懲辦釋放後又向昇和里竊得布衣三件磁器花盆三個旋將衣服付諸長生庫花盆尚在送案請究同轉向徐訊問徐供花盆係别人交與小的同轉謂憾証確鑿豈容抵賴判責一百板押追羽黨○小東門外洋行街鼎興糖行客鄭竹韻投案訴稱日前因事外出良久始歸查視臥房箱中失去綢衣十餘件另有小官箱一口已被割破告知棧主呈報捕房旋經包探來查在茶房楊柳生庖人陳阿炳等床上搜出原贓今將二人解案求請澈底根究同轉訊究之下楊陳二人各自推諉同轉著押候掌責六十下○汪坤元投案訴稱小的在陳姓家中傭工餬口前日清晨主母將長豐綢縀往來經摺一個囑小的前往支取綢縀衣料回將經摺放在縫工桌上轉瞬不見後查知被縫工蔡阿寳所竊串同俞寳生同該綢莊冒取衣料甚多今將蔡俞兩人送案所有冒取綢縀業經搜出求請嚴究旋據蔡阿寳之母蔡謝氏投案聲稱兒子因貪小起見冒取綢縀今欲領伊回蘇州嚴加管束湊得洋銀八元繳案情願賠償押本同轉見蔡謝氏龍鍾老態情狀堪憐准將蔡俞兩人交蔡謝氏帶回取到原贓交汪坤元領去○去年十二月廿二日縀子客人朱駿梅控被和昌竹布店主賒去縀子兩疋旋由收租人傳春山從中唆使令某捲逃經代理讞員朱森庭明府將傳提案訊究之餘判將和昌竹布店生財悉數拍賣得價抵償房租及縀子價洋已紀前報昨晨朱傳二人皆投案候示同轉遂將拍賣生財洋廿一元五角半提出十一元給朱收領餘洋均交傳春山領去○吳春泉混入永利糖行乘人不備行竊水烟袋兩枝爲行中學徒所見上前追獲在衣袖中搜出水烟袋送案請究同轉詰問吳春泉吳供友人王老春在永利糖行内小的前去尋訪被伊行中人誣指行竊小的素來安分曾在俞元茂布店爲夥同轉着押候查明再核○八仙橋捕房細崽朱雙福訴稱小的出外買菜被同事楊元生在臥房竊去對時表一枚拘案請究楊供稱是晚與朱阿福同赴街衢購買鞋子房中有十一號西捕之小細崽看守朱與小的本有亿恨其兄雙喜因案覊押英捕房朱誣指小的陷害日前雙喜曾將小的　住欲索詐洋銀十元小的不允致補揑詞誣控同轉得供後著將楊押候傳到朱兄雙喜再行質訊○通事禀稱捕房已歇細崽蔡堯林於前日傍晚時约花烟館妓女張蔡氏入小屋中翻芸覆雨被巡捕所知一併拘送案下請辦蔡堯林供稱張蔡氏向小的索欠小的遂向同事收取替工錢不敢作齷齪事同轉謂爾旣已歇業不應再與婦人混入小屋中判將蔡堯林枷號五天張蔡氏管押三天以爲不知羞恥者儆○包探王榮培禀稱積竊劉以　前經公堂懲辦已有數次今又逗留租界恐其復蹈前轍送案請究劉供稱小的現已改過此次由松江來滬尋訪賣磁器之張姓同轉着押候查核○包探孫錦榮禀稱小竊陳阿春前晚竊得鮮猪頭一個經巡街捕拘案请究同轉以原千不到判將陳阿春掌責八十下釋放○蔡桂堂訴稱前晚在小東門外套扦子攤上閒玩有扒兒手陳蘭生向袋中摸索當卽知覺扭獲送案陳蘭生供稱向業竹匠現住小南門外同轉著押候查明再核○包探郁庭湘禀稱陳阿四前因犯竊遞回原籍今又來滬送案請懲陳稱小的已改過自新兄名陳三寳在小南門外開剃頭店小的擔擱兄處不敢犯法同轉著押候查核○包探王榮培禀稱何少堂爲胠篋中之老手懲辦不止一次今又混跡租界送案請訊何供至湖南會館盤柩回籍暫住滬南製造局砲隊營中同轉著押候備函送縣遞回湖南原籍○永發烟館夥陳阿龍訴稱朱竹林開燈吸烟乘間竊取烟槍人贓並獲扭送案下同轉判將朱掌責八十下○姚增芬訴稱趙增美將小的之妻踢傷妻已懷孕受傷後臥床不起故將趙扭案請懲同轉訊問之餘趙供曾欠姚妻之錢前日清晨向小的索取小的以清晨索欠一日不利與姚妻口角略與拉扭並未用足踢傷姚稱妻被踢受傷腹中一塊肉勢將墮下未卜吉兇如何同轉著將趙押候姚妻分娩後再核○通事禀稱嚴童氏前晚與外國水手同坐東洋車至八仙橋西首在野田草露中顚倒鴛鴦被旁人窺破手水當卽遁去僅將嚴童氏拘押捕房在身畔搜出洋銀十三元送案同轉訊問之餘嚴童氏假作痴呆謂大哥董司安在某輪船爲夥小婦人欲嫁與住居虹口之西人遂與同坐一車被流氓阻住搶去小洋二十角同轉讯明嚴童氏住居英界中巷弄著包探送回其家不子深究○包探王榮培禀稱大方棧接客陳小芳等日前在安慶輪船接到客人旣抵棧中檢點行李忽多紫花布包内有小官箱一隻中多珍物各棧夥分贓不匀致相口角今由陳小芳將空箱一隻内有慶　及萬順昌簿子數本送至案下希圖搪塞同轉著將陳小芳交保候查明再核 
[敬謝名畫]  
　　常州程士雲先生名炔斗工折枝花卉活色生香其秀在骨的眞南田正派曾於鄭靜卿鹺尹處見之愛不釋手因請鄭君轉乞蒙以册貢十二幀見贈拜登之下喜而雀躍爰誌數語以鳴謝并爲定潤格以問世想有目者自能共賞也高　寒食生拜手 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　三月二十二日東防廳高禀知二十一日接辦塘工局提調事務候補同知莊炯文交缷雙林釐局回省禀到運副卜文杓禀知運司委解二批京餉差叩謝署黄巖縣蔡秉澄專丁來省禀奉藩司飭知准補武康縣缺叩謝縣丞章廷樞禀知藩司飭知請補太平縣丞缺叩謝二十三日准補黄巖縣唐濟交缷山隂縣事回省禀到叩見吳明楷由京騐看來省禀到叩見未入流梁克昌禀奉委加札仍舊監印差禀見叩謝二十四日雙斌禀見叩辭解餉赴都唐繼勛禀見禀辭赴温台公幹轅下文巡捕將量禀奉憲委接辦轅下文巡捕兼監印差叩謝府照磨金甌禀奉署藩司委接辦清訟文案差叩謝二十五日轅下文巡捕强紹嵩禀奉憲委接充文巡捕兼監印差叩謝龍斌禀奉憲委接辦文巡捕差叩謝楊際雲禀知杭府委守提海寍嘉興嘉善烏程南米差叩見巡檢韓道生禀謝咨補全旺巡檢樂清縣丞俞宗淵禀謝飭知赴任叩見轅下武巡捕沈彪陳鏞陸宗保王裕勤俱禀奉憲委接充武巡捕差叩謝二十六日處州府陳璚禀奉委調署杭州府來省禀到禀見調署仁和縣伍禀知交缷錢塘縣事禀見署錢塘縣朱禀知本日受事禀見二十七日截取同知方駿由京騐放來省禀到二十八日寍波通判莊禀見叩辭赴任候補運判胡瀚禀辭赴錢江緝私差二十九日鄞縣楊禀見禀辭赴任卽用縣葉南金禀知奉藩司委纂校省例差叩見黄福元禀奉憲委轅下文案差禀見叩謝候補縣馮兆松禀知前署松陽縣任内交代初限算清回省禀到叩見三十日郭又塏禀辭世瓶窰保甲卽用縣何士循禀知藩司委催台州衛交代 
[金陵官報]  
　　三月二十九日候補道章蔭朱成渡王廷訓均辭赴蘇調署山陽縣程鑫辭三十日委署甘泉縣李孟康辭赴任典史王增廉到由蘇來縣丞查有銑禀知通判朱廷凱病故丁憂縣丞俞明謙禀謝四月初一日同知李炳禀知到太平門稽查兼後湖保甲差通判孫廷騵銷保甲發藩差理問潘壽銷太平門稽查並到城内保甲文案差縣丞黄傳烺禀知赴高郵太州分銷香未差藩轅牌示淮安府張球又徐州府桂中行均應飭回本任初二日同知李傳新銷太平門保甲兼後湖差初三日江蘇候補縣丞何亮榘禀知初四日雲臺閘開壩候補巡檢吳永勳禀知由蘇州解餉回初四日知縣朱文炳由浙省提絲捐回並禀知十六年浙省賑捐案内蒙浙撫憲崧保俟補缺候以直隸州用 
 
 
 

Page 10

 
 
   
 
