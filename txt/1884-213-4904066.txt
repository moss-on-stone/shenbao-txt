# 1884 - 213 - 4904066

 

Page 1

 
 
[西人保護租界華人説]  
　　中法之局和戰未定此時情勢正如兎起鶻落波譎雲詭莫能定見於是華人之店租界者紛紛思爲遷地避兵計此固亦思患預防之意然竊謂租界之地當有可恃者在也夫租界爲各國商人所居法人即欲開釁於中國亦必不敢開罪於各國法兵不擾租界固有可必若中國則前曾奉有明諭謂即使中法失和兵戈從事而於各國商務必當力爲保護雖法國商人亦在保護之中煌煌天語仁聲洋溢中外咸欽又何至加兵於租界所慮者上海之地五方雜處良莠不齊平日之間流氓拆梢時有所見此等游手好閒之輩所謂愁太平等撩亂幸災樂禍遇事生風設一旦和議决裂兩國不以玉帛相見而以兵戎則若輩或將乘機倡亂或假敵愾爲名或以義勇自居縱横恣肆逞其刦奪焚掠之志此則不無可虞蓋若輩不顧義理但畏官法若與法人失和則官將與法爲仇彼等正可假公濟私名爲助官以誅法人實則其禍較法人尤烈居民之紛紛遷移以避兵禍意殆爲此然竊以爲此雖可患而亦不足深患也華人之居於租界者大都商賈爲多其餘亦多爲租界中壯觀生色即下至肩挑貿易與夫扛棒車夫之流亦皆足以壯洋塲之色而裒然成集倘皆紛紛檄移則租界中誰與共居即西人何以獲利故平日挨户有捐按季收資其廵捕之辛資包探之食用與夫地火也烟燈也車照也無一人不有捐即無一人不有益於西人即無一人不應爲西人所保護刻下本埠各國領事官與各水師兵官會議其先時猶僅擬保護英美兩租界現在重加妥議并法租界亦一律保護德國領事已定派兵二百名上岸駐守不時梭廵以防宵小竊發想各國亦必同心協力各派兵士各勤守望加以近來西捕加多華捕亦不時教練歩伐俾知戎機有如許保護之人彼流氓土匪孰敢生心自投羅網况中國亦有保護西商之責前日諭旨尤當欽遵倘有不虞華官亦必派兵兠截妥爲照護如此而租界居民當不啻安於磐石又何疑懼遷徙爲哉或者曰土匪流氓不能奈彼西人何而於華人則初無所畏也彼西人雖有團練之兵廵捕之衆以及兵船水師登岸守禦而大都急西人之急未必兼顧華人則苟兵釁一開土棍乘勢而起華人必先受其害是又安可以不慮不知土匪固難保不擾及華人而西人則斷不能專顧自己如許廵捕平日工食悉由工部局給發所費不貲而其費則悉從何來來自華人之捐而已團練各兵雖非盡由捐資所養然亦不無沾光之處苟平日則收華人之捐而臨難則專顧西人而不顧華人恐西人亦不若是之無情無理故吾謂西人之注意於保護西人亦固不免而於華人究不得而外視之何則租界苟無華人則市面不能興捐數不能集雖有西人斷不能成此大埠於西人又何利焉華人以謀利故而來居租界願出捐銀原欲西人之有以保護之使之有益而無損若土匪乘機肆横而西人置若罔聞吾恐華人將紛紛謀避盡室偕行一人倡之衆人和之不數日而遷移殆盡則有屋而無居人工部局將從何處收捐廵捕包探以及地火烟燈車照等費又從何處收起此非華人之不幸實西人之大不利焉竊以爲此數日內和議未决人心惶惶遷居搬物者紛紜不靖以至船價陡增五倍似此情形殊爲紛擾華官雖有示諭而民間尚未能盡喻憲意計此時西官亦宜遍告租界居民明示以中西一律保護之意俾居租界者無論西人華人但須各安生業行所無事不必紛紛搬移致多擾攘即使中法和局或有未成而租界定可無虞倘有無籍棍徒敢於恣肆除嚴拿密訪隨時懲辦外日派兵士偕同中西廵捕晝夜廵邏妥爲防護必勿使若輩得逞其志如此則民心可以漸安租界可以無擾爲租界華人計未始非爲租界西人計即未始非爲中西大局計也非然者市中有虎談者色變當道有狼行者裹足中法之釁未必遽成而租界先多不靖不誠大可慮之事也哉 
[本舘接奉電音]  
　　○昨由通州電局專發電音到本館有六月十四日十五日諭旨二道敬謹譯登○六月十四日奉旨乍浦副都統着和琨調補鑲紅旗漢軍副都統着恩佑調補欽此○十五日奉上諭內閣學士文碩奏疆臣玩忽閫寄請旨懲處一摺前據張佩綸奏遵查署總兵楊在元貪謬各欵當將該署總兵革職台灣鎭總兵員缺緊要該督率將楊在元派署殊屬疏忽何璟着交部議處欽此 
[京電錄登]  
　　○昨接京都發來電音云聞法人願减賠議和而中國不允出費近已逾期故將各口封閉以致人心愈形惶惑云云此信未甚明晣所云各口皆封不知係屬何口爲何人所封目下會議近在滬瀆而本埠並無開兵之耗刻尚待美公使楊大臣來滬調處聞楊大臣業已首途不日即可戾止必能持平立議折衷至當俾兩國化甲冑爲冠裳彼京華傳聞異辭存而不論可也 
[法事臆見]  
　　○近日中法欽差均駐滬上絶無動静前日法都已有要電來滬而其中何事外人不得而知傳聞有飭令緩兵之説未敢必其確否昨日又聞美欽差楊大臣業經首途不日將抵申江前此本館曾聞楊大臣電禀美總統問可否爲中國作中而美外務衙門回電云不知此事刻下楊大臣既將來滬諒係總統經已允許大約此次楊大臣來此先將兩面如何辦理情形逐一詳問權其可否審其機宜然後發電禀明美總統請爲公斷儻得如此則公論具在必有至當不易之道兩國人民或可免鋒鏑之災也 
[法船出險]  
　　○昨報列法艦觸礁一則兹閲西字報悉福南船刻已施救出險拖至横濱船塢修理云 
[高麗風災]  
　　○本月初四日高麗忽發大風房屋毁壞不少舟舶之被飛廉括去者更實繁有徒其新築海灘均 
 
 

Page 2

 
 
爲大雨衝塌誠鉅災也 
[用藥宜愼]  
　　○前報載福州演砲無聲騐得藥中有鹽等語兹聞西友述及大憲因此大發雷霆徹底根究被誅者已有四十餘人其實此事大都由於購辦軍火者之舞弊使然盖外洋火藥有優有劣劣者價廉而外觀轉多光彩優者光色不甚好看而力量甚足計優者藥力可四十里劣者不過十里購辦之人以劣藥充作優藥官憲初未之知倘經戰陣則貽悞大局實非淺鮮無怪大憲之震怒也並聞中國現因防務孔急將前四五年所貯之火藥悉運至軍前聽用此等火藥經過霉天亦既多次尚復何所用之哉按西友此語殊中肯綮亟錄之以告當事諸公庶知所審愼焉至於福州之事又有謂係有漢奸從中作弊者此則尤宜密訪嚴懲矣西友又言聞近日上海運往福州水雷六十具而未聞有棉花火藥一同運去水雷全賴棉花火藥是亦不可不亟爲預備者也 
[盤獲奸細]  
　　○營口訪事人遞來鴈帛云本月初四日中國鎭東鎭西鎭南鎭北四兵輪由旅順口開往天津正在出口之際適見一法國夾板船若即若離似有畏葸不前之意該處非通商口岸素無番舶往來兵弁見之不勝疑慮遂鼓輪而上將法船扣住細細搜尋其中滿載西式槍炮及鉛丸火藥等類顯見是法國奸細將爲內應隨禀明吳欽憲宋軍門提該船主嚴刑審訊另派輪船二艘兵勇二百名在船旁有守一面詳請李傅相定奪噫法人之計誠狡矣然非有華民甘作漢奸爲之嚮道彼亦安能潛入內地暗蓄奸謀哉 
[暗壞水雷]  
　　○旅順口所置水雷日前藥綫苗管忽然損壞經宋軍門親赴騐放屢燃不響嗣細心潛訪始悉係被法人暗中毁壞以致無用愚意此特通法之亂民所爲倘真法人當此軍務孔亟之際安能潛至此間耶 
[牛庄水患]  
　　○牛庄入夏以來雨澤至多溝渠皆滿且遼陽太子河横流衝决牛莊適當下流致洚水湯湯一望無際近日又發蛟洪以故糧食之價驟然昻貴并聞關內亦有數縣被災民怨其魚澤嗷哀鴈爲人上者當必有以善持其後矣 
[大臣偉論]  
　　○初六日廣督張香帥率同司道親詣籌防局會商防務并查閲捐欵見義民所輸鉅欵不可勝數不禁極口贊歎謂勸捐之事原屬至難過事驅廹則失朝廷體統若專主寛大又恐餉源漢繼今則條教甫頒而輸將恐後其急公好義誠非他省所可及我輩服官斯士當勵精圖治力求上理以無負斯民急公好義之心司道聞之咸悚然而退云 
[風災紀餘]  
　　○昨列風雨覆舟一節係採諸循環日報兹得本館訪事人書云粤垣高橋某妓寮珠簾待燕畫閣藏鶯姊妹花十數枝平日頗高聲價是日有客招往珠江作閙紅之會舟至半海即隨白馬素車而去惜哉十八甫有一酒樓甕熟梨花履綦滿座當驟雨時行路者齊進暫避忽聞轟然一響廚房被雨冲坍各人聞聲心胆俱裂甚有手足無措從梯顛下竟作金谷園綠珠故事者刻尚天色如晦凉透蕉衫故人皆惴惴恐封家姨復肆顛狂云 
[嶺南雜紀]  
　　○天津有電至粤謂和議將成斷不至以兵戎相見制軍隨即覆電報知謂粤省防務經彭欽憲布置一切海稱嚴密周詳如與議和務須顧全大局否則不妨從事疆塲也○粤省現有火藥局三處而所製之藥尚不敷用聞大憲擬于東較塲　添設一局已於初七日委員勘估工程想不日即可興築矣○番禺某鄉落前月陳劉兩姓因事互毆劉姓敗衂傷及數人經父老調處不致鳴官嗣受傷者之家屬皆懷不平竟於陳姓村前暗藏火藥以爲轟滅之計幸事前知覺未罹其害陳姓以事關重大未便姑容遂控諸府轅禀請懲究想府尊明鏡高懸自能除殘暴而安良善也 
[查閲水師]  
　　○福州船政局先後造成兵船不下二十餘號各船管駕員弁向由前後學堂中之肄業生挑選充當學生大半閩粤産如係閩人管駕則合船員弁水手人等皆閩人非親即族不但未經戰陣亦多不諳水道實是應名而已粤人管駕亦然近聞張幼樵欽憲到閩意欲整頓水師行文各口駐港之船調省操演適值法人兵船駛來伺釁人心惶惑各船水手人等一聞此信多半逃走各管駕無如之何欲赴厦門募補六月初八日濟安飛雲兩船由粤調閩經過厦門時亦聞逃去水手四五十名亦由厦門募補充額伏思養兵千日用力一時似此尚未經開戰即先規避則平時各船之紀律可知矣若不嚴徵一二吾恐閩省水師難期起色也 
[厦門多疫]  
　　○厦門時疫盛行染之者一經吐瀉即時斃命名爲霍亂症閏五月間死者聞有七八百人近則尤甚有已補閩淸縣吳明府承鼎奉差查勘海口到厦猝罹此厄隨身祗一家丁嗣經孫觀察備送百元具棺收殮吁慘矣有好事者設壇請乩據仙判云須文武聖帝暨城隍出廵可驅瘟疫刻下家家齋戒夜少行人舖户俟掌燈候即行關閉俗以泥塑金身乘四人小轎旂幟鑼鼓簇擁前驅各路紛廵以驅邪疫夜間金鼓聲四方響應殊亂人意或以厦地雨暘不調寒煖倐變蒸穢之氣一經鬱結即易遘灾或謂厦門有所謂甕菜河者汗穢不潔之物充牣河中烈日薰蒸臭味撲鼻民間取食亦易招疾二説未知孰是又厦俗不信醫而佞佛凡人遇病其家屬輙於廟中請小佛一尊乘以小轎四人舁之行至通衢轎役故作顛仆之狀以逞其勢欲東則東欲西則西路遇藥鋪即令將百藥雜陳轎前隨轎頭指取歸而煎服其效也佛之靈不效則以爲實應遘此疾雖佛亦無法可施此真可憐亦可笑也 
[逃犯續獲]  
　　○上年蘇按察司監內逃失匪犯王二彭學誌兩名至今春由沐陽縣該犯原籍獲住王二一名派撥砲船護解來省即經請令處决先後詳見前報現番在逃之彭學誌一犯又於淸江浦地方被營勇盤詰就獲昨十五日淸江電咨蘇臬憲請速撥輪船前去迎提天網恢恢疏而不漏信然 
[蘇臺近聞]  
　　○屠優凶鬥業經登報兹則更得其詳事緣閶門外戲園內有高姓綽號開口跳向杜三珍肉店買醬肉四塊逾刻更向掉換店家不肯高即逞凶將掛生肉之鐵鈎抛入店內豈料鈎之兩端其鋒甚利擲出時自傷其臂以致血流隨又呼集同黨持械尋釁肉店各夥見來勢洶洶只得儘力抵禦互受損傷兩造均抬赴吳邑請騐均無致命之傷惟京班優人仗其技勇動輙聚衆滋事以强爲勝若不嚴加懲警殊不足以安市廛而戒兇暴也○獅子林新到異樣小人三名頭小如拳身長二尺餘能跳擲取物其聲啾啾然現在遍貼招紙赴園看視者每人取錢三十二文其即古所謂僬僥氏者耶○昭文縣鄧姓命案疉經臬憲督同提審局員黄宋兩明府研訊所有硬作證見之傭媪顧氏業已認誣而鄧氏母女均供明並無因姦致死翁氏之事此案即可昭雪不致開檢矣○初七日酉刻有一馬拖一木橛自過駕橋狂逸而西一路碰翻擔物帶跌行人不計其數而於干將坊巷踏傷一婦之腹隨於是夜殞命聞是婦年約三旬懷孕六月而竟死於馬蹄下吁慘矣○城外李繼宗巷高姓花砲作碾藥遺火霆震一聲黑煙四塞蟲斃兩人一年老者僅餘焦骸三尺模糊莫辨其十八歳學徒轟去兩足尚未殞命延醫救治並經高慶大藥行施送犀黄約值二十洋服之仍無效騐閲一晝夜而死此初八日事也 
[下鄉騐屍]  
　　○甯波鄞江橋地方出一命案初八日下午朱邑尊帶同仵役人等下鄉騐屍其細情俟探明再述 
 
 

Page 3

 
 
[京師函報]  
　　○前報由京師綠營遴選之兵三千名刻已選齊日在德勝門外教塲演習新樣陣式所用軍器係子母炮擡槍鳥槍欑大竹長槍及刀矛籐牌等云○左侯相因善軍憲已抵都門同居不便現已移寓東安門外氷　胡同賢良寺內云○此次熱河征剿土匪官軍所用洋槍頗爲得力致烏合之衆一鼓就擒事定後繼都統思成見破除仿效新法奏請在神機營所儲軍噐內分撥洋槍三百桿配帶子藥作速委解熱河以資軍中應用聞本月初五日已在該營軍器庫內如數挑出俟子藥配齊即可派員解往矣○神機營派員由鉛子庫支領船一千斤發交製造局鎔鑄鉛丸限即日鑄齊以應軍中需用○初六日有數人衣冠齊楚在西華門內竚候醇邸比轎至即攔輿遞呈求准隨營効用醇邸謂爾等情殷敵愾甚屬可嘉惟既云出兵赴何處所數人默無以對止諾諾連聲醇邸大怒乘轎而去嘻之數人者何冐昧若斯耶宜其受當塲揮斥已○歩軍統領衙門續選京師五營精壯共二千五百名經福提憲錕於六月初三日挑准分爲頭二三等頭等一千名無不技藝精通二等一千名亦皆弓馬熟嫻三等僅五百人惟取年富力强堪資訓練者聞軍裝噐械現已備齊不日即調赴天津防堵云○前報崇文門税課司奏請在直隸喜峯口添設局卡一節緣該口與山海關接壤故户部咨商李傅相飭查有碍山海關税務與否傅相咨覆言尚無妨碍惟布疋爲該口出入大宗有山東直隸兩項之分刻下部議東布由山海關卡收税直布由喜峯口卡收税以爲永遠定章至該卡委員薪水與書吏廵役人等工食由崇文門税課司經費項下支銷不准另外開支云 
[土匪竊發]  
　　○杭垣於月初接有警報聞係於潛昌化兩縣交界處聚有土匪數百人正圖搜捕不意安吉縣境亦有土匪竊發遂與於潛之匪合成大夥勢甚猖獗迭肆搶劫省中得報後飛檄成梓臣太守領軍馳往彈壓星夜就道按成太守自交台篆後旋省即以舊帶之楚軍委任之嗣以長興一帶有客民滋事憲委太守統軍駐紥該處以資防護今因調往於潛而該處紳民以縣中兵力單弱不足捍衛故聨名具禀撫轅但憲批尚未有見也 
[西兵團操]  
　　○上海西國團兵聞定於今晚會操惟不至泥城外即在租界中空地列隊云 
[吳淞信息]  
　　○長江水師提督李與吾軍門昨乘靖遠兵輪進口至炮台前下椗隨下小駁船至六營公所少憩十點半鐘仍回至靖遠船啓輪駛回原處洋而停泊以重職守至美兵艦納亞達於一點鐘乘潮漲時啓輪駛進淞口直赴黄浦中國之威靖兵輪送李軍門　泊後亦逕返浦江云昨晚又接吳淞信云中國威靖兵船奉憲檄調赴滬上載毅勇至吳淞口防衛詎駛抵寳山縣屬之高橋鎭小沙頭偶爾擱淺不能展輪遂由帶兵官資雇民船將勇駁至岸上時已向晚未及紥營暫駐六營公所及各寺廟該勇旗幟號衣鮮明奪目游行市上秋毫無犯儼然節制之師至威靖船勇已缷空俟潮水初生即能活動矣 
[爵帥抱疴]  
　　○近日曾爵帥政體偶爾違和延醫調治緣爵帥素有肝疾近與巴公使議論不合心中忿忿致舊疾復發想吉人天相定可不日告痊云 
[武備森嚴]  
　　○有人從蘇省至滬云由婁門搭船順流而下所過之處見各營水師炮船按段停泊旗幡飄蕩戈㦸森嚴四百里中絡繹不絶殊見我國水師早有預備彼桀驁不馴者亦敢修爾戈矛從事於炮雨槍林之內否 
[營勇築路]  
　　○滬南製造局由陸路至吳淞口須經英法美租界各大憲恐兵勇往來易生枝節昨晨特飭營勇數百名各帶鍫鋤等件自西門外羊肥橋迤北經晏公廟胡家樓陸家觀音堂徑達新閘鎭將舊時道路一律脩整加闊以便來往自如再由新閘而至鐵馬路以達吳淞如是則可繞出租界查華勇雖係有勇知方然究屬赳赳武夫經由租界難保不釁隙偶生自有此舉而分道揚鑣無患藉端騷擾且租界有事則調兵保護亦易爲功誠一舉而兩得焉誰建斯議我願傾忱拜之 
[加意廵邏]  
　　○日來防務吃緊駐紥徽州會舘附近之何統領每夜帶勇梭廵澈夜不息前晚統領親帶勇丁人等各執器械進大南門廵閲一周旋出北門至爵帥行轅然後回營英捕房三道頭等中西捕亦格外認真廵緝云 
[滬上瑣聞]  
　　○中法和議仍未停妥滬上謡言益形驚懼居民之遷往他處者日多一日○邵小村觀察勤勞土事旦夕不遑致偶染微恙在督轅請假二日○會辦南洋事宜陳伯潜閣學行轅刻已由廣方言館遷三馬路新關後福德里矣 
[自經溝瀆]  
　　○十五晚大東門外荷花池後坑厠中縊死一人據聞死者姓葉翌晨經該處十六鋪地甲裘福報請上海縣黎邑尊帶同刑仵書役人等前往詣騐據仵作喝報該屍委係自縊查無戚族在滬飭即棺殮發壇標記待認 
[遇人不淑]  
　　○前報列吳德裕持刀傷妻解縣訊供等情前晚蔣明府升堂復訊吳陳氏稱年十八歳刃傷略痊丈夫如此行兇情實難忍求恩發堂守節明府詰吳德裕究因何事欲將妻置於死地答稱我欲帶往徽州伊不肯從故持刀恐嚇詎該氏撒潑致一時性起戳傷現蒙發堂醫痊求恩給領俾即携帶回籍陳氏放聲大哭稱在滬尚如此行兇若同回籍惟有一死而已其母陳許氏兄陳五福供與前略同明府謂爾既傷痊自應隨夫回家結髮夫妻無可離異爾惟有怨實命不猶己耳再三開導反覆周詳吳德裕堅欲領回陳氏决計不從明府謂爾夫婦仍與母親同居何如均稱不愿因諭姑將吳陳氏暫發善堂吳德裕細故傷妻實屬不合笞責一百板吳阿仁因病從寛開釋諭原差如陳氏意轉心回肯隨夫回同母居住禀候核奪 
[流氓可惡]  
　　○老閘北唐家弄一帶爲流氓逋逃藪拆梢圖詐時有所聞前有操淮南王業之談勝泉負寶山某皮匠錢七十文屢索不還反被兇毆受傷甚重屋主恐有疎虞囑頭圖地方禀縣抬騐邑尊騐得受傷屬實飭地保先行療治　面簽差拿行兇人到案究辦十四日該保路經是處復見渾名紅毛人與陳鶴松兩流氓扭一粥店夥兇毆該保大怒將該流氓扭解英界公堂稟請移縣懲辦黄太守准將該流氓送縣黎邑尊訊明笞决取具改過切結存案釋之使去 
[戲言肇禍]  
　　○外虹口皮工某甲與成衣匠某乙同居素無嫌隙雖皆以針線餬口實風馬牛不相及也前晚納凉花架下戲言互謔遽致反顔皮工忿甚手持菜刀斫傷成衣匠頭額腿足當經廵捕一併拘入捕房一面將受傷人送同仁醫院救治某中管押捕房詩曰善戲謔兮不爲虐兮世人陷瑕抵隙專以惡語傷人者請以某甲爲前車之鑒 
[逃婦遞回]  
　　○前報列法公堂將朱王氏周徐氏等送縣訊供等情前晚蔣明府提案復訊作保之張茂供稱在署充當捕夥有年不敢妄爲前月有親戚周徐氏母女自蘇來滬詎有朱王氏隨來致包探嚴頌眉懷疑盤詰解送公堂蒙翁大老爺訊供交保小的聞知前往保領回家明府謂爾係在官人役理應問明來歷方可具保朱王氏既非親戚又未相識爾何敢擅行朦保且原告朱松泉今日仍未投案未始非爾運大神通向彼恫嚇勿令到案殊屬可惡喝責二百板周徐氏等供與前同正在訊問忽有徐阿金自稱係周徐氏之夫投案領妻明府詰以案中情節徐茫無頭緒明府見徐周氏在後教供知有獘端登時大怒喝令掌頰不准其夫具領隨判將朱王氏等三婦遞回長洲縣就近查明傳領徐阿金斥退 
 
 

Page 4

 
 
[英界公堂瑣案]  
　　○奚長春送湯桂保至案控稱昨至五福弄此人忽放手槍致我右耳震聾與論逞蠻幸廵捕到來拘案湯供在韓營當勇來滬投文隨帶手槍實係防身之具現已將文投遞亟思回去故將預裝之槍開放並未滋事黄太守問既係勇丁號褂何在湯稱號褂寄存烟館太守商之翟副領事飭押令取到號褂再行核辦○包探秦少卿禀稱昨有銅匠陳長林問包探中可有張寳和否我回伊並無其人想係假冐陳言伊等同業四人在桂芳閣啜茗各脱布衫放在一邊俄一人穿衣先去旋三人各穿原衣却多一件正在猜疑突張前來自稱捕房包探聲言在此失物不少今始得獲人贓必須一一賠認初時索洋二元繼經我等再四認錯賠洋半元了事今查明張同在該茶寮有心將自己布衫混入陳等衣內俟陳携取即指爲行竊多方訛詐因特拘案請辦陳供與同張言語支吾黄太守商之翟副領事判押三月以儆○高昌其送楊和尚到堂控稱昨在烟館平空被楊手持菜刀砍傷頭脚三處爲此報捕拘案求請騐傷究辦楊供昨在烟舘吸烟見高無端打猫我喝問何故打伊伊言是貓就是人也可打得我因與口角爭毆適持刀削瓜刀頭誤碰致傷正在質訊又有某甲上堂稱開整容店楊在我處習業刻已滿師給有工資詎貪懶性成時常出外滋事請辦以儆黄太守隨判將楊枷號三月發頭門示衆高昌其自投醫院養傷刀存堂銷毁○華捕禀稱王阿東到捕房訴被王阿大毆打致受重傷當即將阿大暫押一面送阿東至醫院據醫生云須留在院中醫治三禮拜方可痊愈刻下不可出外故祗將阿大解案太守飭暫爲管押俟受傷人投案再行核辦 
[山東在籍紳士陳冠生殿撰致上海絲業會館籌賑公所書]  
　　○少欽年伯大人閣下久仰山斗未獲瞻拜悵甚歉甚今春在歷城得晤子英同年具悉去歳山東賑務銀欵皆恃大力不辭勞瘁源源接濟得使子英兄在此博施濟衆厚德無量感佩萬萬今夏諸務告畢子英兄甫返津門而山東齊東歷城又復决口多處大隄民埝冲陷者不計里數災民蕩析離居慘楚情狀較去歳尤加倍不止姪在此目覩愁象不能不赶緊設法現擬在臥牛山一帶即齊東上游省城之東搭盖棚廠凡小民之露處隄頭者四面皆水而水日加長危極速令移居來住自本月二十一日起散放餅食以餬其口惟姪處存欵無多東省勸捐又復不易雖播振聲先生在此帮同照料而來源已竭亦恐後無接應素稔年伯大人樂善不倦務望再費慈心多方籌項早日寄東計此時子英兄已應到滬如能挈資再來更妙否則姪素性戇直早在洞鑒之中即徑寄姪處或由山東省城卞子巷交兑局寄來代爲施放亦無不可祈酌行速速示覆此肅即請大安鵠候回音　　[  年愚姪陳冕頓首閏五月二十八日]  
[上海絲業會舘籌賑公所教弟施善昌九頓首代災區叩告]  
　　○謹啓者昨接到山東省城卞子巷陳冠生殿撰榜名冕癸未狀元飛函告灾山東省齊東利津歷城等縣慘遭决口且仍去年遭災之數縣災民流離慘狀四面皆水詳述較去年尤加倍云云如此迭遭大劫實爲罕有吁何天之不弔使災黎重罹殃阨若斯耶東省賑務陳大中丞出奏本已告竣放賑各友均已散歸日前小兒則敬在濟甯發來電禀稱由山東即轉天津趕往順天面謁周大京兆因前疉次來函囑小兒山東賑畢即來順天帮辦荒尾善昌以此間捐欵尚未告止蒙各省諸大善士垂念災尾不甚易辦捐欵仍有陸續交來恐有青黄不接之慮存救人救澈之心除解順天外又有松江府屬之青浦縣界金澤港前月二十九日忽遭龍風奇災有二十餘里村庄房屋一切噐具糧食盡被龍風吹爲烏有兼傷人口不少該處紳董連來告災公函乞救善昌因近在咫尺救災恤隣由近及遠不忍坐視娊䈐墊撥千金即將災情登報遇此市面之衰萬不得已代呼將伯敝會館代募賑捐尚未截止之情形也今山東在籍紳士陳冠生世大兄來函災情如此急廹誼關桑梓先行會同播振聲孝廉籌欵補救無如集勸無多以後恐不能接濟東省當道諒亦赶緊設法拯救今讀來函囑善昌趕即籌欵解去照上海一隅之地萬不能圓成善果今再托登貴報刊佈各省高明善士全仗衆擎之力或解囊業輸或請登高一呼隨緣樂助庶可集腋成裘如能俯如所請仁漿義粟源源而來善昌總當竭盡心力代爲籌解該處山東疉遭水災萬萬生靈庶可補救于一二焉奈一波未平一波又起善昌苦乏點金之術昕夕焦灼馬負蟻駝祗有盡我力之所能到而已馮婦之誚所不敢辭也敢乞亟登貴報代告普天下諸大善士積萬代不朽之功德諒弗以無厭之求遽遭譴責也不勝盼切叩禱之至六月十四日 
[蘇省撫轅抄]  
　　○十四日唐錫齡禀辭解餉赴都　蔣端禀知奉首府委代理吳江縣同里司廵檢事○十五日鹽運使銜選用道浙江候補府陳浚疇浙江東禀知奉委赴瀏河掣騐鹽局差　蘇海防同知王恩晉禀辭赴鎭洋塘工差　從九顔澤鎬服闋禀到　王綬章禀知奉委閶門旱關盤查差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[查辦奸紳]  
　　○前月中旬粤有某紳欲設保甲救火局禀經當道批准刊刻告示着令舉行其中章程共十四欵大意募勇數十名無事則四出廵邏以備萑苻嘯聚　聞火警即會同水龍竭力救護按照各舖户房租抽捐計　一兩損輸四分各街宴紳賽會用銀五十兩以上者每兩亦抽四分以供局內經費省城地廣人稠照此抽收爲欵甚鉅而勇丁僅招數十名其中虚實不問可知當道信其因保衛梓桑起見不復細核情節日前張香帥蒞任時雙門底街各鋪合具公禀陳明此中事故督憲得悉顛末遂傳司道責之曰粤東紳士竟如此卑汚所擬各欵全屬支離遂户抽租實與乞人無異何竟絶無察覺率行批准司道默默無言回署即重刊告示向民轉圜此舉遂廢現督憲又札飭司道查明該紳士平日有無劣蹟意欲逮案嚴懲該紳急修函各街隣請勿再控聞者笑之 
[異艸述略]  
　　○有羅姓客在長白山前中大山孫家叅廠掘參爲業一日有一土人在曠野砍伐柴草刀過處忽聞草中鏗然有聲俄見一縷黄烟直衝霄漢約有半炊許時土人凝睇良久念草中必有異物撥草尋之見有一艸約長五寸許上半莖已斫去枝幹皆作龍形蜿蜒欲動惟下兩爪尚無鱗之而以手搯之似硬而實軟土人携歸以示羅姓羅以東錢五百購之取以示人皆不識也使東方曼倩見之必當採入十洲記中 
[旅櫬無歸]  
　　○有揚州人年約二十餘前日至鎭江田同興小客寓投宿身外並無長物臥至次晨不起棧夥入房視之則已死矣只得報縣請騐馮邑尊騐得的係發痧身死並無傷痕又無屍屬遂飭寓主備棺收殮厝於義塚以便屍屬前來認領 
[松堂司馬囑題小樓吟飲圖即依原韻錄呈哂政]  
　　○一樓詩酒樂追尋圖畫天然浩落襟陶靖　來拚一醉香山老去喜長吟人情閲徧仍豪氣宦味嘗深識苦心我亦天涯倫落輩不期此地遇知音○題李芋仙刺史臥游詩後　百首新詩記臥游風流韻事訴從頭輸君搦營生花筆寫出懷人一叚愁○懷閔弨侯夫子　杖履追隨樂人生有幾何裁成時雨化誘掖惠風和愛酒豪情壯　經越趣多暌違鈞座後問字阻關河○懷天南　叟王君紫詮　息澈　南去先生空谷蹤才高難入俗道大莫能容著述流傳久文章得所宗良緣何日聚壇坫樂追從○悼味梅花館主陳君曼壽　老去豪情壯騷壇屬使君文名驚四座筆陳埽千軍詩述瀛東景才高冀北羣天涯悲墓木誰與共　文○懷藜牀舊主管君秋初　修史傳經學文章第一流才從磨勵出詩爲悼亡愁行世留新制懷人述舊游滬江風雨夜欹枕夢蘇州○懷人詩四絶　露白蒹蒼水　方伊人蹤跡在遐荒他年海外歸來日詩作行裝富錦　　姚君賦秋　未曾相見繫相思百里鷗程會有期聞説吟廬花月夜安仁新賦悼亡詩　揚君歩雲　青樓夢説擅新奇寫出悲　筆一枝茂苑校書三十六感君序入玉臺詩　鄒君翰飛　杜甫　華海內聞何時把酒細論文幾回雒誦新詩句字字淸真廻不羣　杜君邠農○對酒請諸　吟　正可　對酒人生須慨慷狂笑西人太鹵莽鄒與楚戰孰不知我卻決勝如反掌　匪言四起莫輕聽世人夢夢我獨醒鬼魅猖狂海外來國有謀臣天下定○夏雨　黄梅時　忽陰晴聽罷雷聲聽雨聲簾外烟迷青草長墻㘭泥濕綠苔生山容入畵詩情壯溪水當門睡味淸一枕夢回檐漏注虹橋西畔夕陽明　　[  梅昌愛花史太憨生慶齡授紫氏未是草]  
 
 
 

Page 10

 
 
[光緒十年六月初九日京報全錄]  
　　宫門抄○上諭一道錄前發抄旨五道○御史趙奏爲仍請准捐生應試片○監督任奏徵收期滿解交數目摺○閩督何等奏特叅各員摺○又奏同知開缺修墓片○大臣劉奏請飭部更正片○大臣果奏病請開去差使摺○大臣劉奏查明覆陳片○又奏委署副將片○六月初九日兵部太常寺太僕寺正白旗值日無引見○福錕陸潤庠各假滿請安○善慶熙敬謝管神機營事務恩○絪貝勒請假十日○召見軍機○發抄鹿傳霖奏儘先守備俞以敬補歸　鎭標左營中軍守備奉旨兵部議奏欽此○又候補守陸襄鉞等署　輝守等缺奉旨吏部知道欽此○又南汝光道賈致恩暫緩引見奉旨着照所請吏部知道欽此○又羅山令高袖海等署蔡縣令奉旨吏部知道欽此○又擊東三省官兵俸餉奉旨户部知道欽此　○○趙爾巽片　再內閣學士尚賢於光緒八年曾請捐納保舉到省人員一體應試業經禮部議駁有案奴才伏讀五月二十七日諭旨詹事府右庶子陳學棻奏保舉捐納人員准其應試等語着該部議奏欽此奴才敬讀綸音仰見朝廷求才孔亟惟恐以有用之才投閒置散故雖曾經部駁之案亦必更予推求俾臻至當此誠旁求之盛典惟部臣恪守定例安能一駁一准是皇上惟恐下僚之屈抑而下僚仍無子階非所以宣上德通下情也奴才細閲部中原奏按之時勢實有亟宜變通者敢不詳細陳之伏查從前即捐納候選之員亦無准其應試之例自乾隆元年始奉上諭准令一體應試出自特恩蓋已顯示因時變通之意矣及乾隆六年嘉慶五年同治三年始歷次議及候補人員不准應試定例具在何容置喙無如目今情事實有不同各省候補中司緊要公事與地方官一律差委者誠不乏人而終身不得一差者所在多有實與選曹並無差委者無異則更無所謂地方緊要之事矣更無所謂與實缺一律差委之事矣至謂其佔寒畯進身之路且恐得有差委者亦復專心學業必至職事廢弛則更不然既有差委彼亦斷不更求應試何慮職事曠弛况初時捐納之人或猶有殷實之家迨後多半由於稱貸困守一官始則因貧而仕繼則因仕愈貧又有甚於寒畯彼既不得差委而又謂恐其曠廢職事毋乃不近事情乎然此猶可曰彼自願納捐彼自願分發於朝廷無與也而今則停止分發矣遏抑捐納矣遏抑之不足繼之以裁汰裁汰之不足繼之以咨回原籍另候咨取凡此皆出於不得已非勸捐之初意也諸臣之所以屢請開應試之一途者並非加厚於捐生亦謂既可以勵人才又見朝廷於澄叙之中仍寓矜全之德並非失大信於天下奴才仰體皇上不得已之意度時勢之不同騐人情之大順不揣冐昧仰懇特沛恩綸俯如所請各員窮則思奮必能克自振拔以副皇上求才至意似於政體有裨至謂予以應試之途或滋獘竇此理所必無不待議及奴才愚昧之見謹附片具陳伏乞聖鑒謹奏奉旨已錄　○○布政使銜記名鹽運使管理鳳陽關税務鳳頴道臣任蘭生跪奏爲具奏事竊照鳳陽關監督每届一年期滿例欵養廉銀六千兩辦公銀六千兩向在徵收關税正盈銀兩項下開支前因廬鳳道兼管税務已有道任養廉足敷公用是以將關任養廉辦公等銀解交造辦處充公嗣於乾隆三十年二月間前監督臣卓爾岱具奏交銀摺內奉硃批嗣後關任養廉內每年賞汝銀一千兩即後任亦照此辦理欽此欽遵在案上年三月間奉造辦處奏催飭自光緒九年爲始將應解養廉等欵銀兩如數報解當經前署監督臣劉傳楨查明鳳陽關近年徵收税項除照例坐支外俱已儘數撥解京餉實無餘欵可以加提養廉辦公等項銀兩據實呈請撫臣裕祿奏懇仍暫照案酌提起解奉旨着照所請該衙門知道欽此欽遵各在案兹查自光緒九年四月十二日起至十年三月底止一年期滿收數短絀並未收有盈餘銀兩惟有仍照各上届在於關税正銀項下提出養廉銀一千兩辦公銀一千兩二共銀二千兩批解造辦處交納又鳳陽大關徵收税銀每兩向有節省歸公銀七分並裁革傾銷火工飯食等項銀七分歷經奏明解交造辦處充公今本届一年期滿共徵歸公銀一千三百六十二兩九分一厘一毫傾銷銀一千三百六十二兩九分一厘一毫又徵收關税一年積存平餘錢餘銀三千七十八兩九錢八厘七毫向有解部平飯及添補各口經費等用循例動支銀二千九百七十四兩九錢八厘七毫外仍存平餘錢餘銀一百四兩又關税內開　充公銀一厘爲添補午飯及一切辦公之用撙節支銷計餘銀二十八兩二錢以上六欵共銀四千八百五十六兩三錢八分二厘二毫除委員解交造辦處兑收外理合繕單恭摺具奏伏乞皇太后皇上聖鑒謹奏軍機大臣奉旨該衙門知道單併發欽此　○○閩浙總督臣何璟福建廵撫臣張兆棟跪奏爲特恭徵存錢糧延不完解　知縣縣丞請旨分别革職摘頂提屬限追恭摺仰祈聖鑒事竊照州縣徵收錢糧例應隨徵隨解遇缷事尤應掃數解淸不容稍有蒂欠現届光緒九年下忙截數之期查有同安縣黄毓鑫徵存地丁銀二千三百七十三兩零耗羡銀五百三十九兩零米耗哨銀四十四兩零驛站充餉銀三十九兩零連城縣楊淑仁徵存地丁銀二千四百四十九兩零耗羡銀四百七十七兩零峽陽縣縣丞婁楨徵存地丁銀一千二百三十四兩零耗羡銀一百一十七兩零米耗銀八十一兩零節年丁耗銀二十四兩零原任建陽縣費藎臣徵存地丁銀一萬四百八十八兩零耗羡銀一千九百九兩零米耗銀二百五兩零任催　解均屬玩誤查黄毓鑫楊淑仁婁楨三員已於光緒九年　大計案內叅劾相應請旨將前同安縣降調知縣黄毓鑫前連城縣解調知縣楊淑仁前峽陽縣丞休致縣丞婁楨一併摘去頂戴故員費藎臣欠數較多即行革職並提該家屬均勒限嚴追倘敢泄延或查有虧挪情事另再從嚴叅辦據藩臬兩司會詳前來除咨部查照外臣等謹合詞恭稽具奏伏乞皇太后皇下聖鑒訓示謹奏奉旨已錄　○○何璟等片　再正任台灣府卑南同知孫壽銘江蘇太倉州舉人由軍功即選知縣選授福建淸流縣調補侯官縣准升台防同知丁憂服滿仍發福建復補台防同知續　卑南同知援例捐加知府升銜兩次　大計卓異並辦通商出力保舉知府補用於進省後委帶福州府缷事未經飭回本任兹據該員詳接到家信知祖父墳墓年久摧殘亟須修理在閩並無經手未完事件請援案開缺回籍　墓等情由藩司沈保靖核明具詳前來查直隸玉田縣知縣馮端人開缺回籍修墓曾經奏准有案該員孫壽銘情事相同自應准其開缺以示體恤除分咨外臣等謹附片具陳伏乞聖鑒飭部開缺所遺台灣府卑南同知係調缺俟部覆准揀員調補合併陳明謹奏軍機大臣奉旨吏部議奉欽此○○劉錦棠片　再臣前奏請將新疆蕩平案內列保之知府銜直隸州同江蘇候補知縣張恩黻原保俟補直隸州後以知府用改爲軍功隨帶加三級當經吏部議准所請軍功字樣應毋庸議奉旨依議欽遵行知在案兹准大學士兩江督臣左宗棠咨開據金陵厘捐總局詳稱該員張恩黻於同治七年剿平西捻出力案內已由直隸州用江蘇即補知縣保俟補直隸州後以知府用前案底銜繕作知府銜直隸州用係屬開單錯悞咨請附奏更正前來臣覆核無異合無仰懇天恩俯准將前案准保隨帶加三級之張恩黻悞開知府銜直隸州用底銜字樣改爲補直隸州後以知府用飭部更正註明以符原案而免歧異出自鴻慈除咨部外謹附片陳明伏乞聖鑒訓示謹奏軍機大臣奉旨吏部知道欽此　○○奴才梁齊選跪奏爲病未速痊籲懇恩旌開去差使事竊奴才前因染患瘟疫疊蒙聖恩賞假調治今假期屆滿奴才之左膀兩腿麻木時發時止歩履維艱並兼胸中截滯據醫云非静心調養萬難大痊伏恩奴才受恩深重涓埃未報曷敢久曠自耽安逸再四思維惟有仰懇逾格天恩開去乾淸門並委散秩大臣使暫得安心調治一俟稍愈即當泥首宫門求賞差使所有奴才懇請開去差使緣由理合恭摺具陳伏乞皇太后皇上聖鑒謹奏請旨奉旨已錄　○○劉錦棠片　再臣前奏請將新疆南北兩路肅淸案內准保之同知銜分省知縣補缺後補用同知直隸州知州胡應奎原請四品封典改爲賞給五品封典光緒九年三月初二日奉旨吏部知道欽此旋經吏部覆奏應查明　員官　加銜是否捐納抑係勞績保舉覆奏到日再行核辦奉旨允准欽遵知照到營當經臣行查去後兹據胡應平呈稱同治四年冬於截勦愼邊苗土各匪肅淸案內獲保同知銜分省即補知縣於同治八年八月二十四日奉旨允准該員官階加銜原係勞績保舉現復准吏部咨催奏明辦理前來除咨覆外理合附片陳明伏乞聖鑒訓示謹奏軍機大臣奉旨吏部知道欽此　○○劉錦棠片　再署瑪納斯恊副將張懷玉因病禀請交納經臣批准在案所遺該恊副將篆務應即揀員接署以重職守兹查有提督銜留甘儘先補用總兵張淸和久歷戎行明白穩練堪以委署除檄飭遵照外謹會同陝甘總督臣譚鍾　烏魯木齊提督臣金運昌附片具陳伏乞聖鑒謹奏軍機大臣奉旨兵部知道欽此 
 
