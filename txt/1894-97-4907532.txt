# 1894 - 97 - 4907532

 

Page 1

 
 
[開印癸已恩科直省闈墨告成] [  圖書集成局啓]  
　　闈中文藝隨風氣爲轉移苟非花樣翻新則土飯塵龔未易邀主司之尊節去歲皇恩特沛　　宏開闈墨流傳　　炳炳琅琅驚才絶艷茲經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已出書釐定每部碼洋一角八分在三馬路申昌書室及各書坊出售如欲躉購若干請臨申報館帳房面議 
[代印萬壽盛典點景工程圖説告成] [  圖書集成局代啓]  
　　是書於萬壽盛典點景工程地叚做法分門别類井然秩然閲之無異掌上螺紋本局爲人代印今巳告成每本價洋一角半由掃葉山房及各書坊發售賜顧者請卽移玉爲盼 
[新印繪圖大紅袍告] [  圖書集成局代啓]  
　　大紅袍一書歴記海忠介公事蹟有聲有色能令閲者色舞眉飛雖體例倣乎章回而筆意高超頗足别開生面茲用鉛字白紙排印復倩名人　繪成圖刻巳告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及逢源里熙記書莊購取可也 
[嚴防逃犯説]  
　　恭讀本年二月二十一日電傳諭旨近來各省軍流等項人犯往往有中途脱逃及在配所濳逃之事總由地方文武漫不經心或簽差不愼或看守不嚴且有該管員役鬆刑賄縱情弊迨逃脱後不過以通行緝捕了事以致該犯逍遙法外故智復萌再犯之案又復層見迭出積習相沿深堪痛恨著各直省將軍督撫一體嚴飭所屬認眞整頓遇有此等案件立卽嚴叅懲辦不准視爲具文其文武員弁應如何嚴定處分逃犯及解差看守人役如何加等定擬罪名之處著該部妥議具奏欽此各省將軍督撫見此嚴諭有不汗流浹背者幾希矣軍流之犯每年所常有而逃者則不止十之四五説者謂其能逃者皆其具好身手故能飄然遠引如鷹之脱韝如虎之出柙常有解差看役被其所戕者夫以解差看役而被戕於犯人已不免有疎忽之咎咎由自取者耳然而其脱逃也者豈盡爲好身手而戕差傷役以去者哉若論官樣文章則犯人之脱逃每多乘舟過渡之際或當風雨大作之時看役則必行路辛苦而睡熟直至犯人去遠而後覺凡若此者决非當下之情形無非蓮花幕中爲之設法點綴而已其描摹處竟有惟妙惟肖者而實則皆係子虚烏有者也其初此等公文尚有人信之旣而如時文中之爛調一人倡而百人和剿襲雷同千篇一律幾幾乎令閲者生厭方今皇上天亶聰明勵精圖治此種爛墨卷豈足以上塵宸聽此次嚴諭所由來也究其此中脱逃人犯實則皆仗孔方兄之力而已此兄神通廣大上至將軍下及卒隷差役無不能以身交驩之故各處富家世紳偶有犯此等軍流罪名者莫不中途禀報脱逃其甚者竟至於未曾起解且一經脱逃之後永無緝獲到案之期其廣捕而緝到者此其人仍非眞有錢而可以通神者也嘗聞各處軍流等犯人解到地頭之後亦並不吃苦日向城市鎭集乞募錢文以資衣食其有善居積者銖積寸累稍有儲蓄則放印子錢開軍犯當專以盤剝重利多有挈眷同來或在配所娶婦生子大有此間樂不思蜀之意彼其必欲逃走者必其家業妻孥大有可戀而不能遽拾者也由此言之凡軍流人犯之脱逃者大都由於賄縱故解差看役受傷被戕究不多見而富家子弟之犯法而逍遙法外者不知其凡幾也且不獨賄縱而已彼以賄而得縱者不過因不能吃苦而商之於差役給以若干差役涎其資則首爲之肯拼出到官比責而賄則已到手矣此其所賄者猶小焉者也更有頂替之一層其弊更甚其有富家子弟以橫召禍事發到官訊得確供案無遁師爰書旣定律應軍流而該犯乃百計千方賄通上下買一人以爲頂替眞犯則匿跡家園及起解上路之日卽令頂替之人隨解差以去此等頂替之人多係貧苦小民衣食不給因貪其重貲乃情愿冐其名以頂其罪雖長途辛苦亦無所怨若此則是以無罪窮民代人受罪而眞應受罪者轉得濳遁在家毫無痛苦雖曰錢神之力彼頂替之人本所心願大有甘罪無辭之意然揆之於聖朝明愼用刑之意則不免大相刺謬矣律法本有議親議貴之條而議富之條則未之前聞也今若此則有錢之人皆可以橫行無忌犯法干紀倘有執法以懲者則不難以錢買替而彼無錢之人則反以窮故而受人買以頂名備受無辜之罪此其爲弊也較之中途賄縱者固爲甚卽較之傷役而潛遁者其情罪亦更甚也陶朱公言千金之子不死於市此非謂千金之子可以免死不妨橫行也不過得不死於市而已然而陶朱公長子犯法使次子持金往救卒不可免則雖有千金亦無足恃而降至今日則彼千金之子早已自存一不死之見以爲王法不足以敵錢紳憲章亦難加於金穴其膽愈大其心愈橫其惡愈滋其罪愈重豈所以示勸懲之道也哉自明降此諭旨後吾知伏讀一過殊有不寒而栗者果能認眞遵行久而弗懈又何患積弊之不能挽回也歟 
[諭旨恭錄]  
　　二月三十日奉上諭秀吉奏拿獲欲行闖入禁門人犯請交部嚴審一摺據稱本月二十八日亥刻有山東民人孔慶肅跑入東華門外栅欄内經値班官兵拿獲訊問言語支離恐有裝點情事等語孔慶肅著交刑部嚴行審訊欽此同日奉旨巡視西城事務著謝雋杭去欽此同日奉旨巡視北城事務著唐椿森去欽此 
[本館接奉電音]  
　　昨由京友電傳上諭二道敬謹譯登○三月初五日奉上諭御史王綽奏保薦人才宜示限制一摺各督撫保舉人才如果實有眞知灼見堪備錄用者原不必限以方隅若如該御史所奏近來督撫每有保薦他省候補候選人員送部引見相沿日久捷徑爭趨且各省間有奏停分發可見人浮於事無待旁招自應子以限制各直省候補人員如果有才具出衆者本省督撫自能各舉所知亦不致沒其所長至候選人員未經到省旣無事蹟可徵何由知其賢否嗣後此項人員槪不准保請送部引見其本省屬員中亦須才猷玫績確有可指者方可據實保薦不得摭拾空談率行濫保以勵眞才而杜倖進欽此同日奉上諭前據沈秉成奏據蒙城縣紳士呈請將已故提督王化成事蹟宣付史館立傳並附祀英翰金運明專祠一摺當諭令該部議奏兹據奏稱已故提督王化成據該撫臚陳各戰功並未指出實據其在新疆屯墾捕蝗各事皆職守内應辦之事所請擬毋庸議等語史館立傳及專祠附祀原以褎揚功績昭示來兹旣據禮部奏稱王化成並無殊勳異績可紀所請立傳附祀之處卽著毋庸置議欽此 
[粤試先聲]  
　　廣東學憲徐花農文宗於二月廿八日由惠州起馬回省約三月初二日憲旌卽可蒞止南番兩邑宰已飭辦差人役將官碼頭之日近亭灑掃潔凈鋪設一新以便各官在此小憇○學院提調例由廣州府辦理兹聞 
 
 

Page 2

 
 
張潤生太守以政務殷繁未遑兼顧禀請大憲另委幹員代辦大憲俯如所請札委候補府張墨園太守辦理太守由科目起家情形熟悉必能措置裕如也○肇慶府文太守以府城當西江之上游每交夏令西潦暢旺時地方均遭水患而學院考棚係在城外海濵尤易淹浸遂具文到省禀諸大憲請向學憲婉商早日按臨考試以免被水阻滯未識學憲允如所請否 
[戲臺刼火]  
　　粤東新寍縣屬狄海地方日前因有事於神特至省垣雇堯天樂戲班演唱遠近男女結隊來觀人海人山極形熱鬧某日午後正在鳴金擊鼓興高采烈時忽見光燄熊熊不可向邇諸人皆驚駭欲絶奪路狂奔擁擠之餘互相踐踏有損傷手足者有遺失衣履者狼狽情形不一而足一刹那間戲臺全座被焚變爲焦土尚幸時當白晝易於走避故臺上演戲臺下看戲之人皆不至爲六丁所厄鄉人謂爲神靈默佑尚擬重張旗鼓以答神庥是何意態雄且傑少陵句可以移贈 
[榷使鶯遷]  
　　前任粤海關監督聨榷使卸任以後仍住衙門現將經手事件料理淸楚定於二月廿八日遷往高第街鹽務公所俟有輪船之便乘之入都現任德榷使卽雇匠人將衙署修理涓吉於三月初三日遷移入署 
[武林火警]  
　　杭州訪事人云本月初二日黃昏時艮山門外離城五里許之董家園某姓家晚炊遺火致兆焚如幸城門尚未嚴扃在城各洋龍得以飛馳往救仁和錢塘兩邑宰曁文武員弁聞報出城分投彈壓約焚半點鐘許炎威卽衰計燬房屋十餘間 
[新舊交替] 　　 
　　皖南牙厘局督辦許小巖觀察奉大憲札委署理皖北鳳陽關道已紀報章兹悉觀察於上月二十五日赴金陵謁見督憲後於二十九日回蕪是日新委接辦皖南牙厘局之朱翼卿觀察亦由省垣奉檄蒞差觀察遂將本局案牘關防並會辦蕪通保甲及督捕沿江會匪文卷逐一淸理於三月初一日差弁移送朱觀察舟次接事後因省垣尚有防軍支應局差未經交代特於是日亭午乘坐原船導以小火輪溯江上駛許觀察交代旣竣亦欲赴省謁見沈仲帥禀陳要公兼謝憲委遂與朱觀察同舟偕行豸冠嶽嶽輝映江天轅下聽鼓各員咸至江干恭送旌旗飄拂羽葆紛馳聞許觀察此行不過四五日卽須返旆由鳩兹挈帶琴鶴前往鳳陽履新○蕪湖保甲總辦梁若舟太守前奉道憲檄委馳赴寍郡代理府篆兹因委署之楊慧峯太守已於二月下浣奉檄履新梁太守遂於上月杪買棹回蕪初一日到局視事 
[星火焚身]  
　　傷科陳某年三十餘常熟人也懸壺於蘇州齊門外野漳涇地方鄉民之求醫者頗不乏人上月某夜在附近某鎭沽飮醉後歸來手持燈籠一盞踽踽獨行至距家二里許不覺頭重脚輕跌仆於地燈火延燒衣襟而陳已爲麴秀才所困昏昏不覺遂被祝融氏將魂魄攝去翌日經人瞥見報知其家始將屍身舁回備棺成殮有見者謂陳已額爛頭焦不忍注目夫以一星之火竟能戕害性命謂非有定數存乎其間歟 
[示禁賽會]  
　　甬東會景之盛甲於他處鄞縣楊大令恐肇事端因卽出示諭禁其文曰迎神賽會雖係祈保之誠心而聚衆集人實爲禍患所自肇寍郡地方每於四月舉行元帥神會哄動多人往往滋生事端是以歴加厲禁止准扛擡神像巡歴一週不准扮裝擡閣等項故事以免人心浮動前年偶爾弛禁該司事等輒敢踵事增華務侈熱鬧遠方男婦紛至沓來聚於一城遂致鄉民與營兵互相爭毆幾至釀成大事此爾民所共見共聞者也上年奉道府憲諭飭隨時禁止以安閭閻當經出示嚴禁並飭傳諭遵禁在案本届會期尚遠合先出示諭禁爲此示仰會内司事及諸色人等知悉爾等須知各項神會原係習俗相沿並非有益地方之事亦非必不可省之舉乃逞一時之興費無數之資不特匪類溷跡致貽隱憂且何必以有用之錢財作無益之費用本年四月届期循照往年止准神像出迎不得再用擡閣雜項故事倘敢故違定卽飭提該司事等到案究懲不稍寛貸其各凛遵毋違特示 
[老虎起解]  
　　揚屬仙女鎭河北趙姓家被盜一案旋經江都縣林大令緝獲案犯張三一名客冬又於鎭江續獲徐老虎一名據供張三卽係此案首犯由大令錄供通詳此已備登前報兹聞蘇臬憲奉大憲行知飭將此案親提研鞫臬憲批將全案人犯迅解來司以憑勘訊邑署奉文後適大令因事公出當由捕廉於上月某日將張三曁徐老虎共二名並全案供招一一點解送至府署過堂由府起解赴蘇當登程時有見老虎蜷伏籠中倍形瑟縮是可謂學虎不成反類狗者也 
[麴鄉埋玉]  
　　揚城東營地方有某氏婦生兩女皆已及笄碧玉小家素嫻姆教平日足不履閾十指纎纎素工針黹人皆謂爲薛雲芸再生上月杪女母至鄰人家絮語迨日墜崦嵫姊忽笑謂妹曰長日如年倍形困倦盍以杯中物消遣睡魔妹曰諾遂倩女傭赴市沽酒相與歡飮三蕉旣罄玉山俱頹母歸見兩女同臥繡榻不禁詈之曰小妮子不看守門户好睡煞矣女傭告以故母以爲飮酒過多不以爲意待至翌晨女元龍依然高臥不起急趨視則長女已體冷如冰面有靑色次女亦一息僅存形狀極爲困憊大駭不知所措急延醫診視醫者亦莫名其故嗣悉錫酒壺已多時不用意者壺中有毒歟遂以淸火化毒等藥投之妹果霍然而姊則飮中山千日酒長眠不醒矣夢生醉死不意於閏閣中見之 
[北通州近事]  
　　二月十六日通永道張筱傳觀察親詣東屬通州三河武淸寳抵薊州香河寍河等州縣查勘河工○署南路同知正任北路同知賴子儀司馬因病出缺公子丕臣别駕現署石壩州州判聞訃丁憂奔喪回籍所遺石壩州州判一缺由道憲張觀察札委候補州判頴筆山别駕誠暫行代理於二月十七日接印任事○如葛二坐糧廳會銜出示略云通關税局上關國誅凡客貨抵關務須赴局投報領執印單以憑起卸現在春融冰泮貨船雲集如有抵關不報或以多報少以精作粗者一經查出除各貨一半入官外並將該客商從重治罪○通州應撥春撫銀一萬兩日内行將解到吳直刺預飭書差協同地保查户散帖○去年大水爲災運糧河險工迭出自天津以達浦口河工二叚堤工四叚由李傅相札委何總統帶勇修築由浦口至通州張家灣蘇莊河工八叚堤工十六叚札委候補道劉丹芬觀察濟通總其事上游堤工八叚委候補縣秦大令監視下游堤工八叚委候補縣夏大令監視均於二月十二日開工限五十日一律告竣○時届下忙民地錢糧及各項正雜旗租或起運或留支或報解經吳直刺懸示街衢除上年秋禾被水災歉村莊春徵新賦奉文停緩外其成熟莊村應徵新賦自當依限完納定於二月二十日開徵每月三八卯期完納逢十比較 
[貢院開工]  
　　浙江科塲事務經前撫憲崧中丞特派仁錢兩邑尊經理其事開支旣歸核實工商咸免攤賠口碑載道至今不忘本年舉行甲午正科護撫憲劉中丞查照向章仍派仁錢兩邑尊會辦已於上月廿七日下札聞擇於四月初一日開工先於本月初十日破土 
[六橋烟柳]  
　　浙江紫陽書院甄别卷由署臬憲王廉訪親自校閲歴二十餘日尚未校畢諸生童鵠候已久至二月廿七日發案計取生卷四百八十名童卷二百十名前列各卷皆係知名之士出案雖遲而取舍平允諸生童咸頌廉訪之公焉○上月廿五日布市巷火警有某零剪店夥負一重箱行至半途被人刼去過望仙橋適遇保甲局巡勇見其形跡可疑上前盤問其人言語支吾遂將人贓帶至局中火滅後經局員嚴訊知爲搶火匪徒立責三百板枷號一月示衆限滿發遷善局管押一年次日訪尋失主卽據店主具狀請領局員令將箱内物件開單查對果然符合卽准領去店主因出洋四元爲巡勇酬勞之資局員亦賞錢五百文以示鼓勵 
[五羊訪古]  
　　廣州府學訓導許廣文兆鶴係肇慶府開平縣人由廪生報捐教官選授今職苴蓿一盤頗饒風味月前出門拜客觸染疫氣延醫診治迄無效騐　上月廿二日遽歸道山年僅四十門墻桃李感喟同深至所遺訓導一缺上憲已委教授陳栗川廣文暫行兼攝○調補 
 
 

Page 3

 
 
潮州府劉嘉樹太守名譽月前已奉憲札赴潮履新行至中途太夫人感受風寒遽返瑤池之駕太守仁孝性成哀痛欲絶當卽親視含殮回省治喪假光孝寺設靈開吊省中文武各官皆往叩奠素車白馬絡繹於道太守定於廿五日扶柩起程回廣西珂里奉安窀穸○有某甲至十八鋪番攤賭館勒索規費賭徒靳而不予始則口角馴至用武甲自思勢孤難以取勝爰拔出利刃自將頭面劃傷鮮血淋漓臥於賭館門前以爲圖賴地步賭徒見其傷勢頗重恐有性命之虞願出洋四十元令其速回家中自行醫治甲始欣然領銀而去是眞無賴之尤者○上月廿三日有某鄉渡船乘風破浪將至南石頭被小輪船撞翻男女十餘人紛紛墮水經人竭力援救惟十人得慶更生餘人皆無蹤跡想已隨波逐流葬身魚腹矣慘哉○河南岐興里有陳某者家道小康年逾不惑衣租食税與世無求上月二十日晨起忽瞠目大言性情頓變書空咄咄對影喃喃翌日午後突取并州快剪刀自割其勢家人驚覺急爲阻救而斷者已不可復續鮮血淋漓不知痛楚急延醫診治醫生見受傷過重雖元化亦將束手遂不肯下藥陳卽於是夜斃命聞陳曾販婦女往外埠爲娼作惡旣多宜有此慘報也 
[黃陵廟佚事]  
　　宜昌鎭傅鎭軍往遠安營察騐營務操演弁兵技藝於二月十九日戾止廿一日回宜○湖北巡撫譚大中丞奉旨往四川查辦事件事畢而回將過宜昌地方官卽鳴鑼喊諭城廂内外各烟寮一律閉歇俟憲駕過境再容人呼吸烟霞○上月廿三日午後譚大中丞過境船泊中水門外先是省城派知津小輪船來宜迎迓是晚中丞卽渡上知津廿四日淸晨展輪回鄂隨行之裕朗西觀察另附彝陵輪船赴省另有川中一道臺一鎭臺隨同東下○金玉堂名倡也賃屋南門外後街引蝶招蜂其門如市平日恃痞棍某甲爲义桿甲夜郎自大每每凌躐同儕人皆惡之大有食肉寢皮之意而甲深居山棁藻節之地依舊搖搖擺擺口出大言一日有某乙者邀約多人按諸地而毆之拳脚交加疾如雨點雖卽經人解散然聞尚須約期打架恐後患正無已時也 
[救狗新章]  
　　上海租界中無主之狗在路行走捕房必派捕拿捉如有失主認領准其領回無主者卽以槍擊斃恐其患瘋噬人也前經蘇州放生局與上海元濟堂商議託唐君茂枝於正月廿六日致信於工部局述明情形請將無主之狗領至蘇州俟爲數旣多分至無錫常州等處安插二月初二日工部局回信不允所請恐狗領去之後仍回滬上因十年前南門外放生局亦照此辦理不逾時狗又至租界是以不允元濟堂董事接回信後重又集議以初次之信不甚明白重繕禀單叙明當設善法不使狗重到上海於二月廿四日託唐君寫信將禀單送工部局工部局於二月三十日回信應允開列章程數條以便遵照辦理此狗每日往領速運至蘇州不准停留積聚雌雄分開不准在一處至蘇後仍分開領狗時由放生局出立憑據至蘇後好爲喂養如不好爲喂養令狗槁餓不如處死之爲妙工部局平時可以遣人往蘇看視喂養合法與否如不合法以後卽不准領狗所交之狗工部局在身上存有記號如去而復來可以識認以後便不再給目下照此試辦以觀後效按此舉爲保全狗命起見所望各董事行以實心持以恒久不致隳於半途此則韓廬宋鵲所當銜環結草者矣 
[海外祝釐]  
　　皇太后六旬萬壽普天薄海慶祝臚歡泰西女士之信奉耶穌者惟寍波女教士爲首擬集資購新約一部裝潢上獻以表敬忱刻已印刷單張分致各埠亦足見慈睴廣被中外同欽矣 
[滬上官塲紀事]  
　　江蘇巡撫奎樂峯中丞由徒陽等處閲視塘工畢再至寳山崇明查閲海塘工程此已迭登前報昨接消息知中丞閲視塘工後卽乘輪船來滬上海縣黃大令立飭辦差人等往小東門外招商局馬頭搭蓋彩棚東西轅門吹鼓亭懸燈結彩煥然一新大約憲旌今日卽可蒞滬也○松江府恩詩農太守日前知撫憲將來是以乘舟來滬恭迓嗣又知中丞改期出轅且先至徒陽故又回松現悉中丞又將來滬例須迎迓是以太守雇坐民船由松啓行今日亦可抵埠○浙江糧道世敬生觀察已將浙江海運漕糧一律辦竣須往津局一行遂由杭省乘坐官舫用小火輪拖帶來滬再換輪船北上屈指行程今明可以抵滬浙江海運滬局各執事已准備迎迓矣○杭州織造之夫人乘招商局之新濟輪船於昨午抵滬旋將行李等件雇工挑送至英租界逆旅小作勾留卽赴武林任所 
[賭徒狡展]  
　　英廨差役往虹口彈壓賭棍致被拒傷差夥二人後將賭徒吳阿八吳仁紀翁阿黑陳福和等四人拘獲解縣請辦此已登報前晚黃大令親提研詰先問陳福和曰爾等犯賭已屬罪不容恕尚敢拒傷差夥乎陳供小的本地人在賭塲中賣油豆腐藉以餬口並未犯賭此次實被悞拘大令以其不肯實供喝掌頰四十下並責以藤條八十下又問始供實在賭塲拉客每拉一客取錢三十文問誰爲賭首供稱吳仁記爲首旋問吳仁記供稱潮州人向開小烟館日前有事經過胡家木橋亦被悞拘一再研詰執定前詞大令喝掌六十下仍無確供又責籐條八十下供稱在賭臺望風每日得錢一百三十文問爾乃賭首何謂望風供稱爲首者實係翁阿黑旋向翁詰問供稱潮州人小本營生向來安分並不犯賭此次被拘時小的坐在担上可以查問大令怒其狡展喝掌四十下翁稱寃枉責籐條七十下問究竟若何供稱惟在賭臺當雜差至於爲首人並非小的實係吳阿八及問吳阿八供稱潮州人在美租界裏虹口地方開設小烟館日前欲至叔父處索欠偶經胡家木橋見有許多人賭錢小的上前觀看適遇差役以致被拘大令喝責籐條八十下責畢再問仍無實供訊至此報時鐘已鳴一下矣大令遂退堂著將吳阿八等四人還押聽候覆訊 
[蟻媒送案]  
　　滬南南倉大街有道士金林及湯先生者著名蟻媒也與周浦鎭開佛馬鋪之某姓寡婦相識婦年二十三去歲十一月十八日金林將婦誘至滬上先住親戚王隆興紙紥鋪中不數日復至湯先生處由湯引至城内陳㧜桶橋某甲所開冥器鋪中觀看甲見婦略有姿色與湯等再三商酌願出洋蚨四十翼藉當聘錢湯等欣然應允從此鰥夫寡婦成就姻緣免賦無裳之什閲數日開紙紥鋪之王某疑婦來滬數日何故一去不回出外找尋行至城中見婦在冥器鋪中詢問適從何來遽集於此甲見事已敗露無從掩飾逐將前情和盤托出王遂將婦領回周浦交其翁姑收管甲自失婦後意不能釋然向金林等索還洋四十元早已揮霍殆盡甲亦付諸無可如何而已此去歲事也今年正月間金林等又至鄉間將婦誘出令仍住王處王不慮其仍蹈前轍欵接如故住不多日仍由金林與湯售與某宦長隨某乙爲妻出洋四百元上月婦之姑以婦出外日久何故不歸尋至王處王告以婦已走失正欲來鄉報信今爾來滬甚佳盍同出尋之上月廿八日果將婦尋見並獲金林等扭赴周浦旋至南匯縣控告汪大令飭將金林等押候訊辦 
[拔刃尋仇]  
　　許茂德者向在滬北某棧房爲管門人前晚十一下鐘時在滬南　家橋地方遇見仇人某甲將利刃猛刺數下傷及手臂額角血流不止許抵死不肯釋手將甲扭住旋有人協力將甲扭赴滬北後不知其究竟 
[彩鳳高飛]  
　　滬城王婆庵左近有某姓者係本地人生有一女年可十五六汝南碧玉出自小家楚楚丰姿宛似風前弱柳平日亦不輕出門户前晚忽不知所往檢點箱中所儲洋銀四百元亦已不翼而飛不覺大駭偵騎四出消息杳然或曰女素有意中人蓄念已久此次遂效彩鳳之雙飛然耶否耶孰從而知之 
[從寛釋放]  
　　朱阿虎竊取滬南鹽公堂物件拘獲後迭經訊供已登前報昨日捕廳蔡延河少尉將朱提問朱稱迭蒙懲責現已知過如蒙恩釋定當痛改前非少尉姑念業經枷責著從寛開釋派差驅逐出境不准逗留 
[蝸角紛爭]  
　　本邑美租界本願里口信昌老虎灶開設有年生涯不賤比鄰張生記木作見而羡之亦效其所爲瀹茗以餉喝者信昌主 
 
 

Page 4

 
 
人惡其有心攘奪生意相與口角不休俄而脚去拳來誓死捨紛紛擾擾各矜蝸角之雄巡街捕聞聲赶來一併拘去捕頭詰知底藴薄責一番告以此後當安分營生不得忿爭不息 
[情有可疑]  
　　前日有湖南人某甲衣服不倫不類手持小洋銀三角向轎行中雇坐藍呢轎至法租界蘭芳里某花烟館尋歡自言在吳淞某營管帶處當哨官直至晚間兩點鐘時始去無賴麻皮金山徐德標等人見其形跡可疑尾隨其後再三盤詰甲賄以洋銀若干旋復回至花烟館中大言恐嚇烟鴇知勢不能敵將甲所給夜度資如數璧還事爲包探所聞憶及某乙在某處失去寳銀一錠嵌寳金約指二枚疑是此人所竊因向麻皮金山等盤詰勒令交出其人 
[英界公堂瑣案]  
　　朱炳生訴稱小的在某處書信館當信差昨日送信至泰西娼院被傭奴王三寳所毆及赴訴捕房捕頭亦云王積慣闖禍請卽訊懲王供稱小的係江北人朱立索簽名簿致與口角小的先被兇毆宋通刺判令管押三日○包探何瑞福禀稱前日小的在某處戲園見王阿時陳阿海二賊正在圖竊拘拿盤問據稱曾串同錢阿林竊過眼鏡五副及獲錢詰究又稱在路竊過藍布十匹攫取車上女郎金簪二枝詰同黨蔣長生則稱沿途行乞另有人竊取洋紗巾八十四打計一千零八方並行路人帽正一粒偕收舊貨人王阿林持至新北門内售與楊天祥珠寳店至洋紗巾七十方售與王阿法七十條售與陶王氏餘皆售與南市二十三鋪祥生洋貨店金簪兑與某銀樓請老爺飭差協同吊贓再行解訊阿時阿海同供稱小的等實祗在路竊取眼鏡四副餘不知情阿林供稱小的係上海人拔過車上女郎金簪二枝兑與某銀樓監布亦已賣去矣長生供稱小的亦上海人向在街坊行乞偶然犯竊自知該死帽正與洋紗巾係他人行竊小的惟知情而已阿林供稱小的係本地人向在某舊貨店爲夥長生言路上拾得帽正一粒是以同至新北門内楊天祥珠寳店兑取洋銀小的並不串竊惟收得用錢若干阿法及陳阿三陶桂生同供稱小的等收買眼鏡洋紗巾實不知其竊得現已繳呈案下矣宋通刺飭何探將人贓帶回捕房俟函致巡防局員帶犯吊贓覆訊核辦○方阿法訴稱小的係本邑人某日在某茶肆被葉阿法搶去布若干匹向論遭毆田捕拘案此事與到案之曹才榮無干葉供稱小的係寍波人曾向買布不敢强搶曹供稱此事與小的無干是日同在茶館中致被拘押宋通刺判令將葉笞責一百板曹卽行開釋給方領去○蔡海林訴稱王阿根等人向小的訛奪縐紗夾襖一件是以報捕拘案王供稱小的與蔡爲友借質夾襖催令贖回以致口角李文玉供稱小的與蔡王均相識是日見伊等爭閙爲之解勸宋通刺飭將二王交人保出贖還所質之衣○包探孔阿才禀稱王芝坤前曾犯事送請蔡大老爺遞解回籍今復來此是以拘案請懲王供稱小的係寍波人不敢狡展惟乞施恩宋通刺判令笞責一百板仍行備文遞解回籍○王桂卿訴稱小的係寗波人在治下某酒肆當酒保酒客張仁琴王松卿賒酒不遂以致挾嫌昨日前來大殺酒風竟將小的毆傷是以報捕拘案張王同供稱小的等皆江北人因被酒家所慢故與口角如今惟乞恩寛宋通刺判令各笞責一百板○包探秦少卿禀稱昨夜陳阿銀手持鐵鑿撬毁人家之門正在圖竊由四百五十四號華捕拘拿今特送請老爺發落四百五十四號華捕歴禀情形陳供稱小的係甯波人流落此間初次犯竊宋通刺飭押令回籍賊具存候銷毁 
　　百花祠驅風活絡補血生精眞鷄血籐回天再造膠婦科至寳風瘴聖藥膠内如無眞鷄血籐大誅地滅局設四馬路西寳和里南胡家宅洋房 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[局外]  
　　有某西人　　　　使形其大略曰中國十八行省　得一百五十三萬四千　　　　　　　　英里自北　　一千八百六十英里自東而西廣一千五百二十英里若合屬土蒙古滿洲西藏他基土丹等處統計共得地四　　　　　千七百五十　方英里核諸地球中約佔十二分之一其土地之廣卽此可見至於人民户口實難稽考因華官雖有舉行保甲之名究無稽查保甲之實因循苟且不足取信惟據中國官報所言現下估計户口約有三百零三兆二十四萬餘人而其實恐不過三百兆人雖有數處地方民居稠密有若鱗排料不止臨淄十萬户然其中景象荒凉多見樹木少見人烟者計亦不少至其每歲賦税及各項入息與所支經費亦難稽其實數因華人一行作吏往往自顧私囊非若西國涓滴歸公可以一目了然也就其賦税之可知者而論則西歴一千八百七十五年其數略可稽考是年統計所徵税項合共得二十五兆八十三萬七千五百磅以當時銀價折之約得一百兆元其中由洋閲徵收者二十兆元鹽課十五兆元内地半税十五兆元地丁税十二兆五十萬元鴉片烟税九百五十萬元内地洋税五百萬元此則錢糧賦税之大略究其中細目宏綱實難一無差謬也至洋債一項則以中國爲最少就西歴一千八百九十二年正月計之所欠洋欵不過三百七十五萬五千磅惜其所貸之項多係收取銀圓而還以金磅若償還時遇金價平賤尚可稍沾利益若遇金價過昂如近全之市價則吃虧殊多矣國中水師戰船現計有鐵甲巨艦三艘巡舶七艘鐵甲砲輪三十五艘水雷大船九艘悉在英德兩國所製造者另有雜項戰船約一百艘聞在福州等處所製恐不及外洋之堅固至於陸兵雖難細爲分别然約略計之太平時所設兵額亦有一百二十萬名貿易塲中以鴉片棉花絨料火油參米爲入口貨物之大宗出口則以絲茶樟腦糖爲大宗通商口岸現計有二十二處其中税關悉用西人司理惟貿易生意歸英人掌握者巴有四分之三國中火車鐵路現由天津達唐山者長八十一西里開行已歴有年近又擬再行添築直達山海關兼至東三省各處從此愈增愈廣其推行正未可量電線所至之處除新增至新疆者未計外現已長三千西里陸續建置不數年間僻壤遐陬亦可通傳消急矣西歴前年中國入口貨物共値銀二十九兆四十一萬二千磅有奇出口貨物値銀二十二兆三十三萬三千餘磅其中貨物由英國運至者値銀六百二十八萬五千餘磅出口貨運往英國者値銀二百二十八萬餘磅是則　英商務之大有非他國所能比擬也以上係西人所紀大略情形然以局外人談局中事究亦略而未詳也 
[寍郡辨志精舍癸已冬季課案]  
　　漢學超等范章胡玉　許克勤吳廷採鄭鈺施世杰徐行慷錢人龍陳漢章胡承　特等王亨兆費圭王亨彥鄭丙翰李成蹊唐繼盛秦鍾濠郭錫恩李永康忻惟哲○宋學超等秦鍾濠陳錫哉陳培壽沈重光陳漢章戴鴻鈎於夢奎　特等管文豹牟藩張煦牟尚之黃家襄王亨兆范彭壽張錫範葉繼鈞陳蔚文○史學超等尤桐張世銓陳漢章劉明祜劉煌劉毅吳佑淸趙文衡范彭壽戴姜福特等秦在鎔葉繼鈞蘇象賢王崇璜李　戴鴻鈞戴康孫紹覽土德坤胡祥鑅○算學超等　何壽章王汝咸曹仰欽周汝翔徐莊江衡朱熙陳惟祺曹鍾秀秦偉域特等馮惟羹董毓琦韓保徵鍾丙華張鼎濬葉耀元華世芳陳漢章盛鍾聖○輿地超等陳漢章許克勤張德容許文蔚陳廷揚費廷璜吳壽萱秦鍾濠鄭志選汪鳴鳳特等　吳兆麒王亨兆許嘉坎沈鼎臣吳燮森王德坤張煦李烔王國鈞○詞章超等潘鴻顧士超俞鎭邊梅張景瀚馮善徵俞鑑達本馮元長陳得以　特等　達孚尤金鏞孫玉峰江于灃陸炳章莊啓佑莊啓新顧淸廉陳堵壽 
[由拳淸話]  
　　前報新任秀水縣寗邑尊於二月廿四日卯時接印任事連日點名畫卯考錄代書放告閲監廿七日閲視城垣諭話城鄉地保以及書差嚴申禁令無論細微有犯必懲以靖地方而安民業至何日進署則尚未定期也○署理嘉興縣劉邑尊於廿四日交卸秀水縣篆務後廿八日一點鐘时由秀署乘輿排導赴嘉興○邇來遠近四鄉迎神賽會連泗蕩劉猛將經鄉民及各帮綱船舁像繞各鄉鄉之人設壇迎迓虔備牲醴或奏樂或演戲或燃放烟火以相欵待翌日再往他處至廿七日在王江涇鄉間甸上次日迎往王江涇鎭前導除銜牌旗鑼傘扇音樂外有戲劇臂香斬犯等網船大小約計千艘加以看客之船異常擁擠紅男緑女人海人山在鎭諸店利市數倍聞回殿當在初三四日云○廿七日北門外太平橋橫港上鄉民賽秉義王神會亦熱閙異常下午回殿○近日赴省進香大小船隻經麗橋河者連檣不絶天時和暖暢晴故若輩愈覺興致勃勃也 
[翼軫星文]  
　　江西巡撫德曉帥經文緯武不遺餘力二月廿一日親臨考棚甄别豫章書院廿三日卽親臨箭道考試各武弁月課是日辰刻各兵勇列隊伺候旗幟鮮明刀槍快利隊伍嚴肅使人望而生畏敬之心迨中丞升公座面試各弁馬上三槍多能中靶頗深欣慰試畢退堂已在午刻不日評定甲乙列榜曉示奬賞前列多至數兩末後亦得數錢無奬者不過一二弁可謂至優極渥者矣○近日春光明媚天氣晴和萬物欣欣向榮皆有及時奮興氣象士農工商亦各勤其職業煥然一新德中丞乘時布令早已諭飭各標營本年輪應簡閲軍實務須認眞操練預備親臨校閲各標營亦能仰體憲意奮發興起近日省標左右營城守營及親兵各營每晨操演洋陣步伐頗能整齊變化亦能快便槍聲砲聲纍纍如貫珠中丞届期舉行軍政必邀賞拔也○友教書院向係潘司主政經方佑民方伯定於三月初二日改借新建考棚甄别一次兹方方伯杳照新章舉行甄别諸生童已紛紛報名當不减豫章之三千餘卷蓋考取前五名者亦照豫章章程肄業友教之外咨送經訓故無不爭先恐後期爲方伯賞識也惟新建考棚偏在北門豫章友教經訓各書院偏在南門是日領題交卷奔馳數里殊覺不便諸生童屢欲請照向章仍借南昌考棚甄别惜下情不能上達耳○甘生奉新人年逾二旬名列膠庠隨兄來省肄業書院兄亦名下士也二月中旬生忽隻身獨出迄八日不返或存或亡或瘋痰無從揣測業經其兄高貼招紙訪尋蹤跡報信者賞若干收留者賞若干亦情之不容恝義之不能辭者也惟招紙不言酬而言賞措大口氣居然官樣閲者多一笑置之○舊冬白蠟價値飛漲曾經列報兹忽飛跌每斤一千餘文尚無人過問大抵蠟之爲物存至數十百年而不壞江省囤蠟不少刻下儘敷應用故得過且過無一肯多買者且漲價太速跌價亦必太速市中皆謂白蠟虎大漲大跌深恐噬人非巨商碩賈無敢囤積者刻聞某鋪販蠟不數日卽虧數百金某鋪不數日卽虧數千金白蠟虎如是凶恶可畏也已 
[法界捕房紀事]  
　　前日流氓某甲至西興聖街某花烟館開燈呼吸連吸七匣不名一錢烟鴇向索烟資笞稱喒老子爲烟花領隊龜奴鴇子孰不奉承從未花過一文錢豈未有聞見乎如索烟値請贈我番佛六尊烟鴇無奈呼巡捕到來將甲拘去捕頭訊問之下命照償烟値始得釋歸○克總捕頭訪聞江北人嵇小岑有向人索詐之事遂密飭包探拘入捕房想須查明核辦也 
[浙江官報]  
　　二月十七日署太湖恊田明山來省禀到禀見卽辭杭理事溥禀知十八日　將軍祭梅靑院武帝廟候補縣馮兆松禀知藩司加札嚴催前山陰顏故令欠解交案銀兩差禀見朱鑑章禀知藩司委江干船局差王朝俊禀知藩司委復催嘉善十六年分南米差陳爲鑑禀知釐捐局委臨浦釐局差○十八日署臬司王差人禀請展假三天中恊白禀安杭理事溥禀銷梅靑院祭祀差運判姜維揚禀辭赴廣信鹽局差丅憂福建同安縣朱承烈禀見候補縣丞孫肇烜禀辭赴津局差府照磨張汝衡捐免騐看來省禀到巡檢蘇應培禀知藩司飭知咨補南　巡檢禀謝陳光輝禀銷　州分郡差遣回省禀到唐翰禀知藩司委諸曁絲捐差叩謝二月二十一日委候補萬道祭烏龍江海神廟○十九日試用通判郭維銘知縣黃晋年縣丞孫傳　張鼎煜巡檢徐松年許元藩於二十日備帶筆硯來轅當堂開寫履歴試用從九品任錫安典史唐昭諤於二十日來轅聽候本　院騐看内閣中書伍元　差人謝步乍理事廷禀銷乍浦釐局差回省禀到禀見運副卜文　福建候補通判褚成信俱禀見大挑縣吳炳修禀辭赴津局差候補縣　大瑞禀辭赴津局差布理問杜禀知知糧道委收發滬津通各局文件差縣丞温慕伊巡檢丁萬寳俱禀見閻希傳嵊縣用程肇元柴橋茶捐俱禀知厘捐局委釐　差叩謝 
[甲午二月初七日至二十九日經收善士助欵照登]  
　　慶餘堂許洋一百元大豐洋貨號洋五十元施子英善士求父病速愈洋一百元啓瑞堂邱洋二十元知止居謝洋三十元金逸亭善士洋五元挹翠樓主人邱洋一百元以上係施子英善士經募無名氏洋二十元遂初居洋十元無名氏洋十元以上馮文波善士經募隱名氏洋十元靑藜閣主人經募[  潯溪寳善公所謹誌]  
[上海六馬路仁濟善堂經收南北兩市各米寳行米麥雜糧捐二月十一至二十日第七十七旬淸單]  
　　裕昌寳行錢十五千九百三十八恆大四千六百十二元吉泰四千五百四十七鼎昌源三千七百四十一寳泰三千三百另四大和三千二百三十松盛三千另十長豐一千九百八十三餘大一千八百廿四萬隆一千六百元十九　大一千四百六十八鼎豫一千六百三十一衍源一千　百四十六萬生一千二百廿六長義一千一百十七葆生九百十潤泰九百另三元餘八百五十七生泰七百七十六萬祥昌七百十四協茂六百六十三天和六百四十三萬成四百廿九三桼三百八十九天元三百四十九元和一千另五十六正義隆八百七十八恆泰三百四十五和記二百九十七義記二百四十愼餘二百廿七南元昌二百十九愼生一百八十同泰一百八十聚泰一百四十四萬盛泰一百廿二元泰一百十二生義一百另三和泰六十元昌豐八千另三十四恆祥六千八百六十四穗祥六千另四十八乾利五千四百六十九萬順公五千四百廿元永愼和五千二百三十同順四千另廿生源三千九百八十一裕祥三千三百零五同豐和二千七百零八愼茂豐二千四百五十八同吉泰二千一百九十五恊昌泰一千九百五十六豐和一千九百五十振豐一千四百廿六聚源九百七十七豐記七百八十八德盛七百四十七元生長七百四十一文問德六百九十三咸茂五百三十七文裕愼五百廿记順四百十六文萬源三百七十八文潤元三百六十七恆源三百廿八義生三百廿六三和三百另五正豐二百八十四錦祥二百六十四洽興昌二百廿四恊記二百廿唐永愼一百八十八晉泰一百八十四義記公一百五十四恊豐九十八恆隆一千另廿二源順恊八百三十四錢　泰七百七十一大興合七百十二昇記四百五十四兩新興和四百另九衡大一百三十七大興順一百三十四同興六十一以上八十四户共收　一百三十五千七百六十七文 
 
 

Page 10

 
 
[上海北市絲業會館施子英經收順直賑捐正月初十至廿九日第廿九次淸單]  
　　正月初十日張雪堂善土募中記洋一百元○十一日樂泉書屋求病速愈洋二百元○十二日南通州徐依仁堂洋念元○乍浦釐捐局謙益堂洋四十二元又募乍浦糖行公助十元木號商公助十元木幫公助八文布幫公助八元泉雲銅公幫六元冰鮮業公助六元四明魚業六元江浙糖業四元共九户合洋一百元○十四日蘇城惲福麟求父病速愈洋四十元○　一日寳應吳醉樵募丁多濤堂洋一元邰家錄家榖一元節省酒食足錢一千二百文依竹堂史一千文畢三餘堂九百文姚欣木六百文張紹箕五百四十文𠗊川三之氏六百五十文羅　平五百文丁夢松室四百文房文治三百文盧鶴陳哲卿各二百五十文無名氏二百四十文賈小元二百文張藕　一百八十文共十六户合洋九元○廿四日河東籌記求母唐氏卻病麫年洋一元○廿八日山東黃邑挹翠山房洋二百元浙江糧署槃隱善士募隱名氏廿元又潘君十元○廿九日杭州糧署槃隱善士募同裕昌洋廿元○正月份共收洋七百廿元 
 
 
 

Page 11

 
 
   
 
 

Page 12

 
 
[光緒二十年二月二十日京報全錄]  
　　宮門抄○諭旨四道錄前○大臣載等奏爲請旨摺○滇撫譚奏　稱　府摺○又　奏飭道員赴任片○雲督王奏揀員借補守備摺○江撫德奏起解籌備餉需銀兩片○陜督楊奏知縣留省補用片○二月二十八日兵部太常寺太僕寺廂白旗値日無引見容貴等考試馬步箭覆命○福森布等各謝調署缺恩○春齡謝授正黃漢副都統恩○準良前往口外賜奠請訓○海緖徐致靖各請假十日○李端遇請假十日○召見軍機準良春齡容貴○○臣載瀅等謹奏爲請旨事二月二十六日新中各省文舉人在保和殿覆試臣等奉旨派出監試之差於是日卯刻見有二人由中和殿前經過當卽飭令監考侍衛前往詢問據稱一係禮部筆帖式定昌一係漢軍機處供事錢朝選均稱由後右門經入臣等當令監考侍衛交往東華門外偏吉轉行看管維思殿廷重地森嚴外人不得任意往來察後右門値班章京理應盤察出入竟有外人由殿前經過實屬疎忽相應請旨將後右門廂黃旗値班護軍校錫林交部議處並請旨將誤入後右門之禮部筆帖式定昌漢軍機處供事錢朝選等應交往何處並如何辦理之處臣等未敢擅便出自聖裁爲此謹奏請旨奉旨已錄○○頭品頂戴雲南巡撫臣譚鈞培跪奏爲更補選缺知府以資治理恭摺仰祈聖鑒事竊查澂江府知府彭澤春病故遺缺係歸十八年十一月底截缺前經臣請以候補正班補用知府安平同知馬世麟請補前准部覆該員任内有承緝事主普廷聲等被刦盜案展叅均例關降調應毋庸議其澂江府知府員缺應令另行請補等因自應遵照辦理查奏定章程内開道府以至未入流輪用班次先用鄭工新班遇缺先二人海防先一人如無人鄭工新班遇缺先人員抵補至第四缺海防卽與海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五班爲一週又定例道府同知直隷州通判知州係奉旨命往或督撫題明留於該省補用者無論應題應調應選之缺令該督撫　量才具擇其人地相宜者悉准補用又道府同知直隸州知州通判知州遇升調遺病故休所遺缺先儘候補班前酌補一人次將候補正班酌補一人遇應用候　時先儘科甲出身人員如科甲人員不合例或人地不宜應令詳細聲明方准以各項出身候補人員請補各等語查滇省遇缺知府一項上次大理府知府慶勳病故係第一次留缺業經請以科甲出身勞績候補班前補用知府陳之梅請補奉文覆准在案今澂江府知府彭澤春病故係第二次出缺自應照例扣留外補滇省知府班内現無鄭工新班遇缺先新海防遇缺先舊海防先海防卽舊例銀捐遇缺先遇缺人員按輪應用候補正班例應先儘科甲出身人員擬補當經請以科甲出身候補正班補用知府馬世麟請補今經部議駁行令另行揀選更補查候補知府班内此外現無科甲出身人員應以各項出身之員擬補查有各項出身候補正班補用知府胡錫銓年五十六歲湖北房縣附生原籍安徽涇縣咸豐十一年投効果後軍營於防剿滇黔各匪並越境克復貴州仁懐縣城出力保奏同治五年正月初五日奉上諭著以教諭不論雙單月遇缺卽選欽此又由川黔克復正安州綏陽縣城出力保奏六年五月二十九日奉上諭著免選本班以知縣不論雙單月遇缺前先選用並賞加同知銜欽此又於克復苗號老巢肅淸六定黔西仁懷等府州縣案内出力保奏七年四月初一日奉上諭著免選本班以同知直隷州不論雙單月遇缺前先選用並賞戴花翎欽此又於克復尋甸州城池出力保奏八年六月十三日奉上諭著分發省分歸候補班前先補用並賞加運同銜欽此又於力解省圍並節次克復城池出力保奏九年正月初七日奉上諭著以本班留於雲南差委欽此又於克復威遠廳城出力保奏九年二月初十日奉上諭著免補本班以知府用欽此委辦鹽井渡厘務剿辦川滇邊界游匪案内出力保奏十二年十一月十二日奉上諭著俟補缺後以道員用並加鹽運使銜欽此考列二等委署巧家同知武定直隷州知州各印務卸事復委署永北直隷同知在任聞訃丁母憂交卸請咨回籍守制服滿起復光緖八年九月二十八日經　欽派王大臣騐看十月初十日復經欽派王大臣騐放奏請發往奉旨依議欽此給照於九年四月十二日到省繳照試用期滿甄别留省補用委署臨安府知府十九年十一月二十四日到任臣查該員才識穩練辦事詳明並無叅罰案件以之更補澂江府知府實屬人地相宜與例亦符據布政使史念祖按察使岑毓寳會詳請奏前來合無仰懇天恩俯准以候補正班補用知府胡錫銓更補澂江府知府實於地方有裨如蒙俞允該員係候補知府請補知府銜缺相當毋庸送部引見至該員保俟補缺後以道員用之案照例帶於新任除咨部查照外所有揀員更補選缺知府緣由謹會同雲貴總督臣王文韶恭摺具陳伏乞皇上聖鑒敇部核覆施行再此案部文係坐十九年十月二十七日按照限减半計算應扣至十二月二十一日作爲接准部文之日起限扣至二十年二月二十二日限滿今於限内更補合併陳明謹奏奉硃批吏部議奏欽此○○譚鈞培片再臣准吏部咨内閣奉上諭雲南迤西道員缺著張廷燎補授欽此當卽欽遵轉行在案兹該道業已到滇應卽飭赴新任以重職守署迤西道事候補道翁壽籛卽令交卸回省另候差委除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○雲貴總督臣王文韶跪奏爲揀員借補守備員缺以實營伍恭摺仰祈聖鑒事竊臣准兵部咨雲南臨元鎭前營守備升補大理城守營都司李萬華於光緖十九年十一月初七日帶領引見奉硃筆圈出著准其升補照例用欽此其所遺雲南臨元鎭前營守備員缺係題補第七輪第二缺應用儘先人員迅卽揀員請補等因咨行到滇應卽遵照辦理臣查雲南臨元鎭前營守備係題補第七輪第二缺應用儘先人員按照部章大銜借補小缺　歸儘先班請補查有遊擊銜儘先補用都司武定營左哨千總裴正超年力正强熟習營務堪以借補雲南臨元鎭前營守備實屬人地相宜與例亦符除將該員簡明履歴咨部查照外合無仰懇天恩俯念員缺緊要准以裴正超借補守備員缺實於地方營伍兩有裨益如蒙俞允俟接准部覆後給咨該員送部引見以符定制所有揀員借補守備員缺緣由謹會同雲南巡撫臣譚鈞培署雲南提督臣蔡標恭摺具陳伏乞皇上聖鑒勅部核覆施行謹奏奉硃批兵部議奏欽此○○德馨片再江西奉撥癸已年籌邊軍餉銀二十四萬兩光緖十八年十月二十九日欽奉上諭按照指撥銀數於來年四月前解到一半十月内全數解淸等因欽此旋准户部咨癸已年應解籌備餉需依限報解前經行據司道具詳此項本係甘餉改撥擬援照籌解甘肅新餉成案在於司庫地丁厘金項下籌撥三分之二銀十六萬兩道庫錢糧内撥解三分之一銀八萬兩以資湊解並由司庫籌解第一第二兩次銀五萬兩道欵項下籌解銀六萬兩均經隨時附片具奏在案兹據藩司方汝翼詳稱今動放光緖十九年地丁銀四萬兩以爲司庫第三次撥解癸已年籌備餉需遴委試用知縣譚鴻基領解於二十年正月二十八日起行由陸路前赴户部交收詳請具奏等情前來臣覆核無異除咨户部外所有奉撥癸已年籌備餉需第三次動放司庫銀兩委員領解起程緣由理合附片陳明伏乞聖鑒謹奏奉硃批户部知道欽此○○楊昌濬片再查定章補缺後以各項升階補用人員一經得有實缺卽以現官准補之日爲候補到省之日扣至一年與在省候補者一律出具考語奏請留省按班序補又前准部咨道府同通州縣無論何項勞績保奏歸入候補班人員以到省之日起予限一年詳加察看出具切實考語分别繁簡補用各等因歴經遵辦在案兹查現任山丹縣知縣勞績保以直隸州補用之王榮綬自光緒十七年二月二十四到省之日起扣至十八年二月二十四日一年期滿又分發甘肅補用知縣趙先榘自光緖十八年十月二十五到省之日起扣至十九年十月二十五日一年期滿由甘肅藩臬兩司騐看加考詳請甄别具奏前來臣查王榮綬明幹有爲堪以繁缺直隷州知州在任照例候補趙先槼年富才敏堪以繁缺知縣留省照例補用除該各員履歴淸册咨部查照外理合附片陳明伏乞聖鑒謹奏奉硃批吏部知道欽此 
 
 

Page 13

 
 
[光緒二十年二月二十九日京報全錄]  
　　宮門抄○諭旨一道錄前○尚書麟等奏查辦要案審訊明確據實覆陳摺○二月二十九日刑部都察院大理寺廂紅旂値日兵部引見二十九名都察院四名○桂公等演放水師砲位覆命○徐會灃前往園寢請訓○色楞額假滿請安○李殿林曹鴻勛預備召見○召見軍機李殿林曹鴻勛阿克丹回子郡王皇上明日卯正至奉先殿壽皇殿行禮○○臣宗室麟書臣徐桐跪奏爲查辦要案審訊明確遵旨據實覆奏恭摺仰祈聖鑒事竊臣等奉命查辦翰林院編修丁惟禔謀放考官一案將案内一干人證傳獲到案饒士騰先經告假回籍奏請解任相送來京併因案犯供有轉託太監之事請旨將太監張秀林交出審辦等因奏明各在案嗣編修饒士騰到京銷假投遞親供後未及研訊在寓服毒身死復經臣等奏明併請將編修丁惟禔暫行革職歸案嚴訊正月二十九日奉上諭福錕等奏續陳審訊要案情形一摺據稱編修饒士騰於呈遞親供後服毒自盡丁惟禔所供囑託關説各情與饒士騰親供大致相同惟於賄囑詳細情節尚復支離閃爍請將編修丁惟禔暫行革職嚴訊等語丁惟禔著暫行革職卽著福錕等督飭承審各員嚴行審訊務得確情據實具奏欽此臣等遵卽督飭司員嚴行審訊查前據饒士騰供稱竊士騰與丁惟禔往來素密上年三月間丁惟禔在士騰寓會課言次説及現在考試不憑寫作可以必得因説及二酉堂書鋪係汝同鄉必然認識央託向二酉堂關説遲數日二酉堂掌櫃饒丹詔來寓將丁惟禔所談一節與伊提及饒丹詔云須用名條一紙旋會見丁惟禔云已著人送去取有回片後二酉堂送來票樣一紙書明四川主考丁寄存銀二千五百兩是二酉堂名字呌我送交丁惟禔我亦交過丁惟禔五月二十一日丁惟禔來寓約我同往城外探聽消悉丁惟禔向懷中摸取銀票云已豫備銀三千兩可以一看我云票何須看汝自收藏六月二十二日丁惟禔得差後饒丹詔率兩不識姓名人來我處要我代索丁惟禔始説與錢繼又翻悔等語今訊據丁惟禔供山東進士翰林院編修饒士騰係屬同年時常會課饒士騰説伊有本家書鋪能爲人謀辦試差我一時糊塗答應令其謀説後饒士騰回説已經託過二酉堂書鋪須謝銀五千兩我當時疑是饒士騰騙我婉言辭謝饒士騰答應往辭旋卽回説我去辭謝二酉堂已將票樣送來係憑票取四川主考官丁惟禔京平足銀五千兩字樣我聞言駭絶呌他速爲了結説如此鉅欵豈能憑空代許我怒將票樣　饒士騰説此事祇怨我冐昧將爾姓名向二酉堂説知今旣如此我卽行往辭此事係在未放四川考官之前過一二日之後饒士騰來説現在四川已放别人他們自係撞騙可以置之不理必無後患從此各散嗣革員放陜西考官饒士騰又向革員云從前之事已經辭謝了結他們太不講理於今二酉堂還向我索謝勢甚洶洶祇怨我從前不該管此閒事等語我當以前言詆責饒士騰愧悔而去以後並未再來至二酉堂等人始終並未見面更未言及太監姓名饒士騰與他們如何傳説我亦槪不知亦並無將三千兩銀票與饒士騰看過之事等　復將案内各要證詳加研鞫據饒丹詔供江西撫州府人係二酉堂書鋪掌櫃由監生考取會典館謄錄上年五月間我族兄編修饒士騰説給丁惟禔謀放四川考官我當應允隨向方小山轉託楊少舫找得太監張姓謀辦我回覆饒士騰他將丁惟禔科分名條交下找我交方小山送去方小山回説須銀五千兩帶回票樣呌我出票我將票樣交給饒士騰拿去看過我未與丁惟禔見面後同饒士騰説定我因未見著銀子不敢開出寄存銀票饒士騰説係旣係四川考官自然有人付銀儘可放心五月十六日方小山在鋪楊少舫張太監等俱到我鋪中照他們票樣開寫憑票取四川考这丁惟禔銀二千五百兩打有我鋪水印卽當同交付張太監拿去後未放四川考官之前饒士騰送來説帖内云丁惟禔已另託别人作爲罷論之語我將原帖交方小山轉交楊少舫呌他去辭以後未有回信後來四川考官放下並非丁惟禔饒士騰回説從前已經辭卻現四川已經放過可將原票要回我隨向方小山要票方小山總未拿回六月二十二日丁惟禔放陜西考官楊少舫同太監張姓並不識姓名四五人到鋪吵閙摔打我到饒士騰家告知饒士騰回稱此事伊等本是搔騙不能給銀此後太監帶人鬧過數次有同行石姓調處未妥方小山卽方桂蔭直隸淶水縣人上年夏間在二酉堂寄住饒丹詔向我説編修饒士騰給伊同年丁惟禔謀放四川考官呌我轉托我找得同鄉楊少舫到二酉堂與饒丹詔見面卽託楊少舫轉託得太監張姓謀辦楊少舫隨後到二酉堂數次後我將丁惟禔名條交給楊少舫帶同票樣交給饒丹詔説明之後五月十六日我在二酉堂等候楊少舫並太監俱到二酉堂饒丹詔開寫憑票取四川考官丁惟禔銀二千五百兩一紙我們當同交付張太監拿去在未放四川考官之前饒士騰給饒丹詔來信寫的是連日阻雨未能奉候丁公另托别人其餘信内方詞記不淸楚未句是作爲罷論之語饒丹詔交我轉送給楊少舫呌他去辭楊少舫説回覆太晚至四川考官放下並非丁惟禔饒丹詔呌我找楊少舫撤回原票楊少舫支吾總未拿回後來丁惟禔放陜西考官當日張太監找楊少舫俱到二酉堂要銀並帶人吵鬧數次我向太監理論他便要毆打我　躱避出京楊少舫卽楊生華供直隷淶水縣廪生上年五月有我同鄉方小山託我聲言伊受二酉堂書鋪饒丹詔所託因伊族兄饒士騰給丁惟禔謀放四川考官方小山呌我轉託我隨找素識之裁縫呂德魁找得剃頭趙三轉託太監張姓謀辦卽在大石作海盛軒茶館與太監會面卽向説明張太監立時應允説有二酉堂作保卽可以辦言定如丁惟禔放四川考官給張太監銀二千五百兩由二酉堂打水印開票並謝給大衆銀五百兩我向太監詢閲如何辦理張太監説我旣應允内裏之事你不用管我當將丁惟禔名條交過隨約定五月十六日到二酉堂開票是日我同方小山張太監到二酉堂饒丹詔將票當同交付張太監拿去後方小山拿來饒士騰給饒丹詔的信一封要辭謝不辦方小山呌我撤回原票及四川考官放下併非丁惟禔我找張太監要票伊説已經説過無論放下某處均須給銀原票不能要回至丁惟禔放陜西考官張太監找我俱到二酉堂要銀是有的呂德魁供直隷南宮縣人在内宮監地方居住裁縫爲生上年四五月間我在前宅胡同劉姓家作活隨與伊家教讀先生楊少舫熟悉後楊少舫向我商説因給丁姓謀辦考官托我轉謀我隨找得常在内裏剃頭之趙三託伊轉求御膳房飯局當差太監張秀林謀辦我們四人在大石作海盛軒茶館會面言明給丁姓謀四川考官需銀二千五百兩事成後謝　大衆銀兩後楊少舫與太監張秀林由二酉堂書鋪開票打水印丁惟禔放陜西考官後張秀林找我同到二酉堂要銀是有的趙三供直隷沙河人在北　街居住剃頭爲生常在内裏各他坦剃頭上年夏間有我素識之裁縫呂德魁找我説有伊認識的教書先生楊少舫受方小山所　由二酉堂轉給丁惟褆謀放四川考官我找太監張秀林謀辦卽在海盛軒茶館會面同呂德魁在塲楊少舫與張秀林當面説明如丁惟禔放四川考官謝給太監張秀林銀二千五百兩由二酉堂打水印開票並應許事成後謝給大衆銀兩後來丁惟禔放陜西考官張秀林找我同到二酉堂要銀是有的楊雨亭供山西介休縣人在二酉堂傭工饒丹詔族兄饒士騰於上年五月間到鋪找我們掌櫃饒丹詔托給丁惟禔謀放考官饒丹詔隨向方小山托其代辦方小山找楊少舫轉托太監張姓辦理後饒丹詔由鋪開寫憑票取四川考官丁惟禔寄存銀二千五百兩在鋪打得水印後聞丁姓回覆四川考官已放别人前立票應許之銀不能付給至六月二十二日丁惟禔放出陜西考官當日太監張姓帶領楊少舫等數人屢至鋪内要銀吵閙聲稱無論四川陜西旣係放出均須給銀石振之供直隷良鄉縣人在文光樓書鋪作生意上年六月二十三日由打磨廠二酉堂經過見有數人在彼吵閙要銀小的們原是同行生意因與饒丹詔素相認識隨向解勸次日饒丹詔找我説合我隨打聽他説爲丁惟禔謀放考官　事饒士騰找得饒丹詔饒丹詔隨向伊鋪内住的方小山説知托楊少舫轉托的太監張姓謀辦饒丹詔呌我打聽太監張姓我隨回　未給他們調處各等供查太監張秀林現據内務府覆稱尚未弋獲所有案内緊要情節衆供已屬可憑未便因張秀林在逃未獲致令　案久懸應卽先行擬結臣等查編修饒士騰於到案呈遞親供後未及嚴鞫旋卽服毒自盡其供内未經質證之詞不能據爲確供至該員聽信二酉堂能辦考官之言爲丁惟禔轉托謀辦交付名條傳説謝銀各節均與衆供相符雖無通同誑騙情事惟以現任編修不知束身自愛輙爲人囑托關説實屬行止有虧咎有應得未便以業經身死遂置弗論應請將饒士騰卽行革職[  此稿未完]  
 
 

Page 14

 
 
[光緖二十年二月三十日京報全錄]  
　　宮門抄○諭旨五道錄前○接錄前稿○尚書福等奏拿獲盜犯請交刑部審辦摺○豫撫裕奏報委署知縣各缺摺○閩督譚奏遴補都司摺○雲督王奏改補都司摺○二月三十日工部鴻臚寺正藍旗値日無引見○澤公花尚阿各假滿請安○謙光稽察中左門覆命○甘肅正考官程棫林到京請安○榮惠請假十日○馮文蔚請假五日○召見軍機懷塔布程棫林派出閲卷福中堂松溎榮惠○接錄前稿編修丁惟禔聞饒士騰云二酉堂能辦試差之言先曾答應令其謀説旋卽向饒士騰悔辭拒絶饒丹詔方小山楊少舫等供均有饒士騰送來説帖作爲罷論及辭謝不辦之語卽饒丹詔之開票交票並未取有丁惟禔實據張秀林等之持票向二酉堂索銀亦未向丁惟褆轉索所供始終未與饒丹詔等見面及先曾謀説後經辭却各情核與衆供尚無歧異惟聞二酉堂能爲謀幹不卽當時拒絶嗣後雖經翻悔辭却究已囑托關説在先實屬不安義命有玷淸班應請將丁惟禔一併卽行革職係奉旨交查要案應否加等之處擬請飭下刑部核明具奏饒丹詔開設書鋪生理竟傳説能辦考官其平時不安本分遇事招搖已可槪見迨饒士騰往向探問輒卽應承代爲謀辦輾轉串託並率行開寫寄存銀票由該鋪交付雖據供聽饒士騰之言惟旣未取有饒士騰中保担承字據亦未有付銀著落開票交票由該鋪一手代辦其票内所開二千五百兩之數與丁惟禔所供五千兩之數不符是饒丹詔旣經串通設局撞騙又復從中浮説數目希圖乾沒迨後撞騙未成以致張秀林等藉端訛索滋生事端似此玩法嗜利實屬罪無可　方小山在二酉堂寄住代覓楊少舫謀辦並往來送信亦屬知情同謀楊少舫呂德魁趙三輾轉囑托串通太監謀辦後復同太監到二酉堂索取謝銀雖均未得贓而核其鬼蜮情形實屬朋比爲奸同惡相濟擬請將饒丹詔方小山楊少舫呂德魁趙三等一併送交刑部按律治罪太監張秀林因楊少舫等輾轉囑托輙卽應承謀辦收受票據希圖撞騙得財迨撞騙未成又復約同楊少舫呂德魁趙三等向二酉堂索銀肆行吵閙要挾訛詐衆供確鑿該太監實有應得之罪現在尚未弋獲顯係畏罪濳逃應俟拿獲到日另行照例治罪見證楊雨亭石振之無干省　饒丹詔供由監生考取會典館謄錄楊少舫係廪生業經臣等咨部斥革其饒丹詔所捐監照應由刑部追繳查銷除將全案供招咨送刑部查核外所有臣等查辦要案審訊明確遵旨據實覆奏各錄由是否有當理合恭摺具陳伏乞皇上聖鑒謹奏請旨○○奴才宗室福錕等謹奏爲拿獲結夥持械拒傷事主搶刦多贓盜犯請旨交刑部審辦恭摺仰祈聖鑒事窮據左營叅將趙長春遊擊王漢池督率署都司李振祐守備秦增齡把總劉椿外委五福劉得珍等會同守備王金印揀發吏目查鴻翥等帶同目兵在朝陽門外新橋地方將結夥持械拒傷事主搶刦多贓盜犯張三卽張幅受又名大張孟幅兒卽小林姜四王太陳大卽大陳李二卽李二格曁代爲存贓之吳韓氏拿獲並起獲現贓賊具等物傳同事主張玉春一併解送前來奴才等督飭司員詳加審訊據張三卽張幅受又名大張供係大興縣人前曾因案刺臂刺面至上年十二月二十六日夜與姜四王太小林素識小閻代給約得之小趙大陳李二格伊等共七人分持刀械由恒貴窑窑道内會齊起身至東直門外八間房地方撞門至一家院内入室燃燈照亮用刀背將一事主婦人毆傷搶得衣服首飾錫器等物分用不料被官人將伊等拿獲連供出之吳韓氏指獲並起獲現贓賊具等物一併解案實不知小趙等逃往何處孟幅兒卽小林供係通州人前曾因案刺臂姜四供係山東文登縣人王太供係大興縣人陳大卽大陳供係薊州人李二卽李二格供係三河縣人均供認與張三等結夥持械搶刼屬實吳韓氏供係大興縣民人吳三之妻開小茶館爲生上年十二月二十七日素識王太將靑縀小帽等物存在伊鋪内不料他因搶刦犯案將伊指獲解案事主張玉春供係大興縣人在東直門外八間房地方居住上年十二月二十六日夜伊家被賊進院入室燃燈照亮用刀背將伊家婦毆傷搶去衣服首飾錫器等物曾赴營坊呈報今經官人獲賊傳伊赴案　贓具領各等供查張三卽張幅受又名大張孟幅兒卽小林均原係因案刺字之犯今復膽敢與姜四王太陳大卽大陳李二卽李二格等商同結夥持械拒傷事主肆行搶刦實屬藐視刑章大干法紀吳韓氏代爲存贓亦屬不法亟應一併嚴切訊究除將事主張玉春取保聽候刑部傳質外應請旨將張三卽張幅受又名大張孟幅兒卽小林姜四王太陳大卽大陳李二卽李二格吳韓氏七名口交刑部審明辦理未獲之小趙等犯仍飭嚴緝獲日補送刑部至原拿此案之員弁等均能悉心躧訪此等盜犯跟蹤弋獲多名緝捕尚屬得力可否俟刑部定案時聲明請旨准由奴才等擇尤量予奬勵之處出自　皇上逾格恩施爲此謹奏請旨○○頭品頂戴河南巡撫奴才裕寛跪　奏爲遵章將委署知縣員缺按三個月彚報一次恭摺仰祈聖鑒事竊准部咨各省州縣缺出委署班次並出缺日期應令每届三月彚奏一次知州委署名次比照序補之例酌委知縣要缺亦照舊例酌量揀委其知縣選缺應以正途勞績試用三班爲一輪按照出缺先後輪流委署至裁缺撤回留省廻避各員亦照序補之例酌委如有因差勤給奬者仍於本項到班時先儘委署各等因通行遵照當經前撫臣飭司叅酌　省舊章擬請嗣後知縣應選缺出先酌委正途外奬一人次酌委勞績外奬一人次酌委試用外奬一人再委正途班一人勞績班一人試用班一人各歸各班以三缺爲一輪按出缺先後輪流委署並因候補同知通判知州均係缺少人多本項之缺輪委無期各准各班　委知縣員缺又知縣正　到班遇有叅撤之缺應在本班人員内酌量揀委以期得人如遇同通知州插委到班亦於同通知州班内揀員委署尚不得人另揀　任人員調署卽以同通知州頂署所遺之缺若仍揀委知縣本班人員抵署續有缺出仍委同通知州一人均經歴次　奏明辦理在案兹據署布政使長祿將光緒十九年七月起至九月底止委署過知縣員缺造具淸册聲明並無越次攙委等情詳報前來奴才覆查無異除册咨部外理合恭摺具陳伏乞皇上聖鑒謹奏奉硃批吏部知道欽此○○頭品頂戴閩浙张督臣譚鍾麟跪奏　　員請補陸路都司恭摺仰祈聖鑒事竊照浙江台州協右營都司鄧榮貴遺缺部咨輪用應補人員臣於浙省陸路學習期滿世　　都尉各員内遴選名次在前之王國雲年已六十三歲應行甄别未便遷就請補倠查有騎都尉補用都司胡樹聲年二十九歲浙江　烏縣人由兩雲騎尉並襲騎都尉光緖十三年閏四月十二日奉　　准其承襲發杭州城守營學習期滿赴部引　見發回本省照例用該員年力精壯技藝亦嫻以之請補斯缺堪期勝任合無仰懇天恩俯准胡樹聲補授台州協右營都司以重營伍如蒙俞允該員係由世職補用都司請補都司銜缺相當毋庸送部引見除履歴另咨外謹會同護理浙江巡撫臣劉樹堂浙江提督臣馮南斌合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○雲貴總督臣王文韶跪奏爲遵照部議請改補都司員缺以實營伍恭摺仰祈聖鑒事竊查雲南曲尋協中軍都司員缺前經臣請以儘先都司蘇保剛補授嗣准兵部奏駁蘇保剛係雲南臨安府河西縣人請補是缺係在五百里以内例應廻避向章儘先名次在後之員不准請補廻避之缺今聲叙李文高人地不宜向係在標人員該員旣經在標則蘇保剛名次卽屬在後所請補授廻避之缺核與定章不符應毋庸議等因當查蘇保剛籍隷之河西縣按照程限計算距曲靖守城實係在五百里以外仍以該員請補雲南曲尋協中軍都司復准部駁以道光年間雲南所送程途里數册載臨高安河西縣距曲尋協在五百里以内所請礙難議准仍令另揀合例人員請補咨行到滇應卽遵照辦理查雲南曲尋協中軍都司員缺係題補第三輪第二缺查名次在前儘先補用都司補缺後以副將儘先補用之李文高久歴戎行年力尚健按次應行請補除將該員簡明履歴送部查核外應懇天恩俯准以李文高補授雲南曲尋恊中軍都司該員係雲南宜良縣人距曲尋恊亦在五百里以内於此缺人地不甚相宜曾經前摺聲叙惟名次在前例應先儘擬補如蒙俞允俟接准部覆後冉行揀員對調以符定制所有遵照部議題補都司員缺緣由謹會同雲南巡撫臣譚鈞培署雲南提督臣蔡標恭摺具陳伏乞皇上聖鑒勅部核覆施行謹奏奉硃批兵部議奏欽此 
 
