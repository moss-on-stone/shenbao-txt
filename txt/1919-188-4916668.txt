# 1919 - 188 - 4916668

 

Page 1

 
 
   
 
 

Page 2

 
 
   
 
 

Page 3

 
 
時評 
[安福系與和議（冷）]  
　　阻梗北京内閣之組織者安福系也今阻梗國内之和議者又安福系也國内之和議近有繼續進行之望而安福系又欲取而代之是又其望又將絶矣蓋安福系者爲主戰派之本部主戰派與和議烏能相容安福系者又爲新國會之主人新國會與和議又烏能並立然則以安福系之首領而欲插身於和議之間非阻梗和議而何 
專電 
[北京電]  
　　今早王揖唐等在國務院統一會議席上主張更易代表迅速南下分代表已由安系擬定一單總代表未定辦法與岑續商（十四日下午二鐘） 
[北京電]  
　　安系對滬議總代表力推王揖唐昨王謁徐亦有願任此職之表示（十四日下午二鐘） 
[北京電]  
　　滬議進行中又生阻力錢能訓南下不果（十四日下午二鐘） 
[北京電]  
　　吳鼎昌徐佛蘇辭代表職（十四日下午二鐘） 
[北京電]  
　　駐英施使駐義王使均以和會對魯問題不能主張公道電請免職施氏並懇交付懲戒徐命院部去電挽留仍令會同陸等力圖補救（十四日下午二鐘） 
[北京電]  
　　外團對我拒簽意見擬徵求某國同意再向我政府勸解（十四日下午二鐘） 
[北京電]  
　　曾雲霈奉徐樹錚命謁段請以朱深組閣段云朱爲比較的相當人物但元首前不易進言（十四日下午二鐘） 
[北京電]  
　　陸徵祥八日電舊病續發勉力維持院覆電慰問 
[北京電]  
　　學界仍發傳單謂政府將追加簽字當向聲明絶不再簽（十四日下午二鐘） 
[北京電]  
　　各省軍民長官對李王推田組閣通電均表示贊同惟魯贛兩督另電總統請宸衷立斷（十四日下午二鐘） 
[北京電]  
　　新閣徐仍屬意周並託李盛鐸王揖唐作最後之疏通（十四日下午二鐘） 
[北京電]  
　　江庸謁傅及龔面請開缺（十四日下午二鐘） 
[北京電]  
　　本日法署慶祝府派禮官院派參議外部由陳籙自往致賀另由東海電法總統 
（十四日下午二鐘） 
[北京電]  
　　張敬堯以湘省剿匪事務紛繁密電中央請任李奎元爲全省防務帮辦又保張宗昌爲二師師長（十三日上午十鐘） 
[北京電]  
　　恩華電外蒙官府招集四部十六旗開大會議西路謡傳内外蒙獨立確否續探 
（十三日上午十鐘） 
[北京電]  
　　管金聚電已撤排長李長發陳廣福等在虢鎭睡佛寺一帶乘軍士盼餉之際運動譁變已拿獲正法懇速發欠餉以維軍心（十三日上午十鐘） 
[北京電]  
　　黑督電稱近日謝米派員在大烏里滿站一帶將華商數十家貨財截留没收計二千數百萬俄幣懇向俄使交涉如數發還（十三日下午十鐘） 
[北京電]  
　　庫倫確電沃木斯克政府密派駐伊爾庫次克馬隊一營赴烏梁海外部據情嚴詰俄使阻止（十四日下午二鐘） 
[北京電]  
　　吉省會文電請留孟督在吉維持秩序俟事就緒再入京孟恩遠電請速示方法俾得首途政府催鮑速行 
（十四日下午二鐘） 
[北京電]  
　　陸長靳雲鵬續請病假（十四日下午二鐘） 
[北京電]  
　　江西學生聯合會通電解散安福部（十四日下午二鐘） 
[香港電]  
　　罷市風潮愈見嚴重十三日商舖閉門者愈多電燈局與自來水廠機匠皆罷工武裝警察分巡各街現無亂事 
（十四日上午十一鐘） 
[香港電]  
　　伍廷芳簽收第二批關税餘欵四十二萬五千元 
（十四日上午十一鐘） 
 
 

Page 4

 
 
   
 
 

Page 5

 
 
   
 
 

Page 6

 
 
各通信社電 
[北京電]  
　　各省軍官答復組閣迅於周田擇一提交國會通過 
[北京電]  
　　政府電岑西林朱辭職另選相當之員偕各代表到滬尊處是否由少川繼任請速復 
[北京電]  
　　錢繼總代表未得同意又有周子廙汪伯棠擇一説 
[北京電]  
　　三日馬廠誓師紀念已公布文日紀念擬明令取消免重複（以上十四日） 
　　以上中華通信社電 
[北京電]  
　　府院接莊景珂電云日人有交還青島説昨開聯席會議多數主張不可輕易解除保留狀態 
[北京電]  
　　陸徵祥電聯盟會未開奥約亦無簽字期我國現在對德究取何種態度請速示知（以上十三日） 
[北京電]  
　　段仍主周組閣昨電召王揖唐擬再爲一度之疏解 
[北京電]  
　　鮑貴卿藉口無人接替不赴新任院昨電孫烈臣即日赴黑履新以便鮑督交卸 
[北京電]  
　　徐親電孟恩遠國事爲重速將邊路各軍調回原防免外人藉口并希即日入京襄助一切孟覆置諭辦理布置就緒即行入覲 
[北京電]  
　　傳聞奉吉兩軍在磐石有小衝突但孟郭來電均未提及 
[北京電]  
　　張作霖請免高士儐職院部恐操切僨事不允行覆電如吉省實行抗命即免高職并下令討伐 
[北京電]  
　　錢能訓不就總代表又有周自齊説徐意仍屬錢擬敦勸擔任 
[北京電]  
　　曾毓雋以近日國有鐵道收入極佳昨與路政司計議擬將各路線延長或添設枝路并將已測未築之路從速建築 
[北京電]  
　　院電張樹元中央并無更動沈省長意轉告各界勿信謡言（以上十四日） 
[濟南電]  
　　此間有鄉民二人爲日人捕去現當道正向口領交涉尙未釋放人民憤怒各界公推代表向省署要求索還 
[長春電]  
　　孟督於元（十二）日來長聞預備入京（十四日） 
[香港電]  
　　廣州罷市後秩序極亂工人將有暴動現軍政府擬勸諭各商先開市徐議省長問題（十四日）以上中孚通訊社電 
公電 
[廣州國會議員李希蓮等通電]  
　　各報館鑒徐樹錚殘種媚外早爲全國所不齒徐世昌罔念民意不顧國家竟任命彼爲西北邊防總司令其募債抵押種種進行籌畫已屢見各報從此大徐主持於内小徐運用於外而段祺瑞融洽於兩者之間行見賣礦産賣土地勢必賣盡人民而後止是彼任命之時正我人民宣告死刑之日若輩狼狽爲奸貊屬一邱除奸去惡人同此心我南北各省尤屬切膚尙祈速圖臨穎神馳不勝欲言國會議員田銛璋牧福絝韓榮德李希蓮叩眞印 
[北京國民外交協會通電]  
　　各報館鑒對德和約不簽字後全國心理咸以研究辦法爲急本會本日開會主張如左（一）和約拒絶簽字係因山東問題至對德恢復平和本無疑義應由政府電令專使進行議和（二）對奥和約應與協商聯合各國一律簽字（三）國際聯盟對奥簽字後即爲加入（四）對德戰爭事實上旣經終了中日軍事協定應歸消滅（五）山東問題任何條件不得遽與日本直接交涉吾人應持毅力期以歲月俾完全恢復權利爲鵠（六）今後外交應完全公開各方公舉代表駐京隨時與政府接洽以杜秘密專擅之弊以上六項倘荷同意即請一致主張剴切電達政府至山東問題包括德人在山東及由山東發展所享有之一切權利而言如港灣租借地鐵路礦山海底電線等和約全文關係日德之件載之甚詳此節務乞注意以免掛漏此次拒絶簽字政府已有犧牲已見力排曲説服從公意之徵今後外交倘有再誤或政府與國人有不一致之舉動則吾國人監督指導之不力也責任所在宜自明之不簽字非卽解决特留一最後機會以待國民之自處而已亞爾薩羅蘭二州法境淪於德國者四十九年今已光復舊物吾國人人無忘山東則山東終於不亡貞心毅力各就所業積極進行願吾同胞及吾同胞世世子孫相詔勉之北京國民外交協會文印 
路透電 
[和會與德奥八日巴黎電]  
　　協約國答覆奥國關於國際聯盟之牒文對於奥國代表團依守聯盟會計劃表示滿意並謂協約國會審愼考慮奥國欲爲國際聯盟會發起會員之要求協約國從未有拒絶奥國加入聯盟之志且深望凡可信託實行會中義務之諸國一律儘早加入聯盟奥國於和約調印之後儘可遇機申請另入聯盟一俟協約國確知向國有負責任之政府能履行國際義務則自將贊助奥國爲加入聯盟这候補員 
[九日韋瑪電]  
　　國會以二百零八票對一百十五票准一讀通過批和約議案 
[八日韋瑪電]  
　　德總理歐士白格氏在國會宣布德國財政現局謂政府今不欲籌募兵債善後方法之第一步爲徵取遺産税及加重産業税今查歲用共需馬克二萬五千兆以收入抵之尙缺千兆歐士白格氏謂中央政府之入欵須視前增加九倍各聯邦及市區之入欵恐須增加一倍目下最緊要之事務爲除去活動債項七萬二千兆馬克之東縛此事實爲政府之患今有産業之各界責當屈從政会之强逼云 
[九日柏林電]  
　　德前皇之弟亨利親王致電英皇懇請准免要求引渡德前皇謂維廉第二嘗力圖挽回戰爭亨利親王願聽英皇處置查明戰爭原因 
[九日巴黎電]  
　　和會接德國牒文關於將土地移交新波蘭國一律建議派德波委員會此爲德國運動新波蘭東省人民於德波間建設緩衝國失敗之結果 
[美總統返國後消息八日紐約電]  
　　威爾邇總統今日登陸歡迎者甚衆即乘車至加利吉堂演説和約事宜飛船Ｒ三四號之船長斯考德氏時亦蒞止總統以誠摯之詞賀之 
[九日紐約電]  
　　威爾遜總統到埠時之演説述及各國於和局中所希望於美國者一節歷時良久並謂美國必須實踐躬行以副彼等之期望彼信國民如細讀和約則將知爲公正之和約如加遵守必能免去世界無謂之流血 
[俄國之過激戰九日華盛頓電]  
　　威爾遜總統抵此時大受歡迎曾演説表示深信美人必贊成國際聯盟之意 
[八日倫敦電]  
　　六日梅拉特將軍戰報云我軍已佔據加泊塞爾加村並無死傷該村地位殊爲鞏固敵軍以砲五尊衛之我軍俘敵五十人獲機關槍三架 
[八日倫敦電]  
　　公報云台尼金將軍仍在全陣線前進大獲勝利　亞斯特拉克漢陣線之志願軍已抵裏海濱之某地點距亞斯特拉克漢西南五十五哩亞斯特拉克漢爲裏海最大之港過激黨艦隊之根據地尚有一隊已抵伏爾加河濱正在與敵鏖戰　台尼金將軍激戰後已佔據柴里新鎭初以重砲毁其外防敵軍大受損失倉皇敗逃是役台尼金將軍得坦克砲車與飛機之助俘敵萬人獲砲十八尊機關槍三十架武裝列車五套貨車五千輛發動機一百三十一具敵軍馬隊多被逐入伏爾加河志願軍乘勝追擊佔據柴里新上三十哩之社波加鎭此爲第十紅旗軍之根據地志願軍於此獲船多艘現欵三百萬盧卜　西北之大戰志願軍亦獲進步佔據第九紅旗軍倉庫所在之巴拉夏夫鎭獲砲七十尊子彈及其他戰品無算該地後部太姆波夫周圍發生反抗過激黨之重大變亂　伏羅尼至庫斯克陣線之過激軍近兩日内反攻哥塞克軍頗猛哥塞克軍仍奮勇而進今距伏羅尼不足五十哩　尼斯特河陣線之戰事大獲勝利沃腴之省城愛加特諾斯拉夫及鐵路重要交點亞力山大羅夫斯克均已攻陷志願軍在廣七十哩之陣線渡抵尼斯特河西濱戰役重要之結果爲克里米亞省已完全脱離過激軍之掌握 
[英人之日本論九日倫敦電]  
　　駐東京商務委員克勞氏在倫敦商會演説謂彼意英國如早日恢復常狀則日美貨競爭一節不足深慮日本實業尙在過渡時代貨質一時難臻美善日本工人固多但藝精者殊少日本工人每星期工作七十小時男子得值十四先令女子得值九先令四便士惟近來日本生活程度日高工值必將增加日本所製之貨並不精求完美國中可謂無鐵礦一切重要原料或全仰給外源煤價甚貴交通尙多缺點日本貨遠遜於英貨而價則大廉因等級不同故無競爭惟今後多年世界之需求甚大英日貨大有銷路英國之能保留其世界商業最大國之地位必屬無疑 
[九日倫敦電]  
　　泰晤士報今日載有社論謂日本大可立即減輕華人之憂慮鞏固其在全世界所占之地位脱除彼所抱怨之疑姑其法維何即自動以和善之精神確切申明關於一九一五年條約中含混而引起許多爭論諸條欵之意志是也 
[各國近事記八日巴黎電]  
　　衆院以二五六票對二○二票拒絶立即取銷戒嚴令及郵電檢查之提議外交總長畢勛氏允於協約國批准和約時實行此舉 
[九日倫敦電]  
　　波拉勞氏今日在下院宣稱政府已設法阻止德前皇復回德國 
[九日倫敦電]  
　　海軍部宣稱兹定八月四日在秦姆士河舉行水上游行會紀念海戰人員 
[九日倫敦電]  
　　善後大臣吉特士氏今日在下院宣稱政府决議自七月十六日起每噸煤價增加六先令蓋望以此欵供增加之工值減少之鐘點等費此舉於出口貿易有何影響尙不能估計惟燃料增價顯必使製造家大受妨碍其影響將及於職工吉特士宣布此事後衆爲駭異即以議員數人起而質問吉特士氏一一答覆繼由波特拉氏宣稱政府籌議增加煤價歷時甚久苦無善法可以免之故不得不使煤價近於出産之價值波氏並提議下院應於十四日討論此事衆允之 
[九日倫敦電]  
　　孟台格氏在下院宣稱阿富汗戰事至七月八日止英軍共死軍官三員兵三十三人傷軍官九員兵一百零九人 
[九日倫敦電]  
　　今日下議院討論財政議案時議員彭氏提出反對優待帝國産品提議之修正文以二百七十一票對五十二票否决 
國外要聞 
[威總統回國後之演説]  
　　中美通信社云威爾遜大總統於上星期二（八號在華盛頓演説謂歐洲人民對於本大總統之主張極爲歡迎實則歡迎美國國民共同之主張也且在此時世界之新自由已經産生美國正應極力發揮其自由之時也惟美民尙有未明此中之眞相者實緣見識之太低與黨見之太深也威總統又曾於美國國慶日對於喬治華盛頓船上之軍士及水手演説歐戰之克早日告終實因美國加入之故新自由之國經此次之戰爭方得出現於世界經德國簽字將來吾人方覺自由漸次伸張蓋多由美國之公允主張及人道主義所戰勝也云云聞威爾遜總統是月因演説國際同盟事將親赴太平洋沿岸校閲太平不艦隊云 
[全美對外貿易大會之先聲]  
　　發展對外貿易考察工商與經濟提携之好機會　　全國商會注意　速預備組織商團赴會 
　　駐美舊金山總領事朱兆莘呈外農兩部文云爲明年全美對外貿易大會在金山舉行呈請通令國内各商會派員赴會事竊查美國總商會每年開對外貿易大會一次各埠商會會員　聚一堂討論發展海外商業方法甚盛典也兹查一九二○年大會已决定於四月間在金山大埠舉行届時赴會者除全美商界要人外無論何人惠然肯來均可列席會議而對於吾國鉅商尤爲歡迎誠以兵戰告終商戰伊始貿易之趨勢移於遠東遠東之商場首推中國故在美國方面則欲以其溢量之製造品假中國爲尾閭在吾國方面則宜以我有餘之天産品與美國相抵換美商之企盼華商來游者以此吾華商之亟宜與美商聯絡者亦以此兆莘到任後曾躬歷美東中西各埠一周所至承各西商會讌集演説中國商場之現狀及商業發展之前途亦以兩國商人經濟提携爲下手方法美商聽之極爲注意西報所載多加贊詞現因一九二○年全美對外貿易大會開會地點已定金山美總商會特凂兆莘轉知吾國鉅商聯袂偕來共同討論兆莘總領是邦日與外商接洽深知此會關係重要我國現正鼓吹對外貿易不宜置爲緩圖爲此呈請鈞部迅予通令國内各商會先期集議組織商團來金與會會期旣畢并可遍游美東中西各埠考察各種工商事業一舉而兩善備焉至開會及議案節目俟得美商會佈告再行呈報除呈外交部外謹呈農商部駐金山總領事朱兆莘 
國内要聞 
[山東問題之外評]  
　　中美新聞社云紐約及詩家谷報紙近有關於山東問題之紀載兹彚譯如下（一）紐約時報日本東西新聞社社長伊野諾加（譯音）博士昨晚在首都俱樂部外交評議會演説攻擊美國加立芬尼亞州參議院議員强生氏對於山東問題之意見先是有中國半官代表薛君君表示全與伊野博士反對之説大致謂彼之來美係携有四萬萬人之善意而來門户開放政策行將爲日本所打銷中國抱自由主義之人莫不期望美國相助云云美國西門斯加來鐵路運河公司之加來君提議派員赴中國實地調查山東問題及可以投資之中國擔保品當由會長路賽爾君舉加來君爲此赴華團員之領袖伊野博士乃發表其意見大致謂强生君爲參議院議員處此重要位置不應對於和會列强所愼重審議之問題妄加判斷且將山東與膠州混爲一談尤爲可異膠州不過山東之一小部分僅二百方英里前租借於德人今日本以條約之規定得移讓之權然亦暫時之事日本固已提議交還膠州於中國余確信和約一經有效此保證即須實行至德國前所得之山東若干權利依照一九一八年中日條約將歸中日兩國合辦然則所謂以中國最優秀之省及其四十兆人民送諸日本純爲無稽之談實則日本以中國已毁壞之物送還中國並提携開發山東之富源而已薛君乃復起言日本以地理關係及國内經濟不甚鞏固其欲壟斷中國經濟權自爲時勢所迫惟彼對中國大肆要求且山東將歸日本理縛門户開放將爲日本鎭閉實爲中國人所决不甘心之事中國人現已醒覺故竭力企圖以避未來之大禍深望美國參議院勿核准和約中之山東條件不但因此事有磚美國商業利益亦因爲美國國民道德所不許也　（二）基督科學勸導報　和平會議最失信用之事莫如其對於山東問題之處置此實顯然爲政治上之不道德協約此種舉動實爲可恥須知巴黎大局危險日甚山東問題爲道德上之大失敗非門問題爲政治上之大笑話今復欲以亞米尼亞人爲犧牲而處置土耳其人矣今日凡人一提及巴黎莫不蹙額摇頭光榮時代已經過去議和代表予人責難之處太多山東問題乃道德上之失敗非可諉爲意見不同者今亞米尼亞又將蹈山東之覆轍非門及沙河流域等問題皆可容意見不同之餘地獨山東則否世人之道德心對於此事實不禁爲世界憂也（三）詩家谷講壇報　加立芬尼參議員强生君對於日本攫奪山東之問題深爲憤慨本報於此深表同情尤痛惜中國政府之失機誤事自貽伊戚至於人民涕泣號援亦復何及此事咎不在日人之貪暴和會之不公實在華人之不知自愼中國以四百兆人民之衆乃爲人口祗當中國八分之一·蕞爾日本所凌踐直如一孺穉而狎侮長年爲長年者何甘心受狎哉華人之言曰此事成敗早定即日本當局非俟與英締結密約允以山東歸日則不許中國對德宣戰是也嗚呼以四百兆人之國一致欲對德作戰全國一心乃至不能自主而俯首聽命於日本不亦大可怪乎中國者本有稱雄東方之資格宜得世界各國之同情而乃受制於一蕞爾之鄰國如是之國家凡有血氣固當予以充分之矜恤中國允當自知其地位力自振作庶可得友邦之協助中國沿海航業權積漸淪入他人之手已成尾大不掉之勢山東之租讓特其一隅耳中國人應早知自强自衞爲最上之策悲涕何爲哉 
[日人勸誘中國補簽德約]  
　　字林報九日北京通訊云今日中國有責任某員語記者曰日人擬運動政府告以對奥和約不載國際同盟約章且和會對於魯案業已决定故中國保留魯案之希望終將抛棄云云此言之確切殆無可疑惟日後未嘗不有人加以否認蓋日人决不肯默認之也第官場之否認乃意料中事故未必爲人深信某員談片中不指出人名但以記者察之此項交涉所從經過者係向爲外國政府與中國政府間之傳達機關不過中政府對於此次日人指導言論之勢力似不若從前之唯唯聽命耳日人心目中抱有一種觀念以爲中國縱不爲日本所支配亦當受日本之指導或指揮此種觀念業已施諸實行而成一九一五年後歷任閣員與駐京日使之政策即去年十一月休戰條約亦未能打銷此政策是時日本竭力引誘中政府欲中國赴巴黎之代表與日代表提携行事後見此策不成乃以壓力加諸中政府使之箝制中代表之口卒亦無效不幸和會决議贊成日本在山東之地位中國人民乃以其可行之唯一方法表示其憤懣於是日使署遂以反對友邦之示威行動提出抗議今乃有奥約不載國際盟約之恫嚇實則此種舉動無益於事蓋中國已深知對奥和約是否載有國際同盟約章中國代表旣未簽定對德和約則中國對德應有何種地位此層中政府尙未决定之無論中代表之不簽約是否出於自動抑係恪遵訓令皆屬無關重要蓋中代表之舉動實與全國民意相合也惟此後應如何進行則似無人知之陸徵祥確有來電勸政府頒發明令終止對德戰爭之狀態而外人輿論亦贊成此舉如能同時規定中德條約業已宣佈作廢者此後不得復活則尤可爲外人所贊同乃中政府未即决行徘徊瞻顧因未能料定對德行此計畫有何影響故總統命令雖有業已擬就之説迄未發表尙有所待也 
[政府應付俄國賠欵之近訊]  
　　中美通信社消息云俄國秩序近頗雜亂政会林立莫所適從中國政府决定俄國未有正式政府以前應付庚子賠欵之俄國一份暫時不交於任何之俄政府將此賠欵存入俄國道勝銀行以俟之現聞道勝銀行私將此賠欵取若干付於駐華俄公使館應用然俄國將來萬一不承認此駐華公使則將起糾葛惟此事爲道勝銀行與俄公使館間事與中國無涉云 
[奉吉間之怒潮近况]  
　　據奉天消息長春宣告獨立之説先由某領事方面傳出已而巡閲使署亦接到是項探報謂孟督除將軍隊調集長春伊通方面外八日已派軍隊監視通信機關及銀行號在長春宣布獨立人心惶恐逃難者甚夥吉林省城方面之省議會及各團體均紛紛謁見孟督及郭省長請求維持地面之治安孟督謂我之行動純爲對待奉天於地方之治安負完全責任云云張作霖接此項報告後以爲孟督違抗命令至此已經徵實當即召集軍事緊急會議討論對付辦法孫烈臣張作相喬參謀長蔡旅長陶廠長及軍事顧問參謀等均列席討論結果决定（一）先行電告中央請示辦法（二）調遣奉黑軍隊雙方出動（三）使孫烈臣趕往黑省接任以便鮑督往吉接任（五）政府對孟恩遠如下討伐令奉軍則奉命討伐如不下令討伐而孟氏又不肯交卸亦决定以武力解决現在各軍隊已密令預備動員其第一步軍事計劃除由省預備中堅軍隊並知會鮑督由江集中軍隊除江軍外以防邊混成二旅軍隊南下至奉省與吉省搭界之處由第四五兩旅妥爲預備二十九師及東邊軍隊均警備以便候令辦理據奉垣軍界傳説謂此次孟恩遠反抗遷調並未正式宣布獨立惟向北京政府提出要求條件數條（一（繼任吉督須經吉林省議會同意但絶端否認張作霖所保薦（一）吉林軍隊專爲保護地面一將一兵不准調赴他省（一）繼任督軍永遠不得兼省長及干涉民政須有確實保證此外尙有許多條欵未能盡悉聞張作霖得報告後並無何等表示惟電催郭宗熙省長代接交代權攝督軍職權而已又聞孫烈臣之黑龍江督軍發表後本擬收拾一切即行就任故日來物色參謀秘書及挑選衞隊等事非常興高采烈刻因孟氏在長春集中軍隊一面阻孫赴黑一面阻鮑赴吉並籌備種種抵抗方法頗有死守不去之概因之孫氏現正與張作霖籌商對付方法一時頗難起行云 
　　又據長春消息自張孟交惡以來謡言四起人心浮動風聲鶴唳草木皆兵吉奉兩督互相預備各將軍隊調集沿邊縣界彼此防禦爾詐我虞芥蒂日深大有躍躍欲試之概在張氏非達到爲東三省盟主之目的不止非排除孟氏去吉不可而孟性極崛强胡能屈服特將軍隊分别開駐沿邊省界以禦奉軍侵入已調二十營開駐長嶺雙陽伊通磐石農安等處軍需火藥馬步輜重各隊均各備齊奉命開拔故長春近日以來滿城風雨草木皆兵運輸軍需品之車輛絡繹於途目下吉軍駐紥長春者不下兩旅城内棧店均被吉軍住守以資鎭懾沿街兵隊如麻以致商民悚惶萬狀慓慓危懼迭向商會探詢奉吉眞相孟督又以此次用兵需欵孔急特派兵將中國交通殖邊官銀號把守一切現款不准運出並已派員查點存欵各銀行人員許入不許出各該行門首均有陸軍荷槍鵠立嚴爲把守長春城内大小錢舖因吉軍將各銀行把守甚爲恐惶均各閉門並將所有現欵皆送於日界至關於張氏方面軍隊調動亦著著進行當陽曆五月初藉口邊防吃緊增兵保護即派奉軍三千餘名分駐長嶺縣界該兵所過村莊秋毫不犯一經宿住農家各該長官即令預備高梁米及小米飯鹽煑元豆不准索粳米白面猪肉等物每名兵士飯洋中交票二毛長官四毛藉收民心鄉村人民頗表歡迎近日開駐東北邊各軍隊日絡於途是兵皆爲逼孟去吉而發此外如伊通縣界接壞奉省張作霖之軍隊時常往來無論大小棧店均行佔用計奉軍陸續開至者不下三千名軍裝火藥預備極足觀其行動似有所戰計畫有詢之者則曰大帥有命開來防守囑聽命令再作行動又磐石縣地面遼闊與奉界相連向來非有重大事件奉軍决不到此詎六月間張作霖忽派陸軍兩營分駐馬　嶺一帶屯集月餘不去附近商民受其擾害者不堪枚舉農安縣城西北金家花園等處亦爲吉奉毘連之區近由奉天派來大宗軍隊二千餘名分驻插杆吐抹門土坑等處屯防時出遊擊時出梭巡惟此次出發各隊不似先前横暴有詢其來意者皆答以防邊防敵又雙陽縣境山巒起伏森林叢茂胡匪最易匿跡歷年皆歸吉軍剿捕今年五六兩月奉軍藉口越境剿匪派來軍隊一千餘名屯駐極南縣界迄今二月按兵不去又聞長春日租界奉軍特組設機關部以探吉軍動靜該部軍官偵探不下二十餘人往來不定均住福順悦來兩棧藉以刺探軍情惟該軍官逐日有回奉有來長者不一而足此皆張作霖欲握三省實權故有此種動作也 
　　中美新聞社十日北京通信云通信員接吉林電稱吉督孟恩遠自奉政府任爲惠威將軍後即願入京供職當將印信交與省長郭宗熙奈郭氏不願接管孟氏遂不能離任該電並稱孟實忠於總統及政府不願有使彼等爲難之行爲惟吉省軍隊將士自聞孟督調任消息後大爲激昻起而反對政府並勸孟勿走孟氏竭力慰勸部下務期和平解决此事以免引起糾紛妨碍大局惟孟氏和平之企圖萬一失敗則吉軍與張作霖之軍不免開戰吉林中外人士皆將受損失故此事不僅關係中國實非常危險云云京中某方面謂吉軍之反抗係師長高某（孟督之甥）所指使兩年前孟曾獨立一次即爲高所勸上月底邊高從哈爾濱附近調兵四千至長春以備不虞高年富力强饒有野心平日希望孟督逝世後彼即繼吉督之任今政府欲以鮑貴卿督吉鮑乃張作霖一系高知彼之希望已絶故竭力反抗也目下長春吉林問之電訊已斷故不能續得吉林直接電訊據政府最後所得報告除吉軍大爲震動外該省人民亦極恐慌凡有政治及經濟上關係者紛紛逃至鐵路幹線一帶吉長兩處之華人各銀行均有兵士看守惟尙未有搶刦行爲 
[徐樹錚之邊業銀行]  
　　徐樹錚自任西北籌邊使後對於擴張職權着着進行 
 
 

Page 7

 
 
一面囑安福部立將籌邊使官制通過一面着手組織邊業銀行以便金融權之獨立日前已將邊業銀行章程訂定呈經政府批准公布其章程内容如次　第一條邊業銀行爲股份有限公司　第二條邊業銀行應設總行於西北籌邊使公署所在之地並於邊疆重要地方斟酌營業情形隨時呈請西北籌邊使核准增設分行所或與他行訂約代理西北籌邊使如有注重要區亦可令邊業銀行酌設分行或分所　第三條邊業銀行股本總額一千萬元分爲十萬股每股銀元一百元前項股額西北籌邊使署得認購三萬股如人民認購股額數逾七萬股時使署亦可斟酌情形將公股酌量讓出　第四條邊業銀行股本收足總額四分之一即行開業　第五條邊業銀行股票用記名式分一股五股十股五十股一百股五種其股東以中華民國人民爲限前項股票之買賣轉讓另以詳章定之　第六條邊業銀行營業年限自開業之日起滿五十年爲限限滿時得由股東會議决展期呈請西北籌邊使核准咨部備案　第七條邊業銀行營業之種類如左（一）各種存欵（二）各種抵押放欵（三）各種匯兑（四）各種期票之貼現及購入（五）生金銀各國貨幣及有價證劵之買賣（六）代理他銀行業務　第八條邊業銀行得發行鈔票　第九條邊業銀行得受官廳或金庫之委託代理金庫事務　第十條邊業銀行設總理一人協理一人任期五年期滿得再選連任總理由股東總會就五百股以上協理就四百股以上之股東選出呈報西北籌邊使咨部備案邊業銀行設董事七人以上任期四年監察二人任期三年期滿得再選連任均由股東總會就三百股以上之股東選出呈報西北籌邊使咨部備案　第十一條邊業銀行董事設董事會其章程另定之　第十二條邊業銀行總理協理及董事監察之責任權限另以章程定之　第十三條邊業銀行股東總會分常期及臨時兩種常期會每年於總行所在地舉行一次臨時會由董事會議酌有重要事件或股權總額三分一以上之股東聲明事由商請開會時舉行　第十四條邊業銀行股東總會之投票百股以内者每股一權百股以外每二股加一權　第十五條邊業銀行之股東非開會六十日以前註册者在股東會不得有選舉被選及議决之權　第十六條邊業銀行股東如逢股東會期因事不能到會可託他股東代表　第十七條西北籌邊使應派監理一人監視邊業銀行一切事務　第十八條邊業銀行每半年結賬一次每年年終總結一次須提純益十分之一以上存爲公積其餘數由董事會議决匀酌報告股東會　第十九條邊業銀行於每年常期股東會後應將營業報告資産負償表及損益表登報宣布並呈明西北籌邊使察核備案　第二十條邊業銀行如有違背本章程之處西北籌邊使得制止之　第二十一條本章程自公布日施行 
[中美新聞社之京訊]  
　　中美新聞社十日北京通訊云政府前電廣州岑西林請將南方八條件取消或加以修改南北兩政府先議定若干切實根據然後上海再開和會現已得岑復電謂八條件旣由南代表提交上次和會已非軍政府所能問惟有由上海談判修改而解决之應請北方速派全部代表來滬並謂南代表始終未離滬全因北代表不來故不能重議一俟北方派定代表南下西林當派馮某爲彼個人代表到滬爲兩方代表團之居間人云云當此南北互通消息之際北京國會已非正式决定八月十二閉會後不再延會是國會問題亦將因此解决安福部已在預備下届選舉將設機關於各省運動費定二百五十萬元由各省機關依政治地位重要之程度定分擔之多少 
　　英美法日四國關於西比利亞鐵路之借欵中政府决計參加已以此意答復日使（因日使前曾向外部詢問）中國參加之數將爲美金六十萬元政府現擬自籌勿借外資云 
　　京人士對於政局不定内政外交均無頭緒頗爲焦慮學生聯合會曾上書政府質問三事（一）政府是否已令巴黎專使與日代表直接商議青島歸還問題如係不確另有何辦法（二）政府與日本所締密約是否願贖回或取消（三）七月三日大總統申令指抵制日貨爲排外其實人民並無排外舉動政府此言究是何意云云昨晚政府曾布令解釋不簽約之理由但人民大不滿意亟欲知政府此後對於山東問題及與德奥媾和如何辦法且不願一聽政府之處置 
　　昨閣議討論巴黎和約及奉吉問題祗有三總長兩次長列席安系旣不贊成周樹模組閣遂不復提組閣事龔係暫代亦無策可决農商一長及代外長二人仍續假云 
[北京通信（市隠）]  
　　農商部辦理統計之經過 
　　農商統計於前清宣統年間業已辦過二次當時由農商部特設統計處專任其事惟表内一切材料並非取諸各地所報告僅就部内檔册分别裁剪故内容不甚完全且數目不用阿刺伯字而用中國字則仍爲舊式民國成立農林工商析爲二部各設有統計專科同時製定表式分行各省查塡三年夏工商統計出版名曰「第一次工商統計表」斯時農林工商兩部已合併設統計專科如故四年秋第二次統計出版名曰「第二次農商統計表上卷」所以稱上卷者因本年度農林各項材料報告未完無從編製書中所列僅爲工商一部分也兩部合併之始即由統計科釐定統一表式分行全國迨第三次統計成書農林工商乃得全數羅列其間至是民國始有完全農商統計表出現於世書中計分七項一曰農業二曰森林三曰漁牧四曰工業五曰商業六曰鑛業七曰附録自是以後項目未嘗或改第四次統計係賡續三年統計辦理於五年開始即將各項表式分行京外各機關依式查塡惟是年西南各省兵事迭興報告多不完全時期未能如限直至六年十二月底始克編成出版内容與第三次大致無殊惟於各種農工重要産物增入累年輸出入比較表一項根據海關報告册以施編製用以考察國際貿易之實在情形則於物産之盈虚國力之消長得此益可了然五年統計一依舊規辦理但六年一年中國内變亂益甚於前故統計調查尤形困難在未經兵亂地方雖可照常查報而在被兵之省與間接受兵禍影響各區域設防振災已日不暇給對於統計調查任務當然視爲不急之務此亦形格勢禁無可如何直至七年冬間各省區始勉强報竣而湘粤川滇各省缺漏猶多經該部統計科分别編製至本年春始成書六年統計於開辦之始復經該部統計科重行修正規程較前似更完備現正在催查編製之中其關修正統計調查法規之事亦略可紀述一二最初農林工商兩部各有調查通則之規定各表式之前後並加有説明及注意各條文迨兩部合併表式統一乃有總説明二十餘條第以規定尙欠詳晰且效力未能儕於法規爰於七年一月修定規則五種由該部部令發表其關於全國者有全國農商統計調查報告規則十九條關於各省者有各省農商統計調查報告規則七條關於各縣者有各縣農商統計調查報告規則七條關於市鄉者有市鄉農林漁牧調查報告規則十一條市鄉工産物調查報告規則十一條綱目相維臂指相使始有統系可言又於調查表内將增入勞動工資一項以備詳查各地方勞動社會之實况於是體裁乃益形完善矣所可憾者中央雖有切實辦理統計之心而地方各機關實未嘗視此爲重要行政意存敷衍虚報塞責者不少將來欲圖統計行政之進步非内外合力認眞查報不克有效以現在各地方之下級官廳一時尙難語此也聞第五次農商統計業已出版多日内容如何俟調查有得再行續紀 
[中國之棉織業]  
　　中美新聞社云華人欲發達中國之實業必須注意棉織業一九一三年中國輸入英國之棉疋總額達七一六·五三二·五○○碼而中國本廠自出者祗四千萬碼之譜至棉紗一項是年輸入共值價三百五十八兆鎊本國祗出二百五十兆鎊其中爲本國紗廠所用者祗十五兆元查是年疋頭之輸入共值墨銀八十一兆五十一萬四千○七十二元棉紗與棉線值銀五十三兆二十五萬一各二百四十一元是年輸入之棉貨總額值墨銀一百三十三兆元佔全部外貨輸入價額之百分之三十查日本對華貿易最廣其消耗華棉亦最多佔其出口總額百分之七十有奇中國産棉區域多在腹部與北部約有八省産棉最富據農商部調查棉區佔地約二十六兆畝收成期大率大九十月間揚子江一帶及蘇浙豫鄂四省産棉尤富陜湘贛産棉亦廣以南通州所産爲最佳地居揚子江口棉質柔韌潔白與美棉相類據一九一一年所調查南通産棉總額共約十五兆六十八萬擔中國實爲世界棉織業一大市場論産棉之量可列爲第三等（美第一印度第二）上海共有紗廠二十一家華人所辦者九家英人七家日人五家可見中國棉織業尙在幼稚其大原因一在中國祗知紡成棉紗二在華人消耗棉花較他國爲多約計華人三分之一每人用棉六磅製衣服衾褥是則每年消耗逾七百兆磅矣華人消耗棉紗之數亦可驚前述一九一三年自外國輸入棉紗三五八·○四八·四○○磅此數超過是年英國輸至各國之棉紗總額此外尙有本廠紗二百兆磅多半爲本國人民消耗全國織布廠林立棉紗之用固自日繁四川一省佔二一八·五三三方里之面積户口約七十五兆足稱爲中國第一棉紗大市場而上海爲發售棉紗之中心香港廣州次之據近在中國之美國棉業專家沃丹商君宣言棉花爲中國所固有無待外求全國皆有出售人民生活進步棉花之銷耗亦進步中國銷用最廣之棉布爲灰白色之疋頭及法蘭絨等貨其次爲印度及凡尼興棉絨布等再次爲棉製毯毛巾手帕等棉貨與棉紗不論本産或外貨咸以上海爲發售中心其大多數轉運至他埠或轉輸出口運往俄國朝鮮等處據一九一三年之統計是年灰色與白色疋頭之輸入英爲第一日美次之棉紗入中國之數已達棉貨總輸入百分之四十供給棉紗之國日本爲第一次香港再次爲印度又次爲英倫日本之消耗華棉最多即此可見中國供日本以原料日本則還供中國以製造品又棉線之輸入亦日見增加分線團與線卷兩項以英貨爲最多比日兩國次之（未完） 
[魯聞紀要各界挽留沈省長]  
　　沈冕士省長自蒞東以來正值外交風雲緊急之日近以交涉困難電請辭職農工商學各界聞之不願聽其竟去於本日（十二號）合電中央極力挽留兹覔得原電録下　北京大總統國務院鑒魯省人民只知省長爲沈銘昌更換他人誓死力拒山東農工商學各界聯合會叩 
[日兵又捕商民]  
　　日昨東車站有商人偷運小麥若干袋到站爲學生團偵知將該商招去詢問麥袋託當地一客店暫行照顧行未移時忽有日兵多名不問情由捕去客店中二人又將旁觀二人逮去現經商學聯合會要求交涉公署嚴重交涉未知將來如何了結也 
[太康號被毁之報告]  
　　商埠太康號被日人搗毁貨物已誌各報兹將該號報告函録下大厚門窗玻璃磚一塊計銀洋一百六十元　樓下窗廚門上玻璃十四塊計銀洋十四元　樓上門窗玻璃八塊計銀洋八元　玻璃絲景架一架計銀洋二元　照相鏡架玻璃一塊計銀洋四角　圖繪門燈玻璃五塊計銀洋十五元　金木刻招牌字一個計銀洋二元　窗廚内小瓶三計銀洋一元五角又方瓶水菓糖二計銀洋八角　電燈頭燈罩一盞計銀洋五元五角　胡同門修整計銀洋五元以上損失共計銀洋二百十四元二角再此事發生本號毫無頭緒平空受此激刺於精神上感有莫大痛苦被毁門窗等預計非五日不能完工此五日内之營業須全行停止每日因此所損失者以一百五十元計之共計損失銀洋七百五十元合以上二百十四元二角共計九百六十四元二角請即提交日署要求全數償賠立請察理力爭以維商　云云 
[請願團宣佈國會罪狀]  
　　魯請願團因國會對山東問題坐誤時機日昨發出佈告如下溯自對德和約告成歐會山東權利盡授日人噩耗傳來舉國憂駭熟權審慮兩害取輕萬喙一聲拒絶簽字當軸牽於外力别有會心上下激持浸胎内變土崩瓦解後顧堪虞國會代表人民監督政府職權旣重責望攸歸宜如何發揚正論戮力匡持啓政府之執迷順人民之公意内弭震蕩潰决之患外壯樽俎折衝之援乃結舌緘口噤若寒蟬及政府提案徵求同意旣不主張反對又不表示贊同藉故稽延苟圖委過致令該案等於取銷東人匍匐來京上書請願又延不提議坐誤時機甚至東省議員提出决議案猶復改决議爲建議予當局以採擇之權爲執行竄伸縮之地而翻以私團名義通電聲明前吁後喁不主簽字陰挾政爭之作用陽迎社會之潮流國家存亡視同兒戲國民竭盡膏脂供俸此輩養虎自噬寗不痛心嗚呼魯難未已　憂以痒方自啓處弗遑何暇彰揚人罪第此鬼蜮滿目忤肊棖懷若骨鯁之在喉必傾吐而後快用撮崖略佈告國人 
[政府電令防止激烈舉動]  
　　張督軍沈省長昨奉中央來電云此次巴黎和會惹起我國紛擾其根本即爲山東查此案關係實因國勢不振起見中央現在正欲設法先使國内統一惟各省對魯諸多隔閡易生誤會希即加意防止勿得再有激烈舉動發生云云 
[會議鹽務之消息]  
　　鹽務稽核所長貝爾遜君爲磋商鹽務善後已於前日來濟昨邀王運使及鹽界要人在運署會議一次其結果中國方面以沿海鹽區近年所發生之風潮多由抵拒新税而起若欲澈底澄清永謀善後自當裁撤新税仍依舊法將鹽税攤入地丁永不另外徵收則鹽民自無譁變之虞請貝君同意貝氏表示反對態度稱舊法只可准行一兩月過期即當依照新章收税不能再改經衆再三磋商允後再議而散 
[廣州罷市前之省長問題]  
　　廣東省長問題久未解决昨星期一日各社團代表七次聯赴軍府請願任伍廷芳兼任仍未有結果是日政務會議决定將此案由各總裁先開談話會商定後再提出政務會議表决任命據軍府中人言軍府總裁七人惟唐紹儀尙未宣告就職亦未派有代表在粤則是總裁僅得六人除岑伍林在粤外餘唐繼堯陸榮廷孫文均係派代表出席將來即由三總裁三代表開談話會已足云云又據某機關人所傳桂省三派人必不肯將省長一席放手至伍廷芳自已宣布意見則謂我年已八十餘總理總長都幹過省長固無足輕重不過以粤人堅意請願至再至三若經政務會議正式通過我亦無所不可但我卽上場亦是認作暫局再要物色一相當之粤人提出會議正式任命交付而去以遂初志伍氏此意凡現在軍府財外兩部任事人員與伊接近者多習聞之當前星期六日政務會議時莫督亦派有代表列席（莫本代表陸總裁此則代表之代表也（伍氏當衆宣佈謂我是爲不肯署名解散國會護法而來祗携一跟人一皮夾袋到粤但有人説道是（我并不是護法者）則莫説省長即此總裁一席亦决不幹立刻可以離粤云云又一消息省長問題久未解决昨星期一之政務會議并未將此事列入議事日程公民請願者又已候於門外乃於會議將散之頃由謝代表報告前次與公民接洽情形并發表自已主張以爲當順從民意任命伍總裁兼任省長各人相視無言有頃始由冷代表發言謂此事當另日約集各總裁爲非正式之談話以求解决俟商有辦法然後再付政務會議爲形式上之通過衆遂無言而散但粤公民以七次請願仍無結果憤恨益甚恐將迫而出於罷市之一舉也 
[巴黎拒絶簽約後之厦門]  
　　自我國巴黎專使在和會拒絶簽約消息傳到厦門商學各界爲外交後盾計提倡國貨益形劇烈兹將近日所見聞者紀之如下（一）商業團厦門原有商業團之組織自六月二十八號接到巴黎和會我國專使拒絶簽約之電報即於是夜邀集全厦商家假座十途公會籌議貫澈抵制方針最終議决簡章一本團團友對於個人及其家庭均負實行抵制責任二對於親戚朋友有竭力勸導責任三對於各資本家有互相監視及問接勸告責任四對於各途商出入口貨物應負切實調查到團報告責任五如故違以上條約及暗中破壞者團中人一經察出如初犯者視其事之輕重處以相當之罰金充入團費再犯者除登報聲明外公革出團議至十一點散會翌日即將簡章印刷分送實行（二）十人團於上月三十號在樓亭街開會訂定條約並舉定團代表八人甲團代表爲和泰號東葉和聲乙團代表爲和泰號司賬陳景星丙團代表爲雙銀號束陳雙明丁團代表爲建泰號東謝天恩戊團代表爲晉發號東張秋水已團代表陳玉書庚團代表久和號東某氏辛團代表泉遠號東曾冰舉定後即散會自後十人團之演説尤爲奮激（三）女界演説團厦門所組織之女界演説團每逢禮拜日即分投演説每組八九人昨四號下午在小走馬路開女界聯合演説大會聽者數千人始由陳淑和女士宣佈開會理由繼由新街仔禮拜堂蘇俊美女土講演愛國眞诠蘇本溫陵女中之卓卓者其講演滔滔不竭聽者肅靜神爲之往又繼爲雅化女學生柯上巧洪寳針講亡國慘史聽者多爲下涙又繼爲鼓浪嶼女子師範陳若愛講演立志救國黄璧雲講演固結團體均娓娓動聽至六點始摇鈴散會（四）實行拒絶日貨厦門港仔口閩南藥房採辦日本藥水數十箱日昨由天草丸輪船運配到厦苦力不爲起卸由和記行代爲搬入某棧暫貯又老葉街某行前向神户訂購月琴火柴四百箱昨始運到厦門國民大會幹事部爲之檢查不許發售將該火柴暫貯於灰窰角某空屋内派人看守寮仔後謙順行由廣東巧明廠配來妹鹿禁火柴十四箱日昨抵厦國民幹事部派員檢查知非完全國貨向之干涉現謙順行擬將原貨配回廣東車加轆洽昌號及賣主巷崇利號均向某號購寳星麵粉各五十包及領貨入店開騐知係東洋麵粉換袋假冒國産均將原貨退回（五）製造國貨之動機如火柴一項現厦門太巷仁記號東章文籌畫設廠製造按定股本二十萬元分作十萬股每股兩元已得吳省三吳克明黄書傳黄世金四君贊同股本已認及半數又有盧某租小走馬路廣東會館爲織布廠廠中織機業已購辦齊備仿照上海織廠辦理資本一萬元擬於七月十五號開工又厦門通俗新劇社擬開國貨陳列所定本月十五十七兩號假天仙茶園開演新劇所售劵資悉充陳列所經費 
[紀江西最近之三會籌備國民大會]  
　　贛省人士以我國專使拒絶簽字後須亟謀善後方法以爲外交後援特於九日二時假沈公祠開發起國民大會之預備會到者有邱漢宗程蘭湘劉野樵易之門勒棠吳士棠饒玉堂李定山等數十人公推劉野樵爲臨時主席宣佈開會宗旨略謂自青島問題發生人民激於義憤一致向政府呼籲拒絶簽字陸專使竟有順從民意毅然拒絶殊堪慶幸惟吾民處此外交危迫一髮千鈞之際似宜爲國家後盾籌畫拒簽後之種種對付方法此同人發起國民大會之主旨尙希諸君發揮意見集思廣益云云次報告宣言書已經邱心南擬好是否尙須修改請詳加研究當由李定山朗讀一遍易之門云宣言書意旨甚妥惟鄙意主張删去中間兩句較爲完善表决多數盧任華云本會尙屬籌備期間而宣言書乃定爲江西國民大會宜請斟酌有主張删去江西二字改爲籌備者有主張於宣言書後署發起人名姓者易之門主改用發起江西國民大會宣言書付表决多數次討論會址劉野樵主張假省敎育會程蘭湘云敎會當學生聯合會發生時卽宣言該會地址狹小無論何種公團不能假用遂表决派代表往租水觀音亭爲地址次討論聯絡各公團加入本會以促進行遂公推邱漢宗易之門劉野樵饒玉堂等八人爲赴各公團及男女聯合會接洽代表惟省議會方面則用函邀請加入次公推易之門程蘭湘邱漢宗李定山湯猛夫許錫璋胡維中范景宣胡紹藩涂永思爲文牘幹事勒桓于振寰劉野樵何鳴鶴會慶瀚爲會計幹事饒玉堂趙磐周冕魏允王滌生李左襄朱肇南盧任華吳士棠熊圖濃吳士楨王大維余雨山余鶴年（聞余已函辭）爲交際幹事張圮書程其玖胡家麟李右襄許璧勤棠彭豐趙志選戴卓楊藻爲庶務幹事次决定十一日再開籌備會磋商進行四時閉會兹將該會宣言書録下　當歐約未定全國驚惶之初我江西人民不爲國民大會之組織迨和局告成始得應時而起者其原因固别有在也今以最簡實之宣言謹告於我邦人士之前夫我國歐洲專使在巴黎和會不受政府訓令附同簽字竟能順從全國民意毅然而拒絶之則外交上重大之責任完全歸於人民我人民負此鉅艱允宜有愼密之考慮正當之主張澈始全終用發抒國民外交之精神俾我留歐代表不至昧其指趨類如直接收回青島保障山東及其他省區政治上經濟上之侵略取消二十一條要求與軍事協定並一切中日間不平等之密約皆關我國主權爲全體國民爭執極烈者也此後進行方法取勝理由尤須全國上下一心同德先事準備詎可謂旣拒簽約遂聽當局之自爲周旋耶故京津滬漢等處相繼聯絡徵集意見吾江西亦宜恪盡天職有明確之表示使東西諸友邦感受我國民之誠意矯正對華政策予以公道正誼之援助以維持我國際地位者維持世界和平斯則我江西國民大會之職志之希望也邦人君子鑒念微忱其奮興而共圖之無惴惴自餒則幸甚焉耳 
[組織國貨維持會]  
　　學生聯合會邀約商界發起開辦國貨工廠國貨公司並組織國貨維持會事日前已經總商會公决贊成函覆該會請派代表於九日到商會與當日推定各會董面商進行辦法今日午前學生聯合會代表盧任華柴祖頤曹楷傳競仁四人偕赴商會與龔盧兩會長及會董章潤齋羅伯農曾金三楊錦垣何良卿王鑑吾胡敏堂朱子卿等在會議廳磋商龔梅生云學界諸君發起此舉敝會同人非常欽佩前日同人開會研究以兹事體大須羣策羣力先將根基認定始能討論辦法云云旋又彼此交換意見以初擬三種計畫如工廠公司兩項一時頗難着手似不如先從組織國貨維持會入手此會成立之後再議開辦工廠公司庶力量較大集股亦易盧任華等先申謝贊助之意對於組織國貨維持會一事希望商會爲有力之主持羅伯農云此事雖由商學兩界提議然不必限定範圍無論何界均有責任將來必須邀集紳界及各公團一併發起庶易收效衆均謂然並以上海北京等處已設有國貨維持會將來應參照各該處辦法擬草惟此事倡議之初須先擬具一組織大綱如名目職員等項均應簡單擬定當經决定由商會學生聯合會各擬一份定下星期一復在商會集合將兩方所擬組織大綱合勘訂正再行釐定簡章按步進行惟學生代表之意以維持國貨之議雖倡自學生然與商界密切力求商會多負責任務期達到目的龔梅生及各會董等均表示擔任此舉必定成功之意四代表甚爲滿意傳競仁並提出發起商學兩界懇親會之議候將章程擬好再議約談二小時始興辭而去 
[救濟潯路談話會]  
　　十日十時救濟南潯鐵路籌備會開職員談話會籌商歡迎各長官辦法衆意以兹事體大應先與地方紳商各領袖接洽後再請軍民長官蒞會維持似較妥善否則於本會進行不無阻碍議决星期六日（十二日）午後一時先開會歡迎紳商學報各界領袖及潯路董事等共商開成立會辦法再定期歡迎軍民長官蒞會並擬定星期六開大會秩序次余醒愁提議刋小木戳一顆以便書條計數之用又提議製臨時招待員徽章二十四枚表决由庶務照辦次諶鎭廷報告籌備會宣言書及臨時職員表等項均已印刷告竣遂公推王副幹事長擔任分散洗馬池中大街及至德勝門口一帶商號于振寰擔任督署街西大街官巷子一帶諶鎭廷擔任翹步街棋盤街合同巷一帶其各縣商會公團則責任文牘庶務兩科郵遞次提議函請各公團各學校公推于振寰余醒愁諶鎭廷繕發商紳方面推龔奎欽劉貽波等分頭邀約各領袖届時到會議畢散會 
[尚有要聞及地方通信轉入後版]  
雜評一 
[全美之對外貿易大會（默）]  
明年四月開會 
　　美國之對外貿易大會即我國對外貿易之借鑑也歐和後之商戰集於遠東故各國之所謂對外貿易質言之皆對華貿易耳美旣力以其所餘之製造品謀供給我國方法則我亦當以所餘之原料謀供彼需用斟盈劑虚彼此互利此一義也我國旣當此世界商戰之衝則决不能僅以區區之原料應付世界自當進而謀製造之發達藉此時機以考察美國之工商實業研究所以進步之道又一義也至其他謀交際上之親善經濟上之提携亦爲今日兩國商人所不可少者我各省商會其速注意於此不可以其遠而忽之尤不可以爲期尙遥而蹉跎之也 
 
 

Page 8

 
 
要聞二 
[江西石城匪亂近訊]  
　　江西石城匪風素熾自豐山張慕蘭因土匪張松龍糾衆滋事禀經郭知事拿辦後張匪乃勾引郭慶洪（前援閩粤軍第二十九營連長因案撤辦畏罪遠颺經藍營長通咨緝拿有案）希圖報復竟在小松高田豐山一帶肆行擾害於六月七日實行攻城郭知事飛報贛南鎭守使告急奉派會昌縣省防洪連長赴援路遠未至遂有十三日二次攻城之事該匪人數不多僅在西門山上虚張旗幟郭知事以風鶴頻驚四處乞援經駐南豐縣馬二營李營長及趙連長派隊邀擊匪勢稍殺先是廣昌縣白水鎭警察所長張漸逵以該鎭與石城屬之小松高田豐等處相近彼緝此逃朝發夕至在在堪虞乃呈梁知事商請駐廣省防隊二營趙連長派兵分防以資鎭懾當趙巡防驛前（地名）時適李營長親巡行營接到石城警報李即偕趙拔隊赴援擊斃數匪并獲匪探帶往石城訊辦郭匪在逃未獲聞其餘黨在距縣數十里之地嘯聚意圖再舉日前省議會曾公函陳督探詢石城剿匪情形七日接陳覆書略謂石城匪徒滋事一案前據該縣呈報到署當以土匪擾亂地方斷不容任其滋蔓業經飭令贛南鎭守使迅速剿辦在案現據報告頗爲得手不久可望敉平等語用特佈覆請紓雅懷 
[南京快信]  
　　省立中學各校長（凡受省欵補助者亦在内）昨在第一中學開會列席者三十餘人胡敎育廳長省署第三科汪科長均與議對於管理學生有治本治標兩種辦法俟八月間至上海再開研究會 
　　總商會曁地方公會函請齊省長嚴行限制陸軍部運米護照速定辦法令行各關卡遵行 
崑山六合句容各縣電省報水災 
　　近日米價又漲白米每擔已漲至六元五角 
　　昨日星期海軍雷電槍砲學校學員全體在下關草鞋埉試放魚雷下星期在朝陽門外試演槍砲 
　　北京已未俱樂部昨通電寗垣各公團反對新國會通過籌邊官制矣 
　　鄭咸代朱桂莘赴滬清理經辦交代已事竣於昨日過寗返京 
　　岑西林代表金永炎由鄂贛乘江輪抵寗謁李督准今日午車赴滬 
　　盧政牌樓第六師學兵營校舍現經李督批准給青年會改建校舍 
　　上海税所長陳超衡通如税所長夏敬履均期滿留辦一年 
[杭州快信]  
　　昨午前十時三十分軍政各界假忠烈祠爲童葆暄開追悼會督軍派參謀長范毓靈省長派政務廳馮學書代表蒞會砲兵郝團長督署軍務黄課長二師張師長警務夏處長鎭海砲台司令張伯歧嘉湖鎭守使王桂林運使蔣邦彦舊運使袁思永商會顧金兩會長均蒞會直至一時許始散俱行兩鞠躬禮其餘官佐撇刀軍警舉槍並由砲兵踏琴唱哀歌雜以來賓演説秩序頗爲整齊張伯歧王桂林俱於今晨分道回防 
沿海各縣商人漏米出洋妨害民食迭奉省令查禁迄無切實辦法現又令道轉飭各該知事會同就地紳商妥籌取締章程設法堵截 
　　督查印花專員丁坤武現定望日起會同商會派員倪雲從出發檢查杭屬城鎭鄉商號是否遵章貼用税票違則送警罰辦 
　　李厚基昨派員郭某押送滋事浙籍兵士二十一名來杭解由督署發交軍法課訊辦 
　　駐閩浙軍軍需處處長薛炯因案撤差遺缺昨奉楊督委一師留守司令部軍需副長趙立升充 
地方通信 
[松江學務彚誌]  
　　石湖塘第七團民學校舊以楞嚴菴爲校舍已歷七年有奇今春該校校長徐正光被控撤換由縣另委龔紫雲爲校長詎徐自交代後即佔住菴屋改設私立學校及由縣勒令遷讓後復串同本地人謝松茂托稱菴係謝姓私産囑住持尼僧將佛像搬入敎室不許龔校長在内開學日前經縣警察所兩次派警前往督尼遷移佛像尼始遵命龔校長亦即於同日遷入詎僅隔兩日尼僧復以操場上所種蔬菜被學生毁壞爲言向龔尋釁復經謝松茂等糾合鄉愚將校搗毁事後謝又率同尼僧於十三日乘車來松意圖涉訟詎被原控徐謝等之潘某尾隨至松江車站將謝等扭交警所縣署亦以謝等屢次抗傳不到擬即向所提取到縣以憑質審自抵制日貨以來學校之製造小工藝著有成效者爲數甚多如縣立第一高等小學工藝師之墨水粉筆及學生牌牙粉松筠女子職業學校之手帕及布帽景賢女子專修學校之竹柄布傘恒德女校之挑花手帕少立第一女子師範松籍學生何畹芳之麥桿團扇北洋大學松籍學生倪材之墨汁等其中成績之佳銷行之廣允推牙粉粉筆兩種第一校初次試造牙粉祗製五百包豈知未逾一日已悉數售去而續函訂購者尙紛至沓來該校之粉筆亦匀細合川自將樣貨分送各校後各校已多向之訂購　省立第三中學之校友會逐年在暑假期内舉行一次今歲會期聞已確定於本月二十八二十九三十舉行　縣立第一高小學於十三日行畢業式縣視學倪伯英第三科主任顧稼軒勸學所長張彬士均到校致訓辭畢業生四十四人内有姚寅生顧葆眞二生修學三年未嘗有一日之輟學除由校長給予特勤奬狀外並各攝一影留懸校中以資矜式　捐資興學之吳丁月心女士獨力創辦景賢女學校歷一十餘載未嘗倦怠現由敎育部調查事實呈請總統給奬覆核確合給奬條例第三條及第十七條頒給總統親書之懷清臺峻四字匾額及紫白綬奬章各一方金箋奬狀一紙松人聞之咸相稱羨 
[蘇州取締危險房屋]  
　　警廳長訓令云蘇城内外危險房屋所在多有迭經通令取締在案乃各房主報告修葺者雖有其人而推諉搪塞者實居多數現在霉雨連綿即牆柱堅固者尙易摧殘况頽垣敗棟危險自必更甚仰飭所屬查明境内屋壁將圯各處所分别勒限修理仍將坐落間數限期應修倘拆各項先行造册具報即由各該分駐所按户依限督促興修倘或有人報告務先查明有無别情再行核辦勿稍操切 
[電燈廠近聞]  
　　蘇城市立電燈廠迭經士紳商民開會集議市董貝載安現已由香港返蘇連日商酌進行定七月十五日開始收股欵交間門中市江蘇銀行代收查振興電燈公司從前裝出燈頭有二萬數千盞迨出售事發之後商界學界紛紛停燃今僅有軍警政各機關所用三千餘盞及路燈三千盞而已日前蘇州學生聯合會曾函請官廳將此項電燈一律停燃官廳置之不理現在又有第二工業學校學生楊幼踰等二次要求官廳停燃云 
[青浦反對松青電車之兩電]  
　　青浦公民電云南京齊省長張實業廳長鈞鑒松青電車公司發起人林祖潛葉其松等均非殷實商家且與某國關係極深必致混入外股迫請鈞署將該公司根本取消以弭隠患青浦公民錢一蟹徐正常徐震民倪光耀董健吾盛菁張澤堅叩青又青浦報界電云南京省長實業廳長鑒林祖溍等私組電車公司輿論大譁望勿允行以平公憤青浦新青浦報青浦聲報樂羣社刊叩青 
[常熟東唐市電告水災]  
　　常熟全縣田畝以東唐市爲最低今歲入夏以來霪雨連綿二旬未已低窪之田早經淹没九日之一晝夜狂風大雨河水陡漲市上水深及膝圩堤潰决一片汪洋屋舍之被風雨所摧傾圯不尠人民號哭之聲不絶於耳當由助理員電報省道縣請委勘騐并請立撥鉅欵散放急賑查東唐市前於辛亥歲亦遭水災云 
[揚州學生聯合會紀事]  
　　揚州學生聯合會於十二日下午四時開常會山上海返揚之代表殷慶昌報告全國學生聯合會進行事件及該會希望捐會舉辦之四事（一）聯合各界組織聯合會（二）塡報此間入會校數會員人數（三）報告國貨對照表（四）捐認該會經濟次各大團報告調查演講販賣三組已往之成績現在進行之方法次議决會員缺席之懲戒法次議各校演劇聯合不負責任次議組織各界聯合會乃散會 
[小輪因水漲改班]  
　　揚州三岔河至八里舖一帶河堤雖由運河工程局修固然遇水漲之際仍不經鼓　近該鎭人民以江潮泛漲水線已平圩堤報經佟知事呈請鎭江關監督通知華洋各小輪公司輪艘經過該處照章用人力背籌各公司因背　躭時已於十二日起將鎭揚三班改開早晚兩班矣 
[嘉興學生聯合會之補習社]  
　　嘉屬六邑旅外學生聯合會决定開暑假補習社以籌備義務教育爲宗旨刻正招人報名尅日即須上課以四十日爲限社址即在第二高小校聞報名人頗踴躍 
[維持民食之又一電]  
　　縣區自治委員屠善生盛時蔣世澄金宗皡等日昨因民食問題電督軍省長云嘉興連年患螟民生凋敝已極今歲人夏以來霉雨兼旬河水暴漲禾苗被淹災象已呈民心惶恐異常前昨忽有採運糧米商人來嘉採辦運往各處邑民聞驚駭萬狀查嘉興米糧以近年螟災減收已屬求過於供時虞缺乏况值此青黄不接之際民食益艱萬不可再任運銷爲此迫懇鈞座迅予設法維持以保民食而安人心不勝迫切待命之至 
[安慶請欵赴日本留學之學生]  
　　第二甲種農業學校農蠶科學生葉家鼐等連名具禀省公署以本年暑假生等均可畢業咸具升學之希望亟思前赴日本留學請飭各縣於地方學欵内提撥經費三百元等情省長批各該縣有無學欵可撥難以懸揣所請礙難照准仰各生向本籍縣知事禀請可也 
[爲學生籌出路]  
　　皖屬中等畢業生日見增多省敎育會提議爲中等學校畢業生寛籌出路擬定　一種辦法（一）中學業業生急應於本省籌設實業專門學校俾得養成專門人才如有志願入大學校及國立師範學校者應由敎育廳設法保送（二）師範畢業生應由敎育廳於本年秋季檢定小學敎員時有不合資格者即以師範生補充各縣以後聘請敎員必至師範生中擇取（三）甲種實　畢業生應行服矞各實業機關並以自動的能力實行發展各項實業先由實業廳擇用實業生實行調查俾得詳悉各地方原料種類分量庶可以自動力研究進行之語云現經呈請省公署轉飭敎實兩廳查照辦理矣 
[上虞百官鹽勇之騷擾]  
　　上虞縣北門外二都三里楊溪莊向有包公殿一棟係吕姓所建内有看樓門前施茶以便行人去年八月間忽有百官鹽務分所鹽勇强駐於内店看樓爲臥室居民告以此非地方公産鹽勇不顧近以搜索私鹽爲名尤多騷擾鄉民殊以爲苦然無如之何也 
[湖州軍人憤慨自戕]  
　　駐湖陸軍步兵第二團第一營第一連中士宋瀛憲憤慨國事自戕軍界中人於本月十三日下午一時在歸安城隍廟間會追悼其通告略云中士宋瀛憲嵊縣人去年九月間伊父逝世彼適在操練新兵時不得歸里引爲大戚勉强從公近因青島交涉失敗慨然曰丈夫爲國不能盡忠爲子不能盡孝何以生爲竟於月之二日夜間以刀自戕洞腹及背自刃後扶刀面見長官自明心跡同人等不忍湮没潛德爰開會追悼云云軍人不得死所而出於自戕謂之何哉 
[溫州著匪突圍遠去]  
　　温嶺著名巨匪梁兩雙半年來猖獗異常其巢穴矣於該縣南鄉乃偃地方居民被刦者不知凡幾月來上峯指令該縣知事歐陽忠浩管帶陳朝傑督隊將乃偃圍攻時該匪僅有親從數人在内餘黨均出海刦掠未歸見勢不佳突圍而出手中僅持一手槍當者披靡竟聽其遠去方始開槍格斃匪類王三　一名而已 
 
 

Page 9

 
 
   
 
 

Page 10

 
 
本埠新聞L ] 
[慶祝法國共和紀念之盛况]  
　　昨日（十四）爲法國共和紀念日滬上官民各方因法爲先進共和國家對於其國家慶典頗示尊重兹將各方慶祝情形彚誌如下 
[法租界紀盛]  
　　法租界慶祝共和紀念以法國領事署大議事廳爲禮堂上午八時半法總領事韋禮德君親至凡爾登花園舉行閲兵式十一時回領事署招待中外來賓外賓爲駐滬各領事浦江英美日之兵艦官長等我國官場如楊交涉員盧護軍使王道尹沈知事英法公廨關聶諸會審官徐警察廳長商界如湯節之溫欽甫朱葆三顧馨一政界孫總裁中山因病未到由胡漢民代表唐總代表少川華法敎育會長張繼留法儉學會代表洪誠吳鐵城全國學生聯合會代表方豪等上海學生聯合會代表張繼英女士岑德彰曹德三陳雄芳歐美同學會代表黄大偉曹雲祥等法總領事均招待如儀　法租界外洋涇橋堍建有凱旋門法總領事署前紥成松泊牌樓一座上綴電燈沿黄浦灘一慶祝法國共和紀念攝影（其一） 
顧家宅法人公園進口之彩門 
　　帶堅立木杆之上綳繩懸掛各色紙燈盧家灣總捕房及大自鳴鐘嵩山路小東門各捕房均在門首用電燈嵌成西文並各懸掛國旗各電車上亦懸有法國之旗法文書館及各洋行並洋商住宅均各懸旗掛燈間有加裝電燈者法大馬路聚寳茶樓由偵探處雇匠紥成龍燈兩條並紥電燈界内華商各店號一律懸掛國徽共伸慶祝昨晨法捕房施總巡各捕房捕頭及各副捕頭一律戎服由施君率領至總領事署向總副領事道賀法捕房以晚上燃燈時深恐人多擁擠故飭各探捕分途照料 
[團體之祝賀]  
　　上海商業公團聯合會之五十九團體均一律升旗掛燈此外如中華研究會紗業公所銀行公會總商會縣商會中華工會中華工業協會均有特别慶祝之表示且各派代表親蒞法領事署祝賀 
[學校之慶祝]  
　　上海學生聯合會入會之六十二校除掛燈升旗慶祝外并有勤業女子師範民生女校博文女學復旦大學南洋路鑛學校神州女學愛國女學等特行開慶祝會講演共和紀念之可貴除敦睦中法邦交外并勗勉諸生保護共和云　巨籟達路育英國民義務學校特製各種燈彩前晚擬奉與提燈以天雨不果至昨晨由校長陸　華女士率領學生赴法領事署道賀更於晚間補行提燈會 
[商店之懸旗]  
　　英美法各租界以及閘北南市各馬路商店間皆懸旗慶祝國人崇拜共和之精神於此可見今後法國朝野對於吾國山東事件若能諒解吾人正義公道之主張予以相當援助則國人對法之親敬當更增十倍也 
[慶祝之文詞]  
　　廣肇公所祝詞（譯文）温宗堯宣讀法國駐滬總領事韋禮德君閣下今日爲貴國國慶日廣肇公所爰於此日致圓貴國七月十四日所以紀念巴斯提爾牢獄之傾覆即所以紀念國内專制之傾覆而在今年則在貴國人民與夫偕貴國人民共同作戰之人民是紀念國際間專制之傾覆也粤人因貴國貢獻於世界之憲法且因貴國對於自由主義始終表示之同情故對貴國深致敬佩最初外人之贊助敝國革命軍中有來自越南之法國軍官此爲吾人所不能忘者吾人謹賀貴國人民祝其自由與扶助世界弱國之事業永遠不衰假使吾人能以心中更多之歡樂爲貴國人民賀則吾人今日之興高采烈更將如何吾人敬貴國之英武欣貴國之勝利但不能不悲敝國之失敗而吾人尤抱恨者則以敝國失敗在巴黎也然此非貴國之責吾人知之貴國已爲自由而戰且將繼續爲自由而戰敝國所能望諸貴國者亦惟公道與正義而已廣肇公所 
　　上海商團聯合會祝詞（譯文）由湯節之宣讀　法國駐滬總領事韋禮德君閣下上海商團聯合會躬逢貴國國慶日之機會向貴國致祝賀其大勝利逐除外寇肅清國土也貴國人民爲國服役犧牲重大吾人極爲感動吾人不禁竊願敝國處於更優之地位能於此時向貴國表示更實在之友誼也中法間商務往來素稱公正友好今者戰事已停吾人甚望兩國間之商務早日恢復原狀更好之了解與交誼起於商務敝國甚望貴國歷久不渝之友誼焉此番大戰貴國人民奮鬭以剗除歐洲之黷武主義夫黷武主義意味如何黷武結果酷烈如何貴國人民較他國人民知之尤切吾人望貴國人民有以拯救吾人以除亞洲之黷武主義巴斯提爾牢獄傾覆而帝王神權亦隨之傾覆今黷武主義之威力曷偕和漢索倫（德皇室）而俱亡乎謹祝法蘭西萬歲全世界自由平等四海皆兄弟萬歲上海商團聯合會　上海學生聯合致法領事祝辭際兹貴國國慶紀念同人等躬逢盛會謹貢獻其欽仰之誠非徒盡其謙恭之節實表示其欣悦之意以貴國之手創共和建此完美之國體處處皆足爲敝國取法敝國建號共和而國利民福遠遜貴國是誠令吾人對於我親善之友邦有無限之欽仰與希望也抑又聞之貴國及一二公正列强對於敝國政爭時謀援手友邦善意感人最深敝國國人將永矢弗諼以保中法之友誼焉昔德人持其武力勢吞全球惟貴國力抗强敵死傷無算不然者全歐旣失亞歐頻危積弱中華尤難獨倖而敝國自宣戰之後又因迫於内爭未能出兵歐洲然則謂貴國實拯敝國無不可也華人之留學於法者備受貴政府之奬勵保護敎之誨之俾底於成以爲祖國之用此又貴國之所加惠吾人所最不能忘者也故敢貢數言聊伸謝意焉　上海留法儉學會祝詞（白話）　法國總領事官足下有人説「我們人有兩個家鄉」一個是自已的國一個就是法國了這一句好話硬是他從腦筋中發出來的就此可見貴國同敝國的感情實在是達到極點所以我們（中國學生）今天是很欣幸的乘着貴國的大共和紀念日來慶賀慶賀用以表示我們兩個共和國的親洽同我們的願望從粗淺眼盜看起來我們好像是一般小兄弟的舉動常常愛多事多言但是總望足下深知道這個舉動是我們一種表示愛國心及希望國家善治的意旨所以對於這件事我想我們全國人也是一致贊成鼓掌喝采的了因我們都是年青人或者做出事來有時不免稍覺囂張失體的地方所以我們又很願意看着那實有經騐學術并資格較高的長者對於我們的意向做一個模型以補助我們缺乏纔好因爲這個道理又令我們今日特别追念着貴國曾經過的一個歷史貴國所以能生存於世界全是因人民的一種愛國思想豐富由鐵血結成的自從威散芬度禮及克羅維將軍以至沙勒馬尼王子（俱是愛國的革命家曾驅出羅馬人重振國綱）每一世紀都見有貴國人民爲自謀獨立保全領土起見大興戰爭在幾個王子時其内零零碎碎的變遷了若干的形式見了若干興衰但都是從一個樣子繼續做起去就是人人皆有百折不回誓死沙塲的志向所以有時是一敗塗地但他慢慢的仍能恢復且恢復以後并且比從前還要强些這就是有一個公共堅固的存在其間且一般的愛國男兒能堅持慶祝法國共和紀念攝影（其二） 
天主堂街華商懸旗慶祝之狀况 
　　到底一代傳一代的纔有這個效果實在令我們嘆賞羨幕不已貴國自從經了多次戰爭在歐洲及世界上也就有了名且對於文學科學美術工之發明最先進步十分完全實爲歐洲及全世界之先導即如我們中國在前若干時代即聞了貴國學説嘉納貴國人的思想以及藝術且貴國另有一種高尙道義足使我們感應就是那「法國人的德性」直爽仁慈忠誠直做到自古豪俠之氣慨我們實在佩服佩服我們今日特别歡善來恭賀即此也可以證明我們希望兩國從此感情日益親密了凡我們愛國男兒都是希望我們中國將來較好較强同法國一樣的大法國共和萬歲中華民國萬歲　中華工會祝詞　貴國爲世界共和之母向來主張正誼尊重以道與敝國邦交久稱輯睦兹值貴國共和紀念之期敝國同人謹一致慶祝以表歐亞兩共和國親善之誠意并祝法蘭西大共和國萬歲中華工會會長陳孔率全體謹祝　中華工業協會祝函與祝詞　大法國公使閣下本月十四號欣逢貴國革命紀念日中法兩國素來親善我國政府曁各界均有慶祝敝會謹代表工界同人特派代表謝申嶽陸劍公黄鼎奇張漢農四君參賀並撰就祝詞另祗繕呈專肅敬祝貴國共和萬歲曁閣下政躬幸福中華工業協會謹啓附祝詞千九百十九年七月十四日兮欣逢大法國百卅週共和之紀念爲世界人類造幸福之淵源兮開自由民權之生面中法兩國邦交素敦睦兮嘗與吾國人道正誼之援惠謹代表工界同人誠意兮慶祝法蘭西民國之萬歲中華工業協會議祝 
[上海學生聯合會昨日通告]  
　　今天是法國共和紀念我們應該掛旗慶祝因爲我們是共和國民對於共和國的共和紀念是應該慶祝的七月十四日 
[西報之紀載]  
　　文匯報紀法租界慶祝情形略謂十四日午前八時半凡爾登花園舉行閲兵式是時天氣晴好觀者甚衆協約國領事海陸軍官英美按察使中國官場與工部局及團練隊代表皆蒞園觀禮與操者約三百人法總領事韋禮德入園後軍隊即行敬禮韋君演説略謂今之凡爾登公園乃昔日德人公園苟協約不勝則此園仍歸德有今戰事旣止宜注重建設擬於園中隙地起築廣大校舍俾法人在華子弟得受高等敎育於此韋君並勉勵國人尊重國徽勿忘一百四十萬勇士爲國殞軀云云演説旣畢奏馬賽軍樂行懸旗禮嗚砲二十一響禮畢以軍事徽章贈與海軍砲兵基拉美氏由艦長杜丹氏宣誦授章文稱述其戰時功績園中客座之旁另設座位專爲各國從戰軍官之席以示尊重最後有女童約五十人高唱馬賽國歌復有幼童百餘身穿法國各省衣服繞行一週每排六人携手同行景象極可娱目觀者咸鼓掌後有兩女童代表亞爾薩斯勞蘭兩省趣至法總領事之前呈上花球兩個滿場掌聲大作禮遂終畢法公董局與法領署午前開招待會來賀者甚衆午間十二時半黄浦路上海總會之法國會員開會招待各國會員總會總董與法英比總領事皆有演説後唱法英美國歌盡歡而散 
[山東協會應付外交之通電]  
　　上海山東協會致各省公團電云山東曁各省省議會敎育會總商會學生會各團體各報館均鑒我國拒簽德約内外一致此後交涉成敗全視應付得失細玩政府命令游移多端毫無决心强鄰迫誘於外奸黨蠱惑於内民氣稍懈補簽立行同人再三研究皆謂有條件補簽固速滅亡卽日本口頭交還友邦正式擔保苟利權盡失主權不完是交還其名攫奪其實政府敷衍國人國人豈可受欺祗有暫作懸案另籌正當辦法或將來訴諸國際聯盟冀得公平解决務望我省各團體切實研究堅持到底各省各團體再接再厲一致主張要求政府確定方針明告國人勿懈一時貽禍萬世上海山東協會叩寒 
[和平會再請解散新國會]  
　　全國和平聯合會通電云（銜略）本會寒日致大總統電文曰北京大總統鈞鑒查安福國會竊柄亂政誤國蠧民國民心理非常厭惡前經本會宥電撮舉不承認七欵切懇大總統諭令自决殊該派不自覺悟反怒各團斥責欲假動摇國本加以惡聲又經本會魚電續請政府勿受刼持先去此和平障磚以速滬會重開各在案乃遲之又久政府不聞處理該派日益披猖就最近言之二百萬準備設支部之金錢五分鐘通過籌邊使之官制見關係法律之問題待决則陰阻和會代表之出以破和平見保全自身條件之不成則顯拒内閣總理之提以抗總統無權不攬無利不攘無營不私無謀不譎國會價值掃地以盡和燈將滅餘燄甚張究其所以敢於擁護權奸兒戲政局者曰我亦國會也豈知如此國會就約法論則資格不具或請以妾身未明就西南論則選舉不行或比之金甌有缺其不足代表全國民意法律事實早已證明然其隠然挾以自重之具蓋曰總統吾選孰敢侮予又豈知國會元首各一人格旣選以後關係脱離法無國會元首連帶負責之條政有一國元首大權作用之義運用之宜祗顧民意何如耳今元首言和民意所託國會搗亂民意必鋤昔從軍閥而解散正式國會故成問題今從民意而解散搗亂國會不成問題事一理殊豈同日語此中關鍵急應分明頃據報載云安福系擬自通電解散新國會恢復舊國會可謂天良發見又云彼乃牽及總統問題藉以要挾内閣總理可謂肆無忌憚竊恐一時不察聽其簧鼓致礙政權爰據以上理由而爲解散新國會不能牽及元首之解釋並以通電全國使共燭彼奸謀伏乞大總統俯從民意立以非常手段對付此惡極而不自决之安福國會一面權定總理派代表先促内和謀統一以禦外侮善邦交救國救民斯爲上策憂危所激切盼施行臨電不勝悚禱之至等語安福國會把持政局要挾總統致外交難以挽回和議難以繼續苟非竭力同心去此障磚則國亡無日實所痛主應請一致贊同協電中央實行解散情急勢迫不可後時禱切盼切全國和平聯合會叩删 
[京總商會關於時局之通電]  
　　各省省議會全國報界聯合會敎育會商會農會各學校各團體各報館均鑒現在政府俯納輿論拒絶簽字本總會亦極端贊成惟是國事蜩螗稍縱即逝善後辦法不容稍緩須臾萬端待舉宜先由根本解决本固邦寗成書具載發端愼始乃克有終各省各界諸君碩學通才更僕難數顧亭林云天下興亡匹夫有責卽希急謀國是共固神州衆志成城多方補救本總會爲各省各界後盾願各省各界爲國後盾衆擎易舉務望諸大君子關於對内對内善後政策各抒懷抱直達政府共濟時艱是爲禱盼京師總商會叩 
[揚州學生會電陳救國方法]  
　　本埠各公團昨接揚州旅外學生會覃電外交阽危國亡無日敝會認爲當今根本救國方法（一）解散安福部以清禍原（二）恢復國内和議以平内訌（三）提倡救國儲金以償日債（四）繼續抵制日貨以示决心他如中日密約不認有效山東問題非達到保留目的决不簽字務望各界一致進行以維國脈云 
[上海學生聯合會評會紀]  
　　上海學生聯合會慶祝法國革命紀念代表張繼英女士聖馬利亞女書院學生張和卿君之女公子也 
　　昨日上午九時上海學生聯合會評議部在事務所開評議會由代理議長朱君敏章主席兹將開會情形及議决各案照録如下（一）副會長彭昕交議選舉本會義務敎育團委員當由評議員公舉瞿宣頴朱敏章潘公展彭昕裴國雄俞慶棠吳冕薛紹濤俞素青等九君爲委員（二）天津各界聯合會副會長馬千里報告天津組織各界聯合會經過情形並請上海學生聯合會與上海各界合爲同一之組織（三）潘公展建議組織上海各界聯合會經邵禹襄何世楨二君附議由主席付討論結果全體通過（四）潘公展建議組織外交研究會經邵禹襄何世楨附議由主席付討論終結多數通過（五）伍矜蘋報告昨日與邵禹襄何世楨往聶雲台先生處接洽大中華紡織股份有限公司附股情形並報告審查結果認爲非常重要應用上海學生聯合會名義認購三十股並提倡會員私人認股當由主席付表决經多數通過（六）副會長交議幹事部提出會旗形式及顔色數種當由余素琴女士提議選用鮮藍色白字一種多數通過（七）伍矜蘋提出組織國民儲金救國會章程經邵禹襄潘公展顧肯干馬愼餘連署主席以散會法定時間已到該章程在下次評議會討論遂宣告散會 
　　上海學生聯合會自遷入新民里後事務日繁且近又復創辦義務小學及工商露天義務學校急須分科組織需屋孔多原有會舍實不敷用刻特租就法租界貝勒路義和里大厦一幢擬於今日先將一部份遷移云 
[全國學生會消息審查會]  
　　昨日（十四）上午九時繼續開審查該會會章審查會審查員劉慶平黄維時何世楨柳敏余上沅李中襄常萬元等均出席審查結果該章全部俱備與臨時草章最不同者即在（一）（舊）係設正副會長（二）（新）改設理事七人確實情形猶待評議會正式通過逐條露佈也 
[評議會]  
　　昨日（十四）下午新鐘二時開評議會到會者四十三人評議長陳寳鍔主席黄維時紀事届時主席登台宣告開會後報告段會長今日赴杭至蔡先生處促駕北上及陳述本會組織之詳情嗣好由山東代表孫式莊武昌代表余上沅福建代表劉慶平陜西代表李耀南報告昨日與各同鄉會接洽攻訐非法國會一項均頗滿意復由南通代表賈銘報告赴南通調查工廠事宜報告畢始討論議案今將其成立者録下　（一）統一建築中華民國各省各區（特别區）學生聯合會會所建議案討論結果衆贊成先設一臨時審查會因該案旣採統一建築制對於原議之推廣秩序民國九年係先建北京上海十年武昌濟南廣州奉天十一年天津杭州成都福州十二年南京長沙太原南昌十三年雲南安慶吉林西安開封十四年廣西蘭州黑龍江迪化貴陽謀劃旣大則不能不有所愼重故即由評議長推定陸梅僧余上沅潘公展曹公瑾連瑞琦王育三鄧毅生七人爲審查員待審查員審查後再由評議會討請籌備之方法嗣所討論者（二）致電北京公使團對於上海工部局取締出版言論自由請其不予批准案並備函致北京學生聯合會託其親赴公使團面呈并聲述請不予批准之理由（在）由本會通函各省區學生聯合會抵制日貨請照下列辦法（演講）每週至少一次記録演講時之成績報告總會（調查）日貨銷路國貨代替力量國貨生産力若何各界對於抵制力若何開發的原料若何（四）由本會勸告各書局凡有印刷宜一律不用日本紙（五）由本會通函各省商會轉知各商店請勿增加國貨價值案討論終結遂由評議長宣告閉會 
[致英美法留學會及華僑會電]  
　　巴黎華盛頓倫敦中國使館轉留學會及華僑會鑒對德和約關於山東問題失敗國内一致主張决不補簽并否認中日間一切不平等條約祈就近鼓吹以障國權中華全國學生聯合會叩 
[致各省各團體電]  
　　各省省議會敎育會商會農會工會各團體各報館均鑒北京國會組織非法安福派尤營私禍國請一致主張不承認非法國會並解散安福俱樂部全國學生聯合會叩元 
[敵船出售之反響]  
　　旅滬商帮協會昨致北京電云大總統國務院海軍部交通部農商部鈞鑒前電請將收回敵船以通商貨嗣由商業公團轉奉交通部銑電並由虞和德宣布交通部佳電准儘華商承租各帮商民異常欣慰現在組織已將就緒突閲報載此項敵船有人覬觎勾合外人由原租公司出面將船隻與各埠碼頭如數購買祗費三百萬價值等情萬分駭異想我鈞座總理與大部爲中國航業與疏通商貨計决不出此萬一傳聞屬實商帮之運輸生死有關敝會早年受航運困難始聯合各帮組成此會今運輸前途甫有希望忽又生此波瀾匪特國家之損失太鉅而華商之航業亦從此無生機矣懇乞俯順商情仍照交通部銑佳兩電辦理不勝切禱待命之至旅滬商帮協會寒 
[平和通信社之和議消息]  
　　平和通信社云昨日某方面接北京電訊安福部對徐東海提出要求須任王揖唐爲議和總代表則對内閣問題可以讓步徐因恐南方反對故尙未允此項消息傳出後聞南代表團方面非常反對雖因北京無正式消息尙不便明示拒絶但已决定如果發表則將拒絶開議據深知南方情形者云南方無論如何斷不肯與安福首領議和其内幕原因蓋有兩端第一安福派爲軍閥所産出把持政柄倚賴外援與國家之利益根本上不能並容現南方雖因外交關係願讓步謀和然若與安福派携手卽不啻將刷新政治之希望根本排棄此爲南方所萬不能忍耐者况全國攻擊安福目爲醜黨南方若與之周旋和議則南方首領亦必受全國唾駡矣第二安福破壞和議全國皆知其惟一目的卽在維持新國會此與和議根本衝突南方對於主張維持新國會之黨派不肯與之談和議有此二端故南方各派一致反對認爲不成問題之笑談若王揖唐果拼命運動并阻撓改派他人時則南方當局將設法表示意 
 
 

Page 11

 
 
見警告北京政府云又據聞安福派所以要求總代表之同意在排斥段派以外之人與聞此事以冀僥倖成功後由王揖唐組織内閣以永久維持安福系多數黨之地位換言之卽永久包攬政權故自安福系觀之此事與該當利害關係頗巨云 
[龍建章今日赴粤]  
　　前貴州巡按使龍建章氏自出京南下後頗引起一般人士之注意有謂其啣有徐氏重要任命南下疏通者有謂其此行不僅赴粤實爲往桂者昨有人詢其南下之目的龍君云余此次旋里（原籍廣東順德）並無他項之意味至余個人對於南北和會之意見似宜先行徵求護法各省督軍對於和議之主張由軍府彚集後再交和會雙方通過似較妥善而易見功云云聞龍君今日准乘廣利海輪渡海赴粤云 
[時疫之蔓延]  
　　紅十字會時疫醫院於本月十日開幕業誌報端惟本年時疫較昔爲烈一星期間該院收容病人已達三百餘名所患者均係　螺吊脚等重症該院坐落公共租界天津路三百十六號近以人滿爲患由院長沈仲禮决定就該院東偏隙地搭蓋凉棚並於地面加舖地板爲擴充病房之用據院中人云時疫醫院剏辦十二年惟民國三年疫症較厲然每日收治病人平均不過十餘人今歲則甫經開幕疫者已如是其盛實爲居民之浩刼聞染疫最盛地點爲浦東濱江一帶其次則上海分監送院求治之獄囚亦達二十餘人故日内工部局衛生處對於此事非常注意並函請沈仲禮轉商華界各官廳實行舉辦撲疫事宜云 
[偵緝隊士捕盜遇害續誌]  
　　淞滬警察廳偵探李廷才因在途拘拿盜匪小山東押解至馬姚弄被該匪用刀連戳十餘刀登時斃命報經地方檢察廳派員騐明棺殮並由徐警廳長令飭全班探警限日拘拿該匪務獲解究等情已紀昨報兹悉徐警廳長前因拿獲小山東之羽黨供出該匪因此諭飭偵探緝拿已久但並未諭飭李廷才承辦專曾此案者爲偵探傳振之傳屢緝未獲舊曆本月十五日傍晚小山東在方浜路西首行走適爲李廷才遇見將其拘獲押解半途竟遭戳斃匪亦遠颺現在李之棺柩由李妻羅氏等定於十八日（今日）出殯偵緝隊長翟世清以李廷才因公遇害殊屬可嘉令飭全班偵探於出殯時前往執紼恭送以誌哀思一面將該探被害情形據實詳報徐廳長請示施行 
[商店籲懇免加房捐四誌]  
　　公共租界南京路北四川路浙江路等各商家因工部局增收房捐及行别捐一事曾舉代表數十人赴總商會與會董祝蘭舫沈仲禮等籌商並同赴交涉公署陳明商業現狀請轉向工部局函商通融辦法等情已紀前報兹聞楊交涉員已令各代表每段舉定代表一人開明職業路名牌號姓氏呈送來署函致工部局曁領事團請訂期在南京路議事廳會議磋商辦法務使雙方兼顧云 
[調派憲兵照料焚土]  
　　駐滬京畿憲兵營張營長以十六日）明日）爲新關税務司改訂焚燬烟土之期軍警司法行政各機關均派代表前往監視明日届期本營亦應派令憲兵馳往監視昨特令飭憲兵第一連吳連長着於十六日清晨調派憲兵渡浦前往浦東陸家嘴監視焚燒烟土并照料一切 
[閘北紳商請維民食電]  
　　閘北商業公會前日爲米價飛漲召集特别會議結果由錢允利王棟等電奉江蘇督軍省長略云滬市米價大漲斗米千錢人心惶恐日甚一日閘北工廠林立十餘萬苦力何能支持一朝横决禍正難言公同集議惟有懇請鈎座電陳政府從速取銷漕運並暫停購運軍米以維民食而遏亂萌迫切待命閘北商業公會錢允利王棟等呈充 
[公共體育場焚貨紀]  
　　某某等團轉偵悉法大馬路某洋貨店主張某陸家石橋某洋貨店經理沈某及某昔　等私進日貨（福龍牌縐布）共九箱當往棧出貨時立派多人前往軋住車送九業公所邀集大衆表决十三號經全體公决將該貨四分之一（計一百八十疋）在公共體育場當衆焚燬十四號下午三時該貨由某某團體自九業公所車至公共體育場焚燬沿途發簡單之宣講勸國民勿買日貨當焚毁時觀者如堵並有南京路望平街口英明照相店到場攝影云 
[浦東青年團之通告]  
　　浦東青年團昨發通告云啓者頃在浦東公所開會到者如楊立人曹源浚孫齊康王可權王益寰沈百練莊敬甫張秋來秦鑑懸潘振聲鄭叔璜朱文新陶籲門薛孝親徐宗元等十餘人討論之下僉謂值此國勢危急之秋正我青年發憤之日大可乘此時機結合浦東各地青年有所建樹以圖補救於萬一兹將所議事項録供鑒核（一）青年實業社由張秋來君提出現議决暫定股額二千元凡團人每人出資五元作爲資本金得免繳團中常年會費以五元爲一額能多認者聽便先從開設小商店着手漸次推廣進行程序二十號前發佈招股簡章二十號起從事招股以二星期爲限如集有成數即定期開成立會（二）游行演講會由團員自認分二組出發隨地徵求社員演講第一組作洋涇鎭金家橋鎭張家橋鎭高行鎭商僑鎭顧鎭曹鎭龔鎭合慶蔡鎭川沙王家港陸家行張江栅北蔡楊家鎭第二組赴大團南匯新場祝家橋罔浦杜家行三林塘等處台端有志宣講欲加入者請隨時加入可也現定下星期日即二十號下午二時繼續在浦東公所開會務乞届時惠臨共商進行爲幸 
[組織國貨模範公司]  
　　商界少年救國宣講團昨假虹口百老滙路呢羢公所開國貨模範公司籌備會到者二百餘人當由主席報告二星期内經過情形畢交際員倪森根提出國貨模範公司招股單章請衆表决並謂本團自成立以來對於一切規定事項莫不積極進行如編輯部（已發刋良心週報六期）化裝演説部童子軍商業義務夜學皆第次籌備就緒惟國貨模範公司前經王雲洲董伯堃劉樵仙吳夏畦姚士箴提議儘先創辦後諸同志認股者已逾四百餘股然兹事關於本團進行極爲重要不可不統籌兼顧再行發表招收外股云云王董李劉諸君亦有演説當時認股者甚多（招股事務所設法租界八仙橋首安里三弄）該團擬於下星期再召集股東會推舉董事大約該公司至閏七月即可開幕 
[洋式木器業選舉董事]  
　　本埠洋式木器業以未立公所向無董事表率不足以結團體而謀公益殊爲缺點兹經該業王禄卿沈慶林等發起附屬於滬紹水木業公所業於星期日經該發起人刋布通告邀集同業在城内魯班殿開全體成立會選舉董事是日到會之人約有三百餘衆時至三句鐘摇鈴開會首由該所領袖江裕生宣布開會宗旨次由張效良張曉卿等各所董相繼演説畢旋即投票云選業董當衆揭曉查德元陳雲祥唐林生錢桂堂顧靜蘭顧樹堂六人得票最多被選爲該業董事惟聞錢桂堂以年老力衰先函辭謝如果不能擔任義務依得票次多數應由黄裕昌推補嗣由江領袖將此情形宣告大衆乃摇鈴散會已鐘鳴六下矣 
[吳江旅滬同鄉會開幹事會]  
　　昨日吳江旅滬同鄉會開幹事會因據各市鄉來函報告内地被災甚重低田已没高處亦將就淹特由該會將災情玢電省長道尹縣長大致謂淹没青苗爲近數十年來所未有災情奇重補救爲難電請從速派員蒞勘以圖善後並請轉呈中央將漕運收回成命云云 
[中義實業儲蓄會開幕記]  
　　旅華義商尤維吾君Mr.l.f.Jovins揚子内河輪船公司總經理也並在法租界天主堂街開設志和洋行日前邀同華商組織中義實業儲蓄會會所即在志和洋行北首九十五號洋樓於昨日（七月十四日）始行正式開幕中外人士及期蒞會參觀者甚衆其參觀程序樓下進門第一間爲營業部計分收發營業兑付儲款四處偏左一室爲華總經理嘉定袁寅昉君之辦事房其上層二樓臨窗甚軒敞者洋總經理室也洋總經理尤君已納華婦爲室熟諳中國情勢義總領事戴禄西Mr.De　Boshi義商僵長畢納君Mr.Benr及義總領事館秘書等莫不聯袂偕來直待下午六時許始散招待員十餘人大有應接不遑之勢室中所懸聯幛欵署沈竇昌等姓氏者琳琅滿壁云 
[邀集業户討論滬南路政]  
　　小南門外小閘橋聖賢橋兩橋基前經滬南工巡捐局撥派工匠拆除後卽在該兩處浜基排以瓦筒陰溝預備塡塞築路退屋其聖賢橋朝東直通出浦（即薛家浜口）自浜基塡塞後外面水道漸塞積水穢物不能流通穢氣四佈於衞生大有妨礙迭經是處居户店商等函致該局陳明狀况請爲改築馬路該局將小閘橋迤南至裏倉橋一段浜基由局籌墊欵項先行開工從事塡築惟出浦一帶地段綿長工程尤大當此公欵支絀之時尤難着手必須得該處地主同意籌欵撥助方可實行業經姚局長先飭工程科路政員勘丈繪圖估作工程價值並調查得是處出浦地段之業户以花行爲多故特函致棉花騐收局長沈潤挹查明花行主姓氏一面由局訂期前日開會邀集該局名譽各董及各業户各花行主等到局將繪就圖樣及估定工程進行辦法當衆討論嗣敵天雨到者除名譽董事外其業三等皆未悉會議原因與僵暑僅數人當場表示後未能得全體之同意勢難决定姚局長即請到會諸人將意見互相傳述如能贊成卽行答復到局當再訂定日期重開會議以便公决並擬定一切辦法 
[華商電車不再優待女客]  
　　華商電車公司前因優待女客乘車起見規定自中華路及西門至車站路等處路線内之電車頭等坐位女客亦照二等車資賣票兹聞該公司擬定今日起將該兩路電車上之女客乘坐頭等者應照頭等地位賣票昨日已通告各賣票員查票員等周知矣 
[禁錮毆傷軍官之鄉民]  
　　陸軍第十師參謀曹寳山等二員前被龍華吳家浜鄉民悮疑散毒行兇肆毆嗣經護軍使署緝獲當時行兇各鄉民到案發交軍法課訊究在案兹悉此案已由鄧課長訊得獲案之吳阿七周奇生二人確係毆打曹參謀等之正兇判决處以監禁昨日已將吳阿七周奇生二名派兵送往城内陸軍監獄執行禁錮矣 
[函述開辦水口山鑛之成績]  
　　上海總商會昨致本埠五金業公會函云逕啓者頃荷湖南省礦商總局來函以開辦常甯水口山鉛鑛已歷二十餘年歷陳提煉黑銅成績籌煉白鉛情形檢送章程一份請通告各商等語相應將原函及章程照録一份送請查照轉知貴同業爲荷 
[浦東軋花廠被刦案近訊]  
　　浦東御界橋張元生軋花廠於上月間被盜搶刦各情迭誌前報兹悉此案由江蘇水警緝獲之邵二陳懷兒二名押解沈統領處訊明轉解南匯縣歸案訊辦矣 
[協拿太倉縣刦案盜黨]  
　　上月二十六號夜太倉縣屬茜涇鄉地方居民項惠卿嚴義元王天祥等三家被大帮盜匪持械入室刦去值洋七千元之金珠飾物逃逸報告該縣知事後經水警廳拿獲盜黨張洪祥一名供出同盜吳阿根（綽號小泉獺）分贓沈匿滬北公共租界廣東路某小客棧内前日由該縣知事備文派警李德標來申投請老閘捕房加派中西包探協往將吳拿獲帶入捕房押至昨晨解送公共公廨請究即據華探管宗餘西探開納上堂訴明協同來警將被告拘獲解案等語並據來警李德樹投訴前情呈文聲請准予提回歸案訊辦訊之吳阿根供稱家住蘇州齊門外湘城鎭來滬已久並無糾搶情事求鑒經關讞員核供商之英卓副領事以被告雖不承認旣據來警證明且餘同黨供出應往爲預審明白判吳阿根准交來警帶回歸案訊辦 
[各學校消息併紀江寗六縣旅滬小學]  
　　江寗六縣旅滬小學校於前日舉行暑假休業式下午四時開會首由校董陳彦清李悦生劉然青諸君報告開會宗旨及本校開辦以來之經過情形次由姚校員及夏逸齋相繼演説於六時散會 
[開智學校]  
　　新閘大通路東新康里勶立開智國民學校日昨上午九時舉行暑假休業式及學業禮首由校長許受仁訓詞次敎職員許上珍沈慰如相繼演説畢由校長給發畢業證書計畢業生徐福泉邵富昌胡康泰吳道君李鳳生石振林等聞於暑假期内特設補習科上午補習國文算術英文下午組織義務學生國貨販　團云 
[廣智商業學校]  
　　閘北廣智商業學校開辦六載歷年因經費支絀辦理維艱今歲由朱啓鈐盧護軍使李副官南洋兄弟烟草公司等竭力補助始能維持本學期已於昨日行暑假休業禮下學期定於夏正七月十二日開學 
[工商補習學校]  
　　虹口吳淞路廣肇義學第七校舍現因暑假休歇房舍空開頃山南洋公學學生分會向該義學借用設立夏期工商補習義務學校所有敎員悉由該分會學生分任之除星期外每日上午九時至十一時爲一班下午二時至四時爲一班以期不妨固有之職務所授科目爲工商實用之文字及書算不收學費以冀普及刻已通告附近商店及工廠招收生徒矣 
[南洋中學生分會消息]  
　　南洋中學生會前因該校暑假改建校舍遷入澄衷中學内辦事已誌前報兹聞該會辦事員因澄衷交通不便昨日轉遷法租界巨賴達路善樂里十五號又聞該會擬辦週刊正在籌議進行云 
[勵志愛國團宣講紀]  
　　派克路百合里勵志愛國宣講團每逢日曜必至外埠宣講前日（十三）爲第六次外埠宣講之期上午九時講員振隊乘車至吳淞謁見警察署長錢君假財神殿爲場所由瞿愛棠奚成良陳元華王光仁在門外招待並散發振興敎育實業諸種印刷品周少葵張開濟徐惠施曹心一吳兆麟戚世法等先後宣講敎育根本及節儉生利等詞聽者甚衆至五句鐘後尙圍集不散因限於火車時晷祗得止講而歸甫至車站適大雨滂沱及抵上海莫不衣服淋漓云 
[友誼學校宣講團之宣講]  
　　老北門外友誼學校宣講團於十三日爲第五次出發各團員徒走往浦東龍心寺及北蔡鎭等處宣講拒絶簽字後之緊要辦法等聽者甚衆是日天氣炎熱各團員等雖行烈日下勇氣不少減歸時中途又途大雨各團員等衣履均濕返申已十時半矣 
[縣敎育會新職員題名録]  
　　上海縣敎育會前日（十三日）開第十二次常年大會會員到者一百三十餘人兹將當日議定各職員姓名録左（會長）李味青右之（副會長）丁熙咸賡堯（評議員）錢允中紳齋賈豐芸叔香潘寳書贊麟賈豐臻季英朱　伯華周福保雲階李宗鄴頌唐曾鈞公冶姚時競時競瞿慶普伯申趙宗預　吳丁傳蘭守吾吳祖耀震寰金潤章松甫陳紹周少生朱光熊有章葉昌陛袖東唐鏡清頌久李然昌綺城陸松蔭謖庵曹棟幹臣葛藩惠甫奚敬堯安齋陳鼎師濟成 
[神州醫院開診有期]  
　　牯嶺路十八號神州醫院診察所已定於夏曆六月十八日開診所延内外各科醫士如余伯陶顔伯卿吳菊舫徐小圃朱少坡諸君均係滬上素有經騐者聞該院於每日下午九時開診至十二時爲止所有醫藥各費概不取資云 
[猪鬃工業公所給藥施診]  
　　本埠公益里西首承慶里猪鬃工業公所於昨日下午一時新選舉董事開第一届職員會公同議决辦理兩種公益事宜（一）現届夏令多置備痧藥藥水凡鬃業工人一律發給（二）指請名醫凡工人及其家族患病者一體送診由總董王春生延請廣仁堂醫生楊蘭生擔任定於本月二十一日開診 
[閘北商學聯合會成立]  
　　昨日下午一時閘北商學聯合會假三畏里中西商務學校開成立大會公推蔡朗軒爲臨時主席報告開會宗旨大致謂認眞提倡國貨并籌備救國儲金等是日到會者約四十餘人商界約四分之三學界四分之一後由各會員討論以後進行方法及籌備事務所事宜始散 
[槍砲學校學生參觀兵工廠]  
　　上海兵工廠謝總辦以南京槍砲魚雷學校學生馮家祺等二十名呈准陸軍部分飭來滬到廠實地練習製造各種軍械各藝現旣抵滬自應派員妥爲指引昨特分令砲鋼彈機及製藥製槍各廠長一體指引各學參觀 
[七浦路商家組織聯合會]  
　　虹口七浦路各商主商户因鑒於國事失敗危及商業遂謀提倡國貨實行抵制辦法爰糾集同志組織聯合會暫定名爲七浦路商業聯合會已於日昨成立正式開會 
[蕪湖萬春圩決口之籌振消息]  
　　中國濟生會接安徽蕪湖善堂翟展成來函略云敬啓者蕪湖萬春圩熟田八萬四千餘畝農民三千三百餘家男婦大小二萬餘口爲蕪湖最大之圩自五月二十九夜半出險縣知事余羣駐工督飭民夫晝夜搶救卒以決口水溜過急人方難施至六月初五六全圩田畝盡行淹没業户損失固不待言所最可憐者數萬農民生機驟絶呼籲無門業由知事將目睹慘狀詳請省吏撥欵振濟又得蕪地藥善堂董鳳吉庭君方介五君發起勸涓散放急振敝堂派友於十三日隨同知事親往調查尙未完竣此外宣南兩縣潰決圩堤不少道遠尙未查悉年來民間久鮮蓋藏豐年僅免凍餒沈災迭見其何以堪素仰貴會籌辦振務願力俱宏聲震寰宇是以日前冒昧電懇乃承指示周詳趕先解濟謹代數萬災黎九頓以謝張君賢清夙具熱忱曾託友派滬而懇如能來蕪一行必於振務有濟夏輔宜君亦係萬春圩業户當託其廣爲勸募專此奉懇祗頌善安 
[擢升探捕]  
　　法捕房西探長石維也現以試用包探張阿三宋阿新熟悉捕務將張補實三十五號宋補實三十六號包探又九十二華捕曹乾元九十八號華捕劉四福辦公勤　由該管捕頭奉准施總巡均加升一道頭奉識該探捕等遵諭到差辦公 
[又有數監犯染疫斃命]  
　　蓬萊路地方分監所禁各犯日來傳染時疫者甚多前日該獄中復有王少全徐阿大陳阿毛等三犯相繼染疫當經李獄官諭飭將王徐兩犯送往天津路時疫醫院陳則發送新普育堂分别求治不料王徐陳三犯在該院堂醫治無效先後病斃均用電話報告地方廳委派熊檢察官毛檢騐員等先往時疫醫院騐明王徐確係病斃塡明尸格判由善堂收殮旋又往新普育堂相騐陳阿毛一屍確係病斃無訛又順便相騐由看守所發送到堂醫治之犯婦沈王氏一口亦係病斃因無家屬均判由善堂棺殮 
[女子輾轉被賣之求援]  
　　杭州女子胡翠娥年二十歲昔年因伊父母許與王姓家爲童養媳十七歲時被伊姑領到蘇州賣與王某家爲婢今年三月間又被王某携來滬上轉售與六馬路某花烟間爲娼該女因時遭虐待不堪其苦於前日下午乘隙逸出不識路徑走上太古洋行之大通輪船上適救濟婦孺會探員余長林巡查到輪見該女在彼哭泣向之盤詰翠娥將輾轉被賣各節和盤托出請求援救等語該探當將該女帶回會中禀明前情昨午諭飭函送地方廳安揷即經檢察官預審之下惻然憫之判令仍送該會留養候調查有無家屬以便知照來案認領 
[迷路女子待領]  
　　閘北四區三分所崗警前日在眞茹鎭查見迷路女子張阿文一口經藍警佐訊問之下轉解司法科送慈善團留養 
[混用鉛洋分别押敝]  
　　寓居北海路（即六馬路）十二號門牌三江旅館内之甬人孫海山不知何來銅質小洋與鎭江人張連生在公共租界内混用前日被老閘捕房專查特别事件之中西探目偵悉禀明捕頭協往將孫張兩人拿獲搜出鉛洋一元鉛小洋一百零四角一併帶入捕房昨解公共公廨請究即據西探目壳羅香上堂禀明前情將鉛質大小洋呈案請察訊之孫海山供稱此項鉛小洋係在法租界購來並非私鑄求宥張連生供稱該僞小洋由孫囑伊代用中西官核供以孫海山乃係過犯實屬屢辦不悛判押西牢五年張連生押四年分别示儆僞洋鉛角併燬 
[賣吸鴉片證據確鑿]  
　　本地人胡毛囝近在虹口西華协路新永吉里租賃第二千零五十七號門牌房屋私賣鴉片烟被滙山捕房華探張林泰偵知禀明捕頭與西探目柏生協往查拿適烟客袁芝卿正在開燈過癮遂將胡袁二人連同烟具烟泡烟灰及抄出之銅元一併帶回捕房收押昨解公共公堂即據中西包探投案禀稱查被告係將熬成烟膏燒就烟泡售與吸者聞烟泡每枚須代價小洋兩角侔利之心較諸售烟土烟膏之人尢甚請爲訊究詰據胡行囝供稱並不售賣鴉片其烟具係從前開設烟間嗣後休業留下烟土等物乃係購製藥丸等語袁則不認在胡處吃食鴉片中西官以證據確鑿豈容遁飾判胡罰洋三十元袁罰洋五元與抄獲之銅元一併充公烟具等物悉數焚燬 
[私賣燈吃之查獲]  
　　蘇州人李子卿在虹口歐嘉路三百十六號門牌屋内私設烟具容留願坤生劉愛生王泰福等開燈吸食鴉片烟違章被嘉興路捕房捕頭麥搿利搿訪悉立即率同五百九十六號一千一百四十三號兩華捕往將李與顧坤生等三人連同烟具一併帶入捕房押候解廨訊究 
[車站巡警查獲烟犯]  
　　松江人施天生在北市烟膏店私購片烟三百小盒於昨日上午至南車站擬乘火車帶往松江意圖私售燈吃當爲駐站之軍警搜獲交由巡警解送淞滬二區警署訊究 
來件 
[民國七年郵政之成績]  
　　民國七年郵政事務總論現已出版各郵局均有備售每册售價五角附有地圖者一元按是年郵政之成績至爲可觀兹將民國四年與七年之比較列表如左 
　類别　民國四年　民國七年 
局　　所　一六二六處　　九三六七處收寄郵件　二三○○○○○○件　三○二○○○○○○件收寄包裏　　　三一四○○○件　二七三八○○○件包裏價值　　八五○○○○○元　四○○○○○○○元開發滙票　　一二○○○○○○元　三五○○○○○○元郵差郵路　　一二一○○○里　　　四四九○○○里查民國七年收寄郵件之數目較之六年增加二千四百萬件自信箱信　信筒提出之郵件則增多七百萬件 
開發匯票　是年開發滙票其總數爲三千五百萬元較六年份加多百分之六十四以中國人口之衆多零星滙寄之别無他法是郵匯一端積極推廣當爲此後必經歷之事實華工滙票自民國六年開辦是年則仍繼續辦理計發給英國招工局者有三百五十萬元發給法國當局者有三十三萬二千四百元此等滙欵按月滙給於窮鄉僻壤之華工家屬非有郵局爲之經辦何能妥遞且又何能使各鄉區之經濟得由是發展耶代收物價包裏　查代收物價包裏在民國六年價值爲八萬六千元而七年則驟增至十三萬四千元此項驟增數目首由杭州綢衣業利用郵便寄貨之偉力而來至在上海寄發之代收物價包裏總核價值竟超過於全國所收此等包裏價值之半但目前猶在低度倘專辦出口貨商家明悉代收物價之辦法並能以簡明華文廣告插傳於商界將見數目尤當比此大爲超越矣 
　　郵政輿圖　郵局製印各省郵區與圖局外人或未盡曉按此項與圖原以供郵員之用惟遇有請求購給者亦可發售在率每張祗收工料費洋銀三兩角而已圖繪直線指明郵路里數及緊要局所地點頗稱清晰故大爲社會所歡迎每一出版旋即銷罄另有精美之全國與圖一種現正在刷印中出版之期期 
亦不在違 
　　包裹價值　總計全年收寄包裹其價值爲四千萬元以一年中各地方情形揆之而所收包裹價值竟能如此其鉅殊足驚奇查是年在四川省内曾有一次包裹被刦郵局擔任保險之賠償有一萬四千元之多他如國内戰爭地震疫癘水災　饉盜賊横行在郵差郵路四十四萬九千里輪船民船鐵道郵路九萬里之國中均經遭遇有數省郵務長報告可證明之兹摘録如下　湖南局所之被搶者七十七起銀錢之損失計有三千一百零七元九角七分之多内僅五百七十二元五角四分隨後追獲其株州及醴陵郵局當該兩城搶掠焚燒之時旣被搶掠又被焚燬遂即停辦事務約四個月人員所有之物全行損失而醴陵信差一名因局長爲兵捉獲試欲救援致在局内爲槍擊斃　廣東是年除郵差被刦案一百零七起外計有郵寄代辦及信櫃之被刦案五十起並有代辦人商舖被刦被焚之案八起内有兩起代辦人被盜匪所戕另有兩起代辦人則經被擄勒贖　廣西郵差屢次受匪騷擾而被盜攔截之案計有五十三次以致郵件總包之受損失者竟有二十五次之多每次郵差所有之衣服衾被及川資等項亦遭損失其在桂林全州郵路上有替工郵差一名竟被盜匪戕害而太平至咘窰南寗至上思廳各郵路據報亦有郵差二名被戕其梧州至桂林靜安至林溪馱盧至果化龍州至樟平原各郵路之上則有郵差四名被匪所傷（未完） 
來函 
[張逸槎來函]  
　　敬啓者日前見貴報登載鄙人有仿製洋傘以爲提倡萬一之助固有其事惟向愼昌洋行訂購機器一説則絶無影響因普益習藝所决無此力量且鄙人研究機械及鋼鐵性質力量致力數十年粗得皮毛目前雖無造傘機器之圖樣擬竭腦力自製造傘之機先經其難改良自易現正從事工作盲人瞎馬合用與否尙不可必或機成而造物不精或物精而成本太貴皆足以阻其鋭進獨於經騐之階級不爲無功故雖難自信不渝此心也祈察諒焉張逸槎謹啓七月十四日 
雜評二 
[山東協會之通電（庸）]  
　　我國以山東問題之失望不簽德約實由於專使之獨立行動非出北京政府之意我國民固所深知者也 
　　北京政府十日之命令對於善後辦法游移閃爍毫無切實表示其措詞正與半月以前所累發之文電及對山東請願代表之批答同一月意蓋北京政府對山東問題自始本無抗爭不屈之决心及專使不簽字以後自亦無一致堅拒之眞意不過欲藉以緩和民氣塗飾耳目覬國民之懈怠而已 
　　十日之命令旣不能認爲拒絶簽字之表示自不能必今後竟無重令補簽之事實而况煽誘威嚇者内外大有人在以游移不定之北京當局而又日處於内外包圍之中吾人安敢謂簽字問題已告一段落山東協會寒日通電各省囑勿疏懈誠急務也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係沈信卿先生手書 
新談 
[旅美觀察談（百三八）] [  一之]  
　　報紙以指導社會爲天職已成今日之口頭禪但辦報者之心理却不可不處處爲社會著想若其人不重經騐不事考察而專以武斷出之此猶不師良醫不察病理而武斷下藥又安得無庸醫殺人之險象乎畫報在我國人之眼光中僅屬報章之附屬品而在美國不啻報紙之先導也美國各大埠星期日之報紙厚捲成巨帙嘗得七十餘面其壓卷之一大張（共四面）嘗爲著色套印之「哭迷畫」兒輩見之即爭取一閲以爲樂自成長者視之畫中人物險怪百出彷彿出於信手塗抹狂草之筆法與我中國當票上記數之字略相似頗若不值一笑者也然細思之按步均經研究隨處皆有條理又不啻代彼牆隅路角作「意象畫」之兒童造成若干幅較有意識之畫稿耳美國對於兒童循循善誘之法固覺甚堪欽佩而其執筆者不欲敷衍塞責不敢掉以輕心即此一端而論似乎小足以喻大也若我中國青年之以淺率陋劣爲新奇則又文明國人士所羞聞矣哭迷畫之精神純乎一種滑稽趣味其畫法恒分全幅爲若干小方格每格標明號數以顯示畫中人物動作之逐層進演往往以動物與羣兒角逐爲畫中之事實與彼寓言家所述録大旨正復相同舉其最習見之一例如滑稽之動物與羣兒戲每令兒輩迷於去路愈卒無所適從遂抱頭而大哭其滑稽之神情每足令人發噱益以旁注短語尤見栩栩如生故記者就Ｃomic之諧音而譯爲「哭迷」云 
新智識 
[童子軍游戲（十）] [  上虞陳伯源譯]  
　　龔擊隊員倘爲守候隊所虜即須向其虜帳進行不得再參戰事當遊戲之際防守者無故不得擅入根據地界内故或追擊敵人獲與不獲即須退出線外以便虜獲他敵 
　　龔者倘以排長小旗一言繫諸竿上執之而能達其目的者（即防守隊根據地界内）則可救出一人 
（二十三）勘察 
　　選隊員二人有博物學徽章者愈佳使户外前行於沿途樹木牆角泥土以及堤岸之上以粉筆書以數目文字繪以種種圖略有時以一種特别記號標諸其旁作爲「皮爲何物」之間（此種特别記號出自二隊員之臆度） 
　　有此所問之物不受粉跡則可以書此符號於一樹枝或木片上揷諸其旁以代之 
　　二員出後約逾十分鐘其餘隊員乃可啓行全隊同行或單獨追行均可每有所見則録其圖略其旁有「此爲何物」之記號者則並須説明何物但均不得求助他人 
　　游戲單則其二人所劃之圖略及符號即須拭去以重公德對於私産尤宜注意不得任意塗抹 
　　此種游戲不惟頗饒興趣且能引起兒童觀察之念鼓勵記憶之力以及練習博物上種種之智識 
雜物 
[游花園埂記] [  丁宣之]  
　　出武林門西北三十里有羊角埂焉離　稍達景物開曠周　十里居可百家皆蓺化爲生故土名花園埂云按舊邑志南宋時東西馬　悉治園蓻杭城卉樹皆出於此西湖游覽志謂即呼南花園自此北去十餘里爲北花園今　上　市日拓南花園早成陳跡埂更塍北十里許所謂北花園者殆其是矣今歲孟陬予與長公展墓西溪繞程北墅言約魯丈（澄白）共作埂游自歸錦橋買舟而往甫行于弓遽逢關吏比騐無它始釋行焉昔明張岱携釀泛埂吏繫其舟（見陶庵雜記）吾儕今日差幸於彼亦叔世之租政雅游之敗興者矣旣經大倉乃轉乎西長波三折淺溆十尋水暖鴨浮沙明驚戲蓬窗雖短談笑轉清榼具是將饕餮足饜時則春早凝寒雲低欲雨岸聞鳩喚谷未鶯遷參差弱柳暗綠前汀倔强老梅賸紅古步舍舟登岸前亘小橋循橋而南漸歷幽深春郊泥軟適於埜行遠　烟横挹乎塵目瘦竹摇影韻似騷人穉樹着花媚於嬌女一畦早韭未翦而青半畝新松甫栽自秀良以泉脈冬渙土膏春潤絪緼作氣蒼蔚成雲地異沙磧腴細美乎東郊（農春艮山二門外沙地中西女塾生演劇攝影（在大英戲院） 
不宜蓻花）人力田園流風仍乎南宋况乃子路之遇丈人樊遲之問夫子顔斐敎吏投閒負鋤向秀灌園博資供飲塲圃之藝賢哲尙焉行行入深點點欲滴灌莽盡處忽現廣塘澄波欲漣叢蘆交映人家三兩面塘廬問姓　予（主人亦丁姓）就而茗憇感彼欵侣復川酒陳朶頤旣快於焉興辭躅躑數里輒徑籬舍怪槐一樹似蒼龍之孥空埜廟三間（花神廟垂圯）已殘　之仆地爰沿曲沼達乎後溪則吾舟以候焉歸路紆曲如泛南漳（在西溪）容與聽休益恣遐矚光景杳靄深疑百重之雲雨雪頻交平添三尺之漲自出溪唇實離埂腹仍溯來程返於墅河嗟夫世多逐臭蚋聚營營誰樂尋幽鷗盟故故誦北郭之詩帳（先叔祖松生公北郭詩帳有花園埂詩）效南皮之勝游今兹吾黨亦足契神襟式符靈賞者矣故不可以無記 
　　按丁君來書稱花園事業歐美人士最爲注意日本人在西美嘗以是獲厚利我華人士每以其小而忽之甚可惜也杭州之有西湖誠不愧爲世界名塍然海上各報游湖諸作千篇一律味同嚼　求如花園埂等地處境幽深而能一道其詳者則吾未之前聞云 
小説 
[潛艇歷險記（續）] [  翠岑譯]  
　　晨曦上矣弗雷脱仍無跡兆一俄海軍之下士官謂犬必流落於島上之一處且自願赴陸上各地探詢其踪跡焉衆旣入塲工作此事亦暫置之艦長台列克與麥快亞方各竭其力以注意於修艇進行與水道氷結之兩事艇之四周早已圍有二寸厚之堅冰因需裝運升降舵而潛水者便於工作且遠離危險故乃不得有破碎之且愼防浮冰之浮近艇首時開雪田方工作於新製之潛望鏡已而忽棄之大呼手指冰結河而上之一　色小物曰衆諦視者密司透福達愛斯之犬衆聞呼視之則弗雷脱已過廣闊之水面止於中間穆司可哀水道之邊水道中大小飄浮之氷塊甚多艦長台列克爲水兵之呼所喚即舉耳雙眼遠鏡而望呼曰噫小動物竟欲泅水渡矣麥快亞彼且　也彼即能忽嚴冽之海水亦必爲浮氷所擊遂轉命水兵曰趣下帆布小艇令下摺疊之小艇遂張開下置於艇旁之氷上開雪田與水兵二人執艇沿曳而前行若拖氷撬逾三百碼之永田至於水道之次此呼聲可　犬已伸爪入水意欲躍入開　　喝曰止此弗動弗雷脱弗　脱聞聲大吠意似歡迎一躍　一流近之氷塊上水兵見之　失聲呼曰愚魯之小物而浮冰已側弗雷脱浸入冰冷之水中矣三人急曳艇疾行至水道旁更不顧鋭利冰口之將破艇布貿然推之入水三人亦隨躍入而行是時弗雷脱已力竭矣前足已不復如初之競划於水面僅略動於水下而已後足則漸沉向下首漸側倒力不能勝之象盡行呈露矣開雪田命曰止止别而援之起水兵聞命擱其漿俯出其身於舷外艇小左側水將入而距垂斃之犬猶差一臂方是時弗雷脱漸不見没向水下開雪田不稍猶豫自船尾疾躍入水十秒鐘後手執弗雷脱之項背出水面艇人中急受之而援之登艇焉 
　　開雪田呼曰噫嘻險哉遲者逝矣别而趣授吾以漿吾身凍且堅矣别而是時已就艇尾開雪田之们撫摩垂僵之犬旣授開雪田以漿失聲曰此胡爲哉項上何來縛有此物噫此棕色紙盒之碎片也開雪田曰且弗棄之止！止！紅色何物噫！字也「囚於此屋之地窖福達愛斯」哈羅！此致吾艇主者也！老女兒弗雷脱！汝誠勇者弗雷脱稍有復生之象　强摇其水淋之尾若聞贊美而奮起也 
[自由談之自由談] [  不冷]  
三大陸主義 
　　我人今日所抱之民治主義可名之爲三大陸主義因三大陸之中心法美華三國均同此主義也三國人民苟能相扶相助相親相愛而布其主義於全世界則全世界之幸福也 
 
 

Page 15

 
 
   
 
 

Page 16

 
 
   
 
