# 1893 - 173 - 4907249

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○九朝東華錄實洋五元○咸豐朝東華錄碼洋二元五角○左文讓公奏疏碼洋四元○檜　三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○臨證指南碼洋一元五角○花月㾗碼洋七角○徐霞客遊記碼洋六角○永慶昇平碼洋三角○玉堂字彚碼洋二角諸君欲購者請移玉申報館帳房可也此佈 
[書新撫陶芷芳中丞奏陳防營員弁勇丁各台局卡義學實在數目摺後]  
　　嘗謂中國近來實力整頓邊防講求海軍以及一切製造擘畫較之泰西各國殊亦不相上下而有心世道者輒不免懷杞人之憂此何爲哉中國之弊蓋患在不實在而已邊防非不整頓也東三省有練軍新疆請神機營弁兵以資教習此其意固在乎備禦强鄰古人云不備不虞不可以師中國邊帥之急於預防如此則豈得曰不備不虞乎然猶慮其不足恃者則有虚名而無實濟也有粉飾而無眞情也海軍之講求者亦既有年南北兩洋大臣以及閩粤大帥悉心籌議惟日孜孜其船則鐵甲鋼甲快船蚊子船無所不有恐自行製造者或有未盡合度則購諸外洋必擇其至精至堅者不惜重價多方購置又恐外洋所購者或致受人之欺則又在船政局中悉心仿造必使毫髮無遺憾而後已而又愼選統領諸人以管帶駕駛不時出洋會哨按時操演可謂不遺餘力矣然統帶諸人則未必皆深知其中之奥窔間有問以海線風沙以及船身輕重砲位向背藥彈程式日用煤斤數目而茫然不能對者此則又烏可以恃耶若此者皆不副實在二字之故也昨閱邸抄見有陶中丞奏陳新疆防營員弁勇丁各台局卡義學實在數目一摺不禁怦然有動於中喟然而歎曰中國於今乃亦能以實在見諸行事矣此中國之福非僅新疆一處之福也摺中所陳蓋係光緒十八年正月起至閏六月底止實在數目緣新疆馬步營旗砲隊各台局卡義學截至光緒十七年十二月底止其實在數目業經分别奏咨而十八年正月初一起至閏六月底止亦當奏報之期現在新疆正當吃緊邊防之際强隣之窺伺者日益近朝廷之厪系者日益深不可不如期奏報雖係去年之事而果其數係實在絶無虚詞則豈非中國近來辦理邊防營務一大轉機乎蓋新疆自光緒十八年正月起遵照標營章程挑募步隊一營裁减步隊一旗實存馬步九十九營旗一哨開花砲隊四哨共計額設管書弁勇二萬四千八百四十四名火勇一千七百三十一名營旗哨官三百七十九員巡查一百二十六員額外火夫私夫馬夫車夫六千二百八十三名並各台局卡義學俱有實數可稽此次陶中丞據新疆糧臺詳報覆核無異繕具清單據實奏報請飭部立案施行可知陶中丞實事求是其用意可謂深焉者矣夫各省皆有防營未嘗無數目可稽而其所報者如此其實存者則又如彼若此者正復不少雖以目前竭力整頓海軍之際而其各洋兵船中之兵勇醫生書記火夫以及雜項夫役人等其數目尚有未盡實在者而况各處營汛等兵弁大半虚報名糧私實腰槖求其有一實在數目而不可得安得所報者而果係實在之數目也哉中國之立法最善規例嚴明按之律例軍政實乃無懈可擊其所以流弊日滋軍務不足深恃者正坐不能實在之病兵額實在不足而乃妄稱足額名糧實在虚糜而乃指爲不虚夫以提鎭大員將軍都統以及兼圻大帥莫不受國厚恩與國家同休戚又豈肯譸張爲幻欺飾存心以下徇私情而上負國家付託之重無如積習相沿牢不可破已成爲上下相蒙之世界督撫據下屬之詳文以咨報而詳文中竟有不盡不實之端國家定制上下控制層層相壓俾無從高下其手其制度未嘗不美乃孰意其層層相壓者卽其層層相蔽者也自下至上其層次不知幾何其起根發脚之處所蔽尚不多也稍進一層而蔽者增矣又進一層而蔽者愈多矣久而久之逹乎督撫則其情節早已妝點妥貼其數目早已扣算無誤而其所以爲詞者則固無不曰此實在情形也此實在數目也吁其果實在也否耶總之中國此時而不圖自强則已若欲圖自强之策則固不必另出心裁别求立異卽目前所已成者而一一出之以實在庶乎可已余因陶中丞奏陳實在數目泚筆書此知我罪我聽之悠悠之口而已矣 
[居庸晴翠]  
軍參領一缺並挑補頭三四五七甲護軍十一缺除傳知應揀應挑官員人等外咨請察營侍御並正黄正紅廂紅護軍統領届期會同揀選○太常寺爲知照事恭照五月初八日夏至大祀地於方澤所有齋戒銅人應於初五日寅刻呈進相應知照景運門值班護軍統領飭知經過之西長安天安端午等門值班官兵届時開放正門照例預備○吏部爲知照事所有俸滿截取同知内閣漢軍中書富壽一員本部於五月初二日帶領引見相應知照内閣轉令該員於是日五鼓穿天青褂備帶補褂元青褂並佩帶對子荷包手巾赴西苑門外六項公所吏部公所内書到聽候排班帶領引見萬勿遲延因用印不及徑行白片○都察院都事廳爲曉諭事奉堂諭本院接收各旗營衙門投遞文件向在本院都事廳當堂投遞前經行知各旗營查照在案如有本院書皂人等在外勒索情事許送文人立卽扭禀定行從重懲辦○湍觀察多布補授直隷霸昌道所遺刑部直隷司滿掌印經大司宼諭派員外郎定副郎成充補遞遺陝西司滿掌印諭派郎中常正郎英充補○四月二十五六等日西四牌樓羊肉胡同崧中丞府第中雇丹桂部曁各名優演劇祝嘏戚旗寅友之往祝者輿馬僕從爛其盈門○值年旗爲咨報事所有揀補永陵總管一排三人於本年五月初二日帶領引見相應造具滿排單二分先行咨報滿軍機處查照○五月初一晨由南海頒出皇上御筆書畫絹扇數十柄盛以黄匣特賞軍機大臣御前大臣總管内務府大臣並翁大司農同龢徐大協揆桐孫大憲綱家鼐松大司空溎李大宗伯鴻藻徐大憲綱郙徐少司空會澧當由樞垣飭蘇拉按單交訖以便翌晨具摺謝恩○管理正黄滿都統親王銜克勤郡王晉爲咨行事印房呈本旗公中佐領文壽病故遺缺照章咨取三四五品京堂翰詹科道理事官郎中侍讀副理事官員外郎頭二三等侍衛冠軍使雲麾使治儀正前鋒叅領侍衛正副委護軍叅領鳥槍護軍叅領翼尉協尉副尉步軍校等與本旗應升人員一體揀選相應咨行貴衙門卽將前項應揀人員保送一二員卽日咨覆本旗以憑辦理○軍機處片交吏部五月初二日軍機大臣面奉諭旨本日引鑡截取以繁缺知府用之俸滿河南道監察御史 
 
 

Page 2

 
 
易俊於初四日預備召見欽此相應片交貴部查照辦理○禮部爲咨行事祠祭司案呈恭照五月初八日夏至大祀地於方澤皇帝親詣行禮所有不陪祀之王公文武百官咸穿朝服於是日在神武門跪送聖駕相應咨行各衙門一體遵照○戸部山東司示傳請領吉林練餉委員佐領勝安等務於五月初六日親身赴部當堂報到毋得違悞○阜成門内宫門口葡萄園看街兵某甲夙與海某有仇時時揚海母之短上月二十三日被海所聞因恥而怒糾約某乙某丙尋甲鬥毆訪知在苦水井江西巡撫德第廚下爲傭遂沿途尋往不期甲與某童舁乾水桶出狹路相逢不發一言互相交手海黨皆赳赳者致甲三戰三北馬號中人羣起相助海黨力不能支童乘隙掣大棍擊來中海黨某乙腦後立卽倒地頃刻身亡馬號中人見釀禍端早已各鳥獸散海與甲同赴官廳聲訴步軍校意存左袒挨延半日始以見血後身死報解提署提憲以案關人命立時移送刑部訊供 
[新倉失愼]  
　　京師訪事人云五月初一日下午一點鐘時北新倉光字厫陡兆焚如火勢飛揚左衝右突守倉人及各官廳急舁汲桶汲水狂噴並將夜菓等字厫設法保護幸在白晝人力易施然光字厫數楹早已化爲灰燼矣事後經監督將失火情事飛禀倉帥酌辦想不得免於處分矣 
[沈船警電]  
　　水月初十日倫敦來電云英國有兵艦一隊正在地中海操演時忽有一艦名更百等者將水師提督得剌恩所乘之維多利亞兵艦猛撞以致維多利亞艦登時破碎未及一刻欹側而沈得刺恩曁艦中四百餘人同時盡命只餘二百數十人遇救得生更百等雖大受傷夷並未沈下又聞兩艦皆碩大無朋更百等能容一萬六百墩維多利亞較之略小能容一萬四百七十墩更百等統帶名掌生維多利亞統帶名卜爾格兩艦皆新製雙暗輪將來英國國家自必查察情形孰是孰非定能水落石出而目下數百家父母妻子一聞此耗呼號慘怚先已耳不忍聞是眞水師中非常之禍也故亟詳譯而登之 
[苛政近聞]  
　　美國禁逐華人新例天下各國無不力指其非兹接美京來信云此例於西上月十五號經美國刑司勘定准行於是美國之人議論紛然多有以爲不便者卽窺美廷之意亦殊不欲此例舉行且欲行此例須俟中國驻美公使將情知照總署俟其若何覆答始能定奪故目今尚未開辦至於美國之人咸謂此例若行則少却工人甚衆如欲另雇士人充役其中增耗之欵必至不可勝言大抵俟議院下届會議之時諸人必呈請議員求將此例最苛之條爲之除去也又聞舊金山六大會館所延之律師已發電音至美國戸部大臣處請將此新例爲之編辦美京諸商亦謂此例若行則於茶務一端其利必至爲英人所擅而土油亦歸俄國獨攬利權我美商必有不勝其苦累者美廷之意則須將在美犯事以及無業遊民先爲驅逐此等人約計有一千名云疉觀以上所言則美國欲行此苛條想亦有甚難之處也 
[法暹近情]  
　　暹羅西字報云美江一帶現無風鶴之驚聞暹羅外部大臣言法國邊防吃緊非有重兵戍守不足以鎭壓强隣難與德國爭雄長也法之不能遣重兵來侵奪我土壤虔劉我邊陲者職是之故今僅以越南之師與我交綏我暹兵雖不足以殲滅之而尚可與之周旋於疆塲云西報乃從而論之曰暹人未知法國之有厘津勁旅在越耳其兵素著雄强若與暹有事無難調君子六千赴暹攻戰吾恐暹人寢饋俱廢矣又聞法所建之小河輪船專備美江遣調者今已陸續告竣不日馳往美江聽候委用吾謂法人有事於暹美江其發軔矣此說請騐於後日又東瀛來信云美國必利路砲船前經奉命於本月初五日由横濱往巴靈海巡遊乃初四晚忽接美廷來電著仍留日本毋庸前赴巴靈或曰美廷所以將成命收回者或恐暹法有意外之虞以便派是船前往保護也 
[倒局傷人]  
　　西字報云本月初七日香港招商分局房屋忽全數倒下壓斃總辦鍾姓之子并傷及出店人之頭顱當倒坍時報時鐘已鳴四下局中早已停公在局三十餘人公畢而散祗鍾子及出店尚未散歸以致猝遇此災不致傷壞多人性命也又聞鍾子年只二十六歲出店人受傷後仍徒步回家想不致於有關性命事後巡捕聞而查察尚未查明致倒情由大約因本年雨水過多椽柱爲白蟻所蝕以致墻摇壁撼驀肇禍端云 
[演礮傷人]  
　　江南提督駐節松江郡城麾下有中左前城守四營馬步隊並正副兩營新兵平時由千把哨弁訓練以時無稍懈弛本月初九日輪應各營將領閱操清晨八下鐘時中營參將及左前城守三遊戎齊集世英堂先在武聖前拈香然後行祭纛之禮少選鳴砲升帳發令開操先燃放連環槍聲若貫珠接連不斷不隄防營兵某甲遺火於藥袋之内登時轟發頭面胸際俱被灼傷痛極聲嘶異常狼狽既而接演砲陣副營兵某乙燃放劈山砲後砲膛未經盪滌一清貿貿然實以火藥砉然一震聲如巨霆倒地哀呼手腕屈而不信二指尖碎如竹帚號褂之上血液淋漓亦苦矣哉 
[靈輀抵卾]  
　　左襲侯念謙及從子子建比部先後歾於京邸靈柩運至天津附輪船至滬另換江裕輪船溯江上駛本月初六日清晨駛抵漢口家屬預期在招商碼頭雇定滿江紅船扶柩過江就武昌設奠卾垣文武百僚莫不敬獻生芻躬親弔唁聞三五日内卽當解纜回湘云 
[軍麾抵潯]  
　　長江水師提督黄昌岐爵軍門閱視湖口水師畢馳往南昌於四月廿三日啓節用紫電官輪拖帶廿四日午刻抵潯德化縣羅少垣大令龍開河水師守備黎羲齋都戎已飭兵役在碼頭上搭蓋接官廳及軍麾涖止同城文武各官次第迎謁申刻軍門登岸坐綠呢轎穿黄馬褂前導有執事銜牌往各署答拜少頃回船宿於江滸次日午刻解纜泝流而上各官恭送如禮水陸各軍列隊燃砲聲震數里令人想見大帥威嚴 
[榕嶠清談]  
　　有柳鶯者在南臺高張艶幟清歌一曲壓倒羣芳見者咸以接一談博一笑爲幸某甲席先人遺業千金買笑絶無吝惜見柳鶯而悅之靡日不往幾欲終老是鄕一日適有某跟丁挈友尋芳在别室喧笑中有某乙與甲有一面緣邀之入座調謔未已干戈忽動甲少從拳師游自恃膂力攘袂而前究以寡不敵衆大受夷傷繼經輿夫拚命抵敵始脫重圍噫嘻醋海風波茫無涯涘不度德不量力傖父之取辱也固宜○有某駁船停泊大橋下雇甲乙等修理船身適有别船迎面駛來其行甚速舵工大聲喊令避讓甲一見卽飛躍而上惟乙連躍三次不上而别船已在旁擦過將乙下半身擠壞霎時昏暈經人扶起細視其身睪丸已墮赶請西醫救治未知能奏效否○署名地棍綽號犬腸者羽黨甚多前因犯案捉將官裏去不久釋回上月間又與蒲包帮在土班玉筍園某小旦處因事齟齬一夕犬腸在新街烟館享烟霞供養爲該帮所聞糾黨圍住刃棍齊施鱗傷徧體有頃始鳬水而遁諺云惡人自有惡人磨信然○南後街某甲之女年已十九未知何故拔刃自刎急延醫生診視無如國手琢甫臨香魂已渺矣慘哉○閩中連日風雨上游洪水奔騰而大橋下湍流甚急吼聲如雷據父老言此時水勢漲落不定俟退端節水憂王水關聖誕磨刀水方可高枕而臥也 
[錢鋪被累]  
　　福州布幫接踵倒帳至有八九家之多所倒之帳多則十餘萬金少亦數萬金皆向城内錢鋪通融一經虧倒該錢鋪其何以堪聞城内外錢鋪因此收盤者甚多誠閩巿大變局也關心貿易者能不感慨系之 
[甌東耳食]  
　　上年温州因迎賽龍舟釀成命安邵大令鑒此前車飭派多差掮高脚牌傳諭禁止將龍舟一律鋸斷俾好事者無從藉手 
 
 

Page 3

 
 
○賞給耆老爲國家曠典邵大令於上月廿八傳集城廂地保諭令照册覆查按名具領想頭童齒豁之人聞此消息當無不喜溢眉梢也○平陽北港塔邊某甲之妻懷孕不産當滿十月時腹膨脝如五石瓠皮薄而光幾欲破裂厥後漸瘥而胎仍未産操作依然現於四月二十日産下男孩一身兩首分左右向耳目畢具一時里巷哄傳觀者如堵不遠數十里而來越旬日卽殤聞自懷孕至今已閱廿四月矣○海定輪船由温州出口因大霧迷漫在小板門觸礁閱炊許時卽行出險誠大幸也 
[甬守回署]  
　　寍波府胡練溪太守於上月十四日晉省禀商要公兹聞已於初一日回署見 
[搶女被控]  
　　寍波江北岸鴇婦陳潘氏生一女名如意年約二十許風姿綽約墜鞭公子一見傾心該氏居爲奇貨以爲此我家錢樹子也不料豆蔲梢頭春風暗度與徐阿福有嚙臂盟密語商量願築金屋爲偕老計陳潘氏微有所聞遂將女扃閉百尺樓頭屈戌牢拴欲飛不得距料瑶池青鳥消息暗傳約徐於上月十八夜行事徐果如約糾集多人麕至女家毁門直入女踰樓蹲坐鴛鴦瓦上待之衆遂搶女出門置之輿中先至南門外阿姊家阿姊拒而不納又舁至袁惟良家徐行稍後而陳潘氏料女必在袁處命其子阿華追至袁姓門首叩門不應回至城門與徐相遇攔問女之下落徐佯稱不知阿華謂事已如此不必假作痴聾爾不必忌我我决不與爾爲難徐仍不肯言後見阿華對天立誓信以爲眞始言女在袁處相將前往叩門而入袁見阿華同來恐事不諧暗遣人將女送至江東新河頭下船欲往東鄕阿華因未見女面逼徐同至新河頭兩下各挾機心阿華知徐在鄞縣控告他人欠欵是日必赴縣聽審趁此機會歸家告母預備喊控一面遣人繕詞以待一面同母至舟中照料徐俟阿華去後本欲載女往鄕間安頓恐回時過晏不能聽審若聽女久住舟中又恐復生他變正在躊躇間見阿華母子相率前來逼女回家女抵死不從阿華勸女上岸賃屋别居女仍不允母子議論紛紛莫衷一是徐已在該處雇得强有力者四十人每人許給洋一元令其看管此船不准開行亦不准該氏母子上岸待回來發落四十人皆唯唯聽命徐得從容赴縣聽審阿華俟徐去後亦生一計謂衆曰公等守候多時日已亭午不免飢腸轆轆留廿餘人看守此船其餘隨我至近處借錢每名分給點心錢六十文公等以爲何如衆貪得微利欣然應允隨至百丈街樓姓門首阿華囑衆在此守候我當進内借錢是日適樓姓有喜慶事賀客盈門阿華告以前情主人代抱不平卽召本店水作匠曁傭工數十人出其不意齊至門首欲將各人送縣究辦各人見勢不敵紛紛散去其在河干看守船隻者亦以孤立無助風流雲散阿華母子先後入城喊屈楊大令正在問案忽聞門外有人控徐强搶女子驚問爲誰差役對以卽堂下所跪之徐阿福也大令飭傳阿華母子與徐質訊徐供認强搶不諱大令飭發糧廳看管著將如意交出給陳潘氏收領一面勒吊執照以憑訊辦 
[此固看山]  
　　本月初三日爲瓜洲總鎭謝福田鎭軍六秩壽辰前三日署中懸褂琉璃燈結成各種綢綵璀璨輝煌一新耳目並召梨園子弟登臺演劇黄幼農觀察積藎臣統制王可莊太守王芝蘭大令及其餘文武各員俱備禮物登堂介壽鎭軍設筵欵待至薄暮時始盡歡而散○江蘇學政溥玉岑宗師行抵鎭江已登前報兹悉宗師於初五日早按臨金沙定於初六日取齊○天中佳節好事者准在七濠口划賽龍舟嗣以黑雲蔽天風雨交作江心浪湧雙槳難施手藝中人惟至洋馬路銀山門一帶遊玩寳鳳茶園坐客幾滿菊部班頭可操利劵矣○鎭江府王可莊太守於初六日午刻排導出西門至皇華亭碼頭乘坐官舫赴金壇辦理提調事宜署中書差人等咸往江干恭送○哥老會匪首李顯謀匡世明首級二顆解至鎭江懸示三日於初一日由張兆啓少尹盛以木箱解往蕪湖懸杆示衆 
[臬憲四言告示]  
　　江蘇按察使司陳示近聞拐匪結黨來蘇窩藏僻地間泊河渠蹤跡詭秘潛行街衢城廂内外隨處堪虞悶香迷藥邪術皆具誘子女誑騙男婦以手拍摸神卽迷糊身隨以去心不自主例載誘拐罪應絞誅迷竊得財强盜無殊國法三尺豈能或疏爰告我民互相招呼營兵差役一體防捕若見拐匪立卽拘拿查出窩頓禀請究處除暴安良斷不寛恕嗟爾匪類亟早悛悟歛迹改行莫膺我誅凛之愼之毋違特諭 
[祀事孔明]  
　　循例致祭已見昨日報章兹聞縣差先期已預備牛羊藉展明禋關帝廟中懸燈結彩耳目爲之一新晚間三鼓時保甲總巡張牧九司馬乘輿而至飭令局勇彈壓閒人黎明時關道憲聶觀察提右營廖叅戎松海防劉司馬上海縣黄大令及印委各員排班致祭行三跪九叩禮及禮畢遂分道回署 
[風急舟沈]  
　　滬南製造局碼頭左近昨有商船一艘自東而西十幅蒲帆翦江逕去俄而狂風忽起舟子見勢不佳卽欲攏岸而勢已不及遽遭傾覆船内並無貨物祗有舟子三人隨波而去幸素諳水性轉瞬已誕登彼岸雇人打撈不致大有折耗也 
[姘婦吞烟]  
　　滬南倉基弄中有某氏居焉藁砧見背後衾寒枕冷飄泊自憐遂與砲艇勇丁某甲私識米鹽瑣屑皆仰給於甲荏苒年餘亦比翼而安之前日氏因日用不敷向甲索阿堵物甲吝而不予氏怒詈曰我不惜以身委汝乃靳此區區耶甲亦反唇相稽聲聞於外至傍晚時甲悻悻出門氏念失身於人已非西江水所能滌何况男子負心豈能倚以終老生也不如其死也遂購一盞紫霞膏密地吞下女元龍高臥不起迨甲回見氏神色有異急倩醫生爲之療治未知能免入枉死城否 
[誣姦勒詐]  
　　寗波人吳阿和在美界密臘路某西人處爲庖人已閱多年稍有積蓄爲無賴所垂涎有混名王先生者卽劉毛頭無賴中之巨擘也前晚糾集顧阿堂等十餘人邀吳至某處飲酒吳初不肯往繼因再三敦請遂與其友何阿毛同往至永祥里第九百四十四號項順生家中酒至半酣王等忽出麻繩將吳捆縳拳足交加鱗傷遍體鄰人驚問何故顧等誣以吳與項妻阿鳳有私特來捉姦耳語畢王出伏辨一紙上書吳與阿鳳有私將阿鳳所有携去現愿償還洋銀三百元令吳簽押並令何阿毛爲見証二人不得已姑允之昨晨謂　等曰爾欲取洋可隨我來行至美捕房左近大聲呼冤捕房中人聞聲奔出將一干人拘押飭包探至項家將項妻阿鳳拘至一併送往英公堂懲辦 
[滬南瑣語]  
　　前日傍晚時木作學徒某甲出外買熱水行至大東門城脚有年近十齡之小孩擦身而過熱水潑出濺及孩身孩痛極倒地甲見勢不佳乘間逃逸迨孩父到來甲已不知其所之矣○有名老四者在南巿開設竹箱店去年被同業許福康欠錢數千遷延至今前日又往索取忿爭不已老四訴知十六鋪地甲爲炎調停令許還洋五元以了其事○裏鹹瓜街漆店主張長春之子向在洽興街某塾讀書前日自塾歸途遇李老四之子因嬉戲啓釁李子將張子頭髮扯落衣服撕破張痛子情切訴知地甲從中排解令李出洋銀一元置備香燭向張服禮爭端遂息 
[解犯改期]  
　　包探何瑞福拿獲行刼嘉興城内周宦家之盜黨周長榮已列前報昨由該包探將周長榮解案蔡太守飭押候移送上海縣轉解嘉興歸案訊辦至前次拘獲之黄阿冲顧阿虎王阿生顧妻任氏王妻陳氏王子長生及阿榮之妻楊盛氏并眼線姚春生等尚未起解須俟英公堂將周長榮移送到縣再行會齊起解昨晨嘉興府宗太守乘坐太號官舫來滬在大碼頭停泊當卽入城拜會黄大令晤談此案良久始别太守復往道轅謁見聶觀察 
[協緝逃犯]  
　　陽湖縣人須長聲與人爭毆擬定徒罪發配奉賢縣及抵配所飭交地保杜生義看管詎料該犯乘人不備扭斷鐵練隻身 
 
 

Page 4

 
 
遠竄地保追之不獲禀明奉賢典史徐少尉轉禀縣尊移文來滬請黄大令協緝大令接文後已於前日飭差往各處訪緝矣 
[仙人送縣]  
　　女巫金仙人被人拐騙洋銀投廿三七鋪巡防局控告已列前報兹聞局員戴二尹以情節支離飭送上海縣訊辦黄大令著補禀候核 
[楊枝甘露]  
　　李君紹堂由泰州寄洋銀二百元交本館協振所彚入振欵并惠函云前閱申報知晉省災區甚廣待振孔殷今又見大啓叙述情形令人不忍卒讀因約二三知已共湊鷹銀二百圓由錢莊匯寄前來卽望檢入轉解晉省施賑友人散放計振記還愿洋銀三十元實事求是子爲妻盧氏資冥福二十元抱經子還愿二百元新記還愿二十元愼齋主人二十元曉軒氏祈保平安十元又懿德省恒捐助洋銀三十元當此炎威漸偪我輩浮瓜沈李其樂無涯一念及北地災黎顚連困苦當有寢不安而食不甘者大君子善與人同傾囊慨助譬彼火宅中得一滴楊枝甘露有不困厄頓蘇者哉敬志報章以揚盛德 
[善與人同]  
　　本館協振所昨承鴻福來吕宋票行惠函云今年英三月分吕宋票頭彩及上下附彩均係小行售出於得彩諸君兌洋時曾勸之助賑當蒙首肯迄今未見擲下諒貴人多忘耶抑經收者尚未轉逹耶今因山西待賑刻不容緩小行先提十洋以爲之倡諒聞風必能興起云云此亦好善之見端也故誌之[  上海立大莊協振所謹啓]  
[樂善不倦]  
　　滬北立大莊執事袁聯清俞亮臣二君倡捐晉賑以來前已陸續募交本館協振所鷹銀一千三百三十二元五角半今又交來鷹銀三百六十七元四角半連前共一千七百元净墊一百十四元六角半所有清單另刊本報附章以供衆鑒二君復念及災區瘟疫叢生請四馬路樹德堂及盆湯弄老樹德兩藥鋪捐助純陽正氣丸七液丹藿香正氣丸午時茶各五百包送交本館協振所囑代解至晉如二君之實心行善無微不至誠濁世中不可多得者也謹列報章以証善果 
[福壽綿長]  
　　舒復初太守新賦弄璋曾將湯餅筵貲二十元助入晉振兹陳荇香楊立三二君仰承美意將代鈴之敬十元由協和信票號擲交敝處助振以祝文郎福壽綿長此亦盛德事也敬泚筆記之[  上海立大莊協振所謹啓]  
[仁漿共溥]  
　　謹啓者頃奉到金陵義振公所第四批洋肆百元由魏文泉善士先行墊解同日奉到松江陳大善士洋一百元蕪湖大成祥朱器之仁翁經募十七戸洋一百元本洋一元金陵陳柳堂善士洋五十元際此山西赤地千里鴻嗷遍野賑欵早爲一日接濟災黎卽多活一日之命今承大善士或慷慨塡資或互解仁囊所謂生死人而肉白骨盡是救命之錢其間功德固不待言善昌謬司收解謹代億萬垂斃焚香頂禮望風百叩[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　九十一號印捕禀竇和尚與王月廷爭鬧拘案請訊竇稱以賣湯團爲生王月廷連食三十個不給一錢向索爭鬧王供詞支吾蔡太守判王照付湯團錢一百二十文再罰洋一元示儆○妓女王畹香之大姐王阿三控被陳金虎等將轎攔阻强行拖去失去銀水　袋蔡太守飭押候補提唐姓之友人再訊已列前報昨據包探探阿才拘獲唐姓之友人王阿巧送案並稱報失之銀水烟袋查無證據陳金虎仍執前詞王供伊等擾釁我不在場王阿三稱陳金虎首先攔轎王阿巧隨聲附和太守判陳金虎笞一百板管押二月王阿巧管押二十一日○周王氏偕妾周汪氏控丈夫周子逹被申子卿唐竹亭卽唐菊亭等誘賭經捕房包探何瑞福等拘申唐二人及開妓院之謝陸氏等解案蔡太守飭候覆訊已列前報昨届覆訊之期周王氏偕周汪氏訴稱丈夫陸續將衣飾典質共有票二百餘張呈閱伊等央人說情欲令小婦人等求銷伊等情願料理各債小婦人不允務求大老爺恩斷沈谷貞仍執前詞謝陸氏供並不聚賭申子卿供與周子臣相識並不與賭唐菊亭供亦未與賭太守問周子臣典質及節非賭負而何申唐等同供稱周子臣向來好嫖諒必盡付嫖帳太守又問爾等與周爲友知其用在何處答稱不知包探又禀周子臣亦非安分之人太守問爾知申唐有錢料理否包探禀不知太守飭將申唐交捕房帶回俟周子臣到案方可定斷如一月之内仍不到案聽候覆訊核辦沈谷貞仍行管押○英工部局收捐西人訴稱偕華人金富全王仁生等至徐阿四處收捐不付反與其妻逞蠻爲此拘案金富全王仁生同稱被毆失錢一百七十文揷袋一隻徐阿四與妻徐沈氏同供西人來收捐一時不及應付伊再三催促致與口角不敢逞蠻今捐錢業已照付蔡太守著徐阿四賠償失錢及揷袋外再罰洋一元充西醫院經費○一百五十九號華捕禀王桂春指被嚴阿二攫扇是以拘案王桂春稱同妻看夜戲出園時突被攫扇當卽追獲嚴阿二供稱所拾之扇業已交還蔡太守判嚴阿二枷號七日發頭門示衆○三百六十四號華捕禀金阿素在公陽里口大呼被攫銀練一條指獲王阿二葉元春送案金阿素稱曾被伊等阻路口角又被攫去銀練迫獲時銀練已不見王阿二供不敢阻路元春供在路行走悞被拘拿蔡太守判王阿二管押七日葉元春保釋○一百十七號華捕禀趙明高戴禮卿余紀子等算帳口角突有張安毛强行干預一併拘案趙明高戴禮卿余紀子等同供小的等算帳與張安毛無涉伊攔入胡閙致由巡捕拘案張安毛供見伊等吵閙爲之解勸蔡太守判張安毛管押三日趙明高等開釋○八十號管門印捕禀朱阿炳昨在押所呼喊被陸春山等毆打查明王金生王阿三陳四海等亦皆有分惟王德明雖在一處並未行兇今一併送案朱阿炳供小的被陸春山首先毆打王金生等助桀爲虐陸春山供不敢行兇王金生供是解勸王阿三陳四海同供陸與朱爭閙小的等不敢帮兇王德明供小的確不與聞已由捕頭查明蔡太守判陸春山笞二百板王金生責一百板與王阿三陳四海等各照原斷加押四分之一以儆兇横王德明仍照原斷帶回管押○八十二號印捕禀在美捕房管監房昨因在押之張瑞山被小𩝣餅卽陳金和及小松江顧春元二人拉住挖傷左眼恐成殘廢今特送案請辦張瑞山供老犯小𩝣餅小松江等與小的有隙喚小的前去卽被扭住挖傷左眼痛極呼喊由印捕入内攔阻然受傷已重小𩝣餅卽陳金和供稱小的管押日久邇來西捕看守更嚴苦狀難言今因張瑞山事恐將來尚有人命小松江卽顧春元供與相同蔡太守飭將張瑞山送仁濟醫院醫治陳金和顧春元均交捕房帶回各照原斷加四分之一期滿各笞三百板如張瑞山傷重致成殘廢當照例詳辦治以應得之罪 
[法界瑣聞]  
　　向來租界中路斃屍骸由巡街捕或附近居民投報捕房轉報同仁輔元堂分局註明年歲衣服備棺收殮發壇兹捕房重定新章飭包探咨照善堂每一禮拜查明路斃若干人照册開明通報計自五月初四日起至十三日止共收路斃屍骸八具○某龜傭家在醬　弄内第九號門牌曾薦某娼於東棋盤街風生一嘯樓後某鴇家爲夥節過端五娼欲舍而之他所欠帶擋洋　尚少二十元之譜龜子無從收取轉向龜傭索償龜傭情急吞烟以圖自盡事經捕頭訪悉飭某包探拘龜傭之私夫某甲入捕房並將龜傭舁送仁濟醫館施救○某甲酒傭也端五節經雇主辭歇遂賃居八仙橋某里向操藥業之某乙家初七日搬進皮箱二口隨卽出門初九日遄回檢點之餘見箱鎖依然而箱中已失去衣服若干件因邀乙至某烟館開燈評論乙另邀同居之丙丁戊三人質証甲年甫弱冠情急異常涕泗交流愧恧無地相持至三四點鐘之久泣稱此案如不破露則當服紫霞膏以了此殘生後經旁人解勸再三遂不知其究 
[福建官報]  
　　五月初二日詔安場張庭楨缷事禀到禀明丁父憂巡檢盧承鋆禀明接辦東四叚單日保甲兼查夜差巡檢張鴻源禀明接辦西一叚單日保甲並帶北城　援局並禀銷西三叚單日保甲差○初三日署漳潮巡檢余樹熙缷事禀到藩憲牌示照得武平縣永平寨巡檢葛昌祚署事年半期滿遺缺以分缺先用府照磨王嗣羲署理又崇安縣五夫巡檢喻鳳翔丁憂遺缺以試用巡檢高延禧署理特示○初四日通判柯茂青禀明聞訃丁父憂丁憂前詔安場大使張廷楨禀謝給咨回籍守制○初五日藩憲牌示照得准調閩縣陳受頤應卽飭赴新任供職准補南安縣蔡　調署仙遊縣知縣准補閩縣營前縣丞汪寳堂准補同安縣典史陳鳳岡均奉部覆准應卽飭赴新任供職特示○初六日准補建陽縣張鳴謙禀辭回南港釐局 
[廣東官報]  
　　伍月初一日石橋塲方功莆禀謝委赴任鹽知事秦鳳墀禀知委馬口緝私差○初三日補用直隸州雷發聲禀到由東莞公幹回候補縣裴克寛禀知收呈候補縣賈世興禀辭往香山公幹從九品王松霖禀知服闋回鹽知事胡子勷禀知委連陽督配差 
[卾垣官報]  
　　五月初五日文武各員俱赴兩院叩賀令節長江水師提督黄學政孔俱飭丁赴兩院叩賀臬司陳赴兩院展假候補府余肇一請假一日候補同知程寅清展假三日漢陽鎭高差人叩賀卽用縣濟生銷假候補巡檢羅位恆由襄陽聽差回省禀到○初六日試用巡檢翟宗藩奉武昌府委赴嘉魚縣公幹藩憲牌示雲　縣典史員缺詳請以候補班前先補用典史史候森咨補○初七日署沔陽州吏目張家鐘禀謝候補直隸州歐陽定果自天門沔陽漢川三州縣閘工告竣回禀見候補從九嚴文炯自興國崶山洞勘曠回省禀到 
[邗江官報]  
　　五月初六日江鹺尹南鏞委解金陵餉銀祁鹺尹暄委辦柟角稽收差○初七日徐州府桂太守中行過揚公幹居鹺尹壽椿委解金陵餉銀起程○初八日分發知事黄鹺尹慶元禀到陳分轉維翰辭赴高　句差次 
[申報館恊賑所經收順直山東河南山西賑捐五月初六日至五月初十止第十四次清單]  
　　五月初六日安慶全泰盛來泰復祥魏紹宗朱永和堂姚汝揖舒觀茂方少繹程小康楊開甲王筱巒劉士高徐五美施明啓楊錦堂共十三戸各助錢二百文程謙增汪子鶴蔣禮明汪子賢金裕生張春發方世昌陳小五計八戸各助錢一百文楊聯奎金承熙合助錢六百文尹計錢四千文合本洋三元另三分無名氏本洋四元四角七分楊燕翼程紹賢本洋一元程長裕朱從義本洋五角胡滋培堂銅洋一元泰豐祥洋六角梁文林洋五角胡玉庭　楚卿方朝宗　賢祥金葭芳五戸各助洋三角戴大川徐仙田譚周臣彭中秀蔡克發梁伯來六戸各助洋二角孫開發梁榮袜助洋二角不留名無名氏洋二元毘陵隱名氏求病愈洋廿五元維新主人壽資移助洋十元補過子求母康健保合家平安小洋一百角嘉興老福潤來無力人新巿林仁記來沈愼齋孫聯芳無錫全盛來知非子張寳山卽章震豐無名氏張二小姐徐善卿吳月洲徐逹三曹義昶汪喜德恊泰昶楊岳秋無名氏共十六戸各助洋一元楊大源錢二百文印大紳錢一百文寗波全盛來船貨局同人洋五元施寄　溥耀洋三元張潔齋洋三元善慶堂華洋五元愼德堂鄒洋兩元無名氏力不足無名氏楊伯葵震昌陸仲芳廣義森李伯塤純泰高督良瑞泰祥萃盛朱福隆共十三戸各助洋五角王恆義劉鳳堂沈清泉于鳳亭各助虚對洋一元孫晋記洋二角無名氏洋一角王趙氏禍瑞仙洋六角盧滑卿無名氏錢基無名氏顧朱氏計五戸各助洋二角仁德堂徐銅洋三十二元錢順興銅洋一元蔡姚氏祈好平安洋四元蔡唐氏爲之妹祈致冥福洋二元九江怡和帳房銅洋五元無城全泰盛來篤叙堂洋廿元廬州全泰盛來仲默韞菴本洋二元炕州老福潤來福壽洋二元○初七日余隱名氏默許病愈金瑞村求合家平安奉海巡揚州森昌局來方和軒金曙初鎭江老福興來劉積慶堂無名氏至德堂八戸各助洋一元賢海巡錢三伯九十文立大莊經募洋二百元無名氏洋二元陳厚齋洋五十元廣東隱名氏洋一元銅洋一元又銅洋二元又虚對洋二元洋一角安省無名氏洋廿元蘇州大有裕綢莊洋五元愼德堂洋二元湶涇順成局來織簾居士折菜錢二百文○初八日隱名氏移夢氏洋一元無名氏洋一元費克明克曜普全洋十元寗波和泰局來裘家安洋二元祝萱齡洋二元聯名氏洋九元夏鳴岐堂洋三元○初九日聊盡我心洋五元野乙氏豐樂亭記漢口老福興來無名氏蘇州通順局來留名氏許氏五戸各助洋一元源記小洋廿角同登氏洋三元孫季山杭州永利局來悤月主人淮安政大局來未了心願安慶全泰盛來無名氏四戸各助洋一元崇讓堂劉洋十元維手募移記洋四十元省過齋銅洋十元蛟川胡萬昌來無力人洋二元銅洋一元諸善士洋五元六角○初十日秦萬氏秦氏女金子英楊與伴龍川銓昌祥來協濟無力人寄居氏共六戸各助洋二元蕪湖裕興康來章寅三南京正和局來謝公館安慶太古晋來虞山心記揚州全泰洽來杏隱子無名氏寄居氏共六戸各助洋一元無名氏文記紹記漢口全泰盛無名氏楊潤田楊潤田共六戸各助洋五角南京正和局來公記洋五元漢口全昌仁來養心齋主人洋四元　蘭齋主人洋六元九江政大局來招商局銅洋一元金陵全昌仁來人無名氏洋十元公同人洋一元三角素蕙氏洋四角不留名洋十元趙蕙堂爲五兒完姻諸親隆儀助振洋四十元殷守泰洋十元常州全盛局來務本堂病愈洋五元安心氏洋六角保安氏無名氏洋二角無名氏衍泉洋二元無名氏洋二角少力人錢二百文無力氏無名氏無名氏補過氏無力氏合助錢一千五伯文瑞祈氏無名氏合助錢一千文共計錢二千七百文合洋二元五角知愧氏花洋一元以上總共收洋六百三十七元三角花洋一元本洋十一元虚對洋六元銅洋五十四元錢八百九十文 
[立大莊經募山西賑捐六次]  
　　無名氏洋二元劉晉卿等三戸洋三元保平安洋三角武林八十老人等三戸洋一元泰州源泰號洋廿五元湖州慕韓齋等四戸洋四元　樾亭無名士隱名氏各洋五角慮　春來隱名氏洋十元李承德堂洋廿元同愼祥來無名氏洋廿元無名氏洋二元二角陳珠泉等三戸洋三元四角王光裕荃記洋一元馬瑞生等十六戸洋七元求病速愈洋一元朱伯記等四戸洋八角愼餘堂等兩戸洋五角柯鎭聿茂號十五戸洋二元消凶聚慶氏洋五元求平安洋五角日昇昌號各友洋八元謙益堂等四戸洋四元甬江愼康莊洋十元求病速愈洋十元天團盛元茂號代募十一戸洋一元五角南京德記莊來南京陳樹德堂洋二元又校經處又了願主人又厚德堂各洋十元又周錦堂又俞瑞祥各洋二元又許豫候等三戸洋十七元又恆益莊又大德莊又瑞和莊又同康莊又汪竹人又福昌莊各洋一元德記來南京德裕莊洋一元又德記莊洋十元姜堰正元莊無名氏洋一元青來堂保平安洋十元史汪兩翁洋二元漢口永昌祥莊來保平安洋四元無名氏洋二元旌義堂代妻求足愈退思居三　氏無名氏森記無名氏甡記泰昌氏補過氏紫陽氏十一戸各洋一元蕪湖厚康莊來壽林氏洋一元大成祥洋六元蕪湖厚康莊洋十元厚康各友洋十四元附來條恊和信來楊立三陳荇　送舒復初鈴儀洋十元　州無力人洋一元　益莊洋四元崔謙和洋二元吳　臣洋二元補過子洋二元啓發行唐大補聖興和三戸各洋一元　春接洋十元隱名氏洋二元力與力　客　英七月份二萬四千五百五十七號吕宋票十條 
 
 

Page 10

 
 
[逕啓同鄕捐建上海平江公所四月底止第一次清單]  
　　今收到陳養泉捐助銀二百兩徐寳之銀一百兩鄒貽遠堂謝綏之柴也愚沈吉成恆興號大豐洋布號　毓錗金菊有胡博如九戸各洋一百元張少霞洋七十元同豐永福興祥萬梅峰恆豐瑞記朱少谷顧楚臣包筱村敦厚八戸各洋五十元陸炳章洋四十元江黼卿老泰記洋貨　金琴孫　心香德　洋貨號五戸各洋三十元朱嘯山恆豐利記鄭登賦朱梅生同耕泉顧杏軒陶質夫邵琴濤宏義號同源亨程桂舲孫儀　允　程心伯陳介眉十五戸各洋廿元退一步居洋十五元劉正泰洋十二元台北同泰仁昌永恆源永大豐永韓潤生大通恆康潤袁芷泉蔡岱瞻祥記祥記諸友宋星五永增祥恆豐信陸紀長永成祥升尹繼甫永和行南北中桂萬源祥孫寅生包又村昇茂載裕豐仁九章號戈冠英裕盛和蔡永泉江夏楨記項卓卿陳子鶴陳康伯吳初三十四戸各洋十元張炳華陶景春二戸合洋十元進修氏錢吉安二戸合洋十元仁意堂顧菊泉大吉廬古稀老人范熺泥厂居士萬豐正舜水遠香士范泰來裕王蓉塘廉思文沈立興何大順張梅蓀馬敦和滕鑑清臥龍氏趙陳韻孫安定氏趙曉　楊逹夫周志良黄觀山楊仲亨陳碩卿廿四戸各洋五元周信卿朱叔平河間氏金南山潘瑞森五戸各洋三元共收規元三　兩共收英洋二千三百八十二元公議交與信昌珠號分存恊康餘大惠泰萬成四莊立摺爲憑一俟興工卽便支用但建造經費爲數甚鉅務望諸同鄕推廣勸募早日落成爲幸特此佈致敬請德鑒同人公啓 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年五月初七日京報全錄]  
　　宫門抄○諭旨一道錄前○湘撫吳奏報前兩江總督曾國荃之孫主事曾廣漢起服北上日期摺○倉塲侍郎祥等奏倉厫不戒于火請將監督分别議處並飭照案賠修摺○川督劉奏改補西昌縣知縣摺○又奏調署新津縣員缺片○又奏籌解新海防捐輸銀兩摺○又奏委署龍安府員缺片○又奏調署知縣片○又奏展辦新海防三十四次收捐銀數造册請奬摺○河督許奏江北第一起滬船駛入東境黄林莊日期摺○漕督松奏江北江蘇河運漕船全數挽出江南境摺○晉撫張奏查明各屬交代案内並無徵存未解銀兩摺○又奏查報上年經徵地丁錢糧未完一分以上各職名摺○又奏籌解烏里雅蘇臺科布多二城各欵銀兩片○河督許奏盤查開歸河北二道河庫錢糧片○又奏開歸河北二道徵收壬辰年河銀已解司庫摺○五月初七日吏部翰林院正紅旗值日無引見○克們泰假滿請安○德隆續假十日○召見軍機皇上明日寅正至地壇上祭禮成後還海○○頭品頂戴湖南巡撫臣吳大澂跪奏爲據情代奏仰祈聖鑒事竊據承襲一等伯爵特用主事曾廣漢吴稱現年二十四歲係湖南省湘鄕縣人由文童於光緒十二年蒙前學臣陸寳忠歲試考取入學由附生於光緒十六年正月二十六日奉上諭著吏部行查直隷總督李鴻章等子弟年歲履歴等因經吏部於十六年閏二月十一日奏奉上諭兩江總督曾國荃之孫曾廣漢著加恩以主事用欽此四月二十一日接准吏部行文知照在案緣廣漢祖父總督一等威毅伯曾國荃於光緒十六年十月初二日在任病故親父紀瑞係嫡長子先殁廣漢係嫡長孫例應丁祖父承重憂於十六年十月十四日奉上諭兩江總督曾國荃著追贈太傅照總督例賜卹賞銀二千兩治喪由江甯藩庫給發賜祭一壇派護理江甯將軍副都統承綬前往致祭加恩子諡忠襄入祀京師昭忠祠賢良祠並於湖南原籍江甯省城建立專祠此外立功省分准其一併建祠其平生政績事實著宣付史館伊孫特用主事曾廣漢卽著承襲一等伯爵毋庸帶領引見等因欽此欽遵在案是年十月二十四日廣漢由金陵扶柩起程十二月二十七日到籍守制當經報明由縣詳咨並造具册結詳請咨部各在案今自光緒十六年十月初二日丁祖父承重憂之日起不計閏扣至光緒十九年正月初二日止二十七個月服滿起復遵例由縣詳咨兹於本年四月十八日自湖南起程入都展覲恭謝天恩呈請代奏前來臣覆查無異除分咨吏戸兵各部外理合據情代奏伏乞皇上聖鑒謹奏奉硃批該部知道欽此○○臣祥麟臣許應騤跪奏爲倉厫不戒於火請將監督分别議處并飭照案赔修恭摺具陳仰祈聖鑒事本月初二日臣等接據北新倉署滿監督普英漢監督蔡蔭椿報稱職倉坍塌之光字空厫堆積木植突於初一日未刻火起職司普英在倉值班卽督官役先將木植運開併將毗連之衣字二空厫拆卸以免延燒他處隨於申刻全行撲滅職司蔡蔭椿聞報來倉會同查騐存米各厫相離甚遠查訊起火之由實緣轉運漕糧車輛較多車夫遺失吸烟餘火燃及該厫堆存𡮦朽木植所致委無别情等語臣等現在駐通督騐漕糧聞報之下臣祥麟赶於初三日前赴該倉查勘被燒情形併提訊官役供詞覈與該監督所報尚屬相符伏查所燒雖係空厫究屬疏於防範應請旨將北新倉是日值班之署滿監督普英不值班之漢監督蔡蔭椿交部分别議處臣等雖屬駐通究有統轄之責亦請交部一併議處所燒空厫曁拆卸之兩厫責令該監督督同書吏花戸等照案如式賠修工竣由臣等覈實騐收至於該倉是日值班之花戸等有無别情應卽送交刑部訊究所有北新倉空厫不戒於火分别叅辦絲由理合恭摺具奏伏乞皇上聖鑒再臣應騤駐通督騐漕糧未克呈遞膳牌合併陳明講奏奉旨已錄○○頭品頂戴四川總督臣劉秉璋跪奏爲改補西昌縣知縣以資治理恭摺仰祈聖鑒事竊照甯遠府屬西昌縣知縣許振祥告假回籍修墓當經臣具題開缺並聲明所遣之缺係要缺例應在外揀員調補於光緒十八年閏六月十六日接准部咨調三項要缺四川西昌縣知縣許振祥修墓四月十六日奉旨應作爲四月二十一日行文依照限八十日减半計算以五月三十接到部文作爲開缺日期前以曾任實缺候補知縣鄒放請補十九年正月初九日復准部咨查鄒放江蘇監生由前任四川鄰水縣知縣丁憂服滿遵例呈請分發四川原省歸候補班補用今請補西昌縣知縣查該員前任四川鄰水縣知縣係選缺按照定例曾任選缺呈請分發仍回原省人員應專以選缺補用不得請補要缺所請以候補知縣鄒放補授西昌縣知縣之處核與定例不符應毋庸議其西昌縣知縣要缺行令照例揀選光緒十八年十二月十四日奉旨坐十二月十九日行文等因自應遵照辦理查例載州縣應題應調缺出現任人員内揀選調補如無合例堪調之員准以奉旨命往曾任實缺候補並進士卽用人員酌量補用又各項開缺令各省於每月截缺一次自初一日起至三十日止俱作爲本月之缺係歸酌量者仍歸該省酌量補用如有缺項相同者籖掣缺之先後按班序補各等因查光緒十八年五月分所出西昌縣一缺係衝繁難題調要缺應歸酌量毋庸掣籖應以閏六月二十九日截缺勒歸五月分序補前已報缺詳咨揀員請補今奉部駁自應另行揀員請補查該缺係甯遠府附郭首邑政務殷繁所屬地方漢夷雜處控制撫綏尤關緊要必須精明幹練之員方足以資治理今於通省現任知縣内逐加遴選非現居緊要卽人地未宜實無堪調之員惟查有曾任實缺候補知縣胡薇元年四十四歲係順天府大興縣人祖籍浙江山隂縣由附生應光緒丙子科鄕試中式第二十九名舉人丁丑科會試第二百二十名貢士保和展覆試二等第二十四名殿試三甲第五十六名朝考三等引見後奉旨著以知縣歸部選用欽此十一年八月遵海防例報捐新班先選用選授廣西天河縣知縣十一月二十八日蒙欽派大臣騐看十二月初五日經欽派王大臣騐　堪以補授初六日奉旨依議欽此初十日領憑起程十二年四月十三日行至湖北漢陽縣聞訃丁繼母艱開缺回籍守制並在順天府呈騐文憑十四年七月服滿起復歸應補班選用二鬪年三月遵鄭工例指省分發四川加三成分發歸候補班補用二十八日經欽派大臣騐看四月十八日引見奉旨着照例發往欽此二十日領照起程於光緒十五年七月二十七日到省例不甄别核計到省在先缺出在後且報捐指省時加捐三成分發例准繁簡統補兹據布政使龔照瑗按察使文光會詳查該員胡蔽元才識明練年力富强係曾任實缺以之改補西昌縣要缺知縣實堪勝任該員向未在川先行流寓寄籍置買田産與本身父子胞兄胞弟伯督姪開設典鋪及各項經商貿易曁各衙門襄辦刑錢等事亦無例應廻避之員等情詳請奏補前來臣查該員胡薇元才具明晣係候補知縣請補西昌縣知縣銜缺相當實堪勝任毋庸送部引見亦毋庸另請實授合無仰懇天恩敕部該准以候補知縣胡薇元補授西昌縣知縣是否有當除咨部外理合恭摺具奏伏乞皇上聖鑒訓示再此案毋庸查叙叅罰應以光緒十八年十二月十九行文之日起按照限减半計算扣至十九年正月二十九日奉文起按照酌改題缺定限章程四川限七十日除小建一日應扣至四月十一日限滿該司等於二月十八日詳請奏補係在限内合併陳明謹奏奉硃批吏部議奏欽此○○劉秉璋片再新津縣知縣粟秉禀請病假遺缺查有青神縣知縣王樹柟才具勤能堪以調署該員正署各任内並無經徵錢糧未完展叅及承緝盜刦已起四叅案件兹據藩臬兩司會詳請奏前來除由臣批飭遵照外理合附片具陳伏乞聖鑒謹奏奉硃批吏部知道欽此○○頭品頂戴四川總督臣劉秉璋跪奏爲發商匯解新海防捐輸銀兩以濟要需恭摺仰祈聖鑒事竊臣准海軍衙門咨海防新捐所收之欵奏明均歸海軍衙門應用統限十九年三月前全數解交等因轉行去後兹據布政使龔照瑗詳遵查川省新海防捐輸自光緒十六年十一月初一日起至十八年四月底止共收正項銀二萬七百二十四兩三錢六分又自十八年五月初一日起至十月二十日止共收正項銀一千五百一十一兩大錢總共銀一千五百一十二兩六錢總共銀二萬二千二百三十五兩九錢六分按照新頒法碼逐平兌足定於十九年二月二十八日發交西商存義公票號承領限於四月二十八日依期匯解海軍衙門交收所需　費銀兩並請在釐金項下開報用歸便捷而昭愼重等情詳請奏咨前來臣覆查無異除分咨查照外理合恭摺具陳伏乞皇上聖鑒謹奏奉硃批該衙門知道欽此○○劉秉璋片再龍安府知府蔣得鈞丁憂遺缺查有候補知府趙恩祜精明穩練堪以委署再龍安 
 
 

Page 14

 
 
府知府缺係選缺按照留補章程應請照章扣留外補據藩臬兩司會詳請奏前來除由臣批飭遵照外謹附片具陳伏乞聖鑒謹奏奉硃批吏部知道欽此○○劉秉璋片再署大邑縣知縣劉善源年滿遺缺查有萬縣知縣桂秀人甚安詳堪以調署所遺萬縣知縣缺查有成都縣知縣鳳全才頗開展堪以調署該員等正署各任内並無經徵錢糧未完展叅及承緝盜刼己起四叅案件兹據藩臬兩司會詳請奏前來除由臣分别批飭遵照外理合附片具陳伏乞聖鑒謹奏奉硃批吏部知道欽此○○頭品頂戴四川總督臣劉秉璋跪奏爲展辦新海防三十四次收捐銀數造册請奬恭摺仰祈聖鑒事竊查展辦新海防事例自光緒十六年正月二十一日起巳將初次至再接展三十三次收捐銀數曁各捐生姓名年貎籍貫三代先後奏咨在案兹據布政使龔照瑗詳稱今自光緒十八年十一月二十一日起至十二月二十日止届滿一月作爲三十四次收捐共收隨官監生一名實官二名補繳正項實官一名實收庫平色銀五百四十兩五錢飯食銀八兩一錢七釐五毫照費銀六錢國子監飯食二兩照費銀四錢除將收捐銀兩存儲備撥並將部飯監照銀兩存俟搭解外所有再接展新海防第三十四次收捐造具各捐生姓名年貌籍貫三代清册詳請奏咨前來臣覆覈此次收捐銀數覈與新海防捐例相符合無仰懇天恩勅部迅予覈議給奬頒發執照來川以便給發用昭激勸除將副實收清册分咨部監外所有遵辦再接展新海防收捐銀數理合恭摺具奏伏乞皇上聖鑒謹奏奉硃批戸部議奏欽此○○頭品頂戴河東河道總督臣許振褘跪奏爲本届河運江北第一起漕船全帮駛入東境黄林莊日期恭摺馳陳仰祈聖鑒事竊臣前准漕臣咨稱本届江北漕未除截留賑濟外其餘剩米石六萬九十餘石共裝船五起江蘇漕船八起共裝運正餘米萬五千七百餘石均經受兌開行連檣北上等因所有運河各屬應挑淤淺河道應修隄閘等先經臣嚴飭運河道營務處督令在事各員赶緊分投䟎辦現將南路催辦完竣並飭運河道督同泇河廳晚章啓放湖口壩鋪水下注接濟一面派弁持令前往應提催䟎兹據該道等禀報江北第一起漕船五十三隻於四月十四日酉時挽入東境後帮各起亦均跟梢前進等情除仍嚴飭司漕各員併力催提上挽迅抵十里堡候汛渡黄並咨山東撫臣一體飭催外所有江北第一起漕船挽入東境黄林莊日期理合恭摺馳陳伏乞皇上聖鑒謹奏奉硃批戸部知道欽此○○頭品頂戴漕運總督奴才松椿跪奏爲江北江蘇河運漕船全數挽出江南境恭摺由驛馳陳仰祈聖鑒事竊照本届河運漕船江北五帮江蘇八帮於三月二十六日挽過清江等閘當經由驛馳奏在案各船於過閘之後在清河縣楊莊地方挨次排齊銜尾上駛伏查今年交春以來雨少晴多來源甚弱底水極小中運河迤北大溜散漫淤灘尤重漕船至境阻滯堪虞經奴才先事督飭廳汛一律疏濬並挑挖閘河堵束各處越壩入支河水口臨漕始將上游水口各壩次第開放接濟相機迎提一面咨會山東省飭啓湖口大壩鋪水下注以利全漕但工多費少經營殊難而籌欵更屬不易是以奴才於上年仍援照歴届成案在江安江蘇兩糧道庫内匀撥濟漕餉項二萬八千兩每當估集工料之時均經力爲核减以愼度支惟天庾正供經過運道緜長數百里既經擇要興挑何敢過事草率致誤事機所賴承辦各員尚能實事求是用欵則力爲節省辦工則務期深通藉得出境迅速兹據各道廳曁委員等呈報江北江蘇漕船於四月二十二日全數挽出江南境界連檣北上候汛渡黄堪以仰慰宸　除咨山東撫臣東河督臣一體催䟎前進勿任停留外所有漕船全數出境日期理合繕摺由驛馳陳伏乞皇上聖鑒訓示謹奏奉硃批戸部知道欽此○○頭品頂戴山西巡撫臣張煦跪奏爲查明各屬交代案内並無徵存未解銀兩循例繕單奏聞仰祈聖鑒事竊查前准部咨各省交代册報徵存未解銀兩如逾二叅日久未據提解報部卽由戸部奏叅將結報之員革職並令分别已未完結半年彚奏一次等因歴經遵辦在案兹自光緒十八年七月初一日起至十二月底止各屬已結交代共四十三案内除前任寗鄕縣知縣曹憲一案前任懷仁縣知縣郭肇金一案各任内俱有虧短銀兩米豆業經分别叅追其餘各案均無徵存未解銀兩據布政使胡聘之造册詳請具奏前來臣覆覈無異除清册咨部外理合開繕清單恭摺具陳伏乞皇上聖鑒謹奏奉硃批戸部知道單併發欽此○○頭品頂戴山西巡撫臣張煦跪奏爲查明光緒十八年分經徵地丁錢糧未完一分以上各職名遵章先行開單奏報恭摺仰祈聖鑒事竊照前准戸部咨光緒六年正月於籌備餉需摺内嚴核各項奏銷一條行令各督撫於所屬各州縣應徵地丁錢糧分作十成將未完一分以上各員於題銷例限以前先行開單奏報等因歴經遵辦在案兹據布政使胡聘之將光緒十八年分經徵地丁錢糧未完一分以上各職名開單詳請具奏前來臣覆核無異除將應辦光緒十八年分奏銷册籍飭令赶緊繕造另行恭疏題報外所有光緒十八年分經徵地丁錢糧未完一分以上各職名理合遵章於題銷例限以前先行開繕清單恭摺具陳伏乞皇上聖鑒勅部核議施行謹奏奉硃批戸部議奏單併發欽此○○張煦片再晋省每年應解烏里雅蘇臺科布多二城常年經費銀六萬六千六百六十六兩舊欠經費銀五千兩减半加增鹽菜銀一萬兩全支加增鹽菜銀一萬兩京餉内扣存札薩克俸銀一百兩又自光緒十八年起每年添撥科布多常年經費銀四千兩統共應解銀九萬五千七百六十六兩向分上下兩忙委員解赴歸綏道衙門兌收轉交領餉委員接解嗣准戸部咨令及早提撥毋庸分解俾該二城均於七分月間全數領到庶官兵不至有待餉之虞當經飭司遵照在案兹據布政使胡聘之詳稱在於庫存新佃案减平内銷湘平銅本生息奉减一成等欵項下共借動銀九萬五千七百六十六兩作爲光緒十九年分應解烏里雅蘇臺科布多二城前項經費等欵銀兩除遵奉部文坐扣叅贊大臣帮辦大臣各養廉銀二百兩又减平銀一千二百一十九兩九錢一分外實解銀九萬四千一百四十六兩九分差委大挑知縣于鄌管解於三月二十二日起程前赴歸綏道衙門交納轉給該二城委員承領接解等情請奏前來臣覆覈無異除分咨外謹附片陳明伏乞聖鑒謹奏奉硃批戸部知道欽此○○許振褘片再臣查豫東兩省黄運二道俱有經管河庫錢糧每届年終應卽循例盤查奏報所有光緒十八年年終應盤各道庫欵除運河兗沂二道仍請俟前往山東勘騐運工時再行順道盤查另摺具奏外兹據開歸河北二道先後收存欵目分别造具册摺詳送請盤前來臣於三月初三日親赴開歸道盤查應存庫欵銀一百八十九兩九錢二分七厘旋復於四月初十日馳往河北道盤查應存庫欵銀三百五十七兩三錢六分三厘二毫俱係當堂盤騐逐欵按平彈兌銀色敷足並無虧短核對印册庫簿均屬相符所有盤過開歸河北二道河庫錢糧無虧緣由理合附片具陳伏乞皇上聖鑒謹奏奉硃批戸部知道欽此○○頭品頂戴河東河道總督臣許振褘跪奏爲開歸河北二道徵收壬辰年河銀遵章已解司庫恭摺仰祈聖鑒事竊照豫省各州縣每年應行批解開歸河北二道額徵河銀向來就欵動用歸入搶修案内湊發辦工嗣於光緒十年仰蒙欽派大員來工查辦核减案欵將河銀一項除留支發堡夫工食及採割隄第草刀工銀兩仍准照常動支外其餘收兌銀兩一併解司聽候部撥奏明行令遵照辦理在案兹據開歸陳許道桂林詳稱光緒十八年分南岸各州縣應徵河夫連閏銀二萬九千二百六十一兩一錢九分五厘又陳留縣應徵座船水手工食銀一百十八兩五錢二共應徵銀二萬九千三百七十九兩六錢九分五厘是年除陳留應徵座船水手工食銀一百十八兩五錢自行逕解外據各州縣解到河銀二萬六千九百七十八兩三錢五分三厘内除支發各汛堡夫工食用銀四百十八兩三錢八厘各廳採割隄第草刀工銀五百六十二兩五錢七分一厘外計應存銀二萬五千九百六十三兩三錢二厘先後掃數解交司庫兌收其餘各州縣尚有欠解銀二千二百八十六兩八錢四分二厘又是年續收光緒十七年河銀二百十一兩三錢八分亦隨同十八年河銀一併解伺又據河北道明保詳稱光緒十八年分北岸各州縣應解連閏河銀九千九百九十二兩九錢三分三厘已據陸續解齊除支發堡夫工食共銀一千五百二十八兩一錢六分六厘五毫下餘銀八千四百六十四兩七錢六分六厘五毫如數解交司庫兌收先後詳請查明核奏前來臣覆核無異理合循例恭摺具陳伏乞皇上聖鑒飭部存儲聽撥施行謹奏奉硃批戸部知道欽此 
 
