# 1909 - 342 - 4913244

 

Page 1

 
 
   
 
 

Page 2

 
 
   
 
 

Page 3

 
 
　　本報創設以來垂四十年久已風行遐邇現爲益求完備起見自二十九日起改用上等潔白紙張廣搜材料擴充内容并延聘畫師將新聞小說各處風景擇其有趣味者繪成畫圖報一大張按日石印附送以答閱報諸君期望之厚意諸君知有緊要函稿各種專件尚乞不棄隨時郵寄本館登錄以匡不逮則更幸甚[  本館同人謹啟]  
上諭 
[監國攝政王鈐章十一月初二日内閣奉]  
　　上諭崔永安奏查明災歉州縣請蠲緩糧租一摺本年順直地方入夏以來兩澤愆期至六七月間淫雨連綿河水漲發以致濱臨各河漥地禾稼均多被水並因天時不齊各屬有被雹被虫被旱之處若將應徵錢糧照常徵收民力實有未逮加恩著照所請所有武清等十一縣廳成災五六分村莊應徵本年錢糧著蠲免十分之一成災七分村莊應徵本年錢糧著蠲免十分之二各項旗租著蠲免十分之一成災八分村莊應徵本年錢糧著蠲免十分之四各項旗租著蠲免十分之二成災九分村莊應徵本年錢糧著蠲免十分之六各項旗租著蠲免十分之四成災十分村莊應徵本年錢糧著蠲免十分之七各項旗租著蠲免十分之五應徵屯米穀豆草束竈課儒租旗産錢糧河於海防經費儲備軍餉廣恩庫租通津二帮屯租一併分别蠲緩其陸軍部馬館租鑾輿衞租永濟庫租代徵租及出借倉穀耔種口糧牛具等項著一體緩徵並分别减免差徭又三河等二十四州縣歉收四分村莊應徵本節年糧租並歉收三分村莊應徵節年糧租屯米穀豆草束竈課學租旂産錢糧河淤海防經費儲備軍餉廣恩庫租陸軍部馬館租鑾輿衞地租通津二帮屯租永濟庫租代徵租並出借倉穀籽種口糧牛具等項均著緩至宣統二年麥後啟徵並减免差徭以紓民力餘著照所議辦理該護督即刋刻謄黃徧行曉諭務使實惠均霑毋任吏胥舞弊用副朝廷軫念民艱至意該部知道欽此 
　　上諭崔永安奏查明開州等三州縣災歉情形分别蠲緩粮賦一摺直隸開州東明長垣三州縣濱臨黃河村莊本年被災秋禾歉收若將應徵糧賦照常徵收民力實有未逮加恩著照所請所有開州等三州縣成災五六分邨莊應徵本年錢糧著蠲免十分之一成災七分村莊應徵本年錢糧著蠲免十分之二成災八分邨莊應徵本年錢糧着蠲免十分之四其成災五六七分村莊蠲賸錢糧着緩至宣統二年秋後起分作二年帶徵成災八分村莊蠲賸錢糧着緩至宣統二年秋後起分作三年帶徵至被災各村莊未完如年糧銀及歉收四分村莊未完本年節年錢糧同歉收三分村莊未完節年糧餘曁出借倉穀等項均著緩至宣統二年秋後起徵仍减免差徭以紓民力餘著照所議辦理該護督即刋刻謄黃徧行曉諭務使實惠均霑毋任吏胥舞弊用副朝廷軫念民艱至意該部知道欽此軍機大臣署名奕劻世續鹿便霖那桐戴鴻慈 
　　宫門抄十一月初二日召見軍機陳夔龍明日午刻隆裕皇太后升養性殿受禮 
來稿 
[論鄂督决無反對籌還國債之事（松岑）]  
　　天下不治而屢瀕於危。豪傑之士。洞其微。察其機。知世變之方來無窮期。而惄然思有以救之。在野者之盱衡時局。猶是在朝者擘畫時艱也。必謂在朝者之擘畫爲是。而在野者之盱衡爲非。此猶是肉食者果於自信之言。吾民尚不以爲。顔厚。至以在野之擘畫者爲罪。而煩在朝者之禁令。禁令之所。施必其人有大不韙之處。而後。可繩以法律。不然則。是在朝者自冒天下之不韙。而非吾民之當任其咎。矣二十七日貴報政界新聞欄。有組織籌還國債一條。詳載鄂督文告。禁止謡言。一似因籌還國債者而發。竊謂鄂督雖非大賢。亦决不摧鋤愛國志士之氣。留此立憲時代不祥之。紀念其心。有所注焉。而傳之者誤也。夫籌還國債。乃吾民出於救亡之末策。非不自愛其汗血之金錢。塡大西洋之沃焦以爲快。實見天時人事。相逼而來。四面楚歌。不堪入耳。公派監督財政。出於駐荷陸使之警電。無可容其諱飾矣。大農仰屋。杼軸其空。千五六百兆之國債。天不能雨金。地不能湧寳。朝廷每年應付洋債之息。何曾絲毫出自封春之庫。亦惟取給於薄。海之民膏。今吾民踴躍捐資。毁家抒難。縮取百十年孫曾負擔之費。輸償於一日。冀免白種天驕之干涉。朝廷方奬勵之不暇。豈有因是而抵觸文網之理。試觀鄂督文告之言。曾無一字及於籌還國債。然則籌還國債者。鄂督之所。不問。或且贊成焉。以瓜分之事相駭。或起義勇之隊。或倡國 
 
 
 

Page 4

 
 
民之軍。則非獨鄂督之所嚴禁。凡二十二行省之督撫。皆知以三尺之法繩其後矣。何况鄂督當撫蘇之時。値鄰省秋案之紛擾。獨能處以鎭定。何至去鄂之日。乃出此倒行逆施之爲。吾觀傳單來路。鄂省情形。知其因安奉之風潮。川粤漢之拒欵。排外舉動。不無激烈。而武漢當長江扼要。以南皮之威望。猶且演唐林之活劇。其心不無惴惴焉。傳市虎而驚伯有。不擇言而出此。示威之文告。後必尋悔之矣。然而於籌還國債。固絲毫無所與。非獨無與。且恐鄂省之并未行之也。吾民此後。亦惟激發其忠君愛國之熱誠。保持大國民之態度。無詆斥外人。以啓交涉。無勒派貧戶。以貽口實。商學則堅認集欵。紳富則慷慨解囊。華僑則奔走電滙。婦女則節縮衣食。集有成數。然後上違天聽。儲待國用。使知吾民歷經在朝者之摧抑。而民心未去者。祖宗三百年深仁厚澤。有以槃礴　人心。聖主賢王之勵精圖治。又能同民之好惡也。昔卜式輸家財助邊。天子以爲義形於内。今之誼猶古之誼也。且更有證焉。鄂省不曾新定公債章程乎。一方召集公債。責吾民之好義。一方禁止籌還國債。保彼族之債權。有是理耶。吾未聞卜式之罰。與郭解同科。烏氏之倮。女寡懷清。與草澤陳勝。海曲呂母。等類而齊觀也。告甚望貴報之記者。著論以解國民之惑也。 
　　按本報二十七日所載新聞據訪員報告鄂督此示係因傳單而發故標題之意所以悲熱心愛國者而遭壓抑非欲以挫志之氣也今讀來文慮遠思深見解獨到足匡不逮記者附識 
專電 
[電一（北京）]  
　　東督錫奉撫挰程會奏東省地闊匪多防務緊要請將民政司張錫鑾開缺加副都統銜充奉淮各軍翼長奉旨照准 
[電二（北京）]  
　　御史徐定超奏牟勉（黃巖縣人山西候補知府）居鄉不法　但爲黃巖害將爲山西禍啓續羅金章徇情扶隱玩視民生應請一併查辦奉旨交浙撫查覆昨日覆稱牟形同無賴目無法紀請即革職交地方官拿問治罪啓羅免其置議 
[電三（北京）]  
　　新簡直督陳夔龍奏胡嗣瑗回京現派周雲接辦鄂省調查局又保巡警道馮啓鈞可大用均奉旨交軍機處存記 
[電四（蘇州）]  
　　蘇省自治籌辦處官紳今日公餞瑞升督午後會議清查公産公欵事 
[電五（杭州）]  
　　杭省衆商集議會傅禹臣發起國民捐分電各府定念一日借明倫堂特開大會 
[電六（杭州）]  
　　某國兵倫游弋甌洋外情似叵測樞府電飭浙撫嚴防 
[電七（東京）]  
　　尼嘎拉瓜國首府瑪那瓜市電稱目下亂黨蜂起暴動勢頗猖獗已占領該市政府軍隊不能恢復秩序亂黨咸號呼美總統脫夫塔萬歳 
緊要新聞一 
[趙爾豐電告興學練兵近狀北京]  
　　駐藏大臣趙爾豐電奏匪勢現已大平惟治藏入手辦法不外興學而興學則招生最難甚至出示數月竟無一人應招者現擬從緩推廣又云匪亂雖定究嫌兵單擬自練五千人爲衞隊一面添欵徐圖成鎭按此電已略見前報專電 
[連甲出洋將作罷論北京]  
　　度支部員連甲本定上月十七日啓行出洋攷察財政因患感冒遂改行期近聞病勢日重已聘西醫診治驟難速痊擬明春再定行止并有作爲罷論之意 
[外部代遞日伯爵奏摺北京]  
　　日本大隈伯爵將自 
著開國五十年史賫呈我國政府已載前報兹悉外部前日已將大隈伯所上奏摺及開國五十年史一册代予呈遞其奏摺由外務部譯成漢文探其内容有中國辦理海軍須從造就人材上起點等語攝政王覽摺後將原摺並五十年史均交政務處閱看 
[貴胄法政學堂考試開學定期北京]  
　　貴胄法政 
 
 

Page 5

 
 
學堂考試及開學之期刻已擬定十一月二十一日考宗室二十二日考覺羅二十三日考滿漢大員子弟均考一塲各作論說一篇即爲完卷并不覆試其入學日期則須展至明年二月初一日云 
[全濟代表仍請改綫濟寗北京]  
　　全濟代表潘復袁景熙呂慶圻李其莊等抵京情形已載昨報日前各代表又以改綫事宜上書郵都略云讀覆四省總協理書已允添修支綫藉維商權惟改綫與支路二者得失微有異同北叚總局所勘容有未盡之處查東阿線路形勢低下繞道亦多代表不敢主張斯議惟由寗陽繞過濟寗一綫地坦途平施工甚易委員覆勘稱繞多七十八里初無不便之處（據最近調查繞綫僅二十餘里初無七十八里之多以下姑以七十八里計算）第以南北運貨計里加增稱爲窒碍揆以鐵路原理似有未合夫軍用鐵道固重在便利而通常鐵路之性質實以發逹商務爲惟一之目的查津鎭原定路綫尚不足二千里乃載名津浦折入皖境幾多繞三百里運輸貨價業經計里加增矣當日四省紳商從未議及亦無非趨就商務之宗旨也濟寗商埠爲南北樞紐數十百年商務著名之區持較兗曲豈止十倍設軌綫一旦交通南北商貨多一偉大銷塲於實業前途關係匪尠運費收入日有增加更操左劵區區繞折七十八里似無窒碍之可言抑兗州過濟寗至開封之支路附載津浦條約十五年内中國自行修造如用洋欵向德華銀行商借云云是東西路綫無論如何亦在必修之例此時由兗州改繞濟寗雖多費引七十八里之築費要知將來東西路綫開工即由濟寗而趨開封是其所省亦如此數兩公督辦津浦實笎全國路權自當通籌大局不僅爲目前計也近濟屬諮議局更舉員調查新舊路綫據報告云現兗曲插標暫定之地自大汶口起周折兗曲間過鄒縣至界河而南計經崖溝河道共廿有七徑長二百五十餘里若改定新綫仍由大汶口起稍西繞過濟寗再行渡界河而南計經崖溝河道共十有四徑長二百七十餘里比較二綫改繞濟寗僅多費廿餘里避去河道十數橋梁工程皆可因之省減是所費不鉅而獲益無窮謹將新舊二綫繪圖呈鑒與北叚總局所勘不免稍有歧異可否仰請委派明練局員迅速重往覆勘並由濟寗紳商公舉二三人同往調查斟酌盡當更請早日飭該叚委員緩購曲兗地畝宣布改綫宗旨上副朝廷恤商之盛下符紳民仰望之殷實爲公便再者由寗陽趨濟寗路綫仍經行兗州附郭縣境不過略繞而西與奏定經行兗州路綫原案並無違碍合并聲明 
[川藏邊務之近狀四川]  
　　西藏地方遼遠近日各夷嘯聚裡塘一帶有與趙欽使爲難之勢統帶新軍入藏之鍾頴擁腫不堪毫無紀律所帶新軍均少敎練恐不能勝　任 
　　川督趙制軍以川江流域延長二千餘里盗賊出没其間商旅往往受害特設川江永道警察委王寅伯觀察爲總辦專司其事王觀察奉札後即相度地勢以濾州重慶爲中心點先行招募數百人大約明春即可開辦矣打箭爐關外北路如道塢章谷德格一帶沃野縱横二千餘里向來夷民但知遊牧不知耕稼自經邊務大臣設法招墾規畫井井遷徙日衆從前榛蕪不治地方一轉間將成爲繁盛之都市矣 
[韓刺客訊供情形旅順]  
　　暗殺伊藤公爵之韓人安重根自從哈埠移送旅順經日本法院檢察官溝淵氏日夜研訊據供彼與伊藤有無窮之宿怨誓復此讐並無他人嗾使今旣如願相償余事畢矣請令我速赴斷頭臺遂吾夙心此外别無可供云云此時豫審已畢專待公判按律治罪 
　　又聞日政府特派律士喜志君卽日前來旅順口會同覆審以成信讞并許安氏所延律師於公判時上堂辯護其如何定罪確須俟倉知氏來東始可定斷 
[京師近事]  
　　三權分立爲憲政中最要之關鍵故近日政府屢屢會議此事擬從司法獨立入手大理院亦因此事有更改院制之議 
　　浙撫奏陳查勘象山情形并有詳細圖說聞其内容所陳擬用石港 
　　本届文武廢員之賞還原官者聞均將次第簡授不甚重要之缺先行察試一年如果實能辦事再畀以重任 
　　理藩部壽尚書面諭旗籍各司官本部更訂新章原爲開通外蒙古起見凡事認眞籌畫如稍有不合之件務須即刻回明酌辦 
　　理藩部以駐京蒙古王公官員多有呈請在京師肄習法政者昨與學部議訂凡蒙古王公皆准入貴胄法政學堂肄業其官員等則送入法政學堂肄業 
　　度支部近接各省覆報印花稅情形多稱實行以來將及兩月而各處商民率多觀望屢經曉諭亦均無效法難制衆不便强迫請示變通辦法等語聞澤尚書對于此事殊爲焦灼刻擬另籌辦法 
　　禮部恭辦孝欽顯皇后奉安大差在事出力呼員自堂官以次均已列 
 
 

Page 6

 
 
畢請奬于上月二十四日繕摺出奏 
　　上月某日前門東車站頭等一百十六號火車忽然失火幸即撲滅未致全毁查此車係郵傳部飭京奉鐵路預備送徐尚書赴陵之專車昨已將看守此車之朱壽山送交總局判罰苦力三年以示薄懲 
　　前日攝政王散朝回府行至地安門大街有一年約十五六歳幼童在道旁跪舉呈狀當交提署辦理聞該幼童韓姓河南人隨同伊父來京寓居順治門大街天相店伊父自稱佛法無邊善避刀鎗請留軍營效力令其跪求投効昨已將其父韓某一併拿獲訊辦 
　　滇督李仲軒制軍於上月十五日履任視事其所奏調人員到滇者尚復寥寥籌辦鐵路編練新軍爲李制軍治滇之不二法門但滇中舊吏諳悉此中底藴者十不得一日昨有電到京陳明滇中歷年官塲中之結習盲然不知外禍之堪虞而地瘠民貧才智之士又率不樂往遂述及前所調遣人員如爲各省咨調懇一律不准等語聞已由軍機處傳旨各督撫將軍矣 
　　駐日胡使前奏請開復因拒日本取締留學生革職之韓汝庚處分並許胡瑛呂復等十六人復來留學其田桐宋敎仁二人素性懶惰常誤工課仍不准留學已奉旨依議現胡使已傳知該生等留學界中甚爲鼓舞 
　　外務部叅議周子簃前因太夫人逝世回粤奔喪兹外部以交涉日繁電促周君回京襄辦交涉昨已電告抵滬不日到京 
時評 
[嗚呼海參威領事]  
　　以損失六百餘萬之鉅。而核減實數。爲二百六十萬有奇。償欵僅得五十萬盧布。此其數不亦藐乎小哉。 
　　我聞泰東西各國。其官吏恒以保護人民利權爲亟。苟有細微之損失。必得賠償而後止。且必得滿意之賠償而後止。而我中國之官吏則何如。而我官吏之對於人民損失則何如。 
　　夫孰知尚有心存垂涎。竟欲借交涉費名義。扣取五萬盧布以沾溉已囊者。 
[曷勿組織内閣]  
　　聚一班懵無學識老耄頺唐之大臣。而開御前會議。宜乎其聚訟盈廷而毫無結果也。 
　　攝政王有鑒於此。欲派慶邸爲會長。以專責成。可謂洞悉政。 
　　體者矣。 
　　雖然。旣以軍國要政之議决權。歸諸慶邸。則一切責任。應由慶邸負擔。而爲慶邸者。果能負擔此責任。而不諉卸否乎。 
　　然則曷勿速設責任内閣。内閣設。則責任有所歸。雖欲諉卸而無從諉卸矣。不猶愈於會長之徒負虛名而仍無實濟也歟。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江西諮議局閉會後辦法南昌]  
　　一凡會期内議决諸案其呈明行政官公文以及行政官批詞宜彙刋一册以供公覽並可考察行政官之實行與否二宜由書記預備議員名册一本由各議員親筆簽明住址及寄信處所並蓋圖章於名下以爲介紹人民請議時之憑信三閉會後各議員如有議員保紹書質問書報告書來局者其可否結果必請書記員隨時答覆四明年議决全省豫算决算之案最爲複雜早日預備必賴調查應請撫憲行文各屬凡議員調查財政卷宗地方官吏必須開誠交閱毋得攔阻隱匿五明年常會議題必須照章於會期前通知以便預備議據提出之議題必須於三十日之前通知諮議局以便宣布如臨時提出之意見書非合局認爲緊要者概從緩議 
[福建諮議局第一屆成績福州]  
　　福建諮議局自開局以來計開會四十五日開議二十一次開審議會一次共議决案四十九（總督提出者七議員提出者四十二）申覆諮詢案五質問案六轉呈陳請建議書六（六十六件）否决案三 
　　議决案本省諮議局議長副議長常駐議員互選細則諮議議事細則諮議局旁聽規則諮議局辦事處辦事細則諮議局守衞規則籌備師範敎育籌備普通教育籌備實業教育籌備根柢教育興辦水上警察清造糧册請速奏定閩礦辦法關於籌辦地方自治事革除釐金積弊裁撤安溪南水關私徵貨稅消弭械鬥振興農林截留部提海關贏餘請撥還國民捐爲自治經費清理錢糧積弊消弭下游刦殺關於教育事件妥籌各府縣與省垣聯絡一致辦法關於本省學校及公益圑體之基本財産妥爲劃定分明辦法改良警察本局預算案减輕漳河水患實行普禁纒足妥籌民教相安辦法對於各屬勸學所並簡易識字學堂藝徒學堂切實計畫辦法推廣初等小學堂遍設勸學所消弭上游盗賊匪害辦法（二案）修正鼓浪嶼公界章程整頓閩省鐵路改良鹽法推廣國語傳習暫行訴訟規則請改寗清爲閩鹽銷岸禁烟辦法本局建築案保護外洋華僑保護上游木商資政院議員互選細則禁售土地與外人請改良福州西南瀧口港工程約束外人在内地違約舉動請查辦歸化縣罪令納賄違法事件核减私加鹽價請飭警務總局不得濫用職權妨碍報館 
質問案銀銅元搭用可否裁撤糧儲道改設勸業道并增設巡警道關於國民捐發還之辦法豁免民欠地租錢糧向以不貼謄黃關於鹽務積弊中分三則一浦城官運何以不加買額外二釐金何以彌補官虧三鹽署罰欵何以纍纍并作何開支關於審判廳之籌辦 
諮詢案申覆各件關於消弭械鬥事（此件别有議决案）關於查禁花會事關於振興茶業事關於提倡漁業事關於禁絶鴉片事（此件别有議决案） 
　　陳請建議書轉呈各件禁阻外商建設洋油池事閩清碗商鐵商米船商之陳請事關於稅契積弊事裁減涵江關卡陋規事兩浙木商船帮之陳請事南貨船帮之陳請事 
[浙京官致浙路公司電（爲留湯總理事）]  
　　約問諸公宥電悉蟄公來都已苦切留頃方南歸兩月假期尚寛南北再熟商辦法乞轉致保路各會諸公寳華等同叩 
　　約問二公蟄公口不任總理願居監察地位鄙意仍留任總理萬一赴贛則請遥領另添舉一副理或總務長以爲將來接任地步庶兩有裨益衆逸而蟄獨勞實深愧對鄙意曾與蟄公面約乞二公晤蟄酌行寳華等同叩 
[西報譯要]  
　　日韓合併問題初二日東京電云漢城電稱韓國京城現經當道禁止民間騷亂故地面殊爲安靖惟現有其他黨會起助一進會行事韓國首相現搊設法離散一進會黨派 
　　德國郵船失火初二日香港電云德國郵船路維格號於今晨進口時船艙内忽然起火本地救火隊均往施救約五點鐘之久始行救熄又下午七點零五分鐘香港電云路維格號郵船之火仍未撲滅海軍處救火船歇納勃現泊於該船之側灌水施救火由大餐間之下蔓延甚熾頗難撲滅現已御去各貨聞船底業已徹漏起火之艙共裝貨物一千四百噸内有生絲三百噸據該郵船公司本埠代理接香港電報稱路維格郵船於星期二日晨間七時失愼火起於第三艙内現已救熄貨物受損頗鉅預計須耽擱一星期之久云按路維格號郵船於前星期六日由滬啟椗開赴歐洲 
　　香港華報控案初二日香港電云香港裴賽爾敎會會長因華字商報登載文件詆毁廣東教會醫院有碍名譽控告該報要求賠償損失費 
 
 

Page 11

 
 
洋一萬元陪審官判原告繳洋二千元惟被告律司力辯該會長並無行此之權故目下尚須斟酌並未定讞 
分類新聞 
政界 
[歸併釐金總局辦法四川]  
　　川督以上年奏設經徵總局原爲統一財權之地不但爲一二事之經畫本年欽奉上諭飭將各省經管財政局所統歸藩司辦理自應欽遵次第裁撤兹查川省舊有釐金總局係屬專管收欵事宜與經徵性質相近自應先將釐金總局裁汰併歸經徵總局於原定四科之外另設稅釐一科將關稅釐金事宜統歸該局辦事其經費即在稅契經費項下開支所有從前原支釐金總局經費即行停止似此逐漸歸併由小而大將來歸併藩司自能有條不紊不致漫無頭緒日前除咨部查照外并附片陳明以垂永久 
[度支部對於土藥稅之愼重杭州]  
　度支部咨行浙撫略謂土藥統稅定章凡已完統稅粘貼部局照花之士聽其運銷各省概不重徵現在浙江部設局卡已全行裁撤所有本銷土藥未經貼有部局照花者自應准由該省自行委員稽徵每擔共收稅費百十五兩惟遇有已貼部局照花及轉運出省之土該省仍應按照統稅定章辦理不得再行徵取分毫增帥接咨後卽於昨日分札藩司釐餉局遵照辦理 
[澳洲領事禀呈華僑商務情形廣州]  
　　新任澳洲總領事梁道瀾勲到任後業將開辦日期申報在案現該道查美利濱埠爲域多利亞省首府華人僑居從前頗爲衆多嗣禁工之令行僑民至該埠者日少一日計城多利亞省僑民不下六千餘名美利濱埠僑民不下三千名除閩人二三十名外皆屬粤籍其操業以農圃爲多小本營生者次之本工礦工又次之洗尔衣者又次之商務無多勢且日削乃復各設會館畛城互分適足以召外侮甚或賭博吸烟隱干厲禁該領事當經迭集該埠工商勸令消除意見在埠擇一公地設立商會該工商等亦多贊成商會似可期其成立商會若成烟賭各弊自可設法革除昨特將域多利亞省美利濱埠僑民及澳洲商務情形禀呈粤督請爲核示 
[楊護院注意禁煙武昌]  
　　護督楊方伯以禁烟一事功令森嚴前在臬司任内凡屬員之面似嗜烟者均經飭入禁烟公所調驗兹查武漢等處烟禁近日又極廢弛偏僻之地烟館如林且挑膏多不遵領牌照若不嚴加申禁誠恐官學軍各界仍蹈前轍爰於日昨札飭禁烟公所會同巡警道切實整頓查禁其公牘用印卽以此札編列首號用示重要 
[查禁軍營左近烟館安慶]  
　　皖省集賢關地方爲民人晉省往來憩息之所該處無賴流氓希圖厚利每於其處私售燈吸地甲受賄不報地方有司又復耳目所不及惟該處駐有六十二標營隊似此明目張膽開設燈吸倘營兵稍有沾染於軍隊前途大有窒碍頃經混成協余統領大鴻遂一詳查呈請撫憲札飭懷寗縣一體查封嚴行示禁首縣俞令刻已傳該處地保嚴行奉責籖派差役傳提開設吸燈棍徒嚴加責懲軀逐出境以除隱患 
交涉 
[批飭美商租地建棧辦法廣州]  
　　美商三逹火油公司日前擬租海口河北官地一案現聞瓊崖道將此案與美領議辦情形具禀督院請核示遵行奉批據禀已悉美高三逹公司現租海口河北地畝係向法商徐璧雅轉租查法商原立租地合同祗係承租並無永租字様現在該地旣由美商轉租自應仍照法商租約聲叙方免前後兩歧且各國洋商在瓊租地之案合同内祗寫承租不寫永租者甚多即如本年英商美昌德商鄂統兩案即開合同亦無永租字様從前捷成森寳租約加入永租等字本屬錯誤應由道再與駐瓊代辦美領切實磋商妥辦至美商建築火油棧應令預防危險一節瓊關稅司擬照上海漢口辦法飭令美商備具銀數保結存於地方官處以備賠償所見甚是仰即會同稅務司查明上海等處章程一併與美領妥爲商訂禀候核奪 
[英領干涉私售烟土揚州]  
　日前揚城教塲街愼泰士店以無照私售烟土經巡警局獲送縣署罰洋六百元了案兹忽奉到兩江禁烟公所電稱奉江督准英領事以洋土並無捐照且烟臺條約載明如係未曾開封黏有印花者聽其消售若已開封零散則以私論照會轉飭遵照並請出示保護等因札飭先行查案禀復再行核辦 
[法人經營雲南之近狀雲南]  
　　法人日前擬欲租借愼池沈護督當傳諮議局議員妥議對待之法現尚無一定主意待李制軍到滇後再議日前法人又在圓通寺山地方買某姓地一塊欲築砲台房舍惟滇省軍裝火藥各局均在此山上本地紳民均極力主張反對刻正相持不下恐將來有不了之局 
軍界 
[湖防營務廢弛之一斑浙江]  
　　湖防督帶周樹森營務廢弛兵額殘缺省台早有風聞因該督帶運動學極精線索靈通此次增中丞密派周志靖太守往查稔知該營兵丁缺額過半每棚有少至三四名者向例委員點查率皆借調别營代應如查點定營則撥右營人補數以此類推循環成列似此者已非一次周太守深知此中三昧到湖後往謁該督帶立命傳令全軍尅期聽點周以未經預備猝難齊集一面密懇夏太守代爲緩頰未知周太守允許否也 
學務 
[定海學界同室操戈之禀訴寗波]  
　　定海紳學界丁中立藍開勛等爭權植黨同室操戈半載之中因糾訟攻訐之案經報紙宣布者已多至十餘次丁中立當選爲諮議局議員控其武斷鄉曲資格不符者亦屢見不鮮日前藍開勛續又通禀各憲及禁烟局伸訴丁中立種種劣跡及 
 
 

Page 12

 
 
辦理禁烟分所各情形本日奉該局憲批謂此案前據丁中立禀控該紳種種劣跡因該紳係分所正董事又涉於禁煙是以札飭定海廳查復今閱該紳禀詞言之亦復成理應候該廳復到再行核辦至所指丁中立各項劣跡尚非禁烟範圍以内事本公所亦不能置問旣據通禀仰候撫憲曁各衙門批示可也 
[電請撤換勸學總董廣州]  
　嘉應勸學所總董向由學界選舉前次鄒牧織陷學界江總董赴省訴寃鄒遂乘機派某國教民凌廷杏充任近因學界不認聯請撤換凌遂聳動某國牧師出而干涉旅港嘉屬人士得此消息莫名駭憤已聯電省憲請嚴懲凌某電云廣州分呈督藩學憲鈞鑒嘉應鄒前州王札派勸學所總董教民凌廷可聳出教士希圖盤踞約章具在固不容外人侵權而凌廷杏欲爲學界表率先有此舉風聲所播學子效尤則孔教當亡而人心亦因之而死聯叩嚴懲以肅士風旅港嘉屬學界維持會王藩等叩 
[淮城中學發起國民捐淮安]  
　　淮城中學校校長徐慕杜以寗滬學界提倡國民捐聲氣幾遍全省爰特發起組織國民措分會已於前月二十七日成立簡章如左一本會即名淮城中學國民捐分會一本會會員以本堂教職員及學生充之此外有願入會者概視爲會員一本會設會長一員書記會計各一員由會員公舉一本會每年開會二次若有特别事故由會員申告會長臨時召集一本會捐欵按月統交會計教職員非解職學生非畢業或退學者不得認捐不繳一本會捐欵由會計交本城妥實錢鋪俟總會信用昭着後再統滙上海指定之銀行一本會無論總會及他分會興廢如何均不解散一本會成立後會員應發函六屬各學堂及他學會商會請其各立分會 
實業 
[擬築普貔輕便鐵路奉天]  
　　貔子窩鹽商日前禀請當軸擬在普蘭店貔子窩間興築輕便鐵路以便鹽運因辦事延宕迄未動工然聞貔子窩商情近來頗形興旺普貔兩地間之交通亦因此漸臻繁茂情形與往年大異現有普蘭紳商劉君心田等極力提倡擬實行開築輕便鐵路以便商旅刻正籌劃一切該兩地相距約共六十餘里一俟明年春融即當鳩工修築 
[汴人維持鐵路主權河南]  
　　汴省洛潼鐵路現在已將修築辦法議定除土路業已招人包工外所有開封至徐州開封至濟南兩路亦須亟爲開築以免爲外人藉口（因德人前有攬修開濟之說）日前張光宇方伯提議此事並邀集汴中同鄉妥爲籌劃次日卽在諮議局會議此事聞已議定大致（一）汴徐開濟兩路以開濟先築爲宗旨（二）開徐路侯江蘇路工將到徐州時再爲提修（三）開濟路擬不招股撥用全省學堂用欵（四）兩路修築工程不用外洋工師（五）擬聘留學歐美專門路政之學生爲一工程師（六）决算開濟路工用欵約需銀五百五十萬（七）先到郵部立案（八）兩路所用鐵機木料不准用外洋貨無論貴賤皆取給於中國以上八條比缸議定聞二三日内尚擬再爲提議 
[皖紳對於寗路之手續安慶]  
　　寗省鐵路前議接展築至蕪湖界涉兩省有關皖省利權自應聯合籌辦頃由江蘇諮議局呈請皖撫轉咨調取圖卷以便查核朱中丞據情後即如呈轉咨辦理矣 
雜記 
[警局學員衝突之結果武昌]  
　　鄂省警察後局副巡官張某因在棧房捉賭擅將不在塲之自治研究所學員葛天仕拘局收押百端凌辱後經該所坐辦張國溶太史與馮巡道交涉始將警勇斥革二名而張巡官之差則不允撤於是全體學員大譁開會集資擬往民政部呈控張太史見此情形復往商之馮巡道馮答以如欲撤張巡官之差貴所須將葛天仕開除以免此後巡警辦事棘手當經張太史再三辯駁馮始允將張副巡官差撤去其後局正巡官李令國琳亦記大過一次以爲約束不嚴者戒自治研究所則將葛天仕記大過一次留堂學習並一面牌示誥誡各學員嗣後如有干涉外事及輕舉妄動定即開除 
[劣董假公濟私之一斑安慶]  
　　六安州設立巡警勸學憲政正治各項局所劣董濫竿其中名則辦理庶務實則假公濟私經理事務無不腐敗徒糜鉅欵於新政上一切事宜毫無裨益頃由該處正紳陳甲等公禀撫憲朱中丞委派公正明幹之員切實調查一律驅出另遴正紳接辦以維公益 
清談 
[進步歟退步歟]  
　　語國人以程度不及。則怫然怒。然亦思今日之程度。其果及歐美列邦之國民否。 
　　告國人以危亡在即。則瞿然驚。然亦思今日之政策其果足以救亡乎否。 
　　啓國民智識者莫如學務。然試問今之學務。則視學來而異常忙碌。視學去而依然鬆懈。 
其現象豈獨汴省然者。 
　　握國家命脉者莫如鐵路。然試問中國之鐵路。則因四國之强借。而湘鄂之抵抗力始堅。因德國之要求。而烟濰之路欵麕集。否則口舌耳。意氣耳。以成爲同室之操弋耳。 
　　然則中國之現象。果進步歟。果退步歟。竊與當時有心時事者一衡量之。 
[買回南北滿鐵路妄想歟機會歟]  
　　將失未失之權利。急宜挽救者也。已失之權利。固亦急宜挽救。然須觀察情勢而可後圖者也。乃我國政府。於將失未失之權利。則恝然置之。一任人民之呼籲而不之顧。於久藩外人手中。外人且視爲最美最要之權利。萬不肯輕易讓人者。而反欲設法收回焉。我政府之希望亦奢矣哉。 
　　夫誰謂政府漠視我人民權利者。 
文苑 
[觀振淑女校工藝科畢業（江寗程先甲）]  
　　女誡曷芳躅。姆教不可。尋庭宇生榛荆。康衢成嶇嶔。萌柢在失學。雅化焠至今。星使蒞君疆。學校粲如林。弁纓旣闃掌。算褘彌惜隂。兹校届小成。牙纛翕然臨。天空淨雲滓。旭氣照碧潯。幽蘭扇微芳。愔愔鳴素琴。周覽弟子藝。光怪熒璆琳。花果出纖指。纂組見慧心。婦工古所貴。婉娩聽紃紝。庶幾契斯指。還當持德音。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
議决案 
[蘇撫瑞劄覆諮議局議案二十則]  
　　（一）劄復本省單行章程規則據江蘇諮議局呈稱議决本省單行章程規則截清已行未行界限分别交存交議一案等情到本部院據此除行蘇藩司移行各衙署局所一體遵照外爲此劄復諮議局查照 
　　（二）劄復自治經費案據江蘇諮議局先後呈送議决籌定自治經費及議决案清查公欵公産辦法綱要案清摺二扣到本部院據此除咨請督部堂會銜飭登南洋官報公布並行寗蘇兩藩司曁蘇屬自治籌辦處分别移行通飭外爲此劄復諮議局查照 
　　（三）劄復釐金改訂徵收方法據江蘇諮議局呈稱議决釐金改訂徵收方法一案開摺呈請鑒核等情到本部院據此查酌減捐則改收洋元旣據公同議决尚多窒碍自應暫循舊章免予紛更仍俟各業認捐議定切實辦法果於國家正稅無損再行酌核辦理除行蘇滬兩釐局并咨會督部堂分行金陵江北兩釐局一併遵照外爲此劄復諮議局查照 
　　（四）劄復補救州縣困難案據江蘇諮議局呈稱議决補救州縣困難一案等情到本部院據此除札蘇藩司按照所議各節逐一確核妥議詳辦外爲此先行劄復諮議局查照 
　　（五）劄復籌興水利案據江蘇諮議局呈稱議决籌興水利爲諮議局基本金之設備一案等情互本部院據此除咨商督部堂挈銜公布外爲此劄復諮議局查照 
　　（六）劄復審判廳縮短年限案據江蘇諮議局呈稱本省審判廳請縮短年限提前辦理一件開摺呈請公布等情到本部院據此除札臬司遵照察酌籌議辦理具復外爲此劄復諮議局查照 
　　（七）劄復蘇屬巡警事宜據江蘇諮議局呈稱議决籌辦本省巡警一件開摺呈請公布等情到本部院據此查蘇屬巡警總局前已遵照部章改爲警務公所現又札委總辦上海警局汪道瑞闓爲總監駐紥蘇城所有蘇松常錢太五府州屬巡警事宜責成該公所督促進行依限成立不必再改爲籌辦處屢易名目多所紛更房捐一項將來應歸地方稅惟此時國稅預算尚未釐定房捐抵支賠欵關係緊要應暫仍其舊俟日後籌有的欵再議撥充警費至於綠營餉糈開支國家正項即使全數裁汰騰出底餉亦應爲擴充新軍之用不能留辦巡警其餘所指經費均可照辦除札蘇屬警務公所查照辦理並咨警部堂酌核寗省情形挈銜公布外爲此劄行諮議局查照 
　　（八）劄復嚴蔡積穀存錢案據江蘇諮議局呈稱積穀錢欽嚴禁州縣存庫一案等情到本部院據此查所議更正方法均與蘇省積穀定章相符應卽照辦除行寗蘇兩藩司飭屬一體遵辦查明碣山豐縣虧挪確數嚴行勒追具報外爲此劄復諮議局查照 
　　（九）劄復清查荒地案據江蘇諮議局呈稱議决清查荒地一案等情到本部院據此除札蘇藩司確核妥議詳辦外爲此先行劄復諮議局查照 
　　（十）劄復開墾葦蕩營案據江蘇諮議局呈稱議决設立公司開懇准海葦蕩營荒地一案等情到本部院據此除咨請督部堂主核挈銜公布外爲此劄復諮議局查照 
　　（十一）劄復免收田房典稅案據江蘇諮議局呈稱公决建議懇將田房典稅免予征收一案等情到本部院據此除行蘇藩司核案具復并咨請督部堂主政核辦外爲此先行劄復諮議局查照 
　　（十二）劄復節删寗屬契稅章程案據江蘇諮議局呈稱議决節删江南財政總局寗藩司所屬契稅章程一案等情到本部院據此除咨請督部堂主核挈銜公布外爲此劄復諮議局查照 
　　（十三）劄復整頓淮安關卡案據江蘇諮議局呈稱議决整頓淮安關卡以蘇商困一案等情到本部院據此除咨請督部堂主政挈銜公布外爲此劄復諮議局查照 
　　（十四）劄復整頓淮北鹽務章程據江蘇諮議局呈稱議决整頓淮北鹽務兼籌海州自治經費一案等情到本部院拋此除咨請督部堂主政挈銜公布外爲此劄復諮議局查照 
　　（十五）劄復調查戶口案據江蘇諮議局呈稱議决督部堂交議調查戶口一案開摺呈請公布等情到本部院據此除咨請督部堂主核契銜公布外爲此劄復諮議局查照 
　　（十六）劄復議築海清鐵路案據江蘇諮議局呈稱議决築海清鐵路以工代賑一案開摺吴請公布等情到本院院據此除咨請督部堂主核挈銜公布外爲此劄復諮議局查照 
　　（十七）劄復淮揚水利案據江蘇諮議局呈請議决督部堂交議淮揚水利應自東提寳應以下邵伯以上一律改修石工一案等情到本部院據此除咨請督部堂主核挈銜公布外爲此劄復諮議局查照 
　　（十八）劄復豁除高淳虛糧案據江蘇諮議局呈稱議决本省高淳一縣水無去路民納虛糧百年應予奏請豁除一案等情到本部院據此除咨請督部堂主核示復外爲此劄復諮議局查照 
　　（十九）劄復籌築瓜清路線案據江蘇諮議局呈稱議决蘇路公司請議瓜清鐵路線應走東堤或西堤一案開摺公布等情到本部院據此除咨議督部堂主政挈銜公布外爲此劄復諮議局查照 
　　（二十）劄復接築蕪寗鐵路案據江蘇諮議局呈稱督部堂交議寗省接築蕪湖鐵路一件開摺呈請公布等情到本部院據此除咨請督部堂主政核明挈銜公布外爲此劄行諮議局查照 
[湖南諮議局議决湘路限年赶修案呈湘撫文]  
 
 

Page 19

 
 
　　湖南諮議局爲呈覆事前奉湘路亟宜限年趕修交議案業經本局以欲籌辦法須定宗旨呈請飭知公司成立股東會旋奉批行在案查交議原案於湘路利害推論精詳而以進行方法待之公决仰見維持期望之盛心本局以事體重大討論再三竊謂限年赶修計畫在工程而根本在欵項因修路而籌股欵是謀鉅利因需欵而借外債是受鉅害自借債之讞起人情皇惑震動全湘緘電紛馳羣向公司責問且亟亟焉爲圖存計而謀進行之方湘人現在情形所爭者借外債所急者廢草約並不患其不籌股欵免危亡之禍正所以鼓踴躍之機也夫修路固必保主權拒債即應籌自欵而要以完全商辦爲目的湘路官督商辦久經奉旨遵行從前公司進行稍遲正以未能實行商辦非商辦之無効今羣情激發萬口同聲之會乘此確定組織觀聽一新仍前困難必無是理查公司入欵歳可得鹽欵約銀三十餘萬兩米捐約銀三十餘萬兩租股約銀七十餘萬兩其招獲股欵公司並商會共一百二十餘萬元尚有已認未收之股四百餘萬元兹洙昭路工已逹三十里長洙中段亦正興工歳提出贖欵本息及金元小票子金辦理尚無虞棘手再從此廣爲籌集衆擎易舉自能迅赴事機大湖以南號稱貧國際此民生困苦何忍復議增加然鐵路爲營業大端籌欵與勸捐逈異湘路復爲危機所迫與其於二十年内受借債之損害而賠累無窮曷若於五年中盡負擔之義務而償還有日卽令地方受累而究之妨碍財産較之喪失身命期輕重又自有間况累進一法於貧民無損於富戶有加逐年取以緇銖異日償之倍蓰爲民間長增財力即路欵立得大宗又値明春租股發息之時民情必更形踴躍實屬毫無窒碍加以多方集股敦勸周詳血脉旣通精神自振通盤籌畫以全湘之力勢不難厚集貲財兼有公司銀行外省股分按年增欵計里程工欵積少以成多工由長而縮短以五年估算湘路千三百七十里商辦撙節每里平均一萬八千元每年修二百七十四里需欵四百九十三萬二千元欵無止數工有窮期旣無停工待欵之虞豈有欵絀工遲之病近大部來電殷殷以有無把握垂詢竊以爲把握云者事後則謂爲成效事前則决之理由旣實在情理之中斷不至出之意外審時度勢詎託空言本局代表人民保障其權利必不敢掉以輕心反復推尋始能定議僉以借欵草約宜急取銷公司商辦宜速確定並列舉籌欵事項及一應計畫草具議案逐條公同議决除俟彙呈資政院並照章由本局公布外理合錄送議案並申叙情由呈候核定仰懇察照議案據情具奏分别咨請大部照准立案以維路政而慰喁望所有交議湘路限年赶修議案議决緣由並議案一扣伏候裁奪施行須至呈者 
本埠新聞 
[葡國勘界大臣抵滬]  
　　葡葡牙澳門勘界大臣馬沙都將軍已於日前由澳抵滬擬小作勾留再行晋京與中政府會商關於勘界問題待决之事數端 
[瑞制軍將次蒞滬]  
　　新授湖廣總督瑞制軍刻有要公乘坐官舫由小輪拖帶不日到滬田大令聞信當卽諭飭辦差丁役到新閘大王廟伺候迎迓 
[正任法領到埠]  
　　本埠法總領事巨籟逹氏交卸後遺缺暫由副領事羅福嘉君庖代兹悉正任語事喇伯第君已由日本來滬定於今日抵埠署中各西官咸已出署恭迓矣 
[呈請曉諭選舉局董投票辦法]  
　　總工程局董呈上海縣文云敝局本年更選局董曾將宣示選舉人名册期限及甲乙級投票開票日期呈請示諭在案惟原定投票處所僅同仁輔元堂内選舉事務所一處查照章程第四節第十六條投票所設於自治公所其自治區域較廣人口較多者得區劃地叚分設若干所等語以本邑城廂區域人口計之自以分設爲宜現遵章於總工程局設投票所一所城外東區南區投票所卽在總工程局其城内各區投票在同仁輔元堂選舉事務所城外西區北區新閘老閘江鏡廟投票所在官契局懇請再行迅飭繕發示諭俾衆周知 
[工部局告示錄要]  
　　前日英美工部局發出告示兩道兹特照錄如左 
　　一禁閉末次烟館照得議閉烟館一事前於西歷上年按照付捐人年會所議第六欵即定於西歷六月三十號閉歇界内烟館四分之一十二月三十一號再閉歇四分之第二分本年六月三十號再閉四分中之第三分所有當衆挑取辦法當經曉諭並已分别將三次應閉各烟館之住處路名牌號數目詳細出示一律閉歇在案現本局議將界内烟館末一分於西歷十二月三十一號即華歷十一月十九日一律閉歇界内一切烟館從此凈盡合即先行明白曉諭該烟則各戶知悉届期一律閉歇宜各遵照毋違 
　　一禁止冒充暗捕照得近有無賴匪徒冒充不穿號衣暗捕向鋪戶居民索詐銀錢等事爲此仰各色人等知悉凡此項無號衣暗差當差時各備有鐫刻銅牌一塊如有人欲閱即應取出証明爲何項差或問有實係華捕恣意妄爲倚藉勢力假公濟私向平民索詐等舉動實屬荒謬之極殊難姑容非有舗戶人等帮同稽查捕房官員無從阻止爲此曉諭諸色人等一體知悉遇有此項案件應立即報明就近捕房或逕往四馬路總巡捕房帮巡官員處控告所控一切本局自必按照原控詳細聽斷事若有憑即當盡法懲辦不貸 
[江督批飭訓結老婦上控案]  
　　邁婦瞿何氏以被董事周文彬冒認祖坟硬奪田産一再到蘇藩轅上控未了曾於七月間赴金陵督轅上控禀稱僞單混眞偏斷朦詳求提吊驗兹奉督批札行蘇藩司飭上海縣將僞單澈究明白母稍偏袒違延等因其時周已將呈案之僞單領出故田大令奉札後立即飭差到周處吊取豈知周抗諭不遵將單藏匿不肯交案以致無從核驗該氏因孫祥麟交差日久寃抑無伸因於上月初向鄰右處借得周文彬所呈僞單之聯號上下田單兩紙又赴督轅續控現奉江督張制軍批示照錄於下前據該氏來轅禀控業經明晰批示由司飭縣遵辦在案兹復據禀前情仍應由司飭縣遵照前批辦理除逕行上海縣外仰蘇藩司轉飭遵照 
 
 

Page 20

 
 
[出品協會又演劇]  
　　張園出品協會今日邀到南市新舞臺全部藝員准下午二點鐘開鑼會演文明義勇新戲頭二本黃勲伯餘如七盞燈之李陵碑毛仲琪之轅門斬子俱是出色當行之作初六日又邀到同春部諸名角會演拿手好戲寄語有周郎癖者曷弗命駕出遊 
[城内]  
　　仍須掛號○烏山船戶抗不赴水利局掛號毆傷局勇拘解竺何發到縣訊押後前日據各船戶舉孫瑞與蔣永才投縣遞禀訊係同帮各船運炭來滬銷售公所董事以善舉爲名每包抽錢四文公所與船夥各得二文光緒三十一年至今被所董獨吞而所辦善舉有名無實此次水利局傳諭各船本願掛號緣所董勒令將掛號執照往所蓋戮爲抽捐不容稍漏之舉致肇此釁大令判各船仍須赴局掛號至公所之捐應先察其是否公用再行酌定可也 
　　賭負行竊○滬道札發大生輪船失竊洋二千餘元案内之二狗劉大到縣昨由田大令親訊二狗供大生輪船管艙上月十七夜有前在本輪當茶房之劉大并帶其友人兩人來船在八郎鋪上暫臥旋有人邀同賭博同賭者共有二三十人後由賭負者起意夥竊所裝洋箱内銀洋不知數目小的祇分得五元劉大等三人亦同賭分洋劉大供是晚往船探友八郎並未見面雖曾賭博小的旋與二友人先行登岸不知後來竊洋情事大令判兩人收押飭捕查明該輪裝洋處所及失竊情形禀復再訊 
　　審案改期○童德堃控沈雙林李餞氏陳祥麟誘拐伊妻一案曾奉道憲牌示著旋初三日午堂提訊因昨日係崇上隆裕皇太后徽號之期例應停訊故奉蔡觀察改期於初四日午堂伺候訊鞫 
　　溺斃免驗○浦東二十二保二十三圖地保失國祥昨日投縣報稱圖内有一無名男尸似係醉後失足落河溺斃查無親屬求請蒞驗大令聞報正欲渡浦檢驗旋有尸子馬得全投案禀稱死者係小的之父寳山縣人實係查明自已失足溺斃求請免驗自願備棺收殮大令准之 
　　道批○張正隆等禀批此案現奉撫憲批發到道已連同該司董等此次附呈原禀一併照會南市商務分會查議着俟復到再行核辨可也協成等禀批前呈移局查詢未准復到兹又據呈前情候再轉移巡警總局核復飭遵可也李春園禀批該商短交麫粉據稱作價付抵爲累無幾何猶固執成訟且旣與洋商無涉何以忽由麥邊洋行于預殊爲不解仰會審官寳令核案秉公辦理並將訊辦情形錄報察奪 
　　官事○蘇松鎭總兵徐傳隆四川候補道徐家保前四川叙州府知府劉傳福昨日到這拜會籌辦上海商船公會事宜解昉禀知由寗公幹回滬綢捐南局委員張運萬禀知赴蘇請假數天施粥廠委員姚堃禀見 
[南市]  
　　旅客途斃○江隂人王德裕昨晨因病送上大逹碼頭大和輪船附搭回里不料忽爾病斃由該公司在死者身上檢出書信一封有八仙橋王生泰字様立即呈報工程局飭探理問即有屍母王錢氏投局訴明貧窘不揕無力棺殮由局報知善堂收殮 
　　童媳押倡常熟婦人徐温氏女二寳前因憑媒許字西門外壽祥里同鄉婦洪顧氏爲媳過門童養近忽不知去向查悉被洪顧氏押入英租界會香里某野雞妓院向論不睬控由西區奉准飭探提獲一干人移解工程局押候訊究 
[閘北]  
　　警局批示○孀婦夏王氏禀批此案前經批飭三路分局候爾子應祥押期届滿再行核辦在案兹復據該氏禀稱爾子病勢垂危等情飭查屬實始准保回醫治病愈再行還押仰警法科轉飭二咱分局查照辦理民人管桂泉禀批捕禀范阿多屢向該民人拆梢等情是否屬實仰三路分局查明核辦仍即具報民人朱珠林等禀批查趙生申前因　水傷人發押改過局半年示　已屬格外從寛現在甫經一月何得牽求保釋不准　　開釋病犯○莊韋氏前投總局控佘和尚欠洋六十五元當經訊明押追在案嗣因佘在押患病飭送棲流所醫治昨因病重經該所董將佘送回總局奉孫裁判飭差轉到原告判令帶出自行理處 
　　拘罰賭徒○張阿二張成春劉建卿廖海清等前明在源昌里某姓家賭博由巡士拘入四路一區經黃正巡官判各罰洋一元具結開釋 
[英租界]  
　　存洋一千元○虹口昌昇泰經理周文信控王梅史誑定郎姆牌洋酒一案前日午後由廨會訊原被仍由律師到堂代辨普由匯四捕房繙譯林春生上堂訴明王在捕房所述情形代理襄讞德大令與英佛繙譯官核供會商以案中枝節甚多且案証未齊判王仍交一千元人洋並保候傳裕泰洋行買辦林益之等到案訂於禮拜五再行會訊 
　　酬勞一千元○涙南裏竹行弄七十七號居民丁煥記家前晚被賊竊去珠翠金飾並現洋鈔票等物共値洋一萬零八百餘元除報請工程局查緝外昨復投總巡捕房稱愿酬洋一千元請爲協緝捕頭允爲飭探查緝 
　　遺失五百元○虹口天潼路吳淞路轉角徐永茂壽器店主徐子堂前晚在南京路同信昌烟間内遺失鈔票洋五百元即投總巡捕房請緝捕頭飭探周志仁往查 
　　又是五百元○前晚大沾路一百四十四號居民楊友森在廣東路河南路轉角遺失値洋五百元之珍珠一粒即投捕房報告捕頭飭探殷玉鼎往緝 
　　妓女潛逃○西棋盤街十九號高陞堂么二妓院内妓女花二寳於朔日託名燒香出外潛逃昨由該院龜奴王阿三投總巡捕房請緝捕頭允爲飭探往查 
　　捕頭請假○總巡捕房捕頭麥突生君請假四天昨日赴蘇游玩遺差奉卜總巡諭飭十號副捕頭暫行代庖 
　　火警○前日下午江西路十號謙信洋行四層樓上烟𠧧内失火燬壞中梁當經該行夥投將總巡捕房即飭求火會馳往救息並派一百五十一號西探與華探張來寳查核 
[美租界]  
　　棧客患病○徐文德日前投宿華記路六百四十五號德興小客棧昨忽患病勢將垂危當由棧主投報捕房諭送同仁醫院療治 
　　搶火被拘前日吳淞路失火時匪徒周小才乘間搶取某姓家衣服十餘件嗣經包探緝獲送入捕房押候解廨究辦 
　　發封欠租○住居西華得路余阿祥陳阿品二人因積欠房租二十餘元被房主控奉公堂飭差協探往將器物發封備抵 
[法租界]  
　　檢驗焚斃○鄭家木橋堍春記小客棧失愼焚斃傭婦小孩兩口各情迭誌前報昨晨本縣田大令蒞炎塲檢驗據棧主婦供稱是晚傭婦抱孩上樓睡臥未知如何起火竟葬身火窟該傭婦屍屬亦投案禀稱此實天災于棧主無尤大令驗畢後傳諭具結棺驗 
　　嚴懲攫物○前晚鄭家木橋火熾時有匪徒張阿三强搶物件爲巡捕拘入捕房押辦 
　　拘解過犯○過犯周阿三等兩名前經公堂懲辦拍照驅逐出境在案詎近又潛入境内肆其故態爲探撞見拘入捕房押候解訊 
通俗談 
　　上海之風氣變遷最速科舉停罷以後各書店爭印教科書旋以供求過差銷流頓滯則一變而印小說旋又一變而印碑帖旋又一變而印古字古畫今則又一變而印舊書矣 
　　其印教科書小說也則曰輪入智識其印碑帖字畫舊書也則又曰保存國粹風氣有變遷宗旨亦可變遷耶 
　　換言之前輸入金錢保紅私利而已矣 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[山西巡撫寳棻奏晉省陸軍混成協業已成立摺]  
　　奏爲晉省陸軍混成協業已成立謹將籌辦情形恭摺具陳仰祈聖鑒事竊晋省創練新軍擬先編混成一協業經前撫臣恩壽於光緒二十八年八月間專摺具奏嗣因工程輜重兩隊尚未編練又經奴才將巡防隊酌量裁撤就謂添練於上年十二月間具奏在案當經督飭兵備等處總辦會商司道迅速籌辦去後兹據詳稱晉省編練新軍先將舊有常備軍步隊六旗汰弱留强改編爲第一標步隊第一二三營又就舊有馬砲各二旗改編爲馬隊一營炮隊一營復令各州縣徵兵送省編爲第二標步隊第一二三營及軍樂隊半部於光緒三十二年十月十二月三十三年二月三月次第編成旋准部咨以未設協統兩標難免自爲風氣應派知兵大員督率當經遴委分省補用道姚鴻法爲混成協統領並編制參謀參軍執事等官協司令部即於宣統元年自月二十日成立其工程輜重兩隊先就兩標軍士選擇撥充俾教育易施兩標缺額另行徵補工輜兩隊均於四日初十日成立現計步隊兩標六營馬砲各一營工輜各一隊軍樂隊半部適合混成一協之制每月實需薪公餉項銀三萬三千四百二十一兩零歳需餘四十萬一千五十二兩零其營壘步馬砲等營係就省城内外舊有營房基酌量修改協司令部及工輜兩隊另於城外擇地修建尚未蕆丁兩標二本部暫賃民房尚須籌欵另建馬砲兩營所用馬匹就原存官　及以私馬改爲官馬撥交廳用又迭次採買戰馬分新舊兩案發交各營隊編練其鎗械參用德國八十八年式步鎗及鄂廠所造小口徑毛瑟馬鎭步隊工程均用德鎗馬砲輜重隊均用鄂鎗其砲隊另發五生七快砲二十二尊以資操用尚有德國新出九百五年式七米里快鎗三千三百桿另行存儲專備戰時之用至各營所需背包飯囊及一切應用吕具品類甚繁需費甚鉅現由司道等會商籌欵擇要購備並責成該協統領督率營除普行教育以期日有進步由該總辦等會同司道呈送表册詳請奏咨前來奴才查編練新軍實爲自强本計然非有大宗的欵則不能逐項籌備措置周詳晋省財政困難經營累歳始克將混成一協編立成軍一切開支諸從減省如正支額欵内鎗匠皮匠駕車喂養兵夫均尚暫虛官佐薪公亦按向章折扣支發其雜支額欵内如帳棚倒補之類並　發給柴草衣履醫藥奬賞亦僅酌量核發至雜支活欵除鎗礮業經酌購其餘裝具大小接濟隨營車輛概未置備約計開辦所需非一二十萬兩不辦現新軍餉項並無指定的欵驟欲購辦完全一時斷無此欵惟有酌度緩急竭力置備並縣率官長實行教育俟内外均有可觀再行奏請欵派大臣校閱以符定章至陸軍部原奏晉省限以三年編足一鎭爲擴張軍隊升自應力籌布置惟期限漸迫而鉅欵難籌日前編練一協尚難完備若再擴充添練需欵浩繁無米之炊更屬毫無把握應俟隨時察度情形漸圖進步爲得尺得寸之計除將表册分咨查照外所有混成協現報成立籌辦大概緣由理合恭摺具奏伏乞皇上聖鑒訓示謹奏宣統元年十月十五日奉硃批該衙門知道欽此 
小說 
[社會小說自由女（三十一）]  
　　第九回脫牢籠三更歸倩女還旅舍一棹泛珠江 
　　且說那兩個女子睜開兩眼。把衆人看了一看。心上覺得十分詫異。便都坐起身來。自家心上想了一想覺得有些糊裡糊塗的。記不清楚。更兼藥力雖然退了。却覺得渾身酥軟。頭目昏花。掙札著坐在那裡。呆呆的看著衆人。說不出什麽話來。江鏡波見了。便親自取了兩杯開水來。給他們兩個人吃了下去。又停了一回。方才說得出話來。一個女子便開口問道。這裡是什麽地方。我們好好的怎麽會睡在這裡。江鏡波聽了。便搶步過來。把這件事情的原由。怎様的他們受了别人的暗算。怎様的被自已偶然遇見。救了下來。又怎様的請了醫生。和他們救治。一一的都說了一遍。那兩個女子聽了。只見他們兩個人。你看着我。我看著你。起先時腮邊頰上。飛來兩朶紅雲。到後來眼角眉梢。舍著一汪珠涙。咽嗚欲泣。娬媚可憐。江鏡波見了。便安慰他們道。我看你們的様兒。一定是上了人家的當。被人哄出來的。你們只知道如今是世界文明。男女自由的時代。那裡曉得世路崎嶇。人心不測。不論什麽様的人。待人接物。都要存了一個機械。心在腔子裡頭。方才可以保得不受虧苦。何况你們兩位。是這様的兩個少年貌美的女子。方才若不是遇見了我。被他們胡弄了去。落在他們的網羅裡面。憑你有通天的本事那裡還施展得出來。到了那個時候。那就不堪設想了。那兩個女子聽了。低頭想了一想。臉上更加紅暈起來。兩個人一齊立起。盈盈嬝嬝的走向前來。紅綻櫻唇。香回寳壓。對著江鏡波似笑非笑的說道。如此說來。我們兩個受了奸計。都是先生救出來的。先生竟是我們兩個的恩人。請問先生高姓大名聽先生的口氣。似乎不是此間人氏。江鏡波聽了。便把自已的名姓籍貫。和他們說了。又請問他們兩個的姓名。那兩個女子也把姓名通了。 
國外新聞 
[波斯政府請借外債]  
　　初二日倫敦電云波斯京城德黑蘭路透訪事電稱波斯政府已向英俄兩國公使求借英金五十萬磅 
[土爾其國近事]  
　　初二日倫敦電云土京君士坦丁電稱蘭治公司與哈米堤公司合併專營鐵路里斯河及宇菲萊斯河兩處航業一事土爾其國會議時曾有詰問兩公司合併條欵者當時辯論四起異常 
 
 

Page 27

 
 
劇烈首相即起而宣言謂此事若不見允於衆及由各長投票以示信任政府與否則内閣不得不告退云云卒經投票以示信任政府贊成者一百六十八票反對者僅有八票 
[英員注意海軍]  
　　初二日倫敦電云英國保守黨議員萊特爾頓君在斯羅夫地方演說謂政府採行愛爾蘭自治之制而不顧其海軍力之薄弱實屬害國之政須知歐洲將來必有戰禍外務部大臣葛雷君在胡納地方演說謂維持英國海軍之優勢實爲絶對之要舉云 
[意國外務部大臣政見]  
　　初一日倫敦電云意國新任外務部大臣聲言首擬維持三國聯盟次與法國維持友誼 
[俄國組織新銀行]  
　　初一日柏靈電云俄國北京銀行與華俄道勝銀行合改名俄國亞洲銀行一舉現已議妥 
來件 
[無錫競志女學校募特捐啟]  
　　不佞有鑒於東西洋國勢之强盛無不原因於教育欲教育之發逹非從女子教育入手辦起不足以驅家庭之障碍非首辦女子師範不足以立小學之基本非設幼稚園不足以補家庭教育之不逮故不佞於乙已正月以個人資格獨力創辦競志女學校於無錫編制學級分師範科小學科附設手工專科就學者遠道偕來不得不添建校舍以事擴充越兩年設立幼稚園延訂日本保姆輔以本校師範生爲實地之練習翌年附設女子理科研究會體操傳習所教育談話會等因高等小學畢業者欲求中學之教育乃於戊申添設中學科因女子必爲謀生者之計畫乃設藝術專修科已酉設繡工研究會五年組織大略如此惟經費一項由不佞擔任已逹萬金以外不敷所出變售家藏之書畫圖籍以佐校用辛苦經營無以爲計自慚力薄不得不借助他山爲集腋成裘之舉去冬今春雖蒙端帥毛學使樊學使慨捐廉俸以濟眉急江蘇教育總會同人北京同鄉京官海内同志本邑官紳均曾慨助特捐然全校教員二十七人學生二百二十餘人建屋置器常年預算非五千數百元不可不佞個人歳入之視學薪俸譯書版權等項悉數充之不敷猶巨矧今者毁棄身家空拳徒握號呼奔走諸債待償嗟乎聆四野之朔風恥弦歌之不競煎數年之心血染霜葉以俱紅抱一往直前之志存一息不懈之思寗令社會負不佞肯令不佞負敎育責任耶世有知人倘能匡不佞之不逮則自後之進行必當較前加猛不負熱心諸君子贊助之盛意也願同志共鑒諸已酉冬十月無錫侯鴻鑑謹啟 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
 

Page 33

 
 
   
 
 

Page 34

 
 
   
 
 

Page 35

 
 
   
 
 

Page 36

 
 
   
 
