# 1901 - 53 - 4910008

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[論辨難未嘗無益]  
　　學問之道無窮辨難最為有益倘我真肎所未明晣而因彼之辨難使茅塞頓開是益在我也此固虚衷好善者所樂聞也乃或彼所未明晣者尚多因其有所辨論而知其所見甚淺我因得再為曉之是益在彼也此又砭愚訂頑所不容已也即如上年十二月二十四二十五等日某報論近日地理之疏一則稱有某大吏以臺灣為通陸某翰林以四川為近海等語此原莫須有之事而某報津津不已若據為實然不過欲借以形已之長自鳴其地理之不疏耳乃閲其指摘本館所登俄羅斯輿地攷略始知其根據太空見聞太陋不詳原委不辨重輕尚未足當粗明二字以此而欲攻訐人短豈不難哉本館欲辨之則嫌於自隘其量欲不辨而聽其逞臆妄談慮不免淆無識者之視聽則亦非本館之心所敢安也夫俄羅斯疆域分隸三洲人所共知而某報乃疑為本館作論者一人之私言並嗤瀛寰志略為不足援據是未知阿美利加之有俄屬地不但志略言之魏默深有俄羅斯在北州屬地一篇矣何願船有俄羅斯亞美利加屬地考一卷矣西人所著如四州記稱此地為北墨利加州内俄羅斯屬地又如地理全志則稱峨羅斯亞墨利加地理備考則稱呃囉嘶亞美里加近日西人在上海教幼學之書如地理問答地球説略等亦皆載明阿美利加有俄屬地即俄國新圖及他國最新之圖均於美洲俄屬之監札加及亞洲俄境之堪察加作一樣顔色并注明之曰俄屬地無論中外新舊圖書彰彰著明若是而某報獨指斥為非然則中西著書之新舊各名家無一人是者耶要非本館作論者所能任其咎也或訝之曰彼於地理之學茫昧至是其果何所據以攻駁人乎曰是烏得有所本此輩胸中不過記有新聞若干則遂妄思推倒古今以為人莫已若本無殫見洽聞之實又烏能責以原原本本耶學然後知不足固難為若輩深求也觀其所稱引者為英美訂約打魚一節即其沾沾自喜之根據此曾見於西報為閲報者所共知豈該館所當詡為枕中獨得之秘者耶况新聞之例傳信傳疑虚實參半據此一二端而遂將中外通行圖籍概行抺倒則亦非本館所敢岀也或又曰彼於地學誠淺殆以為俄之屬地在亞洲者廣漠無垠在歐洲者精華所聚而疑美洲彈丸一隅同於甌脱在可有可無之數故不必云三洲而但云二洲耶此其意中尚未知歐洲俄境本不大除北方七十萬里冰雪南方四十萬里沙漠外其人民所聚稱為都會者不過九城如齊烟九點而已以户口匀計每方一里僅三十二人而亞洲境内則方里之中匀計僅一二人耳地雖廣而無用者多而美洲監札加一隅長四千里廣三千六百里總計積方百七十萬里户口六萬亦不為甚小也曷不詳為曉之曰是非尺幅所能盡且亦未足為若輩深言之也兹摘其最可笑者本報有俄據阿美利加之監札加一語彼乃極力指駁以為監察加在亞洲東北境審度其部位是即移山倒海之力亦萬萬不能將此一大土搬至美洲安放云云此由其查檢地圖時但見亞洲東北境之有監察加而未見阿美利加北洲之亦有監察加也苟其平日曾經用功即使臨文翻查亦斷不致有此笑柄殆所謂一孔之儒荅非歟此地原因亞境跨海而得故即移用其名實有如某報所云搬至美洲者然正惟其不悉原委故反為駭怪耳若使真能審度部位必不疑本館為無稽矣何氏朔方備乘圖於亞境注曰堪察加於美洲俄屬注曰監札加音同字殊於本無可區别者而强為區别之蓋恐後有鹵莽之夫如某報之見其一不見其二本館沿襲其例亦正為此而不虞某報之仍復蹈此也至某報所稱阿拉斯喀則即監札加之轉音粵人新翻美圖始有此稱他圖則或稱監札加或稱堪察加或稱監察加或作岡札德加亦有作甘渣甲者某報既不能知監察加之同名而有二地而竟遺其一則其不能知阿拉斯喀之名殊而實一地而反歧之為二亦何足怪也要其作此論時僅據新聞一則而未考他書僅見譯美一圖而未參他國故致紕繆百岀非㝷常念慮所及料乃猶自命為開風氣增識見之報館得毋令人齒冷耶　未完 
[行在宫門抄]  
　　○光緒二十六年十一月二十日乾淸門侍衛倭恒額謝恩召見軍機二十一日管廷獻謝授直隸永平府知府恩召見軍機管廷獻二十二日召見軍機二十三日召見軍機二十四日召見軍機 
[德界安靖]  
　　○京師友人來函云都門自各國聯軍分界暫管以來向以英美日三國界内為最安靖德界人皆視為畏途故卜居德國界内者各相率遷至英美日三國界内近則德界内設立公所辦理土匪較三國界内尤為嚴密三國界内夜聞有明火刦掠等事而德界無之故居民均已遷回市面亦日形閙矣 
[英將受代]  
　　○西字報接路透來電云英國統領東方水師提督西摩氏已屆瓜期例須受代繼其任者為橋氏不日即當秉節東渡掌屋虎符矣 
[旗兵不法]  
　　○鎮江訪事人云去嵗冬間鎮江城们陳姓被盗失去贓物不貲由縣捕緝獲梁姓一犯並供岀夥盗旗兵多名經丹徒縣莫嶼香大令具稟通詳各大憲旋據兩江總督兼南洋通商大臣劉峴帥批飭常鎮通海道長久山觀察轉飭理事同知恒月波司馬將為盗之旗兵按名拿辦嗣因副都統吉晉軒統制抗不遵提延擱至今新正某日峴帥又復電催八旗協領蔭淡齋協戎赶將為盗旗兵按名交岀歸鎮江府向子振太守審辦協戎奉電後遂將為盗旗兵等查拿到案押送至府署初七日太守會同協戎及恒司馬莫大令提梁姓並旗兵等當堂質訊詎料旗兵等不服訊問一哄而岀斯時府署差役以若輩身帶火器不敢往追旗兵回營後號召同營兵士二三百名各執洋槍刀械於是日傍晚羣至協戎宅内報復肆行滋閙聲稱欲將協戎置之死地協戎及瀛眷等驚懼異常皆從側門逃避直至初八日午後各兵始紛紛散去初九日向太守乘官舫親赴金陵謁見峴帥面禀一切情形想峴帥威望素著斷不使若輩恃符違抗亂我王章也 
 
 

Page 2

 
 
[護軍駐漢]  
　　○漢口訪事人云自去臘下旬以來漢口謡言四起謂康逆黨羽約期晦日起事一時人心大為惶惑湖廣總督張香濤制軍札飭屬下文武官弁查拿造謡之人一面委派護軍駐守漢鎮以資鎮攝通鎮遂得安靜焉 
[虎節過潤]  
　　○鎮江訪事人云江南全省提督李壽亭軍門由江陰防次乘虎威兵艦溯江上駛本月初八日午刻道岀京口下椗江中道憲長久山觀察府尊向子振太守參將鄭藎臣叅戎水陸總廵周錦堂遊戎以及江勝各營官咸登舟投刺軍門接見之下晤談良久始行握别既而命駕赴各衙門答拜旋即展輪逕赴金陵謁見兩江總督兼南洋通商大臣劉峴帥籌商防務兼賀年禧瀕行象山砲臺升砲以送 
[闢界述聞]  
　　○漢口訪事人云比利時國駐漢領事白起君縁近年比人之在漢經商者日盛一日擬於今春就通濟門外開工修築租界俾得振興商務以攬利權 
[新堤通電]  
　　○漢口訪事人云新堤地方為紅燈會匪聚嘯之所今雖匿跡銷聲不免尚留餘孽湖廣總督張香濤制軍防患未然除派重兵駐守外近復札飭電報漢局莊百揚明府派人在彼處安設電線達漢口及岳州兩處俾消息靈通不致鞭長莫及 
[整頓銀局]  
　　○蘇州訪事人云江南銀元局自開辦以來鑄岀龍圓不少去年中秋後兩江總督兼南洋大臣劉峴帥以經費不敷諭令暫行停鑄兹者峴帥遴委候補道劉少峯觀察錫庚接辦局務觀察到差後悉心整頓考究利弊昕夕不遑近復親至上海倩匯豐銀行延英國頭等化學師畀以鎔鑄之責並定購金山上等銀條數十萬務使銀質美而化騐精俾鑄成後取信中外一律通行國便民拭目以俟 
[維持圜法]  
　　○福州訪事人云閩中圜法日壞鼓鑄制錢并開設官錢局以便行用去臘代理福州府謝福防分府吕閩縣王侯官縣葉會銜岀示曉諭居民其文云為通籌補救錢法劃一事照得閩省圜法之壞一由於私鑄之充斥再由於錢業之把持故自十六年迄今雖尚守番銀每兩作錢一千四百四十文之舊而忽而通行私鑄則每角小番可換錢一百四五十文忽而鄭重台票則十角小番尚不敵新議七錢之用其實買賣者以物價相折合兑換者以岀入為低昻愚民暗受其虧直不知作何抵止今幸各大憲關心民瘼知私鑄之害由於鐵錢把持之端在無定主因將商辦銀元局收回自鑄并兼採華洋成法一面鼓鑄制錢一面添造當十銅錢俾民間子母流通不用私錢而自可以流轉尚恐銀價高低權操自下就城内楊橋巷開設官錢局一座為各錢店納領凡官中發岀角番銅錢行用市面者不論以番換錢以錢換票以小角易大洋均准照現定章程赴官錢局交易毫無刁難抑勒等弊除由憲局通飭外府縣一體通行照辦外合行示諭為此示仰軍民人等知悉此次局鑄角番每角作大錢一百零六文局岀銀票每元作大錢九百九十九當十銅錢每枚大錢一十文均准搭完錢糧交納税釐其商鑄角番雖與官角行使但碍於銷路未准搭解錢糧民間輙任意高下現亦劃定限制每商鑄十角准換錢票一元市上行用每角作大錢一百文如有向官錢局以商角兑換局票及當十大錢者每角亦照一百文核算自此次示定之後爾百姓願與官錢局交易進岀均無折扣若由錢店駁換則官角商角皆止唯差一文以資錢店貼補爾百姓等須知局鑄角番每日用化學鎔騐銀色毫無參差所岀局票每紙止載新議一元與咸豐年間所設之官錢店以鈔票為資本以鐵錢相抑勒者虚實懸殊亦且名目各别惟望爾民勿聽無稽之謡言勿以往事相比擬各自平减物價屏絶私錢庶圜法漸有轉機而官民兩受其益其各懍遵切切特示 
[議建輿梁]  
　　○蕪湖訪事人云蕪湖内河水道直通宣歙去年道憲吴季卿觀察興建橋梁名曰利涉往來之人無不歌功頌德南門外雖有浮梁一座每當山洪大至往往有斷纜之虞不特行人目為險途而停泊各舟亦無不時以碰撞為慮兹聞合肥李伯行星使招商局總辦李鍾傑觀察以浮梁非恃久之計擬改建洋橋與利涉橋珠聯璧合刻聞已有成議不日即可興工矣 
[禾郡火警]  
　　○嘉興訪事人云去冬十二月某日硤石鎮東栅某姓家為子完姻大開筵席親朋雲集絲竹嗷嘈詎知玉女入門而火神已窺伺於其側迨更魚四躍賓客已散若晨星廚房中忽噴岀濃烟頃刻間火即冒穿屋頂新婦芳魂驚碎足軟難行幸經新郎掖之而岀惟僅逃得一身羅帳錦衾悉被祝融氏收去計前後樓屋十餘幢盡付劫灰家人咸歸咎於新婦之不祥以為突遭大火實此禍水貽之也又去臘十四日辰刻北門外石條街秋涇橋東潘姓柴房不知如何失火一霎時已成燎原時主人尚在睡鄉聞畢剥聲始蘧然而醒衣裳顛倒踉蹌岀門幸水龍近在咫尺聞警往救得即熄滅僅焚去樓屋兩幢平屋兩間左右鄰居皆未殃及迨是晚四鼓時又聞人聲鼎沸警鑼亂鳴急岀訪之知外月河某鄉民家又筮離明之卦祗燬去房屋一椽即經救熄亦云幸矣 
[禾郡官塲紀事]  
　　○嘉興訪事友人云委署嘉興府劉太守學森於去臘二十一日由省蒞禾即日接篆視事○浙江撫憲惲耘中丞聞訃丁艱奔䘮回籍去臘交缷撫篆後即日起程二十二日道經禾中文武各官皆往叩謁憲舟小泊片時即命解維而去○府尊宗太守升補杭州府知府去臘交缷嘉興府篆在禾度嵗擇吉履新既而省憲下札敦催乃於新正初四日買棹登程馳赴六橋三竺並定於初九日接篆視事新猷丕煥不禁為鷲峯人士拭目俟之 
[鄂省官塲紀事]  
　　○漢口訪事人云現署武昌府余堯衢太守有仍回漢陽本任之説至本任武昌現署鹽法道之逢子政觀察年登大耋已具禀乞退惟委署何人尚未有明文也○撫憲景月汀中丞本擬於去臘二十四日起節赴福州將軍新任嗣經張香帥一再挽留改期於今正十二日起行○施南協錢義山恊戎因屬地寛廣匪繁多因面禀張香帥募軍防堵聞香帥已准其就地添募精壯若干名以咨保衛○現署漢陽通判馮别駕啓鈞辦理槍砲銀元紡紗諸要差頗為督憲倚重兹聞有陞補夏口廳之信未知確否 
[蕪湖官塲紀事]  
　　○蕪湖訪事人云去年蕪湖因大通之亂當道思患預防禀請兩江總督兼南洋大臣劉峴帥派撥衡字營來蕪駐紥所需口糧就地向紳富籌辦除已繳外尚欠銀七千餘兩道憲吴季卿觀察一再催提各屬仍未能淸繳故去臘復添委陳參軍振鴻袁二尹雍和前往嚴催限於二十日之前繳淸○蕪湖新河莊關口釐捐一差去臘經道憲吴觀察詳委吴少尉淸樑接辦○保衛營右營管帶李芸薌都戎前經道憲吴觀察飭駐長街石橋港嗣屆年終循例撤歸大營後經街坊紳董再三稟留觀察俯順輿情飭都戎依舊駐紥 
[鴛湖放棹]  
　　○嘉興訪事人云嘉善縣鄉某甲自幼文定某乙之女為室邇者女年及笄情竇已開美景良辰摽梅感詠某丙見之挑之以目花前月下遂訂鸞交郎賡行露之章妾賦為雲之句鴛鴦被底未免春夢易醒不得已乃效姮娥徑奔月窟甲知之急至丙家數以子南之罪請還故劍俾遂宜家詎料丙兇横性成立即紏人與搏甲以孤掌大受傷夷氣忿填膺遂投嘉善縣署稟請縣主汪大令騐傷訊究大令騐得僅受微傷尚無妨碍飭自回家醫治旋下一紙官符拘乙丙公庭對簿不意虎冠甫至而丙與女已合巹多時拘至琴堂請為判斷大令以生米已成熟飯無可挽回乃判令丙岀銀若干俾甲另謀中饋押候將銀繳案然後再以風流棒儆之○去臘某日北門外春源磁棧駁船順流直下其疾如梭甫過麗橋適下游有一磚瓦船載重行遲避讓不及兩相碰撞互有損傷而磚瓦船已鑿成一孔水即汨汨其來一轉瞬間全船沈没人皆入水載沈載浮維時雨驟風狂河流湍急兩岸行人見之竭力將各長年援起得不致命䘮鮫宫棧主憫其遭无妄之災適館授餐給以衣服并雇江北小工將船盤起無奈天寒水冰舟似膠黏非先將磚瓦撈起無從設法當此天時寒沍利涉為難棧主乃給以洋銀二十元俾舟人各自回家一俟春融然後遣人挽起 
 
 

Page 3

 
 
[晴川雲樹]  
　　○漢口訪事友人云前者漢口滿家巷河街長發客棧藏匿康逆黨羽八名破獲後在馮少竹别駕案下供扳雷松陳玉林等十八人别駕即飭差按名拘訊併無通匪實據因即逐一具保開釋而該棧則已發封押閉矣○陳慶門閫戎因漢地仍有會匪匿藏情事爰委麾下武弁余姓等六名多率線勇分投緝捕○漢口糧捕府馮别駕由善後局承領洋銀二萬五千元分給紡紗織布銀元鐵政槍砲各局廠執事及工役人等薪水嗣因人數過多僅敷其半聞尚須續領補給也○徽州人鄭某拐騙某姓婦女經婦夫在臬署禀控臬憲札鳯池廉訪准詞札飭夏口廳陳少石司馬關提人証詳訊核辦○湖北候補知縣郭大令策勳奉委查勘金口紫坊油坊嶺一帶地叚起造營房以便勇丁常川駐守藉防匪患兹聞營房業已一律落成是以﨣﨣桓桓者咸將賦鶯遷之什矣○去臘寓漢某西商因憫華民之貧而無告者無資卒嵗親率侍者就後湖一帶蓬屋内按名施給小銀錢亦可謂施當其厄已○漁人某甲向居漢口大智門附近某夕在市收獲青蚨五竿肩負而行至城外荒僻處突有人手持木棍自後擊之搶錢而逸既而甲因傷斃命由屍親赴廳禀報請為緝兇○去臘某日聞雷公橋左近鐵道有火車傷人之事然受災輕巨及如何情形尚未得有確信也 
[上海官塲紀事]  
　　前日原任蘇州府升授湖北荆宜施道濮紫泉觀察子潼由蘇來申午後命駕赴道營廳縣各衙門投刺至晚乘某輪船赴金陵晉謁兩江總督劉峴莊制軍瀕行時上海縣汪瑶庭大令前往碼頭恭送○松江府余石蓀太守太倉州蔣羹臣直刺上海縣汪瑶庭大令均定於昨晚起程赴蘇拜賀各大憲年禧 
[滬北小火]  
　　○前晚十二點半鐘時九江路八號門牌德國書信館火爐烟囱内忽然飛岀火星瞭望臺西人見之急即鳴鐘報警各救火會西人驅皮帶車馳至吸水灌澆當即熄滅○昨日天將破曉新闢公共租界馬黑克路某姓馬棚内不知如何起火將燎原經瞭望臺鳴鐘報警救火會中人急即馳往救援旋即烟銷火滅約焚去草屋十餘間 
[上海縣署瑣案]  
　　○蘇松太道憲袁海觀觀察奉南洋大臣劉峴帥札諭云有馬販米某在沿江一帶廣購馬匹毋論優劣概給善價顯係濟匪之用著即派差密拿觀察奉諭即札飭上海縣汪瑶庭大令飭差獲到米之夥伴王二解案請訊前晚大令提詰供稱向在淸江一帶販馬營生今僅販馬二匹來申售於某處得價洋銀七十餘元並無在米處為夥情事叩求開釋大令盤詰再三供仍如前乃判王交保候查明再核○保甲總局函送李春泉羅友文季掌春等控桂春泉索借行兇一案到縣亦經大令提訊李供沈家行人去臘十八日與羅友文偕往虹鎮購物旋在小茶肆啜茗即有流氓桂春泉陸長根紏合小的等賭博不遂硬借洋銀八元不允桂等即拔刀恐嚇後由引翔港廵局一併獲解總廵局轉送案下陸長根已在總廵局訊釋求鍳羅供相同季供去年除夕售猪兩頭得洋銀十元行經徐家橋被桂春泉等攔路硬借不遂將洋銀攫去并褫去衣服現桂到案特來控追桂供與羅友文李春泉在某茶肆鬥牌二人各輸錢若干勒令小的賠償並將小的毆擊季掌春素不相識求察大令命掌頰四十下復笞責二百板仍不實供諭令李等二人退去桂收押候辦○劉長泰控丁方高設店違章汪大令研訊之下劉供天津人開設染坊專染洋布丁在小的處習業忽於嵗底不辭而去後查知自行開坊並未知照同業且雇外帮人為夥有違同業章程求究丁供波人向在劉店為夥今因另覔店東故向舊店辭歇大令謂劉不應霸持飭令退去毋庸涉訟 
[英美租界公堂瑣案]  
　　○包探張天林禀稱蔡陸氏在捕房控陸沈氏紏同沈周氏沈孫氏强搶衣箱鈔票金約指等物經小的查得陸沈氏之夫陸榮生與蔡陸氏姘識被妻沈氏查悉乘榮生及蔡陸氏熟睡時紏人搶去衣箱等物現在一併解案請為訊究蔡陸氏投訴前情陸沈氏供認不諱並稱情願檢還各物讞員張柄樞司馬遂判將二沈氏暫交官媒管押著探帶同陸沈氏前往取回物件再行核釋○老公茂西人控船户陳阿林行竊船燈等物經包探顧阿六拘解請究原告西人投案聲稱此人時常行竊船上物件請予嚴究陳一味推諉司馬判責三百板押捕房半年贓給還失主○流氓王阿小身藏短刀一把鐵拳襯二枚經包探張天林拘解請究司馬以身藏兇械斷非安分之流判責二百板交保兇器儲庫○包探秦少卿禀稱前者徐雨芝之子叔平控陳培春用空洋銀六百十八元由包探竇如海解案請訊當由大老爺判還押捕房候查明覆訊今原告未到將陳送請定奪司馬判暫押本署候晚堂訊辦○西人士再禮控姜阿才行竊屋上鉛皮經包探張阿五倪順全等拘解請究姜堅不承認司馬著還押捕房候查明再訊○某西婦控岀店張小成作工懶惰經捕房派包探拘案請究司馬判押七天○偷兒陸阿坤行竊張金寶陸阿郎陳子香等家衣服物件經包探劉阿炳拘案請究司馬判責二百板管押捕房三月贓給失主具領 
[法租界捕房紀事]  
　　○法界自新年以來嚴禁賭博克總捕頭尚恐劉盤龍一流人陽逢陰違聚於深房密室故於前日諭飭謝副捕頭每晚帶領包探數名嚴行查緝○法商某西婦向在公館馬路開設外國酒肆邇因患病赴公濟醫治療治肆中所有生財貨物深恐無人照料投報捕房請派包探輪流照料捕頭允之 
[美租界捕房紀事]  
　　○昨日上午甬人周士林投捕房報稱在篷路第二千零五十二號門牌開設客棧前晚有不識姓名之某甲來棧借宿今日淸晨忽然身死請為核奪捕頭令傳地保查明有無屍屬然後備棺收殮○前晚趙阿聖混入有恒路日本人所開蛋行内竊蛋數百枚沿途求售被包探劉阿炳查獲拘入捕房捕頭令押候轉送公堂禀請讞員張柄樞司馬懲辦○昨日淸晨有妙手空空兒闖入虹口蜜勒路第三十九號門牌某粵人家行竊綢皮衣服十餘件及洋銀等物所失甚鉅由失主開單投報捕房請為查緝捕頭允之○甬人周阿四在西華德路與同鄉沈某因賭起釁互相兇毆為某號廵街華捕所見一併拘入捕房捕頭以各有不合令押乞丐牢一日以儆 
[西安嚴佑之來電]  
　　○盛京堂暨施嚴諸善長鍳新禧宥電諒達陝災迤北最重草根樹皮挖盡甚至有食人者現分三局查放霖辦永壽劉辦岐山吴辦湻北逐節推廣災重欵微一月後即坐守續欵前電由王中堂代請再電截漕能否諭准未見明文馮開生遵示留辦陝振渠囑電公借百金由伊歸還甯揚鎮浦公所已電囑將續欵交公彚還中堂囑放開手辦公有鉅欵借濟乞速派劉鶴尹宋解欵來陝分辦為要嗣後欵信排遞岑中丞轉交霖叩[  嚴信厚抄登]  
[籌辦陝振四十二詩]  
　　○啓者則敬昨奉江蘇藩憲陸春江方伯照開光緒二十六年十二月初十日奉護撫部院聶批貴紳禀請派員籌助陝西義振懇恩批示遵行由奉批據禀江蘇候補同知許鑫試用知縣鍾蓀歷年籌助義振深資得力此次辦理陝西義振請飭該丞等并據面請添委朱令璜帮同施紳分赴浙江湖州等處設法勸助應准照行希蘇藩司速即檄委許丞等遵照廣為勸募以資接濟並行施紳知照此致等因到司奉此查此案前准陝西義振局咨會在滬設局開辦並委候補同知許鑫知縣鍾蓀縣丞蔣育棻籌勸等因當經由司加札派委在案奉批前因除許鑫等毋庸再委并委朱令帮勸外合亟照會為此照會貴紳煩為查照希即轉令許丞等廣為籌勸解陝濟振望切施行須至照會者○又奉照開光緒二十六年十二月初十日奉護撫部院聶批貴紳禀籌解第二批陝振銀兩懇請批示備案由奉批禀稱第二批陝振又籌解銀一萬八千兩仗義急公實深欽佩希蘇藩司轉行施紳會集同志廣為籌勸俟有成數接續報解以拯災黎是所盼望此致禀抄發等因到司奉此合亟照會為此照會貴紳煩即會集同志廣為籌勸集數解陝以拯災黎總期多多益善是所切盼望速施行須至照會者[  上海六馬路仁濟善堂盆湯弄絲業會館奏辦陝西義振總局施則敬抄登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海廵局紀事]  
　　○有馬徐氏者向在本邑南市製售竹筷為業邇因積欠房租經房主陸仁控請二十三七鋪廵防局委員盛雨村　尹派差押遷并追償房租洋銀九十餘元二尹准之即飭勇甲提氏母子到局研訊氏一再哀求二尹判令繳付洋銀二十元具結呈均迅即將屋遷岀○日前南市二十三七鋪廵防局勇丁某甲廵至大南門外見某號東洋車一輛無人看管遂拉至局中禀明局員盛二尹二尹　存候失主認領 
[馬路工程局紀事]  
　　○昨日午後船户某甲惠病甚重在途彳亍嗣行力不能支倒臥新馬路側某號廵街印捕見之帶至捕房捕頭禀知馬路工程局總辦葉孟紀司馬飭舁送普育善堂留養醫治○陸樹勳投馬路工程局遞禀請准包收浦江航舡猪船等八帮捐欵每月認繳洋銀一百八十元求給諭承辦總辦葉孟紀司馬閲禀批飭先繳捐銀一月然後給諭 
[順直義振局誌謝]  
　　○敝善會蒙羅店太史第潘寄來江灣鎮董嚴善士代募順直春振捐欵嚴穆文記洋銀二元沈寶記嚴宋梅王小弟馬逢記陸畊記王坤記六户各助洋銀一元又蒙太倉童善士寄來設桶代募周求愈吉記洋四元宋南如經募洋二元知遇子求安康洋五元心愿氏完白龍願洋一元永安室洋一元曹修息堂求病愈洋二元無名銅洋二元不書名小洋四角無名氏小洋三角山陰茹王氏小洋六角受累人銅小洋二角無名氏啞小洋二角桶内散錢十一文又錫山孝友堂助洋五元承堂洋六元鄞邑無名氏洋十元鎮邑無名氏洋十六元蘇州仁和莊代募寄來蟾香室洋一元無名氏英洋一百元無名氏三十元周承官洋二十五元益豐泰恒興益泰昌恒興益茂新昌恒乾泰豐益恒豐厚生祥興茂盛震豐乾以上十户各捐洋二十元立生恒洋十五元移花館主人謙儉堂各洋一元同福公典同成盛公典各捐曹紋五十兩按順直一帶際兹青黄不接之時無數災黎流離困苦呼援無門此有心人所為惻然心傷也今得諸大善士源源接濟踴躍争先此誠莫大陰功也謹代哀鴻望雲叩首[  上海慶順里救濟善會籌辦順直義振局陸樹藩潘炳南等謹誌]  
[金陵官報]  
　　○光緒二十六年十二月二十四日總統護軍新元等營楊軍門見機器局候補道吴會辦機器局有務局候補道汪均禀知今日收工大通楚西掣騐候補道劉秉楨辭武穴分銷知縣李如松辭　二十五日藩轅牌示興化縣安豐司廵緝差缺委員任慶芳期滿遺差查有候補廵檢韓國銓又海州州同廵緝彈壓委員劉志善期滿遺差查有候補縣丞葉漢霄均堪以接辦新授福建臬憲吴見知縣林介鏞見奉示察看從九吴道融見奉示騐看湖口船廠通判李士彦辭知縣游師程禀知奉金陵關道委辦通商塲淸丈局兼發審差大使唐靜菴奉示考試美國領事馬敦醫生比必匯文書院穆文彬繙譯温秉忠均會　二十六日光禄寺正卿郭曾炘到會由京來赴行在統領安徽武衛楚軍副五營李定明到見即辭知縣江廷璋禀知到省遊擊朱鳯祥叩謝飭知請補太湖營都司縣丞葉漢霄叩謝委海洲州同廵緝彈壓差 
[姑蘇官報]  
　　○光緒二十六年十二月二十二日知府張慶勛由太倉來禀知交缷代理太倉州任事胡念修禀知奉委勸辦秦晉賑捐差即辭赴常郡汝霖禀知奉委赴鎮屬分幹即辭知州張澮禀謝奉委閶胥門外總廵差知縣章恆淑由上海來稽查江南製造局船砲兩廠工程事務候選知州謝祖沅浙江人由甯來即辭赴滬花翎補用直隸州龔寶琛安徽人由滬來内閣中書高雲麟由杭州籍來管帶撫標中營水師揀發參將許國祥由常熟回管帶廵緝快船都司莊長勝由黄埭蠡口回即辭赴青浦金澤等處廵緝　二十三日蘇松太道袁到海門同知王禀辭蘇海防同知錢錫麟由常熟來寶山縣金禀辭知縣朱鏡淸由昭文公幹回許溎祥禀知赴十里亭稽查火藥新庫本日即回縣丞董熾康由靖江保甲來廵檢張恩瑞由常專丁來省禀謝奉府委代理江陰縣典史事 
[皖省官報]  
　　○光緒二十六年十二月二十一日户部郎中丁繼瑜辭行支應局提調知府石鎮知十九開辦皖省籌餉捐輸署全椒縣袁學昌到候補直隸州判陸恩壽到由蕪湖來廵檢朱秉謨由蕪湖差遣回典史張浩然到由泗州差遣回府經王槐森到解屯米銀赴金陵回　二十二日本任貴池縣張炳耀知交代淸楚知縣孫頤年到由桐城公幹回葉濬知奉委發審局學習兼首縣帮審從九楊晸知奉委守提安慶衛濟造銀兩唐珪由湖南探磺價回　二十三日委辦大通厘卡知府楊奎綬到程建猷由全滁查積谷回周㑺知縣陳兆煊均由大通回趙元熙奉營務處札委騐放火藥　二十四五日兵部員外郎汪金壽到浙江人州判陸恩壽知縣葉濬均面試余鼎鏞到赴郡建德卷回並委辦發審局帮審行走萬世章到由和公幹回縣丞徐鴻立知奉撫憲委署淮北管家渡茶釐　二十六日候補通判梁文啓謝奉行知期滿記功多次註册委用知縣王家賓到赴甯府建德閲卷回並委發審局帮審行走吏目胡濟濤到赴宿松查積穀回 
 
 
 

Page 10

 
 
   
 
