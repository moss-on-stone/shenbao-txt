# 1895 - 214 - 4908008

 

Page 1

 
 
[新印醫學心悟雷公藥性賦解出售] [  圖書集成局代啓]  
　　　學心悟一書爲天都程鍾齡无生所署先生精於醫理上閘仲聖心源旁及諸家雜說是書所論證治病情條分縷析後拊外科十法誠醫學之津梁文瑞樓主人覔得原本倩本局用新銅字排印成書每部洋四角○雷公藥性賦藥性解兩種爲業醫者必讀之書刻已印成每部洋二角讀向　州察院塲上海棋盤街文瑞樓購取 
[造福論]  
　　天下之人未有不欲求福者求之而卒未嘗獲者何也蓋未知所以求福之道也太上曰禍福無門惟人自造造之云者積福於已普福於人不必求福而福自無不至者造之時義大矣哉造福之道如貿易然有一分之本卽收一分之利有十分之本卽收十分之利利之輕重視乎本之大小絲毫不爽惜衣惜食一身之福也教友慈愛一家之福也夏日則施醫藥冬日則施衣米一方之福也總之造福以濟人爲大沾沾於一已無益也濟人以救災黎爲尤大局局於一方無濟也夫災莫大於荒歉苦莫過於飢民人之疾病窮困饔飱不繼者何地無之然猶有親戚之可借朋輩之可商甚至沿門求乞冷汁殘羹得以果腹若遭荒之處近或數十里遠域數百里或逢大水或遭大旱寸草不生顆粒不收有家難居無門可告鵠面鳩形轉徙溝睿卽欲食菜根樹皮而不得易子而食析骸以炊眞有耳不忍聞目不忍睹者此時而以糠粃予之已不啻生死人而肉白骨故一有災荒不能不賑且不能遲賑人之飢餘不過三天遲則雖賑無及矣現在北直災荒殊甚雖奉旨撥賑而軍需浩繁之時府庫支絀之際大吏頗難籌劃所恃南省善士樂輸源源接濟發賑諸君屢次飛函告急本館已彚解數次無如杯水車薪不能徧哀鴻而食之北望燕雲實深歉仄竊思滬上爲輻湊之區人民庶富繁麗甲天下若能稍减浮費亦不難集腑成裘卽醮事一端而論所費實巨若能移作賑項不知能活幾千百人豈非造福之大者哉滬上俗例於入夏以後卽興醮事或謂盂蘭勝會或謂太平公醮究其所以然之故則無非驅疫癘也祭孤魂也禳天災也安人口也黄冠羽衣之輩乘轎出巡者不絶於道鳴鐃擊鼓吹管撞鐘之聲不絶於耳或一家獨醮或數家合醮會館公所比比皆是所費自數千至數十千數百千不等雖均有仁慈愷惻之心亦非怪誕不經之舉較之浪擲纏頭原屬正經之用然究無裨於實事而况際此炎熱卽靜坐揮扇猶覺汗下如雨而乃銀燭輝煌梵音震耳大醮之處游人雜遝其炎熱不更甚乎幸而不致病則已不勝其疲乏不幸而偶觸炎暑不亦自尋煩惱耶現在疫氣盛行患病者有朝不保暮之勢竊恐醮事或因之而更盛是眞不揣其本而齊其末者矣夫疫氣不外中寒中暑非厲鬼之爲患也宜慎起居節飮食以爲却病之方非醮之所能禳也余雖不敢作無鬼之論而影響模糊之事究爲有損無益與其費資財以祭鬼何如分涓滴以濟人天地生人不分畛域皆有好生之念其灵祲之所及原欲藉人以救之亦非欲人之徒救也後必有以報之人亦何樂而不爲耶北方飢民求粒米而不得而此間香燭冥鏹堆如山積何北人之不如南鬼耶或謂如子言則此事可以盡革乎余曰不然吳越之人好鬼習俗相沿積重難返余非謂此事之竟不可行也惟事有輕重緩急以賑與醮較賑則顯有可憑醮則茫無所據此醮輕而賑重也賑則望之甚殷有刻不容緩之勢醮則無所逼迫是賑急而醮緩也舍輕就重舍緩從急其勢使然其理莫易固不待智者而知者矣爲告在會諸君能將今年醮事暫行停止該用醮費盡數樂輸或酌量捐助受恩者免填溝睿解囊者亦省應酬不可謂一舉而兩得者哉鬼而無知則此事原可以盡革何必承舊俗之敝費無益之錢鬼而有知則更當鑒助賑者之心吾知降福之不暇而斷無爲厲者矣上海可以移作賑費者不可勝紀而先及於醮事者誠以建醮者爲善之人也助賑者爲善之舉也勸爲善之人行爲善之舉似不至於枘鑿不比慳吝之輩揮霍則視如泥沙捐輸則一亳不拔卽舌敝唇焦未必能動其聽也援筆書此願爲北直災民請命焉 
[本館接奉電音]  
　　昨日清晨京師飛電傳來上諭三道硃筆一道敬謹譯登○六月十三日奉上諭此次考試各省之優生侯青照王鴻瑞紀鉅湘彭年何慶琛楊恕祺邱道孝韓鵬騫王治瀛周海清董玉書趙飛翰高蒸周德馨林師尚左一芬徐元綬張則川王擴中錢昌瀾周世謙杜師預蔣松華許炳照彭光弼陳開熾均著以知縣用李長生梁善濟傅士林張拱辰劉錦標王端郭日章馬晋茹恩松朱點衣洪得垿殷松年陳祖新秦鏡中吳祖蔭朱鳳岡秦風黎宗渭李澄濤江青江沼明華焯竇維藩王國棟范錫朋黄僑生羅光黼李均林均著以教職用欽此○十四日奉上諭吳大澂奏已故大員功德及於桑梓請准於原籍建立專祠一摺原任新疆巡撫劉錦棠於上年七月間在籍病故前經降旨優卹予謚並准於立功省分建立專祠該故撫久膺疆寄懋建殊動在籍時剏行義舉尤足以矜式鄉里加恩著准其於湖南省城及原籍湘鄉縣各建專祠著地方官春秋致祭以彰藎績而順輿情該部知道欽此同日奉上諭鹿傳霖奏請調員差遣等語禮部主事曹祥開缺河南開歸陳許道鞠捷昌前四咱松潘鎭總兵夏毓秀著禮部兵部山東巡撫分别飭令各該員迅速前往四川交鹿傳霖差遣委用陜甘補用總兵葉占魁現在陜西軍營著俟軍務肅清再赴四川聽候差遣欽此同日奉硃筆田我林補授太僕寺少卿欽此 
[優貢朝考單]  
　　一等董玉書江蘇侯青照直隷趙飛翰福建王鴻瑞直隷高蒸福建周德馨江蘇林師尚福建左一芬安徽徐元綬江蘇張則川湖北紀鉅湘王擴中浙江蔣松華雲南錢昌瀾湖南周世謙江蘇彭年旗籍何慶琛山東楊恕祺山東邱道孝陜西許炳照廣東韓鵬騫河南彭光弼四川陳開熾四川王治瀛直隷杜師預浙江周海清山西○二等朱點衣安徽洪德垿湖北竇維藩雲南李長生直隷王國棟廣東范錫朋廣西梁善濟山西殷松年江蘇傳士林山西陳祖新福建秦鏡中江西吳祖蔭江西朱鳳岡浙江秦風浙江張拱辰直隷劉錦標奉天王端山東郭日章陜西馬晉山西黄僑生廣東羅光黼四川李均林四川黎宗渭江西茹恩松山東李澄濤福建江青浙江江沼明安徽華焯江西○此外諸君之列入三等者名數甚多不及贅録 
[神京珥筆]  
　　　閏五月二十八日考試漢廕生題目二千石各脩其職論集思廣益策考取名次挨録於左徐埉芝徐厚祥張權王鈺孫清昌孫子元陳宏蓮陳翼棟○京師自閏月底以後晴雨無常寒暄互易似夏行秋令者一時瘟邪變爲霍亂子午痧等症傷人多而且急有片刻立斃者苟逾半日則反可不死前門外迤東城根下向有流 
 
 

Page 2

 
 
民支棚而居近因各粥廠官放已停私放無多不敷每日供應流民本多瘠弱加以傳染時疫城垣下死亡枕藉或殮薄材或棄河干離離在目眞令人有不忍睇視者○本月初一日右安門外中頂娘娘廟例有賽會之學自前一日起通宵達旦燈火煇騰笙歌韻繞左近村莊凡有内城戚友者皆約請看會近年屢被水災風景大减是日賽會不及十班較往年减去十分之七八初一日午後又值雨師稅駕驅散遊人何天公不做美耶○杜某京西石匣村人在京中某宦宅爲長隨閏月杪主人交杜白銀廿兩遣往西山根下灰窰購石灰將以修葺房屋比杜至窰因平頭不符交易未成携銀自歸杜家居與窰不遠道里亦甚熟悉次日天尚未明杜卽起身入城將覆主命行至中途海甸界天尚未明猛見路旁蹲伏兩人見杜至阻止之杜不聽一人以白刃相向杜素通技藝踢賊手腕刃飛去杜俯拾飛刃追兩賊賊懼退移時復來七八人圍杜其中有一手執雙鉤者力大藝精杜不敵被羣賊擊倒賊衆搜銀入手復云勿留伊命以亂刀砍杜杜暈倒在地待斃而已忽聞耳邊有人呼曰何事聲未息而衆寂然是時杜已遍體受傷昏不知人微覺耳邊相喚聲移時少蘇睜目見一偉漢素不識面撫杜令起杜察其情不惡因詢姓氏則李也李自云家居不遠請杜同往杜强起立李扶至其門則松陰竹徑茆屋數間頗有翛然出塵想小住其中杜親爲之敷藥裹布次日杜少健辭李入城見主人備述原委李之行徑頗覺詭秘不可測○頤和園萬壽山山半有一殿亭甚爲閎敞刻復興工修建邪許聲喧上月下旬園中值班人就各殿亨騐試自來火燈樞紐一開萬花齊放誠奇觀也船塢中製成各小火輪船一律在昆明湖試水於是臣民互相揣測謂大約皇太后有巡幸之舉云○本月初旬某日南横街某車夫驅水車赴姚家井取水行至黑窰廠遇拾字紙者蹣跚而來不知避讓騾見而驚躍車夫顚而下輪由身上碾過肋骨折斷登時一命嗚呼主人憫之爲巿棺木以殮○六月初一日由天津運到洋砲一尊擡槍一桿載以二把手小車入東便門上插黄布小旗大書禨器局急用砲樣迤邐入宣武門存放西城都城隍廟○近日疫症流行患者凶多吉少街巷鋪户惑於巫蠱之說相與措資送瘟神或焚化香燭紙錢或延請僧道超度不事求醫覓藥專喜佞鬼媚神甚無謂也 
[詳譯古田閙教事]  
　　福建古田縣閙教一事前接電音業已譯登報牘兹又接電信云閙事時在本月十一日黎明其時教士在相近山中避暑忽有匪人蜂擁而至將房屋縱火焚燒有一教士及其妻并一小孩另有教中婦女七人皆被匪人戕害或用刀或用鎗此皆英人也又有美國牧師亦與其難美領事聞信之下派人用小輪船前往載回受傷各人内有小孩二人亦受傷其一眼珠已被挖出其一膝蓋骨已破昨日租界西商在禮查客館旁之議事院議事所議如何俟有續聞再行登報 
[倭事雜聞]  
　　客有歸自日本者踵尊聞閣之門告於執筆人曰東歷上月二十五號午後東京來電言清國將士之被虜者計共八百九十七員名定於下月下旬送往某處交納○是日又得電音悉派往臺灣之巡捕定於下月九號啓行○上月二十五號一點鐘時山陽糸崎尾道間來往之火輪車忽然顚覆以致陷入海中溺死者多至一百十名因傷而送至廣島陸軍豫備病院治療者又若干名某日報言火輪車共覆十三輛死者四十名傷者七十名二十六號東京續發電信云是日火輪車載第一第二第三師團兵士三百六十三名死者僅十六名又陸軍省公報言車載兵士三百三十五名覆後查得受輕傷者七十二名重傷者十一名卽時傷重而死者六名蹤跡不明者九名當日卽將各人　送糸崎旋擇輕傷者轉送各處重傷者送廣島二十六號午後電報云火輪車上罹災之兵士天皇及皇后共賜銀五百圓由佐藤軍醫總監告知○又上月二十四號福岡縣企救郡曾根村九州鐵道傾覆死傷人數尚未詳知○又山陽鐵道局詳稱列車載宇品登岸之軍士六百餘名皆回自清國者二十四號晚十一點鐘時由廣島開足車機從尾道馳向糸崎行至兩地中間猝然顚覆死四十名傷六十餘名肇事處西南面海東北枕山時適洵中暴風大作將鐵道下土沙捲去枕木空懸以致失事又云筑豐鐵道亦於是日壞去貨車二輛空車一輛死二人 
[吳下官塲紀要]  
　　蘇州訪事人云官塲以新任巡撫趙大中丞將次節臨連日飭各驛站探卒飛騎往偵本月十一日報稱中丞坐舟已於初九日駛抵清江十二日報稱中丞於昨日午刻抵揚州旋向金陵進發瀛眷則於是日由杭州至蘇又聞中丞擬於本月二十二日接印惟吉時尚未擇定云○官塲探悉新任臬司胡廉訪家楨已於本月十一日行抵申江大約十三日憲旌戾止是以文武印委官員咸集胥門外官馬頭迎迓 
[案中有案]  
　　蕪湖元泰紙店開於陡門巷下首生涯不惡端節後數日遣夥潘姓至對江裕溪一帶收帳三十里江程原可尅期往返乃一去五旬杳無音信夥之家屬望切倚閭時向店中問故店主亦不知底藴函訊裕溪欠户始知潘已於前五月廿六日渡江回店身畔共帶洋銀八十餘元卽各欠户所付者何至今猶不見歸異之潘家屬更駭詫不定謂得毋因財喪命乎乃約店東同往裕溪探訪並聞潘所借歇之汪姓小店言是日伊往二壩渡江者卽從裕溪沿途尋去行甫五六里至官棚地方忽見蘆荻叢中有人辮一條尚有頭皮牽挂再行尋視又得潘所帶出門之帳簿並斷肢零骸數節益信爲潘屍身因財被人刦害者乃卽奔赴該管和州喊報州尊朱笏堂直刺聞報卽於前月廿九日帶刑仵書差前往勘　其地距州七十餘里比臨塲騐視已六月朔日矣屍已零落大半僅存腿肋等骨數根而已直刺略填屍格命駕言旋留差役數名在裕查　各欠户帶案以便推訊聞欠户共四家皆香蠟小店是夜差役索詐固不待言内汪姓小店卽潘借宿之家差役尤虎視眈眈鐵索郎當在所必用且就其家過宿汪本鄉愚驟遭意外之變卽於是夜輕生汪尚有老親稚子卽扭住該差痛不欲生星夜投奔州署禀告指爲原差嚇詐洋銀六十元未遂所欲威逼致死原差則稱汪係急病身故不認威逼此案例須移請鄰封代騐並將原差繫之囹圄如何辦理尚待續聞又聞元泰被殺之　夥年僅二十有一家屬卽住蕪湖城内上有老母並兄嫂輩且已訂婚某氏女擇吉今冬完娶孰意好逑未賦夭折空悲此亦人世傷心事也 
[别有洞天]  
　　蕪湖信云李伯行觀察於上月二日乘招商局上水輪船行抵蕪湖小住江干花園公館近日園中新造洋樓一座裝潢配榙均由觀察匠心獨運生面别開大抵彚西國各種新奇巧妙之式以成一室之工玲瓏剔透必須主人親爲指授是以邪許聲中時見輿馬往來並聞觀察此次因嬸太夫人抱恙迎至上海就醫於上月杪扶侍登輪向海天深處别選奇方可以衛慈躬云 
[武林宦牘]  
　　候補府照磨徐杰現奉藩憲札委署黄岩縣丞缺○新選金華府繼太守良奉飭赴任刻已禀辭聞定於十四日接印○舒太守大章委署温州府篆來省禀見聞接辦嘉興厘局之李太守金池於初七日赴嘉舒太守卽行禀辭回嘉以便交卸 
[豸節蒞揚]  
　　常鎭通海兵備道吕鏡宇觀察於本月十一日清晨節抵維揚恭迎新任撫憲觀察抵埠後卽命輿登岸至各衙署拜會趙中丞戾止觀察亦隨班謁見旣而探悉中丞卽日展輪渡江觀祭隨先時起椗遄回以便至京口本埠恭迓云 
[庖代花封]  
　　昨紀江都縣林邑宰因病出缺兹悉府憲沈太守一面申詳一面遴委城内保甲總巡徐大令承谏先行代理大令總巡公所本在舊城贊化宮奉札後卽傳諭辦差書吏毋庸另備公館以示體恤當發出紅諭一道卽於初十日午時接印任事當接印時　城官紳均往道賀冠裳濟濟極盛一時云 
[豫章談屑]  
　　江西學院黄吉裳宗師歲考建昌事畢卽回省考南昌迭列前報兹悉宗師於月之初三日由建郡起節約初八九日方可抵省南郡人士已摩礪以須無不作奪標之想也○江省天氣初伏内尚不甚炎熱亦未聞有失慎之事署南昌縣何梅閣明府署新建縣朱少莊明府深恐天乾物燥易肇火災况院試在卽生童雲集之時省垣中驟添萬餘人火燭尤宜防範所以大張告示各處太平水桶滿儲清水亦有備 
 
 

Page 3

 
 
無患之一端也○閏月二十六日爲南昌縣何梅閣明府壽辰寅僚親友道賀者車馬絡繹於途衙署爲之擁擠○三伏天氣畏熱者咸在街坊每至露坐更深所以小竊難施伎倆惟好事之徒趁此夜游之時口角尋鬥在所不免是以城廂丙外各保甲局員帶領巡丁按叚梭巡未嘗少懈遇有滋閙立時輕則斥散重則笞責再重則送縣枷押地方安靜未始非保甲之力近日院試人數驟添各保甲局員彼此輪班披星戴月梭巡更爲嚴密云○某甲者湖南人也素工繪事流落江省欠某乙錢千文乙開小鋪一錢如命屢向甲取未償日前遇甲途中堅索不放以致動手甲受傷後卽投地保訴情而地保僅勸乙認茶貲了事甲心不服禀諸保甲總局魏太守光裕親訊之下騐得甲傷是實心頗憫之因諭乙除扣所欠千文之外另出養傷費三千文乙俯首遵斷云○江省武弁投禁或有不測向章本營帮費外復按品級大小路途遠近上憲酌給優卹銀兩俾得扶柩回籍安葬以正首邱而免留滯意至美法至良也有某總戎者百戰餘生功高祿薄去臘病故領得本營帮費得以衣衾棺殮該家屬欲禀請優卹銀兩以便扶柩回籍乃被某書擱壓延遲未得某書先令該家屬人柩上船臨行給發迨閏月初旬人柩皆已上船而銀尚未發該家屬復上岸坐索某書初稱卹銀祗有三十餘兩須中旬方給迨至中旬又稱祗有十餘元須末旬方給迨至末旬仍無眉目該船户守候日久催促起程刻難再緩該家屬寡婦孤兒進退維谷將來不知如何結局不得不咎書役之忍心也 
[源濁流清]  
　　漢陽嫠婦某氏徐娘半老丰韻猶存有一女許於唐姓唐少時常往來於岳家久之欲與女苟合詎女雖幼而清操亮節過於其母不肯爲非禮之事去歲其母竟與婿成姦忽懷身孕女惟自怨薄命悮許匪人終日默默如有所思唐亦無顔再踞甥館其母無計留情因催婿完婚女聞之啜泣不願俯從其母又囑婿作搶親之舉女聞之遂將八千煩惱絲盡行剪下遛出三界外作比邱尼其母再三央請親友婦女說合女矢志不移但不知具隨何陸賈之辯者能否挽回此苦海情天之孽緣否女志可佳母身有玷何源之濁而流之清耶 
[上海官塲紀事]  
　　昨日八仙橋巡防局委員孫二尹鼎因有要公詣上海縣署謁見黄大令晤談良久始辭别出城○新任浙江藩司胡方伯聘之於前日蒞滬本城各當道咸往迎謁昨日午前方伯命駕入城謝步禮也 
[死亡相繼]  
　　日來天氣炎蒸時疫盛行患之者皆朝不保暮某善堂司事查得五日中南巿各會館所寄棺木多至一千七百六十餘具亦可駭矣 
[蜉暶身世]  
　　有某甲者年方而立丰致翩翩昨日身穿官紗短衫裤至小東門外如厕忽爾仆地不省人事搐搦片刻旋卽身亡嗣經　屬聞知前來棺殮○西門内某薙髮匠正在爲人挑痧法灸神鍼自誇手叚忽連呼腹痛緊鎖雙眉旁人撫之已肢冷如冰氣絲不屬矣蜉蝣身世其信然歟 
[試船肇禍]  
　　日前有一夾板船駛至美租界老船塢興修工竣後定於昨晨下水試行用拖船帶之出塢甫至浦心繩忽中斷以致隨　逐浪漂至公和祥碼頭將是處所泊駁船軋成虀粉駁船主瞿金林腿骨軋斷一息奄奄急舁送同仁醫院求治醫生騐得腹部亦受重傷膀胱　塞勢甚危險難保無性命之虞恐不能免於饒舌也 
[橋工經始]  
　　本邑美租界西華德路中虹橋經工部局鳩工改造擇於昨日興工橋堍圍以竹笆行人須繞道他處聞橋　皆易以鐵質以期鞏固堅牢云 
[匈徒劘刃]  
　　崇明人高文生賃屋楊樹浦開設柴行雇同鄉人施忠海爲夥高弟泰平與施有隙前晚向借番佛以致忿爭互扭至門前突出小刀將施連戳五下施痛極倒地泰平卽飛步奔逃某號印度捕見之令人舁施入捕房五號寫字西捕騐得傷勢非輕令送至同仁醫院　治一面令探捕協力緝兇 
[縣訊逃勇]  
　　前報紀澎湖散勇王國全等逃至厦門由楊西園軍門給以船票附載來申投上海縣求給川資俾回原籍前日黄大令飭差帶案訊問供稱小的等皆湖北人向在澎湖當勇今歲二月二十八日倭人來犯統領管帶等官先行逃遁以致澎湖失守小的等被倭人擄去偪令剪辮改裝列入行伍旋得乘間逃出匍匐至厦門求提督楊大人給發船票始得來此大令飭差妥爲照料候禀明道憲俟有便船分别遣歸鄉里 
[無庸多瀆]  
　　孫雲祥投上海縣控江秋槎虧欠銀兩黄大令飭提到案倩夏魘府升堂研訊孫稱浙江餘姚縣人故父與江股開孫春祥茶棧閱一十六年始停歇結算帳目江名下虧耗洋銀一千圓由故父代爲料理現在向江索取江竟圖賴不還有陳少卿者在棧司帳備知一切細情明府向陳訊問陳供稱當時孫江共開兩棧小的在恒記棧司帳連年虧耗倒閉後以五折歸償所欠江派得虧耗一千圓小的勸令還孫一二百圓免致涉訟無奈江堅執不從江供稱茶棧自同治年間開設歷有十六年始停止迄今又歷多年當時已彼此將帳目結青並無應找出虧耗洋銀之事孫曾來索借洋銀四十圓小的不依伊遂串陳揑控明府著兩造退去自行清理無庸多瀆 
[英界公堂瑣案]  
　　包探黄四福禀稱紙紥匠浦金寳私取伊師金松林存放在張園放烟火之器具到他處施放烟火當由金投報捕房經小的卽往捉拿並吊到原贓爲此送案請判金投案稱浦本係小的之徒因其不安本分故薦往别店不料其竟私取物件爲此報捕送請訊究浦供此次在愚園包放烟火少假砲二個本欲自製因有顧姓再三勸小的暫借師物一用小的一時糊塗以致受愚屠别駕商之薩副領事姑念分屬師徒從寛判爲浦金寳管押兩天○胡瑞生前因屢次犯事曾經遞解今又來滬爲包探孔阿才所見當卽拘入捕房昨晨解案胡供寍波人業已改過住居租界以外此次因父親患病偶來租界買藥可否求恩免遞蓋小的家室均在上海之故言已頻頻叩首别駕以遞犯向不准來滬如果有家室則俟管押兩月期滿一併送回原籍○粤人章生向在船塢爲髹工前晚紗衫雕扇出外閒游比至某酒肆沽飮過量以致在途與陸小楊滋閙當經一百六十五號華捕上前喝阻倔强不依反敢與捕爲難當卽拘入捕房昨晨解案陸投案供無端滋擾反敢與捕爲難章供實因酒醉糊塗所致業已蘇醒自知不合叩求恩宥别駕判令罰洋兩元○一百十七號華捕拘解馬夫王阿寳到案禀稱王專駕快馬昨日傍晚時見其揚鞭自得以逞其載馳載驟之能正欲爭追他車不料悮撞行路之應阿福倒地受傷今日不知如何尚未投案故先將王阿寳解請訊究王供不敢爭先實因馬性不馴以致肇事别駕以受傷人旣未到案卽判罰洋五元以儆○包探沈金隆拘解開設烟館酒肆之董祥榮金阿春周炳記江阿六劉阿桃萬永昌陳大興羅公本王生喜並陳張氏到案禀稱董等均因深夜違章爲此拘解請究别駕略加研詰以開老祥興之董祥榮夏日長之金阿春三户家中聚賭兼數逾時判罰洋四元其周炳記等各家每罰洋二元○游勇魏相國前日强向當文案之陳哲夫借取銀洋不遂卽强取銀表雕扇各一件報捕後由包探杜雲卿往拘昨晨解案陳翎頂上堂請將魏究辦魏供與陳是同鄉因落魄無聊故向借錢欲作川資回里别駕以魏旣欲回鄉卽判交捕房送回湖北○孫阿春手持布被布衣數件在途行走包探秦少卿見其形跡可疑當卽上前查詢知係向不知姓名之家竊取故未將失主傳案先將孫阿春解請訊究孫供寍波人犯竊二次其實該死别駕以孫確係過犯判笞二百板遞解寍波○小賊施洪林竊取張錦榮之綢布衣三件經一百七十六號華捕拘獲人贓送究張錦榮投案申訴情由請領失贓施認竊不諱别駕姑念竊物尚微判將施管押四天○某輪船水手韓永福徐和順昨因細故與洋人戴頓在路爭閙互扭當經六十五號印捕將韓徐拘入捕房昨晨解案洋人戴頓投 
 
 

Page 4

 
 
案聲稱被韓等扭住毆打傷及手臂爲此喚捕拘請究辦韓稱與洋人爭閙則有之至於毆打則並無其事徐供是行路人被捕悮拘况　　人並不認識别駕再三研詰各執前詞遂判將韓交捕房帶回押候禮拜三復訊倘有的實人具保准令交保徐訊實無干卽著交保○車夫倪福全在穿虹浜茅家宅内聚賭由四百三十二號夜巡華捕將倪拘獲送究倪供茅家宅内確有人聚賭小的並不在内是日適欲出外被巡埔　　爲賭徒故被拘案别駕以事無實據判押三天 
[慨解廉嚢]  
　　畿輔一帶慘被沈災當牄痍未復之餘澤畔嗷鴻轍中涸鮒有不駢肩接踵冀得仁漿義杰以延溝睿餘生哉本　協振所昨承無錫泰源吳桂林寄來　陵惠軒氏求子延年益壽合宅平安洋四十圓又華涵章等十二户合助小洋二元五角旣解杖以傾囊自　仁以積德合書數語藉謝隆情 
[再造功德]  
　　楊渥如仁翁交來吳章濬章鉅求母病速愈助振洋一百元又夏餘記等三户洋四十元錢景周求三姑母病速愈助振洋一百元無名氏求病速愈洋一百元李立生仁翁交來黄心恒振洋一百元趙安甫仁翁交來陳善士洋五十元作銀三十七兩厚昌祥　來湖南無名氏洋七十元五角泉唐李施曹洋四十元陳竺記洋四十七元銅洋三元當此赤日行天災民飢荒之餘又增疫病性命呼吸死亡枕　大善士輸將恐後眞是加等功德欽感無量福壽無極謹附求誌報章奉揚盛德[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界捕房瑣案]  
　　江北人廖潘氏被其姑廖馮氏倩蟻媒方企林戴張氏甲入典當街談王氏花烟館内賣倡被惡鴇談王氏凌虐不　逃至英界泣訴談鴇惡之將方蟻扭入捕房解經鄭大令訊供飭將廖倡發堂擇配談鴇方蟻押候分别責懲昨日廖馮氏投　訴稱兄子廖東　向充東洋車夫貧苦不堪不得已將媳婦押在花烟館得洋銀一百圓言明以三年爲限今遭惡鴇凌虐媳婦遂不願爲倡求恩斷給小婦人領回俾得夫妻團聚大令謂爾旣將媳押入花烟館恩義已絶烏得率請領回據中所載馮大仔係何人答稱此卽小婦人之弟現與戴張氏　在江　大合著明日投案候核轉詰談鴇供稱廖倡自願作皮肉生涯是以其姑囑方蟻薦至小婦人所開　院小婦人共出洋銀一百三十圓某日謬　不戒於火小婦人恐肇禍端略加鞭撻大令謂廖倡傷痕具在爾尚敢混供乎著從重掌頰一百下方蟻笞責一百板分别押候再核○王海全　取某客衣服經包探拘獲解案大令訊供之下著照原斷笞責八十板從寛開釋○賊犯吳文川串同葉阿三竊取金耳環一對質得洋銀五圓　分使用經包探查獲解案請懲大令訊鞫之餘著照原斷戕吳笞責一百板葉笞責五十板卽行釋出○賊犯張榮庭肩荷竹梯至小東門外猱　　姓屋意圖行竊當場拘獲解至案下大令前已訊明昨日著照原斷笞責八十板釋令回籍不准逗留○匪人張永昌在小東門外搶取某客　中鵰翎扇張俊發在某處圖竊鐵條先後拘獲送經大令訊供昨日飭提至案著照原斷各笞責八十板一併釋出○筆喇洋行某西人控華人計某收買某賊　出之絲頭捕頭倩包探查吊原贓與所失不符因將管棧人閔奉晏拘押及逮案研究閔堅稱小的並不疎忽有進貨簿可查大　飭包探吊到簿據再行核辦 
[美界捕房紀事]  
　　閩人陳安廷騙子也某曰至源芳路泰昇客棧投宿適有某甲者亦如倦鳥之歸林棧主誤以爲同伴也導令共宿一房翌晨陳乘甲外出將甲之行李取去越日甲欲他適向索行李棧主以由陳取去對甲謂我與陳素不相職爾殆誤中其奸謀矣物由爾手失　理須　爾照賠棧主不依遂扭入捕房申訴捕頭令賠洋銀若干棧主自知咎實難辭遵斷了事此本月初旬事也後棧主四出追尋昨晨將陳　獲交包探張　五拘入捕房捕頭押候吊到原贓解送英公堂懲辦○某日偷兒凌賢生溷入北河南路卽俗呼鐵馬路之陸世華家竊取綢衣等　經陸投報捕房前晚由包探倪順泉將凌查獲解入捕房捕頭令押候解送英公堂請究○北沙人張順元年五十有五向在虹口頭　四人　所充灑掃夫昨日清晨微覺　中疼痛尚能勉力從公越一點時遽爾倒斃經管馬路西人報知捕房捕頭傳二圖地保費全全至告以情節費保查知死者有外甥在滬乃卽前往訃知令備棺收殮 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年六月初六日京報全録]  
　　宮門抄○諭旨兩道録前○署江督張等奏揀員陞補知州摺○黔撫嵩奏調署知縣片○又奏請開復千總頂戴片○又　收到川省協餉銀數片○將軍長奏請開復各員翎枝片○兼署雲督崧　更補知縣摺○六月初六日兵部太常寺太僕寺正　旗值日無引見○熙貝勒假滿請安○廣州將軍保年請訓○山　關副都統桂祥請訓○孫毓汶謝准其開缺恩○奇　王續假十日○花尚阿良培各請假十日○提督衙門奏拿獲偷拆園庭木植賊犯小崔卽崔拴子等六名請交刑部○召見軍機　　年桂祥○○署理兩江總督湖廣總督臣張之洞調補陜西巡撫江蘇巡撫臣奎俊跪奏爲揀員陞補海疆要缺直隷州知州　裨地方恭摺仰祈聖鑒事竊太倉直隷州知州程其玨因案開缺光緒二十年九月二十七日奉旨後第五日行文按江蘇省照　减半計算扣至十月二十七日作爲關缺日期應歸十月分截缺所遺太倉直隷州知州係繁疲難沿海兼三要缺例應在外揀選調查例載州縣應調缺出俱令於現任人員内揀選調補如無合例堪調之員知州准以候補人員請補又無人准其應陞人員内揀還　　又直隷州一項在外題補之缺令於本省知州知縣内擇其才守素著明敏練達者保題升用又州縣以上應陞缺出應先將卓異　見回任候陞之員先儘升用不准於摺内　稱人地未宜各等語該州地處海濱所轄之鎭洋崇明寳山嘉定四縣亦俱瀕海政務殷繁兼有表率之責必須精明練達熟悉海疆情形之員方足以資治理臣等督同江甯江蘇藩臬兩司詳加遴選查通省直隷州均係要　實無可調雖有截取記名分發之員惟與該州人地不宜其餘名項候補人員亦難其選查有卓異候升上元縣知縣陳謨年伍十二歲福建舉人由揀選知縣辛未科大挑二等於福建台灣海防案内保以知縣分發省分歸候補班前補用光緒四年遵例捐指江蘇六月蒙欽派王大臣騐放八月到省晉豫賑捐案内奬八同知銜七年九月准補泰興縣知縣八年四月到任試署一年期滿經部議准實授十二年二月調署上元縣事旋請調補斯缺經部覆准十五年正月調署通州直隷州知州十六年四月卸事緣於十五年分大計保薦卓異請咨赴都十七年三月二十四日由吏部帶領引見奉旨陳謨著准其卓異加一級仍註册回任候升欽此伍月回省仍回上元縣任蘇浙賑案奬戴花翎十八年調署海州直隷州知州二十年六月復回上元縣本任該員係卓異引見回任候升人員例得先　升用覆查該員老成幹練民事盡心且曾署理通海二州於海疆清形亦甚熟悉以之陞補太倉直隷州要缺知州洵堪勝任與例亦屬相符據蘇州布政使鄧華熙等會詳請奏前來臣等往返函商意見相同合無仰懇天恩俯念員缺緊要人地實在相需准以上元縣知縣陳謨升補太倉直隷州知州實於海疆要缺有裨該員係由卓異人員請陞任内承緝命盜各案業經欽奉光緒十五年三月十六日十六年三月二十二日二十年八月十六日三次恩詔所有處分均准寛免現在並無已關降革之案亦無欠解錢　及承審案件等事謹合詞恭摺具陳伏祈皇上聖鑒謹奏奉硃批吏部議奏欽此○○嵩崑片再署鎭遠縣知縣楊藻調省另有差委所遺員缺查有安南縣知縣楊榖成辦事勤幹堪以調署據署藩司唐樹森署臬司黄元善會詳前來除檄飭遵照外謹會同兼署雲貴總督臣崧蕃合詞附片具奏伏乞聖鑒謹奏奉硃批吏部知道欽此○○嵩崑片再查前署凱里衛千總事候補都司楊洪福因欠解光緒十六年分屯糧餘米變價銀八十七兩零迭次飭催未據解繳由前司道詳請叅追當經前護撫臣黄槐森會同前督臣王文韶奏請將該員楊洪福摘去頂戴勒限追繳奉旨著照所請該部知道欽此欽遵轉飭赶緊完解在案兹據者藩司唐樹森詳稱查該員楊洪福於奏叅後將欠解屯糧餘米變價銀八十七兩零依限完解尚知愧奮嗣因交代未辦是以尚未詳請開復查該員交代已於前署藩司黄元善任内辦結另詳稱咨部欠解之欵前已繳清詳請開復頂戴等情前來奴才覆查無異合無仰懇天恩俯准前署凱里衛千總事候補都司　洪　開復頂戴以觀後效之處出自鴻慈除咨部查照外謹會同兼署雲貴督臣崧　合詞附片具陳伏乞聖鑒謹奏奉硃批著照所請該部知道欽此○○嵩崑片再光緒二十一年二月分收到各省解黔軍餉銀數業經奴才奏報在案兹查三月分僅收四川省協餉銀一萬二千兩據署布政使唐樹森申報前來除咨部查照外謹附片具奏伏乞聖鑒謹奏奉硃批户部知道欽此○○長順片再前准兵部議駁剿辦馬賊案内保奬人數飭將片奏開復各員一併詳核酌量删减等因查前次附片奏請開復者四員除已革花翎協領　林現已病故應卽删除外吉林滿洲正白旗開復儘先　　花翎佐領明順因獲盜獨多聲威久著請將該員從前所得斐陵阿巴圖魯勇號一併賞還已革花翎二品銜　先卽補協領黑龍江　特哈城正白旂驍騎校訥勒岱吉林練隊委叅領已革五品藍翎拉林鑲藍旗驍騎校依朗阿因擒斬馬賊多名請將該二員均開復　官原銜翎枝並免繳捐復銀兩是各員均以有功可録始請開復且上年隨同奴才赴奉批仗俱能奮勇現在前敵或爲統領管帶或充隨同辦事委員更未便没其前勞合無仰懇天恩俯准前請特旨賞還明順勇號并准將訥勒岱依朗　二員均開復原宮原銜翎枝曁免繳捐復銀兩以昭激勸除咨部查照外謹附片陳明伏乞聖鑒訓示謹奏奉硃批該部議奏欽此○○雲南巡撫兼署雲貴總督奴才崧蕃跪奏爲遵照部駁更補選缺知縣恭摺仰祈聖鑒事竊查師宗縣知縣曹衍漧調補順甯縣知縣通海縣知縣何亮　調補昆明縣知縣所遺通海師宗二縣選缺均擬歸二十年八月分截缺業經簽擊得通海縣第一缺師宗縣第二缺並經前護撫臣岑毓寳請以教習試用知縣陳内森署理通海縣知縣開缺留省另補知縣王樹槐署理師宗縣知縣兹准部覆查通海縣知縣輪應拔貢正班到班拔貢正班不合例應以進士卽用人員抵補所請以教習試用知縣陳内森署理之處應毋庸議所有通海縣知縣一缺應令另行更補至籖掣第二師宗縣知縣一缺仍由該督撫再行照例請補坐二月二十七日等因咨行到滇自應遵照辦理查定例拔貢正班到班無人准以進士卽用儘先與進士卽用本班人員酌量抵補卽積拔貢正班之缺如以進士卽用本班抵補以科分甲第名次先後爲序等語滇省升補　缺知縣一項上次已用至截取進士正班止今籖擊第一通海縣知縣一缺輪應拔　正班到班拔　正班不合例自應照例以進士卽用班先與進士卽用人員酌量抵補查進士卽用班先現亦無人應專以進士卽用人員抵補查有科分在先之進士卽用知縣陳雲霖年四十二歲係福建侯官縣人由監生應光緒十五年已丑恩科本省鄉試中式第二名舉人庚　恩科會試中式貢士殿試三甲進士引見奉旨以知縣卽用欽此籨擊雲南光緒十七年八月初三日到省曾經委署富民縣知縣卸事又籖掣第二之師宗縣知縣缺部議行令照例請補自應跟接拔　正班輪次序補查　省現無新例分缺間舊例分缺間各項孝亷方正前先新例分缺先舊例分缺先前教廉方正正班及拔　孝兼方正輪過兩班後應用之教習前先各班各人員輪應教習正班到班查有到省在先之教習試用知縣陳内森現年四十五歲係浙江壽昌縣人由廪生考取補行咸豐辛酉科拔貢光緒三年考取八旂漢教習十三年傳補廂藍旗官學三年期滿由國子監帶領引見奉旨著以知縣用欽此簽掣雲南十月十八日經吏部帶領引　見奉旨著發往雲南試用欽此光緒十七年七月十一日到省十九年七月期滿甄别在案委署尋甸州知州二十年七月初一日到任奴才查該員陳雲霖年强識練任事老成並無叅罰案件以之更補通海縣知縣洵屬人地相宜與例亦符陳内森歷練老成盡心民事並無叅罰案件以之更署師宗縣知縣亦屬人地相宜與例亦符據布政使史念祖按察使岑毓寳會詳請奏前來合無仰懇天恩俯准以進士卽用知縣陳雲霖更補通海縣知縣教習試用知縣陳内森更署師宗縣均於地方有稗如蒙俞允該員陳　霖係進士卽用知縣陳内森係教習試用知縣今請補知縣均係銜缺相當毋庸送部引見陳内森查俟試署期滿如果稱職另請　授除咨部查照外所有揀員更補選缺知縣緣由謹恭摺具陳伏乞皇上聖鑒飭部核覆施行再雲貴總督係奴才兼署毋庸會銜又此案奉駁部文係二十一年二月二十七日按照限减半計算應扣至四月二十二日作爲接准部文之日起限連閏扣至六月二十二日限滿今更　係在限内合併聲明謹奏奉硃批吏部議奏欽此 
 
