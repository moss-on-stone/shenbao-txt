# 1919 - 152 - 4916632

 

Page 1

 
 
   
 
 

Page 2

 
 
   
 
 

Page 3

 
 
時評 
[痛苦（冷）]  
　　學生罷學數星期商人罷市亦數日而北京政府若罔聞知者何也以其與彼絶無痛苦故也學生罷學受痛苦者學生耳商人罷市受痛苦者商人耳政府惟知有政府政府而未受痛苦國家且不暇計何况學生與商人 
　　殊不知世無不感之情學生商人等今日所受之痛苦他日必傳遞至政府亦受痛苦而止政府苟已决計倒行逆施全不顧念大局也則已苟其不然即不爲學生商人計不爲國家計而爲將來政府之痛苦計亦當早有所覺悟 
[專電]  
　　北京電政府本日有通電聲明法科大學軍警全撤秩序甚安（七日下午五鐘） 
　　北京電在法理兩科學生經政府派曾毓雋道歉後表示滿意午正齊出本校生在外排隊迎接回校（八日下午三鐘） 
　　北京電學生團迎被捕生出北大學前導國旗及本校旗軍樂隊歡迎者各執小國旗及毋忘五月四日七日旗提倡國貨還我青島旗歡迎無辜被捕生旗高呼中華民國萬歲本校萬歲道旁觀者和之莫不肅然起敬前門順治門騾馬市大街尤擠受傷各生用汽車迎接商界有懸旗者（八日下午三鐘） 
　　北京電予（記者自稱）午刻以本報名義赴大學歡迎學生出所兼攝影紀念見諸君具不屈不撓之概發動時步伐整齊精神嚴肅迎者數萬人益歎服不置歸校已一鐘半（八日下午四鐘） 
　　北京電學生今年全數出法大學各校生列隊迎回（八日下午五鐘） 
　　北京電國院派員慰問在文理各科學生其演說諸君出外演講本屬愛國熱忱祗以人數過多恐流氓滋事致有約束歸校之處置政府當局亦抱不安務望先回本校政府自有相當處法云云（八日下午三鐘） 
　　北京電學生團推代表八人由傅次帶領謁徐派吳秘長接見代表請求處分罪魁吳允轉達並述總統嘉慰學生可請靜候辦法應使諸君滿意（八日下午五鐘） 
　　北京電北京大學敎授學生拒絶胡仁源（七日下午四時） 
　　北京電傅次長面囑報界順警廳意否認拘捕學生（六日下午三鐘） 
　　北京電政府對學生轉圜實因牽動商界外團有所表示故（六日下午三鐘） 
　　北京電某使預聲明抵制風潮所受損失應我政府負責（八日下午五鐘） 
　　北京電昨日下午三點半新聞記者團謁傅詢方針及善後法據云此來作調人取緩和與政府約認學生舉動爲正當勿用壓力軍警應速商撤圍後事歸部主裁政府勿參意見錢報可故初步去兵現學生出演已不干涉（七日下午六鐘） 
　　北京電報載傅次長面與各校長協議收束學生辦法不確校長會議學生校外行動不能負責既辭職在先尤未便顧問故相戒不往（七日下午三鐘） 
　　北京電敎職員决議（一）取一致行動暫不辭職（二）上書敎部要求三事甲政府須有安慰學生表示乙撤銷動摇敎育基礎之舉動丙恢復敎育原狀（七日下午四鐘） 
　　北京電今二時公園開國民公會决定六項（一）青島案不簽字（二）取消歐戰中中日密約並籍賣國賊財産還順濟高徐墊欵（三）懲辦賣國諸人（四）維持敎育（五）提倡國貨（六）電南北速成和議破壞者與國賊等視巳以通電發表開會時政商男女各界均到惟學生無一人（七日下午九鐘） 
　　北京電政府將從學生之請准曹章陸辭職曹家眷今日有離京說（八日下午三鐘） 
　　北京電叚確有準備上台意時局將大變化（六日下午三鐘） 
　　北京電小徐西北邊防使卽發表衆院延期兩月通過（八日下午三鐘） 
　　北京電龔心湛叚芝貴辭職徐不允（七日下午四鐘） 
　　北京電財龔因各路催逼欠餉急如星火無緩商餘地又動去思（七日下午三鐘） 
　　北京電府議答復勸告先叙各國盼我統一盛意可感中言滬會進行已在協商現囑代表回任不久仍可續議末復聲明戰端决無重開理措詞極爲圓滑（七日下午四鐘） 
　　北京電張敬堯電美礦師來勘水口山礦羣情驚疑請告美使如私人抵借湘不承認（七日下午五鐘） 
　　北京電日本第十四師開到伯力原定換防將十二師調回現日本聲明俄亂未已十二師不復撤回（八日下午三鐘） 
　　北京電政府電陳樹藩勿派張團入駐乾縣以免西南責言乾縣卽作中立地（八日下午三鐘） 
　　北京電唐繼堯支電維持和議具有同情現正與各方商洽總期彼此接近（八日下午五鐘） 
　　北京電曹錕倪嗣冲電贊成陸等豔電（八日下午五鐘） 
　　北京電陝境英敎士被搶案陳樹藩允自賠三千六百兩結案並懲護弁（八日下午五鐘） 
　　北京電張廣建電日人來甘運動回民請示辦法（八日下午五鐘） 
　　北京電關稅結至五月底共盈餘三百萬元稅務司函請提用公使團亦同意（八日下午五鐘） 
　　北京電駐厦童部暗潮甚烈張載揚迭電力辭政府擬派潘國 
 
 
 

Page 4

 
 
綱前往接任（七日下午四鐘） 
　　北京電黑督電謝軍增加會議機關現移設恰境與布人暗謀進行甚急（七日下午四鐘） 
　　北京電駐崴海容兵艦已壞海部派海琛換防（七日下午四鐘） 
　　北京電派第九師赴大烏里保護華僑藤井要求歸伊節制又起交涉（七日下午四鐘） 
　　北京電岑及軍府總裁再電保薄子明非盜請盧省釋（七日下午四鐘） 
　　北京電政府據蘇李齊電告上海租界及南市閘北全體罷市勸阻無效京師有無拘捕學生眞相如何迅將詳情宣示俾釋羣欵當局除命楊晟回滬宣慰外並擬明令解釋（七日下午四鐘） 
　　北京電津商會電請維持現狀救此危局（七日下午四鐘） 
　　北京電京滬滙兌未通（八日下午四鐘） 
　　蕪湖電今日全埠罷市（八日下午四鐘） 
　　蘇州電八日午刻蘇城全體罷市（八日下午三鐘） 
　　無錫電無錫酉刻罷市（八日下午九鐘） 
　　南京電督署頃開大會紳商學各界領袖均列席李督當席宣言三日内風潮不平卽下緊急戒嚴令各界要求平和辦理結果分任勸導（八日下午九鐘） 
　　南京電南京秩序安聞滁州昨亦已罷市（八日下午三鐘） 
　　揚州電全城罷市後安旅縣各界三時會議維持（八日下午九鐘） 
[各通信社電]  
　　北京電今日（七日）午後中央公園開國民大會到者三千餘人軍警亦不干涉决議六欵（一）電歐使不簽字（二）取消歐戰中日本壓迫我國成立之條件抄没國賊家産償還順濟鐵路墊欵（三）懲辦國賊（四）維持敎育（五）提倡國貨（六）促進和局當本此意通電全國學生今日午後因有國民大會爲避嫌計不出演講 
　　北京電徐世昌電岑西林述學生風潮人民恐慌請早謀統一國務院電陸榮廷陳炳焜先商定謀和辦法免再爭執（以上七日） 
　　北京電安福派公意舊國會制憲經新國會再通過亦可行并要求補發歲費（六日） 
以上平和通信社電 
　　北京電衆院議决延期兩月至八月底閉會 
　　北京電京張懷芝今午回京銷假 
　　北京電擬頒勸慰商界明令（以上七日） 
參預海路會議 
　　北京電昨下午傅次長領學生代表見總統由張秘書接見囑令靜候辦法並嘉慰 
　　北京電政府允商界緩償救濟欵（以上八日） 
以上中華通信社電 
　　北京電傅嶽棻昨約各校長談話聞巳商准軍警聽學生講演不加干涉惟學生須顧秩序祗可於空曠處講演不能於市場講演希望各校長負責約朿 
　　北京電大學軍警盡撤學生出入自由連日仍有少數學生講演警察專解散聽衆并不士涉　　北京電農商部以滬寗同時罷市除電商會勸止外擬派員南下疏通 
　　北京電胡鄂公告熊克武因藏邊不靖傾向中央請政府協濟餉械（以上七日） 
　　北京電曹三辭章陸再辭政府决批准聞以莊景珂代章以曾毓雋代曹以李思浩兼幣制局不日卽可發表 
　　北京電蒙藏院得俄過激派欲竄哈埠之報請政府電黑督飭部協同魏宗瀚駐哈兵隊嚴防 
　　北京電更動吉督說現已中止 
　　北京電當局以京米飛漲漕運局將提前開辦 
　　北京電熊克武駐京代表謁錢揆謂熊因藏案交涉願速和 
　　北京電方樞不願調任大理院長有和議成後外放省長消息（以上八日） 
　　鎭江電鎭江揚州一同罷市（八日） 
以上中孚通訊社電 
[路透電]  
　　三十一日巴黎電法國政界之意一致謂德國答案無彼此討論之必要又關於薩爾流域西里西亞上部及殖民地之土地條件均不能更改 
　　三十一日凡爾塞電德國代表團方面消息德代表吉勃資氏與藍資保氏啓程回國之前藍超氏曾邀集代表團全體及財政委員會各員請吉氏與藍氏轉告柏林人民謂彼决不簽字現式之和約 
　　一日巴黎電今晨英内閣在首相寓所開會討論德國之答案並奥國條約之一部分與會者爲首相喬治外交大臣貝爾福及張伯倫米爾勒邱吉爾五人克松伯爵及華特朗因病缺席波拉勞與吉特士因要務覊留倫敦 
　　二日聖哲滿電一部分對奥和約今日送交奥代表戴鐵盔而無武器之兵士圍於聖哲滿宫之四周禮堂較凡爾塞宫爲小而參禮者則多至兩倍故氣象之感印尤爲顯著奥代表團由意軍官一員陪送於十二時二十二分抵宫皆戴高禮帽穿燕尾服英代表則不然多衣常服即英相喬治亦然當即正式開會法總理克勒滿沙操法語演說約三分鐘由譯員先譯成英文意文最後譯成德文既畢以和約送交奥代表團任納博士以德語演說頗不滿意於和約提出之遲緩並稱奥共和國現已與前皇室完全脫離云至十二時五十分散會 
　　一日梅恩斯電今日來因諸城宣布來因共和國之成立已在威薩登設立臨時政府總統爲道登博士已致文於和會 
　　二日不魯塞爾電愛拉夏貝爾昨電稱德委員仍在此間及柯洛恩等處運動組織來因河左岸共和國脫離普魯士但仍爲日耳曼聯邦之一部衆信此共和國之成立可使居民避免世人對德之憤恨 
　　二日倫敦電財政大臣張伯倫今日在下院動議請國會允許財政部籌借英金二百五十兆鎊以彌補年内豫算不足之數及償還行將到期及戰債等之要欵下院贊成此决議案 
　　三十一日希爾新福電過激黨戰艦彼得巴夫洛斯克號及其他三艦今日砲轟克拉斯拉加哥加西面海濱英艦七艘與戰四十分鐘敵軍後乃逃回克朗斯太港 
　　一日倫敦電警察投票贊成罷工者四萬四千五百三十九票反對者四千三百三十四票但聞今日午後在海德大公圍舉行警士示威行動時警察聯合會幹事員决定展綏罷工俟至和約簽定後再議據聯合會秘書云幹事員擬再談判即不得巳而罷工亦必求彰公道 
[公電]  
　　南京總商會政北京電北京大總統國務院鈞鑒報載京師逮捕學生滬商全體罷市南京商民激動公憤已於本日停業務請迅予釋放京内外此次逮捕學生恢復自由並立罷免曹徐章陸等以平民氣免致釀成大事迫請示復南京總商會魚 
　　蘇省會議長致北京電北京大總統鈞鑒外交失敗全國悲憤追原禍始歸獄僉壬心理所同寗可强遏現在滬甯各處敎育商業悉已停止聞工界又將繼起統觀大局險象環生爲目前計惟有籲懇大總統俯順輿情立罷曹陸章諸人以平民憤并通令各省軍警對於人民勿徒强迫庶道揆法守各有所循國命民心藉資維繫臨電迫切伏希採納江蘇省議會議長錢崇固副議長鮑貴藻孫儆叩虞印 
　　南通州公電各報館鑒本校聞京學生環捕絶糧之耗異常憤激今日一致罷課特聞南通師範學生齊　　武進師範學校學生救國會電上海各報館各界同胞公鑒慨自外交失敗强鄰開攘奪之端奮袂狂呼學生籌挽扶之策勢處窮而日蹙國受侮而將亡大好河山釀成慘劇際兹杌隉莫罄愴呼雖吾舌猶存所痛者空言無補而人心不死所幸者民氣難瘼故如大學學生雖爲政府重加殘酷與夫武昌各校亦爲軍警任意拘留滬及寗蘇錫等校陳情慷慨效陳東之敢言士農工商之徒相率呼號爲賈生之痛哭救死之策人同此心已然而權奸猶在魯難未已政府不知悛改敵人積極進行停課風潮已延及全國罷市影響將瞬遍中原矧忝學界寗忍坐視敝校故以狐兎之誼深馬牛之懼於六月六日亦實行罷課漫云續命無湯莫進膏盲之藥爲問同仇有什敢忘袍澤之歌但敎四方響應共存敵愾之心所願衆志成城齊努回天之力鼓吹民氣奮起羣倫寗爲碎玉之爭不作寒蟬之噤則滴水漏巵或能得相與彌縫之益乎凡我同志盍各勉旃兹送上敝會簡章一紙幸垂鑒察共謀進行之方不吝他山之助同人幸甚國家幸甚武進縣立師範學校學生救國會電 
　　重慶學生團來電申報鑒江日舉行遊行警告會請不簽字懲國賊促滬和民憤孔亟川東學生救國團三千餘人支 
　　北京大學敎授呼救電上海各報並轉各省議會敎育會勸學所宣講所各學校農工商會公鑒肴日午後京校各生在外露天講演販賣國貨突有馬步軍警五六百人四出逮捕拘去國立大學曁淯華匯文高師第二十六校學生三百餘送押國立大學法科大禮堂圍佔學校屯駐敎室操塌庭院遍張軍幕輦運子彈陸續赴校被拘學生備極困苦有陳潘二生向其爭辨痛受笞責敎員吳宗燾亦被毆傷本日學生被拘尤衆法科不敷覊留分押理工二科駐守軍警亦不下二三百人校員非盜匪之徒校舍豈囹圄之所軍警蹂躪甚臨大敵凡有血氣孰不寒心哀籲全國父老協力援助不勝迫切待命之至北京國立大學校敎授陳懷林損等公叩豪 
　　滇川黔省議會通電各報館均鑒段賊祺瑞與其黨徐樹錚曹汝霖陸宗輿章宗祥靳雲鵬輩既以武力壞法乃復以貫澈武力主義鞏固私人地盤之故日出其媚外手段成種種賣國行爲計自搆兵以來濫借外債數達三萬萬有奇凡可以抵押金錢軍械者雖軍權財權以及森林路鑛無不奉之他國兹就事實之昭著者約而舉之如聘日人爲財政最高顧問予以監督實權而幣制計畫則謀日幣之行销於我國是其賣財政也參戰軍用日軍官訓練指揮軍械由日供給西南各地日軍得任意駐紥軍用地圖日軍得任意取用是其賣軍權也濟順高徐南潯各路與日訂約凡路所至之地即其勢力所至之地是其賣地權也吉林之森林江蘇鳳凰山江西城門山湖南水口山諸鐵鑛雖經各該地人之力爭而抵押自若是其賣林鑛也至於歐戰告終參戰軍當然不能存在段乃於本年三月訂立延期密約且假國防邊防諸名目提用參戰借欵一千七百萬元近雖蒙邊不靖而該軍仍駐京畿並未往戍是明明借參戰以征西南因征西南而賣國也最近更欲以全國田賦抵借大宗外債名曰善後實無非欲遂其野心巴黎和會原圖世界之和平段氏與日私訂各約不平孰甚經我專使提出歐美代表本有助我取銷之意段氏深恐有負日人致失倚賴乃隂謀掣肘遣人赴巴黎組織中日協會以阻撓之是直甘爲外臣惟恐己國之不速亡也凡此逆據共見共聞而黑幕中之未經披露者尚不知凡幾舉古今中外之賣國大蠧如石敬塘張邦昌秦檜吳三桂李完用等所不肯爲不敢爲者竟悍然爲之曾不稍恤對外則割地喪權舉國以奉對内則窮兵壞法殘民以逞以四萬萬人之國家彼數奸人乃盤據要津斷送幾盡國法輿論舉不足寒其膽而惕其心現北京學生對於政府已有示威舉動足見義憤之氣盡人皆同用特聲明其罪請與舉國同胞共圖實力對付除此公敵以作愛國之後盾則我莊嚴璀璨之民國庶免從此淪胥致求獨立於既亡如朝鮮之今日也迫切陳詞不勝翹盼之至滇川黔省議會叩東印 
要要一 
[四日以後之京學界]  
　　京津泰晤士報云前昨兩日軍警拘去講演及賣國貨學生已逾數千昨日各校繼起者尤衆城内各校均約集於東西四牌樓成隊講演以便軍警易於拘捕城外學校如清華農業專門等校亦於約定時間進城豈意行近城門軍警始則勸阻繼則斷絶交通最後則閉城以拒致市民頗起驚慌聞是日西直門平則門安定門德勝等門均行關閉恐該生等繞道進城也聞各生等昨日雖未進城尚有今日必再續再來之决心北京師範學生於昨日午後一時即三五歲羣衣制服欲赴西四牌樓之約出門即被巡警攔阻交涉許久卒不放行回易便服再出門首已有軍警把守亦未能行折回後乃由後門一一繞道而去卒達西牌樓之目的地北京高工之出後於師範刻隊執旗軍警已先阻於門奮力衝出校門軍警復攔於道彼此交涉人聲沸騰觀者塞途秩序大亂巡警既搶斯講演團旗又來搶奪國旗該生極力擁護旁人亦大呼國旗不可汚蔑警乃縮手復又調來軍警百餘人大行示威該生等仍欲前進卒未能達交涉歷三小時之久始允先至四區再說旁有師範學生數人因鼓掌亦被拘同去西城各校既集西四牌樓有一游緝隊以槍擊一農業便衣學生以其爲普通行人也乃學生大動公憤上前一圍先將該兵之槍撤去各以旗杆享之以示儆戒後巡警來向學生道歉該長官亦責該兵對學生舉動之野蠻致招譴罰清華學校全體學生有進城之說將由警備司令部及步軍統領會同派兵在安定德勝西直阜城西便彰儀等門嚴爲駐守禁止學生入城該校學生大隊行至西直門即被軍隊截回又一報告云愛國運動前仆後繼足以振國人精神稍有人心者莫不起敬詎政府一般人物喪心病狂嗾使爪牙逮捕學生鞭笞毁辱無所不至前日有學生二人敎員一人受傷甚重聞爲軍警之槍頭短刀所刺昨日尚欲將學生等一網打盡適得上海罷市消息京津商界且將響應新國會議員鼓噪羣情憤激政府乃稍稍變計不再逮捕游街演說之學生然風聲鶴唳政府嚇得手忙脚亂忽而緊閉西直門忽而派兵三十餘營駐紥天安門裝槍實彈如臨大敵東西城馬隊縱横行旅咸有戒心不料日昨午後四時半蹂躪北京大學文理法各科軍警忽然撤去營幕掩旗息鼓以去學生等見其如此不解何故乃以電話請某某敎員等到堂說明有無詭計一經解釋學生等雖獲自由猶不肯出校昨晨開學生聯合會商議（一）質問政府學生有罪否若果有罪請即懲辦否則懲辦逮捕學生之人（二）要求政府懲辦國賊（三）要求政府許可游街演說决議數條即報告敎職員聯合會由某某敎職等與政府交涉查被拘之學生共一千二百餘人除北京大學學生而外尚有北京法政學校俄文專修館財政商業學校中國大學第三中學北京工業專門匯文大學北京師範學校農業專門學校清華學校各學生彼等自前日被禁於法科大學以來有三十六小時未嘗得餘食嗣後經某某敎員商往敎育部交涉始得粗糲之食物聊以充飢協和女子大學學生頗明大義餽贈雞子罐頭等食物以饗爲國被難之學生同時女學界又派代表四人乘快車赴津一面運動天津女學界同往演說一面商請嚴範孫君請其協助聯絡名流出而調停現在京中各女學校以半日專修學業半日從事製造國貨如草帽書包刷鞋油以及其他應用品洵可謂熱心國事者矣此次外交失敗凡屬國人莫不憤恨而以學界爲尤甚學生等以愛國心切政府無正當之表示故終演罷課之風潮中經敎職員等之調停學生頗示讓步而政府則抱消極主義幾置諸不問學生見狀頗形奮激故於前日仍照常講演被軍警拘捕者已達二千人學生益憤已抱有全體犧牲之决心聞昨日下午二時各校全體出發西城學校齊聚西四牌樓集衆講演軍警鳴笛蜂集盡力驅逐而學生竟不爲動談講自若軍警無可如何且法科大學學生巳滿幾無容足地故又不敢拘留軍警請各生暫回本校允以被拘學生放回爲請學生答云吾等爲國非以釋放學生爲目的使中國得以不亡區區數千學生死無足惜且爲國而死榮莫大焉沿途講演聲涙俱下慷慨激昻見者無不鼓掌致敬學生亦鼓掌答謝聲動天地然整隊而行秩序井然軍警則隨行於後出順治門穿驟馬市大街進前門過東長安街至東四牌樓各校至者愈衆有北京師範滿蒙學校高等工業第三中學農業學校一路講演聲歡呼聲不絶觀者如堵及至大學法科先至者因不能外出登樓外視者有之作壁上觀者有之且鼓掌聲及呼中華民國萬歲聲一時並作雙方並舉出代表各進歡迎安慰及奮勉之詞言時痛快淋漓聞者泣數行下並對軍警宣講一切亡國慘狀軍警亦頗表同情且揚言曰吾誓死不用日貨且吾輩之來純爲保護諸君决不敢稍事摧殘至於屢次干涉諸君之自由亦責任所在不得不爾若無理舉動吾等寗舍去此職亦不肯爲聞者皆稱譖不已由此以觀軍警界之愛國熱忱亦不減於他人也午後四時許學生遂各歸本校 
　　京報云政府急遽任命之新任敎育次長傅嶽棻氏昨日上午十時業已就任據其所談部中對於學界風潮此後惟以緩和爲主旨故既撤退軍警復請各校校長並派部中人員區慰學生各歸本校以復原狀而事結束但各校校長職員以業經辭職爲理由昨日並未一致到部而前日被軍警羅致之多數學生在法科大學等處者以軍警無故拘留未肯各歸本校且與警廳交涉必須爲備餐膳警廳業已照辦據另一方面報告昨且另行加入數百人尚有少數拘在警廳者昨亦不肯即出有携入書籍爲永住之計者探索學生之宗旨似重在學校與學生同時受侮必政府有誠意之表示風潮方可平息今日（七日）上午十一時敎職員聯合會將開會請傅次長出席與說明此次風潮之始末以後會同辭職即請部中獨力辦理此案其意亦似注重在學校機關受軍警蹂躪不可不由政府設法聲明免種未來之惡因苟政府而辦法一貫果有愛重敎育之心亦尚可從中調停使歸無事至昨日發表之大學校長胡仁源政府視爲暫時維持仍望蔡孑民君復任然胡君覩此情形就職與否尚屬疑問云據商界方面報告自大學校風潮起後曾遣代表與京師總商會接洽期爲一致行動旋經開會集議僉主張和平進行免致動摇京師根本當經議决先從提倡國貨入手以作學界後盾詎近頃以來警察廳忽欲嚴追辛亥冬季救濟市面餘欵以致衆商惶恐紛紛集議一面呈請緩期償欵一面要求頒發壬子兵變恤金詎各部對於此事甚形漠視置之不理聞連日各行商會各頭運動以爲官廳膜視民瘼絶無明白批示僉欲聯合罷業閉市昨經總商會多方勸解並擔任再呈政府批准緩期繳欵以維市面 
　　國民公報云新任敎育次長傅嶽棻巳於昨日上午十一時就職聞傅氏於就職時曾向部員演說略謂某本係銓叙局參事現在底缺未開還去仍可做參事此來僅任調人非來做次長也諸君多某舊時同事當能相助爲理云云各部員聞此演說無不　眙失驚查傅於前清末年曾在學部任職距今已有八年之久部員中僅有一二成係學部遺留人員聞傅演說頓時喜形於色傅既就任卽於午後邀各校長及敎職員等在部會議傅氏出示辦法二項一商軍警機關盡撤軍警二由部與學校會同勸告學生回校恢復原狀此後學生方面統由部校直接洽商不假手於軍警各校長均贊同議畢由部派部員二人會同各校長赴法科大學勸說 
 
 
 

Page 5

 
 
   
 
 

Page 6

 
 
   
 
 

Page 7

 
 
要聞二 
[北京通信（桂生）（五日發）]  
紀三四兩日之慘象 
　　此次學界再釀風潮據學界中人述及其原因約有點第（一）各校學生早巳遵政府命令停止講演惟有少數學生個人持國貨在市上或公共游集之所販賣聊盡學界提倡國貨之心不料五月三十一號突被軍警捕去販賣國貨之學生七人夫販賣國貨果犯何罪政府必將之捕去然則販賣國貨有罪而販賣非國貨乃有功乎此激動學界之一原因第（二）政府採納安徽省長吕調元之條陳内外高等專門畢業學生凡經應試及格即予登用爲釜底抽薪之法以爲學生等若有官可做便可俯就範圍不再有何等意外行動學生等聞而大憤咸以政府卑視學生人格此激動學界之二原因第（三）六月二日所下之關於外交問題命令不特語語代曹陸等辯護加學生等以不逞之徒之罪名且語語代日本人辯護一若日本之强佔青島與日本不相干其罪全在與青島巳無關係之德國而關於學生罷課問題命令有解散學生團體等語此激動學界之三原因 
　　有此上述三因京中各校同於二日下午各開會議而中學以上聯合會則在北京大學法科開會一致决議重行講演無論如何壓力决不之顧而十人講演之組織任人自由加入絶不强制事前異常秘密其進行辦法亦極巧妙各學生出發及會集講演地點皆預先劃定故舉動極有秩序也 
二日實捕去一百七八十人三日早各講演團再鼓餘勇分途在城廂内外進行仍陸續爲軍警等捕去綜計此兩日内被捕之學生已達一千人以上京中中學以上學生約有萬人若以日捕千人計之須十日始能捕完一網打盡矣聞徐以三日捕學生太多恐釀奇變當晚特用電話通知軍警當局勿再捕拿不知彼等能遵辦否也 
　　捕學生者有武裝警察有保安隊有步軍統領衙門及警備總司令處之兵政府尚以爲未足特調駐紥西苑之第三師之一部遍支棚帳佈滿於南北河沿一帶自騎河樓至南灣子無論日夜交通斷絶各軍警等如狼似虎虐待學生無所不至警察及保安隊尚講情理若步軍統領及警備總司令處之兵則野蠻極矣押解學生沿途經過地方觀者人山人海學生高唱中華民國萬歲或作悲聲謂中國亡矣日本人來矣請同胞其奮起或勸國人購用國貨不用日貨以免金錢外溢等語彼等蠻横之軍隊不由分說竟於大庭廣衆之中用槍桿或剌刀打擊學生旁立之人無不忿怒聞學生受傷者五十餘人皆送至法科大學亦置之不理并未延醫診治也有學生二人被打擊受重傷恐有生命之憂一在首善醫院一則不知在何處矣其最奇者學生有被捕至步軍統領衙門者王懷慶竟喝令按倒在地以軍棍痛撻其臂此可謂民國對待學生之奇刑也 
　　法科大學校舍不足以容多人四日早六時軍警巳將文科大學佔據午十二時復將理科大學佔據爲收容四日被捕學生等之監獄聞三日被捕之學生等至四日晚尚未得進飲食一次人人枵腹忍饑忍痛政府豈將餓死此千餘青年然後快於心耶又據一說昨早各學生得進粥一次後至午三時始得一飽未知孰是然被捕在校内之學生羣立廣場見有新被捕送來者羣拍手歡迎之昨日有學生等數人在市上講演時其背上已負行囊如被褥衣服餅乾之類捲成一包預備被捕後之所需軍警進前拘之學生笑指其行囊言曰無勞君等動手我已預備有此時矣遂隨之而去有某學生向軍警交涉謂我等行動純出於愛國至誠君等何爲干涉軍警答云現政府不許汝等愛國某學生曰政府不足道矣難道君等非中國人乎胡爲爲虎作倀某軍官答云我現在非中國人了學生遂無言嗚呼 
[北京基督徒請願四事]  
　　北京基督徒曾恫忱等上公府書云呈爲國勢危急請順民心以維國本事竊維孔子與子貢論政獨重民信孟子論三代之得失必歸本於民心故自古國家滅亡之眞因非盡由於强鄰之侵逼也亦非由於其國之民心盡死也大抵積弱之後民心雖各自儆覺而在上者不知因勢利導又從而摧抑壓迫之斯乃所以自致滅亡者耳今者中國内憂外患相乘而起猶幸國民感覺痛苦羣相奮發如要求政府罷斥誤國之執政挽回已失之國權調和南北意見主張言論自由此數事者或發爲文詞或見諸動作雖未盡能曲諒當事者之爲難然要足爲民心不死之徵亦即國家圖强之本是宜權衡輕重開誠布公解除暫時之糾紛愛護永久之元氣老成謀國瞻言百里計必有適當之措施可以大慰民心者不此之務而徒懾於鄰國之積威不顧國民之憤激張皇補苴苟安旦夕坐使方張之民氣屢遭遏抑馴致衝潰决裂國内騷動莫能自止誠未見其可也且事理是非之判亦判於公私而已何謂公多數人之請願是也何謂私少數人之權利是也大學有言民之所好好之民之所惡惡之又曰好人之所惡惡人之所好是謂拂人之性災必逮夫身往哲明訓亘古不易由是言之苟違國民之公心而廻護私人之意見大之危及國家小之亦必身受其害又何樂而爲此乎恫忱等竊見中國情勢日益急迫心所謂危不敢不告故特貢其愚誠並合國内輿情以爲當今應辦之事宜有四謹開列於後用備采納不勝迫切待命之至謹呈大總統鈞鑒附呈四條（一）外交失敗國民請懲辦國賊是必有誤國者應請澈底查辦（二）世界和約關於山東之權利以日本繼德國請明白宣布以釋羣疑並按民意求挽救之法（三）南北和議决裂人情惶惑應請盡力維持開會以慰民望（四）言論自由載在約法輿論可爲政治之從違請勿鉗制致滋紛擾北京基督徒曾恫忱高誠齋費起鶴等謹呈 
[英美協會對華問題之决議]  
　　北京英美協會昨日通過下列議案云本協會聞知歐洲和會以日本繼承德人前在山東所有各權利之决議對於華人深爲失望而極表憐恤然知悉現正極端設法企圖立定國際新制度使秘密條約政治上侵略及以兵力解决國際爭端等不得留存於其間且意料此等高尚目的由制服凡吾人在中國所未詳識之種種煩難始能達到吾人確知此等决議將釀成華人與日本勢必不和之形勢且對於中國與其他各國間之經濟上發展有莫大之妨碍若一解决之辦法不能减除一八九八年德人蠶食山東所發生之形勢及引導他國施其同等行動之情况致招一九○○年北洋之亂事而使日俄不免於戰爭者則不使遠東和平又不能使中國政治上鞏固及發展其均等開放與各國之商務貿易更有進者倘今以近鄰日本替代其政治經濟活動中心點在地球他面之德國則不獨顚覆國家自决主義而又拒絶開放門戸致策均等機會宗旨等情勢之惡果將大有分别於是吾儕北京英美協會同人議决陳情於英美政府請參與和議會之各國籌計施行一種適當之解决使勿覆危中國之安全及世界之和平云云 
[天津女學界之請願]  
　　昨日上午（五日）九時直隷第一女師範全體學生整隊往謁敎育廳長請廳長偕學生等往謁省長（蓋聞省公署兵警甚多女生不便入内也）請求三事（一）請求釋放被拘學生（通電北京）（二）說明學生此次舉動純出於愛國熱誠講演及買國貨近日多有干涉者請省長莫予干涉（三）請提倡國貨斯時廳長聞學生等所請卽苦口勸導不必往見省長願代爲傳達並云此次代達絶無敷衍欺哄之心如有此心卽自認無人格學生等斯時見廳長如此熱誠相待不得已乃請廳長立時往達省長願在敎育廳公署立候示覆約一小時之久廳長回云已代達省長結果良佳不負諸君所託矣惟第一條須待男生代表至始可一同發電北京求釋學生第二條後日必另思相當方法維持之第三條則爲省長素日所贊成者不待請求矣當廳長報告畢中西女學校續至聞已答覆雖未完全達所要求之目的亦未便再爲陳請乃遂與中西女學同歸女師範學校下午乃决意全體同往省公署謁見省長又適聞天津中學以上聯合會學生被圍於南開操場故更急欲往求釋放南開被圍者於是乃整隊同往至公署轅門外投名剌於衛隊閽人覆曰現大帥會客須至三四鐘始有暇接見中西女學生及學生等乃决意等候於轅門外該兵警等待遇學生等極爲文明絶無横暴之態後又恐學生等久立疲乏請暫待於安徽會館因其地甚近學生等皆不願往仍立待該警察乃時時代學生等驅逐閑人惟來往行人多誤認女學生亦被圍爲一憾事耳至五分鐘許學生代表（中西二人女師範三人）始得見省長斯時忽有男學生代表五位騎自行車至訊問學生等是否被圍如是則彼等必仗義爲學生等解圍云學生等急覆之曰否並告其久立原因及警察之優愚始騎車而去至六鐘半學生等代表出云省長對於所請求三事皆甚表同情第二條之講演以後擬假一妥當地方爲富講處且云露天講演於秩序上甚難維持於衛生上亦不相宜也南開操場之學生非被圍乃阻止其出發恐近日土匪乘機作亂耳其他並有勉勵學生等之語言學生等聞此報告後當卽三呼民國萬歲而歸校中西女生亦隨其校長歸校（中西女生昨晨聞學生等往謁省長之訊當時再三請求校長（英人）准假一日與女師範生同往謁省長卒蒙允許後某校長見日已西墜學生未回乃請美以美會陳君同往省公署接學生回校） 
[津校亦被軍警包圍]  
與北京無異 
　　華北明星報云六日午前天未黎明時軍警急將罷課各校四周圍困不許學生出入各校間之交通乃完全隔斷軍警張幕於校牆四周豫備長期圍困試以實業學校而言軍警黑夜到校迨破曉後學生起身時則見校門已爲軍警防守約計五十人皆持武裝學生不許出校一步惟携取行李言明不回校者始可放行而夜間未歸之學生亦不許入校他校情形亦皆如此學生由電話中發出消息自稱囿禁並陳訴待遇之不公允但亦無法解脫之日間看守之軍警稍見鬆懈南開學校有回敎學生若干依照敎規不與他學生共餐向來在校外寄食此中困難情形經人向警廳陳說乃得由軍警放行至校外就食有數百學生因此機會得以出校 
[津學生晉見曹銳情形]  
　　華北明星報云天津官場五日對待學生採用一種有進步的政策許其入見陳訴而不施無意識之壓抑故得不拘人不流血之結果天津十八學校男學生約二三千人在途中爲軍警攔阻五小時後卒能進見曹省長並游行各街當學生游行時旗幟飛揚南開校軍樂隊前導兵士擁護而行不啻奏凱旋也學生既熱且飢泥痕沾衣但行時意氣昻藏自清晨後粒米點水皆不入口也各校學生九時齊集南開校前軍警時已先到但學生置之不理其狀至誠切令人感動旋舉行宣誓禮其詞略謂學生誓衛國土願以身命保全中國主權掃除國恥懲辦國賊患難相共始終不渝天其鑒之云云禮畢整隊出發國旗在前奈軍警横列途中槍械如城阻其進行學生代表即趨前致詞曰吾輩宗旨和平既非造反又非害人兩手皆空不持寸鐵警官答稱奉上官命令愛莫能助於是二三千學生悉跪於泥中哀求許其往見省長學生詞皆一致哀痛動人學生多泣下者聞軍警多亦答以同情之涙學生起而復跪前後六次歷三小時學生代表同全隊發問曰應散隊否全隊衆口一詞答曰否後經邑紳數人往還疏通曹省長提出條件（一）學生不暴動（二）每校學生各成一隊而兩隊中間雜以兵士一隊如能照允可派代表入見上述兩條學生一一承認乃重行排隊又費一小時始克出發所經各街觀者如堵擁擠不堪學生游行因以不能迅速蓋大半軍警皆夾雜於學生隊中無暇顧及行人也道旁有宣講者向觀者說明學生所以游行之故並謂軍警隨行並非爲學生之解差但是學生之衛隊滔滔演講頗有舌敝唇焦之狀既抵公署曹許五代表入見欵以茶點並飭人招待外面衆學生代表提出要求但出以請求的形式（一）請電致北京釋放被捕學生（二）請電致巴黎中國代表勿簽和約宣佈中日密約而止式廢除之（三）請指定日期俾天津公民得開大會聞省長答語偏重於學生回校肄業方面略謂學生將來爲中國領袖但非在於今日繼謂在京被拘學生决不致受苛待此爲北京事政界各有職守未便過問至於巴黎和會事則發往巴黎及北京之電已有多起無一再發電之必要公民大會一層礙難應允目下時局危險非可開公民大會之時末謂各學生宜即返校有不從者惟五代表是問五代表辯稱代表不過爲衆學生之公僕不能負此責任云云代表出後學生整隊赴實業學校然後散隊未幾又有女學生代表二人請見省長陳述意見大旨與男學生相同 
　　附北洋大學學生會宣言天禍中國喪亂頻仍奸佞當權外交失敗危亡之慘迫於眉睫學生等既良知良能之未嘗湮没何敢視腹心之患領土之重漫然恝置漠不關心故自罷課以來請求政府鼓勵國人本光明正大之氣爲固本寗邦之謀乃政府不加鑒察横被摧殘直至派兵拘禁學生千人武裝監視儼臨大敵復捕去首領數人妄加榜楚重爲梏禁凄慘之狀不忍卒視何辜於天我罪伊何豈以威脅學生强抑民氣遂認爲安邦定國根本大計乎學生等無拳無勇威力所加罔從告訴然廻思邇來舉動情殷救國何嘗妨害紀律逾越範圍乃政府不分曲直不察與情受一二人讒間摧折我士氣蹂躪我青年國人所指爲賣國賊欲得而甘心之者既下命褒崇之如彼國人所稱爲忠勇奮發可欽可愛之志士反嚴刑挫辱之如此賞罰之謂何是非之謂何邦人明察當共鑒之學生等秉先哲之明訓負國人之深期既已見義勇爲於先何敢竟爲威屈於後頃由天津各學校議决於昨日開全體學生遊行大會請求省長商會電請政府釋放被禁學生並將昔日要求條件完美答復祗期政府見民氣之不可卒抑毅然改悟頓異先謀則學生等雖有一切犧牲亦在所不惜也嗟乎是非原有定論公道自在人心邦人諸友其亦知北京學生之流離顚沛賣國奸佞之逍遥法外乎 
[京華短簡]  
　　昨據外交團方面風說英美法意四强國因中國國民對於外交問題之激昻深恐影響東亞將來之和平擬於和會中對於中日兩國提出一種相當的調停辦法對於中國方面贊成政府令各專使即行簽字以便解决對於日本方面擬提出三項條件由日本自擇（一）改正二十一條（二）膠澳問題暫行保留（三）另訂附加條件但此項調停辦法尚未正式提出是否四國已一致同意尚未完全證明也 
　　吾國參加歐戰時曾有希望條件當時協商各國表示可以商量者計有四欵一爲改訂庚子條約一爲取銷領事裁判權一爲關稅問題一爲賠欵問題此次巴黎和會中上述各欵本爲吾國重要提案連月因爭持膇澳問題未即題及最近由陸專使等分頭進行微聞接洽結果關於此項條欵與媾和會議無直接關係須待平和會議或國際聯盟會中方能解决惟有關係各國已先表示協助之意如美國代表法國外長等與吾國專使談話時分别表示對於賠款及領事裁判權各層謂可設法容納吾國要求云云 
京畿警備總司令段芝貴前在軍警會議席上極力主張以嚴厲辦法對待學生故令警察廳施行拘捕不料學生拘捕未盡而市面秩序反形恐慌更兼商民覩此軍警戒嚴及學生愈鬧愈厲之景况以爲大亂在即遂向各兌換所兌取天津張家口中交鈔票現欵於是金融界又受影響故於昨日晋見東海時引咎辭職但東海慰留不允 
　　上月財政難關雖已度過惟據財政界人云龔心湛現在又有幹不下去之勢如本月薪俸措置爲難公債擴額案又爲法制局方面之勢力所迫而各省軍長日來電催促撥解欠欵全數共計五百餘萬電中均有中央如不掃解各省實難維持將來如有差池誰人員此責任云云龔氏無法應付故又露辭職之意 
[安福派與益世報]  
　　大陸報五日北京通訊云益世報一案仍無解决之象該報館今巳被封其記者潘君拘禁至今已十二日矣安福派與交通系似皆欲力阻該報重行出版蓋知一經美人辦理即不易閉之且新益世報出版之後傳播自由主義必具有大力也安福派穩健分子之領袖曾挽人商諸舊益世報總理杜君謂該報如永遠不攻擊安福派脫離美國關係仍爲華人報紙則可許其於二十四小時内重行出版並釋放被拘之記者杜君答曰没有法子據杜君聲稱北京警務官員曾至使館界謁見六國飯店經理謂如不使杜君自行離店則將派警察拘之按使館界處外交團管理權下中國警察無權在界内拘人此種恫嚇不足介意惟足徵明頑固黨對於杜君之仇念蓋杜君爲無黨派自由主義新聞家之代表也使館界當道因以布告界内警察謂界内華人非經當道許可概不得拘捕及解交北京華官故杜君今正可以安居於六國飯店也 
[續紀武漢學界之慘狀]  
　　鄂當局對於學生聯合會之舉動採絶對的嚴格干涉主義所有詳情已誌前報三日午後中華學生自由集合數十人至勸業場栅欄内演講當被保安警察隊以槍尾痛擊受傷過重因而倒地者四人受輕傷者五人被拘去者七人受重傷之學生舁回該校者二人先後乘人力車回校者五人其餘受傷學生二人尚能步行迨是日下午六時該生等因受重傷中有一名命在呼吸比借該校運動部番布軟牀抬赴同仁醫院救治但於護送時沿途大呼這是學生爲國的下場不絶傍晚發一傳單如下敝校同學於今日（即三日）下午在勸業場游行演講滓警察保安隊横行毆打肆意殺傷受重傷者四人奄奄一息命在垂危其餘受輕傷及被捕留者尚不計其數嗚呼光天化日之下竟演此慘無人道之悲劇提倡國貨何碍於國際之交涉游行演講何妨於社會之秩序彼警隊竟横暴若此眞不知其居心何似嗚呼誰無良心誰無血性熱忱愛國乃得如此之結果是欲使全國之人爲冷血動物爲奴隸牛馬國未亡而吾等已受種種亡國之痛苦今吾等既處慘於刦悲痛之境遇惟有哀求我有血性之愛國同胞主張公道加以援助激勵民氣抵抗强暴使我垂亡之國家稍有一線之希望是則助吾等者卽所以救國家也泣血陳詞惟希鑒察武昌中華大學全體學生啓是日甲種農業學校演講隊亦指定勸業場爲演講地該隊至蘭陵街覩前述慘劇即折回該校甚形狼狽下午三時旅鄂某中學演講隊員演講未遂徧發傳單爲保安警察隊追擊該隊員等奔至察院坡復爲保安一隊環而打擊並將三角黑邊旗幟截下該隊員等分向祝家院撫院街竄回武昌聖公會三一中學校演講隊在閱馬廠演講亦被警察隊驅散 
　　另一消息云三號武昌中華大學學生十人在長街勸業場門首演講突被警察保安隊多人干涉毁去演講旗幟抓住學生毒毆打傷倒地者有之鮮血淋漓者有之傷勢稍輕者爲劉鵠湯濟川胡宗璨等三人受傷極重者爲劉昌世李鴻儒楊理恒吳錫賓等四人均倒地不起移時援隊始至將受傷各生抬往一署不料該署門首刀槍如林抬入該生等無奈只得一面沿途哭訴官廳殘戳一面高聲演講道中行人及各商民等無不凄然涙下嗣後各生乃將受傷人等一併抬至高廳請騐提起公訴當經檢騐明確據云受傷極重之劉錫賓日内即將有性命之憂是日下午有湖南中學生十餘人由後院逾牆而出意在游行演講詎至武昌路口即與警察保安隊相遇舉槍相向欲肆毆辱該湘生等見勢不敵乃向撫院街却退該保安隊跟踪尾追及至武昌青年會門首愈逼愈近勢極危險幸街市人衆咸抱不平大聲喝該保安隊乃始退却他去 
[廣東排貨聲中之所聞]  
　　香港某報消息云日來廣州發現排貨舉動甚爲激烈足見粤人憤慨已達極點三十一日午刻廣州日領大田喜平偕同副領岡田兼一晋城謁見由警廳派遊擊隊長率同游擊隊十二名沿途保護迨謁莫督時請即下明令嚴禁學生不法舉動聞莫督以制止學生舉動係屬省長權限二十九日接函後即轉咨省長查酌辦理頃得省長函復謂當已刋發佈告嚴禁暴動本署亦當飭屬各軍嚴密保護當不致發生意外風潮貴領儘可放心並謂貴國出品本極適用現陸軍部已成立本督忝居總長將來購置各軍裝服仍擬向貴國採辦請轉商人源源採運預備需求云云日領聞言頗爲滿意興辭而出不謂行經某處見有落下之物則草帽也上各書有四言韻語墨瀋淋漓日領閱之狀甚不悅莫督卽飭查擲下此項草帽之人嚴懲聞係繕校員莫某所爲又一函云昨禮拜六日軍署開軍事常期會議所有參謀統領等均到會與議議畢各退有軍署委員莫迺斌及公役張榮行至二門將頭上所戴之臺灣草帽揭擲地下用足踐爛并欲取火焚燒適是日日本總領事到署拜謁已由外交委員蕭寛招待談話畢該領事告退出署忽瞥見莫委員等踐帽舉動遂有不悅之意折回花廳偕同蕭委員及護國第五軍總司令魏邦平前往察視指謂莫委員等如此行爲實屬有意排是語畢悻悻而去隨由蕭委員上觀音山向莫督告知此事莫督赫然震怒立派親軍衛隊營長黄錫坤拘傳委員傳迺斌及公役張榮上前查問緣由莫張禀請連日外間對於戴臺灣草帽者迭受凌辱是以脫云云云莫督怒仍不息即令將該委員公役一律槍决魏邦平聞耗急上前爲該二員求情不允參謀長林虎復又力爲求情卒歸無效於是各參謀統領齊集花廳籌商由肇軍統領陳均義發起聯同林虎馬濟魏邦平陳坤培謝卓英申葆藩甘日暢陸日新等二十餘員再上觀音山力請免該二員死罪莫督見各員力代求情始允將該委員莫迺斌及公役張榮改發陸軍監獄各統領遂告退而出時已五句鐘矣自廣東排貨風潮起後督軍省長會銜佈告云現據探報本月三十晚惠愛街及長堤等處聚有多數匪徒藉端滋擾實屬妨害社會康寗本督軍省長有維持治安之責任斷不容此等亂民擾亂秩序亟應嚴行禁止爲此佈告諸色人等知悉爾等各宜安份守紀愼毋以身試法倘敢仍前糾衆肆意騷擾定即嚴拿盡法懲辦决不姑寛此佈 
[贛學生亦將宣誓罷課]  
　　青島問題起後京津滬等處學生均已全體罷課本省學生聯合會昨在高升巷法政學校開會討論此事當時議决四日假省敎會再開全體大會是日下午一句鐘開會學生約七十餘人由評議部長丁偉主席報告開會宗旨略謂青島問題遷延至今尚無解决辦法本會成立已久中間因議員加薪問題擱置進行現加薪案既已打消而青島問題尚岌岌可危京滬各校業已罷課並在上海組織全國學生聯合總會本會之發生實因此事而起自當與京滬學生取一致行動藉張民氣但罷課以後應辦之事頗多今日須從長計議鍾祥鷺謂北京各校罷課後政府尚無若何辦法本省各校既相率罷課嗣後更當努力進行不可因罷課無事私自回家須知罷課作用爲表示青島非收回不可敎育總長及大學校長非復職不可之决心至罷課後之進行方法第一須速發行救國週刋此項文字概用白話各校同校均可擬就送由聯合會斟酌刋出言至此適北京學生代表魯士毅羅國烺留日代表章燿春至衆鼓掌歡迎由主席引就坐位鍾祥鷺復云方才所云乃進行中之一種此外尚有二種（一）十人團專事分途演說提倡國民愛國精神（一）義勇隊練習兵式體操預備他日應用衆均贊成末云罷課之後舉行宣誓禮節究定何日舉行在何地點衆云事宜速行即以後日（六日）在公共體育場舉行届時務望同學諸君各穿制服到場無制服者即佩本校徽章藉昭愼重遂由主席在點板書（議决六號下午一句鐘集合公共體育場舉行罷課宣誓典禮）又因辦理會場由主席提出鍾祥鷺汪宏毅段家璵盧任華四人爲幹事衆均贊成至此各項事務概行議决遂請魯羅章三代表先後登壇宣佈學生毆打曹章及國恥紀念日逮捕學生之情形六時散會 
　　各校學生議决後敎育許廳長政務陳廳長今年將此事禀告督軍陳督當即召集戒嚴岳司令警務李處長到署面諭對於學生愛國熱忱非常佩服可將此意轉語各校以示安慰惟當反對議員加薪風潮之後不宜再有集合致起誤會如各校對於外交有何意見儘可每校派遣代表兩人到署陳述無任歡迎各校如能仰體此意則不但本督軍佇立以待並尚可由督軍分派多員赴各校歡迎到署約同敎育廳長警務處長戒嚴司令公司陪見云云當由許岳李三君分途通告矣 
　　敎育廳長許壽裳今日特召集全城各專門各中學師範及各小學校長至廳會議是否准各學生舉行下午二鐘開會由許廳長提出勸止意見各校長均未表示態度當時有某校長發言謂外交全恃民氣况此事係受外省影響潮流所趨未便遏抑若遏抑太甚轉恐激生他故不如順其勢而利導之聽其舉行如以秩序爲慮届時可由各校管敎員臨場監察當無意外之虞如再過慮則請官廳多派軍警從旁彈壓維持學生程度均高不致有越軌行動云云聞許廳長已有允意並以此事報告省長未知戚省長有何表示也 
 
 
 

Page 8

 
 
[南京通信（重公）]  
紀商界罷市情形 
　　昨日（五日）下午滬上南北兩市罷市消息傳來軍民兩署卽恐此間接踵而起急用快郵代電飭令各屬道尹知事商會妥爲勸導各商力持鎭靜然此時學生聯合會已得天津急電謂學生演講被捕現閉譯學館四百人斷絶糧食四周架武器設帳圍駐又二人被步軍統領拘去鐐銬下獄各等語於是羣情大憤協議結果以政府既毫無悔禍之心且對待學生愈益慘酷遂决計效法上海學生沿街勸導請各商店一律罷市雖方針已定顧時已午夜未及實行商會自接軍民兩署代電後即連夜發出緊急通告召集會董業董擬於今日（六日）開會解决是否與上海取一致行動而是日晨起各校學生代表已分投出發勸導自午時起凡城内繁盛街市均有學生足跡亦有跪求者不一時各商家遂紛紛閉市午后二時各學生男女代表羣至南京總商會請見蘇會長擬面懇主張與上海一致時蘇君巳赴軍署探訽北京是否有逮捕學生數百人之事故其時蘇君並不在會當由蘇君民生出任招待各代表鄭重申述前說蘇君謂罷市固可而住民之生活萬不可不顧地方之秩序尤不可不保祈諸君注意各學生至是始稍散而蘇會長亦即到會各業董會員均先後蒞止商民之前來探聽消息者亦踵相接繼之以督軍代表何參謀長省長代表敎育廳長警察廳長各警署署長江寗縣知事保安警察隊曁甯垣各報館新聞記者均到場於是該會會所前後幾無隙地門以外人民集視者又不知凡幾是日天氣炎熱莫不汗流浹背喘息難案然均不忍遽去蘇會長當與代表等會譚以今日會場秩序大亂請俟明日開會公决各代表堅執不允遂徇衆意立時在該會議事廳開會蘇會長謂罷市一舉非個人所可代表衆商執行者會長不過商會一份子各董均在座儘可發表意鑡以求公决何參謀長起述督長希望維持治安之意畢警察廳長即陳述愛國宗旨與衆相同惟以負有維持地方安寗秩序之責不得不以保全地方人民幸福爲前提然對於學生之有法外行動者絶未有用高壓手段曁實行逮捕之事此因愛惜青年學子極意矜全顧鄙人之用心尚不爲學生所諒察而再接再厲必欲釀成罷市風潮以使商民愛無限之損失此則不能不視爲過舉要知愛國當在提倡國貨普及敎育而持以堅忍恒久之心始克有濟非可以感情用事因以僨事而貽禍國家社會者也胡敎育廳長謂罷學與罷市其利害大有輕重之分罷學僅及於學生個人本身罷市則社會之金融停滯市井蕭然貧民苦力活計且不保又安能保其絶不致於騷動乎云云何參謀長謂地方軍民長官之所以力維地方之治安者乃爲蘇省人民之幸福計且罷市一舉有害無利且援引某案反復申說繼由學生代表吉斌俊發言略謂學生等於義利之見極明因覺國事岌岌可危非懲辦賣國賊國民一致衛國則國將不國故學生謀罷課於先冀政府之反省乃政府毫不爲動反肆行殘毒因不得不求商界罷市於後以極大之犧牲作國民一致救國之表示苟政府始終不知覺悟吾國將爲朝鮮之續吾人所抱最大目的曰釋放被逮學生懲辦國賊及拒絶青島間題之簽字若政府辦不到則赴湯蹈火以哀籲之亦所不辭又有某代表力言亡國之慘狀與學生救國之决心復有某代表言此後商學兩界儘可各行其事罷學屬諸學生罷市屬諸商界各本其良心作事不相干涉可也蘇民生起言商會爲人民團體之一愛國之心寗獨與他界異其旨趣不過北京政府逮捕學生鐐銬下獄等事其消息尚未徵實俟督軍覆電一到再行定奪因恐此中有人希冀利用時機爲禍中國也蘇會長謂面見軍民兩長悉此事恐不甚確政府若眞有虐待學生如報所載者軍民兩長亦未便默認云云甯報界王春生發言以商學兩界利害關係各有不同好在可以各行其是惟警廳長力維地方治安絶無捕學生之事督長之息見亦然此均吾蘇之賢明長宫爲吾人所應行感戴者也惟吾國尚未亡在滿華人已受日人無故之凌虐箠希由之無人顧問設異日國而眞亡則國人所受之慘禍更不知奚若所願軍政學商各界各依法律互相諒解以達最終救國之目的後遂由該會會董通過表决拍電北京大總統國務院請釋學生並罷免曹徐章陸一電及散會已明月窺簾矣（電見公電欄） 
[罷市聲中之下關悲劇]  
王固磐慘無人理 
　　初七日南京下關警察毆傷農業學校金陵大學學生共二十四名内有六名刀傷最重已入醫院最慘者爲十四齡幼童陳昌勝被憲兵吊打於樹現有生命之虞金陵大學校長（美人）包文因學生受傷已預備交涉又聞下關全埠商民因王署長違法刀傷學生大動公憤要求省長撤換依法懲辦兹附錄下關商界來函如下此次京師拘捕學生下關全體商界聞風狂駭謀爲後盾六日晚下關警署長王固磐率全班警士赴商會開緊急會議宣佈武力辦法謂明日如有商店閉門及學生要求商店閉門者决逮捕不稍貸其時環聽者數百人皆喟然長歎一哄而散該會因無結果而禍機亦遂伏矣七日上午七時城内學生出城演講該署長即拘去四人嗣見學生列隊遊行該署長率馬步全班警士截之於途不准通行各學生長跪哀求繼以痛哭商界亦環列如堵相向而泣王惱羞成怒疊呼逮捕幸各警士抱同胞觀念不爲所動王乃拔刀前行砍傷十三四歲之小負販一名流血及肘而學生之被打傷砍傷者十有八人王復自持實彈手槍命各警士亦各實彈舉槍大呼口令曰預備：：放領隊學生亦應聲大呼曰願受：：死於是各生引頸露胸以待飲彈威儀肅穆萬籟無聲斯時在場人民無髮不衝有眥皆裂而婦孺之涕泣漣如者更不知凡幾幸賴本埠商董葉楚卿陶宣三濮鍾英陳大沅陳渭濱等伏地哀求王稍始歛威就返赴商會内休息各學生始得達遊行本埠一週之目的是役也商董濮葉陶三君維持秩序出力最多第二分駐所所長金壽山亦極爲出力當警士實彈舉槍時金以身爲障始未釀成大事而下關全埠商店之罷市遂亦爲王促成午後二時本埠商界領袖濮鍾英莊惠伯龔漢臣高憲亭等因警察强暴砍傷平民異常憤懣以爲當此潮流緊急之秋各區署長宜如何妥愼和平方足維持治安若如王固磐之性情暴横舉止乖張勢必再釀事變因於午後開全體會通過請撤署長議案業經具呈軍民兩署禀請遴派妥員來埠接任以維治安但未識軍民兩長能俯順輿情否也 
　　此次學生列隊遊行下關王署長要截於途大呼開槍各學生亦羣以願死二字應之其仁其勇固已令人可感更可異者隊尾一小學生年約十歲宿涙盈眶當警士作威時有素識之小兒告之曰警察將捕爾盍避諸該學生應之曰求死而來何懼捕爲聞者咸爲酸鼻又各商董伏地哀請息怒時王勃然曰你們商界也如此糊塗不敎我開槍我就不負維持的責任了旁有一老嫗應之曰誰敎你負責任的如眞有良心可以早些走了聞者喟然此亦可見婦孺之表同情者也王素仇視學生恐警士人少不敷指揮故又預求軍署加撥某營步兵一連排列下關靜海寺路旁當學生商界同聲大哭時全連兵士亦各涙流滿面埀首太息不置又有警士見學生痛哭亦多珠涙盈眥背地語人曰唵亦是國民唵的心已酸透了唵的署長敎唵開槍唵眞眞開不了此又可見軍警之同此心理也 
[南京罷市續誌]  
　　南京商界罷市情形已詳昨報今日（七日）爲罷市之第二日省城内外大小商店仍依然閉市上午學生隊伍分三十組出隊協助警察分段站崗童子軍則改爲巡邏隊氣象頗爲整肅至下午一時警察廳會議後决實行緊急戒嚴驅散學生保安隊騎巡隊偵探隊消防隊均全行武裝上街各通衢每三步或五步設一警察崗位槍頭均上剌刀日本商店門首則站警察四名各區署派出所警官長目齊着制服上街指揮警察凡遇學生或童子軍講演團販賣團均嚴厲干涉驅散學生與警察因言語爭執致生衝突者十餘起下關學生講演團高等師範學生某君被警察用刺刀刺傷聞傷勢頗不輕（一說刺傷二十餘人俟詳查）又曁南學校學生某因爭執白布旗書改良政府四字亦被警察逮捕解廳拘留其餘數起幸學生服從解散未至釀成事端至下午四時街市學生隊及童子軍講演團已絶跡卽學生三五成羣行路者亦被警察干涉王警廳長因奉督軍省長訓令勸諭各商立即開市除公函總商會及下關商會切實勸告各業董外並親赴三山街黑廊街府東街一帶各大商店逐家叩門諭令立即開市各商店均以要求目的未達據理拒絶並謂罷市乃商人不得已苦衷如果政府採納民意應立罷曹陸章之職以謝天下王廳長見勸諭無效復至總商會會晤蘇會長磋商辦法蘇會長云各商店齊心一致屢經苦口勸導均云非達到要求目的决不開市鄙人亦實無法惟有辭職而已王廳長又赴軍民兩署報告情形晚六時省署接内務部復電略云歌電悉京師地方官廳對於學生並無逮捕情事本月三四日因有學生一二千人在各街市游行演說地方秩序漸形紛擾地方官廳爲維持公安起見不得不設法解散僅將不肯散去者就近送往北京大學法科校舍嗣經與敎育總長商定辦法由各校將學生率同回校現在地面安謐如常此事詳情頃已由院分電知照特此布復希即宣示以免誤會云云商會奉到省警廳轉到督軍省長公函即晚（七日）九時開緊急會議各業董事已聞係爲勸諭開市事相約不到會故到會人數極少無結果而散上午議决之維持市面辦法（一）商店有門三間者閉兩間兩間者閉一間一間者閉半間（二）青牆門不閉門牕不掛旗牌大門照開（三）俟上海總商會開市之電到後即恢復原狀（四）本日被捕學生應恢復其自由（五）以後商人營業行止自由不受何方之干涉城内下關自罷市後中交兩銀行及各大錢莊在此罷市期内各處滙兌暫行停止學生游行隊伍被警察押令回校學生亦不抗拒回校之後休息片刻復又結隊出校而炎天暑熱警察押送之勞不勝其煩頗爲氣憤故時起衝突督軍省長公署布告云時局方艱人心浮動維持秩序最關重要近日各處謡諑滋多無非意圖紛擾其中必有不逞之徒藉端搆煽實屬有碍治安嗣後遇有造謡生事或要求各工商罷工罷市種種不法舉動應即查明依法嚴重辦理各該官廳責任所在切勿稍涉敷衍致貽巨患凡我人民務須各案生業共保公案母聽謡言是爲切要仰即一體遵照特此佈告 
[蘇州罷市記]  
　　蘇州各學校學生各團體於七日假王廢基公共體育場爲郭欽光徐日哲周瑞琪三志士開追悼會男女學生計二十隊全體皆到咸手執輓聯整隊蒞場國民救國團及政界商界亦各派代表與會各界來賓不下數千人由男女學生等分隊行禮演說散會後各學生分隊游行街市旋即排隊至西百花巷將近商會卽站隊於街市舉出男代表沈燮臣等十四人女代表七人進會求見會長適會長不在代表等在會長室守候警廳得悉卽派稽查員三人到會又囑北區二分所派警士二排在會門前駐守至五鐘時正副會長龐天笙蘇稼秋公斷處長宋友裴到會有警區巡長二人掛刀隨入龐會長等接見各代表告以昨發北京之電時預備第二步卽須罷市惟罷市後諸君須有維持方法始可代表言近日諸生舉動貴會諒必盡知即今日之由追悼會而全體揮汗步行到貴會非同兒戲實出於萬不得已惟有哀求貴會援助貴會於此只有兩種辦法（一）輔助學生聯合會之進行（一）貴會與上海商會取同一態度而已公斷處長宋友裴聲稱罷市一節事在必行惟須明日發通告後日開大會始能實行某代表詢以究係何日實行龐宋二君互商謂確定後日（九日）各代表則請求明日討論頗久旁聽各學生僉謂如不允明日我等情願餓腹終夜在此不散以俟貴會之實行嗣經雙方協議八日上午商界開大會准下午五時一律罷市各代表等拍掌歡呼而出各隊男女學生亦拍掌歡呼分道出發經過街市高聲喊呌商會贊成明日罷市商界萬歲於是商民咸知明日閉市矣當晚商會即分發通告定於八號上午八時開緊急大會一面卽報告鎭道各署請求傳知軍警派隊出巡保護地方治安並通知商團公會飭令各部團員逐日分段梭巡以期自衛八日觀前閶門各處商舖除吃食各小店外均未開門門前均貼有白紙字條（熱心救國國事顚倒無心營業文明抵制救國救民）等字樣道前街養育巷等處各商店清晨開市至九鐘時除零星雜貨吃食各店外均已閉門各店門首一律貼白紙油印字條書（文明抵制幸勿暴動）至下午則零星各店亦相率閉門至五時則全城一律罷市矣朱鎭守使王道尹於七日召集政界人員會議議定以和平勸導爲旨即於七日晚發布告略云六日接奉督軍省長歌電以接據報告滬上商界罷市等情除電滬道切實勸導外惟前次滬上學界罷課後即聞有人從中誘煽學生要求商會取一致行動情事誠恐各處商人以訛傳誤受人利用仰卽邀集商會切實勸導等因特出示布告商民人等各安生業切勿自相驚擾倘有痞棍附和滋擾定即查拿懲辦云云警廳崔廳長已分令各區隊於各崗警一律荷槍站巡保安偵探各隊則全體出隊分路巡防以維治安 
[各地之罷市聲]  
　　松江七日松地各商家除茶館旅館飯館外均仍罷市地方極爲安靜除軍警加緊巡邏維持秩序外並有縣立第一第二兩高小之童子軍在城内外分設崗位協同警戒省立第三中校新組之義勇隊原定於是日整隊游行嗣經前校長謝平前往撫慰勸令持以鎭靜勿可過事張揚致驚居民該生等遂允作罷午後李縣長邀集紳商學界在署開緊急會議討論維持秩序之辦法到會者自防守司令署孫副官商會會長鄭子松縣立第一第二兩高小校長錢魯詹楊繩武第三中學校長楊子侁紳士謝宰平耿伯齊等十餘人首由李縣長報告上海交涉司轉來盧護軍使囑令開課開市之公文次錢魯詹校長述明此次不得已放假七日之苦衷次楊子侁校長起言希望學生早日上課之意並言六日要求商界罷市者並非中校學生是日中學生並無一人出外云云次謝宰平發言謂楊校長之主張理尚無討論之必要松地罷市罷課無非受上海影響决非一時所能挽回不妨將此情向盧使說明一面防範各鄕勿再罷市並電請軍民兩長轉懇中央酌納學生要求則開課開市自然可望至應如何設法維持秩序祗好靜待數日再定辦法最後鄭子松發言主先出示佈告安慰商民始各散會又敎育會等各公團於七日續電省垣其文如下南京督軍省長敎育廳長鈞鑒魚電諒達松地商民激於義憤不惜犧牲血本於魚日三時城廂内外一律罷市各鄕鎭聞風響應亦於虞日一致行動各商門首大書不辦國賊誓不開市尤有不忍言者各小學亦均停講人心惶急大局可危倘政府再不覺悟誠恐民心解體後患何堪設想敝會等不忍坐視爲再電懇鈞座迅予轉電政府速順京校學生等請求並懲辦曹章諸人以謝天下學界幸甚全國幸甚松江縣縣市鄕敎育會勸學所圖書館公共體育場叩虞 
　　南京南京罷市後地方公會等發致北京電云大總統國務院鈞鑒拘禁學生人情憤激以致上海省城相繼罷市情形如此危險萬分應請政府立崇寛大先行開釋學生一面再議詳細辦法以平衆怒而杜亂萌南京地方公會敎育會農會叩魚 
　　鎭江鎭埠商民昨日閉市後商會發緊要通告云昨日各業罷市本會已電請督軍省長轉呈政府釋放被拘學生罷黜曹陸章諸人以平衆怒而靖潮流務請各業保守秩序勿生意外是爲至要云嗣由各業衆商公同議决開市之期隨同上海辦理丹徒縣農會會長吳君擬邀集各市鄕董事各市鄕農會開緊急會議其宗旨以學生不釋放國賊不懲辦外交不挽回丁漕誓不完納一俟各市鄕人數到齊議决後卽行通電又衆商公議暫行不納捐稅以促政府之反省倘能慰釋學生懲辦國賊商人仍當服從政府安心營業縣知事除電呈軍民兩長外並往商會磋商解决方法昨今兩日軍警兩界曁商團各團員一律戎裝出外分往城内外各要隘嚴密梭巡城外各戲館各妓院均於昨日起停止彈唱以示哀痛城内外各學校亦於日昨結隊游街作救國之行動並設演講團分途演講使人民咸知罷市之原因云又鎭江商界發布罷市宣言云共和國家民爲主體由總統以至凡百文武官吏既屬服務公家即爲人民公僕舉凡用人行政對内對外自當以國爲重民意爲歸庶不負國民委託之期望納稅之義務近年以來政客縱横武人跋扈段祺瑞孤行己意黷武窮兵縱令徐樹錚曹汝霖章宗祥陸宗輿輩以安福俱樂部把持政柄勾結外人喪權賣國未盡參戰之責隂締協訂之盟以致此次歐洲和會無良好之結果幸我國青年不忍坐視全國淪胥起而爲大快人心之舉全國方欽感之不暇乃政府不恤輿論反從而遏抑之禁錮之致激成京滬罷市之舉頻年以來商人箝口結舌只盡納稅義務復因政治不良受無窮之損失商情鬱抑久已痛苦莫伸今若再輸血汗之金錢供權奸之揮霍凡有血氣詎肯甘心現經全體公議暫行停市不納捐稅以促政府之反省倘能慰釋學生懲辦國賊商人仍當服從政府安心營業除由商會電陳總統督軍省長各報館商會外特具宣言伏希公鑒 
　　莘莊松江縣屬之莘莊鎭亦於八日罷市該鎭商會分電北京及軍省兩署實業廳其致北京電云大總統國務院農商部鈞鑒外交失敗松滬罷市影響所及同深憤激莘莊商界亦巳閉市危險萬狀亂象堪虞伏乞速示方針以挽危局莘莊商會叩庚又快郵代電致督軍省長實業廳長者文同 
　　無錫商會電呈軍省兩署云南京督軍省長鈞鑒北京學生因演講被捕致牽動滬商一律罷市錫地接近滬濱正虞波及頃奉鈞電並楊知事轉錄前因敝會遵即力勸各商鎭靜但人心憤激恐難制止可否乞轉呈大總統將拘捕學生速行釋放並罷黜曹陸章等以平公憤而順輿情不勝急切待命之至無錫商會會長孫鳴圻副會長蔡文鑫曁全體會員叩魚國民大會事務所亦電云南京督軍省長鈞鑒外交失敗羣情憤激國賊未除民怨沸騰學生本赤子之誠作徒手之呼政府逼以軍警繫以縲絏養奸辱士措置乖方滬上罷市各地響應近在眉睫苟非政府根本澈悟立除國賊容納民意國事將不堪設想應請督軍省長迅賜會電政府急謀補救以挽狂瀾而維元氣無任迫切待命之至國民大會無錫事務所叩魚國民大會之魚電拍發後即將原文抄呈縣署楊知事亦電兩署云南京督軍李省長齊鈞鑒頃接國民大會事務所抄送魚電諒荷賜鑒務乞俯順民情迅予轉達不勝急切待命之至又電告學生罷課後之情形云督軍省長敎育廳長蘇州蘇常道尹鈞鑒無錫省立第三師範省立代用女子中學敎會立輔仁中學縣立女子師範各學校學生已於今日一律宣告罷課當經派員宣導並告以學生愛國務出眞誠毋擾秩序毋涉感情各該生富於自治精神態度尚鎭靜秩序尚安甯堪紓鈞厪兹經擬定學生罷課後維持秩序辦法送由各該校酌量施行另紙寄呈伏乞鈞鑒無錫縣知事楊夢齡魚印 
[寗波罷市誌]  
　　浙江甯波各界聞京漢學生因青鳥問題集會演講被軍警逮捕羣情激昻五日又聞上海罷市之耗影響所及已有商學兩界聯絡罷市之傳說晚間商會接旅滬同鄕會來電云滬埠罷市吾甬速一致進行云云衆意乃决六日午後一時半各校學生陸續至江北岸新民鼓舞臺門首聚會共計到有千餘人商界中人亦不少多執旗幟排隊出發游行示威秩序整齊而所過城廂内外各店舖不待勸告遂爭先紛紛閉門無一躊躇觀望者可見人心之一致時警廳長雖派有各警佐分頭勸諭開門無如各商店均以事屬公義多未之聽軍警長官恐有不肖之徒乘間生事早派軍警多名分隊游行防護縣知事亦派巡防隊出哨梭巡以維地方秩序商會於午前恐有罷市之舉先有電致政府請釋放被捕學生以安人心不料午後已見實行立即邀集各業商董及紳學各界開緊急會議當時議决如左一决議由本邑各機關電請政府釋放被捕學生（電文錄後）一請官廳協力電懇釋放被捕學生一决議以當業米業鮮鹹貨行蔬菜業均與小民生計有關勸諭照常營業免生意外一請警廳長分令各管轄分署加派警察維持秩序其致北京電文云大總統國務院鈞鑒北京學生演講被捕羣情憤激全滬罷市甬地影響人心皇皇不可終日乞從速釋放以安人心而弭隱患迫切陳詞伏維垂鑒浙江甯波總商會叩午後續電云北京大總統國務院鈞鑒魚前電計呈鈞鑒本日午後二時寗波全埠竟一律罷市人心浮動禍在眉睫商會極力勸諭無效迫懇俯念地方治安將被捕北京學生迅予釋放以維危局不勝迫切待命之至浙江甯波總商會叩魚又電杭州云督軍省長鈞鑒甬地受上海影響巳於魚日一律罷市人心浮動禍在眉睫除由商會設法勸諭並請地方官廳維持秩序外迫懇迅電政府將被捕北京學生從速釋放以維大局寗波總商會叩又城鄕自治會電略同 
[杭州快信]  
　　省垣錢業以上海寗波罷市影響所及銀根枯窘已向杭縣金融評議會提議先行支借現金三十萬元暫資周轉 
　　省會錢業公議禁運現洋出境業蒙官廳許可滿五百元以上概須禁遏非杭總商會護照不得放行 
　　省垣各轉運公司輸送滬上貨物現已一律停頓待發拒絶鮮貨業此者最受虧 
　　上海沈道尹御日夜間來電謂滬市已開軍民兩長當卽轉發杭總商會宣佈詎午後滬車到杭消息與御電不符各業領袖恐慌咸赴商會詰問杭縣景知事亦蒞會表明御電拍發時滬商已允開市如何不果尚待續電云云 
　　昨午後喧傳嘉興亦有罷市消息探詢不確 
此間各校學生自前日西湖赤山埠會議後今日（星期）街市學生往來已少 
昨晚有自稱浙江商界一分子刋發傅單泣告杭商界有還不自覺等語警署立派密拘未獲 
上海中華民國協會浙江支會丁克濤等急電中央稱上海罷市人心摇動速放學生懲辦禍首以息公憤督軍省長通告各區軍警區官非遇重要事故不得擅離防汛 
地方通信 
[蘇州]  
　　會議昌善局安節局務昨日下午二時吳縣公署邀請邑紳吳蔭培莊清鍾潘祖謙曁在籍省議員開會集議昌善局事先由温知事報告開會宗旨繼由列席各人將查賬員開送各單逐一研究僉稱此次所開賬單於收支情形未盡明嘹應請查賬員覆查清澈再行開會至安節局務嫠婦嗷嗷待哺自屬刻不容緩應由縣署函請吳硯農勉力維持倘堅執不允則請豐備義倉暫撥米二十石以貲接濟全體表决遂興辭而退 
[九江]  
　　請禁運米出口九江自米禁開放後一般米商專事販運出口致本埠米價驟昻大有缺市之慮曾經商會兩次通告禁止而米貴如故九江自治籌備處敎育會助理員等防患未然特呈請潯陽道尹暫行禁止出口其呈文云呈爲米價騰貴民食攸關懇請暫禁出口以維民食事竊潯埠食米向賴商昌各處運米自米禁開後雖來源較廣然運來之米無論多寡到即由輪裝運出口本地並無存留倘滬寗各埠米價提高則搬運尤甚甚至一般奸商惟利是圖將潯埠護照運來存買之米一一陸續偷運出口以致本地存米無多米商居奇米價飛漲查近時滬寗各埠米價甚昂故奸商搬運較前踴躍聞江永等輪每日裝運以萬計似此任情搬運漫無限制實不啻竭澤而漁誠恐産米之區亦不免有缺乏之慮况潯埠食米權衡操之於一般奸商之手若再不懇請嚴禁出口值此青黄不接之候深恐米價之高有加無已食爲民天關係匪淺本處爲維持地方民食起見懇暫嚴禁出口以防米價之增加而杜奸商之搬運至護照運來之米原係減輕稅則運潯平價銷售應請由本處派員會同商會隨時稽查以免偷運出口所有禁止暫行運米出口緣由理合備文呈請道尹鑒核施行實爲德便 
雜評一 
[兩種好現象（默）]  
　　今日愁慘之中國有兩種好現象以學生言人人有必死之心如北京學生威以軍法從事而不懼湖北學生惕以格殺勿論而不退南京下關學生嚇以開槍則袒胸相迎咸有一種捨身成仁一瞑不視之概此甚可欽敬者也以商學界聯合言人人有親愛之心觀近日上海罷市後商學界聯絡防範行路則互行敬禮也任職則互相慰勞也又時常互相勗勉也其一種保守秩序情同骨肉之態度直令人油然生起敬之心此亦從來所未見者也本此必死之心以護國推此有秩序之友愛心以愛國則此後無論何事皆有希望國之不亡或即在此一線乎 
 
 
 

Page 9

 
 
   
 
 

Page 10

 
 
   
 
 

Page 11

 
 
本埠新聞 
[上海商界罷市之第四日]  
　　公共租界本埠南北市全體罷市已四天矣政府迄無圓滿之電復各商民仍堅决一致昨晨公共租界售賣菜蔬各小販聞知南市菜市塲罷市消息雖未全體休業然設攤出賣菜蔬者祗寥寥數人居民之稍遲往買者無從購取市上又生出一種恐慌之現象至於各大商店咸以國賊不除學生不釋均不開市昨均高懸白旗警語勸告愛國同胞無事切勿在馬路閑游或成羣結隊呌喊拍手任意譁噪此種舉動跡近妨礙公安或起他人干涉其各戒勉有等商號粘貼極長字條上書總商會議决俟大總統懲辦國賊釋放學生再行開市云云並由學生隊童子軍分站各要隘各熱鬧處所泣求勸告以故租界内秩序井然本埠男女各學校學生昨日仍均手執大書愛國同胞切勿暴動之白旗游行南北市並在公共租界内分發傳單摘錄如下這幾天學校罷課商民罷市純然是商學各界表示一種愛國熱忱舉動應該極文明極有秩序的須知罷課罷市兩件事情是注重對内的不是注重對外的是注重對政府的不是注重對外人的倘若不守秩序造出種種亂子由是政府壓制我們有詞可藉了外人責問我們有話可說了豈不是無秩序的愛國反轉有妨礙我們救國的進行麽故我們提出兩條條約（甲）不可毆辱外國的人民（乙）不可搗毁外國人的商店這事還望大家遵守堅持到底非等到政府覺悟依了我人民的請求决不罷休還有一件最要緊的事是要求米油鹽柴各同胞仍然維持各同胞需求切勿乘此危機不顧大義而圖私利驟然漲價不但貧民饑餓且恐貽笑外人幸祈垂鑒同胞感激不盡英美總巡麥高雲氏以學生聯合分送中西文合璧之傳單尚無激烈語句故對待亦頗文明而該會所派各馬路維持秩序之童子軍及糾察員背上所綴白布所書切勿暴動四字均係華文惟恐外人不明意旨於前日傍晚時復於各人前胸或後背加綴西文白布一方以期中西人士共喻本埠郵務局各信差亦擬於商學兩界取一致行動事爲華洋經理得悉以郵務一職與他業性質不同一旦罷工必致全國信息不通且北京學生之電報已不能自由送達該學生等信息惟賴郵遞開導再三各信差以此論極是已將此議打消照常服務日來學生團童子軍糾察員分赴各馬路維持秩序終日僕僕道途饑渴之時無暇飲食昨日南京路五芳齋等點心及明明眼鏡公司匯通電燈公司福州路青蓮閣四海昇平樓等各茶館均備茶點貯以調箱令人扛往各馬路饋贈愛國學子昨日入晚各馬路維持秩序之商人及學生沿途密布行人過者均勸令在階沿上行走并勸勿逗遛各維持團員相見均行舉手禮以故路中肅靜秩序較平時尤爲整齊各商家飭人擔挑食物茶水沿途餽贈者亦絡繹不絶 
　　法租界法租界内各商店昨仍一律閉市法捕房施總巡以地方雖安靜如常巡防不可不嚴故連日除加添崗位巡察外又派越捕一百餘名擎槍分往新老兩租界巡查施總巡及石西探長每日必親自出外數次督率巡防並察各捕辦公勤惰以保治安昨晨有商界維持會中人持四五寸闊四尺餘長之白竹布一頭書幸勿暴動四字一頭書字義相同之西文至法租界每一商店送布一條並勸各店中人繞在身上至馬路游行以維本街内秩序昨晨法租界内有少數小販仍設鮮貨攤於市售賣旋有形似小販之人至菜市場逼令停售有不允者即用火油澆入鮮貨之内以致各菜攤均各收市事爲捕房所知深恐有滋擾情事立飭西捕一名帶同擎槍越捕兩名華捕一名至菜市場巡察保衛 
　　虹口昨日虹口各商號仍前一律閉門罷市其狀况較之前兩日更形堅决門首咸粘貼不達目的不開門之警句各捕房捕頭除加派特别巡捕帮同巡邏外商團並未出發地方亦無重大之事發生云復旦公學販賣部學生廣東人蕭某昨日清晨以布袋盛上海學生聯合會日刋二百餘份出外販賣蕭面黑而矮語言又格格不通致行經北浙江路新署南首時被途人誤疑爲某國人喬裝羣相圍觀一時人聲嘈雜勢若潮湧旋經兩江公學學生及　年會糾察團某君先後瞥見偕至兩江公學後將校門緊閉詢明學校姓氏用電話通知該校轉告寰球中國學生會就近派令幹事某某兩君乘坐馬車馳至兩江公學將蕭救出一面由李君向衆證明蕭確係復旦公學學生並非衆人始行散去 
　　閘北本埠工商罷市昨日已届第四天閘七北方面各店舖依然停止交易惟菜市上蔬菜鹹貨及點心食物爲日用所必不可少者尚可購得其餘均緊閉不開前日有學生團數隊在閘北寳山路虬港橋等處露天演講五區王警正一分所孟警佐以境内居留日僑甚多或恐發生意外勸該學生等往他處演說一面傳諭各日僑無事勿在街上游行並飭長警格外注意預防危險前日起四五兩區轄境内之私立小學校各學生亦一律罷課排隊游行各學生手執白旗旗上書誓除國賊喚醒國魂等語沿途有各校敎員率領照料所過之處觀者甚衆蘇州東吳大學第一師範醫學農業英華粹英等十四學校前日各推代表共數十人來滬加入學界聯合會取一致行動代表乘火車抵埠時聯合會特派會員在北車站歡迎 
　　城廂全埠商界罷市至昨日止已有四天因北京政府無圓滿答覆尚未開市昨日又逢星期勞動工匠例停工作故在途游行者比往日更衆軍警方面分投出發擇要駐防童子軍學生隊等誠恐軍警與商民言語不通易起種突凡遇軍警駐紥地點必有童子軍等在旁照料前晚八時許有日本人二名由大南門往北誤入花園弄小路中東張西望找尋出路經該處居民報告崗巡即由該警護送該日人出城往北而去本埠往年每逢夏秋天氣炎熱之時必有慈善之家沿途擺設義務茶缸近自商家罷市以來市上發生一種駭人聽聞之謡言所以前日起城内外各馬路中原設之茶缸一律暫時撤消而滬北租界華成路一帶大小各商號因見各校學生異常熱心乃集資購得雨前茶嗬囒水鷄蛋糕荸薺等分置條箱三隻雇小工六名扛運分投出發途中如遇學生團等即以茶點餽贈城内外大小飯店麫館點心店等連日尚有售賣者至昨日始因鮮肉無從購買巳有二日故售賣之店亦僅售素菜而已昨午各處小菜場傳述謂目的不達商家再不開市則十二日起各小菜場所售素菜亦當斷絶上海縣沈知事恐無賴乘間滋生事端特諭飭縣警察所警佐領袖王敬常着轉諭各區警所妥爲防護江蘇第二監獄典獄長敖雲亭以監獄爲重要地點禀准上台於前晚始撥派軍警蒞監保護第三區救火會主任沈韻笙每夜親率全體會員並領袖等各就本區及各分所輪班駐防又分上午下午兩班分派會員肩負白布一方上書文明舉止切勿暴動等八字分别出發沿途照料 
　　南市南市方面各商行號罷市以來曾經官廳頒發佈告並由警察廳長令傳各區署所警正佐分投勸諭迅速開市惟各商號以目的未達門上均貼有種種救國字樣堅執不允開市昨日錢業中已實行停解莊票各烟紙店兌換舖等因現洋銅元缺少對於鈔票換現洋者暫行停止聞銅元每元僅易一千三百文惟秩序仍頗安靜盧護軍使傳令軍警各界於前晚爲始重行戒嚴除分佈擔任防護外第一區警署並滬南工巡捐局均由使署馬參謀長撥派三十八團步兵兩連在彼日夜駐防南市方面商家以罷市以來已大受損失而北京尚無圓滿答覆恐難速予解决是以昨日提議聯絡要求官廳豁免一切捐稅所有昨日進口之貨物如沙船運到者一經抵埠先行上棧存儲暫不報請納稅云南市各猪作罷工後各鮮肉莊因無貨可賣亦即停市猪行方面由江北各路客販運猪到滬者均不能上岸投行買賣該客販等因天氣炎熱恐活猪在船上或有受瘟悶斃不免虧本是以要求各猪行業董變通辦法體恤客商艱難昨日經各行客公同議决通知各客如猪未上棧者趕速運回並爲免去稅欵其已上棧未經宰剝者一經斃去猪隻每頭貼給客人洋兩元以償損失所有宰作坊家如有私自宰剝者一經查出後每猪罰洋五十元將罰欵充作善舉各票店自罷市後均停止售賣各種彩票聞現經慈善劵總事務所議定將開奬日展期七天定於五月十八日開奬中華利濟劵副票第二次開奬本定今日現亦議改五月二十一日開奬昨已通知各界各　體並由各店夥沿途通知矣 
　　浦東浦東沿浦一帶除食物店略爲應市外各商店仍閉門停業内地各鄕鎭如居家石橋高橋等處已繼起罷市其餘如北蔡祝家橋周浦大團南橋等處均在集議亦擬繼起各地方除由巡警加派雙崗保護外各鄕鎭更有商團民團等互相保衛秩序安堵如常　　匯豐今日會議連日中國各銀地及錢莊亦停止營業故匯豐銀行定今日邀集中外銀行當事者開會籌議維持金融辦法 
　　報關公所函報關公所致通運公所尤森庭函云敬啓者南北商界停市已届四天吾業亦在其列今據敝業同人來所報告有貴業中之太古昌長源泰等數家於明日（九日）有代客報裝出口各貨（有已在各公司簽出之下單可證）如此不顧公益違反衆意用特函達務請知會各該同業切勿開始破壞免遭物議是深盼切實紉公誼 
　　山東會館通告啓者此次因北京拘捕學生激成上海罷市風潮本國民公理之心爲不得已之表示但祈當軸憬然悔悟勸懲一秉至公則吾人希望目的庶稱達到凡我同鄕諒已共明斯恉無俟再贅惟有志竟勤業女子師範學校分會維持治安講演團 
成事在人爲務乞同鄕　公嚴守秩序與各公團一致行動軍以毅力持以恒心各宜鎭靜以待解决愼弗稍形暴烈致生意外是所切禱謹此通告山東旅滬同鄕會公啓 
　　捲烟業通告上海捲烟同業聯合會第四次通告云本埠全市停業已届四天盡出愛國熱忱並無絲毫暴動惟祈吾同業堅持到底務達懲辦國賊開釋學生目的方可啓市是爲至要 
　　報關行夥之熱忱法租界臨平里豐順公報關行經理高子嘉朱眉舫見商界罷市後各學生分隊四出宣講並協助軍警照料以故秩序井然深爲感佩爰特助資購買食物餽贈以酬其勞昨日出資五六元專購荸薺僱人扦光分途贈與各學生止渴頗得各學生感謝該行各夥友亦均樂助食物聞該經理鑒於日來外間奇異之謡言誠恐分贈荸薺易滋混淆特函請學生會給予證書俾分贈時得以證明國人熱忱云 
　　鐵路職員前日（七號）滬寗杭甬兩路同人對於罷市事借座儉德儲蓄會開臨時會僉以同人同是國民當兹潮流尚須稍盡義務即經議定印刷中西文傳單數千份由同人持向各要道分發大意警告同胞切勿暴動並於界路承德里一弄底儉德儲蓄會内預備茶點爲學生休息之處 
　　國民大會函上海縣商會昨接中華國民大會上海事務所函云此次商民罷市原以討賊廢約爲唯一之目的皇皇佈告舉國聞知斷無賊不除約不廢而可以自由轉　者也頃聞盧永祥有以擔保北庭罷免曹陸章之說勸令開市盧永祥能否擔保北庭姑勿具論即令罷免曹陸章矣爲問商學各界所抱之目的僅僅罷免曹陸章數人已乎討賊之謂何豈可以罷免二字了之耶且商學所爭者爲爭回青島及廢除各種賣國密約挽救危亡是也北京學生謂寗犧牲性命不及營救務達討賊廢約之目的而後巳貴商界表同情於學生則與學生抱同一之目的自不必言誠恐北庭一旦施其技以欺騙我商民而商民中亦不無中其奸計者則大勢去也貴會爲商界之總機關務祈本最初之目的下最後之决心力勸商界同胞堅持到底則大局必有大解决之一日而商界之歷史上亦有莫大之光榮焉生死存亡爭此斯須惟貴會實圖利之 
　　護軍使署會議昨日護軍使署因見本埠南北市商店仍不開市盧使即諭淞滬警察廳長徐國樑滬海沈護道尹等迅行勸令商店照常開市詎仍無效故於午後又在署會議處置方法其結果仍歸勸導一法云　　姚錫光赴寗政界要人國民毅力愛國會發起人姚錫光於昨赴南京晉謁軍民兩長面商滬市開市問題云 
[工界與商學界一致行動]  
　　汽車夫上海全埠開汽車人昨日會議後發出通告略謂吾人亦國民一份子當此國家存亡危急之秋商學界愛國表示舉動已起於前吾人何可漠視爰特議决於九號起全體罷工與商學界取一致行動云云今日開汽車人約有二千餘罷工後將組織一團體協同商學界維持租界秩序 
　　漆匠上海漆匠寗紹帮居多此次愛國舉動寗紹帮亦頗熱心故漆匠全體亦已於昨議决自今日起一律罷工與國民一致要求政府俯順民意並聞水木兩作亦將接踵而起云 
　　電車工人前日華商電車於下午四時仍復開行後昨晨各工人開商界尚未開市知救國目的未達遂復停止開行其往來於西門斜橋民國路之英法電車則昨已照常通行矣 
　　火車工人滬寗滬杭兩車全部機師工人等於昨晚議决定今日（九日）起一律罷工嗣經車務總管一再商勸該機師等允於今日照常開駛明日（十日）滬寗滬杭一律停止開駛云 
　　各清潔夫本埠各清潔夫亦於昨日（八號）齊向各該頭目要求自今日起一律罷市先於昨日下午向各商店居戸聲明以免臨時恐慌 
　　機器工匠隂曆五月十一日銅鐵棧機器業公所開會各工匠到者約六百餘人公推張延鍾主席由主席託王曉蒙代表報告開會宗旨略謂今日因各工匠爲政府不辦國賊拘押學生羣情憤激齊集本公所主張開會討論辦法我工界亦國民一分子當此商學界奮起救國工界豈可落人之後應如何進行請到會諸君决定仲學準君登台宣告今日工人開會無非救國各人均須從良心上做去次仲學培仲其美李兆熊丁文龍相繼演說詞極痛切鼓掌之聲不絶當經全體决定辦法如下（一）工界爲商學界後盾（二）靜候三日（三）如三日後政府不辦國賊工界設法對付（四）保持秩序决勿暴動至三時散會 
[浦東各廠工人之近狀]  
　　自本埠商界罷市後浦東沿浦一帶染織布廠互相集議僉以愛國之心人所同具惟工廠爲貧苦女工生活之所須互相維持勿爲浮言所動致碍女工生計故昨日各廠門首多粘貼白紙上書如本廠批發所已停止營業工場爲『貧女工生活之地暫爲維持』等字樣其餘榮昌火柴廠華昌盒片廠利華皮棍廠等均照常工作 
　　浦東陸家嘴日華紗廠男女工人共三千餘人所飲茶水向由該廠供給近因外間謡傳以故相戒不飲廠内茶水前晚九時許有女工二人出外泡茶被日人攔阻不許出外並飭令巡丁將廠門鎖閉令各女工取飲廠内自備之茶各女工心愈疑惑無心作工欲圖出廠一時人聲嘈雜秩序大亂該廠大班深恐人衆滋事立將電燈關閉人聲愈鬧紛紛擁至樓下覓路出走其時門外已聚集男工數百人將門推倒各女工始得走出事後三區曾署長得悉督同全體長警前往彈壓尚無發生事故昨爲星期日工人例須停工並無動靜云 
　　浦東陸家嘴英商祥生鐵廠工人四百餘人同盟罷工等情曾誌本報兹悉船塢銅匠鐵匠等各部份工人總計二千餘人前日（星期六）發給工資本定星期日應有數部份工人照常上工以應需要乃昨日各工人相約全體罷工以作商界後盾街市游人雖多頗守文明並無事故發生 
　　浦東陸家嘴英美香烟廠新老兩廠男女工人數達五千餘人自商界罷市卽躍躍欲動前日（星期六）放工時該廠大班親出勸導謂日人欺侮中國吾人亦深爲不平惟限於條約致英美政府愛莫能助爾等仍照常工作免遭損失等語各工人亦推代表答謝謂可憐學生被虐可恨國賊賣國痛心國難實無心工作决定星期一（今日）罷工云云昨該廠諭令工頭四出勸導不識能挽回否 
[罷市後近滬各地之響應]  
　　松江松江各商舖自於五日得滬地華租各界各商店全體罷市消息後原欲急步其後即於六日要求商會因未允准故未實行嗣至前日（七號）午後三時不待商會允許各商舖一律罷市停止營業 
　　蘇州昨夜有人來自蘇州述及蘇省城内外各商界已於（八日）上午八時閶門觀前街一帶典當舖戸一律罷市至午後城内外大小各街巷店舖均與學界一致進行務達到懲辦國賊之目的始開門營業云　　莘莊西鄕莘莊鎭合鎭商舖因悉松江已經全體罷市故於昨日八號清晨起亦均一概閉門停止營業　　龍華西鄕龍華鎭距滬僅十餘里現因鮮繭上市且有軍隊駐紥是以市面尚稱繁盛兹悉該處各店因滬地罷市已有三日故於昨日起亦全體罷市惟有某雜貨舖一家以及糟坊數家仍開市售賣云 
　　吳淞自滬上罷市後吳淞商民莫不感動各願犧牲私利與上海取同一態度六日晚八時半各商民聚集商會門首要求罷市會長孫汝俊允先發懲辦國賊釋放學生電而散惟商民愛國熱心愈演愈高於九時許各在店舖刷板上貼（不除國賊誓不開市）通鎭一律至七日晨遂實行罷市各商店罷市後除軍警出維秩序外有第一國民學校及吳淞乙種商業學校童子軍輔佐軍警指揮一切故市面安堵如常此外同濟大學生組織游行隊梭巡各要道有某機關發給水菓糕餅與童子軍游行隊以資慰勞 
[彚紀請懲國賊電]  
　　青浦旅滬同鄕會電北京大總統總理鈞鑒滬市全罷寗鎭響應羣情憤激如火燎原京學生雖荷釋放僉謂非罷國賊决不開市上課滬軍民長官多方勸導甚至願負曹章陸去職之責商學界迄不爲動共和國家首重民意務懇我大總統總理化除成見俯順輿情將曹章陸立予罷斥免致因内政而激成意外無任盼禱青浦旅滬同鄕會叩 
　　吳江旅滬同鄕會電北京大總統總理鈞鑒上海罷市已經四日影響所及險象環生羣情均以回復學生之自由免曹章陸之職爲先决問題務請俯順輿情以救危局吳江旅滬同鄕會全體叩庚 
　　江北旅滬同鄕維持會電大總統國務院鈞鑒前次外交失敗民心共憤此次學生被捕士氣難平今上海停課罷市行且輟業停稅風潮日激賡續繼起前途危險不堪設想用特電請俯順輿情速放學生殲厥渠魁以平公憤實爲德便江北旅滬同鄕維持會 
　　振華堂洋布公所電北京大總統國務院農商部鈞鑒上海因青島問題北京發生發生被捕等事全埠罷學之後繼以罷市罷工商民急急惶惶紛紛致電商會爲衆商代表機關歌日電達台端人心鼎沸卽至不堪設想今讀商會抄來陽日復電寥寥數語似甚無關緊要者殊不知民國約法首重民意設或人心一去挽救無從丁兹内憂外患伺隙於旁政府之興廢人民之生命係焉洋布商民亦國民之一份用特電請敬乞誠意相加切實電復俾順民意而伸公理 
　　昌明學校電大總統國務院敎育部外交失敗國民憤　而政府倒行逆施拘捕學生袒護國賊以致學生罷課商民罷市影響所至遍地風從糜爛在卽禍患無窮務祈立釋學生懲辦國賊以順民情而救狂瀾臨電迫切泣血上陳 
　　烟酒聯合會電北京大總統國務院鑒學罷課商罷市工罷業人心汹汹一致以赦學生懲國賊復自由爲目的乃各界紛電呼籲而鈞座迄無隻字答覆因此人心益憤勢更危急倘政府尚以我人民爲念乞速明頒懲辦國賊命令以挽危機而快人心臨電涕泣鵠候賜復中國烟酒聯合會叩庚 
[茶業公所開會紀]  
　　南北市茶業因罷課罷市罷工事於夏曆初十日在本公所開臨時會議全體齊集均謂罷市風潮已經三日政府竟無圓滿之答覆爲特議决急電政府泣求俯順民意冀可恢復原狀而安營業當場擬就電稿衆皆贊成電稿如下北京大總統國務院農商部鈞鑒上海全埠學界罷課商界停市工界輟業惡象業生大局危急迫求鈞座開誠布公俯順民意懲有罪而釋無辜廢密約而保主權維繫人心以固邦本上海茶業公所全體叩齊 
[駐滬留日學生代表通電]  
　　全國各省議會各商會各報館各學生聯合會各團體公鑒段祺瑞曹汝霖章宗祥陸宗輿徐樹錚等勾結日本屢訂密約以致此次外交全歸失敗罪在必懲無待煩言第山東問題存亡攸關欲留轉圜餘地萬難聽任簽字否則一錯鑄成萬刧莫復務祈各界除要求懲辦國賊外並一致主張誓死拒絶簽字臨電不勝泣盼之至駐滬留日學生代表廖方新凌炳鄒衛姚作賓黄恢權王之楨劉泗英王璋劉振羣盛世才叩歌庚 
[湖北旅滬同鄕開會紀]  
　　湖北旅滬同鄕會對於本埠罷市及鄂學生禍情形特開緊急會議議决鄂省旅滬各界人民甚衆亟應將此次愛國舉動純是爲少數賣國賊所激起與外人毫無干涉情事請各帮領袖分途誥誡維持秩序靜候解决至鄂督摧殘學生事應請湖北省議會漢口總商會曁漢口各團聯合會請其警告王督維持公理當由劉君擬就電文公同認可拍發電文如下 
　　（其一）漢口總商會曁各團聯合會公鑒支日報載漢口電本月一日被捕學生一則當經開會討論僉稱商人雖不知愛國當莫不自愛其子弟是否因愛國受禍之學生貴總會斷無隱忍不言之理故未電塵視聽今報載武昌高師受禍慘狀及鄂督電京情形是非眞僞必衷一是應請視愛國學生如子弟視摧殘我子弟者如寇讐迅起直追無留秦政禍我鄂人劉萬青陶理堂李明輔等叩齊 
　　（其二）武昌省議會公鑒支日報載漢口電本月一日被捕學生一則當經開會討論僉以眞相莫明賴有貴會就近扶持自能維持公理故暫隱忍昨今報載武昌高師受禍慘狀及王督電京情形是非眞僞公論難逃貴會理應代表人民訴兹冤抑萬一攝於權勢亦應正告王督速自覺悟保全名譽藉順人心齊 
[吳燦煌致王占元電]  
　　吳燦煌昨致鄂督電云武昌王督軍鑒山東者公祖宗邱墓之所托青島問題連帶濟順高徐路約國權盡喪魯夷爲韓况各秘約尚不止此全國學商抵死抗拒罷學罷商罷工毫無南北黨派意見亦無排外暴動行爲吾國民豈不各愛身家特以國亡種奴將來之痛萬刦不可復耳公有天良風聞亦有蠻壓商學之舉甚爲痛惜願順國民心理以應世界趨勢吳燦煌叩陽 
[戒嚴後之防範]  
　　京畿憲兵第一連吳連長以本埠華界業於七號爲始奉令戒嚴故於前晚八時爲始至天明四時爲止派撥憲兵十六名分作二班各以四小時爲限由徐張二排長督同乘騎出巡以保地方治安 
　　步兵三十七團第三營營長王幹臣以斜橋一帶及斜徐路之沿浜各橋梁爲中法交界之區該浜即爲通達兵工廠及龍華子藥廠之要道現值戒嚴時際防範自宜加意謹愼故於昨晚起凡華法交界各橋梁一律派撥士兵站駐橋上通宵分作三班每班四名以四小時 
 
 
 

Page 12

 
 
爲一班遇有行人經過必詰問來云踪跡符合方可放行並須檢查有無夾帶禁品以資預防 
　　松滬護軍使署昨接國務院來電略謂該管轄境如有紊亂秩序者應即依按軍法逮捕嚴辦等因當由盧使除將滬地業於本月七號起令飭所部軍警實行戒嚴防範地方保衛安寗電復外一面抄錄院電通令所屬各軍警一體遵照 
　　淞滬警察廳布告云爲布告曉諭事頃奉松滬護軍使諭上海地方已於六月七日爲始宣告戒嚴應由下午舊有口令不得通過等因除令飭各警區遵辦外爲此非有口令不得通過等因除令飭各警區遵辦外爲此布告仰地方各色人等一體遵照切切特此布告 
[楊小川電告卽日回滬]  
江蘇特派交涉公署總務科長交際科長接楊交涉員由京來電略謂兹奉部院面諭趕即赴滬調查滬上商學各界罷課罷市情形晟已定卽日出京不日回滬特電知照希速籌備云 
[學生聯合會消息彚記]  
　　學生聯合會所屬各學校近以暑假將届多宣告放假因而住校學生不能再寄宿校中加以震旦諸校出校學生無日不在覓寄宿之所會中雖連日派人四出覔相當住屋亦頗不易租賃近經楊斯盛先生之哲嗣楊亞崧君得知其事慨將房屋六幢借給聯合會以爲學生寄宿之用並不取租費 
　　連日罷市之後街中秩序雖有學生隊帮同維持然仍有不敷之虞法租界彩市街祥源昌新衣莊同人有鑒於此特派人至同街各店提議每店各派出一人在外維持秩序並請聯合會相助提倡又石路豐泰洋貨號亦擬發起組織臨時團體云 
　　倉聖明智大學學生自聞有聯合會之組織無不踴躍願加入而以該校處於敎職員支配之下所以未能如願日來該校學生以救國一舉生命犧牲且所不顧學業非生命之比因决計全體加入該校敎職員無法制止立即宣告散學云 
　　近日自商學界一致行動之後工界同人亦極激昻各工廠已互相約定即日罷工而自來水電燈廠小菜場該小工皆已有成議加入學生會以自來水小菜場電汽廠關係全埠中外人士之安全及食品若一旦全體停止非但將肇絶大危險肇起外人對於此次舉動之惡感並於除國賊之目的亦必大受影響因立即派人至楊樹浦自來水廠與各工人接洽力勸其不得罷工否則救國適以害國各工人聞之無不感悟立即簽字允明日照常上工至各街道之小菜場亦分頭派人勸導請其依舊營業並决定每小菜場派學生數人維持以防流氓騷擾大致皆可有結果云 
　　電車關係全埠交通若一旦停止全埠秩序必大有妨礙聯合會聞得該公司工人及賣票有罷工消息極爲憂慮立即派交際員李宗登等至該公司中反覆開導賣票等以學生既勸其不必罷工自當允從以助學生救國是以罷工一事已作罷論電燈公司亦同時派人勸導工匠此時正在接洽中大約必有希望 
　　自學生隊分發至各街遊行之後一時秩序大佳惟同時有許多人冒充學生至各處胡鬧大致不爲圖利起見則係被人賣出故意破壞學生會之名譽今日務本女學亦查見有女子數人自稱務本學生服裝離奇手持救亡日報沿街兜售待回校詳查則當日固並未有學生出外之事該會對於此事方深加考慮以求預防之法云 
　　聯合會頃悉愛文義路小菜場於今晨時有設攤賣菜者爲一大販將洋油遍灑各攤强迫小販不准售賣如此情形實爲野蠻不知者幾疑學生所爲故現已派員前往切實開導並安慰一般小販照常安心營業云 
　　昨日各報新聞載英美烟公司贈點心劵一節實係傳聞之誤該券係五芳齋主人沈志明與熱心商家數人所贈沈羣並另備荷蘭水多瓶以歡迎遊行學生此外尚有四川路徵館同春園及法租界其萃樓亦各備點心券千份送至會中各馬路亦有多數商店特備茶點多份請游行學生至於贈送藥水者痧藥者餅乾麵包者每日粉至呇來應接不暇商人在此菜市停業之時更能慨然輸將其熱誠令人可欽慕聯合會連日派人挑餅乾分發各學生云 
　　學生聯合會所接來電併紀如下（一）全國學生聨合會鑒京事悉同人誓死力爭不達釋放目的不止願加入貴會取一致行動如臯學生聯會叩（二）學生聯合會鑒外交失敗舉國憤興厦門學生會本日成立乞時賜敎言用匡不逮厦門學生聯合會叩虞（三）學生聯合會鑒函悉敝校現已組織學生救國會與貴會一致行動 
[罷課後之各學校消息]  
　　同濟醫校同濟學校僻處吳淞故雖在上海學生聯合會中而信息獨後往往不能與滬一致六月七日吳淞鎭罷市同濟派出四十餘人往鎭維持秩序同時派二十餘人至江灣游行四十人至滬與上海學生一致行動六月八日派往吳淞者六十人往上海者三十人以後大約即照此分配云同濟學校工廠工人以工界須與商學界一致因於六月八日罷工 
　　約翰中學出校學生約翰中學出校學生分會自加入本埠學生聯合會後各會員均積極進行昨以會所不便遷至牯嶺路八十六號略行佈置後即派評議交際兩代表赴聯合會接洽一切兩代表返後宣告總會以某國已運動商界開市請各分會即往勸阻會員聞命後當即分頭出發往各商店婉詞相勸商店多爲感動慨允目的不達誓不開市今晚會中尚有維持秩序隊之出發該會之報正在趕辦星期二可望出版 
　　勵羣公學馬立師勵羣公學學生分會於罷市之第一日即選派學生十人手執白旗上書敬勸同胞愼守秩序於午後三時分二隊出巡英法兩租界七日午後接學生聯合會函囑速行組織糾察隊出巡以維治安而防暴動遵即改用竹布一條前書糾察隊字樣後書校名横擔肩上均乘自由車手執切勿暴動小旗周行租界由敎員傳劍青隨同照料遇有游人聚集之處即下車婉言勸其散開勿妨磚行人而違馬路章程並言即遇日人切弗仇視蓋彼等皆係商民無非求生活者與我無讐今之抵制日貨是與彼政府反對與居留民無關也云 
　　勤業女師範法租界勤業女子師範學校因本埠罷課罷市始組講演團勸導救國繼組糾察隊維持秩序今因近日學商各界志士奔走馳驅爲國盡瘁爰議另組女子慰問隊由本校師範生分班輪流輦載食物衛生藥品及應用各品於卽日起分途沿路對於救國人士實行慰問分擔救國責任而盡國民義務共糾察隊仍舊游行不輟云 
　　培德女校虹口清雲里培德學校女子救國團憤京校學生之被拘立行罷學與學生聯合會一致行動分隊前往各私塾演說以激勵各塾學生之救國心計各塾因此而罷學者三十餘所并手書救國家救京校學生保守秩序等傳單分送各人云 
　　滬北各校滬北各校共同救國會於八日三時在兩江公學開六月分常會兹將開會情形誌下（一）會長報告連日進行之經過（二）議决組織演講團糾察團以勸導商民堅持到底不得暴動須靜待政府滿意之表示兩團由各校分别自辦（三）補選職員計（評議）王秉彦（交際）孫有章李善楚張畹芬（幹事）皇甫日新（調查）陳景岐錢吟石張月娟（四）開交際股成立會選出俞元爵爲股長吳鳴蒼爲書記該會對於各項事務正在積極進行 
　　中西公學城内敎會所設之中西公學本轄於虹 
口麥倫書院該院已提前放暑假中西公學學生自前日與商學界一致行動罷課後西校長特亦仿麥倫例於昨提前放暑假聞學生等皆立志歸里後仍從事宣講激勵人民之愛國心始終不懈云 
[關於和議之消息]  
　　平和通信社消息云近來和議消息異常沉寂今晨偶晤與和局至有關係之某要人記者便叩其今後和局前途之趨勢若何某要人曰一年以來余嘗盡其力之所能及者以謀和局之成功即對於南方政府亦屢勸法律問題不妨稍示讓步所以然者欲使和議早成俾大局統一以後可謀政治上之改良也詎知北京當局惑於一二宵小之言遇事不能剛斷以致蹉跎貽誤迄無辦法而政治上之措施亦復顚倒錯亂愈出愈奇即如此次學生風潮原出於純潔之愛國舉動當局不惟不加撫慰反極端蹂躪摧殘觀於大學一校拘留學生至一千餘人之多以學校爲監獄視學生如寇仇而於舉國共憤指爲國賊之人則奬譽慰留不遺餘力如斯行動尚復成何政體儻使和局竟成亦徒禍國滋甚耳今欲卜和議之能否轉　當視其應付時局能否悔悟爲其試金石如能翻然改圖服從公意罷斥曹陸章等以謝天下則人心尚可挽回和局或可繼續否則國之不存遑言和之有望與否耶 
[關於提倡國貨之消息]  
　　紗業公會昨發通告云敬啓者本公會屢接各團體來函責問吾同業往往有不顧大局趁國民抵制日貨時間私自破壞以圖漁利等因日有數起爲此於六月六日開職員會議决通告同業嗣後如與日貨有關係者如取引所等理應裹足不去犧牲微利同顧大局想吾業同人均屬國民定能激發天良斷不致自貽伊戚倘仍不惜人言甘冒不韙本公會惟有登報宣佈公衆不認同業以謝國民幸各勉之特此通告 
　　紗業競智團昨發通告云敬啓者本團前曾議决水月雙虎丹鳳三牌之紗因有工人原料關係暫作本紗是議之後屢接各團體來函責問多方反對爲此於陽曆六月七日邀集同人公衆討論一致表决以上三牌之紗日商經理一律作爲日貨所有以前進出交易則准理清前賬不准另做進出如有甘心破壞者本團惟有登報佈告大衆不認同業幸各勉之特此通告 
　　滬杭甬轉運公會日前扣留運往杭州之東洋鹹魚三件計重七擔曾經議决定期焚燬在案前日已届焚燬之期故於上午十點時除預邀之各團體到會親蒞監視外當由各團體代表證騐確爲日貨立即澆洒火油燃點焚燬以儆團運同業嗣後不致再敢私運云 
[魯滙鎭之公民大會]  
　　浦東魯匯鎭於舊曆五月九日由觀濤校童子軍執旗通告開公民大會下午二鐘開會到者五百餘人並有三林塘救國團入場首由主席陸秉淵宣布宗旨次孫祖望布告對日外交失敗緣由陳墨屏警告北京學生被捕苦况徐百宜報告上海及各地罷市原因次孫紳鏡蓉史牧師倪敎士演說次觀校敎員唐桂風張圯書演說末由主席與到會諸君决議辦法數條散會已六時矣 
[浦東之小學生聯合會]  
　　浦東倪家宅私立育新兩等小學校洋涇市立第一國民學校私立進修育德兩校陸行鄕之西新問道等各國民學校昨日上午九時假洋涇等一校開小學生聯合會公推成輔卿主席籌議進行方法散會後由敎員率領學生列隊游行各生手中均執有（懲辦賣國賊）（覆巢之下安有完卵）（文明抵制不可野蠻）等警語以資發人深省云 
[少年宣講團近事紀]  
　　赴鄕演講該團定今日（八日）往黄渡鎭開第四演講大會化裝演講部通俗游藝部全體部員均同往乘九時四十分鐘出發云 
　　游行宣講該團陳兆昌趙淳如等於昨日（六日）往閘北天通庵等處宣講（愛國須從眞心）（守法律範圍）聽者歡迎均目爲要題並分贈各種白話印品至晚始返 
　　團員行動該團諸團員目睹國事艱難均犧牲一切個人行動到處宣講執行該團職務奔走南北各處茶坊公共地點亦時有該團員踪跡且有爲販售報紙爲流通愛國消息云 
[藥業公會中之演講]  
　　南市藥業公會爲藥業同行叙集之所平時亟關心國事自前日南市罷市後該會即致書學生聯合總會會長請派演講員蒞該會演講日昨聯合總會派鄭留隱沈壽鵬二君詣該會演講先由王祖德君主席報告開會宗旨次由鄭留隱沈壽鵬二君相繼演說大意謂此次學界罷課商界罷市純爲良心上之作用望南北鳴界堅持到底勿爲威權所屈語頗激昻聞者動容鐘星十二下始行散會聞該會此後當組織演講會每商期一次請各處有各人物演講云云 
[罷市聲中之鬧龍舟]  
　　自本埠工商全體罷市後影響所及如南京蘇州杭州寗波等處亦已相繼輟業詎嘉定與南翔連日正大鬧龍舟慶祝昇平發起此舉者聞係前清已革翰林陳巽倩一般無知愚民隨聲附和興高彩烈 
[再留總商會長之部電]  
　　上海總商會昨又接北京農商部電令略謂該會正副會長辭職後由各議董開會挽留未允電請維持等情仍令各會董切實挽留並催促兩會長迅速蒞職以維會務毋庸固執推辭以符法定商會選舉規則云云 
[紀天主敎徒大瞻禮]  
　　昨日爲天主敎聖神降臨大瞻禮節期黎明時法國官商及在敎人等均詣新北門外天主堂隨同神父舉行彌撒禮捕房因届時勢必車馬擁擠另派探捕至該堂左右妥爲照料 
[西國節期停理讞政]  
　　今日星期一公共公廨早堂訉理捕房瑣案輪應駐滬英副領事卓包兩君到堂陪審適逢西國節期循例休息以故昨日預由該領事等照會關正會審官通知檢察處條示公堂門首停　讞政一天仰本廨辦公人員及當事人等一體知悉 
[女青年會爲國祈禱]  
　　基督敎女青年會昨日印發通啟云時世愈弄愈急了國事愈弄愈危了凡我關心國事的愛國女子速來同心合意懇求全能的上帝挽救我中華民國（時間）陽曆六月十日即隂曆五月十三日星期二午後（新時）四時半至五時半（地點）崑山路女青年會 
[第一商校開追悼會]  
　　省立第一商業學校昨日午後一句鐘開追悼大會蒞會者三百餘人秩序甚爲嚴肅追悼前任二年級主任李凌歡聞該校佈置一切非常完善全係李君規模李君生前對於校務不辭勞怨對於學生功課亦甚認眞辦事頗有手段上自校長下至校役無不信仰該校學生有程度者皆李君之栽培今李君忽去全體哀悼當然同聲一哭也開會秩序（一）奏樂（二）揭幕（三）校長報告開會宗旨（四）演說（五）家屬答詞（六）讀祭文（七）泰樂（八）散會 
來件 
[上海商業公團聯合會評議員姓名錄（續）]  
　　江寗六縣同鄕會代表朱芑臣（仁記路一號生源油廠）佘桂生張竟成（三馬路泰和洋行）易潤之（新北門同茂昌象牙舖）李悅生（法大馬路興聖街對面永興里恒義公） 
　　中華國貨維持會代表王介安汪星一（寗波路中旺弄羣益坊一百八十號裕泰豐綢莊） 
　　旅滬商帮協會代表鄒靜齋（見前）陳少舟（三馬咱太平坊復和棧莪康隆疋頭號）伍詠霞（旅滬商帮協會内）馬一棠（麥家圈馬裕隆綢緞莊）章鴻卿（三洋涇橋長耕里章洪源洋貨綢緞莊） 
　　潮州糖雜貨聯合會代表黄少巖（小東門洋行街潮州會館）郭若雨 
　　洋貨集益會代表李珪有（大馬路洋貨集益會）胡阜泰（仁記路一號瑪達生洋行樂星橋 
潮州會館代表鄭培之 
花業吉雲堂代表沈潤挹（見前） 
上海絲業會館代表楊信之（江西路福康里泰康祥絲棧）中華工商研究會代表沈卓吾（南京路二三八號聯合通信社）沈佩蘭（西華德路沈怡茂烟號）郭建侯（英界跑馬廳龍飛汽車行）王漢强（英大馬路先施公司屋頂花園帳房）金子兼（天通庵顧家灣絲廠北首六十五號門牌興華花碍廠） 
陝西旅滬同鄕會代表周愚夫（新民里二十二號）康寄遥（新民里二十二號） 
中國蛋廠公會代表汪新齋吕耀庭（見前）馮省三 
木商會館代表江確生（英界平橋路後温州路弄内二百十三號）馬驥良（南市新碼頭聚豐木號） 
上海華商雜糧公會代表葉惠鈞（南市荳市街大隆米行）朱斯美（南市信泰碼頭弄内朱斯記）歐陽星南（虹口廣東街廣益號） 
上海煤炭商業公會代表何元增（南市王家碼頭三和新煤號）魏鴻文（董家渡協盛和煤號）嚴仰山（新閘路瑞大煤號）戚順友（北四川路横浜橋煃太煤號） 
上海紙業公會代表馮少山（見前）倪獻庭（河南路東棋盤街口協昇紙號）劉敏齋（法界永安街首福里内裕昇昌紙號） 
華商協義公會代表王厚菴（三馬路廣居内東生厚雜貨號）鄭克成（麥家圈元記字號）王漢章（法大馬路吕義泰　舖肇慶同鄕會代表梁懷初（五馬路廣濟祥號）馮熾南（五馬路廣興利號） 
泉漳會館代表曾少坡（法界新開河金利坊四十號鼎源號）上海華商火險公會代表羅倬雲（　安保險公司）穆杼齊（華成保險公司）梁炳垣（華興保險公司）郭人銘（永安保險公司）陳申元（華安保險公司） 
捲烟同業聯合會代表沈佩蘭（見前）葉增益（愷自邇路新康烟紙號）孫冠仁（福建路二十三號孫合昇烟紙號）范松洲（老西門口牲和泰烟紙號）余連貴（嘉興路義成烟紙號）山東會館代表趙聘三（見前）王紹坡（英界泗涇路恒業里益順盛報關行）原福堂（英界泗涇路恒業里恒祥同號） 
上海肥皂公會代表許錦茅（西門斜橋鼎豐肥皂廠）張梅　平湖旅滬同鄕會（英大馬路又新街） 
滬杭甬轉運公會孫少卿（滬杭火車站公益轉運公司）高子嘉（滬杭車站滙通轉運公司）盛鍾善（滬杭車站裕通轉運公司）陳章槼（滬杭車站三濟轉運公司）陳宏生（滬杭車站三聯轉運公司） 
通商各口轉運公所代表尤森庭（南無錫路一號信昌隆報關行）夏玉峯（廣東路六百二十八號廬陽公報關行）袁近初（四馬路九十一號怡和餘號）倪文卿（四川路民昌路二百三十三號永和報關行）謝鶴翔（法界永安街二十七號太古新記報關行） 
來函 
[敬告各實業廠主]  
　　啓者本埠商界罷市以來近兩日間工界聞風繼起已不下十餘廠其餘各廠躍躍欲試人心一動不可復止在工界熱心國事固屬可敬所慮者知識短淺血氣用事加以游手好閑之徒混雜其間難保不釀成巨禍敝會同人經過西門一帶見法界電車駛入華界當路攔住喧嘩聚而觀者數百人如此現象誠爲可慮敝會愚見擬請貴廠主對於罷工工人善言勸導其留廠者任其自由其請假者設法取締責成工頭帶領各工人編隊分道巡查所有工資仍由廠主照給既可以保護本廠又可以安靖地方實於自由之中稍庽限制之意是否可行請鴻才酌辦是荷浙江旅滬學會啓 
[敬告同胞商界一分子]  
　　學界罷課商界罷市工界罷工一致要求先清内奸原是國民不得已而出此一種消極的行動係無告之民最傷心之事凡我國民宜表示沉靜嚴肅態度切勿囂張以招外來之干涉更不可有利用機會之心破壞自己固結的團體吾爲此言係有觸而發昨日赴南北商會會議諸君當然明白在此種破壞之人爲一己私利甘心爲虎作倀破壞大局原係全無心肝不足齒數設非各界本良心主張一致拒絶則有頭無尾之譏眞令人欲哭無涙此種個人良心主義爲國家前途一線曙光長此團結不能羣趨一的國事大有可爲現在錢莊銀行完全停業外人營業亦遂無從着手市面愈趨嚴重維持秩序之策吾人亟宜研究免生意外（一）罷工各工人之生計（一）罷工各工人之自沽（一）商人之自治上列三端鄙意以爲生計問題在巳經罷工之人各東仍須按日給發工資以維持其生活各不大都身家富有爲大局有所犧牲亦國民應盡之責如罷工之廠而非華商應由慈善機關集資按名散放以安其心生計既有人維持而自治之策亦不容緩蓋工人無事可爲必致到處間游滋生事端故各廠雖屬停工仍須令其按日按時到廠惟不使工作以免出外滋事如非華商之廠責成各工頭勸令安分居家受約束者照給工資工人以生計爲第一義生計憂無不難就範此工人生計與自治亟應注意者也至商界自罷市以來尚能維持秩序然三五成羣在馬路游行非特不能表示一種沈毅態度且爲人干涉顯見國民程度不高要知此次舉動係傷心之事非出風頭之舉吾人宜顧全體面一律自治有店住店有家住家路上既無成隊游行之人外人亦可不必派隊維持秩序此吾商界自治亟應注意者也古語云精誠所至金石爲開一本良心做去不達目的不止凡我同胞千萬注意 
[湖州旅滬公學來函]  
　　商學各界均鑒敝梭學生調查日貨得有六百餘種列成表式計分十一類（甲）食物（乙）服飾（丙）文具（丁）玩具（戊）化妝品（己）藥物（庚）棉紗（辛）布（壬）煤炭火柴（癸）五金機器（子）雜類按表查看一覽了然除已分送本外埠各機關外尚恐未能徧及因特增印多張分贈各界如需此項印件者請至北浙江路信昌里本校索取倘欲函寄須附郵票一分敝校調查此表頗費時日自謂尚能詳備各界諸君有願翻印者尤所忻企焉湖州旅滬公學謹啓 
[震旦旅京學生致出校諸同學函]  
　　震旦大學院出校罷課諸學兄公鑒啓者祥等　滬報敬悉諸君熱心衛國犧牲黄金之光隂而爲京津學界之後盾保國堅强致力於學以希學在用國不致學成國亡諸君之心金石之堅諸君之志日月之皎含苞之蕊既已奪人正開之花其能定國也明矣祥等企首京華不勝欣佩之至惟望到底堅持勿使功虧一蕢也若使院長能知是非所在取主冤大體念諸君苦衷則諸君不妨歸校舊師故友相聚一堂一覺甚得以後務希對於同學之團結害羣之嚴防多加注意則祥等之所探望於諸君也用特專函聊呈管見尚希賜示謹頌公安　旦旅京同學弟吳宗祥盛成等同啓 
[張玉衡來函]  
　　逕啓者本埠南北市各商店罷市以來今經三日其熱心毅力殊堪欽佩惟其結果如何目下正難逆料而營業之損失更難預計也鄙意以爲各店舖既然犧牲營業以取一致行動則各該店業主亦應犧牲其租金以贊助之凡在罷市期内之店租似應按日减收若干以輕各商之擔負鄙人非商界中人惟憑良心之主張特陳　見想各店業主當能激發天良贊同吾言也他如自來水火公司倘能一致减收諸費尤妙合請貴報將此函登人來函欄内與我國内同胞一商榷之此請撰安張玉衡敬啓六月七日庽寳山路存仁里一百七十九號 
[朱雲生來函]  
　　啓者報載有邑廟大殿旁擺設糖攤之榮生被拘等情殊與姓名地黭吵符爰將事實叙明於下謹請登入來函欄内實爲公便昨日（六號）上午十一時有崇明人曾在本齋爲夥現爲小販之張紀剛於廟西陳市安橋永成烟紙店門上以白粉書寫適爲警士所見上前拘捕一時轟勳路人隨至警局羣求釋放愈聚愈衆當山隊長出爲　散因言語誤會致起衝突該隊長督飭警士持槍濫擊傷及無辜數人旋即紛散以上地點人名悉皆不符矧張某尚押警廳有案可稽恐與鄙人名譽攸關務請更正爲禱朱雲生謹啓 
[蘇州布業公會來函]  
　　逕啓者據敝業震豐公民興業一新愼昌兄弟等布廠陸家函稱抵制日貨經舉界提倡以來漸及各界已有一致之現象所最困難者莫如我布廠所用之經線查此項雙股線本國出品祗有肆家日夜趕做不及二十包之數而各廠所用未及十分之一己勢不能全用國貨然愛國心人人皆有自然先儘國貨實在不敷而又迫於工人之待米而炊萬不能停工以陷勞動家於困苦流離之地始不免忍辱含垢補用東貨然則製造紗線廠家亦宜體此艱難竭力推廣出數以救時局此兩利之道也即各紗線號家各紗線販戸掮客苟有天良亦當共體此心集合團力堅持平價斷不可使國貨之價高出東貨之上隱爲東人解圍乃今日接到上海紗線報告藍魚雙鹿向爲東貨之好牌子市價售三百二十兩雙喜文明爲國貨牌子向來價格在魚鹿二牌之下約四五兩左右今竟售至三百二十八兩高出東貨至八兩之多試思布廠家有此便宜誰復肯犧牲成本堅持抵制之初心是爲淵驅魚爲叢驅爵仍在吾中國同胞也况近來花價已平紗線廠已得從來未有之優利即跟定東貨售價决不致虧蝕血本爲特提出請願書籲請速即分函上海蘇州兩商會及紗業公會國貨維持會上海德大線廠南通大生線廠竭力勸告請其設法維持無爲虎倀等因敝會查各該布廠所陳谷節委係實情業己分函蘇滬總商會紗業公會國貨維持會蘇滬南通各線廠切實辦理矣素仰　報熱心公益敬乞提前照登入來函欄内實紉公誼此頌箸安蘇州布業公會謹啓 
[大同學生顧宗文來函]  
　　敬啓者日前遺失大同學院白布龔之證據徽章一條上書有大同學院學生　宗文字樓以後如有人拾得應讀作廢 
雜評二 
[根本之謬誤（庸）]  
　　此次商界之罷市多數出於自動即間有一二爲感動所致然罷業以後則固已有决心乃淞滬警廳一再布告對商界罷市之舉非曰被愚即曰被脅抑何其輕視我商人也 
徐警廳長思之使商界之罷市而非出於自願者則以廳長之榮顯重以警察之威權極迫脅勸誘之手段何以毫無效力軍警擔任保護商人豈不之知何勞聒絮甚矣其謬也 
雖然謬誤者不獨一淞滬警廳也北京政府之悍然不顧民意彼亦殆迷於官場製造民意之慣技以爲國民此次之所表示亦與彼所製造者同一窠臼不知惟官僚與軍閱憑其威力可以僞造民意若國民則萬無此種權能嗚呼古今中外之敢於拂逆民意致召土崩瓦解者皆此一念所致耳 
 
 
 

Page 13

 
 
   
 
 

Page 14

 
 
   
 
 

Page 15

 
 
自由談 
新談 
[旅美觀察談（百二十五）] [  一之]  
　　一國之元首或名人鉅子凡眞能實心爲民實力爲國者人民對之可有五種表示五種表示之中有兩事屬於動其發之也甚驟有三事屬於靜其積之也甚深發之驟者當境之表示也一爲高聲臚歡如民國五年十一月十六日晚正威爾遜總統被選聯任揭曉後之第七日也美國各州人士悉馳赴華盛頓列炬成行翔步過市或唱愛國之歌或連聲呼萬歲（其呼萬歲狀彷彿上海六五運動前五日上海各校學生對南商會所施之敬禮也我國此種敬禮無人可享無地可施乃不得不施諸南商會耳）直達總統府白宫外之東閣下齊聲向威爾遜揚旗脫帽距躍歉呼其呼聲之浩大視我國前清時地方官上堂時所聞者尤覺顯赫動人云 
　　二爲鼓掌示敬禮美國各影戲園開幕遇電光中有國旗呈露衆必起立鼓掌若造一國最偉大之人物現身影幕中亦以鼓掌聲報之藉示一種敬仰之心方記者初抵美時影戲中偉人肖像與其活動進行之眞容足以博得大衆之掌聲者厥惟一羅斯福因彼時威爾遜之事業能表見者尚甚鮮雖爲總統亦徒視爲一種高等之公僕也民國六七兩年間威爾遜之盛名始漸著若過影戲園之門聞内場掌聲屢起如潮湧即可默測其爲歡迎威大總統之尊影同此一威氏前後判然若兩人論其地位固絶未於總統之外加有何等之尊號也可知稱帝稱王不足貴大總統大元帥無足驚惟能得民心爲人誠意之歡迎斯覺難能可貴卓絶可驚耳 
老申報 
[雷擊巨蟒（見光緒二年八月初三日）]  
　　前月臺郡四處大雨盡夜不停若决江河而倒山峽東港居民盡遭衝溺狂風驟雨中閃電如金蛇飛掣霹靂一聲大地皆動南路擊死巨蟒一條長數丈頭上有八卦文尾紅色形狀可畏不伏天誅必爲人患雷霆之威令即雨露之仁澤也爲政者可悟於斯理矣 
[屈殺無辜（見光緒二年八月十二日）]  
　　江隂無錫一帶前以鄕民各自爲團查察奸宄而往來商客或因跡涉疑似而被殺者要亦有人現聞死者家屬赴縣指名呈控者傳有八十餘起縣主收呈後已飭差查究在後不知如何辦理也顧以其飭查於後何若懲禁於先使當謡傳四起時官能大張曉諭凡有緝獲無論眞僞均須由官審問果係匪人立即正法民若自行格殺察出論抵則今日亦何至有紛紛呈控哉死者不能復生現在即能補救嗚呼晚矣 
筆記 
[紫羅蘭菴隨筆] [  瘦鵑]  
　　子廬在小西門外雖無圍林花木之勝而地頗幽靜尚堪小住右有田左有荒塚前有疎樹數株曉起推窗葉作潤碧窗帘上似亦帶新　痕多小鳥鳴聲　亂似　似唱予家有一歲兒好聽鳥聲每掉舌效之而其嬌憨依人之態亦絶類小鳥　曬臺之上植雜花多種有紫蝴蝶牽牛鳳仙鷄冠之屬聽其生滅不加灌溉中紫羅蘭一本爲友人小青所貽予最愛之經久不彫葉葉常青春來着一二花亦殊疎落有致幽　所發逾於蘭麝與書影相爲嫵媚因以名吾書齋至影事前　則吾知之紫羅蘭知之耳 
　　予友凌憐影爲新劇名旦工悲劇嘗以恨海張棣華空谷蘭紉珠名江南每一登是場恒令人雪涕無數善小楷頗挺秀可觀三年前完姻海上予尚得於僛僛紅燭之下觀其努力作藁砧模樣也前輩天芙先生賀以聯云憐我憐卿此一幕影偎影依是雙星雙嵌憐影之名自然入妙而此一幕三字尤移贈他人不得晚近新劇衰落憐影亦不知飄泊何所矣曩憐影赴湘予嘗集疑雨集句憶之云翹首東風一雁翔天涯幾處爲廻腸離魂路有雲千疊夢入關河夜正長一摺銀屏萬疊山香風吹至又吹還（君來滬未久又赴湘）排愁剩有聽歌處烟水連雲一望間情交總是慧心開夜半分明到鏡台他日憶君雲路杳幾回偷看畫圖來（君曾贈吾化妝小影數幀） 
 
[乾隆年製古月軒小虎爪尊（古物圖四）]  
雜錄 
[見聞瑣言] [  五九生]  
　　罷市己一連三天了昨天我見許多商店的門上都在貼着（不去國賊不開門）（不誅國賊不開市）的紙條兒現在罷市的原因就在去國賊三字上着眼我說去國賊本是狠容易的事不過政府偏不放他們去偏要和學生商人小百姓挑戰可是戰外人要兵要錢怕還不能發威戰自家人只消幾道命令幾個步兵幾個警察威勢却發得十足了 
昨夜我悶得慌看了幾部亡國史又看到明朝崇禎皇帝殉國 
的事他有兩句話說得好（朕非亡國之君）（諸臣皆亡國之臣）我敢問一般讀書明理的人瞧了通國的國民和現在的政府又該怎麽說法請大家下一句轉語來 
　　這幾天北京的兵風頭可出足了今天拿學生明天拿學生要打就打要駡就駡把大軍人好男兒的面目一起放了出來我說他們没有上戰場打過德國人瞧了那許多學生就好似德國人一般如今一地胡拿興興頭頭的帶回去不勝似拿支了德國俘虜奏凱而還麽呵呵好男兒好男兒 
　　我聽說幾天來北京學生因爲拿得太多了没有這大監獄容納他們就把個大學法科做了臨時監獄我說何不把個北京城改造一所天字第一號的大監獄先把北京學生和附和學生的小百姓一齊拘禁了起來第二步就把通國罷課的學生罷市的商人也一網批盡都去關在這大監獄中四面用二十萬兵馬團團圍住絶他們的飲食瞧他們生生餓死豈不爽快只可惜没有這魄力罷了 
[世界名人趣聞] [  天醒]  
　　○約瑟約瑟爲諸兄姑嫉時避難於埃及　爲牧牛臣侍衛長波提乏奴波提乏愛之使侍左右掌其家事約瑟丰采甚都波提乏婦欲私之約瑟不可婦引其裾約瑟棄衣走婦怒誣其逼己下之獄獄吏憫其無罪也使掌諸囚時牧羊之酒正亦下獄夢葡萄樹三枝結實纍然摘實取汁傾爵而奉王約瑟解之曰三枝者三日也三日必出獄出必復職仍爲酒正耳及三日酒正果出獄後約瑟之冤王覺其非是亦出之獄立拔爲相民卒利賴之 
小說 
[潛艇歷險記（續）] [  翠岑譯]  
第二章最後之談判 
　　諾愛爾福達愛斯既出明迪格爾之門沿途籌思對付之法躊躇忐忑不知所可欲報告此一席話與警吏則誠如彼傖所言無第三人出以證明報告與艦長海軍大佐司令官台列克司托克台而則洩漏秘密之罪亦足爲彼傖所制亦殊無益則報告二字實無能力惟無論若何弗雷脫之安全必力爲保護耳明迪格爾送其客出復返書室是時彼爲所欲爲無復顧忌彼固無妻管家者爲一聾媪迎福達愛斯入室之關者時適外出屋中迺無一人干預其事此時之事若諾愛爾福達愛斯知之者必且大駭蓋彼二人之談判固有第三人聞之也書室之内猶有一複室明迪格爾啓其扉中有一人出其人雖微似英人而操俄語謂明迪格爾曰吾友汝得毋太鹵莽乎明迪格爾冷然曰否鮑列司撥拉托夫非但不鹵莽吾儕今迺絶無危險預定日期之前行見金剛石安然抵俄都耳彼少年必依吾要求此亦奇事天下迺有若是愛犬之人報告警吏耶𪱩彼何敢哉汝識之金剛石必由潛艇Ｒ十九號往也撥拉托夫對曰固望其若是耳然則不至克洛斯的維區之手則亦必結束Ｒ十九之命運全恃波羅的海之氣候定矣言　二人微笑俄人又曰或：：然：：吾儕亦應有此一慮或彼英人竟以金剛石致諸當道則何如明迪格爾哂曰若是則明迪格爾爲漏稅者耳俄人又曰設彼以之化騐則如何明迪格爾曰化騐則金剛石耳吾敢謂全世界之化騐室無此力也酸也熱也鹻也阿爾加里也無能爲力也撥拉托夫曰惟一恐懼者冷也對曰然則又何懼危險至多備居百之一也 
　　鮑列司撥拉托夫俄國之倫尼斯人過激黨之黨員也嘗藉德人之勢力以摧翻俄羅斯帝國并脫離協約國共同作戰爲職志革命既成而執政者克倫斯基仍主續戰迺與極端派之無政府黨合而推倒克倫斯基之政權旋爲黨中派至英國與駐英之過激派協商迺得與一世界改革黨之黨員識是黨以無政府主義倡全世界社會革命爲宗旨此黨員之名黨中均稱之曰吾友伊文而外人所知之眞名則爲約翰明迪格爾也明迪格爾爲英人乎俄人乎皆非也實德人耳服役於國際秘密偵探部之隂謀黨耳彼其所爲均爲擴張凱撒之雄圖計耳彼居英倫二十年二十年間無一日不在隂謀計畫中以冀德國併吞自由之萬國而爲全球之主而外問則　不知其爲德人是以歐晤斯脫房浮勃倫能斯來恩一變而爲約翰明迪格爾矣 
　　自俄國專制推倒無限制的自由大行而房浮勃倫能斯來恩之機會近矣然此僅僅摧翻尼哥拉斯帝位之第一次革命與德人尚未有大關係也蓋國體雖更面德奥東境陣線固猶有勇怯參半之俄軍作戰也德人乃大施其謀使俄人内亂而彼迺可撤其軍備以移於西方之大敵焉 
　　過激靈大舉謀奪克倫斯基氏之政權國内暴動紛起黨中復隂設化學之廠於英倫以造一種爆藥此藥之狀絶似磨光之金剛石明迪格爾迫諾愛爾私運至俄者是其樣品也此藥之特性即不爲震動受熱而起變化及百度表水銀之柱降至零下五度乃突然爆發其力之偉絶非他種爆藥所可企及是以德人之迫諾愛爾運此爆藥實有百利而無一弊使可安然至俄則黨中得以利用苟Ｒ十九號而不幸途中温度降至零下五度則彼英國最新式之潛艇即化爲微塵此兩事者俱有利於德國者也然使明迪格爾面不爲弗雷脫所噬者則亦無此事要亦會逢其適耳 
[自由談之自由談] [  不冷]  
　　煽動打官話者每以人之自願之事謂受人煽動其實曷勿返己以思人何以受人煽動而至肯犧牲一切利　生命汝　事勸諭之　禁之反不及其力何也 
 
 
 

Page 16

 
 
   
 
