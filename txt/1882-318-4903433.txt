# 1882 - 318 - 4903433

 

Page 1

 
 
[新書開印] [  點石齋主人啓]  
　　淵鑑類函一書爲聖祖仁皇帝所御定其書乃合藝文類聚北堂彙鈔初學記白孔六帖太平御覽文苑精華王氏玉海山堂考索萬花谷天中記諸大類書爲一部删其繁複擷其菁英又旁採歳華紀麗事類合璧事詞類奇通典類苑諸書以及子集稗編咸與蒐羅計凡四百五十卷大綱分四十四部子目多至三千餘條上至天文地理下至昆蟲草木無所不載無所不包誠紀纂之淵海而類書之巨擘也尤佳在每門首則詳釋名義總論緣起次臚典兹摘對偶終以詩文隷焉故旣但於詞章復有裨於考據匪特條芸窗之流覽尤足供蓮幕之取携盖其官制之詳明郡邑之典實翩翩書記多所取裁以　尋常之四六類腋事類統編諸兎冊相去奚翅霄懷至於三場條對尤爲矮屋所不可少之書原本卷帙浩繁本齋不惜重價購得古香齋殿板初印原帙如法縮印醒心悅目約於明正出書特此預告知海内名家當必以先覩爲快也 
[瘋症虛實論]  
　　今天下之患瘋症者最足爲害大而弑其父母見於案牘者已不勝指屈西人中有患瘋而弑其君上以及震驚御駕等事如美國英國亦皆有之本舘曾錄登於報小而毁物傷人或自殘其軀命故人之於瘋人莫不遠而避之愼以防之而防之之法則莫善於西人西人設有瘋院專爲收養瘋人之地據云地必取其高爽屋必取其軒敞俾瘋人居處其中除服藥調理之外得以暢快其身心舒展其情性而瘋疾因之漸愈其有果屬疾深易於滋事者則取鐵籠鎖而置之或子以箠扑或洗以藥水聞此藥木可以使身上起泡極爲痛楚殆亦洗髓伐毛之意所謂置之死地而後生非故爲此苛虐也然亦正因有此等處而弊遂出乎其間觀於前報所載美牧師瘋而不瘋一節竊不能不爲之疑也美牧師而果瘋乎則何以旣至上海一經上海之美領事察騐并延醫生診視竟屬毫無瘋狀美牧師而果不瘋乎何以署美公使函致華官由濟南拘之至津由津美領事送至上海而欲送之附輪回國也其前在濟南行教亦旣言之鑿鑿且並非因瘋而回實以他疾挈眷回國回國之後經醫生調治獲痊醫生給以憑據而後復至濟南行教此則不瘋之明騐也以爲身着華人之服或偏袒裸裎形同乞丐此則大似瘋態然法人之行教於中國者類皆中國服式以取其從宜從俗之意易於傳教美牧師則固少有所見顧近來亦有服華人之服者該牧師或偶爲之亦不足深異也牧師行教往往自備資斧並不仰給於人今該篺師自言資斧充足則又何至形同乞丐且此事不難察核又安得因是而遽指爲瘋耶苐美公使明明有患瘋之言豈有誣指然則該牧師之瘋否實有不可懸揣者矣嘗閱西國新聞帋見有誣瘋騙物一則云有法人之業字畜者家居於鄉有豚數十蹄博碩肥腯殊爲可愛有匪人見而生心造其室而求購焉論價旣定令其驅豕至船又爾鄉人曰東人在住宅當引汝至彼領價鄉人從之以往乃引至瘋院院内有　有堂與住宅無異鄉人莫之辨也該匪明鄉人少坐入告醫生曰有親戚忽患瘋疾時發時止病發見人輙索豕價請先生醫之該費若干當呈繳也先生問其人安在則曰在外於是醫生出而視之該匪與鄉人言從部東人汝可向之算帳我適欲私焉遂趨出醫生靜觀周人舉止之間尚無瘋狀少頃鄉人問及豕價醫生以爲瘋將發矣又頃之天將晚鄉人催豕價益急醫生信以爲疾大作命數人拘以入籠鄉人莫知所以盡力掙扎遂大受笞扑卒納之籠因敷以藥水而錮之鄉人之家見其驅豕而去當晚未歸殊懷疑慮然無從訪察數日後聞醫院有索豕價之瘋人始跟尋獲見挽人具言前事乃悟皆係該匪之計釋之以出然巳受苦不堪無復人狀矣瘋院中如此等事往往而有然則謂爲瘋者其果瘋也否也近來西人法制益見精詳此等騙術殆亦不能遽行余特因美牧師或謂之瘋或謂之不瘋殊有不可猝辨者故連類書此以見凡事之弊有不可以意料者 
[上諭恭錄]  
　　九月三十日奉上諭刑部奏請飭拿盜竊陳設要犯一摺承光殿陳設被竊一案現經拿獲之 
王恒瑞供稱係與前經犯案充發逃回之常二夥同偷竊等語着步軍統領衙門順天府五城御史將常二卽常連憘一體嚴拿務獲送部審辦欽此 
[本館自己接到電音]  
　　本館於昨日接到在津友人專發電音到本館内有十月初四初五等日諭旨四道 
敬謹譯登○十月初四日奉旨這辰字圍着世鐸監射周家楣較射宿字圍着載敦監射師曾較射列字圍着伯彦諾謨祜監射陳蘭彬較射張字圍着克蒙額監射胡義質較射欽此同日奉旨武塲監試辰字圍着英後去宿字圍着監恩去列字圍着胡隆洵去張字圍着洪良品去欽此同日奉上諭凃宗瀛等奏大員會榜重逢懇予嘉狀一摺休致光祿寺卿兼署刑部侍郎雷以諴前因鄉舉重逢業經賞還原銜現屇　遇恩榮筵宴洵屬藝林盛事加恩着賞給頭品頂戴准其重赴恩榮筵宴以惠耆年欽此○初五日奉旨通政使司叅議員缺着和寶補授詹事府左庶子員缺照例將良貴轉補所遺右庶子員缺着擬正之恩承補授詹事府左贊善員缺照例將楊頤轉補所遺右贊善員缺者劉海鰲補授海容着以原品休致欽此 
[電音錄要]  
　　本月初六日倫敦發來電報言審訊阿拉比一節有証人大員蘇厲芒供稱阿拉比指使令我放火焚毁承里雙地亚地方並謀弑埃王云 
[新艦告成]  
　　招商局並向英國定購明輪船一艘兹聞該船業經工竣於八月十七日下水其船之大有二千 
九百五十墩其機器有二千匹馬力益名江祐招商局早聘定　主命至英國運船來華矣 
[喪明復明]  
　　前報述西國馬戯班主車利尼兩目失明一節頗爲惋惜兹關印度新聞紙知前言實係子虛該 
戯主兩目業由法國醫　醫治今愈於華九月二十日前赴數　坡開演雙眸炯烔無異從前是亦可喜也巳 
[厦門瑣誌]  
　　厦門西字報　厦門地方外來之賊計有六十名之多一到卽行肆竊該處華人之富户無不遭胠篋之患有一賊爲人折其一足猶能越　而逃道憲與領辜官商議每晚派出華兵聽領事官分飭至各要路巡查每處八人分作兩班不時巡邏又另派委員梭巡　使閭閣安枕也又言近來該處之私宰　牛者甚衆實屬有干例禁故彭軍門與道憲會銜出示　申禁令　三　之内磨須一律禁絶是雖例示然亦　物之仁心也 
[港報摘錄]  
　　香港西字報載有華人送來一信云現因廣省擬設電線一事人皆力爲阻　並極言電線之不 
利然該處電線苟成則將來可以漸爲擴充故知此事之有利益者見阻撓者衆不勝隱憂之意世又言廣省前此疉遭 
 
 

Page 2

 
 
回祿皆因天氣旱乾各物燥烈故至延燒猛烈傷人不少或云有匪人縱火所致蓋粤省匪類頗多遇此荒年益復無從覓食又因捐稅太重經營者亦苦於力有不勝而宵小輩遂窮蹙無聊下此毒手宜如何急籌良法耶 
[養牛善舉]  
　　蘇城胥門外棗市橋向有牛王廟收養老病之牛死則埋葬有田數百畝另捐行業之藉力於牛者如油車礱坊等以作經 
費附近牧地立碑永禁不准芟草規模詳備兵燹後廟燬於火此事遂廢近年北市及婁門外私宰耕牛日盛一日歳以千百計雖屢奉憲禁而屠户藐法全無顧凨殊堪痛恨兹聞旨某紳欲垂憐觳觫爲規復舊章之舉已有思耕氏聞風踴躍先書捐愿百洋以爲乘韋之先從此茂林豐草特處士獲終餘年環雀珠蛇大君子必膺厚報矣 
[漁船救生]  
　　蘇城救生局向取太湖漁捐今春局董因收數繁瑣禀請停止兹有漁船總甲勸諭各漁户自行抽捐設立網船公所邦助救生另擬章程禀請救生局委員王貳尹統辦現已由現批准通詳上憲凡太湖中有遭風覆溺之船不論大小網船見者立關赴救按名給賞局中薑酒棉衣色色都備此事係漁户自捐自辦不須經費分文而太湖中漁船五百餘號無非救生船隻較之從前救生船僅設數船梭巡者更爲周到可見樂善之誠人所同具雖漁户小民固亦莫不有扶危濟困之心也 
[臬憲口程]  
　　新任江西按察使劉芝田廉訪聞於九月二十九日抵九江小住擬於月初坐紅船晉省云 
[都門近事]  
　　雲南報銷案内有派辦處書吏沈某在逃未獲已列前報兹聞該書吏於九月中旬行至保定府屬地方被獲刻己送部又聞京師近日天氣暴冷雜症頗多故報銷案中之工部某書吏已在監病斃矣○張又樵宫庶前因雲南報銷一案有不宜外重内輕之奏奉旨令户部妥議近聞閻大司農己諭各司員各抒所見妥議章程外省必如何而不致濫支吏胥必如何而不敢索賄各宜剴切敷陳以備採擇司農經紀文章久爲海内所宗仰而猶虛心博採以期至當可謂老成謀國矣○地安門外　庫張姓家頗饒裕其族姪某貧時曾向張告貸張惡其數不給之姪隱怨焉上月中旬姪又至叔家家人以爲告貸也漫不爲防值張方晚餐姪瞰左右無人突出短刃刺之張急呼張妻奔而欲奪其刀侄順手復刺其嬸夫婦俱斃該犯旋走至官廳自首經步軍統領送部訊無别情將該犯論辟已於上月二十七日處斬矣當刑部定案時張弟當堂懇將該犯凌　虛死刑部以該叔姪已踰七服不允其請以連斃二命故從重梟示云○神機營洋槍隊兵丁某甲性嗜賭博上月下旬因資告堨將洋槍一汗押借錢文以當孤注詎局未終而資又竭次日適係操演之期知遺失軍器定被斥革由是悔恨交集竟於夜間自縊於東華門内河沿樹上云○上月念七日午後兩點鐘前門外李鐵拐斜街陡然火起至申酉之交始息延燒舖户雖止六七家而地叚甚敞内有著名鋪户兩家一係萬寶全烟錢店一卽聚寶堂飯莊也聞其起事之由在一油局油本善炎而比鄰又是馬姓棚鋪之堆房杉篙而外蓆箔麻繩無非引火者故火勢一發卽不可遏也○孟冬時享太廟先期鑾儀衞用馴象馱運禮噐入西長安門上户念九日午間一象駕五輅之一將入禁門忽趦趄不進象奴促行而絲韁爲象所斷象乃掉鼻欣輅輅應鼻而碎反身西馳拔去路中牌樓架木數根值一賣糕人歇肩道旁驀見象來抽身急避然恐糕擔爲象蹂躪回身往取則象已奔至突以長鼻裹其一足復以大蹄踏其一足分而擘之賣糕人倐化爲施楊　矣 
[清江官報]  
　　阜寧厘局韓委員近奉漕憲調浦差遣所遺事務札委候補知縣徐承誥接辦又安徽學院徐少司馬於九月二十四日未 
刻抵浦漕憲及各官當至萬柳園恭請聖安少刻至舟次晤談各官均隨行少司馬畧加周旋送客燈岸遂人城答拜翌晨解維赴皖矣 
[籌欵濬渠]  
　　清江清河縣於兵燹後文風較前爲盛故自甲子歴科以來獲雋者均不乏人說者謂人材輩出從此將必有破天荒而連 
步青雲者矣孰知今科龍虎榜出曾無一人列各於是士氣蕭索衆議繁興有云設行台於文昌閣不利風水有云因湘軍營壘横亘玉帶河中有云因溝渠不能暢達之故遂有士子數人擬籌欵建閘濬渠大興工役並禀請淮揚鎭憲撥湘軍數隊從事聞鎭憲亦甚樂從也此事若成不僅爲文風生色城内民居亦有利益特恐秀才作事坐而言未必起而行大功仍莫竟耳 
[船橋撤修]  
　　清江浦地勢東西長而南北狹中貫運河一道民家夾河以居其所以通兩岸往來者一橋之外渡船數隻更有船橋二處 
尤爲便民之舉前緣冬令間有流澌下注爰將船橋澈修巳越半月修早經竣工乃停泊河沿仍以渡船南北載人渡夫刁難需索稍拂其意意唾駡隨之故未免有臨流興嘆者矣 
[辦賑良法]  
　　灾賑一事最易蒙混近聞江甯藩憲札飭各屬謂議蠲議賑通省一律而省垣開廠就賑者動輒數萬不獨擁擠堪虞其間必有隱匿侵漁之弊本年皖灾淮熟各屬農民如再舍本地之賑就食省中當視何處人多除資送回籍外卽將該地方官撤任叅辦似此明鏡高懸當不致虛應故事矣 
[放火緝獲]  
　　京口火神廟旁之草屋被灾後其小街僻巷又疉有火警不過隨起隨滅未經延燒耳乃前月二十九夜三元巷某乙家又遭火災當被更夫眼見喊呌放火匪徒共有三人聞聲欲逃更夫卽上前瀾阻匪等隨出利刃格鬪將更夫砍傷兩處正在忍痛支撐有小營盤舅丁出救獲住兩人一被兎脫當夜送縣收禁官因縣試事冗又兼主考過境未暇研問日後諒當嚴辦也 
[西商圑操]  
　　昨爲本埠西商圑操之期先齊集於四馬路之老巡捕房空塲排隊之後馬兵九騎爲先導俱白帽黑衣各執刀械繼而雙馬車拖銅砲一尊後隨步兵十人再後西樂十七人末後曰帽紅衣兵八十名各執洋鎗出捕房空塲迤邐至大馬路到泥城橋其砲兵卽沿浜往南至三馬路口駐札而馬隊卽過橋到跑馬塲等候其步兵將到泥城卽轉灣往北在新闢之馬路排齊隊伍始過橋往西進跑馬廳正門馬兵見紅衣兵到亦馳至跑馬廳聚會而對浜大砲卽行開放各兵排隊或分爲兩或分爲三就跑馬塲四圍施放洋鎗連環不絶煙焰迷空步伐之齊肅技藝之純熟大有可觀操畢西樂競奏仍由原路回至捕房而散西商之不忘武備於此已見一斑矣 
[誤焚課卷]  
　　本城敬業書院上月課卷輪歸縣署評閱兹聞偶爾不愼誤焚課卷十四本是以與試諸生不免嘖有煩言云 
[議造輪船]  
　　近日風聞有委員葉成忠投禀兩江督轅稱現在滬地沙船凋蔽日甚各船主匪特無力建造抑且不能修理皆因生意不及從前之故今招商局輪船盛行可知輪船之利遠勝沙船請飭船號各商一體改造輪船暢行關山東等處云云左侯相卽批飭各關及江海關查覆兹聞本關道憲邵觀察奉文後已轉飭所屬及商船會舘董事等妥議具禀以便轉詳至其紙情如何容再探錄 
[勒逼頼婚]  
　　九江北岸隣界黄梅縣孔壠鎭居民邢某有女幼字德化封乙鄉余某之子不期連年水荒滄桑易變男家翁姑均故僅遣此子背駝足跛家復貧窘不能自立刑某早逝邢妻庸弱無能女年及笄頗有姿色本街牛販喻某年老鰥居貪女之色賄串女族文武甲乙二生勒勸女母悔賴余姓之婚改嫁喻某邢妻無法而女則堅志不從惡族又串通余姓族長分喻某財禮之半與之令出退婚字據三面言定邢女見事急只得含羞出首至孔壠分司喊控巡檢亦袒護喻姓女又至黄梅縣具控邑尊准詞簽傳三家人犯到案諒必能保全女節也 
[小車閙事]  
　　昨早棋盤街十字街口有東洋車與小車互相碰撞東洋車夫跌傷膝盖坐客幸無恙小車夫被車檔打傷頭頸坐客則跌 
 
 

Page 3

 
 
傷腿脛擦破面皮遂致争論經旁勸解而散 
[細故涉訟]  
　　昨早虹口某木作内有江北人向作乞取木板一塊作内不允彼此互相爭論繼以毆打復扭赴捕房正當解犯交案之時 
併送公堂請訊矣 
[請追失物]  
　　有林清琦者到滬後住怡和保險公司其族人林大謨亦同住一處一日忽失去枕頭箱一隻内有洋七十六元監照一紙 
并有零物遂將林大謨送案嗣經他人保出前次訊期林清琦復投案訴稱部照一紙彼已携來塞於門隙中所失洋員我欲作爲川資請予追究翁太守准詞着傳保人查訊云 
[竊案可疑]  
　　法界公堂昨據原告婦人李錢氏投案稱於九月二十五日夜間失竊曾執捕房查緝尚未獲案而本月初六夜又被竊等 
情施據法包探嚴頌眉禀稱李錢氏報失後卽往查看並無挖洞撬門痕跡賊必從後面樓窻而入故牕口披屋上似有碎瓦我因情跡可疑往詢其比户近隣則隣家祇有一婦乃問該婦有男子否答稱丈夫於今早八點鐘往親戚家尚未回來我遂下扶梯查看則隣家大門早已反鎖不能開出故復從樓牕至李錢氏家出外檢視則門上果已加鎖卽派夥在彼看守待其男子回家再行傳問至夜間一點鐘始回特將其人解案請訊翁太守卽詰解案之人旋據張硯耕供係嘉興人向習錢莊生意今已失就太守又問何以將門反鎖家中婦女是爾何人爾清晨出外取何處去李錢氏失物何人所竊答稱婦人係世交楊姓之女伊之兄現往福建伊因有病不能將大門開閉是以反鎖李錢氏失物實不知情太守謂非親非眷男女同居究作何事實說尚可寛辦張硯耕矢口不移并稱有親兄在陳錦章綢縀店内太守問平日有人與爾來往否屋内另有人同住否答稱無人同信與我來往者祇有親橋堍吉慶里之楊姓婦我曾借物質押伊故時來催索太守又問李錢氏家中有何人答稱有一女一婿及小孩等前晚被竊婿之髮辫亦被繫在床架法包探又稱在張身畔複出質票十三張俱係前月之票翁太守着包探帶張姓至家察看該婦如何再行核辦 
[志在肤篋]  
　　昨日法捕房將繆瑞芬解案此案原告係在洋涇浜開竹籃店並未投案翁太守研訊何事據法包探禀稱此人前在竹籃店爲夥今巳停歇前日伊從後面扒進店中人不知覺伊竟睡在床上爲此送案據繆瑞芬供稱自歇生意後常至該店游玩昨因口角致被解案太守以繆私睡床上顯係圖竊因原告不到着暫押候查 
[行竊被獲]  
　　昨日午後有廣東人手携小刀在外虹口相近地方挖撬人家門户被居人看見扭交巡捕解入捕房諒當究辦也 
[懴費助賑]  
　　陰壽之風莫盛於吳下一時孝子仁孫竟有廣延緇流爲化者重作稱觥計意雖良厚竊以爲不然欲超度先靈而徒憑老 
秃則是頭陀之腹先飽而於九原曾無一濟不如藉修德以超度之爲愈也此錫山楊某所以有解衣推恩之舉擬將延僧十作陰壽浮費移施寒衣百襲以燠窮黎嗚呼此正所以爲超度也世有高宴盛會以侈家華者能如楊君之變通其勝於慶視者多矣爰亟書之以爲當世勸 
[來信照登]  
　　上海城垣逐段添派營兵按次梭巡所以杜宵小而安闤闠法至善也歴頒憲諭不准閑雜人等土城遊玩任意污穢行路 
之人固應早有所聞然貿易中人仍有不守禁令至城上靜僻處溲溺者苟爲營兵所見卽持鞭來道肆意鞭撻且逼令將污物埽去否則定當扭辦僕曾目擊情形聊書數語以告行人愼勿再蹈前轍自貽伊戚也[  傍觀不平七十老人稿]  
[更正錢價]  
　　初八日報列錢價内有小悮蓋英洋每元照衣牌換錢值一千一百二十文也 
[查勘駱馬山煤鐵礦禀]  
　　敬禀者竊職道前奉憲臺北洋大臣李面諭以旅順爲北洋鎖鑰現築砲臺並設船塢擬將北洋大枝水師駐防該處惟輪艘之於煤鐵猶戎馬之於芻 
糧不可一日短缺尤須取給近便方免貽誤飭令職道於假旋之便馳赴旅順相近之處查勘出産煤鐵如可開辦卽責成妥擬章程禀請招商辦理以濟要需等因奉此伏查礦務爲富國之謨而煤鐵尤自强所賴職道前奉委辦湖北礦務勘得冶鐵荆煤均屬上質惟以兩礦相距較遠官本不敷暫請中止現在北洋需用尤殷自應先其氣急當於本年五月禀奉前署北洋大臣張憲臺飭將閩廠礦務學生池貞銓准交職道帶往烟台等處勘礦查烟台濱海一帶有鐵無煤當卽親率池學生前赴旅順驗得復州所屬之圓台子産煤據池學生云萬不合用復詢兵船亦稱質碎難用用訪查圓台子距松木島海口八十里道路崎嶇轉運艱阻緩急難恃旋有土人引至駱馬山地方距旅順海路一百四十里輪船駛至該山口門約寛十餘里水勢甚深約駛進四五里卽抵海岸東西北三面環山南面環海其間平陽地一塊内有煤洞二處一曰東窑一日西窑乾隆年間土人戴洪韓玉成報開舊洞皆爲水灌光緒元二年李姓閻姓湊股續開新洞今亦水阻尚有煤樣數堆據池貞銓騐得煤質甚佳較勝圓台子所産又訪查相近煤礦之山並産鐵石古時曾經開治尚有舊跡可尋職道回滬將所取礦樣交上海機墨局員徐壽以西法化騐煤有炭質八十八分零二三五硫極微鐵有三種其一純鐵五十一分五二磷極微其二純鐵四十七分五其三純鐵四十五分五磷無細核煤質旣能合用鐵石又可兼鎔荒僻海隅人烟稀少毫無廬墓窒礙且有民間廢窑則往時並無禁令可知詢諸土人多願官開以期雇工生計如用機器抽水起重雇用民夫無多易於鈐束距海僅五六里卽可上船運至旅順登州烟台天津皆屬極便此誠天生絶無僅有之地利以濟我海防必不可少之急需似可卽就駱馬山設局仿照開平等處招集商股先行試辦謹擬試辦章程十二條是否有當伏乞憲臺俯賜鑒核如蒙批准派員辦理應請咨明盛京將軍曁金州副都統迅飭地方文武官員隨時妥爲照料俟有成效再將辦理情形禀請會奏實爲公便肅此寸禀恭叩鈞祺伏乞埀鑒職道宣懷謹禀 
[謹擬開金州駱馬山煤鐵礦章程十二條]  
　　一礦地宜加意審擇也泰西以開煤鐵供製造而致富强其煤與鐵相距雖遠猶不避艱阻賴鐵道以通之日本煤礦一水可達運至上海較中土煤價反賤故煤鐵實以運道爲第一義也卽如職道前所勘之大冶鐵礦欲取給於荆門煤旣千里矣煤山距江更二百數十里必先設法濬河或另尋煤礦再議續舉現所拗得之駱馬山煤鐵礦旣在一方又在海口運費减省似應先行試辦以濟要需一礦質宜分别化騐也駱馬山帶回煤樣鐵樣當交上海製造局員徐壽如法化騐據其單開煤樣每百分得水質二分六氣質五分六炭質八十八分二三五硫一厘六五灰三分四凡煤當以炭質爲最要比較各處煤質優劣此煤之炭最多鐵有三種其一爲黑鐵礦每百分得鐵二養三七十三分六内有純鐵五十一分五二矽養二二十六分磷七毫二六每鐵一千分約有此質一分四厘此外再無别種雜質其二爲紅鐵礦每百分得鐵二養三六十五分内有純鐵四十五分五矽養二三十四分此外硫磷鈣鎂等並無微迹鐵内有磷者鍊作生鐵尚無妨若鍊熟鐵必是熱脆所以黑鐵礦之鐵雖多六分不及紅鐵礦之鐵有韌性其三爲灰色鐵礦每百分得鐵二養三六十八分内有純鐵四十七分五矽養二二十九分鈣養二分八二此外毫無别種雜質又勘得烟台鐵礦曾交天津製造局承牧化騐准潘道摺開其質係鐵養卽磁石類爲鐵礦中之最佳者不含磷質惟偶有極細鐵礦小粒閒雜於内目難辨明是爲小差因所含極少與鍊鐵尚無害每百分内鐵養九十分零可得凈鐵六十六分零八矽强等質六分將來駱馬山設爐烟台鐵礦亦可運往鎔鍊以駱馬山煤本須運銷烟台正可原船帶回不費運脚一籌欵宜藉資商力也凡此等創辦之舉非官督不能經始非商辦無以持久若撥官款開礦議其後者必多不如悉藉商力以助自强葢處今日言利權當分中外不當分上下矣現經會商鄭道官應並督同礦務學生酌估需本陸拾萬兩俟批准之後卽由總辦局員仿照開平煤礦平泉長樂鶴峰銅礦以及輪船局電報局章程招集商股歸商開辦盈虧一聽諸商并毋庸借領宫本轉滋疑議一用人宜確有專責也礦務風氣雖開而成效尚遲人情易于圖成難於煤始一不得人則事僨得人而事權紛歧則事亦僨應請先派公正熟悉大員以總其成並請隨札刋發總辦金州礦務木質關防一顆以便文牘股票之用其應派會辦坐辦各員應由總辦酌度禀請以收指臂之效一礦師宜斟酌延雇也開礦得地爲上得人次之駱馬山煤鐵係職道親率礦務學生池貞銓勘尋而得池貞銓應請發交該礦局試用按月給薪水一百兩探簽見煤之後擬按月給薪水二百兩惟煤鐵兼辦任大責重擬再訂請英國礦師以資參酌前年總稅務司代雇礦師郭師敦勘得大冶荆門兩礦甚能實事求是現擬仍訂該礦師來華以期駕輕就熟如郭師敦不能來華再議另請一辦法宜預分次第也泰西開礦必須先用地鑽探見礦層深淺厚薄方有實在把握駱馬山煤礦有舊井可尋本無庸再探惟開新井之處擬在舊井之上自須鑽定井穴現擬將荆門探簽機器運來試鑽一面將機器圖樣寄至外洋查詢實價約俟鑽成之際可得外洋回信便須電囑先將抽水機器鍋爐運來卽行開井約俟井成再運各項機器大約出煤至少每日以三四百墩爲率多則愈妙除鍊鐵及供兵輪船之用均可運銷他處此煤質地頗佳運費甚輕諒可抵制東洋煤價一俟開井見煤便可布　鐵礦礦擬造生鐵爐兩座每月可成生鐵二千墩並製熟鐵爐以一半改煉熟鐵則各製造局皆可供用[  此稿未完]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年九月二十八日京報全錄]  
　　宫門抄○發抄旨四道○署直督張奏瀝陳下悃請收回成命摺○鄂撫彭奏恭繳欽命題目片○東撫任奏興修山道完竣摺○又奏請旌奬片○陸撫馮奏本科鄉試兼用候補人員曁三塲宗竣接試繙譯摺○將軍銘奏新設民官因合例員數不敷請酌補一次緣由片○蘇撫衞奏滙解第六批京餉片○東撫任奏甄别州縣片○九月二十八日禮部宗人府欽天監正黄旗值日無引見○俊啓儇滿請安○呼蘭副都統倭克津泰請訓○八額駙續假十五日○召見軍機倭克津泰○現換江獺皮冠爪仁領灰鼠袍褂黑袖頭○發抄左宗棠奏江甯藩司梁肇煌代辦武蘭奉旨知道了欽此○又委解賑濟潜山等處被水難民動用正項奉旨户部知道欽此○又請將管帶輪船東渡危險無虞之都司金榮等奬勵奉旨該部議奏欽此○又請將操兵怠惰之守備張光淦等開缺革職奉旨着照所請兵部知道欽此○○署直隷總督兩廣總督臣張樹聲跪奏爲恭謝天恩並瀝陳下烟籲懇收回成命恭摺仰祈聖鑒事竊臣恭閱邸抄光緒八年九月初一日奉上諭此次朝鮮亂軍生變張樹聲相機調度督率有方着賞加太子少保銜等因欽此臣當卽恭設香案望關叩頭謝恩感悚之餘彌深踧踖伏念朝鮮爲東北屏翰數百年來恪修貢職此次倉猝内訌局勢艱危岌岌不可終日警報初至臣管窺蠡測雖知國家定亂扶危義無所謝而自揣庸下素無經遠之略重以疾病侵尋決策運籌懼非所任仰蒙聖謨廣運制勝千里總理客國事務衙門王大臣發慮出謀又至詳且盡臣始得秉承奉行堨蹶從事至調度迅带由於輪通之得力應變赴機擒渠獲醜由於水陸將士之用命此皆李鴻章規畫有素用能收効臨時臣竊自維實無微勞足錄况臣以一介寒素仰荷朝廷不次拔擢叨竊非分常懼才不稱位望不壓時將不免隕越于下上負生成高厚之恩何敢復蒙上賞重述罪戾自天聞命夙夜難安惟有籲懇聖明將賞加宫銜之處收回成命俾臣得稍寛負乘之譏勉竭涓埃之報區區愚誠伏求俯納所有微臣叩謝天恩並懇收回成命下情謹繕摺披瀝具奏伏乞皇太后皇上聖鑒訓示謹奏軍機大臣奉旨覽奏已悉張樹聲此次調度有方朝廷論功行賞一秉至公該督其毋固辭欽此○○彭祖賢片再繙譯鄉試欽命題目例應恭繳本年舉行壬午正科鄉試准荆州將重咨送繙譯鄉試士子三十八名來省臣謹遵部行舊例仍俟民生三塲考試完竣改於八月十七日點名入塲隨准湖北正考官陳存懋副考官管廷鶚恭交欽命題目臣跪領之下謹擇嚴密處所刊刻刷印十八日隨題考試親督提調官鹽法武昌道武震監試官補用道瞿廷韶曁旗漢委員等認眞巡查十九日各士子交卷後均各出塲除將試卷同題目紙封固委員解交禮部外所有欽命題目理合敬通封送軍機處恭繳伏乞聖鑒謹奏軍機大臣奉旨知道了欽此○○頭品頂戴山東巡撫臣任道鎔跪奏爲興修山道以便行旅現經律完竣恭摺仰祈聖鑒事竊東省南北通衢自長清至郯城縣七百餘里均属山道成高坡峻阜或亂石坎渠崎嶇險惡行旅苦之臣與司道籌議興修委候補知府曹濬澄卽用知縣徐壽基在於適中之泰安府設立總局督司其事分飭長清泰安蒙陰沂水蘭山郯城各地方官勘明本境道路設法平治於本年正月開工大石則鑿之亂石則去之應修則修之所需經費由通省州縣集腋成裘不動公帑本地好善之士亦有認修工叚計七閱月而告竣其中險峻難治買民田以爲路者共二十八里挑挖水溝一百五十三里新建石橋九十一孔修理坍塌橋梁二百六孔又脩滚水壩十七處沿途坎圻不平者皆鋪用石板修砌護路石墻等工上下七百餘里一律坦然不特方便行旅兼可保護農田核計工需除各屬捐資外不敷之項酌提閑欵彌補兹復籌銀六千兩發當生息爲濟南泰安沂州各府屬以後歳修之資曹濬澄徐壽基二員親督工匠設法籌辦泰安沂州二府亦均捐資出力時當盛夏往來於炎風烈日中籌度經營不辭况瘁似未便没其微勞可否仰懇天恩俯准將候補知府曹濬澄泰安府知府全志沂州府知府錫恩卽用知縣徐壽基名賞加隨帶二級其餘長清縣知縣徐福臻調補泰安縣知縣陶錫祺署蘭山縣候補知縣文荃署郯城縣候補知縣宋森蔭均係各地方官捐資出力克成善舉並擬請賞加二級以示奬勵是否有當謹恭摺具陳伏乞皇太后皇上聖鑒訓示謹奏軍機大臣舉旨着照所請吏部知道欽此○○任道鎔片再此次修理山路蒙陰縣知縣喬有年捐廉而外其母方氏復將積年所蓄釵釧摒擋銀一千一百餘兩悉數捐作工本命次子監生喬有遷帮同核實辦理該縣東枕瑯琊西連泰岱道路極爲險惡今已一律修平喬有年之母心存利濟所捐銀數核與建坊之例相符合無仰懇天恩俯准喬有年爲其母方氏照例建坊給予樂善好施字樣以示旌奬出自逾格鴻慈附片具陳伏乞聖鑒訓示謹奏軍機大臣奉旨着照所請該部知道欽此○○陜西巡撫臣馮譽驥跪奏爲陜省本科卿試兼用候補人員曁士子三場完竣接試繙譯均各安靜恭摺具奏仰祈聖鑒事竊照本年千午科陜西文闈鄉試應調同考官十員查現在實缺州縣進士舉人出身者多有經手要件不敷調派除於現任州縣内考取准補鄜州直隷州知州周銘旗葭州知州汪炳煦興平縣知縣王權大荔縣知縣陳兆煥城固縣知縣胡瀛濤五員外並在候補人員内考選得候補知縣趙福均委用知縣紀佩教習知縣秦子鈞裁取知縣涂官俊卽用知縣朱兆鴻五員文理優夏統計十員一體充當分校臣於八月初六日入闈監臨計應試士子五千四百九十名三塲完竣均極安靜十七日接試繙繹隨向内簾恭領欽頒題紙在嚴密處所繕寫刊刻發給繙譯士子十九日交卷田塲除將繙譯試卷二十九本逐一彌封總包鈐印卽日委員解交禮部外原奉硃封謹於此次附摺恭繳臣卽於二十一日出闈囘署辦事仍留提調監試在闈内稽查彈壓嚴密關防臣仍隨時前往照料俾資整肅所有房考兼用候補人員曁主子三場完竣接試繙譯均各安靜緣由理合恭摺具奏伏乞皇太后皇上聖鑒謹奏軍機大臣奉旨知道了欽此○○銘安片再吉林通省民官均係新設所改理事各員部議撤回業經給咨飭令赴部候選現在在省試用候補人員到省在見缺以前者少在見缺以後者多或銜缺不符或情形未悉其留吉補用各員雖多銜　相當情形熟悉而曾經騐看者亦祇一員卽如知府一班由部揀發二員至今未到省特旨留補一員未送部引見將來吉林府一缺不能不在此三員内揀補若計到省必在見缺以前與例均不相符他班情形亦多類此部册可按故不繁贅伏思通省民官甫經添設必須量能授任因地擇人方能成更新之化立久遠之規自非吏治民情洞澈貫通者不能勝任愉快百廢俱興故擬於留補各班内揀選其爲守兼優試辦旣久者於揀發各班内選其志趣向上明幹有爲者但計人地相宜銜缺相當以之請補其到省騐看各節或有與例未符之處惟有籲懇天恩俯念吉省新設各缺事屬創辦缺分皆屬邊要雖合例無人未便請由部選恐人地生疏難期得力所有府廳州縣以及雜職各員無論揀發留補不計到省在見缺前後及曾否騐看均准因地擇人統歸酌補一次嗣後人員到齊無論何項缺出槪行遵照部章按班挨補如此寵宜辦理可期在在得人不致稍有遷就下以託民命卽上以紓聖厪酌補一次卽復向制亦不致久廢定章而全省皆屬初創偶一從權亦絶非他省所得援引如蒙特旨俞允凡初次請補各員其未經驗看者於奉准部覆後卽行分别給咨赴部騐看引見以符定制所有吉省新設民官因合例員數不敷均請酌補一次緣由是否有當理合附片具陳伏乞聖鑒謹奏請旨軍機大臣奉旨着照所請該部知道欽此○○衞榮光片再准户部咨開奏撥來年京餉一摺單一分于光緒七年十一月初七日具奏奉上諭户部奏豫撥來年京餉一摺應照奏定數目于來年開印後分批起解限五月前解到一半十二月初間全數解清等因欽此單開光緒八年分京餉撥江海關洋稅銀三十萬兩札關遵辦去後業經該關先後籌銀二十五萬兩分作五批匯解在案兹據江海關道邵友濓于關稅項下續籌第六批銀五萬兩循案仍交京莊號商匯解赴京交納並聲明光緒八年分原撥京餉銀三十萬兩現已一律清解並無蒂欠詳請給發咨批並請具奏等情前來臣覆核無異除給咨起解外謹附片具陳伏乞聖鑒敕部查照謹奏軍機大臣奉旨户部知道欽此○○任道鎔片再勞績保舉人員應於到省後予限一年察看甄别茲查有運同銜候補班前先補用知州李桂攀遇缺卽補知縣劉昌祿二員均係勞績保舉核計到省巳滿一年之限例應甄别據藩梟兩司會詳前來臣詳加察看李桂攀才具明晣劉昌祿辦事穩愼均堪以本往補用除履歴清冊咨部查照外謹附片具陳伏乞聖鑒謹奏軍機大臣奉旨天道了欽此 
 
