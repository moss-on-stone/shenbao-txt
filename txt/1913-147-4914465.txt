# 1913 - 147 - 4914465

 

Page 1

 
 
論說 
鹽之研究（遯庵投稿） 
[第一章各國鹽制之調查]  
　　古今各國因財政上之必要求財源於食鹽其方法如何可攷也其政府有用專賣制度者有用租稅制度者而專賣制度之國有僅以運銷爲專賣者有兼製造與運銷以爲專賣者租稅制度之國有兼徵國稅與關稅者有僅徵其一者軌轍各殊歐洲各國除一二邦之外靡不以食鹽爲國庫歲入之財源且有多數之邦國以專賣制爲得策者而日本當維新前加賀藩仙臺藩大村藩肥前松山藩高梁及德島瀋等立專賣類似之制度其他各藩亦以殖産獎勵或徵稅爲目的於製鹽事業爲特别之注意是可以歷史證明之也 
　　今兹表記各國現行之鹽制以資參考如左 
　　第一租稅制度國甲德意志乙法蘭西丙蘭領東印度 
　　第二僅收輸入稅之國甲丁抺乙那威丙西班牙丁葡萄牙戊北亞米利加合衆國巳加奈大庚新安得那辛秘露 
　　第三兼收内國稅及輸入稅之國甲魯西亞乙和蘭 
　　第四不收租稅之國甲白耳義乙英吉利丙瑞典 
　　第五專賣制度國甲奥在利匈牙利乙伊大利丙瑞西丁羅馬尼亞戊寒爾維亞巳希臘庚土耳古辛邱泥司壬英領印度癸中國子日本 
　　第二章鹽及製鹽法之種别 
　　第一節鹽之種别 
　　鹽之品類有四井鹽湖山鹽海鹽是也 
　　一井鹽又名泉鹽 
　　此鹽乃以含鹽分之井水煎熬成者多在火山質之地日本從前福島縣會津地方及山梨縣長野縣等均産之今巳絶無其他産於中國四川省英國德國南部法國亞爾刺州露粘州加奈多等處 
　　二湖鹽又名池鹽 
　　産於北美曁俄國法國至亞而亞洲西部之鹹湖中國蒙古地方所産之鹹湖亦屬此類湖水逢空氣乾　之時節大部分洲出而剩結晶之鹽云 
　　三山鹽又名巖鹽 
　　此鹽類似　物係結晶之鹽從地中掘出鹽質甚佳産於英國全陸地德意志法蘭西伊大利希臘北美等處 
　　四海鹽　 
　　此鹽與前三種異加人工於海水而製之日本内地産鹽以斯爲主 
　　第二節製鹽法之分類 
　　現時各國所行製鹽法列表如左 
　　煑海法鹽田法入濱法煎熬法枝條架法揚濱法濃厚鹹水法鹽盤法各國製鹽法天日製法鹽盤法機械製法冰凍法（未完） 
專件 
調查奉天吉林黑龍江三省砂金情形佈告（八）（楊潰海儔氏） 
[論今日要圖宜以植民爲急務]  
　　强權之世不講公理彼疆此界恒視國力爲維持夫國力者民也資本也國力强我雖棄之人不敢取國力弱我雖守之人猶思進步滿洲全境巳迫俄日勢力範圍之下觀其於南北鐵路地界布置兩國居民不遺餘力實欲植民以擴張其國勢藉路欵以爲植民之資本十年以後可决其必有蠶食之舉今幸天假之緣兩强相忌未敢公然攘我滿洲主權　有志愛國者乘斯機會藉手可以展布於其間惟奪内於兩虎之口此固吾國民所宜注意者今兹急務當以植民爲上策而以採金爲植民之資本縱觀滿洲全境砂金以吉林爲最多以此招民因勢利導大可藉手若夫開墾種牧振興工藝雖屬固本要圖然以鄙人愚見緩不濟急尚在第二着蓋無人胡以關耕種無資本胡以興工藝摺民採金志在　民三省多一分之國民卽三省增一分之國力爲國防起見烏可忽乎哉 
[論植民宜以採金爲急務]  
　　我國年來移民實邊每苦於經費無着民亦安土重遷前清政府雖屢次催促而應命者卒無實在效果無他當直省舉辦新政之時在在需欵經濟問題巳窮羅掘撫躬不閱遑問他人無力有心亦實在之情形也至於民之一方面其平素習慣之性質大都樂易畏難就近避遠百凡舉動雖至流離失所亦莫不具此心性若論利之一字卽大反其習慣之所爲苟有可圖無所謂難易遠近升天入地必求達其好利之志三省倡議墾荒此說早經遍傳天下而卒至應募而至者僅直隷山東沿邊沿海之民仍屬寥寥無幾有所謂號稱資本家者來而領荒承而不墾數年於兹此等輩行同壟斷最爲移民之阻力然猶可冀其出大神通以爲吾民倡乃至今迄無動靜實堪浩嘆且内地之民久聞邊地苦寒山深林密獸蹄鳥跡馬賊鬍匪交遍境壤耳食之氓巳無遠志而邊地傳聞自小巳印入腦際幾若遺傳性質今欲招之使來適以觸其畏難避遠之忌然則就此而巳乎夫民性旣好利好之則無貧富特緩急之差爾今所欲實邊者貧民也而富民不與焉果使貧民舉室而至墾荒雖云厚利然成功在數年之後緩不濟急縱有官爲招料饑寒可以暫免奈人地生疎稍有所需胡以慰其目前是則金也者可長致思耳蓋金以砂金爲易採見利爲最速成本亦最輕今日雖貧富則明日可以立致是國民之所欲也果能敎以淘採之法厚以貽之薄而稅之慰此巳至誘彼未來利之所在海内同胞有不願受廛而請者吾不信也 
[論採金勿宜泥守部章致碍植民政策]  
　　由上文之說觀之招民採金實爲植民莫妙法門但金礦産也採金礦務也國家旣有礦章似宜招民承商以期勿違夫功令不知所植者貧民也承商者富民也以貧民而欲其爲富商之事是何異令滅頂者作凌波之舉部章雖善恐亦不能强貧民以此議者謂礦有定章各國皆然必須遵守卽如美英植民開闢新舊兩由亦不能背礦章而别開生面雖然不知美之開闢舊山適在修改礦章之時英之重訂礦章又在開闢新山之日議者但知美英之 
 
 
 

Page 2

 
 
　礦章而未知英美因便民而改礦章今吾正欲仿英美植民之策不區區以礦章而礙要略也議者又謂國家向以遵章爲定例與其不能承商不如勿令其開採此又一偏之見特未反鏡以觀耳貧民旣難承商而官獨不能招民採金乎若歸官辦給民以照而抽其餘但使不違定章亦何施而不可天下事在人爲特一轉移間爾苟區區泥守部章致防礙植民政策諒非謀國者所宜出此（未完） 
時評 
[人人忠其職業（無名）]  
　　或問天下紛紛將若之何答之曰子爲是言此天下之所以紛紛也或問何故答之曰子若能忠子之職業不問人之紛紛人人如子天下即無由紛紛矣 
　　議員曰我一人忠於職人皆紛紛我一人無益也於是有從而紛紛者於是有避不出席者於是院中盡紛紛矣苟其不然人雖紛紛而我則忠於職一舉一動守我議員之分　立於議院之中以爲議員法人不效我紛紛者少一人人而效我紛紛之勢日以殺此今日議員之金言也 
　　商人曰我一人忠於我業人皆紛紛我一人無能爲也於是有恨紛紛者有反對紛紛者然而紛紛如故也或且更甚也苟其不然人雖紛紛而我則忠於業勿信浮言勿改常度日謀我業之進行而不　紛紛者所恐嚇紛紛者之實力有限爲此堅壁清野之法而其技自窮此今日商人之金言也 
　　　紛紛之不起勿望諸人專求諸巳人人能如此而紛紛息苟得其半而大禍亦可以不作若人人責人紛紛而人人自蹈焉則寗無日矣 
命令 
[五月十三日臨時大總統命令]  
　　迭據北京漢口上海蘇州等總分商會蜀商公益會旅滬全浙工業團洋貨九業公會旅滬客幫商務聯合會香港各銀行團曁各業公會公所來電略稱上海少數之人託名全國公民開會鼓吹有意破壞大局牽動商業各埠成交貨紛紛止退乞嚴飭各省禁止訛言保衛商民維持秩序無使我商民喘息餘生再罹慘禍致貽革命豐功之玷等語慨自前清以來實業蕭條商情凋敝人民急求改革不惜捐棄生命財産助成共和兵燹所經流亡載道呼號奔走觸目傷心而海外僑民尚復踴躍捐輸傾心祖國卽内地商民動遭逼勒或迫於金融之低落或耗於家室之播遷富者罄其蓋藏貧者轉於溝壑綜計損失奚啻萬萬　今瘡痰漸復元氣未蘇日夜焦思涙隨聲下本大總統受國民付託之重何以對我生靈雖竭力撫綏猶恐不及何忍再加傾陷自蹙生機共和國家以人民爲主體我國地大物博人民智識不讓他邦使於公債銀行貨幣租稅各種財政徐圖統一合力改良不獨爲人民福利之原並可釀世界和平之福乃或有意破壞妄加訛言逞少數人權利之私圖絶四百兆人民之生路本大總統尊重人道不願我父老子弟稍有震驚是以忍痛包荒冀免兵兇戰危之慘但嚴飭軍警保衛地方服從命令幸我軍警深知大義感思順民意而伸國權所願商旅不驚廛巿不變安居樂業爲十年生聚之謀本大總統方爲盡職著各省都督民政長查禁造謡生意之人從嚴懲辦一面剴切曉諭商民勿墮奸謀照常營業即由各處商會分發傳單廣爲勸導不得聽從痞棍託名勒捐不得輕信浮言受人恐嚇并着各該長官督飭軍警竭力保護如有匪徒藉端擾亂損害商人惟該都督民政長是問本大總統誓將犧牲一切以扞衛我無罪之良民也此令 
　　李純加陸軍上將銜此令 
　　任命陳鈺暫行護理山西民政長此令 
　　任命解榮輅署山西敎育司長此令 
　　任命梁濟代理山西實業司長此令 
　　代理國務總理叚祺瑞呈稱據護理福建民政長江畬經呈請任命謝謙爲福建省城警察廳長應照准此令 
　　代理國務總理叚祺瑞呈稱據奉天都督兼署民政長張錫鑾呈稱奉天省城警察廳長姜思治呈請辭職姜思治准免本官此令 
　　代理國務總理段祺瑞呈稱據奉天都督兼署民政長張錫鑾呈請任命廖彭署奉天省城警察廳長應照准此令 
　　代理國務總理叚祺瑞呈稱據護理四川都督兼署民政長胡景伊呈稱四川省城警察廳長戴鴻疇呈請辭職戴鴻疇准免本官此令 
　　代理國務總理段祺瑞呈稱據護理四川都督兼署民政長胡景伊呈請任命余司禮爲四川省城警察廳長應照准此令 
　　五月十四日臨時大總統命令任命丁槐爲湖北荆州鎮守使此令 
　　任命劉瀛暫署福建内務司長此令 
　　任命志鈞治格管理新舊營房城内官房事務此令陸軍總長段祺瑞呈核覆鑲黄旗漢軍都統擬以玉福補參領延祿榕順補副參領錫芝范先彝補印務章京富泉補公中佐領英濬玉全潤昌文光補驍騎校請予准補等語應照准此令 
陸軍總長段祺瑞呈核覆吉林都督擬以海順勝春補協領請予准補等語應照准此令 
專電 
[北京電]  
　　昨日軍警在保和會拿暗殺暴徒五人搜獲密信牽出黄鐘日報事務員二人一併就捕聞混入該報擬刺王賡王印川者 
　　按此與昨報另一訪員所發因到遲昨日不及排上 
[北京電]  
　　國風日報被封確因發傳單揑稱財政總長周學熙巳逃經政府提起公訴致此結果 
[北京電]  
　　參議員劉星楠憤李烈鈞柏文蔚種種反抗提案質問政府胡不撤換以銷大亂連署者數十人明日將交院咨出 
[南京電]  
　　此間公民電請國務院謂光復後元氣未復商民交困務懇軫念時艱籌南北之調和以民生爲重要一切問題卽速解决俾地方人民生命財産得以保全云云 
[南京電]  
　　徐紹楨致此間軍界電有治亂安危實繫軍人之手諒同胞必不忍以手造之新邦爲孤注之一擲等語 
[南京電]  
　　蘇省南船公會現經省長飭令一律取銷 
[南京電]  
　　沈學瀛昨因公赴浙 
特約路透電 
[北京電]  
　　聞袁總統之意如參議院仍行反對借欵則擬致文該院㈠議長旣擔負商阻五國銀行團發行該借欵之責任故應由彼等自行辦理關於註銷事宜之外交㈡該借欵如果註銷議長及該院應擔負維持全國財政之責任㈢該借欵註銷後應由參議院籌欵清理洋債及編訂適當之豫算案 
[北京電]  
　　陸軍部代表及海陸軍士官多員今晨赴南苑參觀英國亞姆斯特印及淮特韋斯廠七十五米里密達新式過山炮靶遠七千密達至五百密達不等該炮初由無經騐之華員試放繼由幹練之英員試放來往用騾載負殊爲輕便裝拆亦頗靈捷且每二十杪鐘内能開炮五次 
[漢口電]  
　　日本華族觀光團巳於昨日乘岳陽丸抵漢往游大冶各礦今日將返各員皆庽船中巳往謁見黎副總統並將閱看日本營房及漢陽兵工廠 
[武昌電]  
　　黎都督發出布示謂宋案自有法庭主持借欵之宜否須由國會解决毋庸平民聚訟凡有開會討論政治者如警察以爲有礙治安卽可前往解散此係遵行袁總統之命令 
[成都電]  
　　政局現仍有不穩之象 
[成都電]  
　　省議會現延會十日 
[哈爾濱電]  
　　新任駐蒙俄總領事米納巳由俄京啓程前往庫倫携有俄皇贈送活佛之物品 
[哈爾濱電]  
　　據聖彼得堡電社庫倫訪事電稱鄂爾多斯巳承認庫倫活佛之權力願加入喀爾喀錫林郭勒盟則巳加入 
[哈爾濱電]  
　　庫倫近開大會由活佛主席活佛會向各大臣等宣稱近來各員對於無關重要之問題輒齗齗爭論致令俄國代表不能滿意殊堪痛恨並勸各員嗣後當設法消釋意見 
[雲南府電]  
　　近因政局摇動民心殊爲惶惶 
[雲南府電]  
　　瑞記洋行派人到此調杳商情擬在雲南府設立支行 
[雲南府電]  
　　聞此間有大批鴉片售與香港 
[東京電]  
　　中政府所聘之鐵路顧問平井本月杪將赴北京日政府俟其抵後擬以鐵路工程司七八員假與中國同行者尚有某氏將任中國電報顧問 
譯電 
[北京電]  
　　連日此間盛傳有人密謀暗殺袁總統昨（十三日）竟拘獲暗殺黨多人警察巳得有切實證據並搜出炸彈炸藥手鎗四十枝及子彈若干今日聞各犯曾經軍法會議審問晨間巳鎗斃八人内有女子一人昨夜復在前門外中國某旅館拘獲要犯十一人並搜出炸彈炸藥軍械及文牘等物故巳得悉主謀之人現因政府對於此事毫未聲張故詳情無從探悉警廳初認拘獲各犯旋忽否認當道現皆嚴守秘密足見彼等巳發見絶大之逆案本年之内查獲謀刺袁總統之案連今共有七次聞唐紹儀定於今日由粤啓程　京並擬　　過土海等處調和南北意見或謂此足見唐氏巳有出山之志 
[倫敦電]  
　　據倫敦泰晤士報載稱五國借欵發行事宜業巳部署妥帖大約將於五月二十一日發行各國發行之數額如下倫敦英金七百四十一萬六千六百八十磅巴黎七百四十一萬六千磅德國六百萬磅俄國二百七十七萬七千七百七十三磅比國一百三十八萬八千八百八十七磅價格九十利息五釐 
[北京電]  
　　五國銀行團巳於星期二日交付墊欵連星期六日所付零星欵項總計付洋一百二十萬圓 
[北京電]  
　　國務院通電各省大借欵兹巳告成各省不得再訂小借欵 
[北京電]  
　　國會議員之多數現知借欵萬難取消惟要求須有管理該欵用途之權而以解付各省之欵尤爲注重 
[北京電]  
　　直隷雲南兩省都督均致電國務院贊成大借欵 
[北京電]  
　　國民黨欲與進步黨相親以釋兩黨意見巳由進步黨拒絶蓋因國民黨議以湯化龍爲候補國務總理之故現國民黨巳改推劉揆一爲候補國務總理進步黨則推叚祺瑞 
[北京電]  
　　據國權報載稱國務院將舉行會議由袁總統主席討論展長臨時政府期限事宜其最要問題爲如何而得展長展長之時期是否須請國會核奪 
[倫敦電]  
　　中國内地敎會開常年大會時報告近一年内入欵較之前一年少收英金一萬二千四百四十三磅 
[東京電]  
　　據開列福利亞州首府電稱該州知事電告國務卿白乃安君謂該州議會一致要求實行取締外人購地議案如無必要之舉阻之則必於三日内簽定云 
[美京電]  
　　國務卿白乃安君餞别英美百年和平紀念會各代表時曾舉觴進頌謂友誼若船堅比奪雷諾特式戰艦以心爲羅盤其針輒指無煙愛情之燄其船主則爲和平之王云云 
[紐約電]  
　　美國鋼公司總理法萊爾君於政府控案在庭辯護引證美國出貨價值時謂中國鐵條在舊金山交貨每噸價洋十元七角五分（美金）而太平洋沿岸現在巿價每噸須售洋二十一元五角 
[倫電敦]  
　　英國工黨巳討論政府封閉女子參政報問題如不得巳則將舉曼克杜拉特君爲國民工黨印刷局總理以爲興訟地步曼克杜拉特君雖不主張女子用武以爭參政權然以爲按之法律政府實無豫禁該報之權如渠被告則將繼以哈定君及工黨其他人員以俟政府屈服而後止 
[柏林電]  
　　俄國外務部否認西班牙巳加入三國協約之說 
[柏林電]  
　　一九一三年俄國預算案盈餘羅卜一千五百萬枚擬撥充改良鐵路經費 
[布京電]  
　　據半官消息報告希布交戰情形謂先是希軍陸續向泊萊維斯太進發該地本由布人攻克繼乃與布人時起衝突布人始知希軍行動志在佔據泊萊維斯太等處軍險要點各處衝突皆由希軍啓釁布軍初未回擊布政府今巳詰責希政府並要求澈查啓釁之人置之於法 
[柏林電]  
　　據巴黎晨報載稱土耳其因財政支絀擬將入口稅自百分之十一增至百分之十五布爾茄利亞於此次巴爾幹戰務死傷之將士其數如下軍官死者三百三十員下士及兵士死者二萬九千七百十一人軍官傷者九百五十員下士及兵士傷者五萬二千五百五十人不知下落者三千一百九十三人 
[芒京電]  
　　列强軍隊巳佔據斯克太里由英國司令白萊海軍大將指揮芒國總督巳交讓該城 
[柏林電]  
　　媾和預備談判尚未議决數日之内恐難就緒今須待此舉解决後始能於倫敦召集媾和大會本星期内媾和代表可望到齊目下最棘手之問題爲希臘爭求洛特斯羣島及南亞爾巴利亞兩地主權 
公電 
[北京參議院衆議院諸公鈞鑒接]  
　　各省商會聯合會電僉稱商人自經革命元氣大傷迄未恢復國會開幕冀謀幸福詎意宋案借欵發現異議横生内訌益甚商人生命財産日處危險乞電兩院顧念大局和衷共濟等語伏思國會爲立法最高機關議員爲全國人民代表商人納稅以供國用尤爲國家財賦命脈際此金融竭蹶商業困難之秋萬可容鬩牆致招外侮至宋案借欵端待法律與議院之解决誠以法律爲人道保障議院係民意機關諸公負人民寄託務祈勿持黨見勿尚意氣以國事爲前提以道德爲正鵠速定良善憲法選舉正式總統俾安民志而鞏邦基前清季年人民請開國會屢受程度不足之誚今民國崛興幸得成立願諸公宏此遠謨一雪斯言天下幸甚全國商會聯合會總事務所咸 
　　申報舘鑒報公會今日正式機關成立舉邵挽青爲幹事長秦炳漢爲評議長杭州 
 
 
 

Page 3

 
 
要聞一 
[進步黨之宣言書]  
　　共和民主統一三黨商議合併改組爲進步黨早經决定并各舉籌備員籌備一切現巳組織就緒所有進步黨黨綱並宣言書具錄如左 
　　甲黨網 
　　一取國家主義建設强善政府 
　　二尊人民公意擁護法賦自由 
　　三應世界大勢增進平和實利 
　　乙宣言書 
　　今之中國其存亡蓋間不容髮哉政黨之力遂足以使之去亡而之存耶内外人士多竊竊焉疑之雖然在共和國體立憲政體之下而言政治舍政黨則豈更有他道焉可以善其後者使政體而終無可屬望則非袖手待亡焉不可也夫一部分人士所以致疑於政黨之作用者則亦有故凡政黨政治發達之國必其政黨能集國中各種勢力而代表之政黨以外更無復有政治上之特别勢力者存故國命常託於政黨而政象之良窳惟政黨獨專其功罪今國中明有兩種特别勢力其一則官僚專尚隱秘其勢力憑藉深遠而不可拔其二則人民公行亂暴其勢力勃興廣被而莫敢抗以新造之政黨蝨乎其間徒供利用安足重輕斯固然矣雖然曾亦思特别勢力之所以能存在所以常濫用其勢力於軌道以外其故皆坐無徤全之政黨以爲國家中堅使政黨果能自納於軌道而以軌道率天下則外乎此者其復安得以自恣然則政黨之不足重母亦由政黨之不自重實召之巳是故特别勢力存在之一事實不足援以蔑政黨而正當援以勗政黨也又政黨政治以兩大黨對峙爲原則必有一黨焉能以獨力制多數於國會然後起而執政失多數則引退以避賢路而自立於監督之地位兩黨嬗代以多數民意之嚮背爲進退則民視民聽之實克舉而政象日卽於良若小黨林立無論何黨皆不能以獨力制多數則必緣感情以生離合運權術以行操縱或遷就提携而政策不成系統或要挾結合而政局易起動摇以法奥諸國立憲如彼其久今猶病此我國云胡能免此亦談政黨者所宜兢惕也雖然我國現在情勢非有種族之睽孤非有地方之鬩轢非有宗敎之爭執非有階級之忌猜凡他國召致小黨分裂之惡因我皆無之則亦惟政治上漸進急進集治分治等問題可以爲政黨之徽幟以相號召巳耳故欲使我國政黨成兩黨對峙之象雖非甚易亦非甚難是在治黨事者共勉之而巳矣又政黨爲國家而立故以國家之生存發達爲目的而政黨不過達此目的之一種手段若誤手段以爲目的馴至先黨利而後國福則政黨反以蠧國有之不如其無之之爲愈不寗惟是政黨之結合全恃國家之公目的以爲中樞苟此中樞不存則結合之具以失究其弊之所極將只見有個人不見有黨政黨之名雖立政黨之實全亡我國各黨新造伊始瑕瑜互見誠所難免憫世之士惄然憂之亦固其所雖然又安可以因噎廢食者惟當思所以提　黨員之自覺心使之循政黨正鵠以行但使徽幟旣問中　旣樹則人莫能　　以　　利而向上之心自生一黨如是則　　非　此　亦不能以永有　觀而善爲效固可期矣由此言之政黨之關係如此其鉅而改而進之於善又非無道也今國會旣開百度更始人民望治綦切然内之則國體雖號稱統一而地方各自爲政統治權殆呈分裂之象政制雖號稱革新而固有之行政系統破壞殆盡新建者無代興之實力官僚積弊甚於晚清民權雖號稱發展然國之人民稍自愛者大率不欲與聞國事惟羣言龐雜甚囂塵上日爭意氣而國家百年大計動置不問起視境外則受國競大勢之簸蕩政治上生計上在在皆蒙莫大之壓力稍不自振則國權一喪萬刦不復蓋自中華建國五千年以來危急存亡千鈞一髮未有甚於今時者也我共和民主統一三黨於一年來先後成立其所懷抱之政見小異什一而大同什九也其策國家根本大計與夫最近救時之略往往不相謀而悉相協徒以機緣未會分途發達各集所知聯爲聲氣亦旣支分部遍國中同志作桴鼓應者逾千數百萬而賢智特達之樂觀時變超然於諸黨外以待翔集者不知凡幾其所策治國之方又與吾三黨之黨義黨綱皆若合符契也亦有緣歷史之關係列名他黨歷有年所然察時勢之遷移圖政見之良適亦以此三黨者爲可與適道而不相遐棄也於是羣策胥謀同舟共濟咸確信我國非有强善之政黨不能造强善之政府而欲得强善之政黨莫如合不黨之俊傑與夫現存諸黨之志同道合者一爐而改造之夫庶幾可以一新壁壘而作天下之氣樹政黨之真模楷而納政治於軌物也夫處今兹物競至劇之世不進則退凡百皆然而政治又其樞也然進之爲用盈科而前則放乎四海躐等飛越則退速爲病吾黨外鑒大勢内審國情懲往昔瑕穢之叢不能不厲日新之志以摧陷廓清空積弊防方來横流之禍不能不守踐實之義以穩健孟晋樹遠圖將以使吾國政象緝熙光明跬步千里此進步之名所由立也愛國君子其有樂於斯豈惟吾黨之幸國家實將賴之 
[中美國民同盟會]  
　　五月八號下午二時中美國民同盟會在燈巿口公理會同美國承認中華民國紀念大會到會者男女會員及來賓約二千數百餘人首由美國軍樂隊奏軍樂行開會禮主席副會長吳景　君報告開會宗旨并謂美國承認民國不在臨時統一政府成立之時亦不待正式政府成立之後恰在民國正式國會成立舉定兩院正副議長之際可見共和國家重視代表民意立法機關此我民國國民不可不領會斯意更不可不永永紀念今日之盛會云云報告畢卽請美國公使衛理氏演說略謂今日躬逢盛會實可喜可賀本公使應代表敝國政府及人民表示承認中華民國之理由美國在世界上爲一大國中華民國在世界上也是一大國不獨地廣人多有相同之點且數十年來兩國邦交極其親睦溯自通商以來從未開過釁端此在國際上最難之事真可稱爲兄弟之國彼此應有互相提携之感情且自耶敎傳入貴國貴國政府亦無阻碍之舉即大派學生留學美國亦比留學别國者爲多有此種種理由所以美國政府及人民皆樂爲承認又謂自由二字爲共和國國民之精神不可不研究自由之真理蓋必以法律道德爲範圍力不致違背自由之性質政國人民因愛　　所以創立共和國家現在中華民國仿效美國政體故美國承認之本意實不啻承認民國人民巳取得完全自由的權利從此以後當希望民國政府保全領土保全主權長享自由幸福今請爲民國敬祝自由萬壽無疆 
　　副會長丁義華君演說云共和國家之國民必須人人具有愛國心如我中美兩國國民一見本國國旗便起愛國之觀念在我各人之私意甚願民國國會議員諸君望着五色國旗定要息去紛爭心公爾忘私爲國家建議大事以期鞏固民國且我所希望的中美同盟會雖以兩國爲起點却以萬國同盟爲目的又丁韙良君演說謂余到中國最早而最久前清專制之毒余亦知之最詳曾記美國第一次公使來華謁見皇帝非行跪拜禮不可則是極不平等之一端現在民國改建共和人人得享自由平等幸福與美國人民立於同等的階級甚願兩國國民永保和平云云國會代表王正廷君演說略謂美國爲民國交誼最篤之友邦所以民國正式國會一經成立比卽承認其承認之速有一絶大理由在即美國國民爲最愛和平者民國國民爲最希望和平者將來能維持世界和平者亦惟中美兩國具同有之志願但美國立國之要素政府一方面最注重者在敎育實業兩大端非特武力稱雄於世界者也人民一方面最注重者在公德私德兩大義非無秩序之人民可比也因愛和平故重人道因重人道故提倡共和今美國承認民國雖在政府之美意抑亦人民有公德心使之然也我民國所當引美國以爲法者莫急於提倡敎育實業及社會道德云云政府代表張煜全君演說關於中美兩國歷年交涉案件率以親睦和平爲主旨美國國民代表萬單志君演說略謂中美未通商以前彼此均不相識且中國夷狄之界限極嚴不知中國之外還有文明敎化之國及通商以後彼此親睦數十年如一日且美未對待中國與對待世界各大國向來平等從無輕視之心卽如中國損失治外法權美國甚願讓還並望中國從速整頓司法機關以保主權中國國民代表王景春君用英文演說中美兩國在世界上之關係切實發揮淋漓盡致參議院議長張繼君演說略謂美國爲民國至親切之良友美國人民爲民國人民至高貴之模範但美國社會上之習慣無論男女老幼皆各具有獨立生活之能力其自由平等親愛之氣象實爲世界之最甚願我國男女老幼同胞皆以美人爲法演說畢奏軍樂散會 
雜評一（無名） 
[參議院内閣]  
　　袁總統以參議院反對大借欵之故將致書參議院請其自當取消借欵外交之衝又請其担任財政爲難之局前此曾有議院内閣之說今苟實行是實鎔行政立法於一爐矣參議院其滿意歟袁總統其本心歟 
[媾和世界]  
　　巴爾幹正在媾和中國之南北亦正媾通而調和議院之兩當亦在停會五日協商而媾和今日以往其入於和平之世界乎雖然不有爭戰何用媾和媾和不成依然入於　戰之　乎是故媾和可喜而亦可悲 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[廣東國華報停版詳紀]  
　　廣東國華報因六號報上登載李烈鈞事被警廳勒令停版二星期兹將種種情形錄左 
[國華報登載原文]  
　　標題曰李烈鈞驚人舉動下注（此亦謡言之類歟）文云贛省有人赴潯談及省垣情形謂李烈鈞主張决定整頓軍備俟正式總統如果選出袁氏立刻電約皖諸省同時宣布否認又駐潯三營兵士亦决定移堵武穴對岸馬頭地方以遏北兵由鄂侵入之路業於二十七號出發並於沙河原駐之馬隊加戰馬五百匹添募馬隊五百名以爲與北兵决戰之預備馬巳撥欵購買兵亦陸續招募云 
[敬廳處分令]  
　　令國華報發行兼編輯譚茘垣本日閱該報本國要聞欄内登載李烈鈞驚人舉動一則旁注此亦謡言之類歟等語該報旣知係屬謡言豈可以謡傳謡復登報端駭人耳目本省迭奉中央命令禁止造謡該報何明知而故蹈之也且此等言論不但足以擾亂治安更於南北感情大有損害應令該報由本月七日起停版兩星期以示懲罰此令 
[警廳令報界公會]  
　　現在國基甫立時事多艱所賴乎同舟共濟者誠耳信耳若僞與疑並則未有不立卽解體者也查本省迭奉中央郚令禁止造謡凡以爲防僞與欵起見况值此憲法未定法律與政治問題諸待解决若再以訛傳訛流弊伊于胡底爲此令仰該公會致各報嗣後凡關於挑動南北惡感之新聞及言論萬勿登發紙上以免淆亂而保治安本廳爲維持大局計想該公會諒亦共表同情也此令警長陳景華 
[國華報傳單]  
　　本報自出版以來主張國家統一言論穩健蒙閱報諸君子不棄乃五月六號接廣東警察廳處分令（令文見上本報忖思報紙登載有聞必錄本無成見如近日報章或對於袁總統附會罪案斥爲袁賊此種謡言固違抗中央之命令反逆社會之心理亦不至受擾亂治安損害南北感情之處分而本報僅登載李烈鈞一事獨不免於停版按之法律揆之情理均所未喻惟旣奉此種命令亦不妨稍息辛勞特於本月七日起停版兩星期定於本月廿一日接續出版决不愆期 
[粤訪員報告]  
　　國華報粤省共和黨支部所辦也自出版以來其所紀載如河東張李之割據江西李烈鈞之抵抗中央等事紀載特詳近來更轉載黄興造反事故爲政界及他黨所不悅實係停版之遠因而六日所紀載李烈鈞事特警廳之藉口而巳又據政界人言國華報觸犯政界之忌約有數端一則要聞内標誌三載國報驚人之紀載於黄興造反事曉曉不巳二則時評内謂據大陸報云某某確巳從事革命其計載在奪取南京以與北京對抗字林報云革命領袖曾請於程都督欲其建創政府於南京等語三則社論内對於公民大會之研究日來粤省開公民大會方興高采烈而該報獨力斥其爲不合以此數因遂有停版之結果云 
汪陳兩人之政見 
[汪精衛之樂觀]  
　　汪精衛昨日又有一電致胡都督云精衛此次回國參觀國會成立期望樹民國萬年之基詎到京後目睹黨見紛爭鷸蚌相持禍機隱伏時局如斯可爲寒心連日奔走呼號極力調和幸各方面多能化除私見共濟時艱兩院議長次第舉出外國承認前後相繼擬俟正式國會開會後卽應中山電召至滬共渡東瀛届時當回粤一行至南北大局伏望我兄極力維持奠民國於金甌斯萬民所共賴云 
[陳烱明之悲觀]  
　　探聞陳軍長昨有電致孫中山汪精衛略云比聞先生入京調和黨見愛國熱誠感佩曷任炯明默觀時變自宋案發生後南北卽起猜嫌洎中央秘密借債之事成全國益譁然矣烱明一武夫耳國家大事何敢與聞每念西北風雲變幻萬狀中央久建征撫之議而軍馬使臣未出國門一步一息尚存之政府欲不亡於因循委靡者幾希先生手創民國必能維持終始萬望星夜晉京先將南北意見解釋然後及於黨爭之調和存亡之機繫於眉睫引領北望言與涙俱 
[宋少將在香港被拘]  
　　陸軍少將宋尚傑及其隨員林鈞均惠州人在港被控未有港官執照私携新式曲尺鎗兩枝碼子三百九十一顆另鎗機碼子袋四個碼子五十二顆到港被鴉片巡丁袁福搜獲昨日夏裁判官提訊戴維新律師爲宋等辯護戴文帮辦主控戴律師向官辯謂被告等均中國官員帶鎗過港巳有華官執照云云被告呈出執照交官閱畢宋尚傑稱吾乃陸軍少將現在駐南京加上將銜王芝祥營中爲顧問奉委派赴廣西辦事帶有現銀千餘元欲往省城置買物品爲送禮之用故帶鎗保護自巳且有中國政府執照爲據云云戴帮辦問曰汝旣爲中國官長汝能識字及寫字乎曰不能戴曰汝之軍服何在曰在船上戴曰汝不識字亦能爲官長乎宋無言判官云被告乃斯文中人且有執照其爲中國官長無欵被告及其隨員均當省釋 
[風鶴聲中之鄂防譚]  
　　武漢近日謡傳甚熾或謂湘　等省將攻湖北適湘省突禁米糧下運人心大爲不安現漢陽鐵廠後又破獲一匪黨機關抄出大旗二面上書義勇討賊團五字手槍六支子彈多夥並徽章傳單兩箱匪徒五名於下午四時押解來省除報告都督外並發交軍法處訊辦矣供詞牽涉湘贛有人運動土匪潛謀襲鄂黎公爲鞏固省防起見昨特分發動員令如下 
[砲兵團出防城陸磯]  
　　湖南岳州與鄂境新堤城陵磯接壞爲兩省交通必　大道該處素多伏莽在無事時猶多擾擾昨日黎公特命令砲兵旅長姜明經將駐紮南湖砲兵一團開赴城陵磯一帶駐紥以資鎮守該團李團長奉令卽於九號將砲位彈藥糧糈裝載民船督率官兵乘拖輪前往矣 
[田家鎮置兵駐守]  
　　田家鎮在武穴下游爲鄂贛往來門户形勢極爲扼要舊築有砲台因陽夏戰後砲位被鏹水損壞未曾派兵駐台防守近中央海軍部雖有重建砲臺之議尚未興工黎公以該地爲鄂省要塞值此風鶴不靖亟應據守業命江南援軍第一師長黎天才暫派步兵一營礮兵一連前往駐紥 
[憲兵隊開赴宜沙]  
　　宜昌沙巿二埠爲湖北上游巨鎮毗連川湘二省前旬宜昌一帶土匪不靖曾檄派甯軍一團前往分防兹復令憲兵總司令官王文錦派憲兵一營分駐宜沙並解子彈前往聞王司令巳遵派該管第四營起程 
[十城門添派豫軍]  
　　自改進團發生風潮至今由汴移來北軍巳有一師之多其先僅駐紥京漢路附近嗣漸紮至漢口巡查街巿繼又調守漢陽兵工各廠防禦武昌城兹因探報亂黨以重金運動鄂軍隊謀叛風聲甚緊黎公除傳諭誥誡鄂軍隊外以省垣城門關係重要特於十城加派北軍防守每門二十名會同鄂軍駐防以昭慎重 
[楚王台派兵換防]  
　　起義門内楚王台儲新舊槍共一萬三千七百枝子彈共九千二百餘箱大小礮彈亦共有一萬餘顆火藥亦有七百餘桶副總統以該地關係重要前曾令第一師加派機關槍隊一排前往駐紥兹恐日久玩生於日昨復令南湖炮隊派兵一連更迭瓜代以資防守而昭慎重 
鄂邊匪患未巳 
[汴匪佔據祝林總]  
　　鄂汴著名匪魁白朗等擾亂隨縣佔據田王寨天河口日前經第三師擊敗後有一股竄至汴境陷桐柏縣巳經汴督電令南陽鎮周符麟率師與鄂軍會剿兹悉佔桐柏之匪甚爲勇悍現據桐柏山爲巢穴蓄養數日汴匪歸附愈衆勢復强盛前日又列隊侵入隨縣猛樸官軍由李連長追剿于石莊因只有一連兵力不敵遂又失利該匪等乘勢進佔祝林總鎮勒令紳富犒以錢米尚無刦殺焚燒慘劇查該鎮亦隨縣一鬧巿前清設有巡檢及游擊二缺以緝匪類今巳無一官但駐兵一棚聞匪至皆潰走該地極佔形勢爲匪所據則隨境以内急難肅清聞三師長王安瀾巳派大軍往攻祝林總必遭糜爛不堪也 
[川匪大擾建來一帶]  
　　四川與湖北毗連之雲陽縣五龍關現有大股洪江會匪及改進團餘孽佔住騷擾日肆搶掠經川督調夔州駐軍前來擊潰該匪等約三百人竄入建始縣佔住金樓鎮大肆搶掠附近各鄉村大遭荼毒并聲稱擬進佔縣城該縣金知事以緝捕隊人數太少不能抵敵飛電軍民二府飭令駐紥宜昌軍隊分撥若干前往擊剿以免燎原詎該匪等趁官軍未到竟於月之九號率衆三百餘在來鳳縣城附近之王家塘等七鎮燒屋十餘棟傷斃五人經乾壩等二十三鄉鄉團連合來擊時該匪等巳飽載向湖南龍山縣逃去昨十號該知事特將匪徒滅跡及善後布置情形電禀省長查照矣 
皖江荒象種種 
[江水暴漲]  
　　皖城沿江各岸每年江潮於三四月間水勢暴漲然浪花潮信尚不驟至岸根惟今歲春水發生後水勢有漲無退近日上游自新河口起下游自五里廟以至棕陽鎮一片汪洋渺無涯際其各處圩堤客冬均未先事綢繆倒塌者頗多卽未倒塌者皆有岌岌可危之勢 
[饑民遍地]  
　　省垣自隂雨兼旬而米價飛漲鄉民無米爲炊者不知凡幾兼以桐懷接壞之處圩田又被山水暴發均成澤國鄉間小民多扶老携幼結隊赴省求賑啼哭之聲不絶於途該兩縣刻恐饑民擾害地方公安特據情呈報民政長請速設法賑濟以救民命聞懷寗堯年鄉王某持錢出外買稻竟無以應空手而歸饑餓三日妻子交泣慘不忍聞王遂將買稻錢易購肉食和毒物食之竟至有一家絶命者 
[身苗受害]  
　　懷桐接壤圩田低窪之區春間所種秧苗連遭隂雨體質巳傷正望天晴　植乃月初又遭山洪暴發秧針隨水漂流所餘者不過十分之二三據老農言雖可亟圖補種奈時序不符恐難收圓滿效果云 
[麥秋歉收]  
　　現值麥秋之時奈前此旣患霪雨復遭狂風近日鄉間所割麥穗多有壳而無實所收不過十成之三四月前麫食各物雖囤户尚有積麥轉眼來源不繼勢必與米價齊昻矣 
[請辦平糶]  
　　皖垣米巿被奸商乘隂雨爲災壟斷居寄己將米價愈出愈昻現巳漲至六元六七角一石而官廳從不過問前經米業議董汪怡誠君集同士紳在商會開會呈請民政長趕辦平糶聞柏巳允在盈餘項下撥銀四千兩并將萬億倉賣榖洋二千餘元飭令該倉經理盧君速赴蕪湖一帶買米來皖開辦平糶云 
[國事維持會魯支部成立]  
　　國事維持會初由孫毓筠王芝祥温壽泉林述慶諸君在北京發起本部成立巳數閱月日前本部函囑山東靳師長姚司長龔處長組織魯支部當由諸君招集各界人士會議手續旋議定行政界立法界以及國民共和統一民主四政黨各推二人爲籌備員數日以來略具端倪乃於十一號早十一鐘起在大舞臺開成立大會並票舉理事到會者約八百餘人推王貢忱爲臨時主席報告開會宗旨略述本會發起之由來及本支部籌備之手續次由執事各員散票選舉理事高象龍得二百六十八票夏繼泉得一百七十八票靳雲鵬得一百三十九票姚煜得一百一十四票丁昌燕得八十六票皆當選爲理事時靳夏丁三理事因事未至高姚二理事遂先出席就職高理事提出評議員人數與互選日期問題經衆會員議定評議額數二十人於下星期日互選遂振鈴散會 
杭垣戒嚴聲中之保衛譚 
[研究謀亂匪犯]  
　　杭垣某亂黨定十四號起事經官廳先期捕獲各人及軍火子彈研訊情形迭紀本報兹悉昨晚吳陸二審檢長又假座陸軍監獄隔别研訊除張天幕在逃外同謀之俞炎興即俞化龍周夢熊徐旭齋卽徐奮三名直供謀亂不諱並與憲兵秘密偵探鍾濤逐事對質罪證確鑿暫飭還押請示都督核辦外其餘如徐友藩吕之翰楊乃昌俞重章祝文藻王學恒王亦卿吕培生舒錫麟董林水龔配祥祝慶姚俞維翰吕丹及女士文樂伽等均係嫌疑被逮訊不知情當經分别取保開釋其各項衛戍仍一律照常戒嚴云 
[規復障礙防衛]  
　　杭垣商民倡議障礙防衛要求官廳規復街巷栅門日昨商務總會具呈民政長略謂省會城廂街頭巷尾向設栅門以遏夜行而防宵小前清王豐鎬總辦警政裁栅夫撤栅門迄今宵小恣横肆行無阻商民被害不可數計曾經敝商屢次陳請湯前都督規復栅門舊制祇因財政困難議而未果日前本會因複選商事公斷處職員全城商界蒞會提議規復栅門一案爲地方保衛公安環請轉商行政官酌撥官欵從速建築等情聞朱民政長巳照案核准轉飭警察廳查明原有地點卽日施工矣 
白下軍學兩界之新潮流 
[徐紹楨通告南京軍界]  
　　南京軍界昨得徐固卿電云舊日同袍軍界諸公鑒共和政體爲我南北軍人所手創艱難締造始底於成建設未竟訛言忽起人心皇皇若大亂之將至當兹絶續存亡間不容髮兵凶戰危何堪再見内訌輕啓立召瓜自我得之還自我失功人禍首厥罪惟均治亂安危實繫軍人之手諒我同胞必不忍以手造之新邦爲孤注之一擲楨卸責經年不知理亂每思往事惟有溯徊功不足徵罪與有責凡我兄弟榮辱共之敢佈腹心諸維官察徐紹柏文 
[高等生力爭中央學會互選]  
　　前江南高等實業學校礦農化三科畢業生去歲曾奉程都督指令以末學期分數作爲畢業分數并發給該三班畢業証書又由該校前監督王宗炎呈請將名册咨送敎育部立案嗣奉都督指令以部章尚未規定暫時勿庸咨部等因以故遲延尚未咨部前月中央學會互選問題發生當由應省長先後發勘東微二電蓋以該校第一農科各畢業生程度較之工業本科過無不及又第二礦科第三礦科皆赴萍鄉等處實習第二農科第二化科皆赴日本實習均經都督核准畢業據情電部嗣奉部電覆以弟一農科成績較優認爲有互選資格第二礦科亦同時照准獨第三礦科第二農科第二化科未邀許可該三科畢業生因與第二礦科事同一律此次未能享有互選權昨又公舉代表面謁敎育司長婉商再行據情電部刻下在京諸同學巳將理由報告敎育總長雙方並進以期必達目的面後巳地方通信 
蘇州 
[聲明蘇軍鬧事與二營無關]  
　　本報十三號登載蘇州軍隊鬧事誤牽及二營營長練開印君之名旋據訪員報稱三營營長非練開印君前報係傳聞之誤巳據情於十五號報内聲明今接練君函告此事與本營絶不相關且是日奉師旅長電話調隊至馬路梭巡防範云云特再聲明以誌歉忱 
[司法界紀事]  
　　蘇屬各縣審檢兩廳司法經費支絀情形達於極點昨經籌備處長蔡濟民君通飭各司法機關一律暫給半俸侯司法經費籌備完足再行一律補撥又聞蔡君一再辭職後經部電挽留前日巳由寧來蘇前處長張一鵬君飭第一科科長汪與溥將一應案件卷宗移交管理張卽於昨晨乘車赴滬並聞稍爲勾留卽須北上 
松江 
[盜匪圖逃未成]  
　　葆安水師沈統領前因華境新洪二十圖地方曹昌邦家盜刦案内先後獲到盧松才鄭北官張子良三名解縣研訊供認夥刧拒捕並手推營探徐進生落河用鎗擊斃不諱謝知事以盧張二犯罪大惡極卽電禀都督歸入軍法範圍就地懲辦判發刑倉暫禁詎昨夜黎明時兩犯穴壁竄匿隣圃意在俟辨色後泅水脫逃幸爲邏者覺察趕卽搜尋得在蠶豆溝中牽出現巳加意防守矣 
[男女校運動興之飈發]  
　　前日中校運動因雨中止現復定於本月十八號繼續進行其清華女校職員亦以本校運動久未踵行特飭學生練習以便擇日舉行 
杭州 
[金華監犯閙獄不成]  
　　金衢嚴清鄉告蕆會辦撤回後昨日都督府又接金華知事來電該邑近日謡言四起東鄉蔡匪紏黨騷擾並有定其刦獄之說羣情驚懼一夕數驚知事漏夜馳往徐店朱磡頭各鄉獲匪黨杜新丙一名即予鎗斃不料昨夜四鼓果有獄犯二十餘名希圖越獄接應外匪均敢　斷鐐銬毁闢攏門向外抛揂磚石知事聞變馳救防營繼至各犯分路四竄當場追捕格斃無期徒刑犯八名餘犯幸得保全云 
[警察廳鄭重衛生]  
　　警察廳改組以來警務範圍亟須整頓迭經夏廳長諄諄勸告三令五申昨日又由該廳通令各署略謂垃圾傾入桶内食物加用紗罩早經通飭取締乃近日查得各區街巷垃圾仍有任使傾棄而食物加罩并未實行崗警與衛生警熟視無覩不知所司何事皆因各署員督飭不嚴爲此再行通飭各區署自後再有亂倒垃圾等事應責成崗警衛生警隨時取締至有物攤肆應卽從速勸告限五日内一律加用紗罩違卽照章罰辦經此次通令後本廳隨時派員密查倘再玩忽惟該署員是問 
雜評二（默） 
[北京國風報與廣東國華報]  
　　北京國風報傳拘主筆廣東國華報勒停出版拘主筆以其倡反抗中央之說也勒停版以其載李督驚人之事也是亦南北遥遥相對之一證斥北以助南則北干涉之斥南以助北則南干涉之今日之輿論界亦苦矣哉 
　　然國華報載李督之舉動固注明謡言者也注明謡言人自不視爲實事卽有不符似若可恕乃粤警廳反以其注明謡言而干涉之以爲明知其謡言而載之是爲以謡傳謡粤警長之思想亦太敏妙矣所惡夫謡言者以其託於實事也託於實事則人將疑爲真有其事而恐慌以起若先聲明我之言爲謡言則人亦一笑置之耳烏足以惑人者哉抑天下豈有欲惑人而先自聲明謡言者哉如粤警長言倘該報不注明此亦謡言之一語則反可免於停版之處分乎該報恐其事之不實而注此謡言一語不謂卽以此一語而得處人真可謂小心之過矣 
　　該報布告謂近日報章對於政府附會罪案大聲呼斥亦不至受損害南北感情之處分而本報僅載李烈鈞一事反不免於停版云云則猶之北方報紙日日登載偉人造反事警廳視若無覩而國風報著一敬告政府及軍警同胞論而傳主筆也故曰南北各有所偏 
[汪精衛之言]  
　　近來名人巨子往來函電無一非悲觀之論憂時之譚非曰黨爭劇烈卽曰大局可危獨汪精衛電云幸各方面多能化除私見共濟時艱兩院議長舉定各國相繼承認對於前途若尚有一線之希望者記者讀之亦爲之一慰然而返觀時局則又爽然矣 
[鄂中之近狀]  
　　鄂省自光復後無日不在騷擾中無日不在防維中至於今日而亂黨之機關猶時發現也邊境之匪患猶未平靖也一省中之禍患如此何堪再有大局之逼壓此黎督之電所以聲涙俱下也國人亦稍動心否乎 
[皖江之荒象]  
　　匪也災也戰事也三者同爲人民切身之禍皖省匪徒不時竊發而今日之荒象又如此則皖人之痛苦亦甚矣必不堪再經戰禍也柏督於此其亦能極力消弭戰禍以撫慰皖民乎 
 
 
 

Page 7

 
 
本埠新聞 
[丁義華贊助中國之談話]  
　　萬國改良會全權代表丁義華君此次由京南下定於本月十八日在中國青年會開禁煙討論大會並報告北方近狀各情巳紀昨報昨日午後丁君先函邀本埠報館記者至青年會詳加討論爲十八日開會之張本政黨及法律家亦問有到者首由丁君將關於禁煙重要函牘及與袁總統談話並與孫中山黄克强二君往返電稿之印刷品二種分送來賓披閱繼言現在禁煙之必要並詢來賓意見陸君澄溪（改良會會員）言查海關最近册載印土入口反多於前實足爲禁煙前途之障礙隨將調查所得之確數列表報告丁君某君方禁煙固以禁種禁運禁售禁吸四事爲當務之急然戒烟方法亦宜注意使之相輔而行於禁煙前途或有裨助卽以内地言國家前所收煙土捐稅數頗不貲現旣厲行煙禁而官立戒煙院及戒煙方藥迄未多見殊非事理之平從前林則徐厲行煙禁烟禍猶未至十分蔓延尚且一面禁烟一面卽立方勸戒故林十八之藥方流傳至今現在醫學較前昌明在事者尤宜注意丁君又言自宋案發生南北謡言孔多想係隔閡所致予此次南來旣非受何方面之囑托亦未有偏袒何方面之成心僅居於旁觀之地位誠心爲兩方面消弭猜疑云爾鄭君仲敬言政府一方面如能與國民相見以誠則國民自能以誠相應種種猜疑謡言自能氷釋丁君謂宋案純係法律範圍現在似宜先俟法律裁判將來法律解决後國民果不滿意再有後言亦未爲晚周君劍清言試問北方政府中人是否遵守法律丁君謂以予觀之實無違法之可言周君默然鄭君又言現在當以大局爲前提各報紀載亦何莫不然旋卽與丁君握手而别 
宋案今日觀 
[應朱二犯仍未入城]  
　　宋案要犯應桂馨及嫌疑犯朱蔭榛本定於昨日解送入城發交第一看守所覊禁嗣因地方審判廳代理廳長張君以押所窳敗不能收管要犯電省請示去後尚未奉復故應朱兩犯仍在一區押所禁錮未經起解兹將張廳長電文錄後蘇州局法籌備處長曁高審檢長鑒應朱兩犯原寄押巿廳由淞滬警廳防範近巿廳爭議警廳急擬交看守所查應朱爲宋案要犯看所窳敗萬難收管請電商省長仍暫寄押或由處飭典獄收禁俟裁復清樾寒 
[檢閱證據之慎重]  
　　代理審判廳長張清樾君檢閱黄廳長移交宋案卷宗内中函電圖章間有不符之處察其形式似有錯誤現巳囑令推事悉心研究如有疑點再向黄前廳長詢問以昭慎重 
[劉霖詰責禁煙局]  
　　禁烟局長嚴濬宣君昨接劉霖函稱宋案發生要犯應桂馨亦入黑籍上月覊押營倉吞食烟丸不能抵癮奄奄如病本月初押解巡警第一區乃竟特設密室剔選煙具公然吸食毫無顧忌雖經貴局函達一區亦祇遮人耳目而巳然執政者因公辦事不應敷衍了事云云 
七誌巿政廳與巡警長之激戰 
[王引才催促起訴]  
　　退職議長王引才君昨致巿總董函云接十一日大函開頃奉公函悉羣學會公民同意先行按律起訴至現在雖有縣議長調停而在巿政廳正不必以辭職而卸責公民等無任盼望等因文麓等互商之下應依據新刑律草案第一百四十八條官員濫用職權妨害人行使權利之條文呈訴於平政院現平政院尚未設立應如何辦理之處尚祈裁奪等因准此查法律運用本在司法機關人民因行政官之不法行動而提起訴訟此其訴訟與普通不同各國於是有行政裁判所之設卽我國未來之平政院是也如因平政院未成立而謂無自起訴假使行政官違背法律其行爲有甚於此者亦遽覆盆莫雪乎兹據十三日到會公民意見在平政院未設以前當然由普通司法機關受理諒律師中不乏明此義者即請大裁延商進行幸勿遲疑 
[羣學會大開會議]  
　　西北城地方會前日函告各團體定於今日假小南門内倉基路羣學會開公民代表聯合會巳誌昨報兹聞此次開會並不限定所發通告之各團體凡政界商界學界均可赴會公同討論對付辦法以盡巿民之責任云 
[大門依然緊閉]  
　　巿政廳關閉大門迄巳多日本定昨晨八時將應朱二犯解進城内趁此開門嗣因審判廳遽難收受仍未起解而外間則不知底藴故自朝至暮多有至巿政廳門前窺探者一見大門依然緊閉無不憤憤云 
改組上海地方審判廳八誌 
[葛尚冲急欲卸責]  
　　地方檢察廳長陳松生君因鑑于同級審判廳之改組電致司法部及高等檢察總廳自行辭職巳將陳廳長元電曁司法部復電登錄前報兹將高等檢察長陳福民與地方檢察廳葛檢察官來往電文續錄於下來電）檢察廳葛並轉陳檢長鑒元電悉審廳改組原因資格問題别無他意吾公相率引去似未深悉内容特白並請勿辭視事盼復福民寒（去電）蘇州高等檢察長鑒陳廳長無可挽留冲維持現狀迄巳三日萬難再代乞迅派員接任葛尚冲删 
[慰留錄事典簿]  
　　地方審判廳典簿汪菊齡錄事沈韻笙等由代理廳長張清樾君具呈高等總廳保留去後兹悉沈錄事巳由總廳復電照准委任仍充該廳錄事汪典簿亦巳由高等廳於日昨派員慰留矣 
[欵項案卷亦將移交]  
　　前地方審判廳長黄涵之君因急欲去任故於前日先將關防及宋案卷宗移交張代理廳長接受尚有欵項案卷因爲　較多言明俟清理就緒另行移交並委任汪典簿菊齡承辦是事兹悉汪君業巳將各項卷宗及經手各欵分别赶辦約兩日内即可完竣移交新任接管 
[黄若菴辭職而去]  
　　地方檢察廳檢察官黄若菴因審檢廳長均巳辭職陡生惡感亦巳於昨日禀辭職務告别而去 
[吳運昌亦有退志]  
　　滬南第一初級檢察廳檢察官吳運昌君因地方審檢兩廳長均巳辭職爰亦自赴地方廳辭退職任雖經代理審判廳長張君再三慰留聞尚欲赴省向高等廳辭職云 
[嚴禁小販出洋]  
　　外交部致駐滬特派江蘇交涉員公函云准駐德顔公使函稱小販出洋接踵而至若不急籌禁止之策實於國體有礙請各省設法嚴禁等語相應抄錄原函卽希查照辦理可也駐德顔公使致外交部原函錄後 
　　逕啓者小販出洋接踵來者日多一日查是項商販以浙江青田縣人爲最多其次則湖北漢陽人或販賣青田石器或剪售紙花爲業物質旣　雕工亦拙所至各處按照警例須先領本地營業執照每張定費四十八馬克而得利旣微所售之貨恒不足以償其所費且常有不領執照入巿私售致被懲罰至再至三者該商人等强半不諳西語卽本國語言亦不甚明瞭每至滋事時由使館派人至法庭說項乃得開釋其平居行止亦多干犯警規若不急籌禁止之策實於國體有礙與其將來見逐於人何如及時嚴禁自我現巳暫定辦法凡有是項商販來德一律給以六個月期限護照惟是如此辦法足以杜在地逗留之弊不足以絶來者之源應請大部將以上情形通行各省迅卽設法嚴禁小販出洋顧全國體是爲至幸 
[再誌扛運貨物之爭端]  
　　滬南甯紹大達兩碼頭裝卸貨物之小工頭陳阿三前日被革巡士張根全等糾衆爭奪由巡警第一區派探查究巳誌前報兹由寗紹公司帳房周君查悉現有巳革巡士喬木生張根全秦仲祺及混名小娘舅等糾合前充緝私領哨之鄭大寳等代邀私梟鎗船十餘艘並集各碼頭流氓百餘人備有快鎗二十餘枝巳於前日（卽十四號）在城内邑廟聚會約定日内各駕鎗船守候十六舖橋南首浦面一俟寗紹公司各輪船到埠所有貨物均歸彼等肩挑扛卸如果工頭陳阿三固執不允定須開鎗拒敵等情現寗紹大達兩公司巳於昨日函請巿政廳曁巡警第一區設法防範矣 
[章聽泉之言果可信耶　]  
　　禁烟局長嚴君昨日牌示云據江灣章聽泉函稱本鐵路中和橋北堍有向充殷六圖地保王忠吸食鴉片並在密室内隱藏外客從中圖利故特禀請詳細調查或卽拘禁局内居住二十天卽可見其烟癮若此次不禁不拿恐於貴局名譽大有關係等情查煙禁森嚴凡服公員役宜如何束身自愛乃寳山殷六圖地保王忠尚敢違禁吸煙自宜從重懲辦惟江灣一鄉業由寳山縣知事聲明自辦本局未便趨爼兹據前情仰卽逕向寳山縣行政公署報告可也 
[販土售煙之懲罰]  
　　江西路德興棧因私售燈吃並販烟土至内地消售經總巡捕房捕頭查悉派探將該棧經理陳子生拘解公堂判存洋交保在案昨復將該棧主蘇德山與陳一併傳至公堂訊供屬實判陳開釋蘇罰洋五十元充公抄獲之烟土充公煙具銷燬 
[學生會將開演說會]  
　　寰球中國學生會演說部現舉定楊錦森君主任擬於每星期開會一次邀請實學專家如敎育政法農工商醫等有用各科到會分期演說本月十七日卽星期六晚八時爲首次開會之期敦請前敎育總長范源廉君演說題爲民國建設上學者之天職）落君之學問經驗早爲國民所共知届時必有偉論發表以惠同人凡各界志士曁學界青年欲研究實學者均可到會旁聽無論會員與否一牌歡迎云 
[經理驟雖卸責]  
　　怡泰興號經理倪察甫因不理志大餘大兩錢莊往來銀兩被控前晚由公共公廨傳訊先由原告代表律師上堂請追被告亦延律師到堂辯稱該號股東葉又新葉吉慶均入洋籍原告應赴該管領事署起訴不應在公堂向被告控追且被告不過該號經理亦不能代股東擔負責任應請明察聶襄讞以該號股東是否巳入洋籍不能因被告律師之言遽爾作信且被告到案迄今並未將該號股東姓名聲明因與觀審西官奥克副領事判倪交八千兩人銀並保限一禮拜將該號合同及各股東姓名開單呈候核明再行分别傳訊核奪 
[代薦輪船生意之騙局]  
　　虹口西華德路德大錢莊夥季漢卿控張榮齡鍾寳榮葉伯齋謝元義水北臣等以代薦福和公報關行經理之大貞丸輪船管艙生意爲由串騙押櫃洋三百元昨由捕房將張等五人一併拘解公堂請究並將抄獲之假圖章及田單等物呈案請觀先由原告借證張阿和許阿榮上堂證明前情訊之張等供稱此事巳與祝廷南說妥卽可接辦並非串騙旋據包探禀稱曾往福和公報關行查得並無調換買辦之事聶襄讞商之英領哲君判張等一併還押聽候查明於下禮拜一再訊 
[寳山檢察廳催傳人證]  
　　同德泰參號股東李韻芾等控執事陸泰孚吞没股本盜賣存貨並牽涉地方廳檢察各官經高等廳諭歸寳山審檢廳訊究在案兹悉寳山檢察廳巳擬開庭預審面原被告則均不投質爰由該廳備文飭警於昨日到申會同地方廳法警赴鹹瓜街往傳李韻芾陸泰孚二人着於本月十七號速赴寳山投案候訊 
[調查營地局遷往南京]  
　　調查營地分局長朱大斌奉都督省長令開據駐寗調查長江台營營地總局長譚道南副局長唐樹概呈請將總局歸納於分局合併辦理所有總局人員一律取銷以節糜費其總局未完各案應卽移交分局繼續辦理庶無碍進行而兼可撙節等情查所請撤銷駐甯調查營地總局係爲撙節糜費起見應准照行除指令迅將總局經手未完各案移交外合行令仰該分局長立卽遵照迅將駐滬分局尅日移寗妥籌辦理所有該總局巳辦未完事件一俟移交到局卽由該分局賡續進行等語現朱分局長巳於前日將滬局遷往南京城北如意橋地方並於昨日分函江蘇各屬縣知事旣滬上各軍營知照矣 
[謝贈]  
　　中國青年會定於十七日午後開春季運動大會昨承惠贈優待券兩紙書此誌謝 
城内 
[縣知事批]  
　　淺批青藍染柱首施雲山呈批）據呈擬將公欵餘蓄創設公所辦理義舉黏單呈請立案給示等情查淺批青藍是否於染業中獨立一幟候函請南商會查復核辦可也 
[地方檢察廳批]  
　　（葉阿木爲伊父端年押斃申請傳訊决定處分批）狀悉葉瑞生與爾故父葉端年共同犯罪業經楨查明確候卽勒保交出葉瑞生到案依律起訴可也金張氏請提朱王氏到案嚴追批）狀悉爾女阿妹是否被朱王氏所誘拐尚有確實證據業巳起訴審廳仰候按律辦理可也（徐永祥訴李振邦術拐誘良請提押追批）來狀所指各人前經屢次查傳巳不知匿跡何處兹據前情着候派警復查以憑核奪（吳袁氏爲伊子吳大慶在押請求保釋批）狀悉爾子不務正業屢次行竊業經訊明着候起訴審廳按律辦理所請不能照准（孫有根請求撤銷並開釋阿三批）案經起訴來狀請求撤銷毫無理由着候同級審廳預審可也 
[盜犯解省]  
　　搶刦常熟瞿啓甲家之盜犯潘義瞿老四張福生張甘仁張伯榮胡金山楊德生余占榮劉開勝王德勝孔志榮汪老三等十二名曾由商埠巡警總廳發交司法課員迭次訊供分别收押在案兹有胡金山孔志榮二犯在押患病由科員面禀穆廳長電禀都督請示去後嗣奉回電飭將潘義等各犯卽日解省訊辦穆廳長爰卽備文定於今日派偵探長徐文德督率探警由火車押解赴寗 
[清潔道路]  
　　巿政廳中區分辦處昨出簡示一通照錄如下照得清潔道路具見自治章程轉瞬天氣炎熱尤宜格外鄭重各户傾倒垃圾必須九點以前各段分設木桶派夫逐日挑清萬勿任意亂倒有碍公衆衛生如敢故違定章當卽拘罰不貸 
南巿 
[實行獎賞]  
　　第一初級檢察廳前因各長警等均能勤奮從公特出牌示分别獎厲在案兹由檢察官於昨日實行獎賞計巡長王桂生許佐臣法警姜木顧榮生陳葆元秦賡堯蕭國樑盧嘉生過玉庭沈桂生沈冠時等十一人共賞洋二十二元 
[無可諱飾]  
　　藥店主姜某與其妾賃屋同居違禁吸烟經禁烟局調查員抄獲煙具將姜帶局送至第一初級檢察廳預審不認拘留在案昨晨姜煙癮大發始認明不諱遂盡繳呈保證金四百元由該店蓋戳具係出外以待傳同伊妾來案預審確實起訴審判廳判决 
閘北 
[第二初級檢察廳牌示]  
　　照得本廳檢察官王言論服務過勞腦病頓發亟須進醫院醫治業經呈請上海地方檢察廳轉呈江蘇司法籌備處辭職派員繼任一面查照法院編制法第一百零三條第三欵之規定先行委任本廳預備檢察官卜廷枚代理自本月十五號起所有檢察職務統歸卜檢察官執行仰各當事人知悉特此牌示 
[拐匪宜懲]  
　　淞滬警廳偵探隊在北四川路緝獲大帮拐匪楊二之姘婦楊莫氏及其子楊玉堂楊桂堂同黨沈文彬張李氏等由司法科一併移送檢察廳昨經王檢察預審一過判解地方檢察廳照律嚴辦 
[侵礙主權]  
　　韓廷富扭錢李氏至八區控稱有一女兒於今年正月間託大姨錢李氏帶來上海學習做絲兹欲領女回籍詎該氏覇留不放並稱巳將女許字董姓收過聘金洋十元請究質之該氏供前由胞妹託將甥女帶來擇一相當親事故央鄰居吕鉛春陳俞氏爲媒許與董長生爲室等語昨解司法科預審仍執前供判移檢察廳查明核辦 
[私用賬欵]  
　　新閘橋張大順酒行主吳志榮扭夥戴贊卿至一區控被私用客帳洋四百餘元請爲究追由張區長解送司法科移歸審判廳核判 
[查獲煙犯]  
　　一區巡士在富家里北草屋内查獲烟犯劉錦元一名又二區巡士查獲烟犯趙金波許宗山王王氏三名搜獲烟具二十餘件先後解送司法科移交檢察廳按律懲辦 
公共租界 
[串騙結果]  
　　禮和洋行西崽小和尚（卽陸永齋）竊取洋東值洋五千餘元之鑽戒金鐲等物携至南京路同義公總會内賭博輸負逃逸旋經該洋東查悉報請捕房派探將該總會主周瑞茂賬房陳春生經理陳錦康（卽著名賭棍挑水阿福）一併拘解公共公堂訊知原告先在法捕房控告有案判將該總會執照吊銷周等併送法公堂俟訊明後再行帶回訊核在案兹經法包探查得前項鑽戒係由挑水阿福代爲押洋後復指使其妻弟阿四與馬夫小鷄子向之串騙贖戒洋三百元分肥業將小鷄子與知情之陳順海查獲昨日併解公堂經關讞員與美領强君會訊明晰判小鷄子發押法捕房一年半如能將騙繳清准予减罪挑水阿福押西牢一年周與陳春生各罰洋一百元陳順海罰洋五十元一併充公仍飭嚴緝在逃之陸永齋等解究 
[禁錮搶匪]  
　　匪徒陳阿毛陳阿福在虹口百頓路攫取張陳氏行李等物又流氓居阿五在蓬路搶取婦人張阿寳金挖耳均經包探查獲昨解公堂分别訊明判兩陳各押西牢半年居押兩月 
[一女兩嫁]  
　　江北婦人萬李氏因伊婿榮祥根出外經營久無音信近託封金標龔長九爲媒得洋一百元招贅黄阿華爲壻移居虹口兹經榮來滬得悉報請捕房於昨日派探將兩造並媒證一併拘解公堂經中西官訊悉前情以氏不應將女另嫁着押女所兩月萬氏交前夫領回黄與媒証開釋黄所置什物准予領回 
[限期交人]  
　　住居戈登路之王和尚控妻母沈小六與陳周氏串將伊妻沈氏藏匿等情昨由捕房將被告等一併拘解公堂訊供推諉判均交妥告限兩禮拜將沈氏交案 
[有煩商會]  
　　馬之駿控金雨蓮不理合股虧銀一案前日午後經公廨孫襄讞復訊因據被告律師補具訴禀聲請移送商會卽與觀審西官美强副領事判金交原保候移送商會理處復到再核 
[發封墨作]  
　　查二妙堂墨莊主查濟璜控同族查頌修私用賬洋九百餘元業經訊判限繳在案嗣緣被告逾限不繳禀奉公廨於前晚復訊中西官判交妥保並給諭將被告所開墨作先行發封如一禮拜内不理卽行拍賣備抵 
[快快料理]  
　　德商泰來洋行控戴登鑑不理定貨虧銀二千餘兩前日午後經公廨關讞員與德領裴君會訊判交人銀並保速向原告理處如違提追 
[流氓攫物]  
　　流氓陸德生在戈登路攫取張周氏金押髮又何阿榮在麥根路攫取鄉民史有春什物均經包探查獲昨解公堂分别訊明判陸押西牢一年何押一禮拜示儆 
[違背煙禁]  
　　王阿榮在虹口華記路三十八號屋内私售燈吃被捕查獲昨將王與煙客錢計發等九人一併拘解公堂經中西官訊實判王罰洋二十元錢罰洋七元餘人各罰洋五元一併充公無洋着按罰欵分别改押煙具銷燬 
[虐待婢女]  
　　錢李氏因將婢女沈阿東凌虐受傷被捕查見昨將女與氏一併拘解公堂訊據女供年十五歲無錫人父母雙亡有叔沈錦榮在原籍等語訊之李氏不認虐待中西官以女兩手均有傷痕未便任狡判氏押女所兩禮拜沈阿東留候移傳其叔來案再核 
[被告候審]  
　　華豐公司股東周受記控房主趙勝記（卽趙韓氏）擅封房屋又邱松記米舖控華興飯店主周大不還米洋等案昨由捕房將被告各人傳至公堂分别交保候訊 
[逆子毆母]  
　　粤婦鄧瘙氏住居西華得路昨扭其子鄧日祥至捕房控稱逆子不務正業擅將衣物質賣化用向之詰責反敢行兇請爲究辦捕頭准之 
[婢女逃逸]  
　　住居伯頓路六百六十九號之鄧蘇氏昨至捕房報稱有婢女一口年十四歲忽於前日逃逸請爲查緝 
[拐失小孩]  
　　百老滙路七百三十四號劉陳氏家六歲男孩名壽寳前日被匪拐失昨報捕房捕頭允爲查訪 
[爭風打架]  
　　開茶館之李阿生及李富生二人均與蕩婦袁張氏姘識昨日二李因爭風起衅在新記浜路互相鬥毆被印捕一併拘入捕房斥退不理 
法租界 
[　　首善堂前控房客盛本初虧欠房租一百九十元經公堂中西官判令交保限交在案兹因分文不理復於昨日提訊盛供一時難措求請寛限拔還判盛管押追繳 
[包工紏葛]  
　　張少雲投廨控稱上年雇顧卿記作頭包造房屋計價銀一萬二千三百兩立有承攬爲憑後顧領去銀六千一百餘兩工程半途而廢無奈又雇朱姓作頭完工估計顧所造工程多支去銀三千餘兩向論不理後由公正人勸理亦置不問求請訊追顧供因張不付造價後又將工程改樣商人巳受虧不少故此半途停工是實原告公正人邢富林稱張少雲將工程改樣巳加銀三百兩照算顧應找還張少雲銀若干被告公正人施竹庭稱顧雖應找出實無如此之多中西官判着兩公正人將詳細情形開一節略呈候核斷 
[逐漸清理]  
　　樓善珍前控沈玉蘭卽沈芳不還存洋三千一百七十元又樓善和控沈虧欠往來等銀二千餘兩因沈供善和所控之欵不符故由公堂判各延公正人理算在案今據公正人禀稱善和之欵商勸還銀一千五百兩與善珍之存洋均先還過現銀二成半餘者再行措理判先將二成半之銀給兩原告領去餘欠着交保限十四天交清 
[未便自由]  
　　馬文卿前控其妻胡氏私自出外經公堂判令領回在案兹胡氏又偕伊母陳氏投稱如回夫家仍被虐待願隨母親度日中西官以胡氏旣有丈夫豈能斷歸母家着押候傳到伊夫到案具領 
[自投羅網]  
　　捕房押犯張生坤前在押所越窗脫逃飭緝未獲今又糾黨莊榮清潛入租界行竊被捕拘獲解廨訊究張供認脫逃不諱判押半年逐出租界外莊押十四天 
雜評三訥 
[運風潮之預防]  
　　浦口摃運風潮相激相盪至今日而未巳盖苦力工人於一巳之生計問題未有不出死力以相爭者今上海於此種風潮亦巳露其端矣當局者亟宜預防之也然防之之法不在武力而仍在代謀生計 
[范源派君之演說]  
　　范源濂君於敎育素有研究且爲敎育部次長於全國學務情形必有經驗我國近來敎育界停頓極矣宜如何補救國體旣改敎育精神尤宜下積極之改革何者爲先何者爲後各科學之程序改良之手續亦今日亟應討論之事吾知學生會之演說必詔我學界不少也 
[丁義華君之談話]  
　　今日丁義華與各界之談話吾人發兩種感情焉一禁烟問題外人且如此熱心國人能不益發其天良以共除煙毒乎一南北問題丁君以旁觀之人而任調和之職吾知國人信丁君言必較信於當局者之言也然而斯言信否尚須徵之後日 
 
 
] 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[告將來之女議員] [  鈍根]  
　　吾觀於今日之議院而知凡爲議員者不可不具謾罵之本領否則他人罵我而我無以應之氣鬱不舒必將悶　以死然謾罵豈易事哉中國今日旣無謾罵專門學校亦無口角術專書徒以幼年所得於賢母家庭敎育之幾微與拾得牧豎村童之唾餘一旦欲於大庭廣衆之間折衝禦侮安克有濟徒見其面紅頸赤力竭聲嘶如鬭敗之鵪鶉曳尾遁走而己夫天下之善罵者聲不必高而聞者懾其威言不必多而受者窮於辨故諸葛亮生平未嘗以善詈聞而片言之下乃能罵死王朗是可知謾罵之學亦自奥妙精微非粗心浮氣者所得領略今參衆兩院之喧喧嚷嚷者直灌夫罵坐耳聞者非特不懾服且相與嗤其粗獷蓋有罵之形式而無罵之精神反不如蘇州婦女之罵人力省而效宏也他日者女子參政實行必有一般輕顰薄怒之人才出現於議院行見柳眉倒豎杏眼圓睜纖指所指彼敲檯拍桌之莽男子有不拜倒石榴裙下如小巫之見大巫耶惟鈍根於此竊有杞人之憂而不能不預爲告誡者誠恐女子選舉時亦如男子選舉之冒濫舉非其人必致鄉村老嫗巿井潑婦雜然並列則議場騰沸之聲必更甚於今日雖有雅詈亦爲所掩豈不可惜如北方婦女之罵詞賊淫婦行貨子你的媽南方婦女之罵詞殺千刀路倒屍濫汚婊子等語亦皆列入速記錄不成體統無當事實安得如賈探春之罵不傷　者出爲女代議士制服一般王善保家的予旦夕望之矣 
自由談話會 
　　你說他輦金運動他說你輦金運動然則到底是誰運動呢 
　　你說他招軍買馬提取子彈他說你運動湘粤練兵籌餉吾不知畢竟是誰的不是 
　　甲曰吾人誓死不承認大借欵乙曰汝誓死不承認偏有人承認便怎樣呢甲又曰政府借債想從中漁利以備休職後買山之用乙曰不然期滿之政府都愛借債的我且問你從前借的比欵其結果究竟爲的是那庄 
　　丙曰除袁外無被選之資格丁曰衆望允孚卽能被選吾不知誰孚衆望鹿死誰手呢 
　　中國近日之時局如妻妾鬥嘴 
　　造謡生事之報紙如狂犬亂吠 
　　旁敲側擊植黨營私者如水銀墮地無孔不入 
　　向自由談話會投稿者如山隂道上絡繹不絶[  梵音]  
　　一月以來商務疲罷謡諑繁興羣情惶惶隂霾沉沉若天時人事相乘而至我商界中人個個垂頭喪氣矣 
　　忽焉大借欵成而金融爲之活潑晴曦朗照而生意陡覺起色美國承認而國是於焉大定我商界中人個個眉飛色舞矣 
　　有人謂美國承認問題爲宋案發生而一阻然美國固曾云衆議院議長舉定即加承認斯言信而有徵而一切偏激之談借題發揮不值識者一笑 
　　有人謂美國脫離財團後大借欵匆遽簽字在美人大不滿意承認問題必致阻碍豈知正式承認偏在大借欵甫成之後一孔之儒那裏猜得透其中奥　 
　　激烈派泣告商界反對借欵實業界泣告議院勿爭黨見激烈報駡得淋漓盡致公民會哭得淋漓盡致我乃套蔡匹志之語曰弗哭弗駡不足以顯彼等之精神弗哭弗駡不足以振我輩之精神天晴矣借欵成矣美國承認矣願我商人振作全副精神以維持我莊嚴璀璨之中華民國[  熱廬]  
　　予友以洋布樣本示予予辭之曰洋貨本非所悅今且國貨盛行君何戀洋貨而棄國貨歟 
　　友辯曰購洋貨何損於國貨予曰不獨有損於國貨且利權外溢後患不可勝言 
　　友聞予言笑不可仰予問之則曰君言誠是然太愚矣予之錢非洋錢乎洋錢非外國來乎以洋錢換洋貨何損之有予乃大悟 
[  休笑]  
　　余生十五歲矣與申報爲緣者二三年於兹聞鈍根擬輯自由雜誌予深望其成願購閱之並揄揚於諸同學 
　　余名真父又名瘦紅近閱尊聞閣詞選中有瘦紅女土詠春四首旒麗新頴不同凡響讀而羡之寄語瘦紅願與我締文字交乎我當師事之[  瘦紅]  
　　鈍根按瘦紅女士爲周拜花先生之太夫人世家賢母詞壇老手瘦紅師事之固宜知甚敬慕附注以告 
劇談 
[記新新舞臺之奇寃獄] [  玄郎]  
　　首場佈水景及艨艟巨艦從直隷臬司楊種玉（麒麟童飾之）赴任演起楊知永定府一帶民多刁悍卽喬裝改扮私行暗訪劇中該伶之唱做甚輕檯步神氣純學潘月樵一派惟官樣不甚得體白口尚未入彀也永定有王友于者孟鴻羣飾之）習刑名學妻早亡家中止有老母妾女及書僮祿兒四人女爲妻出朱喜運飾王媪林顰卿飾妾周氏小子和飾大小姐王九齡飾祿兒王應顯宦之招匆匆而去老母及其女卽往佛寺進香地痞花豹（劉瑞椿飾之）涎其色糾集黨羽强搶以歸事爲楊臬所見王媪緊追其後楊亦尾隨之路遇豪俠花班豹張四（趙君玉飾之）懇求援救張性純孝好游俠精拳勇與亡命李春（趙小廉飾之）趙勝（苗勝春飾之）等結交惡覇土豪俱畏之如虎聞媪言怒不可遏約李趙往打抱不平挺身迫花豹交女花不服遂起械鬥此場觔斗繁多打得落花流水非常熱閙而趙用一拐一刀劉用長鎗打對子一場深入險出五花八門精采尤好花卒不敵而遁楊臬司默識以去王媪及女感激無地苦邀張過家拜謝拔刀相助之恩張辭之不可始隨之歸媪及女急往廚下備盛筵周氏見張風流英爽頓萌邪念目挑心許備極親暱詎張意不稍動反正言厲色以規斥之拂袖而出及媪女等捧肴至而張巳去遠矣此場君玉詞意嚴峻正氣凛凛摹寫一義俠丈夫之身分舉動措詞品格做得絲絲入扣分寸悉合 
小說 
言情小說 
[麗綃記（十三）] [  栩]  
　　麗綃旣止翟愛之家雖與雪晴共處而葵心所向則惟在於若霞舍寢息外必與若霞共起坐轉使翟愛多所弗便喜尤去後而翟愛轉覺忽忽如有所失蓋其伉儷之間初無一刻不與形影相偎今以麗綃之故不得不爲遠嫌之態渠寢室之中直不啻爲麗綃所踞此其心中之怏怏實爲巳甚然以體惜麗綃之故又不得不使愛妻以爲之伴而麗綃則殊弗體翟愛之心能體之者則惟若霞故當翟愛逡巡而至必擇一種語言使與翟愛麗綃有相互之關係者以爲問答使彼兩人皆得以安坐而麗綃之爲人本具天然率真之性初無男女親疎之見存於其中彼見若霞輙以嬌憨之態對翟愛遂亦弗復自檢盡其天性以對翟愛且覺翟愛之爲人其性情之柔婉其行爲之藴藉直較喜尤而上之乃知喜尤之譽翟愛者洵非虚語則不禁以傾愛若霞之心并翟愛而傾愛之矣而翟愛之對於麗綃亦復極盡其細膩熨貼之心初非有所存見蓋以麗綃乃爲伶仃孤獨之身則不得不處處曲順藉以少殺其愁煩而麗綃則以爲鍾情之處固在是耳 
　　在麗綃之心初亦非因見異而遷惟自有生以來誠不識夫婦間之情愛濃郁有至於此其先以爲喜尤之愛巳誠無可以復加及以翟愛爲例則思果我之身爲弗可容留何以翟愛忘其利害而容留我也就翟愛而論其智慮豈必弗逮喜尤是蓋喜尤之愛情弗敵懼禍之心耳然而翟愛初亦何愛於我何情於我而乃不畏顛險爲我諱飾爲我隱留揣其心不過愛友巳耳喜尤與翟愛不過爲聲氣上之愛情且猶如是是其情之至且深者要不可及於是麗綃之視翟愛爲可親也真與日而俱深㈡ 
愛情小說 
[自由花彈詞（六十二）] [  天虚我生]  
　　萬書見他梳妝巳罷因道姊姊你昨晚所說的事今兒可曾忘懷了儷簫笑道偏你記得但我如今想來若是愛蘭有心他自然會來和我商量也不用我前去找他要去還是你自巳去的妥當萬書道姊姊說那裏話來他和我雖然有約他怎好意思直對姊姊來講我又不曾到他府上去過我又如何去得姊姊總求你替我兩人作成了纔是儷簫心裏原想便去訪那愛蘭却因萬書這般性急他只故作不理喚着玉梅逕自下樓去了萬書正想跟着同去却值戀春到來因便止了步叫聲姊姊又道他正下樓去了旣見了姊姊怎麽也不轉來戀春道本待陪我轉來適因舅父喚去因此他便自去萬書還怕儷簫不曾走遠不敢講話悄悄地走到樓窗口一望見他主婢兩个巳自穿花拂柳而去這纔將心放下回轉身來便向戀春深深一揖道姊姊呵我是 
　　感承抬舉到十三分一叚良緣竟作成我清夜撫躬心與口將何言語表深情 
　　戀春笑道罷罷莫再提起你果然得了便宜只是苦了我把个極親密的姊妹倒反彼此都生疎了起來可不值得萬書道多謝姊姊爲了自家兄弟也就說不得了若不是姊姊如此如何便會深信不疑還求姊姊萬分留意千萬不可露了馬脚戀春道昨夜細細想來如今木巳成舟便是說破了料想他也翻不過臉來若敎我儘着裝去我實實是有些忍受不得萬書慌道這是萬萬講不得的且待過上一年半載待他和我的愛情深到一百分以後那纔抵得過這一分惡感不致於鬧翻了的况且現在愛蘭的這件事兒尚未圓滿總求姊姊一法做个好人罷戀春聽到此話不禁好笑起來道提起愛蘭我正要問你他可曾問你那一个戒指的事萬書道便因問到這个戒指上面我就趁勢兒索性把那一朶珠蘭花兒也說了上去喜的他並無妬忌之心還說今兒个他要訪他去昵只是此刻又變了卦不肯便去總得姊姊從旁吹嘘吹嘘方纔有濟戀春笑道這話又是不顧前後了我如何能說起愛蘭若說起了豈不自巳露了馬脚如今我且和你同去我母親那裏看他到底去也不去再定主意萬書說好當下他姊弟兩个便一同走下樓來到得秦老夫人那裏方知儷簫竟巳到愛蘭那裏去了萬書心裏好不歡喜暫且按下這邊再說那位竇愛蘭自從常州轉來受了些風霜又被旁人說他是和楊世空一路走的心裏又氣又恨因此惹下一場大病直到如今所以儷簫和萬書結婚的事他却睡在床上一無聞見此刻儷簫過來和他講明白了方纔知道儷簫竟巳嫁了徐郎因便留心看那儷簫的神色欲待問一句話倒又羞的講不出來倒是儷簫笑道妹妹呵 
　　我和你一般生性愛風流女伴相逢也不用羞我看你欲言重不語有許多疑惑在心頭何妨略表心中事言論應該得自由你抑鬱中藏徒自苦倒敎我從旁替你費綢繆愛蘭聽說微微笑說爾我原來合一流但求你姊姊心中休笑我我便把往事從頭叙一周㈡ 
短篇滑稽 
[立夏稱人記] [  覺迷]  
　　立夏日十字街口男婦老幼齊集循舊例作稱人戲 
　　一老者掌秤桿一少年記其數甲稱畢乃及乙乙稱畢乃及丙如是而丁而戊而巳而庚而辛而壬而癸次第以稱以記頗鄭重若碼頭上之起貨然 
　　俄有一肥胖之少婦腹大如五石瓠施施然來衆慫恿之初作忸怩狀强之而後可詎手甫持鈎脚甫離地稱桿猶未平而稱紐忽斷婦嗒然墮地呱呱之聲發於褲中衆皆驚惶失色有兩人扶之歸衆亦鳥獸散 
　　移時一落差巡士過其地見點點鮮紅物疑有故詢之附近居民俱笑而不答巡士亟訴之於區長於是大疑案發生㈢ 
　　鈍民來函請將去年十二月二十八日諧文潤資（二角七分九釐）移助銅版費謹登誌感 
 
 
 

Page 11

 
 
   
 
 

Page 12

 
 
   
 
