# 1899 - 286 - 4909524

 

Page 1

 
 
[謝絶干求] [  申報舘主人啓]  
　　本月初一日本報曾登姦案上控一則蓋卽蘇州王少卿控王明府姦占伊妻之案也閲數日忽有自稱不平人者由郵政局寄來匿名信所述情節與本報大相徑庭窺其意蓋欲指王少卿爲訛錢而爲王明府及邱某巧爲開脱本舘固不敢偏袒訪事友然亦不能遽信人言因卽另倩妥實友人在蘇偵訪昨得覆信所述與從前訪事友函告者大略相同可知不平人所言未必果係平心之論而本舘實事求是之意可以昭然共明矣抑本舘自經始迄今歴三十載凡所登之報牘者類皆審愼再三雖存隠惡揚善之心從無曲筆舞文之事不惟匿名之信萬不録登卽相識者或當面干求或修函囑託亦必嚴以拒絶斷不能曲狥人情用能取信於人風行遐邇敬告中外諸友此後幸勿多所干瀆致紊本舘章程也肅此布陳惟祈雅鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖萬讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公司好首自預定三百部早期工省成速嗣見印出様本字跡太小瀏覽剌目難以翻閲復商放大字體改托本局用大號新字排印廣延名宿悉心校對方輿紀要三月間原已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封而後有一休齋校本庶不誤購仍存上海文瑞樓蘇州緑蔭堂蕪湖河南文苑山房均可購取二林齋售出股票請諸君憑禀找洋向經售處取書 
[紀客論西商團練兵]  
　　夫兵凶事戰危機故曰兵可百年不用不可一日不備又曰兵猶火弗戢必自焚兵猶水弗防必自潰古來善用兵者能轉弱爲强能以寡撃衆能敗敵於百戰百勝之餘能取勝於一敗塗地之後如田單韓信岳武穆虞允文諸名將載諸史册者何代蔑有然综其大要非眞别有異術也亦不過曰訓練純熟而已泰西之俗以武事稱雄其制自王子以至庶民有及歳者無不隸名軍籍故其人視人伍爲榮當童兒嬉戱時卽以洋槍刀械相比試教以命中及遠曁互相撃剌諸法及入塾絃誦之餘又必習爲騰踔跳舞不使有片刻之佚惰凡此皆以練膽力壯筋骸今乃觀於西商團練兵而益知此説之可徴信矣夫西商之所以必圑練者原爲保護身家財産計也而先不惜其身家財産出冐祁寒署雨相逐於平原淺草中一旦有事卽戎裝而出宣力戎行此與中國千金之子坐不垂堂者用意大相懸絶豈西人眞視性命如鴻毛耶不知此正西人强於華人之處也執筆人旅居滬上亦旣有年每禮拜六輙聞角聲嗚嗚然由黄浦灘經英界大馬路迤邐而西詢之則團練兵赴泥城橋外賽馬塲操演也未始不歎其子憚煩乃爾客有聞此語者矍然曰子猶不知其每年秋冬之交必申請香港將軍派員來滬簡閲乎曾記前年會操時各團練兵由帶隊者率往賽馬塲步武嚴肅進退移然點視一周下令佈成各種陣式或作攻敵之勢或作拒守之形槍砲齊轟短長互用一塲惡戰眞如大敵當前及操畢簡閲之員復呼團兵至前語以何處宜用奇何處宜用正何陣以何法破之何地以何策爭之殷殷指點不厭周詳註於册逾年再閲苟較舊時蒸蒸日上則温語奬之不但此也八九年前曾見團兵與水師會操當時兩軍人數多寡相均也軍械利鈍相似也所用砲位則又團兵多而水師少也乃一則連環施放聲震巖谷出奇制勝唱凱言旋一則率然而前靡然而返卒至砲位被奪士氣不揚後詢之西友始知水師能埋伏團兵不知埋伏故也因悟彼軍用埋伏而我不用埋伏則彼軍之一動一靜我不能見我之一動一靜彼軍反一覽了然譬如人處暗室中可以洞見明處而明處之人不能望見暗處之事此其孰勝孰負孰得孰失不待智者而後知故用兵必先審地勢平原曠野一望無垠用衆之地也蠶叢鳥道偪仄崎嶇用少之地也前阻險要後枕大河則宜出奇兵襲之薄人於險以取勝岡巒雜沓草樹蕭森則宜多設伏兵誘敵人深入而後殪之今者董家橋一帶有村有墓有園有籬此固用伏之地也惜乎團兵不知水師先入據之地勢已失故雖有命中及遠之砲不足制勝况轉運多時始進一尊卽爲水師所奪安在其能與之爭持乎是故不明地勢者必不能攻人之地制人之命此兵法所貴置之死地而後生置之危地而後存也予聞是言唯唯稱是遂詮次其語弁之報端目今我中國方振輿團練以遏亂明倘能遵其法而行之安見自强之基不在此哉 
[本舘接奉電音]  
　昨日午刻京師飛電傳來上諭四道敬謹譯登○九月十三日奉上諭御史張荀鶴奏東海關苛歛出洋華民請飭酌議定章以除弊政一摺各省出洋華民前經降旨一律設法保護不准關津苛擾兹據該御史奏稱山東登萊等府民人出洋謀生東海關道於給發護照時每年收取筆墨等費爲數甚巨窮民受累不堪殊非朝廷體恤商民之意著裕禄毓賢轉飭該關道妥定章程嚴行裁减並出示曉諭如有咧胥人等影射苛斂卽行隨時懲辦以保商旅而杜侵漁欽此同日奉上諭雲南普洱鎭總兵員缺著高德先補授欽此同日奉上諭本日引見胡林翼之孫兼襲三等男爵候選郎中胡祖蔭加恩著以五品京堂用欽此同日奉上諭寗夏將軍錫振著卽前往奉天接署仁字軍統領育字軍統領卽著晉昌接署欽此 
[英搭交兵]  
　　昨日倫敦來電云南阿非利加洲搭浪施華列人已與英國交兵至其勝負情形刻尙未經詳悉也 
[搭人要約]  
　　香港循環日報登倫敦來電云日前搭浪施華列曾致哀的美敦書與英政府責英國不應干預搭之内政下列四欵一將二國爭執之事交公正人調處或籌善法排解二所有駐紥搭界之英兵立卽裁撤三西歴六月一號以前英國派至　當埠登岸之兵限期撤退當二國議和時不得擅自攻撃如經英國首肯則搭人卽將界上所駐之巴架失撤回四英國已調未到之兵不得在亞非利加洲南境各口登岸以上所云限本月初七日午後回覆倘仍不滿搭廷之意則當卽時宣戰如英兵仍在界上前進亦作爲失和之據按此係數日前情形者今兩國旣已交兵則此事早如明日黄花存而不論可也 
[展期相會]  
　　香港循環日報云俄皇前曾定期臨幸德國與德皇相會以輯邦交旋因法國時事恒多變遷是以暫緩往德云 
[索賠沈艦]  
　　香港循環限報云英國駐京使臣屢向總署索取甲午年被日本撃沈之高陞船賠欵總署王大臣答以此船係日人不遵公法妄行轟撃其欵應由日本照償 
 
 

Page 2

 
 
[日爭金利]  
　　香港循環日報轉録日本郵報云高麗通國所産金沙每年值銀一百五十萬圓向由華商經理分售與各國商人現闻日人欲和攬此項權利權自西歴本年四月以來寓韓各日商所購金沙共值銀三十萬圓之𧪽不知華商能免與之爭執否 
[譯西報論日本商務]  
　　倫敦泰晤士報論及日本商務深恐亞洲商權將離英歸日其意蓋在儆戒英國商人也印度泰晤士報從而駁之曰謂日本商務振興似矣至以爲足以凌駕英國則未知何所見而云然夫日本長於用武能用泰西兵器倣泰西兵式整頓水陸武備天下人所共知至商務則徴諸旣往推諸將來吾未嘗見有可畏者也蓋其十年之内貿易欵額自八千六百萬弗增至二億八千九百萬弗固地球所罕見世人視爲異數也宜然然試注目亞洲商埠詳察近日情形英國果有爲彼絀其商權之實乎以吾所見不惟不見绌且自昔以來英國在亞洲之商權未有如暢旺如今日者也何畏之有日本反是旣出巨欵櫎張水師又發國帑保護商舶當交戰之後瘡痍未痊加以此項巨資已無餘力故本年預算國用實缺二千五百萬圓政府不得已而有增税之舉此例一出則出洋土貨工價不得不增以價值暴漲之貨運售海外其商務之振興與否豈難揣測而知哉况日本十六年前人口祗三千五百萬今已多至四千二百萬而新闢土地不過數十萬野卡於是乎米價漸昻比之前八年殆加倍半鷄豚魚鼈之屬亦靡一不倍蓰其價不寗惟是昔時質樸之風今已蕩然掃地上下皆窮極奢侈昨之視爲珍器寳玩者今以爲無足重輕衣必都雅食必鮮腴居必清深潔工價則蒸蒸日上製造工藝之費與毆美列國相同是皆有關於商務之盛衰者故以日本商務爲可畏者未悉亞洲近日情形者也 
[呈核輿圖]  
　　香港循環日報云廣州灣一事自蘇子煕宫保奉命往勘卽由潘植生觀察將地圖文牘函寄呈宫保行轅預先核定故宫保一到卽可議定從違聞法人所繪地圖竟將𥒚州島劃入廣州灣界内但𥒚州島爲雷瓊廉三府要衝中國萬難割棄將來恐費一番唇舌也 
[川中礦務]  
　　重慶訪事友來函云眞武山在渝城之南産煤最旺祗以居民惑於風水封禁多年以致富媪菁英無從宣洩邇聞有土著紳商數人建議集股開采南岸之煤據情禀諸縣主准之大約不日卽可興工果能辦理得旦亦富國利民之要務也 
[教案已結]  
　　重慶訪事友來函云川中法國教堂前經匪人余蠻子蹂躪現已由地方官與主教議妥除將教堂修復外所失各物及致命諸人共給銀五十萬兩因政府已允法人與川商訂立合同興辦全省礦務故所索尙不至過奢也 
[冐教擾民]  
　　武昌采訪友人云湖北施南府距省千有餘里土産以麻漆及鴉片三者爲大宗府屬利川縣尤富麗繁華客商麕萃川匪余蠻子旣就撫其黨分布縣之鄉僻扮作教堂傳教士潛以毒物置溪水中揚言如不信從則神降之災飲水卽斃顧鄉間少雨水農民解渴類皆汲自溪邊未幾果斃數人於是哄動多人羣往教堂聲罪致討事爲縣主蔡大令訪悉一面會同營弁保護教一面購綫偵求旋卽拿獲爲首之數人嚴加訊鞫供稱小人等意欲聳動愚民羣起閙教俾得乘間揭竿爲亂擾害地方大令因飛電禀知湖廣總督張香濤制軍請兵彈壓制軍以事關重大立委前署利川縣董大令星夜馳往設法敉平 
[姦案上控二志]  
　　姦案上控已見報章昨得姑蘇采訪友人續函云是案原告王小亭卽王少卿又卽王升曾在前常熟縣知縣朱大令秉成及江蘇候補知縣杜大令子彬等處當長隨其妻季氏年二十有七去年二月經人薦至鐡瓶巷王公舘傭工旋與主人王絡君明府敬銘有染賃居采蓮巷某姓家蓋卽滬諺所謂小房子也至本年二月十四日清晨被王偵悉入室禽獲意欲撻而辱之事爲朱杜兩大令所聞勸王明府出洋銀一百圓將季氏給王領回藉以縫彌其事迨四月十九日季氏忽又脱逃王偵知仍匿王明府公舘中旋於二十二日産一女孩遂向明府理論邱某卽秋成年在碧成坊巷太安當鋪執事夙與明府稔時竟約同明府戚串係之檉將王抑勒强令繕寫休書王不服控諸吳縣署未經准理旋於八月二十五日伺蘇州府彦詠之太守公出瀾輿喊禀太守准之發交吳縣訊辦二十七日之晚縣主升堂提訊籖差嚴提明府及王季氏秋成年孫之檉環質俾成信讞而免冤誣隨經差役將秋提到發交典史某少尉管押署中候提齊一干人訊供核辦 
[扶桑旭日]  
　　日本長崎埠訪事友人云東歴九月二十三日爲秋季皇靈察之期是日午前日皇及后率同山階宫親王德大寺内大臣田中宫内大臣桂陸軍大臣山本海軍大臣西鄉内務大臣清補司法大臣樺山文部大臣大山叅謀總長伊藤軍令部長東久世樞密院副議長以下文武各官八十餘員恭詣太廟行禮日太子嘉仁親王例應襄祭因赴神户一帶游歴故由大迫東宫侍從長恭代循舊章也○前者四川總督奎樂峯制軍檄飭記名提督丁鴻臣軍門赴日本研求軍制軍門因率同書記張君望齡李君均芳及部下袁君飾鰲蔣炳堃郭君建洪遊歴生朱藴章周善培留學生陳爲鑛周宏業等人於東歴十月五日乘西京丸抵神户小作勾留卽往東京駐卽聞所帶陳周二生擬在横濵大同學校肄業○曩者臺灣庫欵餉銀均歸日本銀行管理現彼處新設臺灣銀行已於東歴九月二十六日開市遂由日本銀行臺北出張所支配人將代理令欵移歸清楚以免紛歧 
[鹫江晴旭]  
　　厦門訪事友來函云漳州魚頭廟左近有某媪者早喪所天生有一女年已及笄贅泉州人某甲爲婿一日不知因何口角手持菜刀戳傷女之面部并將兩耳刵之媪上前解勸亦被戳傷鄰人見甲如此兇横卽帮同扭送官署未知官將何以懲之○前月某日有福建輪船由檳榔嶼鼓浪來厦有黄奢者附之到埠忽走不知所之船中遺有一衣箱船主著人送至英國領事署騐得箱内儲有友人託帶之家書八十封及洋銀六百九十元以夾帶信件有犯郵規仍將原件總封寄還檳城駐檳領事謂私帶信件雖不合例然本人查無著落信件豈宜久懸仍寄還厦門英領事請照會興泉永道飭保商局詳細出示著各人前來認領洋銀則給黄妻某氏領去 
[荆沙玉屑]  
　　沙市訪事友來函云日前江陵縣李清溪大令出有示諭略謂現奉府尊札轉奉學憲札内開本年應舉行科試定期九月初六日開考凡屬應試文童務於前三日齊集考棚投保注册無論風雨决不改期正考之後不准補考云云日來童子軍已齊集郡城磨礪以須錦標爭奪矣○有艾毓景者積年囤户也冋住直路河引誘良子女不知凡幾里中人皆側目焉自于次棠中丞蒞鄂後卽聞其種種不法狀密遺親信之人前來訪悉將情白諸江陵縣主李清溪大令大令立卽遴派公役數名并親詣荆江水師後營請營主派砲艇二艘不動聲色將艾拘獲鎖回縣署升堂嚴訊艾供認不諱并稱曾犯命案四起想中丞嫉惡如仇一經大令禀陳定富按律懲辦也○便河橋西鄂城書院武昌府屬公所也前有餘地向爲内河船貨起缷之所每日堆積貨物有如霧聚雲屯每逢八月十八日爲杜康會期須一律移寄他處今年有脚夫某甲罔知此例將川鹽一包藥材二件抛置馬頭上會中人遂蜂擁而出棄諸河中并究問何人所置事爲鹽局執事人聞知欲與會中人爲難後經會首認賠其事始寢 
[鄂渚秋鴻]  
　　武昌訪事友人手簡云蔡甸行駛小輪船有礙航船生理經航船户公禀督轅張香帥批飭江漢關道秉公核辦旋又有美商某洋行添製小輪船二艘往來蔡甸江漢關道岑觀蔡以事涉洋商礙難禁阻現已禀商香帥無論華洋輪船均准照常行駛矣○楚俗信鬼患病者多舍醫求巫若輩乃假托鬼神妄言禍福愚民受惑矣知其非江夏縣陳介菴大令聞而惡之特於日前出示嚴禁是亦歴頓風俗之一端也 
 
 

Page 3

 
 
[上海官塲紀事]  
　　昨日亭午蘇松太兵備道兼江海關監督余晉珊觀察排導至縣署投剌縣主王欣甫大令飭丁　駕示不敢當也○日前傳聞委署上海縣事藍雲峯大令定於本月二十二日接篆縣署書差人等因卽赴蘇叩謁昨已回滬云奉大令面諭須赴松江金陵等處謁見各憲然後來申故已改遲至十月初六日履新視事矣○本月初九日蘇松太兵備道兼江海關監督余晉珊觀察赴各國領事署拜會兹聞各領事擬於日内親往答拜困備函訂明在英美租界公廨把晤○昨日午前松滬釐捐總局督辦錢怡甫觀察命駕至縣署拜會王欣甫大令大令迎入花廳茗談良久而别 
[恭送匾額]  
　　上海縣王欣甫大令創設養蒙學塾以育孤寒今者已屇瓜期交缷在卽在城紳董曹寄耘等製就匾额一方文曰兹惠之師於昨午恭送至署導以鼓吹懸之大堂紳董十餘人均衣冠入謁大令謙讓再三而後受 
[鄰封相騐]  
　　上海縣監犯高梅林在獄倒斃經縣主王欣甫大令禀知蘇松太兵備道憲余晉珊觀察觀察遵章札委鄰封寳山縣尹輔卿大令來滬相騐尹大令於昨日六點時鐘蒞滬卽至縣監由典史周少尉迎接入内升座先訊禁卒邢棟及同號犯人張茂康同供高梅林於八月二十七日起患腹脹漸至四肢浮腫醫治無效至十三日清晨病斃官醫士仿臣供與相同屍兄高梅華投案叩稱揚州人胞弟連日患病小的曾來探望數次委係病故今求免騐小的自行收殮尹大令諭曰本縣奉道憲大人札委鄰封相騐不敢草率從事旣據叩求准其免才封棺著取具切結自行領棺埋葬騐畢在大堂排衙然後入内與王欣甫大令略談片刻即往道轅禀復銷差遄回任所 
[似是種火]  
　　醫生許筱錫賃居英租界河南路平和里第四百零三號門牌屋内曾倩瑞記洋行保火險銀一千五百兩前晚三點鐘時工部局掃街夫某甲見比鄰空屋内似有火光射出異而視之則熊熊之勢已將燎原因卽大聲呼救左右鄰人咸驚起而許獨置若罔聞及救熄見有火油浸透之木花一堆種火情形顯然畢露事爲捕頭所聞立遣包探張天林偕十五號西包探往查將許拘送公堂禀請讞員翁笠漁直剌訊究許供向業歧黄頗知守法雖曾保險安敢種火害人直剌以情形實有可疑著押候勘明再核至午後一點鐘時乘馬車往勘飭將起出之油浸木花帶回存案 
[議設電車]  
　　前日午後四下二刻時上海租界工部局董東邀各西商至英界大馬路新建菜市樓上聚議所議者爲泰西有人欲設公司在上海創行電車一事各西商之到者多至七八百人然祗占樓之一半亦可謂大莫與京矣議至良久太半不喜電車行駛因卽作爲罷論第散歸 
[上海縣署瑣案]  
　　寗波咸德錢莊積欠上海震源錢莊銀十三萬五千兩旋由震源莊主黄鎭心投上海縣署控咸德莊執事人馮珊林迄今監禁九年仍未理楚邇來馮一再禀稱寍波尙有被欠各欵求交保出外親往收取以便料理此案否則惟有在獄瘐斃而已事終難了縣主王欣甫大令察核禀詞特於前晚命提詰究供稱患病日久亟思出外已央殷　店铺兩家具保大令准之諭出外後赶緊清理如違仍須提追馮叩首遵諭遂飭開去脚鐐交差取具保結釋出○羅雨林控沈品章紊亂行規前晚經王大令提訊羅供寗汲人向業蠟燭嘉慶年間同業立定行規凡燭業司務在松江及太倉習業者名爲松太帮不准在他州縣謀業另有蘇帮杭帮寍帮各分畛域不容紊亂沈品章所開同源燭店擅雇密帮司務工作恐日後他家效尤叩求公斷沈品章供店中向雇松太帮作工因上年停工吵閙故另雇寍帮三人司年王立成等投遞公禀稱沈品章不應違章並將規條呈案大令閲畢諭候查明核奪○柳定卿控堂嫂霸吞財産前日經王大令提訊柳供故父遺田二十畝房屋十間其時小的年幼由堂兄長興管業現在堂兄已逝世堂嫂陸氏竟將房屋變賣向論圖賴是以扭控案下旋由陸曉全保去今求著陸交案陸供柳定卿之母命小的將陸氏保出理處求鑒大令飭將陸交差看管候交到陸氏質訊○自稱洋務委員之歹人曹維善向大成祥東洋莊意圖訛詐控經道憲押發縣署訊供縣主王欣甫大令將曹發交典史管押候訊旣而税務司疑各巡丁舞弊因將沈廷斌等解送道轅發縣併訊前晚王大令升坐花廳提案訊斷王祥慶供在大成祥執事年三十三歳紹興人店内從無漏税情事凡東洋貨來申先托同源報關行至海關報税由洋人逐件點騐始可提歸若有一件不符卽須議罰前被店夥吳予芳洪仁貴竊出對號草簿串令曹維善來稱洋務委員曹子昻誣指漏税索銀六千兩被擾不堪因之扭控法界公堂送道轉發案下求恩訊究曹維善供職員係不蘇候補從九大成祥夥吳子芳等竊出帳簿由通和祥客棧主劉慶泉交與轅員稱有漏税情事職員正在查訪卽被該行東夥扭至捕房令旣到案求究毆辱官長之罪大令曰爾旣身入仕途自應顧惜聲名查究漏税須奉憲札倘因公赴見亦須先禀道憲奉諭往查方是正辦何得貿然至店糾纒及被送捕解道始將帳簿呈出無怪該行之控爾訛許也曹連稱是是大令又提蔣錫林周榮軒葉恒甫蔣安榮沈廷斌至案研詰同供小的等在江海北關當秤手每月工資十元每逢秤貨由洋人監視至於騐貨諸事均聽洋人差遣無從舞弊求恩明察兪金龍韓阿福朱桂福供均在海關富送信之役焉能作弊大令研詰冉三各供如前遂飭將王祥慶原保曹維善仍發典史看管沈廷斌交差看管蔣錫林等七人分别還押候禀復道憲核示 
[上海巡局紀事]  
　　前日南市王家馬頭三泰米行被賊入室圖竊經行中人拘獲送入十六鋪巡防南局局員曾鴻森二尹所訊之下判令笞責三百板飭捕驅逐出境不准逗留○風箱弄居民董姓曾將女兒許字小九華左近操水菓業之錢某爲室前日適逢迎娶吉期不知因何錢忽持利刃奔至董處欲與丈人峯一决雌雄經人竭力勸歸始免于禍事後董心有不甘投巡防局控訴局員某君以串關委瑣不便准理麾之使去 
[南市捕房紀事]  
　　昨日賊犯張阿仁佯稱欲附船至川沙潛入某姓航船竊取棉襖被船户陳某執獲恊同二十二號巡街捕送入捕房聲稱船上屢次失物今得拘獲且搜其身畔藏有質劵二十餘紙其爲積竊無疑務求解送馬路工程局禀請會辦司徒大老爺訊追捕頭曰諾○前者蟻媒翁長發誘得王顧氏之女媛媛携往松江求售旋由包探唐關泉緝獲解經工程局員司徒司馬訊明管押捕房候補提案中人再究近日翁忽患病因由捕頭禀請司馬核奪 
[美租界捕房紀事]  
　　昨日亭午時賭徒李阿毛至北河南路天后宫前設攤誘賭適爲某號巡街捕所見拘入捕房捕頭令押候解送公堂禀請讞員翁笠漁直剌懲辦○昨日天將破曉時小竊楊生全混入裏虹口鄉民某姓家竊取衣服適爲事主所見扭送捕房捕頭令押候解送公堂禀請究辦○昨日午刻跑灘賊李阿土竊取外虹口某碼頭貨棧中所儲舊鐡適爲管門印度人所見指交某號巡街捕解入捕房捕頭令押候解送公堂禀請訊究○昨日午後甬人王阿士手持銅質僞洋銀數枚至裏虹口漢璧禮路向各店鋪混用適爲包探胡瑞龍所見拘入捕房捕頭令押候轉解公堂禀請核辦 
[書思恭堂徴信録後]  
　　思恭堂者何皖省徽寍二府寓滬紳商所建公所也經始於乾隆甲戌迄今歴百數十載埋胔掩骼善舉良多兹承董理其事之汪君海帆以光緒二十五年第二十七次徴信録見貽首序文次告示次章程次産業由是而入欵出欵臚列詳明葢不第用以取信中人且足使他邑之人閲之相與聞風興起也爰不辭　陋而跋其後 
 
 

Page 4

 
 
   
 
 

Page 5

 
 
   
 
 

Page 6

 
 
 
 
 

Page 7

 
 
   
 
 

Page 8

 
 
   
 
 

Page 9

 
 
[輪船失事]  
　　日本長崎埠訪事友人云東歴九月二十八日日本伊豫國南宇和郡運輸會社御莊丸駛抵某處海岸偶觸巖石立時沈没船上搭客六十六人溺斃其九餘皆遇救得生事後巡吏將船主大谷鶴松機關長平河德平大副水田和吉二副賓口留王郎總管白石利宣等五人拘住聞是船所載之貨僅及萬金 
[禁看新孃]  
　　鎭江訪事友來函云此間風俗民間婚娶良辰輙有一種無賴少年三五成羣驀然闖入驩呼狂飲載號載呶甚至將新嫁孃揭去紅巾效劉楨之平視詼諧嘲謔忌憚毫無主人稍一嫌憎若輩卽藉端索詐澆風惡俗自昔已然近爲丹徒縣主訪聞出示查禁略云訪聞縣境有種土棍知人家有婚娶喜事藉看新娘索取花果乘間竊物偶或攔阻卽揑稱失落物件恣情纒擾不遂所欲不止喜事之家多敢怒而不敢言甘心忍受以致相習成風大爲世道人心之害合亟出示嚴禁爲此示仰諸然人等知悉自示之後該棍等務各革面洗心勿蹈前轍倘敢不遵許被擾之家立卽扭禀來縣以憑從嚴訊辦地保容隠察出併究不貸 
[英美租界晚堂瑣案]  
　　前者張永隆控騙子蔡慕陶串同葛子安王履之繕就字條令某洋貨鋪學徒陳福康私蓋圖章租去紅木器旋卽盗賣脱逃讞員翁笠漁直剌飭提一千人到案准交保出外理楚及經保出迄今置若罔聞張竩投案求追前晚直剌倩襄讞委員張司馬提訊葛王避匿不到張供稱前奉憲諭斷令陳賠洋銀四百二十元至今未繳求賜究追陳供小的年幼無知致被蔡等欺騙嗣悉蔡等先將所租紅木器盜賣然後串出王履之向小的騙蓋圖章並非小的擔保租用尙求恩宥司馬諭令仍交原保人保出靜候傳訊一面飭差提保葛之張明奎及王履之到案再核○去年五月寍波瞽人周丹陽控紹興人李枝潤結欠洋銀四百七十餘元訊供押追歴一年餘分文未繳前晚張司馬提訊李堅稱實因原籍被水成災以致産業無從變賣尙乞恩寛司馬惡其刁狡諭令還押候備文移送上海縣署從嚴究追○韋雨生扭控胡志明誑騙銀兩前晚翁直剌親提研訊韋供前者胡志明胡才良因開可大綢莊浼朱益三向監生借銀一千兩言明七月初六日如數付還當出可大莊本票作抵到期往收無著未幾伊等設計將莊上各貨裝車圖遁監生途遇詰之詭稱以此抵還借欵並出安裕莊支票一帋計銀四百兩及往收知是假票回至春莊人已避匿不得已將綢賣去祗得銀七百餘兩尙少二百餘兩前日幸遇胡志明是以扭案求究直剌謂韋曰此等人有意騙財所欠之銀爾可不必追還爲爾重辦可也韋稱遵斷直剌卽命將胡志明重責五百板枷號一月發頭門示衆○前者王方氏控汪海帆掯勒田單襄讞委員張司馬迭次提訊諭令汪之抱告李九將田單繳案候核前晚升堂復訊王方氏申訴前情並稱小婦人與汪本不相識由吳汪氏之女婿王春發挈引前去致墮其彀中求恩追給鄭華華供亦相同汪海帆遣李九將文契繳案司馬閲得内只田單四紙及周蓮塘向鄭慶堂卽鄭華華租地契一紙遂問李九曰爾主人將王方氏之田單掯住於意云何答稱王方氏浼吳汪氏至主人處商請將田單抵洋銀先付六百元由吳汪氏轉交王方氏後又付四百元由小的親付王方氏因有田單作抵故未立據司馬怒曰爾主人是衣冠中人豈有無憑無據可以掯勒他人田單之理如不交出憑據卽是恃符狡賴罪不容寛李九供憑據實未繕立惟曾由吳汪氏爲中可以質証吳汪氏供王方氏至小婦人處託將田單抵押洋銀小婦人因領至汪宅前後付洋銀一千元並利息三十四元今欲圖吞反控汪掯勒田單求鑒司馬謂爾等恃有護身符意圖霸吞他人之産實爲法所不容遂叱令將吳汪氏掌責四十下李九笞責二百板田單擲還王方氏姑免深究如再抗押違候移縣嚴辦李九稱小的不能作主司馬謂爾旣不能作主何必到堂爰飭差將吳汪氏與李九一併押候核示 
[英美租界公堂瑣案]  
　　馬夫蔡和尙竊取某洋人家鈔票及金磅若干計共值洋銀一千三百昨經趙銀河倪順泉竇如海三包探拘獲起出金四開十枚金八開二枚鈔票四張連窩贓之秦阿大送案請辦洋人投案求追蔡和尙供小的共竊得洋銀九百五十元逃至蘇州賭輸六百餘元購置馬車一輛計一百五十元除起案之鈔票金磅外餘均窩存顧松山妓院中妓女謝素卿處秦阿大供蔡來賃屋同居實不知其在滬行竊叩求鑒宥讞員翁笠漁直剌著押候備文往蘇州移提顧松山謝素卿到案再核○包探劉阿丙解朱汪氏至案禀稱此婦誘得夏星耀之女賣與棋盤街某妓院龜奴經夏查知投報捕房捕頭令小的拘獲送案夏申訴前情朱汪氏一味狡賴直剌著押候補提人証覆訊核辦○汪德生與姘婦李王氏串拐汪禮仁之七歳小孩昨由包探趙銀河將一千人解案請訊汪禮仁申訴前情汪德生供此孩迷失路途由巡街捕解送案下小的實未誘拐孩供某日被汪德生拐出賣與廣東人袁姓直剌怒謂汪德生誘拐情眞尙敢飾詞刁賴實屬可惡判令笞責五百板發回捕房管押六月李王氏鞭荆條三百下○包探石金榮解陳永清至案禀稱此人向黄星常冐取毛巾二百四十方經小的查知拘案請究黄稱被陳冐取毛巾約值洋銀十二元六角求恩讯追陳供冐名取貨自知不合今容措繳洋銀乞恩原宥直剌著押繳洋銀十二元六角○惡少奚松茂騎馬疾馳踏傷季案氏由巡街捕拘送捕房昨晨解案請訊季秦氏訴稱被馬踏傷手腕曾至仁濟醫舘求治醫生言須閲十日方愈奚松茂供事出無心乞施恩典直剌判給氏養傷費洋銀五元再罰五元撥充醫院經費○前年朱桂林校書由陳姓納諸簉室賃居英租界安康晨在陳固愛之如掌中珠懹中玉而桂林楊花水性竟與細崽阿春卽楊春泉有染另於六馬路租小屋作陽臺今春某日之夜二人約期而往行經德鄰里忽被人以强水灑之楊雖醫治得痊然一目已瞽後查得此項强水係前與桂林姘識之唐禮春所滬不勝忿怒思有以報之前晚遂手持强水一瓶伺於要路不料是晚唐不赴約而桂林反姗姗其來因將强水向桂林頭上作醍餬之灌一時青烟直冐痛極狂呼比經素識之顧吳氏出視則楊已不知去向乃據情投報捕房捕頭遣人送桂林至仁濟醫舘醫治一面遣包探趙銀河將楊拘獲昨晨解送公堂顧朱氏投案供楊春泉時向朱桂林卽陳朱氏借錢不遂是以下此毒手現在陳朱氏已由醫生診察言須閲七天方愈小婦人目覩情形故來案作證楊春泉供小的向爲細崽與陳朱氏姘識春間唐禮禮春因撚酸起見有强水灑小的之身雖經醫愈已喪一目至今不能執役因思亦以强水報復前仇詎意是晚唐適不同往故向桂林洩忿叩求明察直剌著押候朱氏傷痊再訊 
[法租界捕房瑣案]  
　　前者王金生陸阿寳陳金和三犯在洋涇浜設攤誘賭愚弄鄉人被包探拘獲解經讞員朱森庭明府訊明口供昨命提案各責三百板然後釋出○流氓陸巧寳狙伏城濠之畔攫取行人錢物前由包探拘獲解請明府訊供昨日飭重責四百板釋之使出○陵炳峯竊取招商局金利源棧房生鐡經巡丁緝獲人贓送請訊辦明府諭令押候責懲此前日事也昨日飭提至案重責二百板隨卽釋出○偷兒吳玉堂前在江孚輪船竊取行李被包探緝獲解請明府訊供判令荷枷半月昨已期滿命重責二百板釋令歸家○徐锦章控蔡子泉欠洋銀二百元明府訊悉情由將蔡交保出外理楚昨日忽又提案諭以務須浼一妥實之人人銀兩保限半個月内理楚延干追比○蘇州人兪蘭生以空票貼換現銀虧欠巨欵迭經各債户具詞控告明府訊供管押在案兹因患病飭送仁濟醫舘療治 
 
 

Page 10

 
 
   
 
 

Page 11

 
 
   
 
 

Page 12

 
 
   
 
