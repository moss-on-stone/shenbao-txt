# 1899 - 341 - 4909579

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印傳青主醫書出售] [  圖書集成局代啓]  
　　是書共分男女二科男科後附以兒科女科並附胎前産後各症按病列方用藥和平辨症明晣詳載各種治法凡病家按圖而索便可一目了然誠渡津之寳筏濟世之慈航也今由煥文書局主人以家藏善本托本局用火號新鑄鉛字印成校對精詳紙墨明朗每部價洋三角在本埠三洋涇橋煥文書局外埠漢口鴻文順記書局湖北省城煥文書局發兌 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇歴代名臣奏議採之各家文集甘一史者以及文選文粹文苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[書昨日本報所紀縱火宜懲事後]  
　　水我知其能淹人也然當横流洚洞滾滾滔滔苟或趨避在先猶不致葬身焦腹刀我知其能傷人也然當鸊鵜膏瑩沃雪吹毛苟不把玩之戯弄之亦何致遭代斵之傷而抱剥膚之痛獨至於火則燎原勢盛一發難收當夫月黑宵深孤衾冷抱夢回蝴蝶聲慘鵂鶹一聞嗶剥之聲卽捷足奔逃猶不免頭焦額爛稍需滯焉有不命隨燄盡骨化灰飛者乎以故居家之懼火災有慄慄焉甚於白刃之加諸身洪水之莫能禦者獨奈何人心險詐竟縱火以圖保險之銀貽害四鄰頓成瓦礫一或不慎則性命喪於俄頃室家付之焚如噫吁嘻天下忍心害理之爲莫有甚於此者此而不辦將奸徒毫無忌憚充其類卽化日光天之下亦不難殺人越貨持刃横行矣而謂尙有王章官法乎哉上海爲通商諸埠之冠洋塲十里廛巿縱横從其外而觀之似乎生意當大莫與京獲利必不可以數計殊不知年來貿易一道日漸艱難每折閲則愿者屈膝訟庭甘受缧絏之苦其有狡而詐者則不待倒閉先縱火焚其廬然後向保險行索償保費在一已之貪囊旣牣而鄰居被累胥付之不見不聞凡若斯者目見耳聞何月蔑有一經探捕查獲解送公堂官惟於踏勘之餘笞之押之或從而薄罰之從未有科以罪名者而若輩之瞻愈豪若輩之計愈毒縱火之案遂迭出而不窮而閭閻幾不能安枕矣昨日本報紀英美租界公廨讞員翁笠漁直刺倩襄讞委員張柄樞司馬訊斷蔡長興縱火之案略謂蔡長興者設飯店於英租界三洋涇橋之北而以樓上餘屋轉賃興顧彩然作烟寮近以積欠萬興麫價銀萬興雇洋人索之急蔡無以應遂心生狡計潛用火油浸吉員舉火爇之蓋蔡曾由泰和洋行保火險九百金故擬朦混得銀以償逋負也司馬廉得其情判令管押一年以爲之儆噫吁嘻在蔡自知罪無可辭當夫蒲伏階前應亦中心惴惴夫誰料南面者恩施法外竟以管押蔽其辜意者司馬見稔惡囚徒每當三木加身猶必任情狡展今蔡竟直承不諱似尙誠實可嘉故僅科以覊押捕房不復施以刑法乎抑蔡初非有心煽禍實以欠債被逼不得已而出此狡謀故雖罪惡貫盈猶得略迹原心援古昔　災肆赦之例乎所可異者保險西人旣知蔡有縱火情事何以不上堂聲訴請問官按律以懲烟館主顧彩然見證人劉丙曾邱丙生旣供明起火時見有一人往來屋頂其身材與蔡相同何以一聞問官之判以覊禁一年不更籲求重辦豈保險者固樂於賠補爲之隣者亦自願被其貽害以致廬舍蕩然耶猶憶昔年衛靜瀾中丞任浙江巡撫時獲得縱火匪徒判令遊示四門然後斬首今歲天津亦有斬决縱火匪徒之事而蔡獨得法網倖逃噫吁嘻同一縱火也彼何不幸而生於浙西直北此何深幸而生於滬江天下事之不公不平孰有甚於此者哉夫我亦何惡於蔡而必發爲議論以動賢長官之聽使之盡法嚴懲特以時值隆冬火本易於爲患况目前巿景尤極蕭條彼無心失慎斯已耳若因折　之故而皆緃火以禍四隣恐此後闤闠喧闐中悉將魂夢難安中宵不復敢伏枕而身家殷竇者且將懼遭火患相率遷地爲良矣巿面將何日振興哉 
[本館接奉電音]  
　　昨日午前京師飛電傳來上諭一道敬謹譯登○十一月初九日奉上諭福建興泉永道員缺著黄祖絡補授欽此 
[劃界近聞]  
　　廣州采訪友人云廣州灣界址刻經蘇子熙軍門劃定傳聞碯州亦在界中法人快然於心遂卽訂期立約惟土人尙未肯輸服恐不免再起風波耳周觀察現被法人所留法員大言炎炎欲軍門將遂溪縣李平書大令交出因大令曾致書法統帶與之侃侃而爭故觸具忌也土人聞之誓不肯令大令稍受屈辱至遂溪縣缺督憲已委崔大令前往代庖矣 
[學成回國]  
　　日本横濵友人來信云前者湖廣總督張香濤制軍委錢硯劬觀察督帶武弁四員航海至日本學習兵式體操刻已學成領得証書附船回國聞之日人之精於此技者謂四弁皆材力出衆技藝精良蓋曾在鄂中練習有年故所學易於成就也 
[日論華絲]  
　　日本東友京在人來信云有日人之操絲業者遊歴中華悉心體察歸而語諸其友曰觀華絲堅韌異常製以爲衣可以歴久不敝而其光不露不若日絲之皎潔晶瑩若購此以應日人之取求而另以日絲販之泰西一轉移間不特所用各合其宜且獲利當不可以倍徙計所望政府豁免華絲入口之稅則長袖善舞者又當得一絶大生涯矣 
[撫軍蒞甬]  
　　寍波采訪友人云浙江巡撫劉景韓大中丞秉節出轅由紹興找甬東次第查閲海疆防務本月初六日午後乘威遠兵輪船戾止下椗江北岸招商局碼頭旋呵殿入東渡門至稅關駐節初七日辰刻鼓輪赴鎮江察看砲臺形勢以便置砲設兵瀕行提道府縣各官皆竭誠相送營勇鳴槍誌敬聲若貫珠 
[浙學臨禾]  
　　嘉興訪事友人云浙江提督學政文叔平大宗師示期本月初四日取齊禾屬各生童初五日由湖州起程郡城文武各官聞之咸於初六日乘舟出境恭迎嘉恊兩營汛兵及駐防水陸親兵齊至杉青閘列隊鵠候至 
 
 

Page 2

 
 
初七日憲舟戾止各官紛紛遞手牌禀安憲舟旋移至東門外官碼頭停泊宗師登岸後命駕至宏文館駐節牌示初八日行香放告 
[留守履新]  
　　杭州訪事友人云鎮浙將軍常鶴卿留守恩入都陛見後附某輪船南下旣抵中江卽於本月初五日雇乘官舫帶以小火輪船鼓浪來杭先期頒發紅諭擇吉十一月初六日酉刻接篆任事屇期天甫黎明八旂駐防恊領以下各官率同兵丁列隊出城在下馬頭迎接至七點鐘時憲舟抵埠湖墅水師砲艇勇丁施放洋槍一排以伸敬意舟旣下椗各屬員呈遞手版禀見留守概命擋駕隨卽呵殿入武林門省中文武各官在月城中候恭設香案跪請聖安留守隨與惠軍憲在官廳中略叙寒暄旋卽辭别進署少選兼署將軍玉式庭統制派員將印信文卷旗牌齎送前來留守接受後供奉大堂至五點鐘時朝服行謝恩禮隨易公服拜印升座八旗官弁逐一叅見書吏分班叩賀禮畢退堂是日官紳之赴轅道賀者絡繹不絶次日留守親往各處報謁如儀 
[憲節過揚]  
　　揚州訪事友來函云月前淮揚海道桂薌亭觀察因公赴省面禀各大憲現已事畢禀辭遄返本月初二日行抵維揚拜會運司江蓉舫都轉曁各當道旋卽回舟小泊一宵翌日黎明時揚帆北上 
[催科除弊]  
　　蕪湖訪事人云當塗縣錢糧向係外徵内争祇以地臨江滸易遭水災不論年歲豐歉必須剔災徵熟故買災賣災之弊由此叢生鄉民錢糧多歸册書經收其中蠲緩分數一任經書所爲懦弱者祗求十千早賦免受酷吏追呼狡黠者非惟有田不須完糧且可包攬多户隐抗不繳經書因侵吞之故隐忍不敢舉發以致包漕之風愈積愈甚官長亦每有受其訛詐者前年謝鳳岡大令攝篆時力矯其弊適當查辦清賦卽將魚鱗細册重行編造每屆開徵親赴四鄉設櫃諭令業户逕自投納掣串不令册書經手包漕之風於是革盡惟買災買災之弊積重難返今年吕璇甫大令特師其法更進一層除親赴四鄉設櫃徵收外并將詳定剔災徵熟八分六釐明白曉示不論大户小户均照此一律徵收並於糧串上加蓋戳記使包攬者無所用其挾制經管册書亦罕能動其食指法固盡善惟册書旣設而又不予以一綫生機想高坐堂皇者必另有兼全並顧之道也 
[誣姦反坐]  
　　姑蘇訪事友人云昭文縣富室黄星若被妻弟常熟縣生員丁勤生唆使女傭張周氏誣控强姦幼女經黄母上控臬轅臬憲朱行石廉訪發交蘇州府彦　之太守訊悉確情札飭昭文縣主孫大令來省會訊本月初一日大令命駕至省趨詣府署隨同太守提案覆訊供詞與前次大略相同太守以黄實係無辜令將脚镣開去當堂釋出而卽以其鐐械張周氏之足原騐稳婆得賄朦蔽亦命釘鐐收禁黄妻丁氏訊得曾串同其弟　控丈夫飭收押待質公所俟緝獲丁勤生再行擬結 
[京師火警]  
　　京師訪事友人云十月十七日之夜四更後前門外打磨廠新開路某草料鋪不戒於火立兆焚如幸經附近各水會風馳電掣而來竭力撲救僅燬房屋兩間 
[武林火警]  
　　杭州訪事友人云省垣豐樂橋小塔兒巷衢樽印書局畔有西人建造福音堂崇宏華煥頗壯觀瞻本月初五夜七點鐘時忽然火起堂前本月營勇駐紥保護營主聞警立卽督隊出營分投彈壓中城保甲局員亦督率勇丁馳至少頃上下城水龍咸集四面圍噴約歴二點鐘時始救熄所有堂屋七間俱化劫灰惟四面凌空不致延及鄰居亦幸事也 
[鴛湖火警]  
　　嘉興訪事友人云前者北門外塘灣後街壇内居民金聲奏家忽爾失火光燄熊熊冒穿屋頂警鉦鳴處水龍畢集噴救得法免致蔓延僅燬起火之家及某姓鞋作共樓房三幢 
[寗郡官塲紀事]  
　　寍波采訪友人云官塲傳述新任寗紹台道誠果泉觀察定期本月十八日接受關防○寗波府通判蕭勉夫别駕擇吉本月初九日接鈐暫假縣東巷某姓屋宇爲公館 
[潯郡官塲紀事]  
　　九江訪事友人云九江鎮宋佩珍鎮軍因公赴江寗謁見兩江總督劉現帥事畢後於上月二十六日附江孚輪船返斾潯上文武各官均至碼頭迎迓○九江關監督廣饒九南道憲明華亭觀察接奉撫憲松中丞羽檄飭赴貴谿辦理教案上月二十九日命駕登官舫帶以小輪船鼓浪赴省各官均往江干恭送如儀○湖北撫憲于次棠中丞之介弟某正郎由鄂赴京道出潯陽拜會關道明觀察觀察接見之餘答拜如禮 
[析津客述]  
　　天津訪事友來函云十月二十四日第三次來往津蘆之火車駛過落垡車站約二十餘里之遥有一人飲酒過醉横臥鐵軌之中避讓不遑遽被軋成兩截是真所謂醉生夢死者歟○漠河金礦所獲金砂向來解至天津時必有兵差護衛邇者關外馬賊充斥　晝横行雖有兵差亦苦無能爲力上月某日竟被糾衆行刦護解兵士大受夷傷礦金雖得保全而某客所帶金砂數百兩悉入賊囊天刑地棘行路難可勝慨哉 
[吴山立馬]  
　　杭州訪事友來函云本月初五日省防統領李慶臣軍門調集各營勇丁至八旗校塲演習洋操自辰至午始竣事○敷文書院膏火銀兩向由監院領到後飭書辦至錢鋪換取錢票分給各生童此次仍照舊章辦理某日某書辦換得錢票持之而歸行至三元坊時已昏暮突被匪徒攫去因卽禀明監院向錢鋪掛失 
[剡溪放棹]  
　　紹興訪事友來函云紹郡賭風素盛其在深房密室中呼盧喝雉者無論矣邇更有人沿待擺設牌寳等攤誘人入局明目張瞻忌憚毫無地方民特雇團勇梭巡以冀稍爲歛跡無如賭徒皆愍不畏法凡遇團勇卽以老拳奉敬近來團勇因拿賭而受傷者指不勝屈因是相率帶刀爲防身之計上月二十九日某哨弁督同團勇巡至東街見牌寳攤林列上前喝阻賭徒不但不肯退避三舍反以惡語相譏哨弁憤甚卽拔所佩短刀猛砍刀鋒所及遽將賭徒髮辮砍落於是衆口譁然謂團勇持刀殺人團勇被賭徒所困相率遁歸而賭徒則從此益無忌憚矣○山陰蘭亭自得王逸少一序風流文采照耀寰區後人又踵事增華於茂林修竹中添建文昌閣四面廳流觴亭諸處臺榭幽深迴廊曲折洵足以豁靈抱而叙幽情近以年久失修牆垣漸就傾圯山陰縣寗綰香大令管領名區眷懷勝地廉泉特沛諏吉興修一時月斧雲斤百工麕集美輪美奐煥然一新從此墨客騷人又可娱目騁懷遂登臨之雅興矣 
[禾中人語]  
　　嘉興訪事友人云郡城北門内下塘街成衣匠陳某之妻生有一女年逾二九姿態嫣然忽於本月初五日失去偵至河口見地上遺一女鞋疑已墮水倩人撈之並無蹤跡越日始聞由戚串某姓領去吁其殆效竊藥之嫦娥耶何竟不守閨箴重貽父母之戚也○近日平湖縣城内外所開廣帮各烟館忽由巡防局員一律封閉或謂因各烟館主不肯遵繳烟燈捐所致或謂局員别有意見有耶非耶局外人惡乎知之 
[照登中西官會訊引港船被搶案讞詞]  
　　英商四號引港船名立黎夫者於六月十三日清曉六點鐘時行至南匯沿海遭風擱淺船主以地方官並未照章保護致船上各物被土匪搶失事主受傷等詞控請英總領事照會上海道向地方官追償船價醫費曁撫卹等欵道憲派張杏農二尹會同海關理船廳曁英總領事署梅繙譯官於十月二十一二十五二十六等日在海關集訊屆時财匯縣主請担文大律師倩費烈大律師赴關申辯船主延哈華托之梯斯特律師代辯理船廳與梅繙譯官謂此係特設公堂所有証人律師不得盤問費律帥立卽頂駁謂此次 
 
 

Page 3

 
 
所控案情重大非律師辯詰不足以明是非况律師到堂申辯係例有之權應請仍照向例辦理問官准之先傳船上老大沈登林研訊沈供稱本船於六月初十日由吴淞開赴大戢山十三晨六點鐘時在南匯沿海遭風擱淺潮落後土民百餘人持器上船搶去衣物不少并將船主毆傷其被毆在頭上及小腹確曾親見事後船主令報官旣到南匯見地保告以搶毆情事并請代爲報縣地保屬先赴上海見領事因卽持船主信役報領事署費律師問以爾曾否向地保説船上無貨不必報官答未説又供此船有三錨及擱淺時已失其二係被風將錨練吹斷所致僅存一錨被匪搶如未被搶船必可救費律師問以船主常酒醉醉否錨係何式答錨係西式底有兩齒齒中横塞木桿失事時船主並不酒醉次傳船主訊詰供稱本船擱淺後土民上船搶劫以致被擊昏仆頭腎均受重傷當令船上老大報官并禀蒙領事派船救出送交海關巡船旋卽趁船赴滬就醫古柏醫生查得腎子受傷甚重令回家靜臥現在腎尙未愈費律師謂巡船船主有信在此謂爾上伊船時並無被毆之狀亦未言及被搶清事如有其事何以不説再黎特醫生亦有信在此謂爾傷騐無痕跡爾旣受傷當時何以不説船主言語支吾理船廳謂彼處民情凶悍常有搶刧之事今有海關木工蔡喜祥爲証費律師駁稱見証例由原被兩造請傳今問官代邀來案有違常例所問口供不能作數理船廳不聽傳蔡訊詰供上年十二月奉派赴南匯修造燈塔正欲開工突來盜船三艘將運去之木料搶刧一空供畢費律師謂如此辦法本律師不能依從乃傳地保沈子明訊詰供十三晚在城内烟店吸烟見有穿西衣帽者進店詢悉伊是四號引水船上老大此船現在千影火遭風擱淺並未言及搶毆之事問以欲報官否答稱船上無貨我卽欲赴上海不必報官亦未囑令帮同照料二十一日在東門又遇老大詢悉已由上海回來數日雇用水牛拖帶尙未出險直至道憲所派查辦委員到後始聞有搶毆之説以前並無所聞凡船擱淺應由小人與海差會辦十四日小人前往查看行至護塘遇海差姚差説伊可查辦并云凡地方小事或由地保報官遇有重大案情則由事主自行禀報燈塔不在小人界内小人亦未聞有土民爲難之事又訊請海差姚差供稱十三晚聞有船擱淺十四日親去查悉船上各物皆無恙二十四日見有人搬運船上物件因卽禀官嗣聞伊等搬物係船上老大所囑小人之子自十四日至今晝夜在此船左近照料餘與地保所供相同讞詞未畢明日續登 
[大令讌客]  
　　前晚上海縣主藍雲峯大令設席敬業書院公館中柬請提右營叅將廖楚材叅戎守備程少菴守戎城汛張縵雲千戎讌飲銜杯話雨頗極驩悰 
[大令鶯遷]  
　　上海縣主藍雲峯大令擇吉本月初十日鶯遷進署已紀報章昨日未刻大令飭排齊全副執事請太夫人端坐板輿大令策騎前導由敬業書院繞道城隍廟前過三牌樓太平街迤邐進縣署署中書差人等以次入内叩賀保甲總巡戴子邁明府城汛張縵雲千戎守備程少菴菴守戎亦先後到縣賀喜大令均飭家丁擋駕 
[巡丁送縣]  
　　月初開辦米釐之際本邑南卡巡丁某甲見船户某姓裝米來滬遂勸令賄給洋銀數元許其以多報少嗣因不遂所求至卡朦禀將船扣留船户情急奔赴籌餉貨捐局喊控經前總辦王旭莊太守移送釐捐總局近日南卡委員樊司馬訪知其事勃然震怒立將所雇巡丁三名一併送至貨捐局請訊並傳原告辯認旋又將專管查米之巡丁周升細加船詰以其情有可疑特於昨日解送上海縣署請縣主藍雲峯大令訊明核辦 
[飭拿兇犯]  
　　十月初五日浦東東溝鄉民楊慶林在浦畔凉亭内候渡陸家宅人疑爲竊賊致被攢毆受傷未幾身死屍母楊蔡氏投報上海縣署經前署縣主王欣甫大令騐明後移交新任縣主藍雲峯大令辦理大令一面申詳各大憲一面飭拿兇犯訊懲至今未獲一人遂催差赶緊查拿延于嚴比 
[售票被拘]  
　　前日英界捕頭查悉大馬路抛毬塲左近萬有利彩票店主吴熙榮私售江南義振彩票因派包探陸阿九前往拘入捕房昨晨解送英美租界公堂請究吴供稱小的係本邑人開設萬有利票店專售各種彩票此項江南義振彩票向廣濟公司購得與别項彩票事同一律何以捕頭不禁他票獨視此票如仇乎求恩明示以釋羣疑讞員翁笠漁直刺據情商之白繙譯姑著交人保出候禀明江海關道余晉珊觀察再行核辦 
[席珍待聘]  
　　福和洋行近由東灜販運各色珍物羅列行中十色五光異常華美定於本月十二日在行拍賣日内許人入内縱觀想屇時金張顯宦陶猗豪商必不肯如入寳山空手回當有爭先購致者矣 
[上海縣署瑣案]  
　　前者德商怡昌洋行買辦袁明尙控沈祥華在伊祖墳畔掘泥有碍風水等情縣主藍大令飭提沈祥華訊究沈供稱小的買地挑泥填築道路距袁墳甚遠毫無窒碍詎料袁藉詞有碍風水屢起風波曾由董事從中勸解令袁出洋銀二百元將地購去袁不從小的因另售與瑞生洋行管業今袁仍涉訟不休叩求判斷大令察核兩造禀詞知袁殊屬不合遂叱之使出不與准理○朱進應控堂弟朱丫頭强取器物前晚經帮審委員吴端甫明府提訊朱進應供堂弟丫頭專事游蕩其父已由小的供養伊仍時來借貨不遂其欲强取器物朱丫頭供小的頻年失業不得已而向堂兄借錢堂兄不允故取其物朱茂興供小的是丫頭之父丫頭年已二十餘歲非但不能供養小的尙欲向進應索錢滋擾請收押改過所明府判將丫頭掌頰四十下收押改過所俟日後改過自新准由其父禀請領去○八仙橋巡防局函送顧崔子龔銀堂顧銀奎戳傷黄華郎一案到縣經吴明府提訊黄供小的係崇明人在滬當車夫與顧銀奎同寓八仙橋畔某姓車寓中昨日顧無端尋釁用刀戳傷小的之額伊姪顧崔子復助之兇毆求恩究辦顧銀奎顧崔子同供小的等與黄華郎向無夙怨實因一時口角悮傷其額務乞施恩龔銀堂供小的在旁解勸並不帮毆明府飭仵役騐得黄額果有刀傷著回去醫治龔從寛釋出顧銀奎責一百板枷號一月顧崔子責一百板枷號半月發犯事地方示衆○駁船户方阿祥裝運子花繞睵漏捐經釐卡巡丁查獲地保王桂春指巡丁假冐訴明董事送縣請訊旋經卡員函致縣署謂該巡丁確由卡上雇用請卽釋回并訊究漏捐之罪前晚藍大令提方訊鞫方供小的實係船夥船主已投卡認罰洋銀一百五十元矣王桂春供小的係副保此事曾由正保藩阿妹赴卡料理大令飭將方王分别交差看管候繳到所罰洋銀然後開釋 
[上海巡局紀事]  
　　前日遊方僧人勤修在毛家弄滋擾由陳姓扭至十六鋪巡防中局請究局員文斌臣二尹提案研訊判令掌頰四十下驅逐出境○前日南巿大王廟左近同新醬園雇船户阿小裝米六十九石阿小串同挑夫竊取一石五斗售與小南門外某米店旋被張順發阿七兩人所知自稱捕役向阿小婪索不遂訴知同新園主立將阿小扭往十六鋪巡防北局訴請究追 
[美租界捕房紀事]  
　　昨日午刻百老匯路有一年未及笄之湖北女郎徘徊啜泣經五百三十號巡街捕詰知姓陳小子德姨被拐匪誘領至此乘間逃出無家可歸因卽帶入捕房捕領令解送公堂禀請讞員翁笠漁直刺安揷○昨日篷路某西人忽失大衣一件因卽報捕請緝旋由捕頭派一百二十號華捕在某押鋪查獲原贓帶入捕房留候西人認領惟竊犯則尙未拘獲也○浦東竊犯陳土全專在虹口一帶肆其探囊手叚昨日適被包探林福生查獲起出贓物甚多固卽解入捕房捕頭令押候解送公堂禀請訊究 
[正悮]  
　　昨報紀法員告示内有華人照房租每百兩抽收十一兩誤作十兩又估定地價每百兩抽收五錢誤作五兩合亟更正以釋羣疑 
 
 

Page 4

 
 
 
 
予友梁君患楊梅毒瘡誤服巿上化毒丹收功雖速不數月毒氣大發上頂下穿鼻孔爛去將延及目痛苦萬分日夜呼號方知誤服該店經粉升藥所致幸經顧謀夫談及上海丹桂戲園南首朝西轉灣正豐街中宏仁堂犀黄八寳化毒丹珠黄生肌拔毒下疳散方眞藥靈功效神速前患毒瘡亦服此丹而愈梁遂購化毒丸下疳散各二瓶内服外搽頓覺痛止　消次日腐去生肌不及十日竟獲全愈迄今日服該堂麥精牛肉汁貢邦清補藥酒精神倍加身體愈健居然生男育女此予親眼所見觸目驚心每切記不往柳苍詎料日久竟忘其害朝夕花天酒地竟染横痃下疳悔不可追而且腫痛異常因憶及廣東宏仁堂八寶化毒丹最爲靈騐購服三大瓶外搽下疳散而愈旣而衆親咸來問病語及緣由莫不驚爲奇事其有同患此病者彼此稱揚相率購服近聞各皆獲愈此外則娼婦吳月娥久年梅瘡表兄楊之謙素患林濁服化毒丹而均愈斯皆眞憑實據有口皆碑若非該堂用藥道地製煉精良焉能如此之奇騐哉予因身感大德因思海上爲繁華之地花柳林立患此者日其見多謹將前後詳細情節登報世有同病愼勿交臂失之也　　武林許靜山頓首 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[監犯行兇]  
　　京師訪事友人云十月十七日刑部北監後進人所收犯某甲與前進人犯某乙因事忿爭突持菜刀將乙斫傷幸不致命事爲堂憲所聞不勝駭毘立將提牢廳某君照例罰俸並斥革值班村卒甲則擬以加等治罪 
[行兇受責]  
　　常熟船户周永大運米來滬泊舟大馬頭畔浦中前日本邑米船户吴阿富唐毛毛二人承裝公大之米與船户金根根趙根福劉二二等爭奪泊舟之所以致打架周往解勸反被毆傷事由工程局水巡丁查見將吴唐拘入捕房後趙根福劉二二復至公大行内吵閙四十一號巡街捕見之亦拘至捕房由捕頭解送工程局局員司徒貽芬司馬研訊之下因念周等各有微傷著自行治吴唐各責一百板枷號十日 
[英美租界晚堂瑣案]  
　　大和豐烟膏鋪歇夥蔡福照控和成土號幸事人陳濟時與地同夥陳阿黑强　洋銀二十二元讞員翁笠漁直刺訊知兩造供詞各執諭候過堂覆訊前晚直刺倩襄讞委員張柄樞司馬提訊蔡供小的前在大和豐爲夥自上月辭歇後無可餬口因向親友借貸洋銀二十二元至和成號購取洋藥以冀小本經營不料陳濟時等聲稱大和豐虧欠貨欵尙未付清强將小的購貨洋銀扣去向之理論反敢逞兇爲此扭案控陳求恩追繳二陳同供廣東人大和豐與本號交易銀貨均由蔡經理今被虧欠貨銀七十一兩九錢向蔡催索一再遊約不得已扣除此項洋銀乃蔡不自知過尙敢扭赴捕房誣訴求恩明鑒司馬謂爾等旣被大和豐欠銀儘可向索今蔡早已歇業何得强扣買貨之欵著卽將洋銀繳案給蔡領去二陳抗不遵斷稱大老爺旣不以小的爲然請移送上海縣署核辦可也司馬赫然震怒喝令將陳阿黑掌頰二十下押候將洋銀如數繳到方准開釋違干提比○王龍鏖代閔桂時閔桂琴昆季控王金和悔議圖賴租銀翁直刺倩張司馬傳訊王龍鏖帶同一閔投案訴稱小的與閔父誼關僚婿閔父在日曾與許某合開森盛恊野味店共計股本洋銀二百元每股四十元許得三股閔得二股嗣許將股賣與王金和其時桂時桂琴年尙幼稚由小的邀集李錦章趙宏勳周雲卿陸松濤等介紹與王金和議明每月給閔租價洋銀四元於光緒二十二年三月訂立合同不料王欺閔年纪意圖吞没今將議據呈電求恩究追司馬諭令退去候提王金和到案訊核○張佛秀控沈阿佛圖吞田單并糾令韋瑞龍王宏生訛詐行兇直刺倩張司馬提訊之下張供去年小的因病費無可籌措將田單一帋向沈抵借洋銀二十元及病愈沈薦小的至某小輪船執業月得工資洋銀二十元按月拔還五元今已拔過六個半月應將田單給還乃沈心懷叵測反糾同韋王恣行兇横爲此報捕拘案叩請究追沈供小的並未扣過張之工銀且張每月僅得洋銀六元何來二十元之數前日向小的索取田單不遂所欲逼令小的啜茗囉唣小的係手藝中人不敢多事因念韋王與張交契故邀同理處不意張反投捕房誣訴求恩明鑒韋王供詞與沈略同司馬喝令將張笞責二百板叱之使退 
[英美租界公堂瑣案]  
　　包探費阿銀禀稱竊賊周祥生張阿五竊取洋人恩勒生家磁花盆等件報捕後小的查獲詰知贓物已售與陳國興處立往吊取尙少花盆三枚今特拘齊送案請爲訊究恩勒生投案訴稱尚少花盆三枚值洋銀十七元請卽追繳周張認竊求恩陳供小的誤收竊贓所少三盆業已售去現願照價賠償叩求恩典讞員翁笠漁直刺商之曰繙譯判將周張各押一月陳押候賠繳洋銀十七元○工部局稽查食物之某西人查得何岳林每日以牝馬一頭牽入租界取乳售錢並未領取捐照有違工部局章程因之拘案請究何供凡售馬乳者向不領照此次新章實出不知求恩明察直刺判罰洋銀二元並令補領執照○六百十二號華捕解送賭徒孫錫榮到案禀稱此人屢次犯賭解經歴任大老爺懲辦昨又在鄭家木橋堍擺設二十一門賭攤經小的拘獲送請究辦孫供小的除賭錢之外無可謀生不得已而仍操舊業叩求鑒宥直刺判令枷號十日○包探張天林朱阿高同解竊犯陳阿四到案禀稱此人屢次犯竊懲辦已非一次今又竊取王紀生家綢布衣服四件報捕後經小的等拘獲起到原贓送請究辦王投案領贓陳供小的係蘇州府屬某邑人自知不合尙乞施恩直刺判年一月期滿遞解回籍○包探劉升堂解送歹人陸阿林到案禀稱此人攫取瞿松林所携布衣三件適經小的拘獲送案請辦瞿投案申訴前情陸供瞿遺衣在地小的故敢拾取求恩明鑒直刺判責一百板枷號一禮拜 
[法租公堂瑣案]  
　　許子香在公館馬路迤西四明公所左近開設烟館其妻周氏偶因反目被松江婦人王張氏勾引至會香里張吴氏所開野雞妓院押得洋銀十元立有押據旣而周氏不願作皮肉生涯逃回家内張吴氏偕王張氏尋至伊家索還前欵因之口角經巡街捕拘入捕房昨禮拜二堂期捕頭命包探將一千人解送公堂請讞員朱森庭明府及何繙譯會訊許周氏供小婦人因與丈夫反目被蟻媒王張氏誘稱薦至某公館服役以致受其所愚然當時並未取得洋銀求恩明察王張氏供小婦人係松江人素奉天主教在滬爲傭許子香親自到家托小婦人將其妻薦入野雞妓院並稱因虧欠房租將欲釘門借去洋銀十元是實張吴氏供王張氏薦周氏來家時稱卽朱文蘭並無丈夫洋銀交周氏取去明府廉得其情謂兩造均有不合著將王張氏押候枷號半個月掌頰二百下張吴氏掌頰一百下罰洋銀十元許周氏掌頰二百下許子香責手心一百下○上期華詠蘭遞禀控小東瘦外恊盛魚行主凌德壽卽凌寳和以股單抵押洋銀四百五十元圖賴不還明府准詞出票飭提研訊華詠蘭偕中證張文蔚呈遞股單借據明府擲給凌閲凌供股單雖係小的親筆然當時實被張文蔚向小的之妻騙去迨小的得悉卽向索還華反揑造借據來案朦控華張同供此據實係凌在宏園烟館親自畫押請騐筆跡如果虚妄願坐誣告之罪明府謂股單何以遽入他人之手顯有不合一併叱退候查明再核○東園烟館執事人石壽生將股單抵押各欵涉訟公庭迭經明府訊供責比旋有楊才度者願將東園盤頂議定洋銀一千三百元昨日明府飭傳股東劉省卿龔松泉李春山吴渭川唐寳成到案核計盤價除去各項應付洋銀外僅餘九百元飭探將生財檢點清楚傳諭各股東於下期來案候核旋將石交原保人保去邀同車周氏等來案别分核奪○唐寳成投縣署探法界華捕莊士奎代屈萬興借洋銀三百元内一百元係莊士奎所欠叩求道給等情捕頭咨照朱明府飭傳原被告質訊唐呈遞摺子一扣明府謂借欵理應歸還著出外自行清理明白禀復核奪○戴春堂禀稱野雞車夫顧柳紹混入租界經小的盤問反被西門外巡防局巡丁拘入局内及經捕頭索回巡丁反冋地保滋擾是以偕地保來案聲訴明府謂此革旣無捐照不應混入租界中著將顧押候枷號一禮拜示衆期滿掌頰一百下旋飭地保唐順榮持明片禀請局員潘二尹諭令巡丁不得向地保滋擾○包探禀稱偷兒鄧阿榮迭次犯案兹又在翁阿四家竊取水烟袋三枝當塲拘獲送案請辦明府判責三百板贓給失主領回○包探禀稱偷兒張徒山在小東門外竊取鄉人所携鮮肉當塲拿獲贓已交還失主今特解案請辦明府判責二百板○包探禀稱殷仙仲在北京輪船竊取鋪蓋當塲拘獲將贓給還失主今特銀案請辦明府判責二百板○流氓朱福生帮同蘇阿如挖去楊瑞生之目在逃未獲　次因在某處設攤聚賭被包探拘解到案明府究出前情著枷號兩個月重責四百板送縣懲辦○偷兒徐阿大竊取洪錢氏家衣物被拘到案不肯實供明府著枷號一個月笞責四百板 
 
 

Page 10

 
 
[蘇省官報]  
　　十一月初五日同知萬賢龢禀辭解餉赴寗知縣何紹聞由瀏河厘局專丁來省禀謝奉飭二年期　扯盈成半以上奉飭留辦一年又壽慶慈禀謝奉委海運津通局差准補太湖廳用頭司巡檢余祖培禀謝奉飭赴任委署無錫縣典史沈承裕禀辭赴任縣丞胡義明禀知赴滬見道憲巡檢姚鴻聲禀知交缷署丹陽縣包港司巡檢任事回省管駕靜平輪船把總簡傳斌由滬回○初六日元和縣陳禀知下鄉查勘保甲團練回通判梁書祥禀知奉儲憲委赴元和金匱守提漕項銀兩差卽辭知縣宗能述由錢釋厘局來又吴樹橒禀銷管解京餉差並謝奉委海運津通局差巡檢周天祐禀辭赴丹陽縣保甲差典史李綺章禀知到南路一叚冬防巡查差○初七日通判鍾壽康由常熟清丈局來卽辭又吴汝繹禀知奉儲憲委赴長洲無錫催提漕項銀兩差卽辭知縣宗能述禀辭回盛澤釐局又傳鑫禀知奉飭派蘇差委又張孚襄禀謝奉委發審局差又許溎祥禀知赴十里亭稽查火藥新庫本日卽回閶壽厘卡委員候補典史蔣鑅禀謝奉飭查獲大宗偷漏蒙記功一次典史劉文浩禀謝飭知本年秋審案内蒙給予勞績班署事一次又畢承楨由寗回禀謝奉委海運津局差辦理太湖水師營務處兼飛划營歐陽成松禀知巡湖回署海州營參將仇志鵬由寗來 
[皖省官報]  
　　十一月初一日新選祁門縣夏曾佑到浙江人庚寅會元委辦屯溪厘局直隸州英華辭典史易庚源謝行知過分缺先補用○　一日已丑翰林劉奉璋到江蘇人號我山請初霍山縣典史平斌南陵縣典史王國相均謝行知卽用知縣王從禮知奉府委騐收曾公祠工程陸春官到解京餉回本任亳州宗能徵州同梁爾燕到由上海探磺價回府經喬仁鑑辭解老湘營餉赴金陵縣丞鄱秉璘辭赴江寗勸辦安徽賑捐○初三日本任廬州府文翰謝奉飭知調補太平府巡檢沈昌淦到赴青陽帮辦保甲回並謝委一次從九胡長盛辭奉營務處委赴湖北探磺價吏目曹𦐂辭赴貴池公澣○初四百在任候補知州壽州州同張紳辭高振鍇謝行知本班儘先補用周麟述到赴壽定會勘地界回周啓運知辭赴大通公幹吏目沈光祖到起服來省 
 [P邗江官報 
　　十月二十九日左觀察孝同過揚公幹姚鹺尹晉鶯銷北鹽分發巡檢蘇鹺尉履升禀到吳鹺尉鼎勳起復回淮○三十日儀棧提調毛司馬華抵揚公幹○十一月初一日某科翰林蔣太史炳章過揚 
[醫藥安懷册等捐清單]  
　　東臺鎮交來武林隐名氏助洋十二元朱先生善士蜀商公所諸善士張兆連善士求妻病速愈三户各助洋五元吴氏善士梅里老順記號交來原記主人二户各助洋二元麟記善士無名氏朱伯寅善士三户各助洋一元張榮佑助洋二角案懷册捐湧興裕號助洋五元永安善士麥培德堂二户各助洋一元河南氏助洋二元陸顧氏助洋八角黎耀臣嶧阮氏顧蔡氏張顧氏四户各助洋四角育嬰捐餘慶堂助洋五元滬北天后宫前廣益善堂司董嚴信厚朱佩珍施則敬唐榮俊等謹誌 
[上海四馬路泰康里泰康祥絲棧内新嵊會恊賑公所經收九月初二日起至十月十七日第四次溝單]  
　　寳和莊交來蘇州沈募聚德堂陸洋廿元怡範堂盛十元八訓齋王十元姚桐笙求合庽平安十元賜福堂惲四元成美堂吴蕃記四元吴琴記四元燕詒堂程五元章君九齡來補過子十元○蘭芬草堂四元申報館賑所來姚潤記求肝胃氣卽念合家平安三十元○荆南居士三元天保棧來吴興鉅鹿氏佑家宅平安五十元順成局來泗涇周星垣四元○袁詠笙善士元二百兩晉昌公記二百兩合義和絲廠一百五十兩仁濟堂來時疫丹二千五十服電報滬局捐啓由陶心雲善士經募福建源豐潤號洋十元招商局總辦王十元朱星河三十元張安甫三十元田雨倉五元李葆庵八元章嘵齋四元許幼樵一元許仲雲一元徐渭川一元周實之一元胡梅賓四元以上十二户福建毛重番一百五元隆上海光洋去貼水汪元楊仲　善士元五十兩南通州無名氏洋一元永吉棧浙帮茶業衆商元一千兩南署徐梓記爲子禳歹運洋二元潤昌棧仁和號來怡怡堂洋五十元絲業會館仁濟堂集解元五千兩寗波詐爲政洋四十元顧胡氏十元蘇州沈來沈祖佑保身延壽求病速愈洋六百元以上共收元六千六百兩洋九百七十一元 
 
 
 

Page 11

 
 
   
 
 

Page 12

 
 
   
 
