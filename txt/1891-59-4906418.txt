# 1891 - 59 - 4906418

 

Page 1

 
 
[展限取書] [  圖書集成局啓]  
　　本局所印古今圖書集成去年曾布告諸君請於年内持單提取兹尚有未經來取者深恐因路遠所致未便遽爾充公是以再展限期遲至本年三月之杪若仍不來提取則定將提單作爲廢紙此後决不發書矣用先布知維祈　雅鑒 
[勸募順直山左急振啓] [  申報舘協振所同人拜手]  
　　順直山左洪水爲災自去年四月以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆至無粗糲下咽有不視息難延漸將告斃者乎伏念本舘勸辦賑捐而後江浙福建諸省　蒙大右子慷慨輸金今兹　畿輔巖疆齊魯名境道兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左劵已 
[論添設理事官]  
　　昨報登有薛叔耘星使請添設理事官並調楊蔣兩君以充其選不禁撫掌稱善曰星使此舉可謂知所先務而愛民之至者矣夫中國自與泰西各國通商互市西人之來華地者固多而華人之出居外洋者亦不少西人惟愛護其人民故與中國立約凡通商大埠皆設領事官以保護其人民領事者領其事而理之故稱名者亦相通也西人凡有交涉事件則西官自理之其華人則照會華官仍由華官理處然自設公堂會審以來西人與西人有事華人可絶不與聞西人與華人有事西官則與華官會訊若華人與華人有事則華官自理之西官亦不過問間有西官在坐華官偶與商酌者則華官之撝謙所以示和衷之道非定例也中國見西官之所以保護其人民者如是其周且至於是亦倣其道而行之凡中國有約之國有使臣駐紥其地卽於各處華人旅居之所設立理事官盖不但倣西人之成例亦深有鑒乎美人虐待華人之事也美國舊金山向者荒蕪不治招各國之人前往開墾於是乎華人之往其地者如水赴壑不毛之地漸成膏腴華人取值廉而作工勤爲本地人所不及積而久焉該處富商大賈皆喜用華人而本地人竟無所謀食遂因羡生妬因妬生恨因恨成仇乃有阻華人禁華工之舉甚而至於辱之驅之燒　殺之苛其禁令嚴其限制絶不顧美人之在華者華人何等優待而羣焉與華人爲難苟非崔惠人星使據理與爭反覆辯論力除苛令則華人之在美者竟有羝羊觸藩之勢不能退不能遂岌岌乎不可終日其苦何可設想或者謂該處原設有理事官顧何以一任美人之凌虐欺辱而不能救然則理事之設不幾虚乎不知理事官但能理雀鼠小訟鷸蚌小爭若禁阻華人一節則所關者大理事固無其權必得星使力持讜論方足有濟而設立理事之意固所以輔星使所不及理之事者也或者又謂多設一理事官必多一番開銷出使經費本有限制寍從其省毋從其費觀於英國向於滬上置正副領事與刑司各一員今聞英廷以正領事無甚公事擬以刑司兼其職以歸簡便而省度支彼向之所有者尚且擬减今薛星使獨於向之所無者而更議以增不亦與英人之所爲適相反乎而不知西人之在中國也久華人絶無有欺之者故西官之事簡華人之寓居外洋者日多一日較之從前不啻倍蓰而外洋之所以待華人者雖不至於盡如美人之苛暴不情然較之中國之待西人則大相逕庭苟非設理事官以爲之保護管理則何以使中外相安於無事曾聞外洋有人稅之處其收諸西人也少其收諸華人也多華人若無華官以爲之統理則一切權柄悉授之該處之官而華人之在彼者誰不賦黄鳥而傷碩鼠也且不但此也西人之來華者其數不甚衆大都督商人爲多華人之往外洋者其數極多而又多係工作食力之流其治之也本非易易而人數旣多難保其中良莠混雜管理無人勢必不免作奸犯科使該處土人有所藉口以與我華人爲難是亦殊失中國之體統設聽西官處置則非公法之所宜如必送至星使處發落又未免鞭長莫及故薛星使深謀遠慮計及於此其所增設理事官之地在於何處雖電音簡略未得其詳然以星使之高瞻遠矚深算老謀則必用合其宜設當其地非同泛泛也可知吾則不獨欽仰星使之有此要舉并願中國因星使此舉而推類以盡其餘凡各處通商之地如有無理事者酌而增之如有無欽差者擇而簡之勿因惜小費而貽誤大局務令中外之氣通中外之好合華人居於外洋咸知奉公守法敬業樂羣不取憎於外邦不見輕於鄰國俾西人咸知敬愛我華人而相與共安於無事積而久焉西人之待我華人者亦無異於華人之待西人無遠弗届亦無情不通如是而胡越一家之治成有踵薛星使之後而推而廣之者乎盖不禁顧瞻四海眷念五洲而翹企於不已也已 
[本館接奉電音]  
　　昨由京友電傳　上諭一道敬謹譯登○正月二十五日奉　上諭本年輪應查閱直隸山西陜西四川甘肅五省營伍之期直隸卽派李鴻章山西卽派劉瑞祺陜西卽派鹿傳霖四川卽派劉秉璋甘肅卽派楊昌濬逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文欽此 
[例示彚登]  
　　欽命巡視中城本徐爲嚴切諭曉事照得本城所屬地方人烟稠密良莠不齊各種匪徒亟宜懲治以靖地方本院自到任以來訪聞前門外　帶地方竟有著名匪徒三五成羣結夥爲惡或携刀持械聚衆羣毆或乘間在途搶奪物件或故作圈套砌詞架訟或假冐宗室藉端訛詐種種不法情形實爲地方之害除飭司坊官嚴密　查外爲此示仰各處捕頭人等知悉遇有此等不法匪徒立卽嚴密鎖拿禀由司坊詳解本院定行從重懲辦决不寛貸母違○欽命督理街道察院寳劉爲曉諭事照得正陽門外大街石路兩旁土道例定車路一丈乃近來該處魚栅攤座任意侵佔官街並傾潑穢水實屬有碍街面以致往來車輛多有不便爲此示仰該處催鋪人等知悉爾等務須常用巡查如有前項情事立卽鎖拿交坊申送本院究辦决不寛貸各宜凛遵毋違○花爆最易引火前經提署三堂憲黏貼示諭諄諄告誡兹復由五城侍御黏貼四言告示其文曰歳暮新春風高物燥雙響明燈起花大爆一槪禁止不准買賣倘敢故違嚴懲不貸○步軍統領衙門爲嚴行諭禁事照得京城内外地方遼闊商賈雲集人烟稠密宵小最易潛蹤疉經本衙門飭令各旗營員弁嚴密查拿實力緝捕以期盜賊無處托足閭閻日臻安謐其烟館娼賭各局邪鄙鬼祟尤爲盜賊藏匿出没之所例禁綦嚴若不勤加搜捕則奸宄叢生於地方大有關繫歴經飭令旗營員弁將九城内外地方烟賭各局拿獲多起均已從重懲辦現復奏定章程出示曉諭仍隨時嚴飭官兵認眞巡緝以靖地方而清盜源至街市匪類敲 
 
 

Page 2

 
 
打鐵柄大敲演唱高脚秧歌踢鐵毬舞石鎖玩梧桐鳥戴壯頭巾施放雙響砲竹起花結夥成羣毆鬥尋釁並有乞丐用刀劃頭訛詐鋪户欺壓良民種種不法深堪痛恨或有不守閨範之婦女奇裝異服遊逛街市尤屬有乖風化婦女無知例應罪坐家長若不從嚴禁止何以維風化而正人心倘有地方官兵及假冐名目指稱年例節規向鋪户索要錢文者許被索之人首告以憑究治爲此示仰軍民人等知悉以上嚴禁各條務宜父戒其子兄勉其弟循規蹈矩勿得干犯科條至遊手好閒之宗室覺羅旗民人等間有不安本分拆毁官房木料刦人勒贖重利盤剝聚賭尋毆等事亦疉經本衙門嚴拿奏送宗人府刑部按律懲辦在案亦當各安本分毋蹈前轍並有不法匪徒在各地方聚集多人攪擾街市及與綽號之犯附同滋擾實屬目無法紀輦轂之下豈容若輩横行爲閭閻之害現經本衙門嚴飭兩翼八旗巡捕營員弁兵役一體認眞嚴密查拿如該犯等不知警懼以身試法一經拿獲到官定將該犯奏明從重治罪決不寛貸勿謂言之不早也其各凛遵母違切切 
[命案傳疑]  
　　京師永定門外有某氏婦年約三十餘一日由母家回夫家行至中途人烟寥落四顧無人突有擊瓢喝賣飯勺等物者飛步向前肆行刼掠將頭上首飾手中包袱身上衣衫悉數取去僅留單褲一條將雙手反縳而去俄有一人策馬而來見婦情狀驚問何爲婦以被刼告策馬者云我爲汝追之索回衣褲付汝於是加鞭疾馳約二里許見擊瓢人踽踽前行驀然謂曰汝旣劫掠首飾又剝上身衣服使彼瑟縮道旁抑何忍乎好男子速將原物交還若敢倔强我不干休擊瓢人答云衣褲在此請君携取策馬者不知其計下馬俯腰伸手拾取擊瓢人突持扁擔向頭顱奮力擊來腦漿迸出霎時斃命擊瓢人尚欲搜括物件見後面似有人來者赶卽肩担他竄少頃果有搖鈴喝賣絨線之某甲手推絨綫小車行至該婦前驚問情狀婦以被刼告復云有策馬者往追何良久不還也甲爲該婦解縳卽令婦看守小車在此少待甲邁步前追但見一人已死一馬在路側不見擊瓢人蹤跡因料騎馬者到此遇害驚駭不已卽回故道不期該婦羞忿難堪已將絨線車上所置剪刀剸腹而死甲恐牽累正欲推車急逝適本地甲捕行至是處立卽拿獲解交南城外坊收禁班房候審此去臘廿八日事以上情節不無可疑究竟若何一經訊鞫自能水落石出也 
[北通近聞]  
　　去臘二十七日有暹羅國欽使乘坐白轎五乘在西大街客店住宿次早進京入覲　天顔○去年底市面蕭條銀根緊迫通平松江銀每兩易制錢二吊七百八九十文年貨雖照常擺列然過問者寥寥除夕各號討帳人東奔西走所收不及十分之五○回教人戒食猪肉未識何意前所十八半截胡同係回教人住址中有宰羊之所年内有猪二口誤入羊圈左衝右撞主人以爲穢物入門大爲不祥竭力驅逐而後已○去夏大水成災楊觀察疉捐鶴俸賑濟窮黎去冬復捐廉製備棉衣多套以紅蝙蝠爲印記交各粥廠散放奈貧民良莠不齊每有將棉衣典質供目前酒食賭博者殊屬有負憲恩經林邑尊訪聞傳諭各當典小押並小攤不准收留違干提究並罰棉衣不貸○正月初五日李傅相七旬夀辰楊觀察於初三日起程赴津届期恭赴節轅敬祝遐齡○鼓樓後大街兩旁鋪户多係巨商富賈爲通郡繁盛之區長盛灰鋪百餘年舊業也鋪内中院貨房爲唐代廬陵王府舊址梁柱皆楠柏大可合抱簷椽長一丈一尺椽頭五寸建方爲近今罕有之料貨房内滿貯灰石山貨麻刀舊繩等貨正月初四日晚鋪主以去歳生意興隆獲利倍徙又值桃符絢彩正人生行樂之時於是邀同二三知已打牌爲戲致廚房爐上燉肉無人照顧久之油溢於外與爐火騰空而上直奔貨房透過屋頂濃烟蔽野火燄冲天兼以箕伯揚威麻刀盤旋空際恍似滿天星火警鐘號鑼一時並起文武官員督水龍奔馳而至奈距水較遠又因房屋林立兀若崇墉水龍無可安排致祝融氏益形猖獗直至夜半一點鐘燒至錫興當更樓下始熄計燒去長盛灰鋪貨房五間廚房一間連燒聚盛漆店後院平房通全鐵鋪文元齋刻字鋪後院房數間當起火時附近各號撤運貨物帳簿手忙脚亂衢路爲塞聲如鼎沸云○裏河五閘爲南漕運京水道兹届春正五閘閘官一律提板放水雇夫挑挖以暢河道○城南張家灣東門甕洞有五色石環一個光耀奪且可玩而不可取人相傳爲寳物想亦數百年之古跡○倉儲重地理宜愼重刻經林邑豐出示一律禁止花爆違干重懲不貸○倉憲前發出袋布銀兩交經紀大頭前往　庄採買袋布刻將頭批袋布已經運到暫存北關斛聖廟以備坐糧廳憲查騐 
[烟臺新語]  
　　燈節前後俗以天之隂晴卜年歳之豐歉惟十五日爲尤重若果天晴風靜燈明月朗謂之五榖豐登本届數日淡隂欲雨彷彿釀花天氣及至元夜大放晴光秉燭夜遊者皆欣然有喜色○登州府李太尊於初八日到烟巡閱所屬地方並謁道憲拜年初十日起程赴寗海州○烟街買賣行規屢更而屢變今正另議新章凡買賣貨物統限一月清帳過期則按數加息庶可免稽遲積壓之弊○西府遊民每於冬間來就粥廠婦孺輩則於新正數日托鉢作歌逢人乞錢餘音嫋嫋行者每樂于資助連年以來日漸增多又令人聞而生厭今正則寥寥無幾頗覺清靜○海防營紥就龍燈夭矯可玩烟街諸人以爲見所未見龍燈到處道途幾爲之塞何有葉公之好者若是之多耶○月之十八日大雪紛霏終朝後繼以雨霰盡日不止 
[重慶開關]  
　　四川重慶添設商埠諸事草創近接川中信聞定於正月廿一日開關其辦公之處署寓糖釐公所内查騐裝卸之處則在獅子山頭去臘底赶辦旗幟多面以便升挂至設關地方聞經稅務司會同重慶領事川東道擇定王家沱地基惟不知何日興工建造耳又聞立德又在宜昌開設洋棧包完稅釐其房屋尚未租定所有棧房辦事諸人暫寓招商局内云 
[沈寃待雪]  
　　去臘二十八夜宜昌南門外後街某婦與其女將媳婦凌虐致斃至正月初七八日其事始洩某婦及女已逃避他所其媳死後攤屍在室見者咸爲惻然據云心窩肚腹腿膝均有刀傷並有咬痕火烙痕旋由地保報官至初十日相騐約有百餘傷其夫在東湖縣衙門當三小子經官拘到訊問情由嗣將某婦及女續獲到案研問之餘責某婦荆條一千掌嘴二百其女年已十八九歳已字人家尚未出嫁亦責荆條一千掌嘴二百收押候再訊問聞該婦品旣不端性又悍潑鄰舍畏之如虎將媳虐斃後尚在門前辱駡恫嚇各鄰居不准傳揚有人漏洩者卽欲與之拚命或云該婦欲逼媳爲娼媳不從遂將媳致死或云其女與某寺僧參歡喜禪惡媳之獨清獨醒也毒打逼姦不止一次果如所言母女二人之所爲眞畜類之不若矣該媳何辜枉遭荼毒欲雪覆盆之寃端賴賢明之宰世有于公其人乎日望之矣 
[蓬山青鳥]  
　　日本佐世保港爲軍艦總匯之處設有鎭守府現在府將定期　練所轄海軍遂先行咨照朝鮮國仁川港所泊警備艦烏海横須賀所泊練習艦海門品川灣所泊測量艦磐城長崎港所泊練習艦一體展輪前往以待擇日開操○三條公爵爲日本元勳薨後日皇不惜帑金賜以國葬禮按維新功臣之受此隆禮者一爲贈　大臣大久保二爲贈太政大臣岩倉三爲左府島津至木户公死時正值國家多難因之不得荷此隆儀而三公中尤以島津公爲恩遇最重公本鹿兒島産特命送歸原籍安　發引時除儀仗外有非本鎭派兵一大隊護送到穴人咸羡之今三條公葬儀中有紙紥百花盆景及糖造器皿牌樓菓品水族禽獸之類親戚僚屬助葬者亦咸以紙花致　以致紥花鋪中頓昻工值云上月十九號奉旨故内大臣三條實美葬儀着子爵内藏頭杉孫七郎帶領式部次官三宫義允内匠頭堤正誼宫内省書報官股野琢掌典官小西有勳内閣書記官多田好問道家齊恩給局審查官田口乾三試補交際官吉田要作前往襄辦○上月二十號日本帝國議院會議高等中學校女子師範學校音樂學校宜存宜廢之事議員中長谷川泰建全廢之說横掘三子建修正之說所言咸井井有條旣而天野氏獨力主將一切經費斟酌損益于是議遂决 
 
 

Page 3

 
 
[漢上嬉春]  
　　湖北新年天氣甚佳柳外青驄花間白袷美人名士拾翠郊原蓋不必三月三日天氣新而已有長安水邊之盛矣十一日暖回梅塢幾釋重裘而御夾衣至翌日晚間天色驟變雲濃於墨雨潤如酥聽到小樓咸疑深巷明朝定有杏花喚賣至十四日午後阿香車破空而至排山撼嶽厥聲隆隆大雨傾盆河渠皆滿十六日雨止而峭寒驟至榾柮無温十七黄昏電光起自正南方微有輕雷繼以急雨敲櫺撼屋徹夜不停十八日仍風雨交至寒氣益深豐隆君盛怒之餘幾令人當筵失箸父老咸謂未交驚蟄先已聞雷實歴來僅有之事云○漢口循禮門外地方曠闊遊人相屬於途時值新正凡在江湖賣技之流無不雜聚其間以博蠅頭微利有售洋畫者有舞假獅者更有别出心裁以孩子　作好女兒藏諸布幔中取豕犬足添置身旁謂爲生有三脚者爭相炫耀引人來觀有從揚州初來者在後湖新馬頭售技約計男女四五十人其中婦女七八口或走索或扒梯或轉缸甕觀者甚衆據云每日可獲錢一二十千云○漢皋女子于歸後平時遵翁姑約束不敢出門一至新年則親戚招之閒游名曰出方蓋所以娛心目也元宵節前天時晴暖凡婦女之出方者必先至上街觀音閣下碼頭娘娘殿焚香膜拜默默通誠或祈夫婿之封侯或祝高堂之長夀誦隨園先生觀音無别樂受盡美人頭之詩覺此景此情宛然畫出優婆夷揣知心事必乘此以緣薄書捐所獲香資爲數不菲香積廚内當不憂冷淡無聊矣 
[詔求蠶婦]  
　　杭州織造明尚衣接奉　皇太后懿旨令採訪民間蠶婦數口以供内廷差遣當卽傳諭書吏四出訪求旋訪得湖州府屬産絲甲於全省而尤以德清歸安烏程三縣爲最多遂札飭該三縣召募蠶婦務須老成持重精於蠶桑者俟本部堂察勘情形給發路資護送京邸以供蠶事 
[火警餘聞]  
　　杭州布市巷口失愼情由已登前報兹復悉起火之某糖果店夥友方作摴蒱戲悞彈燭花於洋油箱内致兆焚如初猶竭力救援繼知勢不可爲遂卽紛紛逃避時火光已穿破屋頂蓬蓬勃勃高燭半天撫憲崧振帥藩司許方伯省防統領劉總戎杭州府李太守仁和縣高邑尊錢塘縣束邑尊曁保甲總巡段巡文武各員弁一聞警報立卽齊集各處水龍吸水圍澆火始漸殺其時鎭海樓猶巋然獨立未付刦灰俄而北風怒號拔山撼岳近處某廣貨店後屋堆有洋油百餘箱餘燼滾入其中火又上熾撲入樓之北面濃烟滾滾烈焰轟轟金碧樓臺頃刻化爲瓦礫云 
[江西官報]  
　　户部主事朱焯成分部郎中夏敬敏俱親拜督辦江西督銷淮鹽總局江蘇補用道李家驊由金陵來江禀到於初八日接辦局務前督辦馬先松卽於是日交卸指分從九陳詩禀到係浙江附生南康府王延長署東鄉縣杜熾勳俱調省差委所遺南康府印務以候補府李維翰署理所遺東鄉縣印務以正任縣缺之文廉飭回本任知縣朱士林提前酌委優缺一次從九葛泰階委辦　魚溜保甲同知賈榮臣委辦九子石卡張國楨禀謝題補建昌縣行知署建昌縣樓杏春禀到九江道李希蓮禀到 
[滬江宦轍]  
　　江南提督譚青崖軍門由松來滬乘輪赴江甯已紀前報兹悉軍門在江甯時隨同兩江督憲劉峴莊制軍共乘測海兵輪抵淞劉制軍換坐開濟兵輪起節後軍門卽乘原舟于昨晨駛抵申江當卽換坐領港船小泊小東門外巡捕房碼頭未幾卽解纜赴松○江蘇臬憲陳　仙廉訪赴吳淞迎接劉制憲迨制憲起程後廉訪卽坐小火輪船回申旋換坐滿江紅船移泊小東門外巡捕房碼頭本埠道營廳縣均至憲舟迎迓至昨午廉訪乘綠呢大轎入城至各衙門答拜○張笏臣廉訪定於昨晚乘坐招商局之海琛輪船赴閩履新 
[縣案彚錄]  
　　上海縣陸邑尊訪得陳家巷地方有著名流氓吳如林遇事生風鄉民受害者指不勝屈因卽飭差往拿旋於昨日拿獲押解到縣陸邑尊諭飭收所候訊○周長明張文星因賭博起釁以致爭毆未幾周媳莊氏斃命周遂投縣請騐陸邑尊騐得莊氏實係因病身死當將周張帶回訊供之下將張收所着將同賭之田仁芝交案再訊此已詳列前報日前縣中接到英領事署照會請將張文星開釋等因至本月十九日邑尊飭將張交來人胡夀芝帶去一面備文移覆英領事而領事以並無照會到縣保人立卽照會關道憲請爲札縣查究邑尊奉道憲面諭因飭原差拘獲胡夀芝到案暫行看管聽候訊究聞胡向在英領事署辦事此次播弄神通領事查明後已將胡辭歇矣○南北震源正兩錢莊倒閉後由上海縣陸邑尊疉次訊供已詳前報前日據該莊股東黄鎭心投縣禀稱現在查得黄祺祥又將私匿現洋二萬零七百九十九元寄頓湯少谷股開之正裕莊内當向該莊搜查已被該莊經手人陳子卿運匿洋七百元現在將洋點交錢業董事收儲請提湯少谷陳子卿等根究别處有無寄頓陸邑尊收閱禀詞諭令聽候提究 
[英界公堂瑣案]  
　　粤人顧維英之妻李氏訴稱小婦人與同鄉人黎朗軒之妻阮氏相識因有急需向借洋銀八十元後將年甫十一歳之女兒麗容挈去掯留不放大有勒贖之意旋復挈往新嘉坡是以呈求提究蔡太守飭差傳黎庭訊李氏隨夫投案申訴前情黎具禀聲稱妻子阮氏與同鄉人李氏相識李氏因有急需自願將十一歳之女兒麗容售洋一百六十元立有契據兹由妻子挈之返粤李氏知之意圖折半贖還繼又誣以拐帶今蒙傳案故將賣契檢呈李氏稱阮氏此次共挈女孩四口前往新嘉坡販賣並非往粤東且其所呈賣契小婦人並不知情試問中人是誰便知其僞顧稱契上旣無中人且非小的所立原差禀稱小的奉票傳黎時適李氏與之爭鬧據言麗容先押在唐謀之家得洋一百二十元後復售與阮氏得洋一百六十元其間一百二十元爲贖女之用李氏稱小婦人先向親戚唐姓抵洋一百二十元早經取贖矣黎稱李氏將售女之洋贖女太守問黎曰爾洋一律交與李氏抑或劃付押女洋一百二十元黎稱小的係生意中人此等轇轕皆妻子與李氏所爲惟知洋付與李氏之手太守謂李氏賣女情眞惟一則稱挈往新嘉坡販賣一稱挈回粤東亟須明白查究姑着黎函致阮氏帶女回來以憑質訊核辦如果係售與阮氏挈往粤東則除往返川資由李氏照償外尚須治以誣控之罪倘阮氏販賣情眞亦應照律懲辦　水巡捕頭見糞船户李紀芳等在下午時違章行駛拘拿送案等情已詳前報昨日好司投案訴稱開河一事雖經工部局糞頭徐兆環等言及然尚未與水巡捕頭商定徐又言被拘到案用去洋銀十元零七角如今徐未到堂旋據高易糞頭宋文津公平糞頭吳雲舫投案候示水巡捕頭稱定章糞船須於夜間七點鐘後開行至清晨九點鐘時爲止愈時以違章論盖以免自氣薰蒸也蔡太守問原差曾否勒索洋銀該差禀稱小的並無其事太守問宋吳二人所稱花去洋銀十元零七角花在何處答稱船户十餘人連小的與徐等連日飯食烟茶並非差費此項原歸小白等三人承認太守商諸滿副領事然後諭令宋吳等知照各船户現仍照向章行駛　好司禀明董事會商水巡捕頭以便變通辦理○粤人孫義寛訴稱前因婢女被同鄉巡捕韋阿河所毆致肇釁端韋自此挾嫌見面卽罵昨又被毆是以報捕拘案胡齊文訴稱小的目見韋毆孫韋供稱小的現充三百零一號妇捕與孫隣居因孩子玩耍起見孫竟見面卽罵前日小的上差時路上遇孫復被辱駡不休小的告以爾欲尋釁待落差後可也孫卽逞蠻與小的爭執二百零五號華　禀稱小的目見孫韋爭扭包探陸阿祥稟稱小的奉捕頭之命查得孫韋細故挾嫌兩造均有不合惟向來均是安分之人不知如何竟忿不肯釋蔡太守以釁起細微着孫韋均具以後不再爭閙切結違于咎戾○包探黄四福禀稱小的查得王金生前曾犯竊今又竊得棉被二條因之拘獲王供稱小的原籍紹興父親在蘇垣貿易連次犯竊原是該死以後誓當改過自新矣蔡太守判令發巡捕房管押一月期滿遞回原籍贓存捕房俟失主認領 
 
 

Page 4

 
 
[法捕房瑣事]  
　　昨晨有紹興人某甲攙扶年逾古稀之老母由老閘向南行至法租界老北門相近向某乙處索討替工錢一千六百文乙不肯承認謂甲藉端圖詐兩相口角扭入捕房當經備捕頭訊得兩造言語各執且以事甚細微一併叱退自行料理○某西人赴捕房稱前日乘坐西式游船在鄉間遊玩至今晨回滬檢點物件失去皮鞋一雙疑係舟子所竊送請究辦捕頭將舟子詢問不認行竊卽着押候送案請究○某甲者向操三隻手生涯前晚在法租界中獨往獨來意欲一肆胠篋伎倆忽被包探所見當卽拘入捕房搜出鐵絲扭成之鎖匙數個昨晨經捕頭略訊數語着押候送案發落 
[定海火災第一批解欵]  
　　謹啓者浙省甯波定海廳火災待賑情形疉登報章諒邀公鑒惟是災民露宿風餐嗷嗷待哺刻不容緩日來連接紳士來函求請從速派友查户善昌不忍坐視今日由敝堂先湊解英洋四千元託立大莊匯甯卽命三小兒志仙趁江天輪船到甯并函致定海廳黄司馬就地紳士公同妥商擇小户被災較甚者查明散放務祈仁人君子或情殷胞與或誼切梓桑仁漿義粟從速而來俾資接濟目前之急而免凍餒功德無量謹代災民合十叩三馨香禱祝請登報牘恭佈台聞[  上海六馬路仁濟善堂籌賑公所施善昌謹誌]  
[助賑摭要]  
　　直東告災孔亟所賴各處仁人量力佽助兹接再益堂洋四百零四元無名氏洋二百元皖江雙筵夀堂善士洋一百元甯波源豐號由源通銀號　洋一百元慈谿宏度子洋五十元隱名氏完願由蘇城裕成莊託惠泰莊匯來洋一百五十元隱名氏六十夀辰承親友光賜槪不敢當謹節省移助由徐石士兄交來洋四十元江南總藩庫廳宋玉田善長振麟勸得第四批善士一百十二户英洋四百零四元足錢一百零二千文由元源莊來又接閩中洪竹卿仁人鑾函聆悉貴友梁少尹嶽鍾夀届古稀蒙諸友厚惠稱觴隆儀新議平番銀二百兩正合申光洋二百六十六元由晋和莊來以上均解災區除當掣收條外合先鳴謝[  上海北市絲業會館籌賑公所施善昌謹誌]  
[謝助一文愿]  
　　竊謂福憑心造善必天知起一念之慈祥鬼神皆鑒救羣生之疾苦福祿駢臻天理昭彰歴見毫釐不爽善功獲報試看古今明徵從來積德之家罔不克昌厥後者也然敝堂承貴報隨派一文愿捐册之後荷蒙諸大善士鼎力捐簽慈心惠助復十九日起至廿四日止陸續交回捐册五十一扣計常　三十五愿共收到英洋七十三元六角銅洋五元紋銀二錢四分大錢二千七百三十八文祗領之餘實深銘感仰見四方君子薄海賢豪善與人同幸不見嫌於大雅愿隨緣助心更有望於羣公白鏹頒來悉是回生妙藥青錢賁下咸沾再造隆恩翹首慈暉傾心向日惟以吉祥夀考富貴公侯敬爲好施君子拜手頌之[  上海虹口元濟堂同人等頓首謹啓]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[  京口觀燈]  
　　鎭江城外慶樂園伶人薛大慶紥成龍燈一條另有十二月　茶五色彩雲茶擔各燈無不玲瓏可愛前日晚送往黄觀眞衙門當　賞　花紅燈燭之費復送往都統及府縣各署均得重賞前日晚方至洋馬路一帶劉寳各洋行均放花爆一時紅男緑女聯袂往觀察有人海人山之勢云 
[  上海虹口大橋凡皆元濟堂施醫給藥一文愿第二次清單]  
　　浙寗聚康莊洋五元武水有恙人四元二成齋高韋宅二　各三元存性堂　永慶堂日新堂三户各二元○潤德堂　　俊記　記修記怡和棧三和源　善堂大豐布號朱寳如鎭江無名氏隱名氏十一户各一元德盛號一元三角○常州新盛新莊來不書名潤求順遂不書名澤求無病不　名祖求平安不書名康求無　四户合洋四元○南匯縣署來南嶽山人西山主人五雲谿人紀星舫張晉卿謝秉卿賜書　書種堂雲峰堂九户合洋十元○項汝賢彭叙　利記棧三槐堂王有德　李伴　居有心　華彰號八户各五角○隱名氏十二愿全年洋四元三角錢二十文○四明同福和承餘　無名氏三户合洋三元吳至德堂劉積慶堂無名氏愼　　四户合洋四元　　强子丹省吾　恆翁田鴻昇榮德昌百不如人省吾　八户合洋三元李高雄十愿正二月份洋六角朱　貴洋六角錢四百文程平記戴謹記楊立記三户各　二百　黎以　　銘　煇玉畏四户合洋一元十二齡童子　貺生李敦厚二　各一愿全年錢七百二十文勉藥于二愿全年洋七角錢二十文申報舘來儀微許王　二愿全年錢七百二十文鳳湖方　角頴川陳三槐堂東海徐余懋記四户各一角春記號銅洋三元蘇桂山銅洋二元問心子經理悟收助來銅洋一元○以上共收洋六十九元一角　大錢二千四百八十　銅洋六元常捐八十愿捐　三十二扣合併聲明 
[上海六馬路仁濟善經收咸在一　醫給藥一文願册捐正月十四至二十日第一次清單]  
　　三河何公舘洋十八元義成衆友洋十元五角姜王氏病愈還愿胡怡關求邆有平安攀桂主人安仁　　四　各洋十元安徽覺遲居士姚幹記求病愈樹德堂求合家平安王裕貴甬江聚康存性堂六户各洋五元阜昌諸友張梅樵二户各洋四元豫愼諸友俞紫綸祁門務本堂三户各洋三元徐培德振大各友胡三弟求合家平安未至齋古歙無名氏易葉氏無名氏七户各洋一元五角愼修子洋一元三角梅花舘主人洋一元二角信昌泰　善士七合李鄉亭戚子方同裕盛閒隱居士吳文彬方行　居醉仙堂李春米修氏同泰義有名氏敬藝堂謙愼安求平安樵子鄭甫鄉張炳初菜逸琴陳寳卿陳張氏三和源樂善田芸貞陳廷鎬怡和棧海陽無名氏顧德　世德堂隱名氏祥源漆店無名氏孫卿氏樹朱氏山東長興公朱席氏隱名氏漱石山房劉積慶堂吳至德堂無名氏愼德堂四十二户各洋一元容德堂洋六角始言堂梁懷德沈少菊汪雍睦陸寳田陳煥然薇貞時貞函貞萱貞留耕堂錢席姚楚南彭華署門　　震泰莊心綠書屋無名氏利記棧十八户各洋五角慶祥泰洋四角頴川子隱　惠姓不留名程芝記補過氏王敦記徐叔記洪笙記邵心記李夀彭朱煥記舒　記葉　記十四户各洋三角黎以召以銘以輝玉畏桂馨隸華六户各洋二角五分陳翰周知餘　戚子香毛耕圓朱晋生朱惠堂鑑湖客吳銘甫施善畦衆善氏正善氏福善氏勸善氏友善氏無名　平安氏宏慶堂潘宅李宅區福海陳宅朱學昌無名氏謹守軒汪增記無名氏三位十八户各　二角楊家洋一角五分江遜　無名氏隱名氏青還樓喻桂堂施南來胡宇高朱小狗重根沈蓉卿林漢文許萬候孫阿榮陸鳳芝任附生郁廷湘沈阿寳孫金榮王　　　寳興朱君華無名氏行素堂屠袁堂廷沈憶椿吳夀　徐　生吳際雲曹信臣龔子鎭蔡桂堂陳于記張樹堂吳宅鄧朱有心無力隱名氏區三奶黄二奶寗波恊太悠遠堂蔡無名氏余懋記張氏老人有心無力無名氏　　記葉贊記四十八户各洋一角鄭宅砥柱　兩户各五分免善人銅洋十元春記留餘堂二户各銅遂三元姜文卿銅洋二元康鶴吳無名氏二户各銅洋一元李寛無名氏二位三户各錢一千有心無力仁有後二户各錢七百廿文王蔚齋張勳齋二户各錢五百文劉炳輝錢四百廿文瑞堂春正　錢四百文同裕　余秀金程川記姚益記任心記震泰來王松林吳順之曹招生鍾同德彭侗痴無名氏張炳卿徐瑞福十四户各錢三百六十文衆無名氏知過氏二户各錢三百文宏農氏恆昌二户各錢二百　無名氏錢一百六十文無名氏錢一百四十文王欽衍王硯香莫厘氏三户各錢一百廿文有心無力太原氏徐銓泰三户各錢一百文共收洋二百一元八角半銅洋二十元共收錢三十千二百六十四文 
 
