# 1909 - 128 - 4913030

 

Page 1

 
 
　　　　 
 
 

Page 2

 
 
   
 
 

Page 3

 
 
上諭 
[監國攝政王鈐章三月二十五日奉]  
旨左翼監督着麟光去右翼監督著口欽去欽此軍機大臣署名奕劻世續張之洞鹿傳霖那桐假 
交旨 
[三月十九日軍機大臣欽奉]  
諭旨恭備德宗景皇帝梓宫奉移差務之民政部丞參廳丞部丞參步軍統領衙門堂司各官除已加恩外餘均賞加二級欽此又奉 
諭旨農工商部等部會奏議覆黑龍江沿邊荒務辦法一摺著依議欽此又奉 
諭旨郵傳部奏勘查江西安徽鐵路路綫股資大概情形一摺知道了欽此又奉 
諭旨郵傳部奏核減電局經費一摺又奏停止各項雜欵一片均知道了欽此 
　　三月二十日軍機大臣奉 
　　諭旨本月二十三日穆宗毅皇帝誕辰致祭奉先殿後殿遣貝勒載潤恭代行禮欽此又奉諭旨東三省總督錫良奏請調人員一摺着照所請該部知道欽此 
論說 
[論存古學堂改良之難（西禪）]  
　　天下之病之最大者。莫甚於心習。心習旣深。則耳失其聲。目迷其色。官體感覺。皆有一偏雖理。喻之而莫能破。蓋其潜移漸漬者。匪一朝一夕之故矣。中國文明最先學術最古。唐宋以後。始以科舉取士衡短長於一日之間。士之欲求功名富貴者。皆奔走而出於其途。咀嚼薦汁。吞剥膚辭。倖而一獲。自謂千秋於是古學之眞相。漸漸澌滅以盡。而惟古學之名號。存留於天壤之間。一二儒冠儒服者流。竊其名號。守之弗失。猶兢兢焉自謂一脈之傳。讀書則不能明理。學古而不知通今。迂腐庸陋。訛以傳訛。父詔兄勉。習非勝是。其謬誤遂不可紀極。蓋自有生以來。其耳目中。即習聞而習見之。就學以後。其心理上。又堅蓄而牢鎖之。其習於心者旣深。則不論何事。皆以其先入者爲主體而不能動搖。雖人人以爲迂腐庸陋。彼初不自信也。故今日之存古學堂。其不能免於迂腐庸陋者。乃事理所必至。其心習深也。攝政王前日召見樞臣。特命通諭各省。設法改良。以期免去此弊。是誠今日切要之圖。第其事則有難言者耳。 
　　原存古學堂設立之意。豈不以新學日盛。古學寖衰。將以此稍資補救。藉圖保存也哉。夫一國之立。必有其本。中國之所謂本者在禮教。禮教之所附麗者在經籍。則今日果欲昌明古學。當推其本而達其用。顧我國所謂學者。未嘗能知本也且我國所謂學者。未嘗求連用也。其曰漢學。不免支。 
離破碎之譏。其曰宋學。且爲太極元虛之說。若爲詞章。則以雕詞琢句爲能。若爲古文。則以格局氣韻相勝此四者。我國號稱卓卓之大家。大都不離乎是。然皆非古學之本亦不合濟世之用也。况今之學者猶未足高語乎此。其人多從科舉中來。沾沾於章句之末。稍有餘暇。則借古學之名號以爲旁通之徑。敲門之磚學不足以專家。文不足以眩衆蓋古學之亡已。數百年於茲。不俟新學日盛始皇皇焉有奪席之慮矣。今因懼古學之衰微。付之以保存之責任。無論其弗能勝也。卽人人自奮而求其克勝。亦不過窮年累月。鑽研故紙而止。閉牖戸而造車。抱死籍而弗悟。蓋其心習旣深。以爲中國所謂古學者。不外乎是也。記者昔年肄業南菁書院號爲高材薈萃之地。其來學者或以攷據自尊。或以文豪自詡。舜典之注。萬言不窮。兩京之成。戸厠皆滿。從無人能探其本而達其用者。而莫不以此爲古學之所寄。此卽心習之深之一證也。未幾書院停廢。論者以其地爲向日人文之淵藪。多主張改辦文科大學然今日各國所謂文學者。必會各國之通。之探文學之本。非徒能文章而己也。而顧人人主張前說者。亦心習之深之一證也。今存古學堂。旣以保存古學相號召。而我國學子所謂古學者又不過如是則不能免於迂腐庸陋之弊乃事勢所必至不能破其迂腐庸陋之見。又心理之通病雖欲改良。將何從而改良之。言之匪艱。行之惟艱。此記者不能不爲各省存古學堂。鰓鰓過慮者也。 
　　不寗惟是。通經所以致用。其用也安在。文章所以載道。其道又安在。斯乃我國古學不眞相。身任保存古學之士。所宜加以研究者也。今之存古學堂。其所主持之人。非雍容翰苑之文才。卽科舉時代之老宿。其深入心。坎者。不外漢宋門戸駢體古文之等等。一般學子。圭臬奉之。寢饋依之。幾若舍此别無所謂學。更無所謂文。是導而入於迂腐庸陋之途也。以導人入於迂腐庸陋之人。責以改良迂腐庸陋之弊。其能有效與否。不待蓍龜而知也。舍本逐末。泥古病今斯文將喪。古學寖衰。我是以又不免鰓鰓過慮者。我國古學之亡或不在新學之輸入。而反在號稱保存古學之人。斯則大可懼耳。 
專電 
[電一（北京）]  
　　軍機處外務部均不以駐比欽使李盛鐸爲然回京 
 
 
 

Page 4

 
 
後難期位置 
[電二（北京）]  
　　各樞臣議停止學生奬官張中堂不以爲然 
[電三（北京）]  
　　川督趙奏榮銓非十惡不赦之犯迄已七年案早了结且當時定罪無永不准釋字樣恭遇恩赦例准釋放 
請旨寛釋奉硃批著外務部核覆辦理 
[電四（北京）]  
　　又奏川省破獲匪首蘇子林搜出僞印文示等件 
酌保路廣鍾等數員奉硃批該部議奏 
[電五（安徽）]  
　　禁烟調查員報告皖撫皖北烟苗已禁絶惟與皖省毗連之河南固始縣仍種鶯粟該縣張令置若 
罔聞 
緊要新聞 
[江督蘇撫奏請徵銀解銀北京）]  
　　江督蘇撫奏稱臣等准度支部咨議覆寗蘇兩屬州縣賠累請將上下兩忙地蘆各欵改爲徵銀解銀叧收公費應母庸議一摺光緒三十四年十一月初十日具奏奉旨依議欽此抄錄原奏分咨前來臣等伏查寗蘇兩屬銀貴錢賤州縣經徵錢糧收不敷解加以辦公無着虧鉅累深節經合疏詳陳早荷聖明洞鑒當光緒三十三年秋間臣等奏准暫將蘇屬徵忙加收二百文其時以銀易錢每兩尚祗一千六七百文州縣已不能支迨上年冬間倏漲至一千八九百文今年且二千數百文臣等卽恐銀價滋長增高此後靡有底止何敢援照前案再請加收是以一再會商始有查照舊章徵銀解銀之請以爲如此辦理官民兩無所傷此次度支部議覆以暫加二百文之奏尚未經年遽爾更張恐失民信且傷政體在部臣衡情論事固不能遠計深思惟臣等考察情形按之部臣所奏各節似有不必慮者二有不能待者一而事危時迫大局攸關若不亟籌補苴其影響所至實有大可憂者三敢再爲我皇上覼縷陳之查市面銀價今昔不同且早晚各異此殆無人不知所以百貨價值亦恒有漲落之時民間買賣初未聞有爭執之說且商業各項貿易間有向係錢碼近已改爲洋碼者民間亦安之若素毫無異言誠知加價改洋均因銀價日昂爲必不得已之舉至於正供田賦　異實同豈獨故昧天良不論公理本無欺民之意何來失信之嫌此所謂不必慮者一也我朝深仁厚澤减賦蠲租實惠及民不能縷計卽如兵燹以後原定忙銀折收二千文同治七年及十一年因市價翔貴兩次增收至二千四百文嗣後銀價漸平於光緒三年減收二百文二十二年又减收二百文二十八年因賠欵加收二百文上年復經臣等奏准加收二百文是折收之多寡向視銀價之高低在官本毫無私心在民亦無所藉口且查戸部則例各省田賦凡地丁耗羨皆以銀數爲定是折錢交納本屬通融而定例具存何傷政體此所謂不必慮者二也部議又以銀幣重量已定此後庫欵收發悉歸一律永不准再有補平補色傾鎔火耗名目並飭將地方官及經收官吏辦公經費各欵詳擬辦法咨部彚核釐定永絶吏胥侵漁之漸誠屬正本淸源意良法美如果通行銀幣則銀價不平自平如果永絶虛糜則州縣不恤自恤無如銀價之貴已非一年州縣之累高於百仞卽以近一年内銀價比較每兩已遞增至五六百文之多迭飭各州縣將漕忙徵解欵目及署用攤捐必需之項列報呈送約計大縣歲賠二三萬串小縣歲賠一二萬串自去年來委缺力辭者十餘人在任求去者數十縣談虎變色捧檄增恐蓋作官者多無身家而負累者官同心疾旣不能使州縣一身無累又不能使地方一日無官原知銀幣通行其病卽可甦息而目前解懸無策救急無方是猶西江之水至而轍魚已枯瓊田之藥來而病骨已朽臣等所謂不及待者此也夫天下者州縣之所積而牧令者之所託也我皇上痌癏在抱念切民依子惠羣黎責之州縣而爲州縣者理詞訟勤緝捕謀教育恤嬰釐以及辦自治辦選舉辦團練辦淸鄉辦調查辦禁烟無一非民之事卽無一非耗費之端如其仰屋興嗟自謀不暇安望盡心民事勵精以圖甚至不肖者巧立名目别思取償藉詞訟以婪贓肆捐罰而爲虐卽或隨時嚴劾而民已先受其殃故凡地方明白士紳見今日州縣之困苦艱難莫不引爲深念此關於民生之大可憂者一也一省之中廉吏本不多覯而貪鄙之輩又何事不可以爲在昔州縣各缺原有此優彼瘠之分而爲地擇人亦藉爲調劑奬懲之助是以委充差缺猶能愛惜聲名卽或偶有虧賠亦尚有所希冀乃今則無地不累無缺不賠在廉介自愛者則潔身去官而繫戀不去者則則情無忌縱疆臣從嚴甄别勢難一律剗除蓋徒有懲劾之方而無勸賞之道欲其激揚有效澄叙一淸蓋戞戞乎其難之矣此關乎吏治之大可憂者乂一也以上兩端猶係豫防之患未至之憂而目前最有關係已顯受影響者尤在司庫緣司庫進欵向以丁賦爲大宗故奏銷例限綦嚴虧挪處分極重向來各州縣徵解錢糧按期上兌亦恃有錢莊代爲匯納有無尚可通融及近來州縣收欵固不敷應解而錢商知其虧累又拒不往來旣私債無可騰挪則難免侵及公欵目下雖於正項不敢短少而奉提平餘規復各項或關乎賠欵或指抵要需無不欠解纍纍日勞追迫其間重息借貸以抵解欵者有之變賣租産以結交 
 
 

Page 5

 
 
代者有之雖經看管押追仍復絲毫無繳者亦有之明知虧累因公顧忍涙下追捕之檄甚至佯狂成疾猶含悽收鬻産之金雖已如此嚴追而司庫短收尚鉅若不亟爲設法更恐日深月久並正項亦將虧挪司庫又將何以自立也此關乎國計之大可憂者又一也臣等受恩深重疆寄忝膺何敢不仰體聖朝愛民之心而轉爲擴充病民之舉惟念事關大局不僅爲各州縣計一身之盈虧而水有發源不得不爲地方思萬全之計畫况現在推行新政尤當重親民之官而欲重親民之官必先去切身之累然後責其事效勵其廉隅實於國計吏治民生均有裨益臣等籌商至再别無良圖惟有仰懇天恩准照前請自本年上忙爲始將寗蘇兩屬地蘆各欵一律改爲徵銀解銀每兩隨收公費錢六百文蘇屬並帶收規復錢二百文此外不准另立名目多取分釐及有抑勒洋價不收銅元諸弊仍由臣等隨時密訪如因徵銀流弊卽當據實奏陳立行改革務期於民無病於官無虧斷不敢因奏改在前廻護於後仰副朝廷體恤民艱之至意據寗蘇兩藩司會詳請奏前來除咨度支部查核外謹合詞恭摺具陳伏乞皇上聖鑒三月二十日奉硃批着度支部按照該督撫等所奏各節體查該省情形妥議具奏 
[太倉唐侍郎等致王京卿電（爲徵銀解銀事）]  
　　北京王丹翁鑒徵銀解銀事巧立名目實卽加賦三吳賦額最重民力竭矣伏莽未靖後患堪虞吏胥之舞弊敲剥猶其餘事殊非朝廷子惠黎元之意此案前奉部駁合省同深感戴目前州縣誠不免竭蹶應如何匀定公費之處俟財政淸理後自有把握轉瞬諮議局成立必有輿論可採祈兄面達澤公爺紹侍郎爲民請命一面乞聯合京官剴切呈明事已急迫務乞維持電復唐文治潘鴻鼎張應穀金文翰夏曰琦等有 
[皇上典學紀聞北京]  
　　聞趙竺垣侍御近日遞一摺奏請飭定宫中教育章程謂皇上明年五歲正届聖祖入宏德殿讀書之年應先令善油畫者將中外古今帝王文治武功嘉言懿行逐條畫出懸諸殿壁從明年起派伴讀等官每日講解數條以廣聖聽幷選識字圖說按日授字以後每年應讀何書應用何籍宜調查日本宫内省教育法詳考聖祖宫中讀書課程妥定課本分所程功幷言聖祖當時能挽弓十五鈞發矢十三握親征噶爾丹不畏瀚海之風土惡劣聖躬强健實由宫中練習見於御製文集聖祖諭皇太子敕内請皇上講求體育云云洋洋數千言考据詳明摺上慶邸極爲贊實擬請攝政王明降諭旨施行張中堂謂皇上尚幼先應請注重保姆應令三品以上命婦入保姆傳習所學習明年可派爲皇上保姆此摺遂寢 
[某御史請飭速定皇室經費北京]  
　　某御史奏豫備憲政用欵日繁羅掘已空籌措乏術昔年孝欽顯皇后常巡幸頤和園不無所費而每年每節交進之欵亦爲數頗巨近已欽奉特旨免其交進仰見朝廷俯念時艱躬行節儉欲將節存之欵補助度支之至意欽佩莫名竊念立憲各國皇室經費均有常經已蒙皇上飭下憲政館政務處公同酌擬請旨欽定應飭令從速擬訂早日實行以便將騰出各欵爲辦理新政之需大局幸甚奉旨留中 
[憲政館將定保奬章程北京]  
　　憲政編查館日昨會議各部署用人均有升階保奬以資鼓勵獨本館旣無升階又無奬勵雖經奏定遇京察年分照各衙門優差辦理而所用者半係候補人員實缺者無多徒有其名非明定保奬章程不可擬定爲三年擇尤保奬一次不日卽可定奪 
[錫督尚未赴奉原因北京]  
　　前東督徐世昌近曾電致樞府略云外交日迫前已專摺密陳當奉硃批着錫良閱看酌核辦理請飭錫良在京就近與各駐使磋商庶此後辦事較易着手並飭錫良速卽請訓來奉故錫督已於二十一日請訓惟應行商辦之事尚多因復於請訓之日專摺奏陳奉旨着與度支部陸軍部郵傳部農工商部會商並着各該部分認開辦各費聞原摺雖未奏明需欵若干而於召見時曾面奏約須一千萬由部分任專備創辦實業之用若行政經費則以地方之財辦地方之事量入爲出總期欵不虛糜故錫督尚須與樞部會商至少再作五六日勾留方能出京 
[京師近事]  
　　近聞外部照會各國公使略稱據上海總商會禀稱查近來出洋水手人數衆多動遭虐待因招雇時僅立承攬一紙以致該水手等無所遵守今請照知各口岸領事與該處地方官會商應發給華洋副承攬紙以資遵守 
　　外務部具奏頒給澳門勘界大員敕諭已由内閣誥敕房於二十日在懋勤殿敬謹鈐用勅命之寳兩顆茲悉是日辰刻用寳後約十一點鐘由軍機處封交外務部飭卽轉交該大員敬謹祇領 
　　度支部澤尚書日前交諭該部十司總辦司員飭將各司應管事項及實銷各欵數目由光緒三十三四兩年起按照奏定財政章程淸理法分造表册彚送財政處備核預爲將來監理官到省遇有報銷稽覈之件易於鈎勘聞限期極促故該部各司異常忙碌 
　　度農兩部澤溥兩尚書現正會商保全茶務政策其大致係除前由度 
 
 

Page 6

 
 
支部奏設茶務公司外擬俟外務部改訂新疆俄商免納貨稅畢卽由農工商商會同度支部奏請添設茶務專官於新疆及哈爾賓埠及内外蒙古等處以衞茶商而保利權 
　　各國聞中國興復海軍有行商多人紛紛來京運動承造兵艦聞某某兩國對於此事尤爲注目 
　　資政院總裁倫貝子日前往謁軍機議商院政聞已於本月二十三日在該院辦事處邀請樞臣臨議詳訂開院事宜以便具奏 
　　學部與外務部會商以譯學館專爲造就外交人材而設擬規復同文館舊制改歸外務部管理 
　　日本在南滿鐵路附近安設電局已由外務部與日使爭議經日使認歸中國收回自辦定下月交還日昨外務部咨請郵傳部轉飭東省電報局選派委員前往接收 
　　籌辦海軍處自提出中英威海租借原約向英使面議收贖辦法後英使曾照復外部謂現已電商本國政府請示辦法刻英使已得該政府覆電謂中國興復海軍本政府甚樂贊成所有威海條約雖未滿期限然中國旣無良港可用亦可允認贖冋以敦睦誼惟威海自租借以來一切經營建設所費已成巨欵必須中國如數償還始能取銷前約聞籌辦海軍大臣已面謁慶邸訂期開議但此項巨欵一時殊難籌辦仍擬電商各省分任籌措一俟議有端倪卽當發表 
　　督撫同城於事實上牽掣甚多同光間前廣東巡撫郭湘隂嵩陰首創此議具摺入聞當時雖未奉旨允行後卒不能不取其說之便利而仿效之如湖北如廣東此其彰明較著者日來樞廷與東督會議東省官制其主張裁撤奉撫者甚夥惟辦法前後兩歧終非善策刻聞會議之結果以長春爲東三省最重要地域鐵道交通總督駐紮長春奉撫仍在奉天駐紥其議已經决定不日卽奏請施行 
　　理藩部久有添設丞參之議茲聞　尚書以蒙古西藏地居邊塞民智未開凡外交新政練兵理財在在均關緊要本部總攬大綱籌畫一有不周所關實非淺鮮現在經營藏蒙問題已爲世界共同注意之點所有本部各司一本舊有之成例如不變通終難措手故丞參之設刻不容緩日前特與政府會商决定按照各部添設丞叅官缺由本部奏請簡放日内卽可具摺入奏 
[西報譯要]  
[英擬在東沙島設無線電]  
　　文匯報載二十四日香港電云港督羅茄特在議政局宣稱已電請駐京英使朱邇典轉達中政府請准在東沙島設立無線電報局以便報告大風 
[九廣鐵路工程近聞]  
　　又載同日香港電云港督復在議政局宣言深憾九廣鐵路築費枯料過低旋復報告該路工程情形又謂一千九百零七年五月可望開車二十五日香港電云港督昨在議政局演說謂九廣鐵路築費較原估之額須多費洋一百萬元已於車輛及工資兩項稍加節省所開山洞計長七千二百十二尺綜計需費洋三百萬元 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[度支部議准鄂督請加契捐北京]  
　　鄂督陳小帥　　奏湖北司局州縣入不敷出擬援案酌加契捐以資彌補一摺已由度支部覆奏臣等伏查湖北田房稅契一項前經該省於光緒二十八年籌湊新案賠欵案内奏明每契價一兩於例征正稅三分外另征契捐三分連同正稅共徵六分以一分留作州縣辦公經費其餘五分以一半抵湊撥補鹽釐不敷之欵一半專供新案賠欵歷經辦理在案茲復據湖廣總督奏陳該省司局州縣入不敷出請再酌加契捐三分以一分解儲司庫爲調查等局常年之用以一分解儲善後局專供賠欵不敷之用以一分留給州縣爲津貼公費之用合之例定契稅及前案契捐是每契價一兩共應徵銀九分此外尚有應徵之契紙經費最多者每紙取銀三錢二分最少者亦取銀六分各項倂計爲數誠不爲輕據原奏徵引四川奏定稅契章程以爲此項加捐無捐於下有益於公之明證查四川契稅各屬徵收向不一律每兩徵稅自三四分以至八九分不等前由四川總督於擬訂稅契章程内奏明悉仍其舊是四川契稅並非各屬概徵九分其徵至九分者亦係循其習慣並非驟爲加增情形本不相同惟前項契捐究係取之有力之家尚與貧民生計無礙如果辦理得宜則凡力能置産者斷不至生心疑阻自可准其試辦仍令嚴飭經徵人員潔已奉公不得於應徵捐稅及契紙經費外再有絲毫浮收及或侵蝕中飽倘查有前項情弊即應從嚴叅辦無稍廻護並俟開辦後隨時體察民情是否悅服届滿三月將詳情咨報臣部查考至現在各省稅契徵收章程殊未劃一臣部現正逐細考查擬俟考查明確應如何酌定劃一章程俾資遵守届時再由臣部奏明辦理三月初五日奉旨依議 
[閩督奏報籌辦憲政北京]  
　　閩省第一年籌辦事宜及第二年籌備情形業由松督奏報原摺節錄如下查設立諮議局關係重要當於上年八月先設諮議局籌辦處委藩學臬三司爲總辦並委省垣實缺道爲會辦召集通省公正明達士紳恊同辦理業將遵設籌辦處情形同開辦日期分别奏咨在案惟開辦之初頭緒繁賾深恐辦理未能盡合隨督飭該處酌　簡明告示並章程解釋以及調查選舉與各項辦事規則先後頒發各屬一面遴委正佐各員先在籌辦處將章程辦法詳加研究飭赴各府州會同督催襄辦並公往各廳縣指導一切另派省垣法政學堂講習科畢業生各回本籍帮同調查選舉人資格並宣講選舉議員宗旨使具有資格之人民咸知趨向不致抛棄權利猶恐各屬遷延觀望電檄紛馳並經分别擬定各該印委功過用示勸懲惟定章正月十五日爲初選期三月十五日爲複選期各屬地方廣狹不同距省遠近不一爲時太促實恐辦理草率轉致貽誤計召集會員定限九月但求無誤會期不妨量予寛展擬定閏二月初一日爲初選投票四月初六日爲複選投票仍限於九月初一日爲開設諮議局之期旋據各該印委將調查辦理情形先後報告間有未能如法者確按定章明晣指示迨至本年二月十五日止已據各屬將選舉人各册陸續送到福建應選議員七十二人綜計全省合格選舉人共約五萬三十四名現經分酌議員額數電飭各該複選監督　示各複選區並由複選監督分配初選當選人額數頒示於各初選區以便一律依期投票不至稍有延緩至諮議局應建房屋擬就從前貢院供給所地址派員勘估先行擇要建造應需欵項及常年經費均請作正開銷由財政局籌撥仍飭該處核實動用母得虛糜此第一年期辦事之成績所當詳陳者也（未完） 
分類新聞政界 
[江督禁烟之熱心南京]  
　　江督端午帥批張生兆辰禀送戒烟藥方呈請試驗文云該生少染烟癖發奮斷除並自配製戒烟藥方歷試有驗欲詣戒烟局試辦以觀成效係爲熱心救拔同胞墜洛烟籍者起見用意良佳自應准如所請惟查兩江禁烟公所現甫改辦尚未設立戒烟局仰候札飭中西醫院會同兩江禁烟公所調取該生到院試驗具復查核 
[嚴追革員虧空浙江]  
　　杭屬於潜縣王大令以前任嘉善縣徐令本立因短解交欵經張前院奏參在案現其子在於潜控追商人嚴元瑞欠繳伊父洋二千八百元並託學界出頭允以是欵全數追回卽撥半報效學費致學中人紛紛到到立請提追等情通禀各憲茲奉撫憲批云查革員徐本立前在嘉善任内虧短交欵甚巨卽經張前院奏叅勒追在案迄今未據掃解據禀該革令有於潛商人嚴元瑞欠欵屢催不繳殊屬刁玩自應援照寄頓財産例由縣追出悉數解司該商如敢抗違卽從嚴比追仰布政司轉飭遵照並詳請咨順天府尹查提已革嘉善縣徐立本押解來浙追辦並分飭杭嘉二府認眞查追以重庫欵 
[鎭府邀集議員開談話會鎭江]  
　　鎭江府承瑞卿太守以鎭屬議員業已舉定將來地方利弊諸議員皆得與議因於二十一日邀集本郡合屬及京口駐防各當選人至署談話一次並設席欵待以資聯絡太守復於次日乘中班火車逕赴金閶謁見省憲面陳選舉要公 
交涉 
 
 

Page 11

 
 
[英捕擊斃華人近聞九江]  
　　英捕嗎仕擊斃余發程一案迭經九江道照會英領請爲嚴辦屢誌前報茲將英領復文錄下本領事兩次接到照會查余發程之案有關人命係緊要案情非同細故本署事多人少來往文牘繁瑣况時有另外酬應故不能專爲一案從事實非本領事有意躭延約遲二三日定行明白相告以慰雅念來照云現請美國醫生來潯剖驗本領事視此事與美國無因請煩留意勿亂牽混致多物議先此照復並將贛撫致外部潯道各電錄左 
　　贛撫馮致外務部電洪前准九江道文炳電禀初七日晚租界西捕嗎仕有毆傷華人余發程身死情事由縣驗明係小腹受木棍傷致命業經知照英領將兇手收禁嚴懲一面督飭差警防範謠惑續電已准英領函允禁其出外惟堅執非因傷死旋聞該犯携眷乘輪私逃又准英領片知追回各等語誠恐潯埠五方雜處匪徒易於煽惑立即迭電文道傳諭紳商各界禁止傳單會議靜候辦理與英領力爭懲犯要索償卹並將端督帥與驗愼重民命撫定人心之意告知英領聲明該犯情虛私逃顯係行兇證據經此力與爭持市面均極安靜另派知府徐士穀前往察看情形相機應付不致另生枝節倘英使來詢乞告與端督與騤於此案看得甚重非懲犯償卹不可嘱其電飭英領與文道和商速結知關鈞註謹先電陳馮汝騤删印 
　　外部復電洪删電悉本部已據電照商英使電飭英領照約按律懲犯與文道秉公商結得復即達外巧印 
　　贛撫致潯道電潯鹽兩洽電悉照知英領請將英捕嗎仕按律擬罪從優撫卹辦法甚是就此進行萬勿鬆勁徐守准留潯隨辦頃諮議局喻紳呈閱司選員高生來電已囑電復格外安靜閱報登有王乾順電滬請醫學生來潯驗屍一事屍經邱令驗明有傷收殮豈忍再驗英領追回該捕甚爲公道必有正當辦法希飭邱令轉告高牛傳諭旅潯湖口各界撫慰周瑞棠督侄靜候官爲主持不得輕舉妄動本部院與喻紳在浙辦理台州教案該處紳商學界無不聽話也此電可給與閱看院嘯印 
[日人第一次作長江稅司漢口]  
　　長江各口岸稅關稅務司一職多係英人承充卽法德美各國人充此職者亦甚少若日本人則爲從來所未有茲新任岳州關稅司日人黑澤禮君於日昨過漢庽漢日人特於三好館開歡迎會以誌紀念黑君旋卽乘武陵丸往岳供職 
學務 
[女學開會大起衝突詳情江西]  
　　江西女子公學於三月二十日假江南會館開展覽大會先由發起諸君在會場佈置手工陳列及展覽各塲並分送贊助會及認捐諸公並女學生之父兄以及撫藩學臬司道各員紳入塲劵共一千六百餘張是日先由軍樂隊領導該校女學生八十餘人列隊赴會隨後正蒙女學生亦相踵列隊入會叅觀女賓到者尤多分座兩旁大憲居中午後一時開會演習數科觀者稱羡後因無券者擁進太多且屬上流社會中人雖有警隊彈壓恐釀事端未能力阻當經閉門後有陸軍學生五六十人喚門不開拳足交加將頭門打破塲内警隊開門彈壓彼此毆打互有微傷由巡警道張觀察督同縣委出門開導大衆始散復有陸軍學生聚衆二百多人會議與警察爲難當道聞報當將學生勸慰解散未致釀成巨禍 
[组織定邑教育分會浙江]  
　　寗波定海城鄉學堂逐漸開辦惟教育會尚未設立茲有孫君釐卿發起邀集同志組織教育分會以期振興學務聞已酌定章程俟一切議妥後卽行請廳轉詳立案 
實業 
[塲商瀝陳鹽運之困難揚州]  
　　通泰塲商公恒茂等禀吳都轉云竊各塲奉發日照前經淮南總局議章禀請限領照後四十五日出場如過期一月者罰錢二百千文多則類推在各憲限罰森嚴原爲力顧棧銷起見惟運鹽遲速之由係乎天時水利遇隂雨則不能捆運水涸乂難於濟運本年雨澤稀少潮汛愆期如客臘抵圩河之鹽距棧程途僅數十里而守候汛期套運躭延至兩月之久始得達棧上堆其間住日費用商本固所耗不資而得價復因之遲誤此種鹽運苦累情形商等又豈自願目下節届夏令應河水增漲之時孰意天旣不雨水無來源現泰屬場河一帶水小僅有尺餘通屬之裡河尤甚各商已領之照雖奉定章運限勢難陸地行舟卽開捆亦無從起運其已運出場之鹽至界溝一帶乂非起駁五六成不能浮送商等雖欲恪道功令其如河道艱阻爲此公懇恩准寛免限罰俾商等得以相機赶運 
[江督批奬振興實業之縣令南京]  
　　江督批舒城縣陸令士奎禀云該縣於山圩各鄉振興林業該令現捐購雜樹七千餘株廣爲栽種幷令鄉農各按土性所宜及時種植開闢利源講求實業殊堪嘉許仰安徽勸業道卽飭督率董保人等按照所禀認眞辦理不時巡視驗種樹之多寡以定奬罰嚴採伐之禁令以資長養務期逐漸推廣確收實效 
雜記 
[教員爲賣淫女作辯護士武昌]  
　　鄂省某學堂女學生彭雲卿在祝家巷劉永興棧居住勾引少年作賣笑生涯刻經各學堂校外檢查員陳某察覺報告學務公所飭令該堂將彭雲卿開除學籍勒令搬遷出境乃有第二半日學堂教員陳場庭及賢良小學教員魯德高具禀學署作辯護士代理學司黄太守以該女生違背禮法蹤跡顯然凡屬學務人員自應深拒痛絶該教員竟願爲作保殊屬不知自愛當飭撤差以昭炯戒 
[江督嚴禁饑民滋事南京]  
　　江督近准浙撫增中丞咨據石門縣知縣高莊凱禀稱海州難民入境滋事被防勇用鎗擊傷劉亞順身死並傷王豪一名等情據此除批示外請轉飭海州俟該災民等運送到籍即行妥爲安揷勿任復出滋事等因午帥復以上年海州蝗不成災收成甚爲豐稔因何仍有難民出外究係取道何處何以堵截流民委員毫無覺察均所不解應卽飭由海州謝牧堵截流民委員鍾守王牧刻日查明禀復一面責成謝牧俟前項難民運送到境卽行妥爲安插勿任復出滋事是爲至要 
 
 

Page 12

 
 
紀事 
[記剖白吳其德女士冤案]  
　　前日爲吳其德女士貞烈事開會於愛國女學校由女士兄吳小枚君邀饒可權君及中國新公學職員朱經君學生梁驤李駿二君愛國女學校職員徐球君張德驥君顧實君學生代表陶張鄭三女十及吳女士之妹同蒞會爲剖白吳其德女士寃案當時辯論之辭由張德驥君任臨時書記。筆之如左。 
　　徐說明吳女士之死殊寃抑。關敝校名譽極大。頃敝校學生告僕云。吳女士而應死。即死不足惜。本校且當追除其學名。若不當死。則宜用如何方法。爲之剖白云云。僕因今日吳君小枚適假敝校開講話會。用敢與聞其事。就饒君覆吳君書中所述各餘逐條詰問。冀白吳女士之寃於萬一。 
徐問書中所稱那校是指何校而言。 
　　饒答是指愛國女學校。 
　　徐問書中所稱那校將開運動會時。吳女士曾　吳　過幾夜等語。從何而來。 
饒答得自傳聞。 
徐問何人所告。 
饒答友人所告。 
徐問可將此友人姓名告諸衆人否。 
　　饒答（一）不能相告。（二）因此信中所述各節均係我所不能信者。故以問之小枚君云耳。（窺其意似以此信所云者。爲不足馮証而不知女士之死則以此信也。） 
　　饒問聞友人云。去年愛國女學將開運動會之前。曾派學生往吳淞分校教授預備開運動會事。有之乎。 
　　徐答無之。可問營日與開運動會事之學生即知。（遂詢學生代表陶女士以曾有往吳淞分校教授開會事否。） 
陶答無有。 
　　吳問告饒君舍妹往吳事之人。其人於舍妹事是極注意者。故不得詳問其爲何人。但今日之會。祇有互相談話。全無權力。非如法堂之可加罪於人者。君雖告。無妨也饒答其人係同鄉學界女人。且係警友。 
　　徐問書中。所稱去夏暑假期内在電戲場撞見。是何証據。抑係親自撞見否。 
饒答非親自撞見。亦係同上人所告。 
　　吳說明書中明明言自見。而口中即稱傳聞。可知此言係饒君有意造誣者。 
　　徐問書中所稱洗洋服一事。究因何故而生疑。 
　　吳說明囑先洋服之人。係舍妹女友之夫之友。亦服西裝。初至上海未知洗衣之處。因知僕亦穿洋服故特囑舍下代寫經手洗滌。僕時在廣東。由家慈作主。命舍妹代爲經手。此有証據可憑也。 
饒無言。 
　　徐問書中所稱吳女士信中說及□□□事云云。究竟其信中作何說。 
　　饒答信中有問□□□現在何處作何事事等語。 
　　徐問其信係吳女士寄與君者否。抑寄與他入而被君所見者否。 
　　饒答其信係他人寄與吳女士者。 
　　吳說明有書信在。可取作証據凡書中關係□□□事者祗有李雅貞所與舍妹之書則然。（檢信交饒閱看。） 
　　饒答今日精神疲倦。不願看信。 
　　徐問吳女士曾告君以□□□之爲人否。 
　　饒答祇告我以品行不大好及無心讀書兩語。 
　　徐說明□□□係敝校學生。今久已開除者。其家貧甚。故無論同學家中。均往游玩。借他人之樂以自樂其樂。此貧者之心理均然也。其後因人有譏女學生在外行走者。故曾由校中屢戒之最後又聞人言該生曾獨在戲園觀夜戲者。敝校以該生旣係通學。校外管理。殊寡其權。而屢被人言。恐於女校　譽有關。不得已將此等事告知其保証人。令其自行退學而去。此□□□事之始末也。（徐讀李雅貞致吳女士書七封。雖中提□□□。而事均無關緊要。典 
饒述所見之信中語正同。） 
徐問饒君所見之信中。究竟尚有他語否。 
饒答亦不過如是等語。無甚關係。 
徐問君對於吳女士與李雅貞之交際。尚有疑義否。若然。則可向李雅貞之校長處。取吳女士答李雅貞之信觀之。 
饒答無疑。 
徐問書中所稱該女校之自歷史。係何所見而云然。 
吳代饒說明據饒君告僕云。去年有一愛國女校學生。請假外出。家中來尋。則人不在校。後經家人察知其底細。致該生曾在應接室内大哭。 
饒答此事余不過略以問諸吳女士。並無大不了事。 
徐說明此事始末。僕今亦詳以告以諸君。去年有一學生松江人姓高名□□新來敝校。請假出校。逾期不歸。後以告諸家屬。由家属訓飭之。故在應接室哭泣。其後仍令其自行退學。以肅校規。 
張問然則饒君以自歷史三字加之敝校。其意何居。 
饒無言。 
吳說明饒君文字不甚通順。有此奇誕之言。徐問書中所稱未訂婚約以前已生子一事。從何處得　。 
饒咎亦係　而知之。 
徐問此事君書中所言。似極有証據者。請君告其原因。 
饒答告我此事之友。係一極相友善者。彼亦不過勸我以早婚爲是而己。。 
徐問此語不關生子事 
饒答告者會先言此女子已曾有生子之事。然後連及早婚之言也。 
徐問告者何人。 
饒答告者即同上人。 
徐問共有幾何言語告君。 
饒答祇告此一語。並無他語。 
徐問告者究係何等人。其所告言語頗多。須問一明白。現此人有多少年紀。 
饒答三十餘歲。 
徐問此人旣是學界中人在。申係讀書或。教授抑係别作生業否 
饒答現在此人不在申　此已幾日矣。 
徐問究有幾日。 
饒答四五日。 
徐問庽申有幾時矣。 
饒答大　二三　。 
徐問在申作何事。 
饒答醫生。 
徐問前日吳君告僕云。饒君送信吳君家中之前數小時。曾往李貞生女醫生處閒談。有是事否。 
吳說明當日饒君來信告病。僕往視之。彼因告曰。余頃從李貞生女醫生處醫病歸來。醫生告我係心病云云。後由僕及李君駿二人。同往李貞生處訪問。則聞李貞生云饒君當日並未浼我醫病。不過彼自云有病而已。此饒君與李貞生兩人之言。不合符處。 
饒無言。 
多數人論此女醫生。聞係未適人者。且係同鄉。（廣東）學界女人。年三十餘歲。又相友善。又近已離申。與饒君所述告者極相似。（另議定吳女士貞烈紀念辦法數條散會） 
淸談 
[所謂今日之紳士]  
　　從前之紳士。仰官場鼻息。近年之紳士。與官場抗衡。今日之紳士。其最發達之心理。認定聯絡官場四字。打邊鼓說幾句。若遇地方重要之事。不能無舉動。防人唾駡也。不敢示反對。恐傷感情也。旣不能不說。又不敢即說。於是遮遮掩掩鬼鬼祟祟。以周旋於官民之間。而紳士之技工。而紳士之心苦。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[預備重選候補議員]  
[江蘇蘇屬（鎭江）]  
　　鎭郡複選舉初次開票當選十一人候補二人業經承守開列姓名禀報籌辦處存案十九日接奉處電謂鎭屬候補須有六人應照章將次多數開列於二十一日重投當經太守電復以鎭屬當選足額候補亦有二人且各屬初選當選人業已散歸勢難再集請免重投二十日午後又奉處電候補當選人照定額加半預備係奉憲政館電飭必須照辦母得推諉如人已各散可將日期展緩於二十八日重投再選太守接電後乃諭飭複選事務所遵照辦理一面飛札各屬立派專差分致初選當選人查照 
[官長設立]  
[浙江]  
　　湖屬七縣選舉人名册共計實存總數九千二百三十四人茲奉籌辦處來電湖屬應得議員十二名其初選當選人額數烏程三十三人歸安三十二人長興十二人德淸八人武康八人安吉八人孝豐八人 
　　籌辦處禀撫憲文云本處現據駐防曁七十八廳州縣業將選舉人確定名數先後移知禀逹或電達本處亟應遵照選舉章程第二十六條第二十七條及第六十七條第六十八條第一百九條將初選當選人及議員額數代爲核算分配另表呈乞鑒核批示一面擬請由憲台分電各府廳州縣飭令早日榜示並請先行電咨民政部曁憲政館查照至確定人名册本處正在添僱書手趕造一俟造竣即行呈請憲台咨報民政部以符定章又夾單云寧波府象山慈谿兩縣選舉人零數相等其餘額應歸何區查議員選舉章程第二十七條第二項應以抽籤定之初選當選人旣由本處代各複選監督分配所有應行抽籖之處亦經職道代爲抽定應歸象山縣選出則該縣自應加添初選當選人一名理合附陳又通飭各廳州縣文云照得本處頒行之籌辦順序内載四月十五日實行初選舉十八日實行開票現在各廳州縣應出初選富選人額數業由本處按照各該廳州縣申報選舉人確數呈由撫院分配分别電飭各屬遵辦惟是茲事體大又係創辦各廳州縣政務殷繁未免顧此失彼是以本處歷次頒發各項章程規則曁通告函電不厭求詳茲當選舉期近由籌備而底實行各該廳州縣平日辦事是否認眞臨時設施是否得當爲功爲過胥於此舉覘之本處爲愼重選舉起見不憚再三告語以冀相與有成有歷次頒發各件中業經詳細訂定應行特别注意者有臨時發生事項應行預備對付者或鑒於他省之已事或出於理想上之研求黏列左方以便查照爲此札飭札到該□即應振刷精神愼重將事用收美滿之效果其從前頒發各件仍應遵照辦理（黏單明日續錄） 
瑣聞 
[江西]  
　　贛省籌辦處選舉科於三月十九日致各屬司選員函略云司選一職關係選舉前途甚重且大現值宣示名册之期公等實行司選近月餘矣本處迭接公等報告滿擬同守規則成效可期不意兩日之間德興縣函稱某司選員到所後以該所火食不合口味向該縣索伙食錢每日六百文並爲他人關託訟事又峽江縣禀稱司選員每日索伙食錢一千二百文似此需索火食違背定章本應即行撤差追繳公費惟念中塗折回易人司選頗費周折爰即先行電飭將所收火食錢文全數繳縣仍責令切實辦事以觀後效倘再違背規則定當照章辦理弟等職司法制對於諸公均有同鄉之誼龔定庵詩云一髮不可牽牽之動全身公等達人也披覽此函嘆息乂當何如 
[浙江]  
　　浙省建造諮議局前經籌辦處招工投標昨由李匠估價銀六萬八千九百十五兩已奉增子帥批准飭辦 
[奉天]  
　　奉天四十五初選區承德縣爲首承德縣九投票區城關内外投票之中區爲首中區投票所設立縣署門首交懸龍旗二幅巡警兵肅立兩旁非帶有投票執照者不得入舊有門房二區作爲投票人休息所第二大門關閉開東西角門爲出入口入東角門遞進爲簽書到字處再進爲發票處折而西爲寫票處寫畢折北行爲投票處投票匭設大堂案上新舊監督都楊兩令衣冠對坐匭旁投票者來去均起立點首作迎送狀投票人鞠躬致意從西角門出管理監察等員分站簽字發票寫票所其兩旁大書八字額左曰立憲基礎石曰自治機關投票人有頂者有翎者有朝服者有便衣帽端着馬褂者均步起維謹計自本日（三月十八日）九時零分投起至十一時三十分簽到投畢者已二百有奇 
本埠新聞 
[收回内地自來水公司之秦牘]  
　　江督端午帥片奏云再上海内地向無自來水光緒二十三年經前任江海關道招令商人設立公司集資承辦維時風氣初開安設水管無多售水有限且當經營伊始所定水價未敢取盈因而獲利甚微招股不能應手其購機建置全由借墊而來雖已竭蹶圖成而入不敷支未能推廣其原辦之商又相繼物故積欠纍纍勢漸不支迨至上年冬間滬市銀根緊迫該公司幾有傾倒之危自不能不力爲維持當飭江海關道蔡乃煌督同地方紳商公同籌議擬自本年二月十五日起先由官擔任借欵從權收回暫行經理以便淸釐水價並將招股添機還欵各事次第籌商仍俟規模大定即交由工程局紳董接收按照商律公司章程另舉總理協理改爲地方自辦惟查該公司原置地産房屋渠池橋塔水井以及機器水管各項物件除折减外現已估定作價規銀一百二十五萬兩内除該公司原欠大淸銀行及各商號並善堂書院所存公欵共約銀九十八萬餘兩暫仍認息接借約尚短銀二十七萬餘兩擬由道庫在於商部生息欵内酌提銀二十萬兩改存該公司照舊生息下餘不敷之欵即由工程局紳董另爲籌 
 
 

Page 19

 
 
　　集先將全業收回俾免私行招股别生枝節其一切調度均責成江海關道督事各紳妥爲經理俟股欵集有成數欠欵陸續還淸再將官督名目撤銷專歸公司籌辦以一事權據江海關道蔡乃煌詳請核奏前來奴才查上海地方市面繁盛居民櫛比自來水爲日用必需之物苟能經理得宜非無餘利可圖乃原定水價過廉設管又少承辦之商力海勢渙以致一蹶不振今議設法改良暫由官督紳辦一俟整頓就緒即歸地方自辦以收衆擎易舉之效惟股欵一時驟難招集該道擬請由官擔任並請將商部生息之欵酌提借給係爲暫濟急需起見自應照准除批飭遵照並咨部外理合會同江蘇巡撫臣陳啓泰附片具陳伏乞聖鑒飭部查照立案施行三月二十日奉硃批該部知道 
[請飭工部局拔除界牌]  
　　北市警局所轄之三區第五崗位對面原有馬路一條（係在鐵路軌道以南租界以北）本隷華界詎工部局忽於二月廿二日在該處派人條築站崗巡士前往阻止反被拘送公堂請爲究辦讞員寶明府以該處並無租界界石應歸華官管理判將此案註銷了結茲三路劉副巡官查悉該路自洋商老哈味租地外之籬邊起至租界王郎路止現在又由工部局私立水門汀質界牌三塊上有英文譯其語意係工部局租界馬路因特禀陳總辦轉移滬道照會租界領袖飭令工部局迅將所立界牌即日拔除以淸界限而免爭執 
[義勇隊友被匪鎗斃十二誌]  
　　華商義勇隊第一排隊友方雲卿被人鎗斃一案昨日復由捕房將陳智春王吳氏及雉妓陶金寳解至公共公廨經襄讞王肇之大令與英副領事領袖巴爾敦君復訊陳延愛禮司律師到堂譯稱此案兩次會訊已由見証劉吉人等到案証明陳智春雖於三月初五日旁晚至方雲卿家與方一同出外然至福建路南京路口隨即分别當時方稱因有要事須至老閘捕房陳即至二馬路文明雅集啜茗與劉等同檯時在七點餘鐘至九點鐘方於貴州路被人鎗斃時則在八點鐘已足証明此事與陳無涉今欲訊明此案須將王吳氏從嚴根究自能水落石出陳之所以拖累者僅因方雲卿有與陳最好之一語然陳方交情甚厚方曾與陳同行至貴州路言及永平安里三十四號王吳氏家之隱事陳曾問方去過與否則稱友人相識等語今方被擊之處與氏家相近情更可　陳在城内開設鞋舖多年城内各商均願爲陳具保應請開釋或請交保候訊以免被累中西官以案關人命未便交保判將陳智春先行送縣王吳氏等還押候備文移送縣署倂究 
[審訊浦東命案]  
　　浦東總巡前　湖北人楊廣平謝永生到縣當由李司馬判令收押候傳尸親訊核在案昨由原　將尸妻沈楊氏户子沈連生沈妙生地保徐福祥圖董陳玉書傳案審訊沈連生供小的住在浦東朱家石橋父親沈榮春向開柴行閏二月初五晨有人到家扣門其聲甚急小的披衣起視聞門外有人云爾父被人在柴行殺死小的驚駭殊甚開門詢問人已不見小的隨即奔至柴行見父親已死身上被戳十餘刀血流滿地行内衣服銀洋均被搶去因即報知地保徐福祥及圖董陳玉書到行勘視陳等向小的弟兄及母楊氏多方恐嚇不許報縣小的無奈即隱忍不言將父收殮迨至三月初八日有湖北人謝永生即阿生向小的云伊處房客楊廣平近來身上衣服甚新用場寛展情甚可疑小的遂至總巡局禀控由捕孫駿將楊謝兩人拘住轉解至案今奉傳訊小的行至半途又被地保徐福祥上前喝阻不許進城現在父親棺木不知被伊等移放何處求請伸寃地保徐福祥供當時沈榮春被人戳斃連生母子自已怕事不肯到縣禀報小的並未阻擋求察訊之陳玉書供詞相同司馬諭沈連生等云爾父死已多日如爾等必欲開棺檢騐須俟木縣禀知上憲始可開驗沈連生等聞諭遂具求請免驗切結請照盜案辦理一面由李司馬判將徐福祥交差陳玉書交保候到鄉踏勘後復訊核奪 
[蘇浙兩路收股之通告]  
　　旅蘇浙路集股會蘇省蘇省拒欵會蘇省地方自治會昨日分佈公啓云丁未冬拒欵會時所交蘇省全浙鐵路股現届第二期交欵務請諸君携帶二公司第一期收據或三會收條至觀西倪源源珠寳舖交第二期股欵或全交擊取經招收據俟塡就公司收據股票再行掉換現蘇路浙路營業發達蘇路添築北線浙路接築甬綫認股均甚踴躍蘇杭接軌又瞬在目前俱登近日各報幷此奉聞幸勿觀望 
[貨捐局扣留貨物之衝突]  
　　南市求新機器廠前日代該處法國自來水廠向北市五金雜貨行買得螺絲釘一桶雇車運至南市被貨捐局司事扣住旋由車夫回告求新廠派一華人偕一印度人赴局查問局中答以因未報捐應罰五倍後又由求新廠小主朱某偕自來水廠洋工一人前往查問其時局中因印人欲將所扣之貨强行搬去正擬將門關閉該印人仍奪門而出後將朱等數人關閉門内大起衝突旋經站崗巡士查知到局問明一倂帶至工程局勸令兩造和平了結遂各退出現聞局中局事等擬請總辦金太守核明情節責令捐一罰一將就了事 
[印人謀害同種未成]  
　　新租界麥根路裕源紗廠雇用之甲乙二印人專司守夜前日下午二點餘鐘在房偃臥忽有丙丁二印人自外闖入呼甲之名甲正酣睡不應丙丁二印人即扒至床上將甲喉嚨猛力乂住甲不能聲喊雙足亂踢幸乙被擾驚覺趕即奔出呼救迨該廠巡丁聞警入内丙丁已乘隙逃遁事後甲乙二印人即同至靜安寺捕房請爲查辦捕頭飭赴英臬司署控告 
[慶賀荷女皇誕生公主]  
　　駐流荷國總領事前日接奉該國政府電諭以該國女皇於本月十一日誕生公主飭即轉致滬上各華官知照等因現該領事已照會滬道旋由蔡觀察復函道賀並轉報督撫憲查照 
[請提被告子孫]  
　　德商順發洋行前控戴春林香紛號虧欠貨銀曾由滬道訂期會訊嗣因被告汪子江因病身故致未訊結現聞德總領事米君以汪子江雖已病故尚有子孫自應提案集訊業已函致滬道請爲照辦並請飭查汪子江有無産業可封以資抵補 
[保護游歷洋人]  
　　美人賈登士金夫蘭二人現擬前赴江蘇等省内地游歷禀由駐京美使照請外務部核給游歷護照一面咨由江督通飭滬道等轉行各屬地方官照約保護以敦睦誼 
[西人比賽車馬]  
　　庽滬西人定於今日午後在泥城外跑馬廳舉行比賽車馬會想乂有一番熱閙也 
 
 

Page 20

 
 
[城内]  
[拐匪供認]  
　　拐匪凌松生朱文玉串拐周袁氏等先至客棧姦宿繼復販賣今被閘北巡警總局查獲送縣訊辦朱等供認不諱判各於供單上加蓋指摹候詳上台擬罪懲辦 
[無理取閙]  
　　本縣李司馬批陳谷氏禀云氏夫陳裕寳於三月初三日到案並未受傷乃該氏忽又藉詞被毆請驗似此無理取閙顯係聽人唆弄本應澈究姑念婦女無知從寛仍准交保速回母得混瀆自誤 
[榜示罰欵]  
　　一路巡警分局閏二月分所收罰欵計張少卿等四案共罰洋四十五元昨已榜示局前以昭信實 
[道批五則]  
　　徐瞻科禀批案已由廨訊明楊永林該欠屬實諭令浦償繼又飭差嚴追時逾數月何以尚未了結仰公共租界會審官核案飭催如敢抗違立即提案押追勿任延宕仍具復母遲黏抄並發沈兆相禀批旣經控縣訊理在先仰上海縣李代令作速傳　應訊人証秉公究斷具報母任抗延 
　　濮光耀禀批案經集訊究係如何情形仰南匯縣查明復奪黏抄並發奚國榮等禀批此案現奉兩江督憲轉行東督憲原咨到道並據鄭召臣禀催業經飭廨訊究仰會審官寳令迅遵前札秉公辦結具報勿延黏件並發鄭召臣禀批此案前奉督憲札行到道已飭廨秉公訊結在案據禀前情仰公共租界會審官迅遵前札辦理具報抄黏並發 
[官事]  
　　四川機噐局總辦候補道丁昌燕四川候補知縣黄袞華昨均到道拜會 
南市 
[巡官被控]  
　　西區正巡官姚某近被該　 
各巡士以尅扣工食收受壽儀等詞禀請　工程局請爲究辦警務長諭　澈查核奪 
[押犯病斃]  
　　萬聚碼頭江北划船戸熊小三子去年向流客勒索鉅費推入浦中經總工程局提訊屬實判送改過局收押二年在案茲該犯在押患病送至善堂醫治無妨斃命昨堂董已函報局董飭傳家屬收殮 
[各執一詞]  
　　已閉元大板木行股東張　海控被執事即榮生吞没股本及代付租房頂首銀二百兩昨經工程局孫裁判提訊因兩造各執一詞判移送商務分會理處 
[押限交人]  
　　浦東周家渡鄉婦余湯氏即兪康氏前將同居之孫瞿氏扭至工程局控稱二月間由其夫孫慶堂誘領婦人之女阿新來滬避匿不見昨經裁判員飭提孫慶堂到案訊究據供阿新向來不守規矩曾在渡船相見不知何往判押候將該女交出再核 
[閘北]  
[撞見拐匪]  
　　梁均之女小了頭去年被馬阿金之妻王氏拐至通州希圖價賣由該處巡警局將女扣留王氏逃逸嗣由梁均聞知前往領回前日馬阿金夫婦在天保里相近被梁撞見扭入四路二區昨解一區訊究判馬責二百板開釋王氏掌頰百下押候查明有無别案再行究辦 
[具領女孩]  
　　鮑關生之女雲蘭被嚴少和拐來上海由四路分局發交棲流所留養已紀前報昨鮑投案求領巡官飭具領狀交保領回 
[責押竊賊]  
　　積竊王阿四昨日闖至顧朱氏家圖竊當被拘獲送局請辦巡官以王迭犯竊案判責四百板還押候辦 
英租界 
[須問經理]  
　　日商和記烟葉行主陳金發控夥盛茂興私收票銀並搬取衣箱昨日午後由廨會訊陳延律師到案請追質之　供在和記號爲夥去年八月間經理人陳子湘有事回家後由鎭江寄來匯票銀二百二十兩當即付於房租項下所有衣箱亦非原告之物中西官以此案非陳子湘到堂不能理明判盛交保候傳陳到案訊奪 
[洋商追欠]  
　　瑞記洋行控孫文卿欠銀不理一案兹由差探至漢口將孫移提回滬解廨請究判押候訊追 
[踢傷婦人]  
　　唐吳氏控被任咸臣踢傷小腹昨由捕房將任解請公堂訊究判押候吳氏傷愈再核 
[毆傷頭額]  
　　苗益發控被徐阿大毆傷頭額經公廨中西官驗訊屬實判徐押兩禮拜 
[串放白鴿]  
　　戴永全控馬了頭串放白鴿前日由探將馬查獲昨解公堂　究判押候下禮拜二傳齊人証再訊 
[鴇妓收押]  
　　鴇婦王李氏陳夏氏高王氏與雉妓十三寳王桂　王老二等在途拉客昨晨由探一倂傳至公廨判王桂雲王老二開釋其餘鴇妓一倂發押棲流所一月 
[藉端圖詐]  
　　陳　生因尚王吳氏藉端圖詐由探查獲昨解公堂請究判押候查明於下禮拜一再訊 
[搶取金環]  
　　父子蔡紀貞控流氓丁榮生搶取金環昨經公堂復訊屬實判丁押四月期滿逐出 
[追繳房租]  
　　英商新沙遜洋行　華家榮欠租不付昨晨由探將華傳至公堂判華交保限一禮拜繳淸 
美租界 
[調戲婦女]  
　　昨有流氓徐和尚殷廷友二人在西華得路向金陳氏劉陳氏王金氏等尾隨調笑由捕將徐殷拘入捕房押候究辦 
[曲在客]  
　　華記路翁阿大烟間某烟客昨與對門鐵店主婦調笑起釁被婦將窗上玻璃擊碎旋由翁投報捕房飭探查辦 
[印捕疏忽]  
　　昨有西牢押犯數十人在海寗路築路看守印捕偶不經心致被逃去二名後即追趕僅獲一名其一不知去向 
[電車肇禍]  
　　某西婦昨雇史永福之東洋車推至北四川路　廿七號電車撞倒該婦由車内跌出稍受微傷　即投　捕房請辦法租界 
[限繳罰欵]  
　　法馬路松鶴樓茶館前因演唱花鼓淫詞經公堂將店主董阿慶及演唱之人一倂收押茲董阿慶業已保出而應繳罰欵洋三百元仍未措交前日忽又遞票以松鶴　早已盤於楊逢春接開於正月間登報廣告所有罰欵應歸倂措繳　司馬准即提楊鞫訊揚供並無盤店之事及弔驗合同亦無楊姓字樣判董交原保限兩禮拜將罰欵洋三百元如數父呈再遲押追 
[巡檢爲賊]  
　　張和賢昨至公廨訴稱小的在北京輪船上失去衣包一個係被武樹卿竊去當由該船碼頭巡丁拘捕送案請究訊之武樹卿口稱晚生聶司馬問其有無功名答稱是實缺巡檢胞兄在京師充當京官有年素來安分不敢爲非此次實被誣指求爲澈究旋據太古棧買辦帶同巡丁投稱張所失之衣確已穿於武之身上富場剥下是實判武押候查明再核 
[酒店欠租]  
　　小東門余孝貞酒店主虧欠房租棄店逃避昨由收租人赴廨禀稱該店虧欠租金七十二元請示核辦聶司馬諭將該店各物交房主收管變價抵償 
國外新聞 
[英下議院地産稅通過]  
　　二十四日倫敦電云英國下議院已將預算案所開之地産稅議决贊成者三百人反對者一百十人 
[巴西焚毁咖啡]  
　　二十四日紐約電云據巴西電稱巴西政府决意將第十次收獲之咖啡全數焚毁藉以維持市價 
[巴黎郵政員罷工續誌]  
　　二十四日倫敦電云巴黎電稱法國内閣决議開除郵政辦事員二百八十八人郵電部大臣巴托宣稱郵政事業情形如常不必再有特别之辦法 
[英議員將得俸金]  
　　二十五日倫敦電云英國下議院業已核准發給國會議員俸金議案每年各付英金三百磅政府現亦尤准此案 
[俄員吞没公欵控案]  
　　二十五日香港電云俄國巡洋艦茄姆丘號之海軍大尉賴巴達　因吞没該艦公欵洋二千元於前月三十號經人控諸香港法廷復於今日提審該員自願仍還原艦因該艦現泊香港故已押往大約將由軍事裁判所審訊 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[農工商部奏籌議推廣農林先行擬訂章程摺]  
　　奏爲遵旨籌議推廣農林先行擬訂章程請飭各省一律興辦以擴利源恭摺仰祈聖鑒事光緒三十二年十一月初一日奉上諭御史趙炳麟奏請推廣農林一摺自來足民之道端在利用厚生農桑畜牧實爲富强之本我中國地大物博祇以農林要政未能切實講求棄利於地未免可惜著各直省督撫通飭各屬詳查所管地方官民各荒並氣候土宜限一年内無論遠近繪圖造册悉數報部由農工商部詳定妥章奏明辦理務使國無曠土野無游民以厚風俗而固邦基欽此欽遵由内閣抄出並原摺抄交到部原奏内稱中國農林廢弛擬請明諭各督撫通飭府廳州縣詳查所管地方官荒民荒氣候土宜限一年内無論遠近各省繪圖造册悉數報部由農工商部詳定章程實行提倡荒者墾之童者植之紳商講求農林者應如何保護游惰不事生業者應如何强迫專學如何廣立州縣如何責成一倂詳議妥章奏明辦理等語恭繹諭旨幷參閱原奏所陳各節自應先從查荒入手俟各直省圖册造齊報部再由臣等叅酌情形詳定妥章奏明辦理當經臣部通咨各將軍督撫都統大臣一體欽遵籌辦去後嗣因限期將届未據各該省查明聲覆於三十三年九月問通行咨催十一月間又奏請　下各省迅速淸查造報奉旨允准通行欽遵各在案現在又届年餘除奉天吉林黑龍江河南廣西甘肅六省業經陸續造送外其餘各省仍未據查明聲覆到部臣等公同籌議以爲農林爲天地自然之利富國裕民動關至計亟應及時推廣以擴利源而各直省地方遼闊頭緒紛繁調查履勘致稽時日自亦實在情形如俟各省造報完竣再由臣部訂章未免需時過久於要政轉涉稽遲茲由臣等督飭司員就業經送部圖册悉心考核分别鈎稽於各該省查荒情形旣已略知梗概舉此例彼而其餘各省亦可約度大凡自應參酌時宜於提綱挈領之中籌執簡御繁之計先行釐訂專章俾資遵守謹擬推廣農林簡明章程二十二條繕具淸單恭呈御覽如蒙兪允即由臣部通行各直省將軍督撫都統大臣轉飭各屬按照此項章程切實興辦一面仍將應行送部圖册趕速造報以符原案至於振興森林造端宏大業由臣部另訂辦法奏明籌辦合倂聲明所有臣等遵議推廣農林先行擬訂章程緣由是否有當謹恭摺具陳伏乞皇上聖鑒訓示謹奏宣統元年三月初九日奉旨已錄（淸單續登） 
小說 
[譏彈小說滑稽魂（七十四）]  
　　第十五回包松濤告假赴秋闈魏龍仁還鄉逢故友 
　　一席話說得十分婉轉。那一班監生。一則因爲他究竟是個老師。二則剛剛的吃了他一頓盛席。二則被他恭維了一陣。覺得面子上都有些推却不來。好在這班人都是有錢的。不狠把錢放在心上。便大家一口答應。錢士堯大喜。捧出一個告帮的薄子來。請他們隨緣樂助。那一班監生。平日之間。都是用慣大錢的。倒也不好意思少寫。登時大家接起筆來。也有四十五十的。也有三十二十的。連連絡絡的寫下去。這一下子錢士堯的錢。就狠弄得不少。隔了幾天。錢士堯又把一班的秀才請來。也是如法泡製的這樣一來。合起來竟弄到了一千幾百塊錢的樣子。錢士堯心中大喜。暗想這個弄錢的法兒。倒狠不差。隔了個把月。乂自已做起壽來。各處發帖子請吃壽麵。那班秀才監生。接到了他的帖子。少不得又要送禮。也有看他不起的。不送壽禮給他他却又有一個法子。自已親自趕到那人家裡。一定要請他去吃杯酒兒。只說好借此叙叙。至於送禮。是本來不敢當的。老哥千萬不要送什麽禮。只求大駕賞光就是了你想那没有送禮的人。受了他這樣的一激。倒只好伏伏帖帖的送禮給他。恰恰的這一年來了一個學台。是錢士堯的年伯。知道錢士堯是故人的兒子。要想提拔提拔他。錢士堯借着這個聲勢。就在外囬招搖起來。剛剛本縣有個史監生。平日愛做訟師。聲名惡劣。錢士堯就問他借三百塊錢。史監生不肯。錢士堯就送他的劣行。要詳了學台。革他的監生。史監生不伏氣。做了狀詞。在學台那裡台他。說錢士堯訛詐不遂。挾嫌誣送。這位學台大人。本來心上是帮着錢士堯的。看了史監生的禀帖。以上不以爲然。便派了一個委員。私下出去查訪。訪着了史監生本來是個訟棍。學台就不由得勃然大怒道。這樣的劣生。還敢誣告師長。若不重重的辦他一下。將來做學官的。還敢再送生員的劣行麽便把史監生辦了個誣控師儒行同敗類非但把他的監生革去。而且還罰了史監生三百兩銀子。修理學宫。錢士堯十分得意。從此之後。錢士堯更加千方百計。死命的要起錢來。見了一班有錢的生監。常常的要問他們借錢把這一班人借得頭痛。却乂不敢同他做對。恐怕做了第二個史監生。 
 
 
 

Page 27

 
 
   
 
 

Page 28

 
 
   
 
