# 1896 - 373 - 4908487

 

Page 1

 
 
[季季靈諭旨告成] [  ]  
　　大哉玉言如綸如綍薄海内外皆所願聆本舘茲巳將本年秋季諭旨印成裝釘爲編式頗精雅諸君子有先覩爲快者祈臨本埠三馬路申報館帳房申昌書室或各外埠申昌購取每本計碼洋六分 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[書鄂督張香帥創設武備學堂續示後]  
　　蓋治國必須人才而人才必資學校自古以來文德武功不能偏廢故朝廷設立文武兩科自邑試府試院試省試會訌殿試愼重衡才文武並進其考試之難易固相同也而其命名則秀才之鼎甲亦相同也惟考試雖同而平時教訓則異至教訓異而文武微分優絀矣優絀分而人之視文武亦遂分軒輊矣軒輊分而文者自以爲文重而輕視夫武武者自以爲不能與文並重而亦致自輕自文武分而文教未必日昌而武備因之日弛亦何怪人才之不出耶何言乎考試同而教訓異也就考試而論各有定制文則自小試以迄殿廷八股焉試帖焉經藝焉策論焉定以篇數定以字數優而如式者取之武則自小試以迄殿試步箭焉馬箭焉硬弓刀石焉箭則定以步弓則定以力刀石則定以輕重亦優而如式者取之是考試固同也若論教訓之道則國家之待文較優於武雖文武學習之初皆由父兄師長教訓而成然文則除考試之外設訓導以訓導之教諭以教諭之雖文武共列一庠皆爲教官所教乃教官若專爲文設而武苦無與焉者教官固文者也文以教文固其宜也雖現在教官亦如告朔之餼羊有名無實然與文士尙有交接之處而武則欲望顔色而不可得且一邑有書院焉一郡有書院焉一省有書院焉且一邑一郡一省不上有一書院焉或月課一藝或季課各藝立等以區别之給奬以鼓勵之爲士者旣有此名利之可圖卽非囊螢鑿壁之輩亦不致終年曠課國家待士如此之厚而士不知實學以報國是士之負國非國之負士也若武則皆鄉人有力者所習國家除考試之外並無培植一任其鄉曲之師承直至歸標始預操演習武者平時旣不讀書僅事弓刀馬箭歸標後雖經操演略識營規然不過依樣胡盧究非根底之學以之應敵其鮮不潰敗者幾希現在皆知緑營爲一無所用遇有大敵卽廣招募以爲招募之勇尙有銳氣非緑營之孱弱可比不知兵者貴乎訓練兵可以現招將不可以驟得使有可練之兵而無練兵之將將有兵與無兵同是以用兵貴乎選將選將貴乎儲才况自通商以後中外交涉固不特内憂之自戢尤宜外侮之自防一旦變生非同兒戲非區區操演之能以可抵禦泰西講求武備精益求精各設學堂分門學習一旦有事無一廢材大抵泰西人才之多文與武合中國人才之少文與武分鄂督張香帥獨具卓識在鄂省設立武備學堂爲國家培植人才法至良意至美昨報紀其續出示諭知現在陸續報名投考者爲數已及四千惟定額祗一百二十名向隅者亦復不少說者謂但取有功名之人及祖父伯叔兄弟之確登仕版者否則皆不給卷豈人才皆出於世家及有功名之人乎恐世家子弟及有功名之人未必能耐此勞苦且非世家子弟及無功名之人安知無人材出於其中於者之意固未可厚非然香帥豈不早慮及此大約因投考者過多而定額則有限故不得不嚴其取擇專選有功名之人及世家子弟者誠如示中所云爲其受業較易仕進較速耳將來風氣一開各省設立亦未必專取有功名之人及世家子弟耳且習功課每日必須歴四時之久俾人咸知世家子弟及有功名之人亦須如此習練方成學業天下之人不愈思鼓勵乎况自取之後或有不耐勞苦者此中黜陟必有權衡未必一取之後始終不易也香帥如此振作不數年必有成效可觀尤願各直省傲而行之不使香帥專美於前而人才亦不止於此數也是則予心所竊望也因喜而書其後 
[赭嶺寒鐘]  
　　蕪湖訪事人函云駐蕪英國領事自福格林君於去冬回國後屢經委員署理兹聞英政府已另簡滿君航海東來補授斯缺目下攝篆之金峰君一俟滿君抵任後聞須仍返燕臺本任或謂已量移厦門確否尙未可知俟訪明再爲續錄至滿君何日蒞止刻亦未有確音○蕪米消塲異常疲滯九月上旬潮帮略有起色未及半月倐又歸於平淡以致新常兩關各項雜稅殊形冷落江蘇在蕪專設之輪船米厘局聞自去秋九月十五開禁起至今秋九月十五一年期滿所征米厘統共二十萬兩零以每百五十觔爲石收厘一錢計之是知出口不過二百萬石然猶統天津兩湖江西等省去路扯算若比往年粤東一省專運已不止此數市面之衰眞有江河日下之勢至新關自去冬西歴元旦起至今斗柄將旋收數聞亦祗五十萬有零視去年短征十餘萬金現距西歴歲暮祗三十餘天諒難驟復舊額遊覽廛市不勝今昔之慨○前者秋潮大漲濵江一帶低田半成澤國春花至今未能下種高阜旣種之田則又苦於亢晴日久坼裂如龜是以農民望雨幾如嬰兒之望慈母乃幸痴龍睡醒油然作雲自本月初十起細雨連宵四郊霑足雁塍鳩隴咸得土脉如酥老農老圃遂得歡然從事於南阡北陌間想來年春熟必可豐收剜肉補瘡當不必爲蚩蚩者氓慮矣○江口保甲分巡唐子範少尹勤於職事稽察甚嚴每夕督勇查夜披星戴月不以爲瘁迨至晨光曦微恒令勇丁滅燭狚伏於領事公館山脚路口緣是處爲出郭必由之徑宵小徹夜奔馳每假途於此某夜東方將白果有梁上君子從某處竊得衣物一包貿貿然至勇丁出其不意突出掩捕急將衣包抛棄路側捨命狂奔勇丁追之不及因將衣包拾起檢視中係蟒袍一件及花披肩等均黝然無色錦繡亦多半不全正不知何處故家失此青氈舊物因將衣呈交保甲總局俟訪明失主給領而從此領事山脚一帶宵小亦無敢再出於其途矣○自設冬防袁觀察每於參横月落親自微服而出凡各分叚巡員之勤惰無不洞鑒如神某夕巡至南岸下叚該巡員適赴郊外掩捕積竊一連三夜皆與憲駕相左遂傳署大加申斥立子撤差前擬將新委關差併予停止後經縣宰萬明府再三緩頰始蒙給予斜角公文仍赴新委關差以觀後郊是以在事各員咸競競業業無敢偶離局所云○蕪湖縣知縣一缺本係一咨一留近因洋務紛雜亦不必執定舊章是以壬辰年王玉如大令落職後大憲卽以試用班王宇春大令請補兹者宇春大令又因操守難信名挂彈章大憲仍就省遴員請補刻聞已揀定新例候補前知縣吳吉士大令翔雲咨請補授題本已由驛進京矣按大令籍隷晉豫久宦皖中歴署南北各要缺知縣政聲卓著吏畏民懷他日啣命履新想必有一番嘉政也○蕪湖縣科考已於上 
 
 

Page 2

 
 
月下浣竣事兹聞府試之期已奉郡尊文太尊來文定於本月二十二日取齊二十四日開考是以蕪邑應試諸俊秀無不磨厲以須携囊戾止爭以先著祖鞭自期云○蕪湖保甲緝捕一差自改委曾潤亭都戎後線勇密布消息靈通凡外來匪徒不待揷足卽能辨言觀色已爲雜網之自投人皆奇之月之十二日傍晚洋碼頭到有小五艙船一艘中坐搭客二人南腔北調形迹可疑旋卽大踏步登岸線勇留心瞷察待其翌晨回舟卽上前盤詰就行李内搜出雙嚮小洋砲解手刀哨呌子等知非善類卽帶至保甲總局會同饒刺史升堂研訊初祗認做剪綹賊繼指搜出各種器械駁詰再三始認實做渣子生意所謂渣子生意卽彼中拐販人口之隱語也所帶洋砲認用以防身哨呌子則不過引畫眉鳥而已饒曾二君見其供詞刁狡用上踹扛時連加六人似尙不覺痛苦恐係巨匪爰卽禀明總辦楊太尊連夜備文移送蕪湖縣收禁以待覆訊聞該匪姓劉名長春江北裏下河人餘一人口操壽州音一再研訊實係半途偶遇之搭客當交地保看管俟其信致家鄉覓取的保然後釋放 
[蕃釐觀問梅]  
　　邗上訪事人函云揚屬仙女鎭距江甚近兹聞本月廿七日江甘五岸巡私砲艇探悉有私鹽數船擬於是夜偷運出江管帶譚君赶急邀同鹽捕營水陸整隊前往部署甫定果見私船啣尾而至砲艇上一聲暗號將私船圑圑圍住槍砲齊施私船撑持半鄉知不能敵紛紛棄舟登陸不防岸上早己潛伏旱隊各私梟且拒且走受倕者甚多當塲擒獲七名餘皆四竄河下則拘船七隻約共鹽七八百包時東方已白各管帶當將鹽船開駛至鎭鹽斤舁交仙鎭官鹽局秤收入倉隨將該犯並船於廿八日押解來揚奉由運憲江都轉發交甘泉縣署覊禁想一經訊供定須申詳嚴辦也○揚城舉辦膏捐等情已紀前報兹悉新城昨由局董李趙兩君遴派司事按照保甲門牌底册逐叚開查捐局設於運司街東圈門佑聖觀内每售膏一兩仍照前議捐錢廿文分上中下三等以烟榻之多寡定等第聞擬自十月朔日起開局收捐云○前順天府尹轉内閣學士陳六舟閣學彝陳請開缺回籍養疴已見邸抄兹悉閣學業已由京南下於本月下旬某日駕一葉舟滎抵珂里本郡印委各官概未驚動隨乘便輿入城逕回倉厫東本宅從此頤養天和優游林下洵足樂也○揚州府舉行科試各屬正塲日期早經錄報兹於本月十八開考先試興東十七夜銅龍三轉卽開點各童咸按牌上名次先後魚貫而進從容不迫毫無喧囂惡習迨點畢封門東方已白興化已冠文題所以載物也高明未冠所以載物也通塲二題於斯三者何先詩題未詳東臺已冠文題所以覆物也攸彴未冠所以覆物也通塲次題於斯二者何先通塲詩題賦得暖抽新麥土膏虛得新字清塲時天已欲曙聞此次塲規嚴肅太守鎭日高座堂皇毫無倦容云 
[英俄界約]  
　　廣州某日報云俄國辦理交涉事宜最著名者爲議定巴馬一案所有俄國政府與英國政府議定各欵已由英國外部大臣金伯雷於照會駐紥英京俄國頭等欽差大臣施滔爾公文中聲明兹將各欵譯錄於左一肥多利湖亦名曹果爾以東英國及俄國勢力所至之處應畫線公界該線至該湖將近極東之處起依山嶺之頂偏向該湖南緯直至班豆赤克及粤塔白爾山峽該線自山峽依山嶺仍向該湖南緯畫去及至南緯該線若阿克斯江之基齊爾爾蘭辦將來查得不在肥多利湖緯線以北應下山嶺之角向基齊爾爾蘭辦再由該處儘向不至中國邊界止倘查得基齊爾爾蘭辦坐落在肥多利湖緯線以北畫界之線應向在緯線以南之阿克斯江上最近最使之處畫去再由該處儘向如上所說之向二該線應由兩國派畫圖委員會同繪畫並議定的確線形應派護送兵數不得過足資保護之數三中國邊界形勢凡能在畫圖之處用最便之法查明者亦應責成該委員將實情具報使兩國政府可與中國政府將附近該線之中國屬地界限定議四英國政府與俄國政府約定英國不得在畫線以北俄國不得在畫線以南逞其權勢五英國政府約定英國勢力所及之處在印度格許及由肥多利湖東頭起畫至中國邊界一線之間者應作爲阿富汗之屬地不得附屬英國尤不得在該處派駐陸兵並設砲臺此欵應俟阿富汗主現據守攀恩雀右岸各屬及博漢拉主所佔據撤兵後方能施行在奥格司以南之達活芝幾處所有撤兵一節英俄兩國政府約定各勸令兩主照辦按此約議成後由兩國派員會同劃界於七月差竣所有阿富汗北界劃定自海里特上之直爾飛克起至巴馬止其線依一千八百七十三年英俄約中所載之線直至肥多利湖止差竣英國劃界委員宴俄國委員席間英少將湛勘特奉觴爲俄皇壽宣言肥多利湖隣近最高之雪山頂英將取名曰尼可辣第二蓋以俄皇之名名之以示永志不忘之意云二 
[揚城火警續聞]  
　　前報己揚城多子街某燭灰店於十八日寅刻失愼等情兹聞同時北河下某姓草屋亦遭回祿該處一帶茅龍鱗次獨起火之家四面均無居鄰故祝融氏雖極披猖無從肆其蠶食之燄祗焚燬一家餘皆得免殃及惟某姓老叟因搬取什物頭面等處略受灼傷亦可憫已二 
[八閩紀實]  
　　福州訪事人函云新任福州府胡太尊於本月十六日接篆官吏詣轅道賀珠形熱閙○閩縣有礅犯某甲向交安樂鋪地保看管不料近忽乘間逃逸與妙手空空兒爲侣破案後獲送海防廳訊明係鎖礅之犯薄予責懲仍交原保該保以甲善走難於隄防據實禀請閩縣拘管乃改交快差徐春日前縣令俞其昌司馬提訊之際徐春令夥役吳三將甲帶案聽審不料吳三一時疎忽垂頭假寐甲見其睡熟遂效蝴蝶翩翩乘空飛去迨提訊已不知所向司馬怒甚立將吳三重責四百板地保加責八百以爲玩公者戒○南臺廣升樓爲都人士宴會之所日前有義成錢莊主周某邀集朋輩設筵其間并召擋子班麗人嬌玉愛玉與雛妓依妹雅仙寳釵諸名花評絲品竹頗極一時之盛○馬江保甲局行員文貞柏二尹因通商局袁大令學顯移送賊犯妄扳甲乙二人二尹失於覺察卽將二人重責交地保管押地保凌辱勒索二人不堪其苦令妻赴局懇求不准遂萌短見均服烟膏斃命閩人士無不代爲不平云○閩中地棍横行有旗下水者著名痞楷也黨羽數百人歴經官差拿不到案臬憲周子迪廉訪下車伊始勵精圖治民望之如泰山北斗訪聞該棍無惡不作面飭城守協廉協戎購線密拿旋經協戎在旗下街賭塲中將該棍拘獲解請訊懲 
[金閶雜錄]  
　　蘇垣訪事人函云觀橋堍桂芳閣茶樓爲駝子阿雙所開雙逝世後妻某氏以未能肆應卽將茶樓租與他姓月得租金若十該氏年逾而立已屬半老徐娘猶與芙蓉娘子訂莫逆交因開小烟館於附近嗣又與元妙觀某道私識情投意洽莫辨其爲野騖家鷄氏有胞弟某甲年二十餘不務正業專與無賴爲伍恒問氏索資以供揮藿苟不滿其欲壑大肆咆哮硬取物件前夜因氏吝其所願糾合無賴數輩於三彭時破扉而入大呼捉奸鬨至室中順手攫物該道士見事不佳乘間從後面跳牆而逸事後查檢所失所有故夫生平蓄積已悉不翼而飛忿甚卽偕地甲投長洲縣鳴寃控告王大令准詞飭差拘甲訊究甲稱並不糾人所取物件尙未售價情願繳還大令得供判責數百板發改過局錮禁氏係女流不應開設烟館飭差將館屋封閉不許再開着具遵斷切結完案○元妙觀居城市適中之地爲游人麕集之區茶肆林立惟三萬昌雅聚熙春臺三家房屋顯昂層樓高聳陳設精雅坐客常盈其餘則支蓬搭廠並無招牌人皆渾呼之曰蓬子本月二十日有某姓母女二人彳亍至觀中隨喜出卽步入三萬昌啜茗小憇正在左顧右盼之際忽見蓬子内一少年大踏步而出女瞥見之下卽起身尾隨其後遥呼曰負心郎將我　物騙盡遽效黄鶴我正踏破鐵鞋無覓處今幸狹路相逢尙欲遠遁耶言已飛步狂追該少年適經武總巡保甲局之門亟掩入將門緊閉女郎在門外且詈且敲幾似擂鼓時聚而觀者密若堵牆文總巡周明府呵殿而過見之喝差拿下訊其所以女一一供訴明府以其吵閙公門罪有應得遂判掌頰五十下交其母領回管束○郡城隍廟附近有三童年皆未及弱冠而頑梗性情較已冠之無賴有過之無不及也本月中旬偕至胥門游玩行經富郎中巷見有騮韁馬在堤邊囓草三童頓起貪心併力將馬獲住牽往崑山求售正在論價之際詎馬主適因事入城見此馬大 
 
 

Page 3

 
 
　共設計訪問始知被竊業已論價洋三十五元云云因卽將馬及三童一併解回鮮城擬報請辦旋經某童之母出爲哀求願償還川資某始首爲之肯事乃寢○某姓子性喜馳馬積欠馬值若干執鞭者以屢索無著糾合同業數人靜候於途前日下午某姓子手持洋傘摇擺而來該馬夫等卽上前攫其洋傘一哄而散翌日某姓子在通貫坊將該馬夫拉住欲扭送總巡局請辦聲云勢洶洶未識若了結也 
壽母西歸 
　　杭州訪事友人云前浙江藩憲龍方伯之太夫人年屆九十有四自方伯騎箕後悲哀成疾思返故鄉公子輩因擇於本月二十二日扶方伯靈輀並奉太夫人遄回珂里正在排齊執事請柩出轅太夫人忽患中風之症移時卽駕返瑶池祗得暫停出殯遣人禀報撫憲廖中丞隨命一府兩縣赶赴藩署襄辦喪務擇於廿三日子時大殮素車白馬想闔城文武又有一番弔奠之勞矣 
臨安拾遺 
　　浙江訪事人函云嘉興湖州兩府與江蘇接壤時有光蛋混迹兩界之間因是防軍局添造鎗划船隻擇要駐紥以資巡緝船上勇目卽在已撤仁勝前旅内挑選刻下船隻業已造齊由局憲委卽用縣張太令庚銘前往騐收○新關洋務發審及騐貨差使刻由關道憲鄒渭清觀察札委陳司馬懋采辦理司馬奉札後卽於十七日到差前充是差之程大令贊清亦卽交卸○候補縣徐大令思敭前因解餉赴者兼請承領杭海關道關防刻已回省於十六日禀到卽將所領關防呈送撫署係廖中丞擇日頒發開用也○管理南灣砲臺馬都戎方於雫主日到省禀見中丞面陳要公次日卽禀辭○杭人於十月間大家小户無不醃菜爲御冬計今年天時亢旱菜苗不長價值甚昂後雖得雨二次滿畦大有轉機奈業塲圃者不肯於賤售每擔曬乾者須錢七八百文較之往歲不啻加倍○現辦西興厘局薛大令應樞奉牙厘局札委調辦濮院厘務西興厘局遂委候補縣佘大令筠接辦○石門釐局委員現當瓜代已委候補縣畢大令奎辦理○海鹽厘局一差委吳大令繼彪接辦○聨橋某洋貨店在烏龍巷地方賃一空屋以作棧房存儲貨物日間以鐵將軍把門夜則派人住宿本月某晚守夜者至彼見門上關鎖如故而屋中火油十餘箱已不翼而飛該處雖非閙市但時未更深常有行人來往况火油十餘箱搬運不易寄頓亦難而棧内值錢之物尙有高於火油者未聞遺失吾不知妙手空空兒何獨注意於此耶 
演雷斃命 
　　金陵友人寄書本館云江南水師學堂前三年曾挑選學生學習魚雷現由該學堂總辦曁教習會考譯其名列優等者禀明督憲俾得升遷出館共上兵輪以展其技兹由南洋大臣劉峴帥傳諭在草鞋夾江口閱放魚雷不料是日連放四次俱因江潮暴漲來勢甚猛致魚雷綫路盡遭截斷未及炸響維時魚雷學生惶急殊甚有某學生膽氣極壯下水以探其沈没詎料最後演放之魚雷突然炸響某學生卽死於非命觀者驚駭欲絶督憲遂傳令止放返旆入城 
龍山如睡 
　　皖省訪事人函云安徽臬憲趙爾巽廉訪於本月十四日上午飭由縣監提出男犯一名年三十四歲至臬轅如法縳綁由城守弁兵押赴北門外刑諸市曹聞刑部釘封十一日已到因逢皇太后萬壽花衣期内七日不理刑名故此延遲數日該犯係合肥縣人姓孫名紹成案爲偷竊不遂擒住事主家人管百順追問藏銀之所管不肯告該犯竟敢將管勒斃面上刺有兇犯二字臨刑時猶昂首四顧毫無懼色是眞愍不畏法者矣○近來錢價日昂每銀一兩易錢一千三百餘文且攙和砂片兵食民需大受其累推原其故因市儈刁商將制錢販運出境到處皆然究不知收自何人歸於何處近來私販雖未禁絶而自各處厘卡爲之網羅制錢出口漸少究竟奸民將錢鎔化攙和砂片私鑄小錢其弊猶未及察也月之初九日夜拿獲私鑄五人先是安慶營白哨弁遇賣小錢某甲向購若干留心盤詰甲未隄防將隱情細告爲首者何人爲從者幾人居址巢窟一一明晰白弁得此消息面禀臬憲趙廉訪當卽委員密拿聲色不動按名拿獲五人計土著三鄂産二廉訪親提訊問均各據實供招據供以制錢七文鎔化和砂能鑄砂錢四十二文廉訪將五犯分研合訊供詞不移並將器具呈案廉訪隨卽上院面陳撫憲請令正法福少農中丞因交卸在卽又兼皇太后萬壽花衣之期諭令收禁乃將五犯釘鐐收監廉訪一面飛禀制軍請示定奪云 
滬上官塲 
　　卸任江南鹽巡道胡芸台觀察家楨日昨蒞滬憲旌暫駐於寳源祥公司上午乘輿入城先詣道署晉謁繼至各衙署投刺○江蘇候補縣發審局讞員孫玉堂大令汝彦籍隷浙江兹由蘇省來申暫駐吉升棧○鎭江洋務局彈壓委員張庚三司馬義㴻原籍湖南日昨來申假寓老椿記棧○鹽塲大使詹龍秋鹺尹樹森由浙至申僑居春申福棧日昨分道進城至道轅禀謁旋至各署拜會○江安督糧道馬植軒觀察恩培昨蒞春申乘輿入城詣道轅拜會吕觀察畢卽分赴各署拜謁 
整頓月報 
　　署臬憲陸廉訪以各屬所開月報尙有不盡不實特通飭各州縣嗣後不准草率悮漏上海縣黄大令因飭書吏於月報加意謹愼開列不可遺漏致干未便 
維持捐務 
　　今歲兩湖荒歉大吏奏准開辦振捐移咨各省地方官一體協辦各埠均委員前往設局勸募奬以貢監虛銜翎頂等項本埠海防劉司馬上邑尊黄大令已將湖南義賑勸諭各業踴躍捐輸湖北賑捐則由某大令及禹仁山二尹定厚分設捐局於北市開辦迄今報捐監貢職銜封典者甚多不意有無業游民暗抄各捐簿所登之三代籍貫塡人報條分投探聽至各捐户家硬送以圖索取報費捐户畏其慾壑難盈羣相裹足實屬有礙捐務經籌捐印委官查悉其情請縣飭拿懲辦並須出示曉諭士商紳富切忽懷疑儘可來局報捐如有需索准卽指名請辦以維捐務而重義賑 
嚴禁毒魚 
　　本邑西南各鄉如梅家弄虹橋以北各鄉民每屆冬令必買毒魚藥料名雷公藤抛入河中全河水色均爲之變魚蝦悉數毒斃俗謂之蕩江清旋卽聚撈爲一網打盡之計傷生害理莫此爲甚居民悮遭汲飲亦不免有疾病之憂歴經各上憲札飭查禁發貼告示兹屆冬令上海縣黄大令深恐故智復萌因出示嚴禁仰鄉民及藥店等知悉不得以雷公藤賣買毒魚違干治罪 
英界火災 
　　昨日鐘鳴四下一刻時黄雞亂鳴天未破曉忽聞各捕房鯨鐘怒吼急披衣出問始知英租界寳善街後麥家圈南首平康里恒申土棧失火旋延及南首泳泉園浴堂樓上長安客棧旣而救火會各西人聞警馳至開取自來水接以皮帶竭力灌澆幸風勢不甚猖狂得以救滅是役也計焚去恒申土棧正屋五間廂屋四間長安客棧樓面五間泳泉園雖樓板被焚器物並未損壞聞恒申曾倩某公司保火險事後捕頭欲根究起火之由遣人守候於恒申門外至將晚不見有人到來因之頗滋疑竇云 
誣販軍器 
　　時屆冬令道轅例派委員并撥滬軍營勇丁分赴各局恊辦冬防事宜有撥在縣署駐防之陸來發林正德兩勇者前日至南市十六鋪馬路晉興押店適見手鎗一管光澤可鑑意欲購買以還價太苛互相口角詎勇卽指該店爲私販扭至十六鋪南局鍾偉臣少尹將手鎗一枝送交城内總巡局鍾明府以兩造均有不是備函送縣請提究辦三 
鬥蟲判罰 
　　包探趙銀河投英界公堂禀稱德隣里伶人孟鴻芳家每日引人鬥蟋蟀以角輸贏昨日携蟲往鬥者不下數十人捕頭因令　的往查得以拘獲王少卿朱雲卿王侯記王阿寳沈榮生張寳書徐良卿錢永春許祥卿胡福安胡青花胡紀林王芝山胡阿林朱少山鄭阿三陸芝山張金全張萬生龔茂生張紀州譚金榮曹福生朱全全韓正芳曹金坤李必全蔣阿林朱作得霍永香王世綱陸喜生蔡子化戴阿大譚福生鍾奇時榮良正王國治言必中邱子勛及孟伶等四十一人今特解案請究屠别駕飭吏逐一點名惟少卿雲卿侯記阿寳榮生五人未到包探禀稱五人拘入捕房卽以洋二十圓爲質捕頭因令暫行釋出别駕頷之轉訊各人皆俯首無詞惟寳書供稱刻下在博聞報館卽時事日報館 
 
 

Page 4

 
 
訪事昨日聞信往訪並未鬥蟲孟伶供稱友人常集小的家偶爾淳戲以後决不敢再犯矣叩求曲恕一遭别駕據情商諸薩副領事官判罰孟伶洋銀二十五圓餘人各罰十圓如不遵繳則改爲管押十天少卿等五人旣未投案著將所質洋銀充公寳善雖充時事日報館訪事之役然亦不應到彼判罰洋銀五圓 
[上海巡局瑣案]  
　　前日有本邑人胡阿四闖入南市萬通醬園棧房竊取銅鍋一口正欲脫逃爲棧中人所見立卽扭送巡防中局局員李蘭史二尹提案研訊園主遣顧金和投案領贓胡供稱小的久失枝棲貧無聊賴偶爾犯竊尙求格外施恩二尹叱令笞責二百板具改過切結飭勇甲驅之出境不准逗遛○本吧人陳群有洋一圓借與其友彭二寳前日遇彭於南市新碼頭丹桂樓向索前欵彭卽逞凶因之扭赴十六鋪巡防中局控訴局員李二尹判將彭笞責一百板 
[美捕房紀事]  
　　虹口著名流氓未木木横行不法案積如山前經黄大令提案懲責收入改過所中詎朱怙惡不悛不思去邪歸正入局未久越垣而逃刻下緝拿甚緊偵知朱避跡在裏虹口地方前晚石金榮洪阿寳二包探帶同五十九號印捕突往拘拿得以擒獲解入捕房捕頭命押候送請英公廨解縣嚴辦○有流氓綽號麻皮裁縫者昨日午後至西華德路某京貨店乘人不備竊取印花杜布一疋當被掌櫃者所見立卽扭獲喚交三百四十九號巡街捕解送捕房嗣該店恐結怨仇不免多生事故因請免究捕頭准如所請將該流氓呵斥一番縱之使去詎歴時未久串出一病嫗扶入該店中百般圖詐該店不堪其擾復喚走街捕拘解捕房押候送廨訊究○本邑人李永生前晚溷蹟天潼路某弄内一百另三號三道華捕見其跡近圖竊因卽拘入捕房昨晨捕頭飭包探張阿五查知並未犯案遂釋之使出○寗波人李友增不知挾有何嫌前晚在吳淞路將二百三十六號華捕辱詈不休捕怒拘解捕房捕頭姑念初犯從寛斥釋○昨日上午時有四輪馬車一輛並無駕御之人東衝西撞奔馳至百老匯路經三百二十九號華捕立卽扣住送至捕房存候查明車主訊罰 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[盜犯行兇]  
　　前晚鄉人奚銀大因事至租界中及回已九點鐘矣行經裏虹口突遇喬根生胡茂郎二流氓攔路訛詐奚身無長物二流氓怒甚將奚按伏於地而毒毆之直至遍體麟傷始釋之去旋經人告知奚母舁入捕房控陳捕頭查悉日前新閘西首搶刦全盛信局洋信之盜案中喬胡二人亦在其内刻方由寳山縣沈大令移請上海縣轉咨捕房嚴緝遂遣各包探前往搜捕當變石金榮洪阿寳二包探告以喬胡自犯盜案後避匿著名賭棍武雙喜家今又將奚毆傷不知避往何處去矣捕頭令將武拘至捕房押候拘齊餘犯解請英界公堂送縣歸案訊辦聞奚傷勢甚重其母欲舁赴上海縣署請黄大令相騐云 
[英界公堂瑣案]  
　　揚州府屬某邑人顧仁金之母在滬上開設倡院日前曾向前曾賣倡之王二寳卽唐阿寳取去金鋼鑽鑲金約指兩枚向索不還因倩狎客王仁伯投報捕房捕頭遣包探秦少卿將顧拘獲吊出原贓解案請究王携二寳投案領贓顧供稱二寳曾欠小的洋銀二百圓故取以作抵屠别駕判令管押三日○包探秦少卿禀稱昨日小的行經麥家圈忽被野鷄流倡徐紅玉牽衣不入强令入内尋歡小的以其有犯章程是以拘請大老爺判斷紅玉素服淡妝蒲伏案下供稱小婦人實不知其爲包探故敢拖拉求賜寛恩曲全小妮子性命别駕判令發交官媒管押三日○包探秦少卿禀稱日前蘇州紳士汪尤二姓先後被竊巨贓總捕大老爺派差帶同眼線來滬緝拿昨日途遇賊犯小寗波卽鄧福記因卽投報捕房捕頭遣小的幫同拘獲送請核奪鄧供稱小的名德茂旣非鄧福記亦無小甯　之混名蘇州竊案並不與聞叩求恩鑒别駕著押候解送上海縣轉解蘇州歸案辦理○包探石金榮禀稱劉阿林蔣阿招二賊犯串竊孫鼎盛麫粉一包售與龔蘭州兹經小的查知一併傳案請究孫投案領贓劉蔣同供稱小的等實因失業已久無可謀生以致偶然作賊以後自當革靣洗心矣龔供稱麫已用去現願賠銀别駕判令將劉蔣各笞責二百板龔罰洋銀二圓五角○包探張阿五禀稱賊犯朱滎福竊取曹陸氏家布衣兩件報捕後捕頭遣小的緝獲解請究懲曹陸氏投案領贓朱供稱小的係浦東人初次犯竊叩乞原情感荷鴻恩誓當銜結别駕判令笞責二百板○包探黄四福禀稱繅絲女工陸蔡氏收女孩李巧雲爲徒在某繅絲廠習藝昨日不知何故突將巧雲痛抶以致頭角受傷事爲小的所知是以拘送請究巧雲髮纔覆額粗服亂頭卽請騐傷并求訊究陸蔡氏供稱小婦人不敢毆人伊實在機車上碰傷叩乞鑒察别駕判罰洋銀四圓給巧雲爲養傷○包探孔阿才禀稱昨日某號巡街捕沿途拘拿乞丐忽有鄒得元者出爲阻止因之拘送究懲鄒供稱小的在招商局當司事以後不敢多事矣别駕著具改過切結從寛開釋○水巡捕唐寳榮解蘇州河傾倒煤屑之周善清請判别駕判罰洋銀二圓 
[法捕房發落瑣案]  
　　昨禮拜一鄭大令蒞捕房會同謝副捕頭發落各案季耀廷投案遞禀求追鄱陽輪船失竊之銀餅尙少一枚計重二百另五兩一錢大令命提竊賊陶玉高供稱此銀被同黨毛瞎子取去已在通州上岸不知去向大令得供着重笞三百板供稱毛家住鎭江十二圲小的可交案適上海縣捕役柴樛遣夥持黄大令名片並卽諭請將該犯帶因辦理大令謂失主尙少銀餅一枚帶回後須嚴行追究給領該差唯唯而退吳尙榮還押覓保開繹○李阿和竊取小東門協昌魚行鮮魚十餘條當被行夥顧增祥拘獲攢毆巡街捕拘入捕房解經押候查明復核昨日命提到案略訊數語仍著還押覓保○錢阿五在碼頭竊煤爲包探拘獲解經訊供著照原斷笞責一百板從寛斥釋○紀同升控蔡阿五竊去衣服當洋十三元吊到原贓大令訊供著掌頰一百下從寛開釋○蔡東橋呈到婚帖係劉廷良出帖將其女許配蔡子爲妻媒人康姓在天津紫竹林娶來旋據吳良玉劉茂春投案吳禀稱蔡娶媳後曾寄小的家内住過三天劉禀稱在美界開設客棧由小的陪去寄養大令命提在押之劉氏到案問與二人是否認識供不認識小婦人不願相隨是以逃出大令復向吳劉研詰謂爾等供詞不實又問劉氏當日何人送去劉氏當堂泣訴實不願隨大令問爾逃出之後相隔十餘天在何處躭擱供住過五六家均不肯招留又問蔡供稱兒子名雲甫現在天津隆茂洋行爲細崽擬於明年完姻大令謂劉氏曰爾父出帖許配爾不能自主著隨翁回去明年成婚又令蔡具結不准凌虐轉賣各遵諭而退○包張氏控姚朱氏經中借與汪裕庭洋一百元收過利息二年現在圖賴不還押繳在案昨日原告投案求追大令命提汪對質汪稱此欵還過利息已逾於本現店已歇尙少本錢廿餘元從前已拔過本錢七十餘元包張氏堅稱僅收利洋三十六元大令著於三日内照數還洋汪求寛限大令不准著還押違干追比一 
 
 

Page 11

 
 
   
 
 

Page 12

 
 
[光緒二十二年十月十八日京報全錄]  
　　宫門抄○諭旨一道錄前○江督劉等奏籌辦江寧等處礦務大略情形摺○雲督棧等奏揀員調補知州摺○監督松奏殺虎口被水情形並應修工程請飭部核議摺○雲督崧奏副將請准承廕摺○東撫李奏道員交卸赴皖履任緣由片○十月十八日禮部宗人府欽天監廂藍旗值日無引見○道府許星翼等謝恩○恩普會章各請假十日○伍庭芳預備召見○召見軍機伍庭芳許是翼○○頭品頂戴兩江總督臣劉坤一兵部侍郎江蘇撫臣趙舒翹跪奏爲籌辦江寗等處礦務謹將大略情形恭摺具陳仰祈聖鑒事竊查光緒二十二年二月初九日欽奉諭旨據御史陳其璋奏鎭江之東南山煤鐵五金皆有可採著派熟悉礦務辦事實心之員按照所指地名認眞履勘擬定辦法具奏等因欽此臣等伏查目下時局非廣興礦産不足以資利用年來風氣漸開雖商民亦知開礦必須先行由官勘騐確實然後再分官商辦法步步從實庶免復蹈故轍當經臣等分委江寗鹽巡道胡家楨常鎭通海道吕海寰招延礦師各就轄境分投履勘又以沿江一帶前因羣情疑阻曾禁開挖復將辦法示諭居民俾知事實爲利國便民之舉嗣據吕海寰勘得鎭江丹徒縣屬西面曹王同中殷山名中德古有石如鉛似炭質與鐵同鎔去炭質而見鐵渣其質似佳又離江十餘里山名西德古有千層紙石其色黄土民悮以爲金並有鐵石露出又毗連曹王山之先頭山有吸鐵石露出約含鐵六七分可鍊精鐵試挖察看似産鐵較厚惟須附近覓有礦煤方便鎔化現在委勘尙未覓到礦煤又據胡家楨勘得句容縣屬之龍潭上元縣屬之棲霞山林山祠山胡山圓山青龍山馬扒井石瀾山等處均有煤苗當飭設局派員雇夫分别沐挖雖煤層厚薄不等煤質優劣互異然均係可採之礦惟龍潭一處試開兩井煤層忽有忽無斷續無定尙須另行探騐現就各礦酌定官商辦法查有青龍石瀾兩山騐係烟煤煤質有油火力亦足堪供輪船機器廠之用南洋廠船用煤多資洋産該兩處現定酌撥經費由官開採將來煤層果能寛厚卽可供廠船之用其餘各礦或産柴煤或係鐵煤種數不一定爲商辦現己由紳民分請承領飭令騐資接辦仍由官局隨時稽察將來各礦出煤應完稅厘按照利國貴池各礦定章分别徵收據各該道等將籌辦情形詳請核奏前來查煤礦之利雖不若金銀諸礦之優近來商務盛興機器林立需煤至鉅苟能廣爲開採亦屬要圖惟南方地勢低窪土脈薄弱濵江之處開採尤易見水現飭酌購應用機具妥定章程實力籌辦俟有頭緒再赴各屬次第履勘如有可開之礦仍當接續酌辦鐵礦需費較巨且必就地産有合用之煤方便取以鎔鍊仍飭俟覓有煤礦卽行鎔化試騐分别禀辦除咨部查照外謹合詞恭摺具陳伏乞皇上聖鑒謹奏奉硃批該部知道欽此○○雲貴總督奴才崧蕃雲南巡撫臣黄板森跪奏爲揀員調補夷疆要缺知州以裨地方恭摺具陳仰祈聖鑒事竊准吏部咨實任苗疆題補最要缺雲南鎭雄州知州孟蔭桂因案降補光緒二十二年五月初五日奉旨坐六月初五日行文等因應按照部中行文坐日照限减半計算扣至七月二十九日五十五日限滿歸於七月底截缺係夷疆題調要缺毋庸掣簽業將截缺日期咨部在案查定例知縣以上官員遇例應題補缺出及烟瘴地方俱准升調兼任又州縣以上官員必須本任内歴俸三年以上方准揀選升補各等語今鎭雄州壤接川黔幅員遼闊漢夷雜處詞訟最繁兼有催䟎運銅之責必須幹練耐勞熟習夷情之員方克勝任臣等督飭藩臬兩司於通省應調人員内逐加遴選查有路南州知州黄玉方年三十七歲江西臨江府清江縣人由附貢生報捐同知職銜旋遵新海防例加捐知州分缺先選用赴部投供候選光緒十七年八月簽制雲南路南州知州九月初三日經吏部帶領引見奉旨簽掣雲南澂江府路南州知州黄玉方著准其補授欽此遵卽領憑出京於十八年五月二十日到省閏六月十六日到任試俸期滿照例報銷現在調署安寗州知州據雲南布政使裕祥按察使湯壽銘查該員才識優長辦事穩練任内並無叅罰案件在滇年久熟習夷情謹以調補鎭雄州知州實屬人地相宜與例亦符會詳請奏前來臣等覆查該員黄玉方才識穩練辦事勤明合無仰懇天恩俯念夷疆員缺緊要准以雲南路南州知州黄玉方調補鎭雄州知州實於地方有裨如蒙俞允該員係現任知州請調知州銜缺相當毋庸送部引見所遺路南州知州選缺按照二留一咨章程上次霑益州知州李春霖丁憂遺缺已照章歸部銓選嗣趙州知州岳在文請開缺回籍修墓係咨選後第一留缺復經聲請扣留外補各在案此次路南州知州係第二留缺滇省現有應補人員應俟奉部覆准卽行遴員請補所有揀員調補夷疆要缺知州緣由謹合詞恭摺具奏伏乞皇上聖鑒敕部議覆施行謹奏奉硃批吏部議奏欽此○○殺虎口監督奴才松堮跪奏爲殺虎口被水奏明辦理情形並應修工程請飭部核議恭摺仰祈聖鑒事竊殺虎口於光緒二十二年六月二十一日因連日大雨滂沱山水暴發河流漫溢致將河岸冲潰深至丈餘所有大關稅口栅門官廳全行傾陷大路成渠商旅來往不通衙署庫房亦多滲漏坍塌無處辦公當卽會商地方官從權辦理擬先於大關迤東啞狼關之旁暫開車路並聲明若在其地改設大道設立稅廳地勢尙屬相宜至可否就此安設之處未敢擅便業經呈報户部工部山西巡撫並請代爲陳奏在案嗣奉户部覆文查各關改設稅口均由督撫監督奏明辦理今該關改設稅口與商情有無窒礙應令監督會同地方官查明情形自行奏明再行核辦等因旋准山西撫臣胡聘之委員查勘前來所有改設大道奴才己會同詳細履勘俟委員查明情形應由撫臣詳核具奏請旨遵行竊維殺虎口徵稅各口以大關爲最要自大道被冲之後爲路所阻稅務頗形窒礙竟至數日未能開徵奴才籌思至再深恐貽誤徵收一面曉諭店商務期設法招徠一面酌量變通設局榷收稅課惟貨物正應暢行之時商賈報稅仍復不見踴躍誠恐奸商乘隙紛紛越關繞道無所底止奴才當又申明例案行文山西巡撫轉飭東西各邊文武地方官督率守口員弁加意認眞嚴密稽察儻有私放漏稅情弊卽將守口員弁照例叅辦以防繞越伏查大關爲口外通衢大道來往行旅絡繹必須丁役駐守時刻巡查方能嚴密而杜偷漏若栅門官廳一日不設則稅務卽一日難期整頓更恐散漫日久百弊叢生值此稅務吃之緊際當務之急非迅速修建栅廳嚴稽出入不足以資補救奴才職司榷務責有專歸國課攸關不敢不據實陳明所有應修各工程作何籌欵之處奴才查無成案可循未敢擅擬合無仰懇天恩飭部速爲核議俾得有所遵循奴才爲愼重關稅起見是否有當伏乞皇上聖鑒謹奏請旨奉硃批户部議奏欽此○○雲貴總督臣崧蕃跪奏爲副將欽奉恩詔籲懇天恩准予承廕恭摺仰祈聖鑒事竊准貴州撫臣嵩崑咨惟兵部咨開高德元奏補遵義恊副將光緒十八年經貴州巡撫奏明暫緩引見續經調補雲貴督標副將均未引見實授亦未給與署劄所請遵照光緒二十年八月十六日恩詔准以該副將嫡長孫高開衢承廕之處應毋庸議等因當經轉行遵照去後查高德元前補遵義協副將維時奴才在貴州巡撫任人當以該副將分統中路各營練軍防務吃緊曾經奏明暫緩引見欽奉硃批著照所請等因欽此嗣因雲貴督標中軍副將馬柱廻避本省例須揀員對調復經奴才奏請與高德元互相調補並以滇省現辦防務界務在在需員聲請展緩送部引見經兵部核准具奏奉旨依議欽此是該員前後兩次均係奏明奉旨暫緩引見並非無故遲延實與尋常未經赴引人員有間合無仰懇天恩俯准前貴州遵義恊副將調補雲貴督標中軍副將高德元照例廕一子入監讀書出自逾格鴻慈除承廕之人年貌三代册結已由黔省咨部有案外謹會同貴州撫臣嵩崑恭摺具奏伏乞皇上聖鑒訓示謹奏奉硃批該部議奏欽此○○李秉衡片再新授安徽鳳頴六泗道李希杰前因伏汛修防吃緊兼以漕船入運照料催䟎未便遽易生手經臣奏謹暫行留工俟遴委有人再行飭赴新任欽奉諭旨允准欽遵在案查中游河防業經奏委候補道蔣兆奎督辦並兼北運河工程現在節近霜清寧蘇漕船已全數入衞所有河工運工事宜該道等已交接清楚應卽飭令李希杰前往皖省由安徽撫臣飭赴新任除分咨查照外謹附片具陳伏乞聖鑒謹奏奉硃批吏部知道欽此 
 
