# 1917 - 332 - 4916098

 

Page 1

 
 
   
 
 

Page 2

 
 
時評 
[會議（冷）]  
　　議會解散一變而爲會議宜乎國事之顚倒而不可部矣在昔有徐州會議因之發生復辟之大禍而幾傾覆我民國今乃又有所謂梧州會議焉天津便議焉其因以禍我民國者又不知將歷若于刦而能復也 
　　議會者法定之機關也會議者非法之結合也法定之機關滅於是非法之結合起雖然使議會當時而能盡法盡責不與人以輕視之機亦何至有今日哉故我爲今日之會議憤不能不又爲當日之議會追思而歎息也嗚呼議會與會議 
[命令]  
　　十二月四日大總統令　特任傳增湘爲教育總長此令 
　　又令　特任趙倜兼署河南省長此令 
　　又令　任命靳雲鵬爲侍從武官長此令 
　　又令　參謀本部呈陜西督軍公署參謀長瞿壽禍因病懇請辭職瞿壽　准免本職此令 
　　又令　任命白鴻儀署陜西督軍公署參謀長此令 
　　又令　任命蕭耀南爲直隷陸軍第三混成旅旅長崔魁文爲步兵第一團團長陳德麟爲步兵第二團團長此令 
　　又令　財政部呈請任命甘肅財政廳廳長袁毓　兼甘肅官銀錢局監理官應照准此令 
[專電]  
　　北京電　天津會議在反對某督以主戰空言妨碍議和使内閣不支馮受困難馮王正在消弭（四日下午九鐘） 
　　北京電　天津會議續定四端（一）召集新國會（二）現缺軍事長官省分之補缺可參酌南方意見（三）將來裁撤軍隊以南北軍額爲比例（四）未詳又發表與蘇督往來電二（甲）電詢何故阻馮旅南下得復並無其事當公電促馮開滬由滬備船援閩（乙）電告津議决定辦法得復諸公旣一致主戰純願追隨其後 
（五日下午七鐘） 
　　北京電　李純王占元陸榮廷岑春煊均電催速頒停戰明令 
（四日下午九鐘） 
　　北京電　王士珍就職通電囑秘書以息事寗人主旨起草王昨在院談話述少時隨李文忠辦事頗自負後益知難今不得已就職惟以良心求實自勉 
（四日下午九鐘） 
　　北京電　頃府開大會議惟交通曹汝霖未到結果通電各省維持原狀一面請西南提出條件一面由各省舉代表來就取决（四日下午十鐘） 
　　北京電　王士珍以兩日來警報頻至時局益難收拾要求開去陸軍兼職預備得當下台 
（五日下午七鐘） 
　　北京電　王士珍主復舊國會惟馮尚未表示（五日下午七鐘） 
　　北京電　倪嗣冲來電賀新内閣（四日下午九鐘） 
　　北京電　川電吳周離渝由熊克武出維秩序（四日下午十鐘） 
　　北京電　重慶商會電稱黔軍進逼幸熊未離渝職會泣請出任維持務懇電令熊使責成保全秩序以救生靈（五日下午七鐘） 
　　北京電　俄德停戰媾和已成事實使團將會議討論及於中國之影響（四日下午九鐘） 
　　北京電　海部借欵造無線電台已與丹人簽約日英兩使以電台係德貨有秘密用法向我抗議遂將合同作廢（五日下午七鐘） 
　　北京電　院秘長惲寶惠各次長財政沈銘昌司法張一鵬内務蔡寶善均定教育湯爾和在接洽中（五日下午七鐘） 
　　北京電　京師並未宣告戒嚴惟外城早閉要道添守望 
（五日下午七鐘） 
[外電]  
　　北京電　閣員至今日止只外交及參謀總長就職其餘均猶疑不决交通曹汝霖司法江庸均辭昨日曹錕及張懷芝偕同北方督軍代表在天 
 
 

Page 3

 
 
津開會一致主張促政府繼續作戰其進行方法極守秘密馮總統特派段芝貴赴津安慰各督同時又復揚子督軍疊次停戰之要求略謂新内閣成立後和戰問題均由内閣决定云云（四日） 
　　廣州電　唐紹儀即將來省抵此後即偕伍廷芳赴梧興陸榮廷會議一切（三日） 
　　以上路透電 
　　北京電　無線電借欵之丹人地森氏曾爲德商西門子之代理人故此借欵告成後人皆注意以爲德商必與聞此事且將供給欵項與材料且簽定此項合同之海軍部長向以袒德著聞故尤足堅人之疑心若中國果與德人接洽雖係間接協約國亦有抗議之理由探諸丹麥使署詳情不得而知但稱合同已署定由那森氏單獨議成耳記者從可恃丹人方面聞此欵確爲丹人之資將來所裝置者爲丹國土爾森式之無線電故此事無可反對之處那森氏刻在上海（三日）字林報 
　　北京電　聞西南方面因四川吳光新周道剛之潛逃在湘南軍主力之直逹通城岳州危在旦夕南方勢力日張主張非得滿意有利之條件不願和平解决而北方天津會議又議决主戰昨日總統府開會議時列席之各總長及重要人物又多數主張繼續戰爭於是停戰問題終不成立馮總統王總理祇得默然無語時局至此馮王或將引退主戰派再上舞台亦未可料南北調和之聲遂全入於屏息之狀態（五日） 
　　重慶電　此次滇黔聯軍之攻擊重慶係豫先與熊克武通謀而後實行原約定一面開始攻擊同時熊軍即從城内爲之接應但臨時熊軍並未如約仍取觀望態度直至北軍及川軍第一師潰散淨盡事實上重慶已在陷落狀態熊始以已之名義通告滇黔聯軍曰督軍已遁川軍北軍潰散現由某力任維持重慶之秩序領事團現在介於熊軍與滇黔聯軍間從事調停然因一部分之南軍中有不謙於如上所述之態度者故談判仍無端倪人心惶惶日艦鳥羽已派陸戰隊上岸保護各國居留民吳光新周道剛之蹤跡仍未詳（五日） 
　　漢口電　王督軍將武昌所收容之安武軍敗兵約二千人重行改編派往蒲圻咸寗方面並以機關鎗隊一隊砲兵一隊（携山砲四尊）附屬之且於蒲圻縣設司令部任前安武軍副司令陳德修爲總司令蓋將以蒲圻附近爲湖北第二防禦線也（五日） 
　　漢口電　荆州獨立軍任第一團團長孫國安爲荆沙衛戍司令官任維持荆州沙巿之秩序駐紥仙桃鎭之湖北第一師第一旅司令部及步兵第二團已移駐荆州其幹部將校如左第一旅旅長朱兆熊湖北孝感人步兵第二團團長胡廷佐湖北鄂城人第一營營長李夢唐湖北武昌人第二營營長黄繼超湖北鄂城人第三營營長李濟瀾湖北沔陽人（五日） 
　　北京電　奉命令前往岳州之第十一師長李奎元於四日下午四時進謁馮總统六時半附京漢車南下携帶隨員將校三十名護衛兵五百名機關鎗一枝（五日） 
　　北京電　今日陸徵祥謁馮總統面商外交問題談及日本之事馮曰此次上海新聞記者團赴日受彼國朝野熱心之歡迎足證日本對我感情之良好余甚望此後兩國人民間常有此種舉動以圖兩國人民互相聯絡互相了解云 
（五日） 
　　北京電　四日開第一次國務會議除曹汝霖外閣員全數出席（五日） 
　　漢口電　武漢兩處謡言繁興武昌居民移居漢口者甚衆（五日） 
　　漢口電　長沙來電云前退至萍鄉方面之安武軍約五千人有再行折回攻襲醴陵之說居民陸續逃至長沙（五日） 
　　北京電　海軍部與丹麥商人訂結架設無線電報契約事除英國已向中國政府提出抗議外日本亦於二三日前向中國政府提出非公式之抗議中國政府之回答至今尚不接到聞中國各部總長之意見多數主張取消契約（五日） 
　　以上東方通信社電 
[戰電]  
　　俄京電　就俄國各省現已發表之國會選舉報告察之反對美克齊美爾黨者實居多數而贊助黨人者僅少數軍人黨人總司令克里倫柯之侍從電稱克氏已率俄京戌軍行抵維特此斯克該處哥薩克兵刻集於兩翼及陣後云云細察此電似衝突將隨時發生又據他方面消息衝突已作但範圍不廣僅死傷數人傳說柯尼洛夫將軍已於二日脫逃（三日） 
　　俄京電　美克齊美爾黨新聞社稱克里倫柯自維特比斯克來電謂俄軍總司令部今已降服 
（四日） 
　　倫敦電　今晚海格將軍戰報云德軍復取攻勢甚爲猛烈今日戰事劇烈異常德軍從剛尼魯至瑪柯英以重兵猛攻卒受重創而退英軍陣地除拉伐克里與瑪柯英東面略退外皆未喪失敵軍曾衝破瑪柯英南面一處但卽爲英軍奪回英軍在多角林東南稍得進步俘敵數人星期日英軍在巴香逹爾北面作戰俘敵一百二十九人奪機關槍數尊是日英飛機擊翻敵機一架自失五架（三日） 
　　倫敦電　今日海格將軍報云夜間波爾龍與摩曷夫萊附近敵砲頗活動但無步戰（四日） 
[公電]  
　　岑春煊致政府電　大總統鈞鑒肴電敬悉南方函電及來使傳述頗願和平爭至合法而止並無逾分之要求李督之所接洽當可證明近日紛傳梧州會議各條件支離怪謬殊駭聽聞旣非南方自主之本心亦背國家統一之大旨來以息謡諑煊所肺肝乞飭有司澈究由來以息謡諑煊所深憂切慮者日久變生患難預測日來報章載述警訊紛傳無非增大局之糾紛劇生民之痛苦中央主持公道收拾人心民心所歸威力無上有人敢行不義直自斃耳春煊叩歌 
要聞一 
[王内閣登台時之和戰問題]  
　　自段前總理辭職以來北京方面主戰之運動從未稍懈直隷曹督軍初領銜通電發議調停然爲主戰之空氣所包圍且以南京會議成爲時局中心曹氏因種種關係對於李督軍之舉動漸傾向反對繼進而爲犄角對抗之勢而所謂天津會議者遂亦於此時發生焉天津會議聞係奉天山東安徽河南陜西等出兵南方省分俱有代表而段内閣主戰之重要人物亦有參預其間者雖當時無重要之具體的决議然京津主戰之空氣因是而增一重濃厚會議旣罷而曹督翩然來京矣 
　　曹錕督軍此次來京係另陳對於時局之意見其與蘇督李純之意見聞頗不能一致昨日回任以後聞尚有來電表示不應和平之意馮總統已派某要人赴津對曹督疏通一切聞奉天張督主戰亦頗激烈其致某公私電有奉省兵力尚可抽調二師誓當背城借一决不輕附和議等語山東張督亦甚憤激到京入謁當局時當局言及山東土匪可慮張督答稱土匪爲患不過十餘州縣今日腹心大患十數行省將同被影響尤爲可慮云云福建李督浙江楊督均有電拍致當局詢問政府究抱何種方針此後如何維持統一局面等語又聞曹錕之主張一如其馬電所云即奪回湘省後始可言和張懷芝亦曾於公府宴會席上表示主戰及前日出京後是晚卽由天津發來一長文電報致馮總統其内容雖不可知徽聞爲請命自赴前敵者一方則張作霖之態度尤爲激烈而昨日不先不後又有梧州會議之五條件出現於京中各報此爲主戰者所發布而一般主戰之軍人觀此當然更增一種反感以今日言京津方面主戰派確已甚爲活動矣又據新聞編譯社云昨日本京多數報紙盛載西南梧州會議之結果有驚人而又滑稽之五大條件於是遂信爲千眞萬確加以種種激動北洋軍人之言本社調查此種消息所自來則不過廣東報紙所載某君遂據以報告北京未必事實即爲如是也蓋西南之態度可注意者惟陸榮廷陸氏曾由蘇督轉來馬電所提條件不過召集國會恢復黄陂自由即對於馮總統繼任一層果黄陂而正式辭職則彼亦不執何種異議又聞李督曾轉告公府陸氏曾電飭譚浩明停止進兵和平前途不無希望惟視政客軍人當此外交緊迫之秋再欲挑撥以自相魚肉否耳再以所謂五大條件觀察之旣主張黄陂復位馮總統何以必民瀛台旣主張懲辦段梁湯徐傅吳周諸人劉存厚何又使之督川其餘更無如此明白要求以貽人口實之理或者粤報紙爲此過屠門大嚼之言耳乃引之以激動軍人使時局益瀕危險甚望有知識之軍事長官能善於聽言也云云 
　　主戰之運動與王内閣之登台同時實現然王總理固絶對主和者也聞王君最近仍不捨平和宗旨據新民通信社消息王君頗主張將兵州駐軍自行撤退並撤退潮州駐軍調回莫擎宇以示新政府舍戰言和之意此項消息尚非盡確蓋王君雖希望和平然迄今並無具體的計畫且懾於主戰派之牽掣所有關於大局之主張皆擬禀承元首决定故主和屬實然如何主和則一未來之問題也主戰之運動與新内閣之前途自有重大影響目下主戰要人謀反對新内閣者所在皆有且逆料自今以往此種暗潮將日釀而日烈聞王總理昨已覺悟前途之艱險於未視事之前又已萌求去之意是則今後風潮鼓動之結果其第一步當影響於内閣而北京政局或有若何動摇正自難知也又聞王出任揆席其第一辦法决從和議入手四五日前王猶有先戰後和主張曾以陸軍總長名義電前敵將士謂能守岳州至半月勿失者賞十萬元云云 
　　據政界消息馮總統最近因主戰派活動之猛烈及南方局面之不定對於和戰一層頗難作斷日前原擬下明令停戰者近已暫行中止目下辦法在一面重修戰備阻南軍之進展一面先竭力調和北方内部以鞏固中央之基礎昨日特派段芝貴下午赴津卽係與曹錕疎通且商議出兵之具體的計畫昨日午後三時又特召陸建章入府聞係欲令陸赴武岳方面收拾散軍指揮防務要之總統今日雖未捨其平和之主張而已有聽從主戰派之傾向此又和戰前途約略可見之形勢也又聞馮總統昨致奉天張督軍一電略謂時事多艱内閣瓦解將及旬日今幸王王聘老勉爲其難昨已就職調停時局現已議有辦法取積極進行主義先令兩方軍隊一律停戰卽由中央開誠布公發表政見祇期雙方勿爭權利純以國家爲前提猜疑盡釋解决何難惟奉省爲東北之屏障又與强隣接壤關係至巨尤賴執事竭力維持嚴令所屬保衛治安藉免意外是所切禱云云 
[王内閣就職之所聞]  
　　王署總理昨已宣告就職據國務院消息云王氏昨日因係星期仍未到院所有前昨兩日到院文電昨由該院第一科彚齊送至宅内批閱以憑遵辦奉諭將原件帶回明日到院批閱故兩日間之公事均未定有辦法並聞王總理已定於今日下午到院視事惟聞前曾有預備趕開閣議消息兹以内閣新組新任國務員尚未一律就職星戎二即開國務會議恐來不及應俟各部總長就職後先開特别會議一次解决時局嗣後再行挨次開議以促政治之進行各部總長除教育外均已定人昨聞馮曾特電囑各總長一律於今日到部視事各人均已允許唯農商田總長昨已赴津不能到部餘均於今日到部接任又聞新　員中若陸徵祥錢能訓王克敏劉冠雄廕昌諸君發表以前曾經當局先與商及其餘各員均未商得同意農商之田文烈司法之江庸二君昨日曾經一度向當局懇辭交通之曹汝霖君已五日不到部表示去職决心午間王總理親自命駕造訪諸新閣員慇懃挽勸未識結果又將何教育一席日昨王總理曾入化府曾面商張一麐秘書長請其出長教育唯張君未允徐世昌曾推薦蔡儒楷而王總理又未遽然同意故昨日未能發表聞王氏今日將仍商張君務請出任大約今日當可定奪蔡張二人中必有一人出任教育 
　　國務院秘書長去志甚堅昨日已不到院等情曾誌昨報兹聞王署總理以該員在院日外熟悉院務極力挽留即原有秘書六人亦一律慰留王氏之意以彼係署缺不願久任院務悉仍舊貫决不更動一人亦不添調一人惟張秘書長及各秘書等是否應允繼任大約今日准可定妥一說張已於昨日再行辭職擬一二日内赴津王總理曾極力挽留張君似無回意故王總理擬再商王式通（王亦曾表示不就）如王仍堅執不就則暫時以該院秘書張伯英代理昨日係星期張遠伯未到院現尚托人向王疏通務求得請辭職並舉公府秘書惲寶惠國務院首席秘書張伯英自代一說此席將屬國務院參議涂鳳書涂本係秘書廳帮辦現已表示允就之意并聞對於秘書廳各職員槪不輕動一仍舊貫云 
[南京快信]  
　　李督因時局緊急昨已力疾見客 
　　陸建章啣命來寗會晤李督昨日（四日）下午四時抵寗住督軍署 
　　李開侁由鄂乘江輪來寗昨日下午一時抵下關李督派陳副官赴江干迎迓卽同乘汽車入城住華洋旅館 
　　李督派本署顧問白堅武偕贛督總參議李廷玉赴梧州會晤陸榮廷已於昨日午車赴滬轉輪赴粤 
　　孫中山特派秘書秦廣禮代表赴寗與李督軍磋商要件 
　　陸榮廷代表彭允彝雷慕南昨尚未抵密 
　　省議會今日（五日）上午十時臨時會開幕聞到省議員尚不足法定人數日内尚難開議 
　　李督極注意天津會議已派某參謀赴津調查 
　　有人以報載梧州會議條件面詢李督李督謂西南並未提出此項條件 
　　教育廳二三兩科科長已定劉榮昌楊傳福實業廳長張軼歐已於前日北上 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[商會聯合會請休戰議和]  
　　自王士珍通告就職以來和議之聲浪漸起然一方面又有天津會議之主戰說隨而俱起於是和戰前途遂又陷於惝恍迷離之境矣兹聞全國商會聯合會爲此問題近有一呈上遞府院主張休戰議和並有同様呈文電致陸榮廷其原文如下爲呈請事竊本會於本年十一月二十九日據評議員聶家楷高崑胡炳堃雲維儒安迪生陳文　汪得深等提議内稱竊自民國肇建頻年多故商業凋零元氣未復國勢飄摇已堪憂慮邇者復辟之大雞初平南北之内訌復起偶因政見之歧致啓鬩牆之釁數月以來戰端日迫閭閻惶恐懋遷停頓金融閉塞農工交困盜賊蜂起民不聊生重以順直魯豫大水爲災哀鴻徧野流離失所環顧國内幾無寗處外則歐洲戰爭將告終結日美之宣言山東之交涉潮流湍急咄咄逼人縱合和衷共濟南北一心生聚教訓猶懼不濟乃當臥薪嘗膽之秋竟爲煮豆燃箕之舉將來最後結果勢必致兩敗俱傷國將不國虎視强鄰起而乘我茫茫神州將遂陸沉皮之不存毛將安附言念及此可爲寒心本會爲全國商會組合機關對於各處商會之報告各業商民之痛苦懔戰禍之延長念國勢之阽危迭次會議輒爲扼腕現在内閣旣已改組政潮漸趨和平擬由本會縷述商困請雙方休戰議和方今五族同屬一家南北共戴一尊果有疑難問題不妨推誠相商細按約法詳求解决固不必訴之武力以重困吾民也等情到會當經交由評議會詳加討論僉謂巴爾幹之問題告終東亞之問題將起日美宣言已見朕兆山東交涉淅漏漏端倪全世界之東西兩大問題與吾國前途皆有密切之慈係此應請移南北爭執之意見以籌防東西之問題者一此次歐洲大戰因經濟之戰爭釀成軍事之戰爭巴黎經濟同盟發生愈見經濟戰爭之進步吾國負債如山財政紊如亂絲若不急圖整頓將致亡於經濟此應請移國内政見之戰爭以備國際經濟之戰爭者一南北兩方爭執莫不以約法爲口實約法之立爲保民也但使互相讓步足逹保民之目的同室之鬭原無勝負之足較倘相持不下兵連禍結全國之元氣銷鑠無餘縱有極完善之政策亦將如垂危之病夫良醫爲之束手今民窮財盡商歎於巿農輟於野國力之疲已可知矣此應請持保民之本旨實行恤民者一本會爲全國商民代表值此兵禍蔓延商情危懼之時亟應呈懇雙方休戰議和以恤商艱而定國是公决據情轉呈除電呈陸將軍榮廷旣粤桂滇黔各督軍外理合備文呈請大總統國務總理鑒核訓示施行會長吕逵先副會長楊木森賴恩培 
[臨時參院之命運]  
　　臨時參議院有解散消息曾誌報端兹聞該院議員對於該院之辦法約可分二種一爲積極辦法提出一質問書質問政府對於該院是否依據元年約法而召集如係依據元年約法則該院自當履行約法規定之參院職權有代行正式國會職權如非依據元年約法而召集祇限定修改國會組織法及選舉而止則該院自非約法上之機關應請取消一爲消極辦法將織選舉兩法照原定無修正完全通過咨復政府以完責任唯此係一部分議員之主張又聞政府方面一般有力者之意見則謂參議院本無解散之規定該院係二年一改選六年一滿任前次解散之參議院自可照舊召集唯衆議院本可解散今旣解散則不必依然召集可從新召集衆議院並聞此案將提交閣議議决後電知陸幹卿方面與之商榷如以爲可即照此辦去亦未可知云云 
[教育部提倡學術]  
　　我國風氣近年以來大有重武輕文之槪雖因世風所趨要亦教育當局提倡不力之所致兹聞教育部爲提倡學術起見特訓令各省教育廳並通咨各省長云查今日能立國於天地者其道多端而其要不外提倡學術以促文化之進步一國每歲出書之多寡又即學術隆替之表示東西各國教育思潮日新月異歲出之朝幾於汗牛充棟不可殫究吾國比年以來學殖荒落其能闡發新理蔚爲宏著者實不多覯坐是新機自窄文教凌夷苟非各省官廳竭力提倡欲圖文化之發展其道無由現值教育廳創造伊始亟應籌畫進行凡中外碩學專家之著作及各種學說雜誌有教育上之價值者應妙選通才編譯刻印以供學子之研究而應時勢之需要其裨益教育前途良非淺鮮云云 
[荆州獨立與通城失守警耗]  
　　湖北石星川黎天才二軍世所目爲南方系之軍隊者也然石爲北洋武備學校出身且係段芝貴提拔之人故所部雖完全爲鄂軍而以編制不完實力薄弱歷年政潮均未敢袒南而攻未黎天才雖爲南系將校所部實力較石爲充足無如將士多爲北人如旅長張連陞等均暗中牽制其活動致鎭守襄鄖亦未敢有異志每次南方有事望此兩軍響應均爲事實所不能然鄂督軍以黎石據荆襄形勝之地防之亦極甚近如石部之鄂第一師分防各地調動得七零八落石在荆州不過有兵一團其第一旅長朱兆熊則駐沔陽之仙桃鎭負警備襄河下游責任第二旅長胡延佐則駐紥德安並分防黄州武穴馬砲工各營又留在省垣（近已調往蒲圻一帶）石氏徒擁一師長虚名旅團長皆可直接於督軍兹武漢地方忽得石在荆州沙巿宣言獨立於二日通電各處與鄂督軍斷絶關係王占元接電疑係黨人假冒已電荆詢問並勸其勿爲黨人所惑此說是否可信尚水能徵實如石氏果有此舉則必與襄陽黎天才預有接洽行見第九師亦以脫離關係見告湖北即陷於糜爛不堪之境矣又聞新堤地方防軍亦有不穏舉動一日夜半王占元已乘兵輪前往勸導該地當岳州戰地防線之衝就便視察防務二日尚水回署石星川獨立電到係轉電新堤請示云 
　　湖北通城縣爲兵州犄角之要地北軍敗退岳州鄂督已派軍設防兹忽盛傳湘軍師長趙恒惕以和議難成窺通防空虚潛由平江縣挑選精銳二千名扮作潰逃北軍潛入通城乘夜將該城佔據知事李繼堯遁匿無蹤警佐羅正沅亦已潛逃（一說李被戕維已降）城中秩序大亂鄂督得報已調駐蒲圻混成第二旅團長寇英傑前往抵禦查通城爲用兵要隊斷無不派重兵駐守之理突然失守縣城未聞一戰此說恐不可信頃詢軍署中人則謂該縣南鄉西凉橋一帶有土匪假充護國軍騷擾未聞失守之說而又一方面傳停則謂通城前有北軍係由湘敗退回者聞南軍至即逃致湘軍安然而得此說未知確否姑誌以待續聞 
[陸榮廷允停湘戰之電文]  
　　南軍進逼岳州陸榮廷於二十四日電令停戰程潛陸裕光等以機不可失仍前進行於二十五六兩日向北軍挑戰北軍一意堅守已紀昨報兹據岳陽消息北軍前衛因南軍進逼荷舖唐地勢不佳曾退十餘里至吳光新前駐岳南北軍劃界相守之新牆驛紥營並傳二十九日南軍又分三大隊渡河來攻鏖戰歷五小時北軍又退走桃林距岳僅六十華里范國璋已親率大隊至前衛布置日内將有劇烈戰事惟詢於鄂軍署中人則謂北軍與南軍相持於湘陰以來雙方皆據守戰線並未調動大隊接戰惟前哨每因接觸相近互相射擊該地人不知情形一聞鎗砲聲便以爲作戰致有種種誤傳即以武岳間盛傳三十日大戰之說而觀是日兩軍實毫無動作可知南軍現已遵照陸巡閱命令停戰北軍實無一再退走之事斯說當必可信大約二十六日以後陸裕光已遵命停進靜候議和然據蘇直鄂贛四督二十五日上大總電統觀之陸榮廷前已一度電湘停戰因民黨抱定非奪得岳陽不議和之宗旨未能有效二十四日係再電勸停戰而二十五六等日陸裕光仍然挑戰似第二電亦未能生效如果二十六日以後實未相攻必陸榮廷尚有第三次嚴令也兹附錄四督上總統徑電如下大總統鈞鍳錕等發七皓兩通電後接陸巡閱使馬日復電允爲勸告前敵各軍當經再電催其停戰兹復據覆來敬電開哿漾兩電皆悉此次西南用兵爲勢所迫出於萬不得已寗人息事人同此心苟有正當解决自當樂於從事我公愛國憂民慨然出作調人妥憲辦法允負責任藎籌所及必能統籌全局俯順輿情宣布停戰再行提議條件鄙意亦極贊成惟雙方停戰問題如得極峯發一明令尤爲圓滿頃已電商譚聯軍總司令通飭前方各軍暫行停戰以待磋商矣結束辦法内容若何切希速示承派代表李君極所歡迎佇盼惠臨藉傾積愫榮廷敬等語詞意簡明眞切坦然無疑其停戰請以大總統明令公布實爲崇重國體起見所以别於敵國之單而於元首尊嚴政府威信尤足昭示四方肅人觀聽應請大總統准如所請明令公布飭各方一律停戰從此大局解决卽當同德一心共謀國是所有應議條件由錕等隨時請示遵照辦理除電復陸榮廷並與川滇另電接洽外謹電馳聞伏乞鑒核施行天下幸甚曹銀王占元陳光遠李純同叩 
[鄂中所傳南京會議消息]  
　　日來北方主戰之督軍正在天津會議盛唱自由出兵攻湘之說調停之局已有破裂之勢然究竟中央與西南兩面對於和議有無誠心提出條件能否接近更爲國人所欲知蓋此眞和議成否之前提也鄂中某報近載現任江蘇督軍署之參謀易學禮君請假回籍該報記者往叩和局之内幕據其所談有可注意者兹爲轉錄如下該報記者首問南北現在停戰期間各方所派議和代表均先後蒞寗是中央對於南方已有具體之表示南方對於中央意見自可少釋其所提出之條件有無磋商之餘地能否得中央之同意易君答曰否否就兩方停戰之表面觀察似有轉圜之機就實際上之左究則有大謬不然者在當李督軍等電請調停之初段芝泉尚未辭職中央之一切主張並無承認調停之意現段已下台可告一段落惟五日以前李督軍曾接馮總統密電一道内容謂駐岳北軍及川吳軍均可撤退川湘境外臨時參議院已成一盤散沙之現象亦可以明令解散另召新國會以鼓盪民國之眞精神惟湘督及省長須由中央簡任此外再無可以允許之條件而南方軍政府及陸使所派代表之要求則又以黄陂復職恢復舊國會解組内閣爲前提次以閩浙兩省督軍由南方推舉北兵退出川湘後由桂粤兩省各派兵一師屯駐岳州由滇督唐繼堯加派步兵二師砲工輜各一團屯駐重慶如此則粤桂滇黔川湘方能取消自主綜觀兩方所提條件相距徑庭可以得中央之許可者必不能逹南方圓滿之目的可以逹南方圓滿之目的者必不能得中央之許可且南下北軍雖無鬭志而東北將官尚有奮心日來致電李督持强硬之態度者又不乏人南軍各高級軍官亦於湘鄂粤閩間積極進行非惟條件之交換匪易卽兩方人心之收束亦頗形困難凡此種種皆爲調停之阻力會議之窒礙設雙方不稍讓步調停者恐舌敝唇焦終無化干戈爲樽俎之一日南北之分裂與統一亦將决定於最後五分鐘前途茫茫未知所届也該記者又問此次調停原動力出於李督曹王陳三督實處於被動地位此次和議之能否成立與李督信用上不無密切關係李督究持若何主張以解糾紛不决之問題易君答曰李督調停之本心原心胡越可化爲一家中國可合爲一人南北奚容意見存其間且得雙方之同意况南方見内閣之已倒或可稍釋其憤恨中央鑒於長沙之失敗再不至侈談武力事寗息人舍此時機莫屬此李督力任調和之决心江寗會議之緣起也今者事出意表南方之要求見拒於中央中央之承認又不滿於南方故李督所持最近之態度擬對於中央作再三之請求對於西南爲最後之勸告期其雙方退步早解糾紛如不能貫澈其主張即置身事外坐觀壁上勢必經此一番調停後終不言調停也該記者又問江寗會議終無結果各方代表不幾跋涉之徒勞乎易君答曰調停固形棘手而寗垣會議亦未可槪作無效觀也設中央將簡任湘督省長之條件撤消南方亦將黎黄陂復職諸問題撤消數部分兩方或可共棄前惡言歸於好不然恐調停終歸於泡影云云 
[渝瀘間最近戰耗（成都通信）]  
　　川軍第一師二次進攻瀘州甚爲猛烈周代督并電調三師一同攻瀘所有劉存厚軍則暫不攻叙防守各地并塡三師防地川南總司令部設於自流井劉總司令以現任會辦之職仍駐成都所有川南總司令職務委陸軍中將彭光烈代行一切趙又新見滇軍失利十一月中旬以來瀘州之第一防禦綫兆雅鎭一帶已被川軍佔領黄毓成頭部確已受傷乃請川軍暫行停戰周督允暫停十日限十日内退出瀘州刻趙之司令部已移至南田壩滇軍亦多有退到納溪者 
　　黔軍在川者前經劉顯世來電聲明中立十一月上旬以來即有移動情事傳聞態克武之弟刻亦率黔軍到松坎十一月上旬黔軍猛攻綦江知事逃回重慶龍岡方面黔軍亦潛歸窺渝十一月十二號早黔軍約五百人由龍岡進攻北兵接戰黔軍失利卽午又由老廠進攻北軍開步兵二營機關鎗一連營退大砲三門增援激戰十分猛烈重慶北兵連日增援渝防甚空吳光新已飛調駐萬北軍一團星夜到渝宜昌北軍兩旅亦即日搭輪入川周督電詰黔督已據覆電稱已電飭袁支隊長從速調回另以韓司令駐紥綦南云 
　　此次攻渝之軍聞係黨人所組黄復生稱四川靖國軍總司令夏之時盧師諦爲左右翼司令内有滇軍二團係黄毓成氏見進攻不易乃與黄等計劃組四川靖國軍陳鴻圖石青揚屬右翼取江津公孫長子夏之時等爲左翼由龍岡老廠三百梯等處進攻黔軍袁支隊分配協且兩翼十一月十二號石青揚乘虚攻進江津城城内軍隊敗走十三號駐渝北軍增援江津石等以武器稍缺知一時難以取勝乃暫退出江津是日午後三時北軍入江津但江城三面皆山且皆爲石等佔據故刻間仍相持不下戰事十分猛烈 
　　由龍岡一帶進攻之軍合共黔軍及四川靖國軍有一千餘人分頭進攻自十二號起至十四號北軍不能得手戰至渝南數里之黄葛埡一帶眞武山一帶與渝城只隔一河亦有戰事除奇東水干斯三門皆臨大江一律嚴扃其他各城門關閉亦早電燈燃後巿面無人米水之價飛漲數倍城内因聞鎗砲之聲人心甚恐多有逃避者永川之軍亦紛紛回渝防堵城中電燈則通夜不滅以便行軍距渝水道六十里巴縣屬之魚洞鎭十三號到有黔軍増援一千餘人此番兵臨城下皆吳使防務稍疏所致渝城兵力不厚現能否安全尚不可知也惟自戰事發生後吳光已飛調萬縣宜昌各軍到渝十一月十四號蜀通蜀亨均已抵渝又載有北軍千餘至渝南督戰之軍官係北軍李炳之旅長及汪樹璧司令云 
[哈爾濱治安問題之西訊]  
　　大陸報一日北京通訊略云哈爾濱事態甚惡白晝行刦無日無之生命財產皆在危境俄人四萬餘中多强梁分子俄官似無約束其民之能力哈埠各國領事以時事日非不堪一再忍耐故已照會俄官苟未能於簡短限期内鎭靜地方則各領事不得已將調各國組合之軍警來此維秩序聞限期至十二月十五日爲止所謂各國組事之軍警者不過空名而已其實將來果有軍警赴哈則日兵必佔千分之九百九十 
 
 

Page 7

 
 
九也以上消息皆某可恃方面傳出者第此事未便遽信其確記者曾向兩大使署詢問一切據云並未接到此種報告按哈埠各國領事如已有此决議或將有之則可不先將此事交華官辦理予以恢復安寗之機會乎如此手續似較正當蓋哈爾濱究竟是俄國向中國所租之地租户旣不能治理其地則有權過問向中國所租之地租户旣不能治理其地則有權過問者當然爲地主而不爲與此無關之外人苟中國無能爲力然後再圖他策未爲晚也 
[山東各團體呈府院文]  
　　日人在山東設立民政署一事山東各團體曾公推王訥王者墪二君爲代表到就請政府交涉由濟瀕行時送行者逹數千人二君現已抵京其呈府院文云具呈山東省教育會會長許名世等謹呈爲呈請事竊維日人現在山東青島設置民政署並在坊子濟南等處逐漸設置分署業經山東省議會教育會商會農會及各團體電請大總統鈞院飭部向日本抗議在案理宜靜候解决曷敢再凟惟是東省人民目覩心傷痛深切膚以爲日人違背條約侵犯主權辱我國體已至於斯若不設法力爭則亡國之禍卽在目前用是不揣冒果復爲大總統鈞院陳之查民圖四年五月二十五日中日關於山東省之條約内開第一條中或政府允諾日後日本國政府向德國政府協定之所有德國關於山東省依據條約或其他關係對中國享有一切權利利益讓與等項處分槪行承認等語夫曰日後日本政府向德國政府協定曰讓與是必待歐戰結束日本政府向德國政府協定後德國將在山東之權利讓與日本然後日本在山東始有承繼德國在山東權利之權利中國亦始有承認日本享有德國在山東權利之義務現時歐戰旣未結束日本政府尚未向德國政府協定將德國政府關於山東省享有之一切權利利益讓與日本則日本自不能完全承繼德國從前在山東省享有之一切權利利益已屬當然今日本擴而充之施行民政違背條約此不能不力爭者一查日本佔據青島係强取德國之租借地並非由中國割讓之領土日本政府旣希冀中國承認日後日本繼承德國在山東省享有之一切權利利益則此項權利利益之範圍及程度自不能不以德國租借膠州灣之條約爲根據查該條約第二章第四條鐵路附近三十里内之煤鑛德商有開採之權亦可德商華商全股開採等語是當時德國在鐵道附近三十里内所取得者僅一煤礦權耳於行政權並未絲毫取得况濟南坊子等處完全爲中國領土更無他國施行民政權之餘地日本不待條約之容許設立民政署攘我主權視同領地此不能不力爭者二德借青島十數年沿鐵道一帶不惟無施行民政之舉卽駐紥膠州高密保護鐵道之軍隊後亦一律退去將鐵道附近之警察權完全歸我中國所有日本借名歐戰未了沿路屯駐之憲兵會不撤退已屬無理今復得寸進尺又有設置民政署之舉夫僑居異邦之工商人等各有領事可以處理設置民政署更將所司何事豈附近鐵道左右行政事務將代我國行政官而處理之耶侵犯國權莫此爲甚此不能不力爭者三據上述各節是日人在山東設置民政署法律事實兩無根據而日人竟敢横行不顧者是不啻爲實行此次日美協約之見端我外交當局雖有向日本抗議之宣言而日本在山東民政署之布置仍然積極進行曾不稍懈我政府究竟有無辦法始終未曾宣布羣情惶惑民氣激昻遂由各團體組織聯合合於本月二十四日開公民大會到者數千人莫不憤日人之强横鑒亡國之慘酷僉謂政府如不愛惜山東我山東人民只有寧爲主碎不爲瓦全以作最後對待之法除推舉王訥王者塾爲代表面叩鈞座鈞院泣訴下沈外伏乞大總統鈞院毅力主持向日本嚴重抗議務使早日撤消以保主權而救危亡不勝迫切待命之至再本呈係借用山東省教育會鈐記用昭徵信合併陳明謹呈大總統國務院 
[杭州快信]  
　　甬城各商舖確於江日一律照常開巿查勘事前被潰兵搶掠衣莊銀樓約六七家惟中行幸保無恙 
　　自百官起至寗波車站一帶居民舖户早已逃避一空一時尚難恢復原狀 
　　紹縣監獄覊犯乘機串謀反獄電告到省高檢廳已將管獄員黄炳恕撤任留緝知事宋承家亦提付懲戒 
　　上海盧護軍使派員在新寗紹等輪船截獲大批潰兵楊督軍昨已派員赴滬迎提到杭 
　　省會警廳夏廳長訪聞甬屬敗兵逃竄來省者極多昨分函各區隊嚴查驅逐如携有贓物一律解辦 
　　杭縣塘栖爲省城附郭要鎭齊省長已飭内河水警廳派宣節兵艦調往駐防 
　　張天幕部下劉厚樑在省就獲後連日經軍法課秘密提訊聞供出黨羽極夥 
　　警務處昨委朱英爲崇德縣洲泉警佐 
地方通信 
[蘇州]  
　　常熟逆倫案上訴　常熟縣屬歸感鄉冶塘地方鄉可何根福被其妻錢氏同子保大大何生禾等同謀勒死一案業經縣署審明將何大大何生禾判處死刑何錢氏判處一等徒刑十二年同居之朱二司則按私擅監禁律處三等徒刑四年乃何大大何生禾不服延律師李景熙來蘇向高等廳提起控訴朱二司亦已聲明不服上訴現高等廳已弔卷核辦矣 
　　委員查辦閙荒案　蘇鄉閙荒風潮漸次結束省委朱景霓來蘇查辦已紀前報兹悉朱委到蘇张已與地方士紳接洽以此次田稻所受蟲災輕重不一若欲請減漕糧必須實地察看造具細册呈省核定現經王道尹加委前任武進縣知事翁有成會同朱委員下鄉詳細調查以憑核辦 
[松江]  
　　爇草幾釀巨禍　昨日午後有游民李阿虎至西北城脚爇火枯茅叢中一時風狂火烈烟焰蔽空自城脚迤東至縣立苗圃廣約十餘畝之叢樹乾草悉遭焚燬經縣農會工役所見立卽喚同泰和襪廠工役等人協和遭熄始將農會大北庵泰和廠等房屋保全旋卽由縣農會長吳步蟾據情報知警所立將李阿虎拘所押辦並呈請縣署給示禁阻以免肇禍 
　　冬防取締夜行　城内警察所因現值冬令防務緊要爰集各區巡官議决取締夜行辦法如下（一）夜間一時後之往來行人應受警察盤詰如遇形跡可疑之人立即拘所訊辦（一）夜間往來應携燈火（一）南北城關於晚間九時落鎖東西城關出入較繁延長至十二時落鎖（一）夜間十二時後出入城關之人除有各公署口令得以隨到隨開外其餘均須向附近各警區請給驗行證到城驗對然後放行（一）各水關於晚間七時落鎖後除公署辦公船隻可以隨時出入外其餘禁止放行（一）城關警察執行以上各條應會同城守衛兵辦理以資聯絡 
[鎭江]  
　　殺牛釀成命案　泰興縣屬東南鄉廣陵巿區内楊家五圩地方民人楊瑞四開設　鍋燻炙牲畜於數日前開刀宰牛僱夥王大漢等五人帮同宰割正在添薪抽柴之際忽爾　鍋崩裂燙傷四人有傷頭部者有傷足腿者惟王大漢登時因傷斃命旋由警局出爲調解令屍親殯殮屍親不服哀呼嗚寃至今尚未了結 
　　挖掘藏金之詳情　鎭郡北門外北固山下挖掘藏金一節已紀昨報兹悉此事係由該處居民蔣其發起蔣年已八十有餘當洪楊擾亂之際曾隸羅大網部下其時羅於藩庫取得白金若干錠約重十餘萬兩用蔴袋窖藏北固山下覆以木頭棚欄又蓋以極厚且巨之石板以爲記號羅於是時有心腹部卒十八人蔣亦心腹之一羅旣埋金後卽召此十八人詐稱有事面論其實則進一人殺一人以滅衆口蔣識破其情預爲逃走得以不死迨大亂旣平蔣即蓄意挖掘惟苦無資本又恐爲官廳禁阻以故迄未發動兹年已埀暮恐死後無人知覺此事乃於日前繕具節略請求倪知事設法掘此藏金倪知事以蔣所禀言之成理且指明有土地廟可爲標識爰商諸第三科長楊振聲雇工開挖并定如果掘獲無論是何數目提二成酬勞其餘留辦地方公益事件所需經費暫由教育欵產經理處墊支即由楊君主持辦理至監工收支照料等事由王文卿辦理此外又由縣署派出衛隊若干名保護現已掘挖五日祇有極大且巨之石一塊此石已掘兩日尚未見底是否石下即是藏金尚不可知必俟此石挖起方有分曉至在事工人係由工頭孫榮魁所僱用每日開支約數十元 
　　中學改造寄宿舍　省立第六中學校周校長因校中寄宿舍旣不敷用旦不適宜因詳准省署重新翻造計共五十五幢每幢兩間共一百十間由鎭城工匠投標包砌昨日由倪知事親臨監視開標工價最少數朱某計包銀三萬二千餘兩不日即可開工 
[揚州]  
　　蓄水行鹽　淮南場鹽會館以儀河一帶（由三汊河至十二圩）河道現届冬令河水淺涸須築壩挖塘灌水以便鹽船行駛預算用費一萬九千四百零六元有奇造册呈經鹽運使張司長令行場運局切實核算照數發給動工興築以便鹽運 
　　軍官升調　陸軍巡緝隊統部一等副官唐淦澄出缺現劉統領委一營營副潘大文升充其一營營副遺缺委軍械官武家棠調補業於本日（四日）行文報省備案 
　　查緝黨人　南通警察局現發現由揚寄去之黨人布告勸其自主並署總司令某副司令某之印篆該處官廳昨特來函知照此間官廳得悉以信件旣由揚寄去難保無黨人機關在揚業飭各警區嚴密查緝矣 
[安慶]  
　　援湘軍隊回皖　援湘司令李鳳山副司令陳蔭卿現由倪嗣冲電令將抵湘軍隊悉數撤回日昨李率兵隊五百名乘輪先歸過省時並未登岸隨即赴蚌 
[嘉興]  
　　籌設區教育會　嘉興漢塘區公民程家驤等擬於該區組織一教育會以促學務進行特於日前擬具簡則呈請縣署立案兹經張知事批略謂據呈組織漢塘區教育會以阰絡該區教育界研究教育原理誠爲當務之急所請立案應予照准惟察閱該會所擬簡章殊多未合已於簡簡内逐一批指仰即遵照改正連同正副會長履歷各繕三分一併送候核轉一面將該會應辦事件妥爲籌辦與本縣各區教育會實行聯絡以收一致共同之效仍將成立日期具報備查簡章發還 
　　籌賑北方災民　嘉興秀州書院同人以北方水災奇重哀鴻待哺嗷嗷殊爲可憫爰擬組織水災義賑會公推黄金式爲總幹事定於夏曆本月二十五日起舉行音樂大會發售入場劵即以所得劵資撥充賑欵以便彚解災區拯救災黎惟因院屋狹窄恐届時來賓衆多坐位不敷故擬借用講演廳（即公共運動場）以免擁擠昨已備函相商矣 
雜評一 
[告主戰者（庸）]  
　　商會聯合會請政府休戰言和其引申之三點語長心重言之至爲沉痛然而果能感動主戰之督軍否耶 
　　天津會議其重要人物非即主張對德宣戰力促國會通過政府提案之督軍團耶今宣戰已實行矣赴歐參戰之說亦嘗盛唱一時矣諸督軍即欲一顯其武力茫茫世界非無用武之地也何以籌餉調兵自告奮勇之壯舉不揚威於域外而交鬨於國中豈西南之不可容忍甚於諸督軍前所欲戰之敵人面不能一朝共中國耶吾意諸督軍爲榮譽計正宜於此時請願赴歐助戰以貫澈素抱之主張何苦自殘同類陷全國於水深火熱之中而以爲快意對内之戰爭卽使幸而能勝亦適成其自殺而况覬覦諸督軍之旁者咫尺之地且大且人在耶 
　　諸督軍休矣母再高談闊論令人齒冷也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[寗波事平後之滬濱消息（五）]  
　　英船交涉之緊迫　此次寧波事平後事官士兵即經該處商會設法資遣紛紛離甬松滬盧護軍使得此消息即派稽查員廖守忠帶同軍探乘策電兵輪駛至三夾水向大古公司新北京商輪鳴砲勒令停駛登輪搜捕黨首潰兵卒被拘捕搭客二十四人經該船主報告英總領事向華官交涉等情已紀前報兹悉該公司以此種舉動有違條約故特重行函請英總領事指爲侮辱國旗蔑視航行條約務向華官提出嚴重之交涉聞英總領事業已照會交涉員提起抗議並將詳情電報駐京英公使請爲核奪而薩交涉員以交卸在即故除據情電逹中央外一面電故新任曾鎔甫催請早日蒞滬任事云 
　　法廨審訊之終結　太古洋行新北京輪船於本月一號由甬來滬駛至三夾水洋面被第一水警廳警員登輪查見有形似軍官兵士之三十四人警員卽欲帶回廳署因該輪係屬英商船主不允故由警員隨同來申船抵法租界黄浦灘碼頭後船主即報告法捕房同法捕頭與該船主分别禀經英法兩領事飭將二十四人交法捕頭帶回捕房解送法公堂經讞員聶君會同法副領事德君訊得陳祖孝楊興濟潘洪根周德福楊濟羅春華宋忠樑等十六人均無在甬乘亂搶刦證據一併開釋尚有周喜善陳子眞等八人候再檢查皮箱内藏儲洋銀與所供之數是否相符並查傳携同來申之有屬到案訊明核辦昨日由探目沈德福至同豐泰客棧内將陳子眞等之妻子傳案一面由捕房續將周喜善等八人解送法廨中西讞員升座特别公堂先訊陳子眞之妻楊氏據供丈夫在寗波當連附於陰曆十六日領得遣散費三百二十元用去十九元尚存三百零一元船抵碼頭後因有華界警察監押丈夫恐被搜去故將洋如數交於婦人藏在身畔帶至客棧尚有周喜善亦托代藏洋一百九十元今均帶案呈鑒質之周喜善稱實有洋一百九十元托楊氏代藏而陳世甫之妻姚氏忽稱姓洪中西官問夫婦何以異姓該氏語塞又問男孩姓氏據稱姓洪名玉書世甫係是父親至此陳世甫始稱父母姓洪母舅姓陳因乏子嗣承繼公民爲子故又姓陳毫無别故姚氏又稱船抵碼頭丈夫將皮箱三只及所領解散費洋三百元交於婦人帶回客棧此項銀洋現在棧中未經帶來是實葉順林稱大皮夾内藏有絨帽一只銀洋若于元楊金壽稱帶有皮箱兩只内有皮棉衣服洋銀楊阿秋稱帶有小皮夾一只内藏銀洋衣服中西讞員將員皮箱皮夾當堂開視與所供相符次由邱金水稱帶有皮箱鋪蓋被拘時遺忘在船鎖匙藏在身畔呈案請察中西讞員以周喜善傅桂楊德秋（昨報誤書吳士永）楊金壽邱金水葉順林等六人毫無犯法行爲一併省釋銀洋衣服分别發還陳楊氏洪姚氏洪玉書着即退去陳子眞陳世甫暫留捕房候飭探至同豐泰棧中查明有無銀洋皮箱再核旋據包探禀稱至同豐泰棧點驗皮箱中銀洋與所供相符判洪世甫不應改姓朦弊姑念已押多時從寛免究洪世甫陳子眞各交尋常保限一月内自行回籍案遂終結 
　　檢查商輪之不懈　昨日清晨新寗紹商輪由甬行駛到滬旣抵該公司碼頭卽由淞滬警察廳徐廳長撥派保安隊隊長曾水奎率同隊士等會同浦江水巡隊潘隊長曁第一區警察署長董警正帶領長警水深上輪搜查見有形似散兵之人五名並婦女一口其隨帶行李衣箱共十七件一併起獲押解警廳由徐廳長略加詰問旋即申解護軍使署發交軍法課訊明發落 
[商帮續請停戰之電稿]  
　　旅滬商帮前以國内興戎商民痛苦聯合各團體呼籲停戰已戴報端兹旅滬商帮協會又代表各省商民作二次之請求電稿錄後北京馮大總統王總理鈞鑒天禍中國同室操戈商業彫零人民塗炭前曾馳電呼籲諒蒙睿察繼讀各督軍調和通電私幸息戰有期和平可望乃閱時已久尚未見頒明令商民惶惑萬分川湘閩粤百貨停滯幾經月日近聞漢帮又有停裝貨件消息風鶴之驚心膽皆裂存亡呼吸不可終日伏望俯念民國大局憔悴商民速頒停戰命令俾商貨或可流通商民不致埀斃則中國幸甚商民幸甚 
[中華醫學會上海支會常會記事]  
　　本月三日即星期一夜八時爲中華醫學會上海支會開常會之期由兪鳳賓醫生演講中國紅昇丹之製法功用及化學成分略云紅昇丹爲中國舊醫界外科之要藥其用度甚廣操此業者幾無不知之而無不用之數年前有某友持此藥來囑余試用余曾試用於瘡痲及創傷潰爛等外病其消毒力頗强效用與西藥之海碘方相埒其製法余得之於痬醫大全一書中曾自行依法製爛頗爲複雜（製法從略）余游美時曾携往託本薛文義大學海立遜化驗室内分析之其報告書謂此藥係純粹之汞養乃金屬質而非有機質查其含汞有百分之九二.一二比重十一分子重二百十六化學式Ｈgo汞養在化學書中分二種一爲黄汞養一爲紅汞養紅昇丹乃紅汞養也汞養一物在現今科學大明之時本無足爲奇而在我國近古以上無科學智識之時能發明此種外科消毒要藥豈屬易事可見吾國古昔遺傳之方藥未嘗無研究之價值又况此種方藥與我等對於學術及社會上俱屬極有關係同道諸君盍將我國古昔醫方用科學方法研究之則舊學新知兩有裨益或可演進於融會貫通之階級矣云云繼由到會諸會員互相討論而散 
[國貨維持會選舉大會紀事]  
　　國貨維持會於昨日下午二時開第六届選舉大會各代表各會員到者約百數十人首由楊小川副會長起述略謂本會同人對於國貨均能勉爲其難盡力進行且值此時局紛擾商業彫敝之際尤能進行勿懈成績昭然殊深欽佩惟鄙人尚有忠告者蓋以每逢評議常會同志諸君往往因事缺席雖諸君以職務覊身未能蒞會然於會務進行殊多阻碍嗣後務望不論議員會員凡屬同志均可蒞會共同討論則不特於本帮定行改良事宜可以互相討論研究而於他帮意見亦可提議討論以促進行尚祈勉力進行共謀樂利是所至盼云云繼由副會長王有安報告收支情形並謂本届蒙各團體熱忱捐助踴躍繳納故本届經濟頗形充裕本會之有此成績皆諸君有以賜之務希諸同志努力進行並祈於國貨有所見聞裨益之處隨時報告共謀樂利再所需洋文印刷物品務先送會察閱以免錯誤發生糾葛云云報告畢遂開筒簽票所投票數共一百三十票楊小川君得一百二十一票當選爲正會長王文典得八十票當選爲副會長王介安得七十三票當選爲副會長其餘票數計汪星一二十二票龐竹卿十七票徐春榮十六票伍廷芳十二票虞洽卿十票席嘉蓀十票所有議員票數俟下届常會複選議長後再行宣布末由董蘭航報告天惠公司燒　頗形發逹且於衛生有益諸君如有報銷之處務請竭力提倡云云當以爲時已晚遂宣告散會 
[會議修改稅則之頓挫]  
　　我國政府自對德奥宣戰後即向協約各國商允改訂關稅業經外交部稅務處各派專員來滬會議已紀前報兹悉部處所派人員先後來滬後卽從事組織機關並擇會議地點數處正備呈報訂期開會詎適值政局變遷問員互相辭職續派人員因此停頓面業已來滬籌備之員亦因事須從緩暫時離滬返京以俟後命現雖部處仍照前議派委人員以期早日開議而協約各國又擬將各種應改之大體先行議定後再由部處委員協同洋員會議細則訂期實行是以此項會議又非年内所可履行矣 
[赴閩新兵假道淞滬續誌]  
　　閩省李督軍派員至滁州地方招足新兵一營由湯玉林爲營長督率來滬暫駐滬軍營操場候輪赴閩已誌昨報兹悉湯營長因奉李督軍電催速將新兵送閩以便訓練故擬於七號乘坐湖北丸輪船將新兵載送赴閩聽候編練 
[測量浦江支港之保護]  
　　上海縣公署昨奉江蘇交涉公署第二六六號訓充内開據浚浦局代理總工程師薩姆萱函稱本局現派測量司毆特尼腦威人副測量司來喬司比國人隨帶測量隊華員人等在松江附近黄浦江之支港内測量一切應請給發護照一紙以六星期爲限並懇轉咨地方官俾得一體保護以免誤會而利進行是所至禱實紉公誼等由除發給護照並函請松滬護軍使轉飭軍隊保護外合行令行該知事仰即遵照飭警注意保護爲要等因沈知事奉文後已轉知地方警察所隨時保護矣 
[部派畢業生實習路務之訓令]  
　交通部派唐山工業學校畢業生分往津浦.京奉.京漢.滬寗.京綏.滬杭甬.株萍.吉長.四鄭九路實習路務已略紀本月一日報端兹將滬寗兼滬杭甬鐵路管理局任局長所接交通部第三七三三號訓令原文錄下查本部直轄各學交開辦以來成績昭著前經揀派畢業各生分往各路練習多已蔚成有用之材在該員等現旣深造有資而各該路亦收得人之效循此以往效用何窮現觀各路線爲養路時代用土木工學者無多未成之線亦因工程停滯未能多用專門人員以致畢業諸生未能及時錄用殊爲可惜惟此項學生不乏品端學粹之士用於土木工程能各盡其長卽用於他部分亦未嘗不可兹爲造就路材起見特將各校畢業生擇其分數較高者再行分派各路練習除分行外合行抄錄派往該路畢業生名單旣津貼數目令仰該局長遵照酌核情形分派各部分練習以副本部作育人材之初意此令計開滬寗命燦熙津貼四十元茅以昇津貼四十元葉我淮津貼四十元李忠樞津貼三十五元滬杭甬羅勝顯津貼三十五元凌雲津貼三十五元陳慶宗津貼三十元 
[薩交涉員卸任之紀念]  
　　駐滬交涉公署全體職員以薩交涉員桐蓀行將交卸雖在任未久其待人和平莫不翕服故擬公贈紀念銀鼎一座並鐫富貴壽考四字以誌紀念 
[電梯鐵錘擊碎小兒頭]  
　　某洗衣作學徒沈阿康又名徐永康前日午後至漢口略十號洋房某西人家收衣洗滌在三層樓窗口探首觀看升降機（卽電梯）適鐵錘降下擊碎　頭腦立時殞命經司機人馬阿三察悉訴由洋東報告總巡捕房令中西包探前往將尸舁至虹口斐倫路騐尸所報請公共公廨中西官驗明諭令家屬棺殮昨由捕房將中西人證傳至公廨先由見證西人上堂訴明前情繼由捕頭王投訴得報後遂往察勘並將所攝死者之小影呈案請察又據馬阿三禀稱當時升降機至三層樓忽聞砰然一聲至四層相近停機驀見血跡疑爲水漬當時四層樓並無動靜降至三層樓見一小孩探首窗口外頭腦已破升降機上之鐵錘擊破身死當卽訴知洋東報告捕房是實經李蕚仙襄讞商之英白副領事會同簽判云孩子沈阿康在漢口路十號三層樓被升降機之鐵錘擊碎腦壳身死一案現在公堂查得該升降機之四週並無鐵網遮護致遭此禍惟是項升降機向無一定規章故本公堂擬即函致工部局於今日起設法取締以免危險以諭 
[人頭充作禮物三誌]  
　　浦東爛泥渡彭家宅向爲工頭之張阿華被親戚楊阿妹以送禮爲由將人頭一個來入蒲包内送至張家經張父察破將楊扭控三區警署訊供各情已兩誌前報兹悉此案由張楊兩姓親族出場調停和平解决請求將案註銷解思桂警正察得該人頭係從尸骸割下被楊阿妹灌以猪血故驟見之下鮮血淋漓楊阿妹毁屍害人本應解究姑念原告張阿發再三代求從寛免究諭着交保開釋人頭飭警埋葬嗣後倘有屍屬報案禀控楊阿妹仍須到案再行訊奪聞楊阿妹釋出後卽出由居間人從中排解令張姓出洋二十元給楊度日嗣後親戚言師於好不得互相傾陷於是駭人聽聞之奇案就此了結矣 
另一訪函云浦東爛泥渡彭家宅工匠張阿華被楊阿妹以送禮爲由將蒲包一只内藏人頭送于張家希圖誣害當經覺察將楊拘送三區警署訊辦一事昨爲地方廳林檢察長得悉以此案全係刑事性質該處警署迄未將案解送來廳亦未據地保到廳禀報殊爲可異業於昨日午後飭派法警下鄉調查實情復候核辦 
[尚文門外行將接通電車]  
　　華商電車公司在尚文門外王家闕路接鋪軌道通車至滬杭車站自開工以來已將軌道舖設竣事惟佈置電桿電線尚未完備所有添置之車輛八部由外洋運到機輪車底後車身即在該公司内招工承造現已將一輛造竣正在油漆並添配玻璃尚有七輛亦日夜趕緊配造限陽曆十二月末日完工以便實行通車 
[京直奉水災義賑會會議紀要]  
　　京直奉水災義賑會迭接各處函電於昨日下午四時在事務所集議到會與議者爲杜梅叔王一亭姬覺彌代表婁廷炤陳澗夫徐乾麟宋漢章徐少棠蔡春芳諸君（一）天津冬日來電變更放賑區或並請加撥賑欵事議决准放柏鄉任縣隆平唐山縣不敷之欵照撥（二）駐津放賑員李幹卿王竺麟二君來函如何函復代表各災區要求放賑事議决不能再撥請將代表要求情形轉陳熊督辦主持（三）本會收到軍警助衣應否商由熊督辦撥歸本會散放議决商承熊督辦交本會駐津放賑員分别支配（四）奉天支日來電報告本會認定放賑極重災區八縣次重災區十五縣並附來災區攝影二十頁議决錄存備查災影付印分送議畢散會已鐘鳴六下矣 
[美艦調往長江]  
　　浦江内泊有美國兵艦一艘上載快砲二尊士兵四十九人兹奉上官命令調往揚子江一帶游巡業於前日由滬出口 
[軍隊操演野外戰術]  
　　駐防閘北之陸軍第三十七團團長陳道仁以現值戒嚴防務重要各兵士操法自應不時習練以備不虞故於前日下午調集所部步騎機關鎗等隊齊赴西鄉潭子灣操演野外戰術歸營時已傍晚矣 
[基督徒佈道團今晚開會]  
　　中華基督徒佈道團定於今晚（六號）七時在青年會殉道堂開徵求團員大會由鄔采芹主座柯駿行宣布歷年成續蔡式之演講佈道要旨　子賢報告團務殿以活動影戲中之聖教　跡九時半閉幕 
[青年普益社請人演講]  
　　大東門外青年普益社訂於六號晚（即今日）請美國麻瘋人會總幹事譚那氏演講麻痲人事業昨該社已通知會員及日　紋學生一體蒞社聽講 
[農藝學社之演講會]  
　　滬寗車站善慶里之中華農藝學社開辦以來頗著成效前日下午三時開演講會與會者頗衆首由該社主任唐自華報告開會宗旨繼由陸次眉出席演講美國重菰業發逹之情形略謂美國當斯業未發逹之先冬菰一物俱仰給於英法兩國近十年來農務部極力提倡於是園藝家無不種植是物產額大增而菰種一切較之英法兩國尤爲優美我國人嗜食冬菰較之他國尤甚惜天產不敷供給日貨因以進口欲杜塞漏巵非圖普及種菰業不可等語衆咸鼓掌次由該社學員趙煥章陳述其試種冬菰經過之情形並將其所種出之菰分贈來賓訖唐君乃引導來賓參觀各地送到之冬菰成績詳細指示至散散時已鐘鳴六下矣 
[中華博物研究會請准部欵]  
　　中華博物研究會會長吳家煦副會長王朝陽前在江蘇省公署請准常年補助費後又呈請教育部撥欵補助兹奉部批云據中華博物研究會會長吳家煦等呈一件已悉查該會成立以來頗著成績亟應優予奬掖惟現在庫帑支絀本部補助各學術團體均無常年的欵可撥兹特給一次補助費五百元以示鼓勵此批 
[仁榖公所開會紀]  
　　本埠豆米兩業聯合漢廣潮厦各帮選舉司月十二家評議員十三名以資聯絡已疊紀前報昨日仁榖公所又邀集五帮同業開會選舉評議長並合議彯賣地脚等事下午二時略帮同業到會者計一百餘人即行選舉評議長開票以葉　鈞爲最多當選即經葉君宣言實因俗務甚繁雖蒙舉及實難兼顧當衆謙辭各同業以衆意所歸敦請擔任始得葉君許可並謂旣蒙各帮推愛以後如有辦法不善之處務請各司月各評議等隨時指導以便設法改良又提議各洋棧地脚現在約有三四百包請衆投標招賣决定以同業中價格最高者爲得標並限二十五日爲止當衆開標以憑承辦議畢已鳴鐘五下矣 
[沈知事關心民食]  
　　上海縣沈知事查得近來巿間洋釐増長米價因之鬆動惟每届陰曆冬至節前後必有該業商人代有力之户購買大宗米石上棧囤積以待明春售賣希得善價雖孫營業常情然亦攸關民食故已函致米業董事注意調查近時米價隨時將糙米新梗價格關明呈報以備考核如有藉採運軍賑食米等名義由輪船挾帮出口者均須詳細查察隨時禁阻以維民食 
[乾燥無雨之爲害]  
　　本埠自舊曆九月十九日雨止之後迄已有餘無雨四鄉農田所種荳麥望雨甚殷居民亦因天氣乾燥發生喉疫以白喉爲最危險本城舊校場黄姓家三歲女孩又喬家欄諸姓三歲男孩及龔姓十歲之子皆染是疫竟至不及延醫早發夕斃聞欲免此疫以飲食清潔多食蘿圖生梨等物爲宜云 
[保護美孚運貨工人]  
　　美總領事函致交涉署以浦東美孚行棧上下貨之包工人干涉新包工所雇之小工施其恫嚇手段請轉本地方廳予以相當之保護以免再受箝制等因聞薩交涉員業已函轉淞滬警察廳請飭隨時保護矣 
[綢緞業公議劃一價格]  
　　南北巿綢緞業緒綸公所昨日開會集議公舉張子英爲董事提議近今各店售價往往參差不齊難免爲主顧非議故自明日（陰曆十月二十二日）起議定價單無論所開新店均平價出售以昭信用衆皆贊成議畢散會 
[外交團聘定公廨帮審員]  
　　公巫以廨襄讞員王篤基號肇之因病逝世遺缺由駐滬領事圜擬聘前襄讞李蕚仙承乏已誌前報兹悉李君業經領事　正式延聘昨已到廨視事矣 
 
 

Page 11

 
 
[推薦交涉署總務科長]  
　　駐滬交涉公署總務科長曹有成現輕齊省長委任爲閘北工巡捐局長所遣交涉君總務科長一席擬推薦總務科員汪樹鈞承乏請由薩交涉員薦任以資熟手聞薩氏已准如所請矣 
[審廳長交替有期]  
　　上海地方審判廳長袁麟伯亟欲交卸日前因有要公往寗謁見軍民兩長是以暫緩兹已公畢於前晚乘車返滬昨已到廳新任廳長陸守經得悉袁君已返昨日特往會晤聞定於本月十一號交接任事並悉錫金公所紳董周廷弼等以袁麟伯行將交卸廳務特聯合各紳公製德政匾一方德政牌四對並萬民傘等定於日内用執事軍樂送至審廳以誌去思 
[典獄長因公赴蘇]  
　　上海監獄典獄長敖雲亭昨日因有要公乘特别快車赴蘇謁見高等檢察廳長面陳一切所有日行事件委任第一科長吳振飛暫時庖代 
[抽查長警勤惰]  
　　閘北四區警署姚警正以現届冬令防務緊要除每晚加派巡遜班偵緝隊四出巡緝外並不時親自抽查巡邏壽箱以覘各長警之勤惰分别奬罰俾昭游勸 
[押舖改典規條之實行]  
　　上海縣沈知事前爲押舖改典一事遵令擬具規條呈請省長核示兹奉省署訓令内開據呈已悉所擬規條尚屬周妥應准照辦其塡給憑證應仍用三等公典字様以歸一律仰該知事查照等因沈知事奉令後已轉知該業遵照矣 
[知事禁賭之簡示]  
　　上海縣知事昨日發出六言告示多張分飭所屬各鄉警察分所黏貼其文錄後照得禁止賭博刑律載有明文當此物力艱絀豈宜再賭輸嬴現值秋收事畢深恐故智復萌除派地保傳諭並飭長警嚴巡倘敢再行違犯定當拘送法庭爲此出示預禁各宜詔勉凛遵 
[輪船互撞之損傷]  
　　大逹輪步公司之大龢輪船于本月一號下午十二點半時進口駛近警州河口之陸家嘴浦江適有日商札　丸輪船出口兩相碰撞大龢船身受損甚鉅現已禀陳新關河泊司要求追償損失並已延請律師向日本領事署呈訴矣 
[換造新碼頭之核准]  
　　美租界北蘇州路工字五百二十七號門牌租界食鹽棧後面原有碼頭一座年久失修上下搭客諸多危險兹有老閘橋通利輪船局擬在該處另造新碼頭託大陸公司蔣忠嘉承辦並請洋工程師衛克倫繪圖面禀河泊司要求核准河泊司以通利輪局旣在該處換建新碼頭自可照准惟新碼頭告成之後須將舊碼頭拆讓以符定章至新造碼頭不得用泗門汀務須全用木質材料以期堅固昨已允許給照開工起建矣 
[再誌蛋行東夥之交涉]  
　　英大馬路小菜場順茂蛋行主林連生被夥王九章控告串同劉阿華章阿華將伊誘至法租界某客棧内　書筆據擅取現洋存欵等情由廨訊判被告交保候訊在案前日午後又經兪襄讞會同義羅副領事訊據原告代表律師陳述案情並詰據王九章供稱在林連生處爲夥每月工洋四元所有箱中現洋及四明銀行存欵係故父遣下是實即據被告律師到堂辯稱原告旣有如許之現欵豈肯每月得工洋四元在被告處爲夥顯見所供不實况被告與禮查客利等往來生意頗鉅此案發生之前原告曾央人至被告處理勸因此未報捕房現在林連生已將原告舞弊之賬簿調查明白僞造塗改賬據有二十餘户之多業已呈案另行起訴云云中西官判原被一併交保候復訊再核 
[拔還欠欵之空言]  
　　米店主徐子範至法公堂控稱吳益卿前與商人店中交易被欠洋三十元有零向之追索人即避匿今始遇見是以扭案請追吳稱商人自已名下祇欠十六元餘係朋友唐姓所欠商人前向原告商酌每月拔洋五元因原告不允故未料理徐又稱唐姓欠洋亦係吳益卿作保且吳並無允許每月拔洋五元之事實係謊言請察聶讞員問吳曰爾旣願拔付究於何日拔起吳答稱現在實無能力拔付祇能俟後來有錢再行照拔聶讞員以吳供詞狡滑着交人銀兩保限一月繳洋 
[異鄉人覔保措資之困難]  
　　楊本軒前法公堂控稱上年冬間由友介紹周仲堯至商人店中躭擱除虧欠房飯金外並因販貨乏本借去欵項兩共洋一百九十七元向索延約旋卽逃避今始尋見請求追繳當經中西讞員判令交保措還嗣因無保押追至今分文不理昨日原告又稱周並非無力實屬有意不繳仍求嚴追周稱商人家居貴州上海實無親以故難覔保且亦無從籌措求宥聶讞員判令還押限二月繳清如違究辦 
[混用鉛質銀輔幣]  
　　浦東人王來寶前日將鉛質小洋囑令周阿祥周阿毛持至北福建路五百九十三號門牌周煥堂店内混用當被察悉報告滙司捕房派探將王與兩周拘獲搜出僞質小洋五十三枚帶入捕房昨解公共公廨經中西官訊據王來寶供稱此項鉛質小洋係向在逃之閩人某甲買來並非自行私鑄訊之周阿祥等供認代爲混用不諱中西官以王等混用鉛質小洋擾害巿面判王押西牢四年周阿洋押三年周阿毛姑念年輕押候傳到其父於禮拜五再核 
[私賣烟膏之懲治]  
　　本邑人周榮生在南京路三百三十一號門牌私賣煙膏經老閘捕房捕頭偵悉於前日派令中西包探協往查獲紅土及紅土與料子煎成之烟膏多缸烟具四副當將周與夥友王辛根張世生連同煙膏帶入捕房昨解公共公廨經關讞員會同英卓副領事研訊屬實判周榮生押西牢三月王辛根押一月張世生押兩禮拜烟證送往海關銷燬 
[抄獲紅土兩包]  
　　甬人陳金榮因身帶紅土被捕拘解公共公廨訊供收押在案昨晨由廨復訊據四百五十五號華捕上堂禀明前情並將抄獲之紅土兩包呈案訊之陳供詞支吾中西官判陳押西牢年半土送海關銷燬 
[瘋人險肇火災]  
　　住居本城官驛橋人和館附近之羅惠忠前在邑廟開設烏籠店邇因店閉妻逃患有神經病前晚羅在外購得紙洋鈿數百到家焚化詎延烓床帳一時火光滿室鄰人聞警畢集將火救熄而羅之面目雙手已被火灼傷當由巡警將羅拘送一區二分駐所由王警佐訊供之下以其語無倫次確有瘋病判送新普育堂醫治 
[窶人騐明病斃]  
　　天津人閏洪生年逾四旬並無家室流落滬上初爲小生意嗣因患病管資就醫由高昌廟開設餅攤之同鄉人作保送入上海醫院醫治無效而死院中知照保人詎忽推諉否諰該院遂函請上海地方廳相驗前日下午該廳委派賀檢察官沈檢驗員等蒞院驗明閏洪生委係病死並無别故判由善堂棺殮 
[匪徒藉端行刦]  
　　本埠水陸軍警近因甬江潰兵逃避來滬恐生枝節以故登輪查抄異常嚴密詎前晚有米船户伍阿生由浙嘉儎來白米一百餘石駛至閩行相近忽來划船兩艘自稱奉令稽查來往船隻恐有逃兵在船及挾帶然險物品該船户不知眞僞又在黑夜祇得任其查抄將伍身上所藏之現洋二十餘元一併奪去臨行開鎗兩響伍卽將船駛赴閔行報告水陸各警請爲查緝 
[姦案無可抵賴]  
　　北四川路十九號門牌薦頭店主孔廣銀指控馬夫張阿三誘姦伊妻孔崔氏等情昨由捕房將張拘解公共公廨請究原告偕證蘇崔氏丁徐氏王吳氏等均推賴不認中西官以供證鑿　無可苟合等語訊之張與崔氏均推賴不認中西官以供證鑿鑿無可抵賴判被告男女分别各押三個月以儆 
[串同捲逃之敗露]  
　　西南鄉閔行鎭萬昌槽坊夥朱少甫之妻丁氏年二十七歲近與成衣匠徐寶亭私識前晚徐串同張小大雇舟捲逃擬赴松江當爲朱查悉追獲嗚警將張與該氏及船户張福慶連同捲去皮箱一只衣包一個又棉被等拘送入一區警署昨晨申送警察事務所轉送地方廳訊辦 
[三誌失竊古玩之牽涉]  
　　城内居民賴桂生在地方檢察廳起訴被竊值洋一千七百元之古畫玉器案内關係人王沛林因其住居福州路一百七十一號門牌業經該廳派警協同捕房將王拘解公共公廨訊供收押在案昨晨復訊先由中西包探上堂訴明前情並據檢察廳法警持文投案聲請移提歸案訊之王沛林共詞支吾中西官判王准交來警帶回歸案訊辦 
[洋行指控行竊]  
　　仁記路八號門牌施德豐洋行指控甬人李生甫於前日潛入帳房内竊取值洋七百元之衣物現洋等情昨由捕房將李拘解公共公廨請究經中西官略訊一過判李押候查明於禮拜五再訊 
[女工竊取乾繭]  
　　七浦路一號門牌永泰絲廠女工蕭湯氏乘間竊取乾繭一包圖逸被該廠出店馮玉堂所見訴知洋人阿米逹用電話通知滙司捕房派探金福壽前往將湯氏連贓一併帶入捕房略加詰問飭送公廨管押候究 
[索取棺殮費之衝突]  
　　泰縣婦人翁李氏之子虎子前在瞽目人居鎭高處帮傭每日攙扶居鎭高出外算命藉以營生近來不知因何事故被居猛踢一下致傷虎子腎囊當由徐望高解勸送回原籍醫治現虎子業已身死前日翁李氏來滬偕徐至居處索取棺殮費五十元因居不允大起衝突由四區二分所崗警一併拘解司法科請爲訊究 
[行兇嚇詐案證據不足]  
　　何全榮在公共公廨刑事科呈控周阿金王成志糾衆行兇並嚇詐洋一百元一案昨由捕房將被告等併傳到廨請究據原告投訴被周等兇毆後即軋至日升樓茶館内希圖勒詐洋一百元請爲訊究訊之周阿金等延律師上堂辯護中西官以原告所控證據不足會判將案註銷被告開釋 
[粤妓圍毆印人]  
　　美租界密勒路三百八十一號門牌粤妓閔阿妹陳阿桂孫阿可於前晚各執竹扞將印度人生得生圍住毆打後由該印人報捕派探將三妓一併拘入捕房轉送公廨發交官媒看管候訊 
[小孩發堂待領]  
　　昨晨九時滬城上海分監前有一十餘齡之孩童在被哭泣秃頭赤足身穿深藍布長衫形似工界藝徒面部浮腫似係被師責打逃逸在外者該分監第三課主任徐某見而憐之當給棉袄一襲並留飯一餐再三盤詰該孩不肯實言聽其口音係淮徐一帶人嗣經報明該管淞滬警察署帶去發堂留養以待認領 
[翻車壓傷車夫續誌]  
人力車夫陳正祥以一車攬載王龍成吳西元二人同坐力不能支致車翻倒壓傷腿骨已誌前報兹悉該車夫經醫生驗得腿骨未斷尚無大碍已於昨日出院歸家調治矣 
[茶館聚賭抽頭]  
　　海寗路一千四百九十七號門牌茶館主通州人顧連根容留外人聚　抽頭　滙司捕房包探奚德安金福壽與一百九十號西探查見以其違章當將賭具帶入捕房禀請公廨出單將顧傳案訊罰 
[介紹碑帖臨本]  
　　清道人臨六朝碑四種由四馬路震亞圖書局屢版風行悉已售罄現再版又出益臻美善並有清道人書長沙朱雨田墓誌銘亦於同時出　石色古香均是佳品昨承見貽書此誌謝並介紹於研究書法者 
來稿 
[美人丹倪爾演說癩病]  
　　英國季理斐投稿 
　　美人丹倪爾君曾立志服事麻瘋病人因是游歷各國調查患癲人數及研究一切救護之法昨抵上海在青年會演說略云總計世界患癲人數竟有二百萬之多合全球人數計之已占七百分之一匪利演羣島患癩者九千人近美政府設法救濟已減半數現存四千四百四十四人中國廣東東莞浙江杭州各有癩病院規模尚好前數年廣東某官召集患癩病者五十除人謂將調以衣食至則皆鎗斃之殘酷如此仁人不取也癩病種類不一有起自胸部者自起自頭部者有爛落手足指者患處往往失知覺之作用且不可治他日醫學進步或有療法今日尚未也惟有新製藥油一種或用針注血入中或塗搽患處最能輕減痛苦云菲利濱五千患癩病者皆受此種療治惟未能期全愈耳印度患此病者亦最多人皆以爲得罪菩薩所致咸不過問近有基督教徒爲起廣厦集諸病者同居其中衣食周備頗有入地升天之樂且從此不得傳染於他人焉癩病不遺傳兒女此理不可解然小兒初生即須與父母隔絶近各養癩院都如此仿行兒旣長成供職社會與常人無異焉美人希寶丹君甘願居印度服事患癩病者且引爲終身之職務或問其不嫌穢惡耶答云吾伺候病人如在游戲場擊球運動然覺其樂而不覺其苦也又英人安得生君嘗辭高位厚祿入院服事患癩者已十年之久此皆由於慈善之心而非金錢可買得者也前詢日本醫者問其國中患癩人數言二萬又有一醫者言十萬未知誰是中國就調查所及已有二十餘萬之多其他尚不知幾許也 
　　美國某生性好善會造養癩院欵不支人或戲之曰汝能出金元二十五枚則廣厦落成有日矣兒曰諾遂於課暇覓工作十餘日積三元迺購豚一頭歸日日祝之長期年終售出可得二十五元耳同學聞其事爭以豆筴菜羹之屬餽之入秋碩大肥將售之適如其所期之數遂捐輸之命其名曰救癩之豬同學繪某生像懸諸校門各報主筆聞其事亦爭購豕置之衢（豕彫木而成）空其腹背上鑿一孔命曰救癩之豬第二由是行人爭相助所收甚鉅養癩院因以落成而救癩之豬遂次第而起今逹六千零九十矣而到處養癩院相繼起誠善舉也 
　　理斐案各國政府皆爲癩者專設病院今中政府亦當仿行此外慈善之家或慨捐金資或躬長院務亦濟人利世之樂事也丹倪爾君本爲青年會書記因目覩癩者痛苦遂供職救癩會奔走各國不辭營瘁亦足法矣 
來函 
[蛋黄白同業來函]  
　　十二月四日報載蛋業商人葉黼卿等以美政府謂蛋質之中含有鉛質禁止進口報由上海總商會電請外交部維持經部電准駐美公使復稱現由本館向美農商部化驗局切商始允蛋質含鉛不逾萬分之一者仍准進出並據稱蛋中含鉛得自鉛質製器如用鐵質等器可免等語查九月十五日美政府所發禁令大旨謂由華運來蛋黄白内含銅質有碍衛生禁止進口其不逾萬分之一者仍准進出云云越日隨卽實行以致同業做成之貨及各洋商未運之貨均停擱不動同業全體以不逾萬分之一勢雞辦到故報由總商會電請外交部電致駐美公使請其切實交涉乃美政府仍以不逾萬分之一准其進出之語復我公使表面上似已與我轉圜餘地實則仍爲禁令原文而爲我同業所萬難辦到者兹將爲難情形縷晣陳之竊華廠製蛋黄白其法授自西人與美國交易三十餘年向無挑剔一旦突然禁止且限鉛質不逾萬分之一或改用鐵器方准進口試思華廠六十有餘每年出口生意不下千萬苟可以變通辦理斷不至數月以來停工坐食足徵改用鐵質器具及仍用銅質器具須限制不逾萬分之一斷難辦到也且此法得自西人鉛質果碍衛生在西人早應改製又可見鉛質器具製蛋斷斷於衛生無碍更查九月十五日以後英法各國仍紛紛交易均無異言按此事之緊要　鍵在證明現在做出之貨並歷來運美之貨是否有碍衛生（前由同業代表請駐滬著名化驗師資柏來君驗得無碍衛生出有驗單已另呈部）若無碍衛生突然禁止進口迹近有意苛求更限以鉛質不逾萬分之一或改用鐵器未免强人所難中美素敦睦誼商務方蒸蒸日上似不宜作此過甚之舉除已呈部外合將同業爲難情形錄登報端以憑公鑒蛋黄白業全體商人同啓 
[寶通公司寶豐紡織廠來函]  
　　十二月二日報載紗廠延不交貨之反動稱本埠恒泰孫瑞　吳遂記等各紗號於上月間向寶通寶豐恒昌源紗廠購定棧單各數百包業已塡銀出貨一再延約深恐該兩廠跑街有意　　將現貨得有善價售於他人並稱該三廠銀已收進月餘迄今無貨繳出等語又十二月五日載有再誌紗號與紗廠之交涉一節稱尚有通州帮祥泰源昌福豫記溪記等四家曾向蘇州某廠買進某牌紗百餘包迨裝往通州開視見十四支十二支等紗均有别牌攙雜在内且顏色焦黄黑白不匀各等語查寶通寶豐兩廠近來並未與恒泰孫瑞康吳遂記交易亦並無該花户塡去棧單卽塡與别户棧單均不滿百包從未至有數百包之多棧單旣塡出從未有月餘延不交貨之事究竟各該號何處執有敝廠棧單計共有若干件敝兩廠跑街袁朱兩君均皆誠實可靠從未有　擱另售善價情事再蘇州紗廠祇有敝寶通一家所稱某廠想卽指敝廠但敝廠入秋以來亦未與祥泰源昌福豫記交易祇售與溪記十六支五包十四支五包早經交貨並無顏色焦黄及黑白不匀攙雜别牌之事以上種種不符事實均屬離奇貴訪事兩次報告全然失實卽希大主筆立予更正以昭核實母赴盼禱寶通公司寶豐紡織廠謹啓十二月五日 
雜評二 
[延聘（步陶）]  
　　古昔人主之求賢才心三徵五聘近世師儒之出處亦必視延納之禮意何如蓋凡文餙以延聘之禮文者皆含有賓視而尊禮之意味故今日官場於盛名之賢逹或異邦之人材而思有以借重之則形式上類以延請出之兹者李蕚仙之就讞員職其所由來之名義不曰委不曰任而特翹而出之曰延聘其殆外交團賓禮之雅意與夫以中國人爲中國疆與内之讞員而用勞外交團以延聘之禮意寗非中國人所汗顏無地者耶然而我竊穆然有所思矣 
[搜查與搶刦]  
　　搜查甬輪在主持者之用心本以防潰兵之擾及地方也而不謂乃有借搜查之名以實行深夜搶刧者此以見天下事之防不勝防矣此兩划船者旣有鎗械復知稽杳名義登船後又僅攫現洋二十餘元而去則其於軍隊内情必非絶無因果而尋常外來之匪徒或未必如此其熟悉也夫滬地本五方雜處所謂稽查也所謂偵線也份子原至不齊平素　陷平民之事原不能謂其絶對無有今於昏夜之餘乃忽演此似匪似兵之惡劇以常留恐怖之小影於商民之腦海此豈主持搜查者所及料之因果耶嗚呼 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[四督軍電請停戰賦以題字爲韵] [  嬾眞子]  
　　維南北之間題與川湘之戰事因政變之紛乘致黨爭之歧異魯季氏憂生牆内坐使邦分楚莊王儆告事中時虞禍至觸蠻戰則蝸角爲墟鷸蚌持而漁人得利倘效處公覆轍信亡何以及三試憐岐芭窮民仁政必先施四」假使戰禍蔓延生民茶毒將煑豆以燃根就傾葵而衛足對德奥則宣而不戰有損國威對川湘則戰而不宣罔憂時局生何恩而殺何咎忍教喋血横流孤人子面寡人妻行見死亡相屬此武力雖用於中央而調和必違於外督則有三槐鳳裔八斗鴻文太坵望族飛將奇動本向戍之心弭兵修好任魯連之責排難解紛謂國將亡面待救謂兵不戢而自焚謂鶺鴒未堪多難謂鳥獸不可同君歎大局其誰支乃聯合直鄂贛蘇之各省願和平以解决請收回滇黔粤桂之聯軍」爾乃廣拍電文遠馳電線本萬急以披陳冀雙方之旋轉陸巡閱早聞電覆極表贊成岑西林亦有電來藉陳利便良以息事方可寗人消災乃能弭變范老子甲兵未裕退觀沅芷汀蘭王將軍武庫雖儲不耀青霜紫電」於是巽語相規危言共警但期與國同休不願殘民以逞覆巢之下無完卵諸公胡弗長思厝火之上置積薪政府亦宜猛省但使條件可商斯則人民之幸南粤覆書已至來寗之代表歡騰北門管鑰須牢督直之將軍敬請」蓋就中國維持法治體察情形輿尸暴露國貨零星遭水則室虚生白遇災而野　無青試披鄭俠之圖誰籲及九重天聽忍效長平之戰坐坑此百萬生靈倘鬩牆而廢懿親誰與禦兹外侮苟挾國以爲孤注勢將累及居停惟四督軍各抱熱忱宏抒偉見靖敵國於同舟解重圍於一箭長使硝烟彈雨胥化爲渺渺卿雲庶幾川血山骸無積於匀匀禹甸懷好音則變及於鶚居危幕則恬無似燕幸勿帶牛佩犢銷兵氣爲日月之光庶能輯鴈安鴻厚國力於工商之戰（五） 
家庭常識 
[生牛肉] 　 
　將牛肉一塊以洋刀於肉上平刮之不久則此塊囱已盡變爲肉鬆於是以雞蛋數只將其黄白和入鬆内次以黑醋薑汁辣油等置鍋上煎十五分鐘取出和入牛肉鬆内食之味甘而香（苦覺其淡宜於煎汁時投入鹽少許惟不可用醬油） 
[磨石板] [  伯修] 　　 
　前載磨以瓦片未能盡善蓋以瓦片磨於其上稍爲用力板上即現花紋不如用炭磨之（以炭蘸水磨之）則油質盡去光滑如新 
[治驚] [  梵雲] 　　 
　凡小孩值起驚時可用蚯蚓一條與白糖少許用筋和之略搥使黏取置尋常膏藥上貼小孩肚臍口上即可減輕熱度驚亦漸減就痊但不可逾一小時如逾一時恐小孩長大時恒有肚痛之患又凡小孩初生之後即用飛麫少許與蛋青和之塗小孩足底心再用布包纒每逢朔望日晨爲之至暮取去以至五六歳止即可永無驚患此亦有效之預防法也 
[消瘤法] [  吳秉恬] 　　 
　初起時用極細鐵屑好醋拌放銅勺内煆乾則再拌如是者三次研極細再用醋調敷便覺患處漸漸作癢過一宿剝去再敷三五次必愈 
工業須知 
[各種種子收藏法] [  耿興伯] 　　 
　余潛心農學歷有年所對於農事改良十分注意兹研究種子收藏法屢試有效特舉以告農界同志海内逹人幸垂教焉 
　　生石灰草大灰硫黄三種均有防腐殺菌消毒之效力用以混合種子中能消殺菌類之寄生爲預防病害之一種良好方法也且種子有因管理不周則發生小蟲蛾使種子失去發芽之力如豆類麥類曁十字花科之蔬菜種子其最易生蟲者也兹利用其効力以種子性質不同而定配合力入之量又小粒種子受異常感觸則失去發芽之力此收藏種子時所當留意處也留意之要點則惟混入乾土壞之保持其性質而已兹列配合方法如次 
（一）稻類種子一升用生石灰三兩草木灰三合 
（二）大麥種子一升用生石灰五兩硫黄一兩 
（三）麥稞種子一升用生石灰四兩硫黄一兩 
（四）小麥種子一升用生石灰六兩硫黄一兩 
（五）玉蜀黍種子一升用生石灰六兩 
（六）黍種子一升用草木灰三合乾土三合 
（七）豆類種子一升用生石灰四兩草木灰半升 
（八）小豆種子一升用生石灰七兩硫黄二兩 
（九）萊　種子一升用草木灰半升硫黄少許 
（十）棉種子一升用草木灰半长唾石灰二兩 
（十一）麻類種子一升用生石灰二兩草木灰四全乾土少許 
（十二）蕓苔種子一升用生石灰五兩硫黄一兩 
（十三）落花生種子一升用生石灰三兩草木灰半升 
（十四）胡麻種子一升用生石灰二兩草木灰三合乾土少許 
（十五）蓼藍種子一升用草木灰三合乾土二合 
（十六）烟草種子一升用草木灰二全乾土三合 
（十七）茶子種子一升用草木灰三合乾土半升 
（十八）果菜類種子一升用草木灰半升乾土二合 
（十九）根菜類種子一升用生石灰五兩草木灰三合乾土少許 
（二十）葉菜類種子一升用生石灰二兩硫黄一兩乾土少許 
（二十一）花菜類種子一升用生石灰二兩硫黄一兩乾圭二合 
（二十二）香辛類種子一升用草木灰半升乾土二合 
（二十三）芽菜類種子一升用草木灰半升乾土三合 
（二十四）花卉類種子一合用草木灰半合將以上各種種子先於日光中曝乾之再如法配合加入收藏於洋鐵箱中萬無生蟲失敗之慮也 
集益錄 
[第七十一問] [  敦南屏]  
　　鄙人曾以養雞爲業無奈雞每至夏日輒生一種小蟲如人身之所生者無異惟形較小徧體皆是雞之被咬者則毛脫而身臭想此等害蟲若不設法騙除必於雞之生育大有妨碍鄙人竊謂海内必不乏實驗之士乞將驅除此等害蟲之法及預防之法一一教我則凡我同業咸受其賜矣 
長篇小說 
[二城風雨錄] [  英國郤而司常覺小蝶迭更斯原著天虚我生合譯]  
卷上第一章（二） 
　　湯姆呼曰前騎聽之汝止勿動吾客中有勞雷者趣出答彼勞雷乃吐其枯澀之聲曰誰呼我哉爲楷萊乎湯姆乃噫其氣曰嗟乎即是楷萊吾亦不喜此人聲浪抑何暴也霧中人應曰是也汝勞雷乎曰然汝何事曰有信上先生爲泰爾生銀行來者勞雷聞語頓然色喜顧御者曰是矣此人我識之無誤讓彼前可勿罹湯姆乃曰我唯望其無誤霧中之人聽之緩而騎徐徐前勿驟舉而手向天勿下去爾腰問之刀有背吾約之一者吾彈立至此時人與馬影已徐徐透霧而出二御者各舉其鎗以向前騎而目視勞雷防二人中有一蠢動者勞雷則縮手於衣袋亦戒其鎗而目視前騎之近其人卽於馬上俯身望客於燈影中識之無訛乃出一函俯而授客馬見燈光乃昻首而嘘汗氣發自毛孔安母尼亞之氣參人鼻覩而泥班點點自　以至騎士之冠莫不沾染殆遍勞雷自燈光中受其紙向湯姆曰哥湯姆方手火鎗則擬之曰若何言勞雷曰勿駭此人爲泰爾生銀行中人夫倫敦之有泰爾生銀行汝必知之矣湯姆點首而槍亦動客曰我聞以行事赴巴黎者故此人責書而至今以一克郎贈汝沽酒能許我一談此信否御者乃去執鎗之手以受金曰然則趣讀之愈速愈妙勞雷曰是中語必無多乃映車燈草草而讀曰（汝即在度佛爾海口候女公子）讀已則曰如何吾信固不冗長也楷萊汝卽歸報謂復活可也楷萊在馬上一驚曰此語大奇言時聲乃愈粗勞雷曰彼自解之汝但傳此一語可矣言已即自啓車箱岸然登車而座中客方大忙競匿其手囊金表於靴底以防其盜車復動約瑟重以其鎗返入革囊曰湯姆湯姆曰何言曰汝亦聞客之方乎曰聞之然則汝亦解其意乎湯姆昻首思頃之置不答以鞭策其馬竟入濃霧下山而去此時山頂僅留楷萊一騎則復下鞍以呢冠拭其面上泥垢挽韁於臂耳聽輪聲漸漸而遠昏夜又入沉靜四望皆霧不見一物乃亦牽其牝馬徐步下山且語馬曰媪自汝法院街一奔幾易吾命令兹下山殊不敢以生命托汝矣又仰天曰復活此誠奇語噫楷萊復活此語於汝至不利若人人而得復活者不戕索汝於枯魚之肆耶（第一章完） 
 
 

Page 15

 
 
   
 
 

Page 16

 
 
   
 
