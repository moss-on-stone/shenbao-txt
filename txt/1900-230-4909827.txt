# 1900 - 230 - 4909827

 

Page 1

 
 
[勸减房租説]  
　　滬上爲各國通商口岸貨物雨集商賈雲屯洋塲十里之間屋如櫛比居民旅客不啻蟻聚蜂屯無論在中國當推大埠卽就五大洲而論滬上當亦在二三之間然其盛若此要非一朝一夕之故自道光季年通商以後至今三十餘載始稱極盛飲食衣服之奢華酒地花天之糜費非但昔之所未聞夫亦今之所罕見人之揮金如土而不復稍惜者大抵去路雖繁來源亦易此尚就其浮費而言在繩趨尺步者尚不肯以有用之銀錢盡擲諸虚牝然起居日用之費則斷不能稍减其所最重者尤在房金一項十餘年前滬上房金之貴已爲别處所無乃自商務日擴人烟日密地價日漲房金亦遂逐漸加增不啻倍蓰焉向之樓房一幢租值二三元者今則五六元七八元九十元不等巿房尚不在此例按樓房一幢不過二間且房主爲租值起見地位不肯寛餘眷屬稍繁者尚不敷用乃儘有一幢而住數家其擁擠之情亦不問可知矣然房金如此之貴房屋如此之窄不聞人嫌其貴苦其窄而輕於遷去者蓋因滬上謀生較别處爲易苟能量入爲出尚可稍積餘資夫滬上所以謀生之易則以商務暢旺之故自新闢租界之後房屋愈多來者愈衆一若滬上商務幾於有盛無衰乃不謂拳匪擾亂津京南方爲之震動風聲鶴唳不啻八公山草木皆兵旅滬者惑於謡言恐蹈津城覆轍遷徙紛紛而巿面遂爲之大减幸南省各疆臣與各國商議保護長江一帶而地方官及工部局亦屢出安民之示諄諄相戒勸勿遷移滬上人心始稍稍安定不謂人心雖定而遷徙者仍絡繹於途法租界住家房屋幾於十室九空而英租界亦大半空閉巿面因之愈衰推原其故當北事初起之時紛紛遷徙者實恐池魚之殃及故謀樂郊之適也今則明知滬上安如磐石而猶日事搬遷則皆因巿面之衰謀生不易房金昻貴有入不敷出之慮故北事雖定而移家者如故也滬上巿面不更爲可慮耶竊意欲挽回巿面非大减房金不可説者謂巿面之壞皆因百貨滯消和局一成銷路不難復舊貨銷則滬上巿面自然起色巿面轉機則去者必致復來初不在房金之貴賤曰是乃言巿廛之房屋耳店鋪之盈絀原不必以區區房金計而居民則所爭者在此卽使巿面有轉機而欲如從前之滿坑滿谷恐亦不易説者又謂滬上房金誠貴然爲房主計利息則尚不爲過若過於核减則房主利息太微亦不免畸重畸輕之弊曰合本取利事當通變房主因本重而不肯减租必至空閉而無利可取况巿面未必卽有轉機何如核减尚可稍收微利雖已遷者未必卽來而未遷者或可因此安處巿面大局縱不盡係乎此而亦未始不係乎此寄語中外紳商之有房産者尚其變通籌劃毋貪小利而轉致失利也可 
[巡幸宣化述聞]  
　　昨晚有西友由烟臺電至本館云皇太后駕幸宣化按此與本日譯錄京師西人函中語相同未知確否 
[亂匪未靖]  
　　華歴七月二十五日天津來電云本日離天津西約三十里有拳匪甚多麕聚爲亂聨軍遂派美國馬軍一隊英國步兵一隊馳往剿滅互戰之下拳匪死三百五十人被俘者五十人餘均四散逃潰後英兵卽將附近房屋付之一炬 
[俄將梗議]  
　　華歴七月二十五日天津來電云西兵入京師内城後各國聨軍統將聚集會議不燒房屋俟達知各國政府然後依言而行惟俄統將不與會蓋已先向各國統將告知略言現在俄國已與中國開釁故不能與會同議也 
[死傷計數]  
　　英總領事接北京來電云京師自起事迄今在京英人死傷無幾計死者祗保護使館兵官一名兵丁二名使館中學生二名同文書院教習一名而已其餘海關辦事英人一名泰晤士報館訪事一名兵丁二十名均受傷此外俱無恙現受傷之人已將次醫痊矣 
[譯錄京師西人來信]  
　　北京西人來函云各國聨軍於七月十九日抵北京城下初未卽攻至二十日俄兵忽先攻東直門得入外城於是英美二國遂攻東便門至下午二點鐘攻破外城直破崇文門而入内城逕至使館至四點半鐘華兵均紛紛退入内城時俄兵尚爲守門之華兵所阻未能直入至晚日兵奮勇用炸藥轟破門得入内城俄兵遂亦偕之而入沿途殺死華兵甚衆積屍如山事後美欽使向各統將言曰當聨軍未至之先華人意欲將在京各西人盡置之死地慶王曾諭各華軍不許攻擊使館違者立斬以殉不知如何越日忽攻擊甚猛倘各聨軍再事遲延恐吾等已不能保全性命矣英欽使曰各公使與華政府商量諸事竟無一事依從華官言有糧食接濟使館其實並無此事惟一日有人送青菜許多至使館云係奉皇太后懿旨命送至使館者悉璧之華官復欲送各使臣出京恐爲所愚亦皆不允皇太后於七月十七日率内廷諸臣幸宣化府大約卽在彼駐蹕或言慶王尚在内城然無蹤跡此事之起實係中國政府主見不過借名拳匪而已自起事迄聨軍入京在京各國西人死者共六十七名傷者共一百二十名現已將受傷之人將次醫愈并擬先送西婦及西孩等至天津 
[譯錄天津西人來信]  
　　天津西人來信云聨軍入京後駐守天津之各國兵勇亦紛紛調入京師七月二十二日有法兵六百名二十三日有德兵一千名二十四日又有法兵一千名均奉調入京是日又有美兵至唐沽登岸旋卽入京又有俄兵一千名至天津旣而又續到兩隊在大沽登陸鐵路火車因運送兵丁每日添行一次德兵業已預備六個月糧食而俄兵則飭置備度冬各物并擬將北河設法不使冰凍開平煤礦現仍由華工照常開採天津城内外亦有華人陸續聚集照舊貿易矣駐守天津城外之西兵羣推俄國副將爲主英美日各派副將佐之英美法日又各派兵丁充巡捕之役故地方已安謐如常至各租界則以法國租界爲被燬最甚現在駐守楊村之法兵有二百名患痢疾云不約因不服水土也 
[續錄追紀西人會議事略]  
　　至初十日復議西摩氏云頃得英國使臣來電令添調乒士七十五名入京本督因恐電報往來稽延時刻故已調七十五名至天津聽候行止矣奥國統領云本國之兵早經豫備不知此刻電調至天津否西摩氏曰可美國水師提督曰我觀目下情形各國皆可調兵登岸保護本國民人奥國統領又曰我等各國調兵登岸應各由統領管轄否西摩氏曰此刻事尚不大各聽統領指揮可也德國統領曰我國兵艦刻在塘沽倘各國統領或士卒有需用者用之可也西摩氏曰刻得天津英領事電稱刻下如可開戰請飛速多調兵士至津緣地方日壞一日 
 
 

Page 2

 
 
故也并言本領事已電達使署特不知以後能常常傳遞否本督自接此電卽已添調兵士登岸赴津矣美國水師提督曰現在我等兵丁登岸惟保護各國人身家性命兼通京津消息如中國調兵前來攻擊則我等當據理而爭西摩氏又曰本督接英國使臣來電略謂在京各使已電致外部大臣告以京事日見敗壞電綫恐被阻截我等將行止不得自如屆時請卽飭大沽各統領揮兵入救此電如德奥如意如日如法如俄如美同一語意大約日内尚須由兵部添派兵船也法國水師提督曰事勢如此各國兵士應歸一大統領總轄德國統領曰各國之兵應各歸本國統領督率惟須候駐京使臣命下施行耳西摩氏曰如欲調兵入京自應歸一大統領總轄請各統領擇定一人可也法國水師提督曰天津貨物多堆積街頭應告知領事凡有危險者須飭貨主移開至於緊要事機隨時飛報森多理恩兵船以便邀集各統領集議 
[洋兵患疫]  
　　金陵訪事友人云月初某日停泊下關江面之英國兵艦管駕某西員因病逝世江中各兵艦曁商輪船及各洋行均下半旗以誌哀悼據聞得病之由實因觸受暑熱所致日來各兵丁水手人等亦因不服水土且受溽暑之薰以致疫癘滋生轉相傳染聞刻下患疫者不下一百餘人可謂衆矣 
[日員過漢]  
　　漢口訪事人云自北省拳匪亂作謡言四起風鶴驚心各處土匪遂思乘間竊發川省山深林密伏莽正多日本駐重慶領事崎山氏恐遭不測因偕在事人員乘輪船下駛日前旌節已蒞漢江是亦趨吉避兇之至計也 
[英軍集甬]  
　　寗波訪事人云日前有英國小兵船一艘駛入鎭海口内暫時停泊繼復駛出口外旋又駛回並有三枝桅大兵艦一艘在口外蟹臍洋面寄椗至定海城外又有印度兵數百名登岸駐紥統帶鎭海砲臺吳吉人軍門卽禀知提道二憲奉諭嚴加防守現雖鎭靜如常而甬人士則已甚爲惶恐矣 
[匪亂述聞]  
　　客有自瓊州携眷回粤省者告於本館訪事人曰是處有土匪竊發恐遭殃及故先遄返梓鄉惟詢之省中官塲則言未聞此事或者北方亂起人心惶惶客亦誤信浮言故有此輕舉妄動乎 
[採辦軍糧]  
　　漢口訪事人云鄂省採辦軍糧五十萬石除委員分赴蕪湖鎭江購辦外在漢口採購十萬石紅陳黄茂屯積一空幸黄孝諸邑早禾早已登塲故民食尚不虞缺乏也 
[續招勇丁]  
　　杭州訪事友云自北省拳匪滋事各處土匪乘機竊發調兵往剿昕夕不遑浙江巡撫劉景韓中丞以省垣防務尤爲緊要特調述武兩營駐紥并於上月初旬某日札委李總戎福興召募勇丁一千名作爲護軍左營二十三日復委劉叅戎朝焯添募護軍右營一千名叅戎奉札後已在江干樹旗開招矣 
[禀請保護]  
　　漢口訪事人云鄂屬興國州炭山灣煤礦甚富因聘西人督工開採兹因北氛不靖匪徒皆思乘間爲非總辦余部郎公胄恐有疏虞爰稟請督憲張香帥撥兵保護 
[示嚴保教]  
　　寗波訪事友云委辦教案前任寗波府牙釐局總辦王太守前日發出示諭一道其文曰查各國洋商教士無論在通商各埠及各府州縣早與各國領事立約保護現奉煌煌諭旨更應欽遵認眞辦理兹奉浙江撫憲泒委本府來寗會同籌商妥辦除各廳縣各就地方情形選舉公正紳士各就地叚酌定辦法妥爲保護外爲此示諭闔屬士庶軍民人等一體知悉須知教堂洋商人口産業歸我保護各國卽不泒水師艦隊入口安外卽以靖内務須官紳軍民共相切實保衛以安閭閻倘有匪徒濳謀滋事隨時密報嚴拿懲辦愼毋稍涉疏忽貽誤大局切切特示 
[遷居被劫]  
　　漢口訪事人云武昌糧道街某富室邇以北方匪亂先事驚惶某日挈眷携資作遷地爲良之計詎行至德安府境爲匪徒所悉刼掠一空聞所失計值萬金并有僕從二人與之爭執被刃受傷現雖報官請緝恐難完璧歸趙矣 
[妄言被逮]  
　　金陵訪事友人云自北氛不靖省垣謡諑繁興大大憲深恐匪徒乘機煽惑民心曾飭元密兩縣宰出示禁止謡言並訪拿造謡生事之人民情得漸安謐至上月下旬某日城中忽謂省垣將遭殺劫居民宜於某某等日虔爇瓣香終日不食終夜不寢可免殺戮之禍云云讕語無稽頃刻遍傳四境江寗縣孫花樓大令急出訪查詢以語之由來則稱爲某雜貨店某甲所述甲則係聞諸某鑣局中鑣客某乙當乙告以此語之時曾謂能傳一人可免一身之災傳十人可免一家之災知而不傳則必首遭兵劫愚人無識遂至妄聽妄言大令旣得其情卽飭幹役將乙拘到擬治以造謡惑衆之罪嗣經局主投縣代爲苦求並爲具結始得從寛斥釋 
[關税日减　]  
　　金陵訪事友人云金陵自去年三月間設關徴税以來商賈風趨貨物雲集税厘之旺頗足與蕪湖鎭江等處相頡頑沿江一帶報關行接踵開設不下十餘家各行執事諸人代客報關終日營營如入山陰道上月應接不暇之勢邇因北氛不靖中外猝起兵端各處人心皇皇商賈相率裹足省垣貨物絶不貿遷他方而各處商販具有同心亦絶無服賈牽車運貨至寗求售者以致關税日形减色刻下在關辦公之人大有飽卽閒行倦　眠之槪報關行生涯亦甚清寥因之暫行停歇者蓋已十居七八云 
[禁屠求雨]  
　　杭州訪事友云邇來天氣亢晴田禾枯槁署理杭州府朱小笏太守特飭錢塘仁和兩縣主自上月二十五日起在宗陽宮設壇求雨并出示禁止屠宰以昭虔慤兩縣主遂於每日辰未二時步行入壇竭誠禱祝所冀蒼蒼者速爲喚醒痴龍立沛甘霖庶晚禾尚可補救也 
[白門火警]  
　　金陵訪事友人云自外洋火油流入中華華人貪其價廉爭先購用然其性猛烈最易因之肇災上月二十二日黄昏以後省垣南門迤東張家弄地方某姓家之女携火油燈入廚作炊偶不經心將燈傾側一時火油四濺祝融氏抵隙而來烈烈轟轟淫威大煽鄰右諸人急卽鳴鉦報警迨各水龍馳至則廚屋一椽及毗連之臥室一間早已化爲煨燼女半身焦灼火毒深入心經延至次晨便爾香銷玉殞聞女年剛瓜破性情温淑操作勤能不知有生之前種何孽緣猝至葬身火窟殊可慘也 
[漢口官塲紀事]  
　　漢口訪事人云漢鎭保甲局員聶福田明府調署黄陂縣篆所遺保甲一差經上憲札委程少門明府恩培接辦○漢口鐵路局總辦鄭蘇龕觀察孝胥素爲上游所器重現經兩江總督劉峴帥札委觀察充督署總營務處觀察遂於二十日上院禀謝奉委到差 
[傅相行轅紀事]  
　　昨日清晨狼山鎭總兵曹軍門德慶直按察使周廉訪浩候補遊擊朱遊戎公遠江西候補知府汪太守文壽及蘇松太兵備道余晉珊觀察先後詣轅禀見○午前七點鐘接濟南電報一封八點鐘接武昌電報一封午後三點鐘發金陵電報一封四點鐘接外洋電報一封 
[印兵續至]  
　　昨日上午有頭號駁船三艘從吳淞口運載印度兵數百名及戰馬若干匹至虹口公和祥碼頭登岸旋至楊樹浦地方駐紥 
[修理兵艦]  
　　德國兵艦名以爾蒂思者前在大沽攻奪砲臺時曾受彈傷前日駛抵滬江在外虹口耶松船廠修理 
[護送美人]  
　　美國民人楊米思近由湖南隨本國教士南返中途相失楊獨行至蘇州府屬吳縣轄境是處鄉人見其異服異言圍住盤 
 
 

Page 3

 
 
詰楊不解所謂驚駭異常適附近駐一防營因卽奔入細訴衷曲營官某君卽派兵送入吳縣署縣主田大令立卽申禀撫轅護撫憲聶仲芳中丞諭令送至上海昨日由差護送到申縣差薛貴卽禀明縣主汪瑶庭大令立備照會派差送往美領事署交美總領事收管 
[局員會哨]  
　　前晚爲各巡防局會哨之期十六鋪南北中三巡防局委員及道憲委員杜大令撫標滬軍營帮帶田都戎次第至二十三七鋪巡防局局員邱盛兩二尹殷勤延入暢談一點鐘許始分詣各叚嚴密稽查 
[浙餉將來]  
　　昨日上海縣主汪瑶庭大令接奉浙省公文知浙江藩司惲菘耘方伯派候補縣周大令督解京餉銀六萬兩督糧道鄭觀察派林大令督解京餉銀三萬兩均赴清江轉運局交納然後由局轉運北上不日將次過滬當卽派出差役以便屆時前往照料 
[預備慶賀]  
　　寓滬各國官商知駐京使臣除德使外餘均安然無恙喜出非常訂期西歴八月二十八號卽華歴八月初四日懸燈結彩以誌賀忱法工部局預飭工匠人等在浦灘一帶竪立燈杆以便屆期同伸慶賀 
[示安民心]  
　　駐滬法國總領事白藻泰君以北方拳匪擾亂牽動東南各省以致滬上居民驚心風鶴寢饋難安爰特傳電禀請西貢總督調　兵士八百名來滬藉資保衛現聞此項兵士將次抵埠恐租界内居民鋪户心懷疑懼擬先出示曉諭以安衆心一俟示文刊成卽當張掛通衢矣 
[巡捕候查]  
　　日前南巿捕房二十號巡街捕胡益藩因案被人投控馬路工程局總辦程雨村大令察閲呈詞見二十號悞繕二十四號查二十四號巡捕係芮某充當因卽飭差細加訪查旋據回禀此事與芮毫無干涉乃諭令捕頭王經年秉公查核胡自知不合情願銷差聽候查辦捕頭允之 
[移請核辦]  
　　日前有人投函英界捕房内稱泥水匠金義堂糾同各流氓盤踞法界某客棧聨盟結黨約期焚燬教堂等情捕頭卽將原信移送法界捕房法捕頭立飭包探前往拘獲解送公堂中西問官會商之下諭令移歸英界辦理昨日英捕頭以金等旣在法界犯事仍著送回法界捕房轉解公堂研訊核辦 
[限緝匪人]  
　　前日南巿恒生馬頭左近洪元米店夥某甲由北巿收各洋銀二百數十元雇乘東洋車馳至大馬頭怱怱而歸時已二鼓突被匪徒數人阻截去路攫去洋銀二十七元甲大聲呼救某號巡街捕追之不獲遂回捕房告知捕頭轉禀馬路工程局總辦程雨村大令大令卽帶同差役前往履勘立傳汛捕朱錩限將匪徒緝拿務獲嚴辦 
[解犯候勘]  
　　日前太倉州蔣直刺派差押解强搶婦女之周耕周二周四王全四犯至道轅申請過堂勘訊道憲余晉珊觀察飭發上海縣獄收禁聽候示期提勘　 
[更夫宜革]  
　　前晚二十三七鋪更夫李元春所居栅欄不戒於火熊熊之勢幾肇燎原幸卽汲水狂澆得以撲滅局員盛雨村二尹查悉情形以更夫漫不經心咎難寛恕立命提案斥革易人承充以儆疏忽 
[米船傾覆]  
　　前日傍晚時某姓駁船滿載軍米駛至南巿浦江中時適風狂浪湧舟子力不能支遂致傾覆當卽倩人設法打撈雖稍有所獲然已難免一番賠累矣 
[弱質香消]  
　　前者江北人劉大同妻高氏謀斃李有金之妻許氏一案時升任道員黄愛棠觀察方綰上海縣篆飭差將劉夫婦獲案收禁候辦其高氏所生之女小驢子年甫九齡訊無同謀知情之事著發普育堂寄養迄今已閲二年餘昨日堂董曹寄耘忽遣人齎函至縣署内開此女近已患病身死請爲蒞騐縣主汪瑶庭大令檢查案卷知劉大已留禁司獄候决劉高氏仍發回原縣監禁與女本係無干旣已病斃毋庸相騐卽派差赴堂協同董事備棺收殮瘞諸荒阡 
[會啓盂蘭]  
　　昨日相傳爲幽冥教主地藏王誕辰本邑南巿二十三七鋪巡防局委員邱友林盛雨村兩二尹特雇緇流十餘輩假小普陀禪院廣建盂蘭盆會馬路工程局總辦程雨村大令亦延僧人在局誦經禮懴超度幽魂蓋亦從宜從俗之見也 
[英美租界公堂會訊案]  
　　日商春春日政馨供敦大輪船公司買立陳鐘淇積欠煤欵洋銀一百零五元五角延宕不付由本管領事函致英美租界公廨讞員翁笠漁直刺傳訊前日午後三點鐘時日副領事松村君蒞廨與襄讞委員張柄樞司馬會同提訊春日政馨供前日吳梅臣來行買煤稱係敦大買辦故與交易後積欠洋銀一百零五元五角吳卽避匿不面敦不亦置不理求請訊究陳鐘淇供爲敦大買辦吳梅臣在信大洋行爲夥並爲掮客前向吳購煤均係現銀交易並不拖欠且無與日商交涉之事求鑒李錦元供在信大爲夥吳梅臣購煤之事不知詳細吳不知避匿何處司馬得供之下商之松村君判陳鐘淇交保候提吳梅臣到案究訊核辦○日商吉馴潼次控跑街夥李春發侵吞荷蘭水帳欵並被匿洋瓶三千零七十五個前日亦由日副領事松村君與張司馬會訊吉馴潼次聲稱李春發向在商人行内爲跑街夥被吞荷蘭水帳欵洋銀三十元零七角五分並匿去洋瓶三千零七十五個求請訊追李春發供小的經手帳欵均收交帳房有簿可稽不敢侵吞所有空瓶尚未收齊俟收回當如數交清求鑒司馬商之松村君以兩造供詞各執著交保候查明帳簿復訊核奪 
[英美租界公堂瑣案]  
　　嘉定縣解差尹雲毛張阿和吳全金曁營兵曾慶南胡月生梁利太陳阿全解犯甲乙丙丁四名由新閘路經新闢租界被六十號印度捕拘入捕房昨晨解案請訊解差等同供本欲投案禀請照會捕房因先被拘去以致不能投案求鑒襄讞委員張柄樞司馬諭令連犯一併移送上海縣署請縣主汪瑶庭大令核辦○一百六十一號華捕禀稱熊雲山深夜持刀在途行走違章請究熊供前在滬南日暉港正中營充當勇兵現因裁汰擬欲回籍實不知租界章程求鑒司馬判令押候查明再核○四百號華捕禀稱袁小才康阿才無端將小的兇毆並被撕破號衣請究袁康同供被捕辱駡互相口角並未撕破號衣求鑒旋據枉婦世美聲稱袁康係雇用之細崽該捕不應闖入屋内毆人咎由應得請將袁康交保司馬准之○西人普魯華禀稱已歇細崽陳三弟行竊鏡子等物請究陳俯首求恩司馬判責二百板管押三月○包探劉光震稟稱流氓向廷福王阿福楊四冬徐小隆將顔阿高顔顧氏夫婦拽至荒僻處兇毆攫去洋銀首飾等物請究向等供詞支吾司馬判王責五百板枷號一月向楊徐各責五百板○包探朱阿高禀稱增泰洋貨號失去洋布四包被扛夫嚴如榮蔡春林私自售去請究司馬判嚴蔡交捕帶出查明再核○兆豐洋行經租帳房　復初控桂仙戲園主應桂馨結欠房租將房屋封釘經張司馬會同英繙譯梅君諭令應先繳房租洋銀四百元啓封所有押租糾葛候傳邱惠卿到案再核昨日邱到案應供自正月起加租洋四十九元園後尚有住宅一所並非園内租用不應加租邱供當時應定造打樣時此房係應包租在内向有人租住現在退租理應園中認租應堅不肯認司馬商之梅君謂此案供詞各執諭令應仍交原保限禮拜一覆訊核奪 
[法租界捕房瑣案]  
　　昨日禮拜五讞員朱森庭明府蒞捕房發落命提屢次犯事之積竊沈張瑞到案著照原斷笞責五百板釋之使出○偷兒張培根在西門外銀河里竊取玻璃若干被事主當塲扭獲送入捕房解經明府訊明口供昨日命提到案著先加號七天發西門外示衆期滿責釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　十六鋪北局委員函送曹旺時王慶堂至縣前晚經縣主汪瑶庭大令提訊曹供父親德山前與金書利合股開設協昌米店一切生財皆父親所置每月支薪水錢四千文近因父親患病回家以致此欵數月未取小的前往理論不料該店執事王慶堂竟敢霸吞爲此扭局轉解案下叩求究追並將歴年盈餘一併給領王供伊父曹德山祗有生財當時作錢一百三十千卽作爲股本且在店中辦事故得每月支錢四千文邇者因病回去薪水理應止給其子以借貸不遂妄稱股本將伊父舁至店中藉端索詐並毆傷店夥陳少堂似此兇横情形叩求究辦陳供小的被曹毆傷求恩騐視大令察得陳略有傷痕謂曹曰爾父旣有股本何以並無議據爾之意圖訛詐不問可知著掌頰五十下王當念彼此交好已歴七八年借給薪水數月以全友誼曹所置失財著卽給錢一百三十六千免致另生枝節○前者婁縣人沈椿控孫蓮甫同弟孫仲廉在楓涇鎭開設萬昌錢莊倒欠銀三千數百兩旣而孫蓮甫以萬昌係仲廉獨開曾墊付票銀八九千金亦被拖欠據請禀控縣主汪大令飭差提孫仲廉到案研訊仲廉供小的在籍先開南貨店每股各出洋銀二百元計共九股小的得四股歴年獲利因於前年獨開一錢莊共付資本銀二千兩不料去年遽爾倒閉共欠四萬金查核被人所欠者僅有二萬兩無力彌補惟有收取欠欵折償料理叩求恩鑒大令謂爾資本止有二千兩何以虧欠至四萬金之鉅顯係設局騙吞大爲巿廛之害判令笞責二百板釘鐐收禁外監候再比追○虹口人戴四南將地租與賭棍設檯開賭前年案發將地入官戴狡計横生濳在地上私造房屋希圖朦混近由會丈局查悉情由移請縣主汪大令提案訊究戴一味强辯大令怒曰爾私佔此地已閲三載本縣旣往不咎業已格外恩寛爾猶不肯從速拆屋將地歸公可惡已極喝令笞責戴始懼改稱小的願卽遷讓大令判收押限十天將屋悉數拆去方准開釋○本邑十八保廿七八圖地保李秋堂因欠上忙錢糧二百餘千逾限不繳經汪大令提案訊究李供實因花户刁玩已極並非小的有意抗延現願赶催完繳叩求恩黄大令命枷號至鄉限十天迅催彚繳違干帶比○前者引翔港人周祥祥周慶和周聖和父子三人毆傷外海砲船勇丁黄永福一案由縣訊押前晚提案復訊周慶和供當日黄等抑價强購菜蔬致與鄉人爭閙小的偶向解勸反被舉棍毆傷以致旁人咸抱不平羣起蜂毆所有各人姓名小的無從知悉其父周祥祥所供相同大令以周父子袒庇兇人不肯實供判令重責五十下與聖和一併還押 
[美租界捕房紀事]  
　　昨日跑灘賊張張三仔在外外虹口馬頭上竊鐵數磅爲印度人所見拘入捕房捕頭令押候解送公堂禀請襄　委員張柄樞司馬究辦○昨晨江北人某甲在篷路東張西望包探沈阿岳見其形跡可疑拘入捕房捕頭飭押候查明再行核辦 
[白門官報]  
　　七月二十四日藩臺恩巡道徐兩江營務處候補道李軍械所朱洋務局汪洋火藥局楊候補道劉錫庚均見楚西掣騐候補道羅辭通判許承俊辭赴清江公幹大通税務同吳樂福到見○二十五日甯夏副都統成鶴藩臺恩前蘇松太道蔡籌防局候補道沈均傳見鎭江府向萬鑅到見縣丞韓家良奉示寫履歴鹽經　林炳鏞均見總兵徐耀廷到由京來知府吳炳仁禀知巡查長江各卡回委辦皖岸荻港緝私湖北通判劉嶲到江蘇候補縣白承到由京來上海製造局委員丁憂知縣吳書城到贑州左營守備李如松辭鈞和輪船馬廷樹赴滬祥雲輪船陳義堂由滬裝銀來典史沈榮枬謝委聚寳門稽查差○二十六日軍械所候補道朱洋務局補道汪均見使補　松峻山大通公幹回四川試用道陳昌曇到由京來委辦皖岸荻港緝私湖北通判劉嶲見知縣秦基禀知交缷水漢西門保甲總巡差又何鳳翔奉委代辦水漢西門外保甲總巡差侯選訓導王錫鼎到揚州來漁雷陳應濂杜逢時由江陰來卽辭督轅牌示福山右營中哨三司把總弁缺本部堂查有期滿武舉杜鵬飛拔補銀圓局候補道劉見知縣陳周愼奉委轅下發審卽到差 
 
 
