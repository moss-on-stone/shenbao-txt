# 1901 - 245 - 4910267

 

Page 1

 
 
[勸助棉衣] [  申報館協振所謹啓]  
　　去歲北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遙揣情形當亦海内仁人所聞而酸鼻者也本館協振所馳後窮黎自漸棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校樣完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州責文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[收金鑄幣說]  
　　中國之貧極矣銀錢之流出外洋者歴年蓋不可勝記矣爲開源之說者曰開礦產曰築鐵路曰興製造曰闢田疇爲節流之說者曰汰兵勇曰裁官員减俸廉曰革吏役嗟乎國家度支所缺歲至數千萬金無論所謂開源節流僅僅托之空言卽使源實可以開流實可以節而所入終不敷所出漏巵將何日可彌乎或曰中國固未嘗貧乏特藏富於民耳是言誠然然中國素以仁厚爲心民而富民自富之朝廷卽甚患貧安忍於租賦外重復誅求無厭執筆人蓋别有一法焉今外洋各國所用者多金錢而中國獨以銀銅二者爲幣顧中國何嘗無金哉惟是散在民間徒供婦女簪珥釵環之用與夫日用器物之鍍金市肆招牌之貼金扇聨玩具之泥金而有用者悉化爲無用誠由朝廷下一令曰今當效泰西之制市中行用金錢凡爾民間有藏金者悉數依市價售歸公家以資鼓鑄惟三品以上命婦始得用金作釵環簪珥自餘悉禁除之我知民間除極貧之户不計外凡在衣食稍足自給者閨中婦女必有金飾一二事但得此令朝下夕輸之官則數萬萬金錢斷不難尅期鑄就而何患不能與泰西並駕齊驅乎或曰是法也古無行之者一朝而欲令出惟行獨不虞民間之猜疑騒擾乎則應之曰金固古未嘗禁而禁銅之令則於傳有之考之史册宋孝武帝孝建三年四月禁人民及酒肆器用銅唐元宗開元十七年八月禁以銅爲器代宗大歴十七年十二月禁鑄銅器德宗貞元九年正月禁賣銅器憲宗元和元年二月禁用銅器晉高祖天福三年三月禁民作銅器宋高宗紹興二十八年七月命取公私銅器悉付鑄錢自是由元迄明雖不聞有此禁令而本朝康熙朝屢下收買舊銅之詔迨雍正四年嚴造黄銅器皿之令詔曰錢文乃民間日用所必需鼓鑄日增而不見多必奸民圖利有毁錢造器皿之事若不禁止銅器則錢價究不能平嗣後京城内除三品以上官准用銅器其餘俱不得用黄銅器皿定限三年令將所有悉行報出當官給價收買如過三年之限不交者照私藏禁物律治罪其鋪户有仍將黄銅製造器皿者照銷毁制錢爲從律治罪嗣後屢行申禁并准將銅器折完逋欠錢糧直至乾隆元年其禁始弛夫小民卽雙肩荷一口未必無一二銅器收儲然且一見詔書卽唯唯遵從無或違梗彼儲有金製釵環簪珥或器物之鍍金貼金泥金者必稍有身家稍知禮法豈有旣聞禁令而抗不繳售或反肆譁騒者我知不數年間而廣鑄金錢以與泰西交易斷不至如以寳銀合金磅之價其中虧耗良多使漏巵外復有漏巵而國家乃愈形窘急也有客送難曰今者中國礦產可謂富矣不特煤鐵銅鉛遍地皆是且其中亦未嘗無金苗采而煉之金何患其不富而安用示禁金飾行此千古未有之事爲則應之曰中國金礦向惟漠河一處略有把握今已淪入俄羅斯至臺灣則劃畀日人金利盡失今欲舍民間現有之金飾而尋地中不可必得之金苗恐難易不啻若霄壤然則金之被西人之購去者每年何止數千萬之多曷弗設法購回以供鼓鑄金錢之用曰金本因西人爭購而貴旣貴矣而又向西人購回是授彼以利權而貴者將使之愈貴矣奚其可因作收金鑄幣說貢諸當軸諸公　生之言不知能免斥爲河漢否 
[硃筆恭錄]  
　　都察院奏補掌京畿道河南道事務一摺八月十九日奉硃筆圈出許祐身補授掌京畿道艾慶瀾補授掌河南道欽此吏部奏山東道御史高枬江南道御史陳秉崧截取九月初八日均奉硃筆圈出著照例用欽此吏部奏補鴻臚寺少卿一缺奉硃筆圈出黄均隆欽此吏部奏擬補中城兵馬司正指揮一摺奉硃筆圈出梁肇榮欽此 
[本館接奉電音]  
　　昨日傍晚河南開封府行在飛電傳來上諭二道敬謹譯登○十月初五日行在内閣奉上諭朕欽奉慈禧端佑康頣昭豫莊誠壽恭欽獻崇熙皇太后懿旨慶親王奕劻著加恩在紫禁城内乘坐二人肩輿欽此同日奉上諭候選道定成著以四五品京堂候補欽此 
[召見大臣]  
　　昨日傍晚河南開封府飛傳專電云十月初五日皇太后皇上駐蹕開封召見慶親王特圖愼 
[聨旆東徂]  
　　日本長崎訪事友人云日前博愛丸由上海來崎載有湖北江蘇兩省大憲所派閱操人員共三十餘人計湖北省三品銜軍機處記名湖北候補道總理全省營務處兼善後局朱觀察滋澤花翎知府張太守厚琨花 
 
 

Page 2

 
 
翎同知張司馬厚瑗三品銜花翎湖北候補知府統領存勝營黄太守邦俊同知銜江蘇補用知府彭太守在中浙江補用縣丞汪二尹　璧湖北護軍督帶砲隊儘先補用千總杜千戎長榮督帶湖北武建軍都司銜守備何守戎豐裕管帶護軍馬隊游擊銜儘先補用都司黎都戎元都司銜千總曹千戎福祿管帶武建左旗四品銜湖北候補同知劉司馬管帶恩湖北交涉局花翎三品銜候補知府存太守燾工程隊游擊銜儘先都司劉都戎温玉花翎道銜湖北德安淸軍府鞠司馬成霈江蘇省總兵承統統領江南護軍新兵等營福山鎭總兵楊鎭軍金龍統領江勝全軍二品頂戴江蘇候補道杜觀察俞總理兩江營務處二品頂戴記名道江蘇候補道陶觀察榘林花翎二品銜江蘇候補道吳觀察作模護軍左營周遊戎蓮皋衡字左營遊擊洪　戎占奎江勝營文案知縣劉明府彥龍花翎遊擊銜江南練兵學堂總教習朱遊戎聲周管帶蘇防左營龍遊戎贊綱花翎三品銜江蘇試用道虞觀察和德藍翎五品銜江蘇試用縣丞吳二尹越陸二尹韜未幾卽乘原船赴横濱附火車至東京分寓諸客邸 
[日使赴俄]  
　　日本長崎訪事友人云日本駐俄使臣小村君現届瓜代之期初時執政者擬以駐法使臣栗野君兼任嗣經小村君回國與内閣總理大臣桂君互議令栗野君卽日由法國赴俄至駐法使臣則尙未經簡定也 
[變更營制]  
　　紹興訪事友人云日前郡治水陸標防各營統領接奉浙江撫憲任筱沅中丞札文飭將軍士大加裁汰選留精壯編爲常備續備巡警等軍隨將各軍號衣一一更易圓補並以舊制刀叉矛箭藤牌無裨戰陣之用改給槍砲訓以德日兩國陸軍陣法俾成勁旅而備不虞 
[示併稅關]  
　　昨由杭州訪事友人郵寄護理浙江海關監督春觀察所出告示一道其文曰照得本護關接奉部行自本年十月初一日起將寍波口寍鎭兩處常關統歸新關稅務司兼理此後收稅事宜仍按部頒則例其一切辦法章程亦均暫行照舊該商等進口出口貨物務須按照向章據實投報聽候稅務司騐明納稅給單放行不得稍有偷漏以重帑項深恐該商等未及周知合行出示曉諭爲此示仰客商船户曁牙行水手人等一體知悉嗣後凡有貨船裝載貨物進出寍鎭仍應照例投牙報關輸稅給單不得闖越滋擾如敢故違一經查出定卽嚴提究辦不稍寛貸各宜凛道毋違特示 
[多倫諾爾撫民同知盧司馬鼓勵畜牧工藝示]  
　　爲懸賞鼓勵畜牧工藝事照得多倫遠處塞外山嶺之雄奇土地之寛廣十倍於内地廳州惟天氣苦寒五榖少生向來爲牛馬畜牧之塲工賈匯萃之區乃查近年來馬牛不及從前之碩大蕃滋工藝猶是舊日之粗陋惡笨以致生計日形蕭條商稅毫無起色倘再不加意講求改絃而更張之上　交困有不堪設想者矣况外敵日迫東西洋各國爭奇競巧日思吸我脂膏奪我利權以致洋貨充斥土貨賤廢故今之談時務者謂戰敗不足憂賠欵不足惜割地不足恥惟士囿於空疏固陋而不知講求内政外交之策農安於愚昏拙魯而不知考校種植畜牧之方工狃於粗淺笨拙而不知擴充規矩準繩之用商貪於近利小功而不知公司合夥以爲經久勤遠之謀此則吾中國民人之眞可憂眞可惜眞可恥者也然本廳智慮短　人微位卑當此創鉅痛深國家大計自有當軸諸公爲之挽回補救不宜出位而謀但承乏兹土將及三月詳細考查有關乎民生國課者職守所司誼無可諉查各國畜牧工藝之勃興雖半由民智大開資本饒足實亦在上之官吏奬勸鼓勵有畜牧之師有工藝之學有專利丕但之優奬有賽農賽工之大會故美英德日諸國每年創畜牧新法工藝新器領專利文憑者多至萬餘人少亦數百家商務如何不興民生如何不富今將多倫所最急所最易振興者數端縣賞鼓勵於後爾蒙漢商工人等庶各奮其心思才力以副區區之望本廳懸賞以待切毋觀望猜疑視爲具文有負苦心切切特示一賞選擇牛羊馬駝佳種查各國之牛羊馬驼皆碩大肥滋推原其故實由選種擇配而致每買一牛羊馬駝佳種費數百金至千餘金故其牛大而奶油多羊肥而毛長細馬高而跑走健捷駝與吾國尙不相下惟喂養較得法年歲較久耳今蒙漢人等如能明曰擇種之理將牛羊馬駝之劣種剔除專選佳種配合牛能重一千百斤以上乳牛能每日出乳多至一斗以上佳種養至十條以上者賞以頂戴功牌羊毛能細長至五寸以上多至百支以上者賞以頂戴功牌馬高過五尺以上長至七尺以外多至十匹以上者賞以頂戴功牌騐明給賞後牛羊馬俱發還本主賜以美名俾售重價一賞製造皮革骨角查此間皮革極賤骨角至無人過問外國買我皮革而歸製成香皮轉買於我幾獲利十倍假使我能自製旣省數萬里水陸運費關稅盤川獲利不較彼更多乎爾蒙漢人等如能將牛皮製成香牛皮講明其法本廳試騐確實賞銀五十元并許專利五年如能將骨角皮革製成各項器皿衣箱皮包外國馬鞍騐明果屬工巧合用者賞給銀製招牌俾顯榮而獲厚利一賞罐藏肉酪奶油查此間牛羊肉奶油極多只因不知用洋鐵罐藏儲之法故不數日即敗壞難食以致不能運赴京津銷售爾蒙漢人等如有明白罐藏之理將肉酪奶油藏儲得法果能經久不壞者本廳騐明後賞給銀製招牌此示未畢明日續登 
[公讌主司]  
　　廣州訪事人云上月二十四日督撫將軍學政及司道各官設席廣雅書局公讌裴夏兩大主考冠蓋雲集車馬喧閙文星酒星輝映几席眞宦途中之盛會也 
[鹽利爭趨]  
　　揚州訪事友人云兩淮運司程雨亭都轉日擊各塲垣商相率歇業以致各灶產無人收買未免盡化爲私議設收鹽公司藉以挽回鹽利已諭仁豐益行主爲總商招集股貲擇吉本月初一日赴栟茶塲李堡開收旣而塲商洪吉興建記曁增永豐等聞風興起相約遞禀淮南總局願集股認辦掘港廟灣公司專收彼處所出之鹽局員轉詳都轉批准刻已由局飭知矣 
[年荒物貴]  
　　寗波訪事人云今歲夏秋之交霪雨兼旬禾稻歉收米價因之昻貴木棉亦被水所浸收數寥寥目下市中上白花衣每斤售至錢二百八十八文次者亦須二百四十文貧苦小民欲爲禦寒之計者無不雙鎖愁眉矣 
[湘水已消]  
　　漢口訪事人云前者湘中水漲輪船可直抵長沙兹者陽侯斂威潮水漸退雙輪鼓浪僅能駛至蘆林潭凡從事有三湘七澤間者須換民船前進矣 
[廣東火警]  
　　廣州訪事人云上月二十三日之夜五更後清樂街裕利錢店忽然失火延及左右鄰勢甚猛烈十七鋪兎驛市各鋪均遭殃及幸各水龍坌息而來得卽救熄聞店夥於半夜時煮膳致召此禍然未經目擊亦難信以爲眞也 
[越郡官塲紀事]  
　　紹興訪事友人云郡屬各縣下忙條銀自上月初八等日次第開徵後四鄉農户類因秋收减色觀望不前旋將災歉情形投府禀報府尊熊再靑太守詳請上憲核示大約不是當委員履勘矣○新任山陰縣姚子祁大令查知民間訟案差役奉票而出往往携帶白役勒索閭閻擬仿前署會稽縣黄大令成規將一應奉公差遣之人給發腰牌諭令民間如被白役滋優准卽扭案嚴懲亦安良除莠之道也○時届冬令宵小繁興杜漸防微端資巡緝紹郡除已由紳董創立團枋外近奉熊再靑太守萬雅伯協戎分委文武員弁設局嚴巡並令將巷栅修理完固每晚二鼓後一律下鑰雖循向例亦要圖也○前署新昌縣張大令彬現届期滿上憲檄飭正任是缺之侯緯辰大令前往任事日前張大令來郡禀見府尊熊太守太守諭候核算交代 
[蕪邑官塲紀事]  
　　蕪湖訪事友人云新任安徽徽寍池太廣兵備道龔幼甫觀察於上月十五日赴金陵謁見劉峴帥兹已事畢附招商局某輪船回蕪轅下屬僚咸至馬頭迎迓○督理安徽鹽釐局兼辦蕪湖商務局許九香觀察現已由皖省回蕪聞王芍棠中丞委令襄辦常關稅 
 
 

Page 3

 
 
務惟尙未見明文耳○月前王芍棠中丞接准兵部咨文擬將安省各營勇改爲常備續備巡警三項每營計三百五十人省垣共設三營蕪湖數亦如之餉銀自統領以下較前優給○前署南陵縣典史田吉臣少尉因公來蕪勾留旬日不知上憲委查何事也○署和州直隸州知州姚直刺錫光前因州境水災請欵辦振現聞各鄕皆已施放完竣矣○新任裕溪營叅將胡叅戎海臣擇吉本月初十日接篆視事○蕪湖保甲局許少靑通剌現屇期滿其眷口已遷移出局惟不知接辦者爲何人也 
[烟臺近事]  
　　烟臺訪事人云此間娼家所買女孩名爲期票聰俊者視爲錢樹粗陋者日遭笞責苦楚難堪多有逃赴廣仁堂避匿者堂董憫之無不善爲留養擇良婚配娼家亦不敢誰何惟有不能逃者則終無法救出火坑也○上月某日萊州府綢客某甲携土綢數千疋赴烟臺姜恒茂號求售當夜卽遭回祿之禍盡付刼灰殆亦有數存乎其間歟○烟地所出落花生向來僅供本地銷售嗣因運往南省獲利較厚因之種植日多現在居然爲出口土產之大宗東省地瘠貧民得此進欵未始非地方之利也○邇來烟市日見興旺各街修蓋房屋斤雲月斧昕夕不遑小車之載磚瓦者絡繹不絶於道亦承平景象也○上月十九日有一朝鮮船被風失事經英國某輪船援救得慶更生者二十餘人現已經廣仁堂備資送之回國矣○嵩武軍向駐烟臺東西海灘以防奸宄今因地方安靖一律撤歸 
[羊城雜錄]  
　　廣州訪事人云上月十七日爲新科舉人簪花之期城西十二鋪蘇元璋十一鋪朱崇年李炳煌十六鋪盧宗璜逢慶街高會仁柳波涌陳有融等家鼓吹喧闐冠裳炫耀亦一時之榮也○上月十八日南海縣裴大令奉到大憲公文卽由獄提出營務處所發盜犯張潤李才黄銳香新何裕鄺鳴六名及本縣盜犯崔棟崔保崔養三名如法綑綁押赴天字馬頭處决是日番禺縣錢大令亦斬决盜犯黄亞柏簡亞良蘇亞會三名 
[沙堤旭日]  
　　沙市訪事人云湖北天門縣人某甲每當秋冬之際販運瓷器來沙沿街擔賣數年來銖積寸累饒有蓄儲今年由原籍携其一子一夥來沙寄寓堤上某客棧内其子性耽游蕩烟寮酒肆妓館賭塲日夜流連幾致忘返未及匝月已耗去錢二百餘緡中聞知忿不欲生日前同夥散步江干遽爾一躍入水迨經人救起已氣息奄奄旋卽斃命其子以父由已死無顔對人遂服阿芙蓉膏畢命吁天地間因阿堵物而喪身者比比然矣其子固死有餘辜然如甲者亦可謂愚之甚矣○日本大阪商船公司新製一船名曰大吉丸日内將次來沙刻已然巷尾街頭遍粘報帖矣 
[漢水明珠]  
　　漢口訪事人云向來往返岳州等埠之漢南小輪船現已改駛黄州而以往返黄州之漢東小輪船改駛岳州○日本大阪公司新製一輪船名曰大貞丸早經到漢上月二十六日初次開班客貨異常擁擠○聞日本大阪公司擬備快輪二艘往來長沙岳州漢口等埠業已派人測量水勢深淺趕緊製造大約明春可資利濟矣 
[營舍寒燈]  
　　松江訪事人云前者華亭縣林霨生大令創設勸工所俾莠民習藝謀生數月以來漸著成效邇日婁縣屈吉士大令擬師其事擇舊婁署西偏金姓屋基籌欵建屋以冀若輩入此室處漸得化莠爲良○上月二十六日午前松江府余石蓀太守接上海縣汪瑤庭大令申文知有命犯朱某解請過堂勘訊因即升堂研詰發交婁縣獄中暫禁以便轉解省垣申請臬憲訊核 
[敬備祝釐]  
　　本月初十日恭逢皇太后萬壽聖節昨日蘇松太兵備道兼江海關監督袁海觀觀察牌示轅門仰道屬文武各員届時俱穿花衣趨詣萬壽宮祝嘏前後七日不理刑名著各遵照毋違上海縣汪瑤庭大令則飭辦差人役預將萬壽宮灑掃潔清以便届時文武百僚前往行禮 
[幾肇燎原]  
　　昨日天將破曉時法界大馬路後新街口某洋鐵店不知因何遺火霎時光燄熊熊幾致冐穿屋頂幸經鄰人救熄不致成災 
[滬城瑣語]  
　　閔行釐卡委員趙嶼秋刺史上海洋商租地會丈局委員陳楚生明府江蘇候補縣伊峻齋明府江蘇試用府經歴王世農參軍均於昨日命駕至上海縣署拜會縣主汪瑤庭大令大令延入花廳茗談片刻而别○上海城汛周鑑之千戎以現屇冬令宵小繁興晚上巡查更宜嚴密特於昨日出示遍粘各城門限每晚十點鐘時卽一律下鍵城内居民有事出城者須及早回城勿得自悮 
[馬路工程局紀事]  
　　前者馬路工程局總辦翁子文太守查得南市沿浦一帶道路崎嶇飭傳原築工頭呂阿毛及修治馬路工頭陸合記到局限期分别賠修陸不依太守大怒飭差看管候修竣後始准開釋○日前江北某邑人華步發以同帮人無端滋閙禀請傳訊總辦翁太守飭差查得華前充淮揚船管帮近已革退並不將所給諭單繳銷反敢向衆斂錢殊屬不合因飭繳呈諭單再行核辦○者浙江嘉興府屬某邑人趙德馨控船户顧正祥等五人承裝漕米虧短若十石總辦翁太守准詞傳訊顧等知事不妙浼人調處近已妥洽昨由趙赴局禀請銷案○南市馬路中挑糞往往不論時刻以致自朝至暮穢氣薰蒸總辦翁太守查悉情形特於昨日飭捕頭傳諭各巡捕如非核准挑糞之時有以糞穢挑過者嚴行驅逐違則罰鍰○前日南市順興樹行主王佑之查得行中失去廣木二株投局報請查緝昨由水巡頭日陳河榮在浦東某船廠内查獲原贓因將廠主金祖欣拘回禀請訊究○前日鄕人趙雲山肩挑棉花來滬英商老公茂紡紗廠洋人查有攙水情弊扭送工程局總辦翁子文太守倩襄讞委員余叅軍略加研訊斷令提出花價二成充作罰欵○浙江嚴州府屬桐廬縣人方慶寠控稱歇夥俞竹三私賣紙負虧欠洋銀一百餘元叩求追繳總辦翁子文太守准詞飭傳俞研訊限交紙客到案前日俞交到紙客江永豐太守倩余叅軍升堂研訊叅軍詰得所供情節支離著移送上海縣署請縣主汪瑤庭大令訊辦 
[法租界捕房瑣案]  
　　倪許氏控痞棍林植之卽任子卿誘拐寡媳捲物逃逸讞員杜枝園大令提林研訊交范三和酒店主范才元保出旋即逃避無蹤因將范押追在案邇者倪許氏迭次投案求催大令遂於昨日升堂覆訊范供小的被林所累寃苦難言現在身禁捕房無從設法叩求鑒核大令准予交人保出限十日内將林交案延于嚴比○前者榮桂生浼侯少華黄叔田將田單向潘宓氏抵押洋銀四百元逾期不贖控經大令提到侯黄訊供押追在案昨是飭提覆訊准予交人保出限十日内將榮交案延干比追○某洋人家細崽周長安控陳阿三等訛詐不遂致被撕破衣服推入河中大令訊供之下諭令押候查明復核昨日陳師某甲投案訴稱陳素來安分求准交小的保出大令諭候過堂核示○某報關行夥屈竹亭吞没銀四千餘兩行主送請大令訊供准予交人保出理處迄今日久無人具保昨日飭提至案諭令赶緊覓保延于未便○偷兒王各尙吳全全行竊北京輪船上各贓被包探拘獲解經大令訊供管押昨日飭提至案荷枷一個月期滿責釋 
[九月分缺單]  
　　小京官太常寺博士萬鍾彥丁道陜西鳳邠水利鹽法黄澤厚革通判安徽池州陳宗器故湖北漢陽童絢勳故知縣浙江新城周銳保升湖北通城舒恭壽修墓浙江瑞安華松年革河南靈寶羅煥垣近西華陸鎬近直州判湖南澧州戴雪峯升縣丞福建龍溪陳耕調吏目陜西葭州孫炳焜貴州獨山熊煥中俱革 
[大裘遍覆]  
　　昨承朱姓善士交來退一步想老人助順直棉衣捐洋銀一百元又星江長慈氏交來洋銀一百元姚君錫漢求合宅平安捐洋銀一百元寓邗小伊山人捐棉衣洋銀一百元當此朔風凛冽之時彼百萬哀鴻無渴無衣何以卒歲今得諸大善士心存慈憫慨解阮囊白傳大裘當不能專美於前矣合誌數言爲災氏九頓首以謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴禁私宰]  
　　揚州訪事友人云保甲局總辦章觀察目擊近日街頭巷尾設攤貨牛肉者密若繁星因念耕牛從事田疇有功稼穡民間私宰例禁綦嚴特頒發簡明告示曉諭通衢共文曰飼牛耕田養人性命貪利私宰有千例禁現經告發重申舊令城厢内外屠坊敬聽限以五日閉歇凈盡倘敢不遵提局重懲說者謂彼處宰坊多在城外倘能於出示後派差嚴密查察若輩庶可稍稍　蹤否則一紙空文恐不足使之警惕也 
[鹽船傾覆]  
　　揚州訪事友人云今秋揚屬運河水勢盛漲上憲設法疏通特命將攔江大壩暫行開放近雖洪流稍而壩口仍湍急異常日前有泰屬某塲鹽船滿載引鹽向揚河上駛嗣見水湧洶曳縴而行不意行近壩口縴忽中斷篙工支持不住船遂頓覆所載之鹽悉付洪流惟人口尙獲無恙 
[上海縣署瑣案]  
　　南市馬路工程局總辦翁子文太守飭役解送周錫禮控胡秋明吞没洋銀一案到縣前晚縣主汪瑤庭大令升堂研訊周供原籍安徽向在崇明貿易九月初四日來滬借寓永大公客棧初七晨收到汪姓所付茶葉價洋銀二百七十元暫寄棧主胡秋明櫃内閱時欲向取回胡已出外至晚四鼓時方回次日小的向取忽稱已被棧夥王京堂竊去今將王遺信呈電求向胡追胡供永大公客棧係汪鳳祥所開小的祗租門面一間開設江南義振彩票店周之洋銀自交棧夥王京堂放小的櫃内其時小的出外不知何时被王竊去實不干小的之事求鑒大令察閱王所遺信函有暫借周洋銀二百七十元往天津報捐武職日後如數歸還等語謂周自不謹愼著胡先還洋銀七十元餘俟緝獲王京堂訊追給領並傳諭棧主汪鳳祥速將王緝獲交案隨將胡交人保出諭令周暫回崇明靜候傳示○招商局管棧人須啓廷屠文經吞没銀兩控經汪大令訊明押追前晚提案復訊屠供經理招商局棧房已歴多年從無錯誤今因須糾令合販洋紗時運不佳折閱甚巨以致虧空棧内銀數百兩現已央人懇求總辦寛限料理須供合販洋紗虧欠銀一千餘兩求恩交人保出措償大令申斥數語准交人保出速向總辦懇求酌减不得藉詞延宕 
[英美租界公堂瑣案]  
　　王吉生前充某號巡捕專向各野雞妓院訛錢嗣因犯事斥革依然在外横行昨經包探趙銀河張寳成查獲解案隨由龜鴇王阿四王小寳等七人投案訴稱王屢來勒索洋银小的及小婦人苟不依從卽稱强拉客人務須送案請辦王一味狡賴讞員張柄樞司馬商之偉繙譯判責五百板押捕房一年○王陸氏即阿金向在淸和坊第二弄妓女陳佩蘭處服役日前串同姘夫某甲行竊陳妓之珠花一對并金釧首飾衣服約值洋銀五百餘元迨報捕房捕頭飭令包探趙銀河在阿金衣箱内搜出所失之衣一件遂拘案請究陳妓遣人投案禀訴前情阿金異常狡賴司馬令押候訊追○包探趙銀河解馬夫王小紅到案禀稱此人前與流妓李二寳同吞生烟致李妓毒發而殞今特解請核奪司馬查得案已了結從寛開釋○王金生冐稱永茂祥夥向各洋貨店騙得洋布肥皂等物經包探劉阿炳拘解請究永茂祥主郁正祿投案歴訴前情司馬判責王三百板○積賊李阿毛許阿狗串竊徐炳華家衣服十二件經包探徐榮珊拘解請究司馬判將李責五百板許責三百板○王金才屢犯竊案遞解回籍兹又潛來租界中經包探沈阿岳拘解請究司馬判責五百板仍遞回原籍○龔瑞富衛阿桃串竊徐榮昌家鉛皮一捲值洋銀七十五元經包探劉光震拘解請究司馬判各責五百板押捕房三月○朱根記控謝登科謝登居串拐伊妻王氏等情司馬著將二謝押候過堂復訊 
[美租界捕房紀事]  
　　前晚小竊鄭阿榮混入外虹口公和祥碼頭某號棧房内竊取羽綢一疋携之而出適爲包探劉阿炳所見帶入捕房捕頭令押候轉解公堂禀請讞員張柄樞司馬訊辦○昨晨某駁船户李阿狗濳至浦東怡和碼頭某號棧房内竊取白漆十餘桶携至虹口售與王阿明王元素沈阿長三人得洋銀六十二元適爲包探張阿五查悉一并拘獲連贓解入捕房捕頭令押候解送公堂禀請懲辦○昨午甲乙二車夫御車至西華德路横衝直撞將　　蔡長壽磕倒於地碾傷足踩三百三十八號巡街華捕見之拘入捕房捕頭察得蔡傷勢尙輕令甲乙給養傷洋銀若干元從寛免押 
[施當其厄]  
　　謹啓者長江自漢口以下江西安徽以及江南江北二千餘里莫不被水所淹轉瞬寒冬遍地災黎無衣食時艱蒿目輙喚奈何今承盡心齋主人助洋一百元金匱王宗鎮善士求妻病愈洋三十元魯星珮杜范居兩善士合洋一百元懷杜氏洋五十七元八角銅洋二元二角懷申氏洋十元恒孚銀樓經募洋九十一元六角葛蕃甫同轉因靖江縣爲站江舊治災黎請命募王子顯善士元一百兩又黄春甫善士經募洋一百元程吳氏太太經募洋念二元陳麟洲爲弟求病愈洋一百元祗領之下莫名感佩請登報章特申謝悃又潘宓氏助施粥洋五十元合併聲明[  上海六馬路仁濟善堂籌振公所施則敬等謹誌]  
[蘇省官報]  
　　九月三十日管帶蘇防前營補用都司徐誠檀由宜興防次來卽辭巡緝快船領哨儘先都司莊長勝由崑新一帶巡緝回指分江蘇遇缺先補用縣丞施衍慶府知事徐鴻荃試用府經歴潘惟德縣丞包芳烈巡檢姜鴻猷沈祖煌張家驥均禀知繳咨到省指分江蘇試用巡檢楊繼方石逢年均禀知奏撫憲騐看到省十月初一日楓橋厘卡委員按經歴熊佐周禀謝飭知三月連盈蒙記功一次縣丞王祖望禀知由順直賑捐案内捐升通判仍留原省試用過班註册應德五禀知赴滬見道憲卽辭各段編查保甲委員均禀知今日到差同知銜指分江蘇分缺間補用知縣潘恩謙指分江蘇試用知縣管彬管衡丞陳永滋陳淼楊秉衛周之藩陶鼎彪均浙江人景召杰貴州人府經歴趙烺南人孫福年府照磨王家襄巡檢李淮澄從九品吳楨吳爾鴻均浙江人趙之綮河南人遇缺先補用巡檢徐湛恩從九品孫驤榮均浙江人均禀知繳照到省 
[金陵官報]  
　　九月二十七日總統皖南常備右營雲南提臺張春發會藩憲恩前福建興泉永道英璞均見縣丞曾守墉徐敬修均禀知到省辦理陜西　賑安東縣敢諭唐錫晉到二十八日德國欽差穆默船主希爾伯大副邁那都兵官顧爾平駐寗領事貝特蘭繙譯佛爾克均會洋務局候補道汪見繙譯黄琮見派辦處候補道潘　傳諭蔡星使電調赴滬並赴蘇見撫憲候選府吳元賡鎭江回兩江遊擊焦安邦叩謝開復世職朱大斌由京驗放回標州吏目羅銘書從九胡同祖申汝楫均禀知到省府經歴周耀恭徐寅縣丞蕭國光朱炳源張鏡華周晃犖全源桂芳主簿朱澄景巡檢葛嶽生龍長慶趙廷珍蕭文鐸王守怡慶祥麟孫樹森楊炳華王宏仁甘蔭棠州吏目王德海大使傳繩功從九顏鍾倈典史劉芝頴柏培瀛未入倪啓泰鹽經歴陸汝淸江西府經陶其鎔又巡檢張煦曾湖北巡檢王家穀安徽巡檢宋啓泰朱則侯夏仁師均奉示騐看二十九日藩轅牌示署淮安府徐乃昌禀報丁憂遺缺查有　補淮安府張慶勛堪以先行委署翰林院侍講彭淸藜到指分江蘇試用縣丞梁樹藩禀知到省三十日候補道松禀知明日開辦會哨局三大營趙蔣李首府沈奉委派辦處坐辦差知縣陳壽康禀知解軍火協餉　甘肅又鄧之秀由蘇回又汪澤叩謝奉飭註册差委邵伯保甲知縣張燕昌到直隸州判王華國從九龍光湛典史唐士杰實堃謝嗣會均禀知到省倉廳洪恩波禀知穀米收淸又周殿魁禀知穀米交淸補昨日欽派隨辦加稅事宜江漢關稅務司賀　理金陵關稅務司安格聨均會洋務局候補道汪見十月初一日江蘇直隸州王史禀知先行到省通判李慶元正任六合縣調署安東縣吳大照到准補沛縣周淸搸正任如臯縣單儒紳知縣閻懋曾潘升南均見同知曹榮黻奉委覆勘帶子洲坍江田畝又劉卓栻准補江甯縣　維雝知縣聶培新　鏞沈兆禔洪恩培均禀知在派辦處閱卷又黄金鉞奉委府帮審差又冷利　謝委聚寳門粥厰銷會查上元被淹各户口及水黄牛處若干圩堤有無漫决分别給票差又白承頤由江甯鄕會查災民回並奉府委發審差又楊治善禀知請咨赴引府經歴呂賢謹縣丞李錫藩李銘近巡檢秦良瀚黄開晉張　王裕年何大章張立藩從九沈承平卓文藻均奉示騐看府經歴萬恩鴻禀知到省縣丞　錡禀知前在淮徐海賑捐案　奬叙藍翎初二日英國駐滬總領事霍必蘭駐寗領事孫德雅均會洋務局候補道汪見江蘇試用道翟衡璣禀知先行到省試用知縣王維登禀知奉飭註册差委巡檢徐賑宗從九羅正颺何宗英鹽巡檢支恆餘均禀知到省 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
