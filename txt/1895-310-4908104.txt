# 1895 - 310 - 4908104

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝束華續錄覽洋二元五角○左文襄公奏疏碼洋四元○儈圖三國演義碼洋一元五角○駁案彚編碼洋二元○明季裨史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[靖内變說]  
　　有客問於執筆人曰貴報之議論崇宏僕早心焉欽佩矣大而軍國重事小而里巷瑣談以迄地理天文醫術化學莫不條分縷析推闡無遺至去年釁啓日高海氛甚惡貴報尤洋洋灑灑大肆筆鋒萬斛詞源倒傾三峽獨有事之最爲切近而急若然眉如今之甘肅回匪粤東會匪者從未一抒議論豈他人所視爲巨務者貴報獨以小而忽之歟幸吾子明以教我執筆人曰此事僕己於數年前屢論不一論矣子豈未之見耶客囅然而笑曰回匪自白彥虎竄身異域杜文秀授首滇疆迄未有斬木揭竿謀爲不軌者而粤東之三合會雖暗結黨羽從前尚患伏無形至近日而始搜獲軍裝元惡就縶登諸報簡寰海咸知子乃云論之於數年前豈非欺人之語乎曰僕生平學道自不妄語始數年前目見法禍己弭天下宴然疆臣方相習爲恬熙將帥盡釋氷而閒玩地方官吏則習於粉飾惟知剥削民財有心人惄焉憂之適沿海沿江各州縣閙教之案蜂起亂民喜事動輙糾黨至千百人振臂一呼立與西人結仇怨於是痛心蹙額大聲疾呼謂昔之隸籍軍營者當此承平無事之時類皆散而爲游勇旣不能學作商賈又不能盡力耕耘散處江湖結成哥老之會發給票布黨類日多亡命之徒趨之如鶩而北方在理一教雖無不法情形然其奉昔年正法之某犯爲祖師嚴禁吸烟飲酒行蹤詭秘事蹟離奇一旦釁啓海疆軍士方荷戈於外安保若輩不乘機作亂如當年赭宼之行爲各省蔓延遽難撲滅斯時固無所謂回匪無所謂會黨而内變之伏己兆先機其奈僕輩人微言輕不足以動大人先生之聽而所謂大人先生者惟是高牙坐擁鼎食鐘鳴聲色娛情烟雲悅志每見報章論說非一笑置之即以迂腐目之絶未有怦然動心作未雨綢繆之計者草茅下士惟是拊膺浩歎效寒蟬之噤而不鳴己耳尚何必刺刺不休致取大人先生之厭哉果也目今日事甫經告蕆而回匪會黨忽又肇禍於甘肅粤東我不知所謂大人先生者仍厭報章之刺刺不休乎抑悔不聽報章之言而綢繆於未雨乎甘肅地處西北邊鄙山童田石磽瘠難耕回漢雜居易生齟齬官吏苟撫馴有道尚時虞變起蕭牆苟立法稍苛也漢民猶隱忍無言回民卽稱戈而起今日之事歴時不過三四月而回匪遍野己聚至數萬之多觀前報所譯西字信函蘭州鞏昌西寍凉州寍夏固原甘州肅州平羌己次第失陷甘肅大半省悉變而爲鳥蹟獸蹄雖以董軍門之蓋世英才亦被逆回圍困深恐蒼皇戎馬一時未得敉平而各省助剿之兵次第調動安見哥老會黨不再因此而生心邊境斯民將何日而得安耕鑿乎至於粤東三合會散布於本省各處及南洋諸口岸者平日雖無舉動然亦易集難散爲數日多兹據西報言匪首黄姓本係世家子弟素喜以學問自誇昔年游歴美邦復折而至英德各國及回放言高論譏切時事目空一世筆下千言粤人中有醉心洋務者聆其言皆深相契合於是同心作亂隂蓄異謀散布黨徒擇素知洋務之人邀之入會意欲占據廣東省會而先發難於他處俾官兵征調四出可以乘虚直入占奪城池夫曰世家子弟則非空拳赤手者可比曰曾歴外洋則非耳目錮蔽者可比曰放言高論筆下千言則非蠢如鹿豕者可比至其欲占省垣而先謀發難於他處調虎離山之計誠可謂狡而善謀幸偶洩事機得以豫爲之備搜得軍火獲其渠魁否則一旦羽翼己成突然變起五羊穗石尚得穏若泰山耶總而言之目今中外一家不必虞外侮之至獨此域中内變則實有防不勝防者今者粤東之事己破露矣回匪雖悍終不難以次盪平而環顧二十一行省中安必無類於回匪會匪者伏莽之戎最爲隱患我不知所謂大人先生者果能别操勝算不致鯫生不幸言而多中以致天下紛更否也客爲之憮然者良久執筆人乃濡兎穎屑隃麋伸紙疾書而成靖内變說 
[本館接奉電音]  
　　昨日午後京師飛電傳来上諭一道敬謹譯登○九月二十三日奉上諭鹿傳霖奏特參庸劣不職各員等語四川彭縣知縣潘彬浮誇貪狡縱盜虐民迭次控告有案著卽革職歸案訊辦富順縣自流井縣丞汪家綵狡詐居心賭博無耻永寗縣赤水縣丞白鏡奎貪鄙荒謬有玷官箴西昌縣巡檢馬玉圖膽大妄爲肆無忌憚中江縣巡檢楊端出自卑賤聲名惡劣岳池縣典史莊鑫行止有污不堪造就均著卽行革職以肅官方餘著照所議辦理該部知道欽此 
[譯東報紀高麗事]  
　　日本某日報云朝鮮農商工部大臣李範晉素爲閔妃所寵變亂時遁入俄國使館近日上奏國王曰臣請給國書一通旅費銀錢六百圓願直往俄都請援兵到来整理我國王覽畢仍將原奏擲還○俄國使臣訂期請韓世子義和宮赴宴事聞於大院君入奏國王曰值此艱難時勢世子不宜輕出請留置宮中辭不赴席爲是○十月二十六號韓京傳電至日本言韓王前擇舊歴九月二十日改稱皇帝并派世子義和宮出使泰西各大國一時聳動各國人之耳目各國使臣不認王爲皇帝是以改稱之事未便率行現在駐韓日使小村氏亦勸止其事某夜俄英美諸公使復上書諄勸本日韓廷臣僚敬上尊號王以不德謝之且詔罷世子出使事○朝鮮總理大臣金宏集遍告各部官吏裁節經費○韓廷定於明年正月爲始改用陽歴上月二十七號内閣會議决以開國五百四年十一月十七日爲開國五百五年一月一日○韓王將衣洋服命宮吏向商人訂製定期改服時並閥宮内官吏一律洋服又定截髮令擇日頒示吁從此漢官儀制不復見於三韓矣有心人能無感慨係之 
[臺南近事]  
　　厦門訪事人来信云臺中嘉義雲林等處逃難来厦者言及近日倭兵攻剿各鄉社鄉民均以臺南北爲殷鑑不降者死降者亦死同一死也與其死於降不若死於戰是以抵死相禦幸内山生番憐臺民遭刦任其退入内山不獨不加殺害反相助義民與日兵接仗殺斃日本兵數百名臺民善戰以嘉義爲最平時械鬥婦女亦知燃槍放砲此次力敵日兵誠不愧有嘉義二字也○日本縱兵殘殺四鄉均遭淫掠臺灣百姓慘無天日人皆切齒昨據載来營官泣謂我等官兵共五千七百餘人主帥因餉械均絶不令開仗本地紳民又力阻死戰恐遭玉石不分之宫祗得棄 
 
 

Page 2

 
 
戈以待日本兵遂乘亂登陸迫令兵勇將軍械抛擲驅逐登伊兵船先載千名迨至金門祇剩七百餘名皆因裝入艙中閉悶而死嗣有一船載千餘名到金門時祗剩八百名最後一船裝載官兵更爲殘忍儘將兵勇三千餘名驅裝船艙之内不問有無立足之地人如堆貨疉疉重重推入艙中在下者均被壓斃在上者又被封釘艙口大半悶斃如不肯下艙者卽抛入海中殘忍至此殆無人理者矣 
[燕巿筑音]  
　　京師訪事人云八月下旬某夜王廣福斜街蓮泉妓院有雛妓阿九者方與坐客品茗焚香倚肩笑語突来暴客二人花布纒頭手執洋槍怒目向客曰我槍上無目汝休多事言罷其一負阿九於背一人手抱對時鐘而出客見而不忍尾隨至外婉語相商許以重報暴客乃釋阿九將財物盡行搜括席捲一空次日客接阿九出院而妾之以重金酬鴇母○胡雲楣廉訪所陳裕國十條内有折南漕以節經費一事刻經户部議准不日卽當入奏彤廷矣○前報紀海子紅門某氏婦謀斃親夫己定凌遲之罪日内將次行刑兹悉此婦己於本月十二日午前八點鐘時瘐斃獄中有知其顚末者謂婦不認下手同謀承訊官飭跪練軋槓三十餘次兩膝白骨畢露以致痛極暈斃云○前報紀前門外西坡下新蓋房屋經街道廳封錮一案刻下街道廳因此處冋無准民間蓋屋之例己諭令屋主一律拆毁矣 
[商路併官]  
　　北洋鐵路商軌併歸官局己列前報此係奏辦之件現己奉旨准行官商兩路總辦於十一日接奉行知當卽赶辦交代商路司事聞己派人更換矣 
[雲津雁帛]  
　　中國議償日本頭批兵費業己措交日本佔據遼東各地亦經俄德法三國責令退還日本願以三月爲限現在善後事宜業己大定所有遣撤未盡之勇己房船陸續載回原籍遣散十六日海定輪船開行回滬亦載湘勇九百名俾溯長江回里○津城東門外宮北新泰爐房於初七夜失竊寳紋若干初八日報案邑尊趙星甫大令會同守望局叚員督率差捕同往勘騐查無盜賊往来痕跡而報失寳紋又多至一二千兩斷非一人所能奏手當飭該號漙齊鋪夥備質以期水落石出○天津趙星甫大令映辰理劇治繁政聲卓著現奉調署保定府清苑縣首缺所遺天津縣篆務以景州知州王　　署理約俟刺史抵津辦理交代後大令卽當赴任履新矣○来年秋麥一律種自冬前然非得雨不獲發榮滋長今年津郡於九月初三四日大雨滂沱十四日復雨勢連綿入夜方息秋麥之未種者可以及時播種而己種者皆己勾萌甲拆欣欣向榮來歳收成之旺可以預卜矣 
[會訊齋匪]  
　　古田齋匪一案先己正法七犯現又續斬十四人其首犯葉蚨蝶昨經首府秦大尊綑解上省當卽審問確供後會同英美各領事覆訊該犯一一供認如何辦法俟有續聞再錄 
[日人来杭]  
　　日前杭州湖墅地方有游船一艘用小火輪拖帶而来載得日本民人數十名停泊大關之外城内喧傳東國使臣己来將欲劃定租界以開商埠居民在關外置有田產者皆欲期善價而沽乃候至多日未見動靜因往各處探聽始知来者乃該國商民及工作人等到後卽帶同通事在西湖各處遊玩至十七八等日始行進城購買各物大抵以綢縀爲多每至染局機坊門前必駐足觀看良久始去聞日使尚在蘇垣俟彼處劃界議定後再行来杭也 
[加增膏火]  
　　杭州詁經精舍創自阮文達公考試經解古學每月朔望兩課額設内課廿四名外課廿四名劉仲良制軍撫浙時官課增設附課廿四名師課仍照舊章今年徐花農太史視學粤東任滿回籍特捐洋二千元存典生息加增望課膏火請兪曲園山長酌增名數現由山長核定每次增内課五名外課十名自七月爲始所定甲乙均照新章取列而監院孫和叔孝廉以太史存欵係由四月起息所有加增名數應從四月望課起故夏季膏火雖己給發而名列在後者皆得按次推升照額補給肄業士子無不欣喜咸頌孫孝廉居心之潔辦事之公也 
[禾中人語]  
　　前報紀升任山西巡撫前浙江布政使胡中丞聘之己由滬乘輪赴任今接嘉興訪事人来信云中丞過禾時在郡文武大小各官咸乘舟往杭州塘恭迎嘉恊兩營弁兵撫標寅字後旗親兵楚軍水師砲船亦皆站隊以待憲舟遥蒞各官投呈手版站隊各兵燃放槍砲時適值天雨弁兵以及辦差各役淋漓盡致及憲舟開至西門外官碼頭暫泊傳見各官後卽解維向麗橋河望蘇州塘而去各官恭送如禮各弁兵復冒雨往蘇塘跪送始各散歸○嘉恊張恊戎檄調左右兩營各外汛弁勇来城操演某日在内教塲整隊列陣本月十二日因天雨暫止待放晴後當往外教塲大操也○邇来天氣暢晴暖若三春時節十一日午前忽雨師稅駕至十二日晚仍檐溜不停各鄉正在刈禾祗得暫停以待晴霽 
[江左清譚]  
　　江西訪事人来信云江西士民於臺灣一事無不關心前聞臺中失守諸父老有涙不霑襟者旋聞其克復卽欣慰有加時適天旱禾稼蟲傷農民有書劉大帥三字於小旗揷諸田中并謂一揷之後其蟲立止一時效尤者皆書旗遍揷雖愚民無知之舉亦足見其欽佩之情也○長江水師提督巡閱上江例至江西省垣會同江撫入奏彭紀南軍門楚漢月之十一日旌節抵江德靜山中丞督同水陸文武員弁兵勇恭迎如禮次日軍門起節復恭送如禮○西江風俗喜演說岳全傳使人感發忠義亦勸懲之意也惟演至武穆被害往往雷電以風雨勢滂沱不止後雖删去被害一節情形而演劇之時往往雷雨仍不得免足見忠義之氣千古長存也兹於九月初萬載縣復演是戲僅演其公子被害而天色己變慘無日光雨勢傾盆觀者皆以爲如響斯應云 
[皖江秋雪]  
　　安慶訪事人云本月十四日天朗氣清入夜復月明如晝及至更魚四躍忽然箕伯揚塵狂飇怒吹重衾冷逼至夜半雪珠亂濺簷瓦作琤琮聲少焉柳絮隨風紛霏玉屑次晨視之平地積至五寸許 
[雲間鶴唳]  
　　松江訪事人云譚宮保於本月中旬親率艇船三四十艘從洙涇楓涇震澤章練塘一帶查拿梟匪有無拘獲刻尚未得而知也○江蘇巡撫趙大中丞訪悉松屬各縣賭匪所在皆有遂札飭松江府恩太守指名密拿除南匯不知若干名外計華奉婁金上青六縣有數十名之多婁縣林明府奉府尊嚴諭卽飭差拿獲武舉沈某之子武生沈子雲並前因犯賭毆差之己革武生程鵬飛一俟訊有端倪卽當轉解上臺按律定擬也 
[四明聞見錄]  
　　寗波訪事人云府署久未修葺現由工房雇匠興修内自上房外迄大門照墻及東西轅門無不粉刷一新觀瞻甚壯聞新任程稻村太守擇吉九月二十四日進署○前日鎭海解海盜二名難民二名至府署程太守飭提到案親自勘訊旋將難民開釋二盜則寄禁鄞縣獄中俟詳請上憲定案○道府縣各官邀集衆紳議辦冬防並添設民圑事宜各紳到者僅十人○私宰耕牛本干例禁邇来寗郡屠户竟視禁令若具文卷尾街頭牛肉攤如鱗之次鄞縣楊大令恐牛少則有妨農力飭各處地保傳諭禁止靈橋門外魏阿四膽敢抗違大令聞知大怒立出火籖提案重責枷號發大門外示衆 
[恭迓靈柩]  
　　原任福州將軍慶留守裕病殁任所奉旨優卹并有靈柩回旗着尚途地方官妥爲照料准其入城治喪之旨現聞其次公子堃副郎印厚率同官眷扶柩北上由閩入浙於本月初十日己抵蘭谿不日卽可過杭仁錢兩邑尊得信後卽飭辦差人等預備一切并聞副郎之意不欲停畱擬穿城過境兩邑尊因在下馬頭雇定大號官舫數號以候選用省城大憲擬在湖南會館門前公祭靈柩到時定有一番熱鬧也 
 
 

Page 3

 
 
[匪徒種火]  
　　漢鎭人烟稠密良莠雜居盜賊窩家不一而足皆因地勢遼阔易於窩屯之故近来又有種火之匪頗爲民害日前苗家碼頭橋口下之大通巷内三鼓時有匪徒種火於某宅之門適有夜行者經過其地匪徒見有人来遂卽逃遁行路之人不敢追捕該匪得以漏網苟無路人經過延户招災不堪設想矣 
[遊僧裏足]  
　　各處遊方僧道每遇寺觀無不掛單投宿武漢爲水陸通衢漢陽之歸元寺武昌洪山之寳通寺及省城之武當宮東門之長春觀爲極大叢林遊方僧道無不於此掛單焉每值夏秋之交紛至沓来户限爲穿邇因海氛初靖行脚之流憚於跋涉以故武漢各菴塲寺觀遊方僧道掛單者甚覺寥落云 
[漢江秋漲]  
　　武漢江中自七八月内水勢日退兩岸沙渚盡行露出水深之處雖能任意流行而淺灘則己費推移之力襄河一帶河水愈淺乃自十二十三連日江水陡漲四五尺聞諸榜人云係湘中大沛甘霖自中秋後至月初隂雨浹旬連綿不斷以致溪河港汊均匯洞庭流出大江故漢口江中連日洪流湍急頻添秋水己四五尺矣往来巨艦滿載者咸稱利便云 
[彩票日增]  
　　漢上向售吕宋票銷路甚旺究因得者少失者多故近来不如昔年之盛矣前年又有創行香港發記公司小票者每大張售洋一元分條每紙二百四十文於是欲圖僥倖者攘臂爭先舉巿若狂迨後快得利倒閉爲江漢關榷憲禁止勸另改業小票旣僉跡而吕宋大票亦爲减色雖有數家出售亦所銷無幾本月又有烏利文洋行新設彩票二百張每張售價三元計共得彩十份頭彩得金表一只約值洋三百元以次遞降蓋該行所業概係鐘表或因無甚生意故設此以售其貨亦可謂善於謀利者矣 
[女鬼迷人]  
　　金陵南鄉鎭有郝姓子年方弱冠從師讀書暮宿塾中一夜對燈諷誦忽聞叩門聲郝子起而出問見一少女姿色艷麗裙下雙鈎窄窄謂郝曰妾家住某村離此數里之遥今因入城探戚頓迷歸路乞借尊齋暫歇天曉卽行郝聞其言詞温婉陡覺心神摇蕩不能自持挽女手入内殷勤欵待邀同衾枕並不推辭遂與曲盡綢繆夢鄉深入醒時天尚未明忽失女所在郝心甚詫異起身剪燭尋覔蹤跡杳然不禁大聲喊呌師友聞之均破扉而入則見郝赤身裸體呆立床前面如土色口不能言當卽速報其家一面煨薑湯灌之始漸醒来訴說前情衆皆驚異以爲此地本係某巨族宗祠廢院孔多其爲狐鬼無擬次夜令諸同窓件宿女乃不至而郝子尚憂疑未定云 
[武林早雪]  
　　南方氣候暖於北方故燕趙齊魯間雖不同塞上嚴寒而春三秋九之時不無見雪若江浙各郡縣春分之後立冬之前罕有見雪者杭垣在重陽前後氣候潮煖隂晴不定望日己刻雨師稅駕戍刻居人正赴黑甜鄉尋夢忽從枕上驚醒風聲怒號自北而来震撼窓櫺不能安睡擁被而坐報時鐘正鳴一下至五鼓後風息雨来連緜不己翌晨覺嚴寒之氣恍似隆冬未初雨中忽夾雪珠跳珠濺玉錯落有聲至午則雪花似掌到處狂飛逾時始止雖氣候庸有不齊而南方九月下雪得未曾有故父老皆以爲罕見也 
[軍門來滬]  
　　陳印波軍門旭由乍浦恊鎭升授江南蘇松鎭總兵晉京陛見出都由天津附海宴輪船南下於前日抵埠麾下各哨弁帶領健兒在碼頭伺候搬運行李至法界彩字街寳德里公館暫駐並悉軍門擬赴金陵謁見制憲然後履新 
[大令赴省]  
　　上海縣黄大令接得金陵電信隨定於昨晚赴江寗面謁張香帥聞因烟膏捐一事也 
[日員游歴]  
　　日本農商務省商事課長江口氏駒之助及叅謀官有賀氏長文志村氏源太郎航海来華率同某新聞社執筆人及各商人游歴蘇杭二處觀覽商情事畢遄回凝卽泝江至漢口迤邐以達宜昌重慶回時再繞道沙巿一遊以便領事等官會同中國委員商定各處通商租界昨晚己由滬上動身矣 
[孔方和事]  
　　昨報紀狗熊傷孩一則兹悉畜狗之山東人董正明見事關人命頗深畏懼赶卽央人向孩之父母商懇許給洋四十元從豐棺殮其一切酬謝所費不菲事主看孔方兄情面祗得含糊了事惟狗熊一頭若不置之死地恐野性不馴仍蹈前轍衆議當塲擊殺或云禁不與食待其餓死莫衷一是刻仍鎭繫何干 
[函請緝盜]  
　　嘉興府秀水縣函致上海縣署略謂浙江候補同知江西人葉祖香從上海雇坐快船二艘滿載行李本月初二日開船至杭行經嘉興南門外地僻人稀詢諸地保答稱貨船概由官塘行駛此處僻靜恐有不測勸令繞道由大路爲妥舟人堅請無妨任意由舊路開行至晚停泊荒郊竟被盜匪刼掠一空事後思及地保有言在前舟人梗阻莫非有通盜情事當卽報縣將舟人研訊管押尚無確供刻己多日飭緝無獲誠恐贓匪逺颺滬上乃客匪易於藏匿之所是以函請飭捕協緝云云黄大令卽飭捕役赶緊嚴緝 
[散勇籲恩]  
　　昨日有臺灣散勇黄芝田李桂林等四十名左右至上海縣署大堂上席地而坐時黄大令公出未回差役向之詢問聲稱我等皆三江兩湖子弟於光緒十五年至臺灣當勇現隸臺南劉大人標下月初劉大人見勢難扼守以巡視各岸爲名卽上輪船而去我等無人主持衆情大亂且己兩月無餉枵腹堪虞幸英領事官送我等至厦門蒙提督楊西園大人給發船票得以来滬求縣主大老爺資遣回籍云云差役令靜候本官大老爺公回核示 
[夫頭受責]  
　　翰林院侍讀文芸閣學士前由上海啓行時失去衣箱三口函請黄大令飭捕緝獲車夫彭心發訊不承認爰提夫頭夏小弟吳桂榮周永生孫瑞卿馮俊卿李雲卿謝阿虎陳炳泉八名收所前晚大令升坐花廳諭以文大人来信請卽嚴追因箱内除洋銀二百圓外尚有緊要公文於上輪船時失去爾等旣是夫頭理應查明追緝夏等同供稱文大人行李上船確是小的等伺應一時人多紛亂不知被何人竊去現在惟乞開恩寛限容小的等細細緝查至銀洋二百圓小的與周永生孫瑞卿夏小弟旣充總頭目願卽賠償公文當俟查還原物大令謂爾等旣充夫頭何以疎忽悞公不在埠頭照料夏供稱陳前曾悞公小的等實在時時照料大令喝令將夏笞責四百板餘人各笞責二百板限十日内將贓繳案 
[給費養老]  
　　粤東人鄧徐氏投英公堂控姘夫鄧錦堂將所有積儲哄騙盡凈現忽抛棄不理屠别駕飭役將鄧拘案訊理之下鄧徐氏訴稱小婦人家在香港父母雙亡無人可倚因在某洋人處傭工後隨洋人来滬歴年積有洋銀二千餘圓至光緒十三年與鄧相識繼與私姘歴將八載之久鄧甜言密語陸續將洋銀騙用盡凈近来將小婦人逐出與之評論突有伊友鍾有之出頭强霸是以情急奔投案下伏乞公斷鄧供稱小的係廣東番禺縣人向在治下虹口開設水手客棧鄧徐氏前曾賣娼小的前往狎遊與之稔識並未與之私姘兹至屢被滋擾甚至用巨石擊破大門與論不服反遭誣控陳供稱小的亦廣東人向在泰西某兵輪船上當通事之役現因停歇借居鄧處目覩鄧徐氏屢向鄧纒擾不休别駕判作鄧貼償鄧徐氏養老洋銀一百圓鄧稱小的實情無力尚求减斷别駕斷令按月貼償洋銀三圓至鄧徐氏老死爲止并著各具遵斷切結存查 
[上海縣署瑣案]  
　　去春孫嚴氏呈控内黄錫榮虧欠借欵黄大令斷令分期措繳俟澈清後明白禀請銷案迄今尚未理楚孫嚴氏遂投縣呈催大令飭原差再提訊追前晚夏明府升坐花廳命帶黄至案訊供黄呈到票據洋銀二十圓供稱小的前開猪作現己停歇己無力措繳餘欠尚求寛限明府判令仍照前斷還洋銀一百圓己繳二十圓當有八十圓限年内陸續繳清不得有悞○前者陳汝棟控張文學占住租屋積欠屋 
 
 

Page 4

 
 
租一案屢經夏明府訊供陳訴稱此屋坐落南巿久大碼頭張租開張永興鐵錨廠積欠租金一千三百餘千文屢索不睬刻下此屋己售與戴姓張不肯退讓一致事多掣肘又有沈雪壽者投案聲稱主人劉萬春冋張轉租此屋開設浴堂及鐵錨廠租定十年刻僅六年當時起築浴堂費去銀一千六百餘兩是以未便退讓明储判令十日内遷讓劉轉租開設浴堂一事應著張自行料理復恐任意延宕因將張收入待質公所兹己逾限多日前晚明府飭差帶張至案間爾如何延不遵斷其意何居若再緩延定予嚴懲不貸張叩首求恩稱小的實緣遷讓不及容緩數天明府再予限三日 
[法廨停訊]  
　　昨禮拜六法公廨堂期因祁繙譯别有要公飭介持片咨照捕房并咨讞員鄭大令將應訊各案暫停一期 
[法捕房二則]  
　　吳李氏投法公堂遞禀控妓女林金花刻己從良欠洋二百三十元圖賴不還求請究追鄭大令准詞出票拘提業己提到捕房押候堂期解訊○前日太古之鄱陽輪船抵埠搭客紛紛搬運行李有二馬路古香室張仲遹於忙亂之際失去白皮箱一口内儲衣服數十件開單投報捕房請爲查緝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探秦少卿禀稱昨日西園烟館徐少亭投捕房報稱流氓宋春芳沈阿富兩人在西園吸烟扶同倡院婦女金阿四向湖北人吕来林敲詐紛爭捕頭派小的往查知阿四於六月某日有籐臂釧一雙倩吕持去包金皮至今己歴多時阿四忽串同拆字人宋春芳向吕强索金鑲臂釧先在公順昌烟館多方恐嚇旋又閙至西園因之解請訊究徐投案訴稱伊等在西園肇事故小的投報捕房阿四供稱小婦人在某龜倡院爲婢曾於六月十四日借給吕金鑲藤臂釧一雙嗣後吕卽避匿今旣遇見故向索回吕供稱小的曾取阿四之籐臂釧一雙並未鑲金今忽串同宋沈等人將小的軋往公順昌烟館多方恐嚇小的曾費去烟資洋銀一圓數角宋供稱小的訓蒙度日阿四係小的之外甥女據言被吕借去金鑲籐臂釧故代爲索取當時曾由徐出爲擔保沈供稱小的曾當巡捕現己斤革屠别駕據情商諸單繙譯官著一併押候過堂嚴訊○包探陳阿九禀稱崇明人王子卿竊取廖金才家棉衣一付錫臺一枚經小的緝獲人贓送請究辦别駕判令將王掌頰五十下遞解回籍○流氓范毛毛曾由江海關道及上海縣訪拿仍不安本分在外兇毆華捕昨經縣署差役金順遇諸虹口某處因卽投報捕房恊同包探拿獲昨晨連身畔搜出之槍彈等物解送至案别駕庭訊之下范供稱小的係本地人向来安分營生不敢爲非作歹况虹口一帶姓范名毛毛者不止小的　　所有槍彈係友人購取小的偶取藥彈數枚以爲玩弄之具别駕以其有毆捕事情先判令發回捕房管押五日解案再行研訊○一百號華輔解調戲婦女之流氓汪金月請判别駕判令掌頰五十下○包探黄四福禀稱柴仁卿竊取王利元客棧中哆呢夾被一條經小的查獲並在身　搜出銀殻對時表銀臂釧綢衣等質票今特送案請訊王投案領贓柴供稱小的係無錫人父親係同知銜現在天津海關上當收稅委員此次　滬訪友川資用罄以致作此不端之事所質者實皆自己之物别駕令交人保出質票發還○包探孔阿才禀稱周阿金潛入王阿大家竊取漫潯之夏布帳一頂經小的拘獲人贓送請究辦王投案領贓周供稱小的尚係初犯叩乞恩寛别駕判令掌頰五十下贓給還失主○朱阿六至陳慶山所開鞋店藉買鞋爲名乘間竊取縀鞋一雙經包探顧阿六緝獲人贓送案請究陳投案領贓朱認竊不諱别駕判令管押三日○二百零四號華捕解馬夫陳阿堂到案此人擅自離車請爲訊究陳供稱小的在龔心銘處當馬夫尚求鑒宥别駕判罰洋銀一圓 
[美界捕房紀事]  
　　昨晨施福根投捕房報稱家居北蘇州路第二百七十五號房屋雇某氏婦傭工甫三日竟於昨晚捲去洋銀首飾衣服逃遁無蹤求爲查究捕頭令各包探查明此婦之薦保人爲之料理○吳淞路第九百四十八號門牌居民蔡高生家被偷兒竊去皮衣報時鐘等物當時卽投報捕房前晚包探張阿五將偷兒某甲拘獲解入捕房昨晨吊齊各贓押候解送英公堂請辦○篷路第九百九十九號屋内有西樂工某甲居焉本月十八日西商補行賽馬之時甲應召至賽馬廳前奏樂迨回家室中所有己偷兒竊取一空前晚包探范進才查知此案係甲曩時所用無錫細崽陳瑞寳起意與粤東積竊葉阿亨串竊洋銀業己用盡所乘衣物窩藏乍浦路本願寺後陳姓家因將陳及瑞寳阿亨拘送捕房押候解送英公堂請辦○寗波人張金虎未知其所操何生業携妻賃居篷路廣興里第七百六十三號房屋前晚其妻與鄰人陸仲堂口角唇槍舌劍之餘突竄至陸家將器具肆行搗毁陸見勢難與敵奔訴捕房捕頭令某號巡街捕拘拿陸復奔至天潼路喚某號英捕到来將張夫婦拘送捕房捕頭詰問原由張一味哀求因卽開釋○前日午後四百零二號華捕巡至新記浜路成衣公所之側見有一蒲包紥裏甚爲嚴密啓而視之内係赤條條之該屍二具因告知二百三十六號三道頭華捕歸報捕頭捕頭卽傳二圖地保奚坤寳至令備棺收殮 
[江西官報]  
　　八月十八日知縣朱延鈕由京解餉回黄大琨由京解地丁回縣丞朱秋元禀銷期服假劉宗向回籍守制申羣英由天津剛字營回府經黄德祐起服来江王履安查章江門李前鈺往辦姑塘緝私卡○二十日知縣劉均由廣信公幹回同知劉家棣由貴溪公幹回通判鄭同誥禀謝詳准酌委州縣行知並銷輿圖局分省縣丞何祖培由天津海關盛道委辦南昌電報局府經張善育往義寗辦緝私卡吳貞民由樂安辦保甲回謝酌委一次行知德安典史錢寳瓊卸事回浮梁額外汪國椿投紅批禀到○二十一日府經朱士元辦米捐局○二十二日知縣楊承曾解海軍鐵路經費進京杜璘光往安仁公幹吳寳鎔往進賢公幹郭立朝監收撫轅呈詞布經錢林年接辦新海防鄭工籌餉捐局湯承嵩由義寗辦保甲回直隸州判邱漢聲繳照係河南副榜新選星子渚溪司唐傳虞禀到係山東人准補橷昌縣丞程雲驤飭赴新任金谿汛把總陳廷拔告病遺缺以束鄉外委黄遺華拔補惟係本營兵丁出身酌將廣信營貴溪把總潘建勳與之對調遞遺東鄉外委弁缺以閱兵存記之該營馬兵鍾音洪拔補○二十五日補用府歐諤良委辦吉安分局同知桂陞卸辦硝石卡回縣丞李懷德禀謝儘先補用行知贑州府照徐景琦據報丁憂以湯樹銘署理署義寗州張鳴珂卸事清理交代回通判向世清謝咨並解地丁銀進京劉均辦饒州鹽局 
[邗江官報]  
　　九月十三日張鹺尹秉秉心辭赴新城查騐差黄鹺尹國壽委解金陵餉銀起程○十四日永豐壩朱分轉之柟卸事回十五日沈分轉述曾辭赴焦山差次王鹺尹鍾貴委赴通泰查探水勢許鹺尹福謙赴省公幹 
[申報舘恊振民經收河南順直振捐九月十一日至九月廿日止第廿一次清單]  
　　九月十一日周劉氏求臨產平安并齒痛卽愈洋二元吳宅洋一元山東劉星　洋五十元○十四日黄錦官求病速愈洋十元求是堂祈平安康健助順直河南洋六十元○十五日玉梅氏洋四元鴻福来主人售出彩票今来兌洋叨潤助振洋五元○十六日百川通遞来有心人洋八元○十七日玉蘭花舘銅洋二元○廿日無名氏銅洋二元冀家康紋銀五兩三錢三分申二錢五分元五兩六錢九分四厘合洋七元五角四分以上總共收洋一百四十七元五角四分銅洋四元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
