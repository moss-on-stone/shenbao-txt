# 1918 - 227 - 4916350

 

Page 1

 
 
   
 
 

Page 2

 
 
時評 
[倒行逆施（冷）]  
　　古人有言日暮途遠倒行而逆施其今日政府之謂矣 
　　禁烟之後可以銷土金劵爲名以借外債其所以然者皆因人民之搜索已窮外債之抵押已盡商之於内而内無以應商之於外而外無以應於是不得不用此飲酖止渴之策而利害體面有所不顧焉 
　　嗚呼自今以前雖曰敗壞而利害與體面不顧其實尙顧其名也至并其名而不顧如今日者其倒行逆施之甚可謂蔑以加矣 
命令 
　　八月二十日大總統令任命厲培珍爲吉林陸軍第五混成旅旅長王玉珍爲步兵第一團團長王樹棠爲步兵第二團團長張德海爲騎兵團團長此令 
　　又令陸軍總長段芝貴呈請任命孟慶榮爲吉林陸軍第五混成旅步兵第一團第一營營長劉鴻文爲第二營營長盧永貴爲第三營營長孟慶善爲步兵第二團第一營營長張紹宗爲第二營營長高岐山爲前三營營長劉之恩爲騎兵團第一營營長關全虎爲第二營營長吳大球爲第三營營長均照准此令 
　　又令郝賢林加陸軍少將銜張紹良授爲陸軍步兵上校此令 
又令陸軍總長段芝貴呈請授劉士林董再昌秦維信甄福祥鄭輔貞爲陸軍步兵中校王偉爲陸軍三等軍醫正並加陸軍二等軍醫正銜孫竹實爲陸軍三等軍需正均照准此令 
又令陸軍總長段芝貴呈請授谷良友李長淸鄭邦謙韓復渠耿迺熙爲陸軍步兵少校柴得發爲陸軍砲兵少校孫福田爲陸軍輜重兵少校均照准此令 
又令國務總理叚祺瑞呈請將地方捕獲審檢廳評事解雲輅免去本職應照准此令 
又令國務總理段祺瑞呈請任命孫觀圻兼地方捕獲審檢廳評事應照准此令 
又令蒙藏院總裁貢桑諾爾布呈請任命王鳳儀爲本院繙譯官應照准此令 
又令邵啓賢給予二等嘉禾章此令 
又令劉忠樑晉給二等文虎章此令 
又令楊世源晋給四等文虎章此令 
又令陳富元給予四等文虎章此令 
又令孫福田晉給四等文虎章此令 
專電 
　　北京電銀團拒絕提用鹽稅準 
 
 
 

Page 3

 
 
備金出兵經費即須另籌（二十二日下午二鐘） 
北京電今日銀團在滙豐會議日人言已拒絕我國提鹽欵作軍費之要求政府又須向日借欵（二十一日下午十鐘） 
　　北京電鋃團拒絕提用鹽欵理由以該欵有擔保性質應爲存儲故王克敏前提亦不允現收入比王在財部時更少川粤湘皆不解故更難提用政府又須另借日欵（二十二日下午四鐘） 
　　北京電曹陸因銀團反對金劵條例表示現不實行銀團允將抗議緩提（二十二日下午二鐘） 
　　北京電金劵條例政府預以不實行向銀團疏通請緩提抗議（二十二日下午五鐘） 
　　北京電哈爾濱寬城子一帶中東路日兵已佔管（二十二日下午四鐘） 
　　北京電參陸處接滿站張司令電捷克與日軍已在滿站境外與過激派交戰捷克合謝軍六千日軍一萬勝負未悉（二十二日下午四鐘） 
　　北京電政府派言對北滿以保境固圍爲主對西北則嚴防俄黨德俘近邊但未聞具體辦法（二十二日下午四鐘） 
　　北京電赴崴國軍已抵奉天沿途報告安全通過（二十二日下午二鐘） 
　　北京電倪嗣冲來電允曹之械請飭部速發俾促南下無可藉口（二十二日下午二鐘） 
　　北京電曹錕言非三百萬交足不南下（二十二日下午五鐘） 
　　北京電據公府人言西林武鳴昨有密電致馮商妥洽時局方法并表示意見（二十二日下午三鐘） 
　　北京電于寳軒等昨晚車赴津迎梁今日偕同來京（二十二日下午五鐘） 
　　北京電梁士詒下午二時半到京逕赴參院以一百十九票當選正議長朱啓鈐以一百十四票當選副長席次亦已籤定（二十二日下午五鐘） 
　　北京電今日參議院選舉議長梁士詒得正朱啓鈐得副衆院同時選舉副議長從張奉督要求劉恩格當選（二十二日下午五鐘） 
　　北京電安福議員皆持三百元支票到交行取現昨該行極擁擠（二十二日下午五鐘） 
　　香港電十九日政務會議舉定岑春煊爲政務總裁長徐世昌專使林某抵粤謁見當道聞此行與議和條件及總統問題有關（二十一日下午五鐘） 
　　香港電國會宣言書大會通過後今日已發表照審查報告文删去第三項（二十一日下午五鐘） 
外電 
　　廣東電國會宣言於今日（二十一日）發表其内容如左今者民賊恃其武力賣國破法將召滅亡之禍夫民國乃人民之所公有約法中曾經明白規定憲法由國會制定當其未制定以前臨時約法之效力與憲法同然憲法會議兩次遭非法解散遂陷民國於無法律之政府因此南方於曩日興護法之師開非常國會組織軍政府今軍政府採南方統一方針國會議員亦依法開臨時會議同時將繼續開憲法會議組織總統選舉會當此之時本於民意先爲如左之决議（一）中華民國大總統不能依法行使其職權以前凡非法政府所公布之法律及違反護法精神之命令絕對不生效力（一）非法政府締結之條約及公債在未曾依約法經國會之决議或同意以前槪認爲無效原案尙有認軍政府爲臨時政府一條經審查後即行删去關於追認軍政府之事亦不列入宣言者蓋恐在今日之局面若議會以嚴肅之意義監督軍政府反易起衝突故有信賴軍政府至某程度之意所以於兩者之間留若干之餘地也（二十一日）　　 
　　北京電今日選舉參議院議長投票總數計二百二十三票梁士詒得一百十九票當選次選舉副議長朱啓鈐得一百十四票當選（二十二日） 
　　北京電衆議院選舉副議長投票總數計二百五十七票劉恩格得一百七十六票當選（二十二日） 
　　北京電昨日（二十日）曹錕派其參謀長來京向政府要求發給自己至八月支出之經費額數三百萬元政府决定支給二百萬元已命財政部設法支給（二十一日） 
　　北京電關聯金券條例之中和貿易公司章程十八條已經總統之批准擬於明日發表其中要點以資本金金幣五百萬元股數五千設立創辦委員會由中國交通兩銀行農商部財政部等任命委員置總理一名經理一名由此觀之則銀行團日前提出之抗議中政府似視爲無顧慮矣（二十一日） 
　　北京電陸榮廷岑春煊於昨夜（二十夜）寄呈馮總統秘密函件内容甚密聞係關於南北妥協表示南方之意嚮云（二十一日） 
　　奉天電政府電命東三省各統兵大員曰日本依據共同出兵條約出兵在各經過地方務當竭力優待（二十二日） 
　　奉天電英國派往海參崴之外交官查禮斯愛理奥德氏昨晚經過奉天北行（二十二日） 
　　奉天電中國第二批派往海參崴之軍隊昨日換南滿火車北行（二十二日） 
　　奉天電奉天財政廳長發布示諭云奉財政部命令因鐵　與軍用關係甚鉅凡現尙未經採掘者一律禁止商民開採其已經採掘而規模稍大者全部歸爲官有云云（二十二日） 
　　奉天電海參崴派遣兵第一次六百名由旅長張煥相（按實係宋煥章此誤）率同到奉昨日換乘南滿火車北行矣（二十一日） 
　　奉天電昨日振武軍募兵四百四十名向太沽出發（二十一日） 
　　奉天電張作霖有一兩日内回奉之通報（二十一日） 
　　東京電本日任命目賀田男以下臨時西比利亞經濟援助委員在首相官邸第一次會同寺内首相於席間關於委員會之目的略謂此時俄國民之最希望者在援助物資之供給産業之復活通商之振興且以善鄰相救之情言爲我帝國當然之責務云又後藤外相有言曰余信本委員會爲我帝國之地位關係上當先救西比得亞以及俄本國之中摳機關之良計又發表西比利亞聯合軍總指揮權已歸我大谷司令官之節制（二十一日） 
　　以上東方通信社電 
　　東京電東京朝日新聞報曰寺内内閣關於對華問題依然不改向來之態度而以承認南方軍政府爲交戰團體謂尙未至其時有拒絕之之意云云而該報於其社說題曰（承認乎調停乎）切論有先承認而後調停之要（二十二日） 
　　東京電貴族院之各派交涉會一致以此回之閙米風潮事態非細乃國家之危機　　　　宜引責辭職以新民心（二十二日） 
　　以上共同通信社電 
戰電 
　　倫敦電今晨海格上將報稱英軍陣線已移近维曷貝爾康·哇台爾斯坦路俘虜一百八十二人英軍在希萊東北敗進攻哨營之敵軍四次英軍襲擊白拉伊西面敵軍哨營一座得利而回英軍斥堠隊在拉維河與里斯河間續得進步現抵巴拉第·美爾維勒路東面今晚報稱斯加泊河兩岸有戰事英軍於南岸敗敵英軍激戰後在方波東面稍進俘虜數人英軍續在里斯河兩岸得地現已進至美爾維勒東面英軍且佔據美爾維勒北面之二村在洛克東北敗襲擊之敵軍昨日英飛行家擊落敵飛機十四架又逐走七架英飛機失蹤者七架（二十日） 
　　巴黎電今日下午公報云拉細尼與特萊斯蘭柯爾境雙方砲隊交相轟擊昨晚法軍於瓦斯河與愛恩河間佔據村莊一所敵軍在香巴業邸西面襲擊尖敗昨晚德飛機襲擊南錫死平民六人傷二十人今晚公報云法軍激戰後佔據亞佛河南岸之波夫萊業昨日法軍在瑪資河與瓦斯河間前進之際俘虜五百人今晨法軍在瓦斯河東面廣二十五基洛邁當之陣線進攻獲勝平均前進四基洛邁當俘虜八千餘人法軍自十九日起在瓦斯河與愛恩河間一處所俘之敵其數已逾萬人（二十日） 
　　倫敦電目下大戰之地位漸可引人注意今日滿向將軍所得之進步將迫令敵軍自凡塞勒河與愛恩河一帶之陣地退至歇滿台達美愛恩河陣線與旭爾萊拉細尼陣線目下皆有爲法軍側擊之虞滿向將軍如再前進則可臨愛萊特河而叩歇滿台達美之門滿向將軍左面之亨白將軍亦仍在瓦斯河流域進逼該處德軍抵禦甚爲捍猛（二十日） 
　　倫敦電英軍大本營路透訪員電稱德軍之退如係按照豫定之計畫則目下之遭際已出乎其計料德軍於十八日匆遽委棄美爾維勒必因英軍突然佔據美爾里東面控制地位所致英軍追躡敵軍者迄今已前進六千碼（二十日） 
　　紐約電法軍在瓦斯河與愛恩河間廣十五英里之陣線進攻擊破敵軍陣線至深處有二英里自星期六日至今法軍在該陣線所入之至深處有四英里之遙羅瓦伊鎭似已三面被圍英軍在比加爾第平原希萊東南屢敗進攻之敵軍 
（二十日） 
　　華盛頓電捷克斯拉夫國民議會已接奥國波拉格新成立之捷克斯拉夫國民委員會之宣言書内謂國民委員會計畫之主要點乃在聯合捷克斯拉夫國各軍協力以達國民之蘄望召集捷克斯拉夫人民協力以爭自由且謂此戰之勝利可操左劵捷克斯拉夫人民藉自有之志力已自數世紀之陳墓中躍起藉自有之志力復見光明而得擠於爲文明人類救釋之將來自由國之列云據瑞土消息華沙現甚不安各街道有德兵挨户搜查被逮者甚多洛柴與波爾斯克二處人民凡稍有與波蘭軍暗通之嫌疑者輒爲德兵拘去（二十日） 
　　華盛頓電統計局宣稱本年七月十五日食物之零售價較上年約高百分之六十九（二十日） 
　　華盛頓電瑞士官電謂維也納市政局宣布每星期無肉食三日（二十日） 
　　華盛頓電戰時工業局不允以鋼鐵燃料儘先供給紡棉機製造家該局允於來年實行滅少新機尋常之出數現信目下之機械經修理後足以支持至戰爭結局之時（二十日） 
要聞一 
[閣議中之出兵問題]  
　　國務會議之所决定三十一日國務會議除曹未到外各閣員到院均較平日爲早九時開議專議國防及外交事宜（一）滿蒙方面防軍分配案此案係根據鮑督說帖請以奉吉黑軍儘數開往邊境以熱察綏軍儘數開往外蒙征南軍未撤以前各省區另招新兵以衛地方經討論結果當决定交參戰參陸兩處擬分配計畫惟開拔費及招兵費尙未解决又一消息則謂鮑督條陳僅及黑省方面謂黑龍江原有一師去年續添兩混成旅原有之一師器械充足現分派邊境駐防續招之兩混成旅器械却不甚完備擬請中央發足器械即以此兩旅增防邊境續由中央指派兩旅赴江省内地塡防則一轉移間即可應用旣免假路運兵種種周折而邊境防務亦可不至因循坐誤當局深韙其議决定照此實行（二）答覆日本催行新約案關於此案之結果有兩種消息其一謂政府認現在尙未達履行新約之時期擬另向日本交涉即前日所傳消息也一則謂已决定先口頭通告齋籐少將略謂我國爲共同防敵起見深盼新約之早日實行現在第一期所辦之事已經略有眉第二期應籌備之供給所等項已飭主管各部加緊籌備惟因經濟支絀出商鹽欵尙未至交付時期故進行上不免遲滯此種不獲已情形不得不先行申明云云聞决定後令外交次長前往告知以上兩說究以何者爲確尙待證明也又一消息滿洲國防問題大體業已决定惟俄亂蔓延範圍日廣恰克圖伊犂二處新舊兩黨屢有越界衝突情事自亦應在警備之中是日閣議某閣員曾有擴充滿洲里國防爲西北國防之建議討論結果以三處情形不同必須分别辦理大致即早日所傳於滿洲里方面取防止主義伊犂方面取干涉主義恰克圖方面取中立主義是也 
　　日軍之行動十九日吉林孟督來電轉據哈爾濱陶司令電稱日本派赴滿洲里軍司令官藤井少將率同隨員十餘人衛兵一隊於本日辰刻抵哈埠當即派隊照料並親赴車站晤見旋於十時開車向滿洲里進發路透電亦同并謂哈埠官員及捷克斯拉夫軍隊帶有軍樂同在車站歡迎日軍騎兵及技師隊之火車開越哈埠向西進發者迄今共有七輛鐵德哲司將軍之專車與載運捷克斯拉夫步兵者擬於明日抵哈張煥相電謂日本兵車到三次每次三列車約千餘名即駐滿站以西各小站與過激派意在挑戰又電稱日軍請讓營房何妨相讓惟防地勢不能改又電日本意在管理中東路線請早爲之備滿洲里十九日電報告地方安謐並謂日本滿洲里派遣軍司令部已在呼倫貝爾成立張煥相電報告日軍續到者已達萬餘人據沿途探報方續開者尙絡繹不絕現均指定地點駐紥並爲照料營房一切至要求派兵共防要隘一節曾經婉詞拒謝又電稱滿洲里迤西已有大批日兵沿路駐守其中有兩支隊預備繞道開赴恰克圖此事關係重大特請格外注意又電中東路線各站日軍約已到五千分配駐紥計列滿站一聯隊海拉爾一大隊滿站以西之一站一中隊二站一中隊三站一中隊四站一大隊五站二小隊 
　　日員所述中日交涉之經過新聞編譯社員訪日本官場某要人問之曰聞林公使於十九日下午七時自北戴河回京有外交上之關係否（答）林公使歸京乃預定之時日各國公使之往西山北戴河等處避暑或養病者每一星期來京一次林使此來外交上並無關係云又問報載關於日本出兵事有我政府提出質問之說有其事否（答）尙無所聞以余所度爲决無其事問然則此次中日出兵交涉之經過如何（答）關於實行軍事協定前月終爲第一次之交涉本月五日爲第二次之交涉本月八日十一日爲第三四次之交涉中國軍事當局並不表示反對或提出抗議當然等於默認問以余所知中國並未正式承認爲實行軍事協定之時機日本此舉豈非自由行動有害主權（答）滿洲里方面中國軍隊無力保護中國官場報告殆非事實若以在中國境内活動即爲有害主權則各國在京津之軍隊不皆有害主權乎社員言此乃條約之結果也（答）日本出兵亦根據軍事協定耳本社員言軍事協定即可視爲條約乎（按國際契約須經兩國元首批准軍事協定不得謂爲有條約之資格）殆疑問也談話至此辭出 
　　派兵赴滿之進行政府决增兵滿洲里現方在凖備進行之中聞與鮑督軍會商擬請奉督先於二十七八九三師中各抽調一團出發以增加中東路沿線防力與吉黑聯軍協同防禦决定後業已會電張奉督協商張已覆允日前奉軍第二十九師師長吳俊陞抵津張奉督即與協商派兵防守海拉爾種種辦法决定派第一百十六團全部由石萬靑統帶前往俟吳師長旋奉後該項軍隊立即出發第一步先開至海拉爾倘滿站緊急再往扎蘭諾爾等處進發並 
聞鮑黑督晋京過津時曾密商於曹經略請調現駐湘南之直隸某混成旅開駐黑邊曹使亦已首肯但須稍緩方能調移鮑此次來京之結果軍隊已由中央允撥兩旅軍餉軍械兩項亦由部允爲接濟故派張濟元爲駐京委員守候具領轉運供用云 
[出兵海參崴之東省消息]  
　　出兵海參崴一事我國已定於日内即行出發南滿路通行證已於前日交到茲聞第一次出發之軍隊係陸軍第九師之一支隊此項軍隊係抽調編成决定取道京奉路換車北上張代奉督得此報告即任馬龍潭鄭榮廷照料一切中央委定之陸軍部軍務司法軍事科長郭及姚受唐署外交部參事王景岐秘書施履本參謀部課長吳元敏等均先後赴海參崴籌辦一切所有支隊長一席决定宋玉峯軍隊决定取道京奉換乘南滿車至寛城子由寛城子乘中東路至哈爾濱然後直输一面坡（一面坡地方已由孟督軍郭省長派員照料）稍息卽赴海林（帳房山子）至一面坡稍息卽開赴尼古列司克轉車南下直至扶拉的烏司托克至兵房一層雖帶有天幕聞前站某委員電稱過激派舊營足敷駐紥外間謂在中東路一帶設有多處兵站並有設在穆稜縣馬力石等處之說純係揣測之詞（按馬力石馬衣石皆地圖上之错點實磨刀石之誤）磨刀石附近有小草房一間且距中東路線二十餘里安有設站之理至經穆稜河更爲繞道皆非事實也聞吉省當局接得中央出兵電令後擬俟軍隊到境派誠團長高營長於長哈間沿途招待并於哈爾濱道裏預備軍士之宿所已將此項設備電覆政府又以此次出兵係越國保護商民關係至鉅擬軍隊到長時吉長鎭守使裴堯田就近代表軍民長官表示歡迎焉 
[西北邊訊]  
　　陳毅將加特别軍權政府現以庫倫等處防邊軍隊愈聚愈衆特擬付予庫倫辦事大員陳師可一種特别軍權俾便指令各路軍隊扼要駐防但並不以明令發表 
　　新疆新訊新疆楊督軍二十日由迪化來電二次一係一千餘字之長電報告德奥俘虜入境後在伊犂喀什噶爾阿克蘇所屬境内有種種暴行擬以武力驅逐出境並請於各邊卡增駐軍隊以防俘虜再有侵入其二報告中央撥到大砲十八尊已運往伊犁塔城等處以重防守其機關鎗連正在省城編練 
　　甘肅請招旗兵二十日上午十時張廣建來電云新省發現敵俘甘肅境内人民驚恐現由各旗副都統聯名呈請恢復前淸舊制招募旗兵分擔邊防餉由本省自籌如蒙邀准即乞電示 
　　鄂郡王赴藏消息據蒙藏院中某要人云此次藏邊種種亂事均與達賴喇嘛直接間接有關故政府已派鄂郡王赴藏查看惟該郡王係爲一種宣慰性質非屬會議專使可比預料雖可徵得藏中眞相而於解决藏事斷無結局如果西藏望開和平會議亦須先經英政府認可否則中藏兩方面决難自行解决云云並聞鄂郡王昨日上午十一時來銑電稱本日抵前藏准哿日向藏政府開始談判 
 
 

Page 4

 
 
   
 
 

Page 5

 
 
   
 
 

Page 6

 
 
要闻二 
[東京通信（心）]  
　　米價問題與内閣 
日本全國米價風潮前函已略有陳述而數日來彌漫幾遍據云自日俄講和訂約時暴動以來未有如此之猛烈也此次風潮之起最初因商人屯積以致米價日高凡勞働者生活日難而下級官吏及中産以下月收一定之人均大起恐慌政府當時僅知管理外國米輸入爲惟一救濟之法乃人民不喜外米故成效未著米價旣貴農家亦將貯藏以待善價而都市人口衆多遂於生活上大受影響富山縣鄉民首難而蔓延至於關西方面如大阪京都神户等處相繼暴動米店被焚掠者不計其數大阪暴動團體約十五萬人已非警察力所能禁止遂有兵一師團出而彈壓死傷者甚衆神户京都亦然其國内暴動者雖未遑列舉而以該處爲最險惡損失亦鉅此十三日以前之事各處暴動幾如傳染之勃發政府處置頗形棘手十四日下午東京市内亦已傳到當時報告皇室發内帑三百萬内閣議决千萬以强制收買存米爲救濟然暴動者仍進行無忌推其心理不外兩種其一因米價騰貴生活困難遂起而攻擊米商其二則因百物騰貴由於暴富者奢侈所致故暴徒不僅襲擊米商即有名之暴富亦被襲擊當晚以東京商贾集中之銀座街爲害最大所有大商店之門窗玻璃粉碎狼藉東京警察全部動員不能彈壓於是陸軍荷鎗出動至夜間一時許始安靜而當日内務大臣發臨時命令不許各報登載故翌日報紙竟不敢提及一字蓋恐爲文字煽惑也十五日爲勞働者之放假期故是晚暴動更烈余親往視至八時商店均已緊閉燈火亦滅街頭萬人攢聚羣探暴徒之來否蓋因無報紙紀載不得不往觀動靜者亦不少街巷之口警察與騎兵荷鎗堵列如臨大敵而暴徒之團體約千餘人呼喝震天石塊如雨是晚各街市商店均嚴重戒備所有門窗均用木板圍護幸暴動者赤手空拳所恃爲武器者僅石塊而已故爲害未烈惟是晚商舖飲食店遊戲場戲館影戲等所受營業上之影響甚鉅十六晚繼續暴動較前夜稍穩靜而人心惶惶均不安枕今晚如何尙不可知也 
　　此次暴動風潮表面上固爲一種社會上問題而其政府處置不善其國輿論亦承認之目前風潮雖一時可望熄滅而政潮恐將繼起政府之禁止報紙登載雖爲一時權宜之計然於出兵問題發生後其干涉言論之舉已時有所聞至有新聞局之設專以取締報紙故其國人多不滿於現内閣之以秘密主義抑制輿論大阪每日朝日時事三新聞社開會聯合該處附近報館二十餘家因禁止揭載事相約彈劾推倒現内閣而東京之新聞總會春秋社亦要求内相解除禁令而内相僅允其登載内務省所發表之記事而訪稿仍不許登載是各報之編輯室已不啻移入内務省中所謂輿論何能獨立乎米價問題其政府不能防患於未然而臨時處置又未合法如以兵隊彈壓市民禁止報館登載均於憲法上不無障碍故反對者無不大聲直呼迫現政府之總辭職蓋現内閣中如滿洲里出兵之事未詢於外交調查會政府雖已解釋而政友會未肯甘心是外相陸相均應負責至暴動風潮抑制輿論農相内相亦宜負責故目下朝野識者莫不聲言内閣非辭職不可而政府方面據遞信省大臣（交通）云政府現在責任愈重更不能即行辭職是寺内尙無辭職之意也然政黨間政友會態度仍爲是是非非主義而對於米價問題已發警告於外交問題亦曾衝突似與政府未能善始善終况該會有後繼内閣之望者乎國民黨對於米價及禁載問題亦開會議决警告憲政會以外交問題初無容喙之機故其首領均避至各處而此次米價風潮驟起亦欲利用輿論機關羣衆心理以攻擊現内閣故一方竭力鼓吹出兵問題宜速召集國會蓋目下議會不開憲政會幾無活動之餘地也其反對政府之言論甚多茲借大隈氏之言以例一般其言曰寺内内閣成立之初即反輿論政治之本義無政黨以爲之基礎對於國民抱民可使由之不可使知之主義而猶以善政爲標榜二年之間其成績爲何如時局重大誠心誠意爲彼等之常套語而事實上内政外交倒行逆施今更束縛言論集會之自由違反現代政治之本義而實行其專制政治是可忍孰不可忍也至米價問題乃政府不善處置二年以前我輩（大隈自稱）以米價低廉時欲支用國庫購米存貯而現農仲小路廉氏謂爲違憲行爲反對頗烈而今臨時閣議决定支出調庫千萬元强制收買以理論之獨非違憲而何前後矛盾如此寺内内閣威信墜地其勢已難挽回盍速明其責任辭職以謝天下云云 
[伍廷芳宣言書之評論]  
　　英文滬報社論略云紐約最著名而最有勢力之某報近曾評論中國人物謂可爲外人重視得外人信任者厥爲伍廷芳博士云伍之爲人不獨外人景仰之凡中國愛國志士亦無不尊崇之伍雖年老然其氣槪之强壯志向之高尙視少年爲尤甚此乃留心伍博士晚年之事蹟者所共認者也去夏伍毅然副署罷免段祺瑞之命令不畏宵小之環伺氣節凛然至可欽佩伍爲國服役多年以衰邁之年享林下之樂亦固其宜乃不耽逸樂出任艱鉅七旬老翁飄然南去捨海上安樂之家園就革命發源之廣州竭其智力助其同志以與北方專制魔王相奮鬭其志其膽洵屬加入一等哉伍何爲捨逸就勞捨安就危如是之甚乎是殆有極高尙之史家定以極尊嚴之筆墨列伍博士於世界救國救種大英雄之林或將謂伍博士增進中國之人格焉今伍博士以擁護憲政者所組織之政府之名義發表宣言書請求列强承認此事關係極大吾人不得不伸論之此論點係以臨時約法爲根據當永遠憲法未經公佈以前臨時約法實爲中華民國之根本國法此乃世界所公認者北方頑固派雖日日破壞約法然亦不敢公然斥約法爲無效約法舉製造政府之權初授之於民國元年之南京議會繼授之於依約法第五十三條而召集之國會此國會也不獨有製造民國政府之權且依據約法第五十四條負有編定永遠憲法以代臨時約法之責任苟非依據約法第五十三條召集之國會則不能有此職權細繹約法今日北京之違法國會殊無議憲之權而依據約法第五十三條召集之國會則在約法上實有以一種議案形式繼續其開會期限或延長其存在期限之權今集於廣州已足法數之國會即依據約法第五十三條召集之國會確有繼續存在不爲期限所拘直至永遠憲法成立後而後止之權再袁氏初違法解散國會迨袁死而此國會復行召集是國會爲行政者違法解散後停止執行職務之時間固未嘗算入國會之職期已有先例可援去夏黎總統自認非法解散國會時此國會之職期並未滿届此在事實上現集於廣州之國會當然有繼續存在之權也就上述各點察之吾人可斷定廣州國會在憲法上應得集議而繼行其立法等事之職權且爲依照臨時約法授有製造民國政府權之唯一機關而依照此國會之職權所組成之政府當然爲中華民國之唯一合法政府此層顚撲不破再按諸憲法史中之普通原理此政府不特有權可要求各國承認且爲萬國所當承認之唯一政府也云云 
[新國會衆議院長之選舉狀况]  
　　二十日爲衆議院選舉議長之期其開會時間預期通告爲下午一時向例議員出席距通告時間約差半時許始能齊集而是日安福派各議員早經接有通知互相約定先時到院於是按照通告時間於一時卽行開會并將會場大門緊閉凡後至議員無論何派均以閉門羹相餉出席議員二百七十七人推定年長之福建議員王樹構君爲臨時主席就席後宣告封門散票又指定烏澤聲劉振生克希克圖黃雲鵬耿兆棟王運孚楊增炳汪立元八人爲檢票員依次投票完畢立時開票唱票計王揖唐得二百六十二票籍忠寅得十一票王樹柟黃羣得一票臨時主席宣告王揖唐得票過半數當選爲議長克希克圖請即就席王遂登台致詞云揖唐學識　陃蒙諸君不棄委託以議長一席凡應選議員者卽有擔任議長之義務揖唐亦議員之一雖才不稱戰然以義務所在亦不敢辭民國七年以還人人所最盼望者良善國會之成立將有以促進國家之發展國會合參衆兩院而成衆議院有預算之先議權上關國計下繫民生較參議院之責任尤爲重大國家立憲之精神尤在預算案之適當必求有利於國而無病於民庶使國家政治日進於軌道救風雨飄搖之國於磐石之安者責在國會拯困苦顚連之國民登諸袵席之上者其責亦在國會本院代表國民監督政府旣云國會望諸君顧名思義應念念不忘於國字則國家及國民均將蒙其福利此次當選諸君爲各方面之英傑或著作湛深或才識優長或經騐宏富不獨國人贊美即世界鄰邦亦稱頌不置也揖唐不敏謬承推舉諸君匡正不逮隨諸君子之後以盡力於國事以期不負全國父老之委託使國家有統一之希望使國民享安全之幸福則此莊嚴燦爛之國會將膺無上之光榮今日謹代表同人祝國家萬福國會萬福云云二時三十分遂散遂是日選舉之結果王揖唐得票約占二十分之十九籍忠寅祗有十一票王氏竟得如此之最高多數頗令人有奇異之感因研究系縱少數亦不止十二人况研究系以外尙有他種團體今結果如此是必有特别之原因據熟知新國會情形者所談是日非安福派議員亦多投王之票故能如此其所以舉王者有三派一部分雖反對安福將另自活動然從前選舉時實略藉安福招牌現在旣未公然組團則對於議長票樂得應酬以免疑忌又有雖公然别樹旗幟然本派絕無競爭議長之能力而對於安福又非顯然立於反對之地位者亦樂於對王表示好意因王之議長本已確定即一部分不舉亦無碍其當選也又况前日甫開大會已得安福之招待當然一致舉王而此中固有研究討論等系之人在焉因以上數種理由故得票如是之多此爲一特别問題不能以此卜安福部今後之形勢至於籍忠寅之十一票則眞正老研究系向與王絕對反對者黃羣一票爲籍忠寅所投王樹柟一票爲王揖唐所投 
[政局變動之新消息]  
　公府之淸閒自新國會告成後公府方面倍極淸閒據公府某職員云大總統現因選舉第二任大總統在邇故對於各項政務均不願發表政見並向承宣司交諭凡有新議員來府求見無不論曩日相識與否槪不延見以避嫌疑而進府請見之賓客非有特别政務者亦不接見因此種種以致府中情形實較兩星期前更爲淸閒惟交戰省分來電總統仍係躬親披閱至於預備交卸各事極爲愼重十九日諭庶務司長將府中收支事件趕先造册以期交卸時手續上淸晰 
　　馮段同退之傳聞國務院秘書長方樞與公府秘書長張一麘談及時局問題方曾有馮段二公同時下野之主張張當時亦甚謂然此一席談話出之於府院兩秘書長之口頗有注目之價値也據政界某要人云正式總統不日開選各方面對於東海已無異詞其當選者爲東海無疑然總統舉定之後内閣須依例改組何人出而組織此項内閣則尙在不可知之數外間雖有擬議爲某爲某究屬臆度且即臆度而中其人之願出任此艱鉅與否仍屬疑問總之此次之出而組閣者其能否得美滿之結果須視國會中人之贊助如何爲斷某方面現已致意楊士琦或有關於將來之此事焉 
　　段已不復諱忌和字自邊鄙形勢緊急以來各方面主張一致對外之聲愈唱愈高日前靳翼青張志潭兩君先後謁見段總理具言日來南北各要人之趨向及一般國民之心理均極願一致對外段於此時亦云南北同具此心爲國家之最好現象似已承認有和之一字矣 
　　李蘇督又有息爭電時局轉機前有三督軍及孫師長主和之電復有曹張鮑等一致對外之說十九日午後李蘇督復來一極有關係之電致府院有息爭時機已到之建議訽之公府則云實有此事詢之國務院則言曾來一電不悉内容嗣後探聽合肥左右某兩要人則曰中央因近日邊防緊急對於息爭一節頗爲贊同此後决不再如前次之呵斥主和者云云東方通信社所傳消息謂李純向某氏云曹銀 
張懷芝等之主張和戰兩非眞意南方口頭雖云調和亦無誠意北方俟正副總統選定後態度當可一致南方國會雖與北方對抗亦不至選舉總統云云此消息未知確否也 
　　曹張不南下之聲明曹仲珊自天津張子志自濟南頻有電報來京催欵並以欵項有無定南行與否曹氏所索數目爲三百五十萬元張氏所索爲一百五十萬元計共五百萬元之鉅財政部庫空如洗無從籌措據某方面說曹與長江各督之聯絡業已成熟俟時機到來即將有所表示又參陸處於討論外交案件之餘并議及張總司令南下問題結果决定派陸軍部諮議夏樹春齎湘鄂贛陜熱察等促駕南下各電赴濟交張閱看并接洽大批軍火事聞夏已定今明日就途赴濟後并須往蚌埠一行面謁倪督有所接洽 
　　脫離奉軍後之徐樹錚徐樹錚歸京以來業已數日其舉動不復如前之惹人注目夜間每在西單牌樓某要人宅鬭牌往往夜深始散前日午有人在前門橋見之乘一洋車自南來進城隨行數兵士均乘洋車不知蹤跡何以如是之忽忙也現旣脫離奉軍自不能不另闢境界聞有代靳翼靑爲參陸辦公處主任之說或即成事實亦未可知至參戰處方面則靳氏全權辦理徐氏未發生關係也 
[政聞彙記]  
　　議覆金劵條例之質問金劵條例頒布後四國銀行團向我政府提出抗議此案業由財政部提出閣議經院秘書長列入二十日議程所有如何答覆四國銀行團之處俟閣員議决後由財政部正式照覆 
　　添設電線變通辦法交通部以近來各省紛紛請爲增設電線部中財政支絀已應接不暇且預算案又不能超過非另訂變通辦法不足以赴事機而利交通因是特定變通辦法四條（一）軍事戒嚴區域應設電線須將辦理情形及工料等費先行咨部（一）軍事戒嚴區域增設電線應由本部派員勘作辦理以歸劃一（一）電線工竣所有電局管理權限仍完全屬於本部其經費盈虧亦由本部籌劃支配（一）修築電線之欵項作爲本部借欵應免計利息此欵由部酌量期限籌還 
　　農商部之戰時會計内務敎育兩部調查宣戰要項茲又續得農商部調果宣戰要項分誌於下第一類費用共若干（甲）監察費凡因監視各廠礦所用敵國工師匠目之一切經費應列入此（一）某某工廠（二）某礦（乙）私産保管費（凡因保管敵國僑民私有之公司廠礦而用之一切經費應列入此）（丙）救濟費（凡因維持敵國僑商之生活而用之救濟費應列入此）（丁）其他經費（凡因歐戰關係而用之不屬於前欵之經費應列此入）第二類損失共若干（甲）國有財産損失（一）進欵減少（二）其他損失（乙）公有財産損失 
　　石油從緩調查中日實業公司擬派日本技師赴陜調查石油鑛農商部於删日電詢陳督軍劉省長能否擔任保護之責聞陜督陳樹藩省長劉鎭華已有電覆農商部據稱陜省盜匪未靖恐保護不周中日實業公司應暫緩派員來秦云云 
[國務院對於林鑛借欵之解釋]  
　　國務院電覆鮑督軍云省議會商務會敎育會徑電悉所稱各節非出根本之誤會即屬無謂之懷疑茲就所指各點逐一解釋（一）來電稱借欵之初卽聘日人爲林礦技師等語惟林礦行政自有局長主持整頓改良責無旁貸至技師不過承局長之指揮擔任技術上之事務所有用人行政無由與知何從干涉（二）來電稱關於林礦及一切新事業向他人借欵必先與日本商議等語查所稱殊屬牽混按照草合同第九條政府如擬向他人借欵應預先與中華滙業銀行商議不過爲承認債權人優先權之意且係指國家借欵而言與私人借債有何關涉至若計畫新事業須商借日欵或組織合辦僅債權人希望之辭在我並無必副所望之義務現擬與前途磋商將此條加入須依中國當事人之希望一語則借否之權悉操自我無論借債營業均有絕對自由更何至受其壟斷（三）來電稱十年限滿得議續借云者蓋恐債務滿限未能悉還故爲預留地步且可杜絕將來債權人加重之要求純係有利於我之規定一朝本利償淸合同當然作廢何至永無收回之日更安有斷賣之可言現更擬與前途商加合同有效期問以免誤會（四）來電稱江省官商所辦林礦頗有統系是否有外人採掘似尙無徵等語查吉江林礦向未十分整頓外人私攘無可諱言現在政府協商該省自設專局祛除積弊關啓富源官民兩方均有莫大之利益即從人民一方面言不但營業者享其大利即商賈工人亦必貿易繁與生活富裕地方利賴端在於茲總之人易　成難於慮始當茲司農仰屋之際借債籌抵勢所必然現爲預籌林礦發達起見設專局以期振作閒利源以裕收入祗須官民一體共策進行僅此負債之權財政稅收逐漸整理何難如期履行該會等熱誠愛國固所深知惟於政府目下之苦衷有利無害之契約未能了解實屬意外一經劃切剖解當可渙然冰釋希將此電轉各該會知照國務院印 
[湘南現况之外訊]  
　　二十二日上海日報云同文書院政治科中國縱行隊由廣州經韶州入湖南經郴州耒陽衡州而出長沙者近日於湖南得悉南北兩軍之現狀甚詳茲記其所述戰線之狀况如下韶州有李根源兩廣邊防軍之本營其兵數號稱十萬此地在北江上流爲灸溪水與河南水之交义點天然形勝之地一夫當關萬夫莫開之要隘也由此經樂昌宜章而至郴州其間爲崎嶇之山路到處見南軍之散布郴州除湖南護國軍司令程潛外又有稱爲雲南救援軍者屯駐多數之軍隊焉由郴州至耒陽其間有公平墟之荒村爲南北議和協定所設兩方各有十名左右之代表同居於是凡關於兩軍停戰之交涉皆於此協議蓋南北兩軍以公平墟爲中心而相對峙也北軍前哨屬王旅長麾下現在公平墟北五里之地點自公平墟爲中心而相對峙也北軍前哨屬王旅長麾下現在公平墟北五里之地點自公平墟以北各處多埋地雷經行頗爲危險此處北軍皆張天幕爲夜營焉吳佩孚現在衡州晤見其副官長於其軍營中據云南軍不來攻擊北軍决無積極進攻之意乃屢屢以南軍有進攻之意否相質問因憶正韶州晤李根源時李曰北方無停戰之意南方苟尙存一兵即不可不應戰意氣殊爲軒昻又在郴州唔程潛之副官長周氏亦有段祺瑞不倒戰必不止之豪語又於北江之最上游目擊南軍輸送許多之食糧彈藥由宜章赴郴州徵諸此等事實南軍不屈服於北軍而主戰之决心至爲充足北軍之外觀較爲整齊而軍心沮喪爲不可掩之事實若南軍之兵士常誇耀蔡鍔唐繼堯之出自南軍即一小兵亦自謂兵因義起士氣旺盛有不可當之槪又南軍對於外人頗爲寬大北軍則常對之以疑心於旅行大爲不便湖南人到處皆恨北軍於奉天軍尤甚衡州湘潭長沙等處午後八時即關鎖城門商業殆已停止若衡山則求一片之肉食不可得矣由株洲至耒陽之間空屋無人荒涼滿目兵災之迹慘狀畢呈照此情形倘再繼續半年湖南人惟有完全滅没而已可歎 
[紀湖南之大水（長沙通信）]  
　　湘省本年水災已歷數次乃近日以來湘水又復大漲刀兵水火一齊來不知湘人何辜而屢遭巨刦也亟將此次水漲情形錄之如次 
　　水漲之情狀湘省自舊曆六月以來即陰雨連綿迄未晴朗迄七月初一日以後復連朝大雨勢若傾盆湘河之水卽因而漲發加以下游西水亦同時暴漲河口旣已阻塞遂至汜濫無歸故此次災區甚爲寛廣河水尚未退消而長沙各鄉如兵馬橋馬龍港白沙洲等處又驟然發蛟昨據長沙關測水表測量湘河水線已漲至海關尺二十六尺六寸可謂險矣 
　　人民之痛苦此次水漲民間損失頗多即就長沙言之所有河西鄉霞凝鄉一帶圍堤悉行冲潰而各圍田禾且多未及收割一般農民前旣屢受南北軍之搶刦茲又遇此天災前此希望豐收以補兵災之損失而爲一年之衣食者至此已成畫餅故多數相對痛哭至有憤而投水者嗚呼天時人事相迫而來三千萬湘民恐將死無噍類矣 
　　米價之驟漲湘省米價前已逐漸低落每石僅售錢二十三四千文茲以大水成災秋收已大爲減色而平　悉各局以新穀已將登場業經紛紛收束一般商人遂乘此機會抬價居奇現在穀米價格均驟然增漲穀石已漲至十五六千文米石已漲至三十三四千文 
　　張督之求晴張督前因天雨不止業已飭知長沙知事禁止屠宰三日以求晴霽日來雖已放晴光亦時復陰雲密佈且每日必降雨一二次不等於農家仍有莫大妨碍聞張督擬照前淸舊例如再不暢晴即禁止五葷虔誠禱告以冀上感天心蘇此黎庶然而祈禱無靈一時尙無希望湘督曷不另籌所以救濟之方也 
[瓊島最近之戰况]  
　　廣東討龍軍司令陳繼虞等由岸步來電云繼虞奉命率師赴瓊 
 
 
 

Page 7

 
 
征討龍軍經於咸日克復崖縣　日克復嘉積鎭瓊井樂會同於業日收復所向克捷敵膽已寒直搗黃龍爲期不遠乞示方略俾有遵循廣東討龍第一軍第二支隊司令陳繼虜副司令周麟輝等同呈有印 
討龍軍自肅淸高雷後已决定收復瓊州方略由沈鴻英相機辦理茲得瓊州消息楊錦堂姜飛二部民軍在瓊東定安一帶與龍軍劇戰奮勇異常支持月餘卒因子彈缺乏分路退守瓊東定安交界之白鶴塘及定安屬之楓木市前月道尹周沅欲由海道率兵由潭門港起岸以攻瓊東爲一網打盡之計嗣爲省軍艦砲擊遁回改由内河循北涌抵龍塘市至舊州以達文昌設立司令部一方面遙制淸瀾港一方面自藍嚴村直搗瓊東城使楊部首尾受敵以淸内患由龍軍統領梁金文統率兩營猛攻瓊東楊部以子彈無多惟有據險以冷鎗應敵兩軍相持十餘日攻勢已疲去月二十九日楊部乘夜暗出疾馳抵文園猛攻嚴村敵軍兵站梁金文率衆回救黑夜路生爲楊軍截擊兵站被刧一空是役楊部奪獲子彈數十啣尾追擊直至淸瀾途中擊斃敵軍營長一人統領一人一號已由納順洪率兵往救海口府城因而大震昨廣州灣之敗殘龍軍由黃思錫收拾來瓊約有二千餘人現下異常戒嚴如非瓊州人祗許出口不准入口所有攻守事宜悉由黃恩錫主持又一消息黃志桓日前來省寓廣泰來客棧昨入謁莫督面陳瓊州情形聞其大意謂海口係通商口岸華洋雜處戰事一開恐啓交涉查龍軍現已勢窮先行撫戢以免地方糜爛惹起交涉問莫督以所陳情形屬實並以黃氏久隸龍部且與各將領誼屬同僚着手自易特命其愼重進行並一面預備進攻黃氏昨已搭輪往港矣 
瓊山澄邁兩屬自雷州克復後由楊錦隆民軍佔奪要隘准備進攻專俟沈軍渡瓊撥給子彈卽舉所部以拊海口之背刻以沈軍第二支隊陳繼虞率兵馳抵樂會應卽聯合夾攻以收速效昨已檄令兩屬民軍即日進兵所需子彈統由第一軍源源接濟并聞海口沿岸及南渡江一帶已由民軍節節進迫大約海軍艦隊日内繼至海口一地龍軍斷難久守矣海口各界代表莫榕鏡等來電云龍軍擾害地方蔓延高雷現經省軍大學攻伐高雷肅淸勢必殃及瓊崖查我海口一區孤懸海外愚民悉秉天誠無知無識當龍軍初來瓊州時商民多方抵制惟屬省中所派未敢不予以地方居住現養虎貽患良民受害即在目前伏乞轉飭討龍司令劃出戰線免致商場糜爛實深企禱之至 
譚行營來電云近觀北政府舉動積極由閩圖粤並分三路進兵以分我兵力在我宜以敏捷之機應付之庶免爲所牽制現在汀州各縣已歸我軍掌握閩力薄弱終不足慮似宜乘此時機對閩暫取守勢而急調海陸軍以全力攻瓊島覆龍巢則可省上方之顧慮是否有當希速會商示敎浩明叩 
[漢口僑工局成立之平議（詹詹）]  
　　僑工局醞釀經年今已實現漢口亦任經理員設事務質於施妥博街一般知識淺薄者誤爲參戰督辦之附屬機關或以爲承招華工放洋必屬營業性質可以牟利者因此閒人市儈出入其間終日芸芸窺探承攬辦法一若爲販賣猪仔之機關者幸經理員以此次責任太重嚴爲拒絕謂須請示總局方能着手辦理顧此種政策在標民主旗幟之國家行之者絕少論者謂中國人口繁衍據内部調查已達九萬萬以上而無恒業者不知凡幾政府丁茲百孔千瘡之候對於民生生義未遑過問良懦之輩尙能安分苟全强梁之徒大都流爲匪類以故徧地伏莽荆棘環生今者設局募工在我最弱之國家藉外國爲殖民地俾此多數游民迫淤饑寒鋌而走險者皆餬口有所旣可免於刑戮閭閻亦可安枕特不識應募者是否此項游民亦一問題也余僅就漢口一隅言之試同乘肥衣輕挾手鎗以行刧者能否放下屠刀而應募手故吾謂此策須在執政者行之能得其道否則其流弊之大又不知如何也昨日北京總局通令各事務所略云華洋招工業經本局定有專章非遵照辦理雖中外人等槪不得招募乃創辦之初即聞有奸徒乘隙違章與外人私相授受訂立合同情事殊非整理愼始之道各該地如有上項節情該事務所應轉請地方官出示查禁云云足徵辦理之初已有人視爲利藪者矣 
[江西總商會之拒土會]  
　　政府以鴉片製藥指省分銷並規定蘇浙贛鄂四省爲銷售地點贛人以其流毒甚深一致反對日前浙江商會公函本省商會請其一致力爭商會長龔士材盧芳遂於十七日集合各商董研究對付方法决議備文呈請軍民兩長據情轉達中央請其取銷成議原呈錄下呈爲鴉片製藥流毒無窮贛民何辜指派銷賣籲懇轉呈除毒害而維禁令事竊查鴉片之禍甚於洪水猛獸前淸之季弊政叢生惟禁烟一舉差强人意民國肇興重申禁烟之令稽察嚴密雷厲風行是以友邦善士對於中國禁烟靡不極端贊成同心輔助上年會勘烟　呈報肅淸方謂毒卉旣去從此可以拯煙民於火坑除百年之陷阱强稱富國在此時矣不意噩耗傳來竟有鴉片製藥指銷蘇鄂贛浙之消息逖聽之除不勝駭懼夫鴉片初入中國原以洋藥爲名自一般人士陷溺其中於是深根固蒂牢不可拔壯者漸弱富者寖貧乞丐成君盜賊徧野向之所稱爲洋藥者直不啻砒鴆之害人試一念及之猶覺不寒而慄今幸根株已淨又欲使殺人之物蔓延我贛省八十一縣之中豈以我省連歲以來水旱災荒禍猶未足又從而推納之耶夫同屬中華民國而受害者僅數省人民是謂不忠烟毒旣除而又欲使鴉片之復活是謂不信不忠不信何以爲國職會懼禍至之無日痛功敗於垂成心所謂危不敢不告爲此呈請督軍省長俯賜鑒核懇予據情代達當軸取消成議俾烟毒不致再延贛民幸甚民國幸甚 
[皖商會注意鹽斤加價案]  
　　皖督倪嗣冲提議鹽觔加價一案皖人士反對甚力前議會雖未議决通過究未將全案打消不過置之未議茲届省議會改選開幕之期在邇某系當茲省議員改選之際出全力以運動聞産出之新議員非某系不可說者謂此案將來提交議會重議結果定可通過省商會現慮及此昨特通函各縣商會合羣力以阻之未知能達目的否耳茲將其通函披露如下逕啓者竊照鹽斤加價一案前已迭次函達早邀洞悉并經各縣多數商會函電交馳懇請否認在案惟該案前任議員雖未議决亦未打消不過因閉會届期暫行擱置將來省議會開幕勢必將此案提議結果在新議員來自田間人民疾苦更所深知諒可一致否認本毌庸鰓鰓過慮惟商商係社會法團當然代表人民負託議員爲民請命大義所在未便漠然現届覆選之期省議員皆將産出用特專函奉達務祈貴會諸公轉向貴縣當選議員蒞省開會時務將民生困苦剴切直言俾達取消鹽斤加價之目的敝會近交省垣忝爲領袖萬不能緘默一言以貽我皖三千萬人民之交責也尙祈協力維持俾留人民一線之生機卽養地方一分之元氣刻値新選議員來省在邇實屬一髮千鈞稍縱即逝伏乞格外注意先與當地議員接洽妥協云云 
[皖省近聞]  
　　蚌埠近來異常戒嚴聞因日前又破　黨人機　一處獲蔡姓朱姓兩人供詞中牽涉陸建章之子倪督以案情重大即將蔡朱兩人解交北京執法處研訊昨聞北京仍將兩人發回就蚌埠鎗斃復由倪督咨請中央通緝陸某歸案訊辦 
近聞倪督軍有聘請前四川都督尹昌衡爲高等顧問之說惟尹現在蘇督軍署不知能來皖否 
皖省一切軍政倪督多與黃省長磋商其往來要電向由蕪　壽縣等局轉遞現倪督以轉遞不免遲緩故已咨請交通部增設安慶蚌埠直達電綫俾軍民兩署要電不致沿途轉接較爲敏捷聞交通部已飭安慶電政總局於安蚌兩處設置矣 
[杭州快信]  
　　省敎育會署假消夏社之展覽會訂期二十四日實行關於哲學上各種圖說搜羅畢具二十五日閉幕 
　　財政廳長張道生廳長自此次辭職後雖蒙慰留仍持冷淡態度原擬更換統捐人員至今一律擱置槪不發表 
　　楊督軍齊省長訂期二十五日假陸軍同袍社公讌日領荒井金造稽核所洋員田邊太郎全省當道咸陪座 
　　艮山門外機匠罷工風潮經警務處飭視察員傳芝亭督隊馳往彈壓現已平靜并責成業董楊桂芳妥籌善後辦法 
　　高審廰昨委塙維濬呂璜爲永嘉地方廳推事 
　　實業雲廳長聘程淦爲本廳諮議官 
　　荐橋巨源錢莊經理楊永裕私售印花稅案現經警廳判罰三百五十元驅逐出境昨將罰金如數解交印花稅分處畢處長騐收 
[南京快信]  
　　聞李督昨又有請息爭電分致南北要人詞甚痛切李督昨又派參議王鍾赴鄂贛有所接洽 
　　聞曹錕張懷芝亦有加入長江四督主張和平說 
　　駐京代表韓德銘電告政府因邊省勢危决派靳雲鵬爲國防總司令 
　　軍民兩長日前電中央以蘇省歷年歉收難弛米禁茲聞政府昨又有電致李督齊省長略謂鄰邦米荒義應接濟蘇爲産米省分能採若干作有限制之輸出是否可行希熟籌之云云 
　　齊省長因省城米價飛漲昨嚴飭所屬重申米禁 
　　寗商會前擬今日開拒絕土藥大會茲聞軍民兩長已電部拒絕勸阻緩行開會 
　　軍民兩署接到各屬商會地方公　紳董議員反對鴉片製藥電已有百餘起 
　　新省議員以𥞊陵公司礦照農部壓置未發擬俟省會召集即咨請國會提案質問 
　　新省議員王鳳誥以乃父以昭被徐鳳苞主謀暗殺獲犯移解江寗地方廳審理迄今半年未付公判實屬玩忽已向高等廳控訴伸雪 
　　第十九師師長楊春普昨電軍署報告贛南雙方均守疆界迄無戰事 
　　張文生鎭守使電軍署報告哿日由碭山縣回徐 
　　通海鎭守使張仁奎前日因公來省昨已回防 
　　宿遷防務李督責成淮揚馬玉仁海州白實山兩鎭守使負完全責任 
　　儀徵姚知事備價請領快鎗二十枝子彈三千粒軍署令飭軍械局撥發 
　　農商部僉事林文煥奉派來蘇調查礦務 
　　潘子純在寗設立工藝出品所運銷宜興陶業工廠出品 
地方通信 
[松江]  
　　議設女子師範滬海道屬省立學校僅有第三中學及第二師範兩校較之其他道區爲少故上届省議會滬海道屬議員曾提議於松地設立省立第三女子師範已經大會通過嗣因省會改選遂未咨請省長照辦現有松江旅寗學界分子陸規亮張公嶼及松江勸學所長張彬士高小校長姜文傅錢邦泰馬昌期等因恐第二届省會開會後前議或有變更爰於昨日假座醉白池宴請松地新選省議員沈維賢閔瓛葉理封錢銘銓盛元音朱世瑾等述明此事經過情形請其於開會時力爲維持俾底於成云 
　　設局收買螟蟲松江螟蟲復發上級官廳均極注意首由齊省長派委史樹章來松督促縣署肅淸蟲患旣由實業廳技士李鷺賓接踵而至現滬海道尹又派科員高君來松史等三人現均駐節縣署迭經各該委協議均主設局收買遂由縣於小西涇楓涇兩鄉先行試辦旣而五厙小崑山兩鄉踵請仿行此四鄉中收買成績以五厙爲最佳昨由該鄉自治委員吳翰芳解來螟蟲螟蛾卵塊極多經省道各委驗視後確無雜蟲在内准聞該鄉對於收買一事反對甚力故吳已具呈縣署懇請另派妥員接辦 
[無錫]  
　　紳商拒土之公電商會孫蔡二會長及市縣自治董事等日昨會合各機關領袖聯名電省云南京齊省長鈞鑒報載蘇省指銷洋藥商民等萬分惶駭錫邑密爾滬濱迭經官廳嚴禁私販幸而絕跡若再指銷是引狼入室殺我蘇民後患伊於胡底懇請鈞座准予咨部免銷蘇省並飭無錫縣知事嚴厲查禁勿予入境以慰衆望而絕毒氛不勝叩禱無錫商會會長孫嗚圻副會長蔡文鑫無錫市董事薛翼運錢鑑瑩鎭鄉公所董事蔣士榮倪家鳳朱炳麟欽祖植陸鳳詔唐士模曹允文汪錫恩鄒建章吳棣張國華公叩 
　　米糧價值之飛漲近有糧米已准出口無錫指定出米二十萬石之謠傳致一般商販爭相國積上海等處商人携資來錫辦米者亦多火車站米船蟻集日有數十車裝往上海或北上赴津故米價陡漲糙挭本每石四元九角現已跳至五元六角白梗米須六元二角其勢且有漲無已一般逐日糴食之貧苦小民呌苦不已又小麥一項爲米糧影響兩日來每石亦漲三角而囤户猶逐日放價收買目下高小麥已至四元五角中關四元三角恐尙須增漲也 
[鎭江]  
　　得雨誌喜江北高寶裏下河七縣天久未雨田畝龜裂旱象將成各縣農民紛紛求雨至十九二十兩日天忽大雷雨傾盆倒瀉得雨六寸有餘田疇霑足可望有秋各縣老農咸額手稱慶惟聞中夾有氷雹一小陣或恐美中不足云 
　　紗價漸漲近日本埠紗價因印紗來源缺乏需過於供故驟漲五六兩日紗初漲繼跌惟較前仍漲四兩至六兩不等客帮交易頗見暢旺 
　　美領過鎭上海公共公堂會審官美領事博金式君現奉美政府調任長沙領事業於日昨由滬乘日淸公司鳳陽丸輪船道出京口旅鎭美商各洋行大班咸登輪歡迎是夜一時啓輪上駛赴湘履新 
[揚州]  
　　儀徵學務彙誌儀徵縣立第一高等小學校長樊德馨現經姚知事呈准敎育廳調任勸學所長遺缺以該校主任敎員鮑光明遞補城廂第一國民學校長厲君由縣署委充商學小學敎員遺缺以第七國民學校長張明仲調任張缺以東區第二國民學校長厲鼎馨調補至第二國民校長委本届第五師範畢業生盛君承乏第一届小學敎員檢定合格者四人計高等本科正敎員程宗鑑厲鐘國民正敎員周頌平助敎員吳長增 
　　運使因公滯省兩淮鹽運使張秀煜日前因公赴寗面謁齊省長李督軍禀陳一是茲張氏由省來函謂尙有數日勾留始可遄返云 
　　所長請委敎員江都第八區第三國民學校敎員黃宗霸現就第三高等小學敎員遺缺由勸學所長曾雲程呈請縣署委任省立五師範第畢業生張恩穀補充 
[南京]  
　　禁止招匪編軍江蘇李督軍禁止各省派員來蘇招匪編軍曾於上月養日電呈國務院參陸兩部分令查禁後恐各省仍有私行來蘇招募者日前又分電各省知照一面會同省長通令所屬軍警機關拒絕大意謂徐海一帶素爲多匪之區近來受鄰省影響時有股匪竄入地方益形不靖前經本督軍省長會令通飭認眞剿辦並限期肅淸在案惟各省派員來蘇自由招募民匪不分一槪收錄使匪無所懲甚或專招帶鎗之匪資其實力使匪有所恃皆足動搖民志而長盜心爲禍甚烈流弊滋多近據陳旅長調元電魯軍高統帶蔭臣以奉唐使天喜及第七師劉旅長振玉命令招撫土匪史殿臣丁明堂等或已成營或已接洽電請該旅緩剿勿追雖經分别電詢確係未定而本省此次大軍兜剿淮海已報肅淸正專力於徐冀使早日廓淸以期一勞永逸此風一長尤恐懈弛軍心當於養日電請國務院參謀部陸軍部通行直隸中央各軍隊長官一面並另行分電魯豫皖湘鄂閩贛等省嗣後如再派員來蘇招募應將區域人數知會本軍署以便派員偕同妥愼辦理若無通知當然拒絕並嚴禁招募帶鎗之兵收撫著名之匪免滋流弊等因除分行外合亟抄錄原電仰即遵照嗣後遇有藉招兵爲名暗招帶鎗之兵或收著名之匪及未奉本省行知指定區域應招人數擅赴各該地方自由招募者均在應行拒絕之列仰即就近阻止一面電報到署以憑核辦倘該管地方文武宫平時遇事疏忽漫不覺察致貽地方之害一經查明定惟該管官是問事關綏靖地方保衛治安其各凛遵毌忽 
[杭州]  
　　紹蕭塘工經費有着紹蕭塘工前經霉天之時霪雨連綿致外潮内洪水勢暴漲險工迭出當由齊省長會同中央特派員屢次電部請欵茲悉中央已允先撥十萬元以濟急需昨由齊省長電部請欵其文如下北京財政部鑒籌修紹蕭塘工經費業准内務部咨經閣議决定由中央先撥十萬元現在秋汛已届懇將前項經費十萬元尅日電滙以便開工浙江省長齊銑印 
　　關於拒土之消息杭總商會昨日函致杭嘉湖寗紹台金衢嚴各舊府屬各縣各鎭商會云敬啓者敞會呈鴉片製藥指銷浙省乞轉呈以維烟禁一案奉督軍省長公署指令内開呈悉查此案尙未接准中央文電頃已會銜電部請免指銷以維烟禁矣仰即知照此令等因茲聞舊杭嘉湖各屬有李蟾仙等出而包銷已有成議果爾則我浙烟禁破壞於若輩之手是可忍孰不可忍爰於本月十八日特開大會公議對待方法並登報警告徧發傳單一面電呈政府請免指銷並電請在京諸鄉老設法維持際此明文未見以前固結團體互策進行或可挽回於萬一否則捲土重來死灰復燃何以對因犯烟禁而致斃者之無數寃魂事機急迫稍縱即逝相應檢同警告曁電京底稿一併送請貴商會察照請即分函各商店主人及經理並各友曁各房東公同實行始終堅拒如别有對待方法尤深盼切並乞邀集全體開會集議誓達拒絕之目的共籌挽救之策一面請將會議情形見復爲荷紹興商會曁舊屬七邑商會於日昨具呈楊督軍齊省長云呈爲聯合環請事竊以鴉片流毒入我中國陷溺人民甚於水火至淸季始下嚴令限以十年使洋藥土藥同時禁絕入民國後繼續行之而地方官紳及商學各界又復創立禁烟局協力堅持認眞從事年限未及而浙省烟毒已先各處肅淸此由人民對於鴉片亦深惡痛疾故克力自振拔收此成效也乃今忽發現收買存土假合藥爲名有指定蘇鄂贛浙爲行銷地者雖報載屬於風聞恐明令演成事實若不先求鈞長維持挽回於未發遏止於將行將恐死灰之燃燄毒更甚敗已成之功亟方來之禍此眞可爲痛哭流涕者也商會等爲全浙人民救死起見不揣冒昧合詞籲請仰祈督軍省長鑒核俯賜轉呈力維烟禁而保人民實爲德便再商會等因距離稍遠往返函商公認紹興商會爲聯名代表會銜而不蓋印加章合併聲明 
[嘉興]  
　　鎗斃盜犯嘉興趙家兜姚寳忠家於前月被盜匪刦去財物經姚開單報縣飭緝後茲經縣署水警隊長洪駿聲於前日購線緝獲是案盜首姚萬興一名解送至縣訊據供認結夥行刦不諱並供認拒傷事主一人業由縣依照懲治盜匪條例判處死刑電准省吏於日昨將盜匪姚萬興押赴犯事地點執行銷斃矣 
　　試驗敎員嘉邑檢定小學敎員由委員會通告於二十日起開始舉行現悉本邑有試驗諸敎員赴杭應試者僅陳澤貽等六人其餘多人相率觀望其無試驗赴杭者共四十餘人現無試驗諸敎員已於二十一日檢查完竣二十二日陸續返禾矣 
　　擬開公井嘉興公民金甸臣等因城中河道窄隘河水臭　呈准官廳撥欵開掘公井以便居民汲飲現金等已將公井地點勘定六處（一）北城門口啓秀女校前（二）天后宮前（三）芝橋銜北椿樹弄南（四）薦橋河下（五）姚家埭（六）東門大街 
[天津]  
　　水患彙誌南運河近日水勢盛漲灌入減河以致減河亦不能容滄縣屬境内之北子來屯減河北岸於本月十二日早漫水將堤冲破口門約有十餘丈該縣知事已督同人夫竭力修堵又滹沱河近日水亦盛漲鐃陽縣境内南岸因無隄埝水已出槽淹没田畝無算 
　　糧價問題天津警察廳爲維持糧價起見昨日函請天津總商會規定麵價以免居奇原文略謂頃因年景豐收糧價日落而近日麵價仍未減輕貧苦人民頗有怨言謂天賜豐年貧民並未得沾利益物議沸騰怨聲載道敝廳長鑒於日本現在風潮深恐激成他變不易維持當經召集衆董事會議維持辦法經衆議决函請貴會轉知三津磨房知照全津磨房麵舖所買之糧與所賣之麵應須得利幾成務各劃定一准價値果能賤買賤賣價値公允自然和平不生風潮等語所擬辦法實與商民地方均有裨益相應函達貴會即希查照辦理又邑紳杜寶楨昨調查糧價麵價麵舖獲利甚厚禀請警察廳維持略謂現查糧價分量原本得利縷述陳之（一）高麥每石六元中麥每石五元七角次麥每石五元二角麥子每石重量一百七十有零觔出麵一百五十觔每觔原本應合銅元五枚現在門市售賣高麵八枚中麵七枚半次麵七枚每觔可得利二三枚之譜（一）高𥠬子行市每石四元二角每石重量一百五十有零觔出玉麵一百四十觔原本四枚現時價售玉枚半年景雖好而窮人無益麵舖得擁厚利若不趕爲設法不但人心不順而且有負天心也請速設法維持以濟民食云云 
　　交易所成立天津證券交易所於十八日假江蘇會館開成立會是日下午二時召集股東（百股以上者）到會者三十三人至四時開會推王小宋爲臨時主席報告開會宗旨宣讀章程逐條研究通過後議定創辦人之報酬正理事長月薪三百元副理事長二百六十元常駐理事員每員一百五十元先按七成發給表决後宣布散票選舉職員其票係以每股作爲一權投畢卽開匭唱票計選理事十一人張紫垣劉坦王葵若史康侯李士偉張邠野葉蘭舫王芝杰王魁元王小宋阮壽岩當選復經理事十一人互選正副理事長史康侯得十票當選正理事長王丕煦得十票當選副理事長又由理事推葉蘭舫王魁元爲常駐理事至晚九時藏事 
雜評一 
[選舉議長（默）]  
　　選舉議長爲新國會成立後之第一事而此第一事實有予我人以永永不忘之慨嘆者則劉恩格之當選衆副長是也劉恩格非挾張奉督之力而來者乎張奉督不嘗有指派議長之要求者乎顧我以爲劉雖挾奉督之力奉督雖有要求而爲議員者當必本其良心上之主張斷不遽爲武人之力所懾服也而不謂今竟惟張督之命是聽則此後國會之能力可知矣 
雖然此國會者本督軍團之國會也安有此區區者而不從之乎又張奉督者更有大於副議長之物尙欲挾武力以要得之也則此區區者又安足論乎 
[總統與憲法]  
　　北方新國會之兩院議長之完全選出矣南方舊國會之宣言書亦發表矣議長選出後第一事即爲舉總統宣言發表後第一事卽爲議憲法此兩方對待之情勢而萬不可移易者惟於此有一種感想焉今日議和聲浪旣已復興則北所舉之總統南能承認之乎南所議之憲法北能承認之乎以此爲交換條件而不能妥協則更將從何處調和乎此亦足以測時局之前途矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中美兩郵船之輸運]  
　　英文滬報云中國郵船公司中國號於二十二日午前十時自滬起椗開赴香港除載大批尋常貨物外並裝運値洋一百二十萬元之銀條送交香港政府又太平洋郵船公司哥倫比亞號於二十一日午後由舊金山經火奴魯及日本各口岸行抵上海載來貨物一千七百噸及値洋七十六萬五千元之銀條此船定於二十三日午前十時開往小呂宋云 
[寗波嘉興官民之拒土]  
　　寗波旅滬同鄉會議决拒烟主張官民合力迭接鄞慈奉鎭定五縣知事復函一律贊成均載前報茲象山縣汪旭初知事東寶亦已復函贊成是舊寗波府屬六縣已完全拒絕運銷存土惟南田新立縣治遠在海外尙未復到料亦必表同情茲將汪知事復函照錄如下寗波旅滬同鄉會諸公大鑒頃奉蒸日惠函敬悉諸公以銷售存土一案分電省道矢志抗爭毅力卓識欽佩無量敝處早具此意前聞指銷謠言卽經出示曉諭力戒商民不得私運烟土妄觸刑章現在並據縣商會函請合力呈爭足徵嫉惡惡毒心理皆同除已呈請省長嚴禁外用特函復 
　　旅滬嘉屬同鄉會致浙省楊督軍齊省長電云杭州督軍省長鈞鑒存土指銷名爲製藥實壞烟禁凡屬浙民同聲憤激萬乞電請中央免予指銷庶絕流毒而順輿情迫切待命旅滬嘉屬同鄉會姚福同陶葆廉張麟魁周昌岐徐棠戴文溶謝壬瀾等叩 
[又有烟土由港運滬]  
　　前日午後有一商輪由香港運來存土二十四箱停泊浦東碼頭起卸押送海關驗收存棧又該輪搭客粤人某甲夾帶私土三磅爲該公司騐關西人查獲立用電話通知水巡捕房拘解檢察廳訊辦 
[反對金劵之贊同]  
　　全國抵制金幣借欵聯合會上海分會自成立後即經通函商學各團體請求協力進行茲將該分會所接贊成覆函照錄於下（一）上海紹滬公會代表陳仁琅復函逕啓者昨接大札誦悉以朝鮮紙幣喪權辱國斷送全國金融命脈將來禍非淺鮮幸蒙貴會聯合諸君偉論積極進行不勝欽佩敝會亦一致贊成開會共籌防止方法挽回利權叨末指敎以利進行匆此佈復（二）上海金銀商業公所凝仁堂復函公啓者敝會接閱來函藉悉政府金幣券條例已見命令若果實行市面通用紙幣斷送全國命脈吸收現金延長南北戰禍禍及同胞幸貴會諸君熱心公益通知敝會敝同業集議後一致贊成力圖抵制此種不顧商民之借欵故本會同人咸願執鞭隨諸公後共圖挽救如有進行之處乞請隨時指示以便遵循耑備奉答 
[美國博物探險家蒞滬]  
　　大陸報云美國著名探險家博物家演說家賴萊君偕剝製動物標本專家希勒君昨乘哥倫比亞郵船由美抵滬賴君此行蓋充美國博物學博物院亞洲第三次探陰隊之主任也日内將偕希君起程赴京然後入内地游歷三日爲紐約博物院蒐集動物標本並將攝取中國野物生活之影片日後後且擬遊歷印度支那及菲列濱羣島云 
[美郵局續售戰事儲蓄郵票]  
　　英文滬報云上海美郵局所存之戰事儲蓄郵票昨甫售完適美船哥倫比亞號抵滬帶來此項郵票共一萬六千枚値美金八萬元故美郵局將繼續發行本月内每枚收美金四元一角九分出月即增價一分云 
[嚴防運米出口]  
　　　江海關馮監督奉齊省長電開查得近日米價忽又增昂恐有奸商偷連自應加意嚴防以維民食等因馮監督當即函致威稅務司請派扦巡嚴加查察威君接函後業已選派華洋扦巡於即日起分班密往浦東西各碼頭及滬南十六舖各輪埠對於駛往外洋各商輪逐一查察如有夾帶食米私運出口着即截留禀候核辦 
[茶葉分運請照舊章之覆函]  
　　總商會昨接上海稅務所陳所長復函云昨准函開頃據茶行公所函稱敝業茶葉一項貨到本埠出售蘇松太等屬照章以捐票調換分運單裝赴内地以一年爲限今改章以五個月爲限未免爲期太促茶葉上棧有遲至一二年方始銷去者一年之期已屬勉力若經縮短力實難支懇請函致稅所轉呈財政廳俯准仍照向章一年爲限以恤商艱等情由貴總商會函轉前來准此查分運期限延長一年借票買票朦請分運影響敝所稅收實非淺鮮廳令改爲五月原爲整頓稅收袪陰積弊起見本未便發生異議惟念茶葉分運弊竇較諸油豆餅三項爲輕旣承台囑姑候據情轉呈財政廳請示能否邀准俟奉指令再行佈達 
[華商電車司機人罷工四誌]  
　　華商電車公司各司機人因公請撤退九號二十四號兩暗查不遂同盟罷工迄逾三日未能解决業由該公司將司機人呂賢佐沈德之潘懷寶孫羅英劉福山俞德元等六人送請警廳函送地方廳訊辦詳情迭紀本報茲悉前日午後陸總理通告未拘留之各罷工司機人等大旨謂姑念汝等均屬苦力之人無不格外衿卹如果實非有意而被脅出此者不防於明日（二十二）上午十時同至公司報名頃刻指派接班否則將所給之號衣交還公司如違定行着保證人賠償損失洋一百元云云詎届時到來報名者僅新招之一百餘人内中選就二十名預備敎授而老司機人均未報名已將號衣交還者居其大半昨日開車仍由機匠工人查票員等庖代旋因該代開車人等對於司機技藝未熟聞已撞壞電車四輛昨日午前在中華路發生危險事三起（一）於十時有二十八號電車由老西門開回小東門經過大東門之談家弄附近適有年逾六旬之陸姓老婦從弄内走出欲至高巷頭家中被該電車撞跌軌道中當即停機將該老嫗拖起已受傷頗重當爲崗警查知即將受傷人及代理開機之阿林（電燈工匠）帶入一區三分所拘留一面飭將老嫗送至新普育堂醫治（二）二號路牌某號電車坐客中有十餘歲之小孩至大東門口尙未到站急急跳下褲脚兜住踏板以致傾跌迨停車扶起已傷手腕出血（三）有女客某氏亦因停車未穩急欲下車以致跌仆略受微傷旣而各代司機人因阿林未由公司保出遂各不願負此重大責任有議於今日起不願再爲庖代之說又聞賣票人連日由公司每名賞給洋一角至被拘之司機人呂賢佐等昨日又經地方廳檢察官提案研訊一過仍命還押惟因供詞涉及該公司車務總管陸仲麟等該廳乃函該公司着陸等來案候質 
[虹口防務之嚴密]  
　　虹口滙山滙司哈爾濱楊樹浦等各捕房捕頭以虹口地方遼闊防務重要傳諭中西探捕務各加意巡邏以懾匪膽並印就布告多份派捕分送烟紙店小錢莊等勸令在櫃檯上裝置鐵欄木栅俾免匪徒生心云 
[捉拿形跡可疑之和尙]  
　　老閘捕房特别機關中西包因見住居墳山路某壽器店樓上之慧通松華等四僧人形跡可疑當經禀明捕頭於昨日黎明時密往該處將四僧人及婦女東周氏等二人拘住并抄出六嚮實彈手鎗一支一併帶入捕房即經捕頭略詰一過諭着分别管押候解公共公廨研鞫核辦 
[鄰居婦人作崇四誌]  
　　住居北江西路二十二號門牌之湖南婦人羅周氏被鄰婦王倪氏在虹口捕房指控於上月二十九號晚以納凉爲由將伊誘至家中串同姘夫陳達泉及某甲（現均在逃）持鎗恐嚇刦去値洋四百五十元之金珠飾物等情業已由捕將羅周氏拘解公共廨迭次訊問均紀前報昨晨又由捕房將被告解廨請爲復訊先由中西探上堂禀明拘獲被告情形並由原告王倪氏投案訴明當時被搶狀况質之羅周氏供稱陳達泉與某甲均係故夫之友時常來家閒談至於搶物之事我未知情求察俞襄讞商之美副領事丁君判羅周氏從寛開釋惟日後將陳達泉等提案研訊之時仍須白行投廨以憑質證 
[大條銀價已有更動]  
　　大條銀價自七月一號縮小六二五以來久無更動及至昨日（二十二）始加長六八七五掛牌爲四十九辦士五以故標金之價跌去三兩之譜後因揭曉鎊價仍無更改金價復漲至二百二十三兩五錢五其詳細價單參觀本報商務欄可也 
[美國停製摩託車消息]  
　　大陸報云本埠亨茂公司接紐約摩托公司來電云摩托車有一月一日停製之象由此觀之美國普通所用之摩托車不日或將停止製造也 
[著名洋商離滬之歡送]  
　　文滙報云達昌公司之穆勒君來滬已十七年兼充外國絲業會社書記平日交游甚廣茲定於星期六日起程赴美服務於紐約公司上海中國絲行特贈大銀觥一具以誌紀念其友人且於今夜在上海總會設筵祖餞 
[中國科學社與工程學會訂期開會之通告]  
　　中國科學社與工程學會昨日通告會員謂本年科學社年會與工程學會年會現定於八月三十日至九月二日在綺色佳聯合舉行除議事會外諸事俱混合辦理藉免疊床架屋之嫌而收交相策勵之益綺城山色明媚水木淸華講學游覽無出其右且與錫蘭古施相近科學社工程學會會友欲於閉會後轉赴東方學生年會二小時内可以直達凡此種種便利爲歷來所未有甚望撥冗蒞會挹山水之佳勝發學問爲文章不勝翹盼之至中國科學社社長任鴻雋工程學會會長陳體誠曁董事部中國科學社工程學會聯合會幹事朱家炘秉志孫鴻芬尤乙照徐乃仁何運煌程孝剛楊毅同啓 
　　茲將暫擬會程臚列於後八月三十日星期五下午二時到會會友註册晚八時正式開會敦請范靜生先生及康乃爾敎授演說八月三十一日星期六上午八至十二時科學社議事會下午二時至五時文藝會（宣讀專門論文）晚八時演講會（名人演講）九月一日星期日下午二時游覽名勝晚八時文藝會（宣讀專門論文）九月二日星期一上午八時至十二時工程學會議學會下午二時至五時討論會（宣講普通論文）晚八時交際會正式閉會 
　　會中用費膳宿二項約計金七元五角（膳三元半宿三元出游一元）到會註册費二會共取美金一元以充秩序單及各項紙件筆墨等用 
[徵訪江蘇通志資料之展限]  
　　上海縣知事接江蘇省長訓令云案據江蘇通志局提調胡嗣芬呈稱竊本局徵訪期限原案定爲六個月自三月起至八月底止即爲届滿時問查各屬徵訪稿册及志書近據送到者殊屬寥寥迭經本局再四函催去後據稱各縣今年因趕辦兩次選舉多視此爲不急之務徐屬一帶又以盜匪充斥人皆裹足遂致稽延等情似此時勢使然亦不盡關各徵訪員之不力然若不寛予時日則修纂資料憑何徵取爲此縷陳上項情形具文呈懇准予展限一月即以九月底爲限滿之期並乞飭令本局各屬徵訪員查照至本局分校各員此刻無書可校擬由局先行函告俟徵訪完畢後再行到差用昭覈實是否有當仍候核示祗遵等情據此除指令各縣徵訪事宜旣據呈明未能依限完竣情形應准展限一月即以九月底爲限滿之期已通令各縣知事曁省派各徵訪員知照矣至總分校各員現在無書可校即由該局函告暫緩到差併即遵照辦理外合行令仰該知事知照務希督飭縣徵訪員協同省徵訪員依限辦理期於九月底竣事毌再遲誤切切至要此令 
[滬寗路添購車輛之籌備]  
　　滬寗鐵路近因營業發達車輛缺乏不敷儎運貨物洋總管克禮阿擬函請任局長撥欵添購車輛惟現値歐戰未息各國車廠均不克限期交貨且運赴中國手續極繁故將添購車輛一事呈請交通部核示一面擬由克禮阿逕向英國承辦廠家先行探詢價値並熟商工作期限交貨辦法以憑詳部採擇云 
[兩路内務科長辭職]  
　　滬寗滬杭甬兩路内務科長俞壽田日前因事北上請假三星期所遺之缺業經任局長委派滬杭甬文牘科長梅豫棖暫行兼代茲俞科長因已假滿不克來局有具函辭職之說聞已經任局長照准擬卽以梅代理此席不日即須發表 
[德郵局房屋出租誌聞]  
　　本埠德國郵局地産房屋自宣戰後曾經封閉雖有多數外商欲請租賃當因有所阻碍未經應允茲聞此項房屋已由洋商愛爾德承租由滬交涉署與該洋商訂立合同業已成約聞陳交涉員業將訂租情形呈報省長曁外交部備查云 
[警察干涉打醮之閧閙]  
　　每届七月滬上華界租界舉行孟蘭盆會向有舉國若狂之槪昨日爲南倉街二十七舖衆姓集資建醮三天之末日下午迎賽道經小九華警察一區三分署第一派出所詎爲巡警干涉會中人不肯相讓竟致用武該所中落差巡士十餘人持械奔出逢人便毆並拘去四人拉入所中又復兇毆一時路人咸抱不平幾釀事端後經旁人解勸仍不允將被拘之四人釋於故由二十三舖各店舖公呈淞滬警廳徐廳長請爲核奪云 
[新兵乘輪赴厦]  
　　閩省此次續招來滬暫駐龍華操場之新兵二百四十七名業由招兵員杜舫洲考驗合格已於前日將續到之新兵如數押乘輪船送往厦門聽候編練 
[契稅不准帶收附加]  
　　上海縣沈知事昨接財政廳通電云契稅不准帶收附加業於六年一月奉財政部眞電通行遵辦在案惟閱時旣久誠恐各縣前後任未能查案接洽率請加收或竟帶徵實屬徒煩筆墨擾累民間爲特重申前案電令該知事遵照廳號印 
[洋商承保内河水險後之要求]  
　　英商益興水火保險公司近因承保内河帆船水險時常失事損失不資特具禀駐滬英領事請求照會滬交涉員移請内地官廳切實保護茲錄原禀於下謹禀者竊敝公司向係承保水火險爲業今正有華商何靜之來函江浙内河帆船水險承保問題當時敝公司以内河水險風氣未開營業不免微細未敢冒昧承認旋又由何靜之來稱油豆餅雜糧業全體一再開會通過肯與敝公司訂立合同認保一年而敝公司始允所請即在内地十六舖業盛里四號屋内分設内河水險經理處延何靜之爲經理開辦以來營業尙稱進化茲於七月八日有華商長義行雇胡任林帆船承裝豆餅五百片運往浙省雙林地方交卸當由該行向敝公司經理處投保平安水險銀五百五十兩該舟開駛至浦江白蓮涇北首久記碼頭突遇暴風立即進避浦畔約在是晚十時半有和興小輪不照航線行駛由北駛南進檔猛撞竟將胡任林船撞損貨物立遭漂没次晨由長義行向敝經理處報告失事情形敝公司得悉後遂即派人前往調查知胡任林船確被該小輪撞壞腰部肇禍後長義行向敝公司索賠損失銀兩查此項損失應歸和興小輪負擔惟公司爲自重信用起見照章賠給一面報告浦江水警署要求澈查肇事情形責令和興小輪賠償損失迄今已届一月之多該水巡隊置若罔聞並無影響實屬有虧職守致敝公司不能向該小輪索償賠欵損失查和興小輪係高昌廟江邊碼頭對面和興翻沙廠之産該廠係德人可歇（譯音）所開兼任華商電車公司工程師住滬南機廠街申大麫粉廠對門平素趁和興小輪返家爲常事爲此呈請領事電鑒俯賜照會滬交涉員迅行轉飭淞滬警察廳責令浦江水巡隊趕將該小輪扣留查明當時肇禍情形俾得向該小輪索償賠欵並請咨行滬交涉員飭令所屬嗣後對於敝公司承保水險之帆船在江浙兩省區域内行駛一律保護實爲感戴 
[快利輪船入塢修理]  
　　招商局快利輪船改駛航線插班長江各埠曾誌前報茲悉該輪前因裝兵損壞須加修理昨經該局董事會議决將該輪停班駛入江南船塢修理約三星期方可出塢行駛云 
[寗波同鄉會募捐消息]  
　　寗波同鄉會建築新會所設立商業學校募捐二十萬元定限一月今已日期過半故各募捐員日内紛紛將捐册連同募到捐欵彙繳事務所者甚多茲將續收捐欵列後朱葆三君募到韓芸根君捐洋一千元唐仁志君募到春陽號五元唐君自捐五元鮑靑輝君募到餘元昌號十元敏愼堂二十元鮑君自捐二十元事務所募到舒德高君捐洋十元方錦才君捐洋二元大和堂戴芳蓉君捐五元鄭振聲捐五元烏品瑞君捐一百元徐萃生君募到景福銀樓二十元徐君自捐十元林曉漁君五元景福各友十五元總共募到洋七萬九千七百八十八元八角八分銀五千一百五十五兩 
[市北公學開校]  
　　滬寗車站慶祥里市北公學日夜校於二十一日開學學生到者二百數十人由校董李伯勤君主席致訓詞繼由國文敎員潘公展及新聘國文敎員包祖香體操敎員許穎達諸君演說女校於二十二日開學學生到者亦甚衆由主席致訓詞繼由新聘女敎員南洋師範畢業陸振權及敎員張蘅諸女士演說頗爲懇切云 
[通俗宣講社之呈文]  
　　通俗宣講社發起人顧翕周王立才顧旭侯袁順年等呈報上海縣沈知事及各機關文云本社開辦以來至今八載每逢夏季必有組織夏期宣講之舉以此時本社講員取暑假之暇晷盡此義務社會中人乘納涼之機會藉增常識故今歲之夏仍依舊進行自七月二十一日至本月二十一日止爲期恰足一月宣講共有十次而宣講之處除浦西之東西南北中各區及事務所外他若浦東之楊思橋塘橋楊家渡瀾泥渡各鎭亦分叚舉行每届宣講天雖炎熱而本社各區理事單貽孫汪春波俞元爵汪春鑑洪賡揚講員汪春涵汪龍超印培楊家堃錢耀宗等皆以通俗宣講爲當今急務願犧牲精神孜孜矻矻未敢少懈故聽者咸肯與會獲益不淺至聽講人數大抵浦西寡於浦東以宣講地點浦東勝於浦西也宣講資料如夏秋衛生勸人識字勸人動儉勸用國貨勸戒烟酒賭勸重公德勸戒迷信以及古今軼事共和要旨孝親愛國等其他關於通俗之旨趣者靡不竭力推行散會之後又分贈各種圖畫印刷品以資觀感今夏期宣講業已完畢自後照章每月舉行二次餘若本社附設之露天學校通俗敎育夜館（二校均立案）圖書室等仍照常開辦此本社近日之實况也今有進者竊思上海爲通商大埠商賈輻輳人羣雜居良莠不齊通俗敎育之要自較他邑爲急是以本社發起於前淸末季急以宣講爲改良社會之先河辦事同人旣任通俗之責寗始終如一不若他種團瞪前仆後繼忽隱忽現蓋承地方長官熱心紳士提倡於先本社不得不維持於後也今者聞上海縣敎育會同人提議宣講爲社會急務亦有推廣之舉本社同人額手稱慶凡逢本社講期之外力有所逮者亦願附驥尾以利進行而致普及是否有當尙祈有以正之（下略） 
 
 
 

Page 11

 
 
[揚州同鄉之善舉]  
　　旅滬揚州同鄉在閘北鐵路北購置地基建造公所已呈請江蘇省長上海縣知事淞滬警察廳長一體備案今年又重舉沈鼎臣爲正董事王月軒王印蘭爲副董事改原有之協理堂爲敦厚堂舉辦各項慈善事業各同鄉對於經費踴躍捐輸近又由虞少棠發起施棺名爲壽星會舉幹事員二十八人按月輪流專司其事此外如義　施醫給藥等亦已次第興辦矣 
[募捐興復古寺]  
　　金陵孤樹村棲霞山寺爲六朝名勝自遭兵燹殿宇蕩然茲有錫山殷庭企君發起興復在滬募捐業經認定者如下朱榜生助洋一百元祝舫蘭一百元陸達權五十元徐孟淵一百元陸渭泉五十元周茂蘭五十元許惇成堂三十元王三槐堂三十元陳菊初二十元顧贊康二十元劉春圃十五元朱留耕堂十元黃正善十元童雨香十元高渭夫十元徐張氏十元 
[江淮公所訟案之片面觀]  
　　本埠江淮公所發起人韋彦臣朱子淸等在上海地方審判廳訴舊薏張福增吳鶴富帳房陸海峯等戀棧霸佔揩不交卸公所帳目一案昨經該廳簡推事官訊據原告等公舉之代表聲明被告霸佔不交情形並云江淮公所由我等發起創自前淸迄已十餘載歷盡艱險始稍粗定按照公所章程每年由同鄉選舉董事一次詎於民國五年被告接充公所董事祗雇用司賬陸海峰一人其餘看守丙舍及扛夫等皆不與聞任憑司賬陸海峰專權舞弊至新董早已選出被告等霸不移交賬目現被告又規避不到公所之事更屬無人管理設有不測危險堪虞且公所内之動産甚夥兼之丙舍關係重要萬難置之不理應請廳長擇尤保管云云簡推事諭曰此案被告等旣規避不到候再拘傳勒令移交凪簿至保管公怕一應財産應由江淮公所發起人等邀集同鄉諸舊董自行會議公舉廉正之人擔任保管該代表唯唯而退 
[王亦梅逝世]  
　　湖州王亦梅君係江浙皖絲廠繭業總公所議董對於同業頗盡義務曾商得總公所同意在蘇州河北組織絲廠會商處並由旅滬湖人舉爲會館董事自建築迄於成立及平時整理同鄉事務頗具熱心又設旅滬同鄉會於公益里本宅添築第二殯房於湖城南門外其所辦公益事頗多現以偶患痰疾遽於昨日（二十二號）寅時在滬寓逝世定二十四號子時大殮絲繭衆商及同鄉人士一聞噩耗咸悼惜不置云 
[抛棄嬰孩尙未殞命]  
　　北四川路華租交界處之荒地上昨日發現孩屍一具外面裹以蒲包經人告知巡街捕回禀捕頭諭令該圖地保前往掩埋之時詎該孩忽然啼哭始知甫經抛棄尙未殞命遂由住居附近之江北人某姓禀准捕頭給予領回撫養 
[相驗縊斃男屍]  
　　昨報紀南車站附近發現縊斃男屍一則茲經二十四保方十二圖地保錢永生至地方廳報稱滬杭車站西首奚家祠室栅門上縊斃年約五十餘歲形似客民之無名男子查無家屬報請相驗昨午經該廳長委沈檢察官沈檢驗員等前往騐明該屍身着舊雲紗接衫白洋布衫褲衣袋中有當票十四張委係自縊而死塡明屍格判由善堂棺殮縊帶一條當票十四張帶回存儲 
[木作内之兇劇]  
　　閘北責山路鴻興坊陳萬興木作　徒沈益生前日竊取作内洋釘被木匠工頭凌喜來周興齊王阿才董永其等察破將該徒關閉空屋内待作頭到來發落旋有泥水匠楊紀郎楊才郎黃阿三等向周等要求釋放周等不允致起衝空楊紀郎之頭部被斧砍傷甚重旋由五區巡警一併拘解司法科訊辦 
[索討會洋被毆]  
　　住居閘北洪吉里興化人許鴻卿这妻孫氏前日向同鄉曹徐氏索討會洋無着反被該氏之子曹金富糾同易鳳舞易鳳和等將頭部毆傷流血當由四區崗警一併拘解司法科訊辦 
[擲櫈傷人]  
　　住居華特路之江北人吉和尙不知因何起釁持櫈將葛金餘擲傷甚重旋經葛卞氏等訴由包探程明海將兩造拘入捕房禀明捕頭飭將受傷人送往醫院醫治吉押候解送公堂訊辦 
[車夫自認疏忽]  
　　黃包車夫陳一春日前拉車至民國路法租界方面將王元道撞倒跌傷頭顱由捕將陳及王一併帶入捕房旋將受傷人送往醫院醫治一面先將陳解送法公堂請爲訊究判令還押候原告傷痊再核在案昨因原告已愈故又傳解法公堂請究先據原告禀稱是日陳車在民人背後橫衝直撞而來致被撞倒跌傷頭顱詰之陳供實係偶不小心所致求宥中心官判陳罰洋二元充公醫費亦歸被告擔任 
[冒取脚踏車之推諉]  
　　周其昨至法公堂控稱商人日前將脚踏車一輛寄在某臘燭店内詎被素不相識之楊阿根冒商人之名前往携取售洋化用察悉後報告捕房卽由包探將楊拘獲惟原贓已無從吊取請爲追究詰之楊阿根供此事實由阿子囑令民人前往冒取後即將車交於阿子取去請求釋出尋交阿子到案訊追中西官判楊還押勒令托人將阿子尋交到案再行核辦 
[侵用房租之訴訟]  
　　余文明延代表律師在公共公廨刑事科控南京路某公司股東甬人王某陸續侵用代收房租銀五千七百四十六兩由廨准詞發出搜查傳單派令新閘捕房九號西探目斐司蓋潑與華探石仁信前往白克路王之庽所搜查證據並於昨日將王逮案經李襄讞會同美副領事德君訊據原告代表律師陳明案情並穩敝律師奉到公堂發給搜查票後即至被告處搜得證據幾種餘者均在南京路公司内應請堂上展期再訊被告王某亦延律師到堂辯稱原告律師請求展期敝律師並不反對但被告係是體面商人請求交保候訊中西官會商之下判被告交六千兩人銀並保候再訊核 
[混用僞幣續紀]  
　　潮州人馬增官至芝罘路十七號門牌薛進伯所開之烟紙店内混用鉛質龍洋被捕查見搜出僞質銀元四枚將馬拘解公共公廨訊供管押在案昨日復訊據包探顧阿根禀稱被告因在捕房患病已送醫院醫治應請展期再訊中西官判候下禮拜四解案訊核 
[賬簿繳存公堂]  
　　虹口福德路六十七號門牌餘泰號股東兼經理穆子湘延代表律師在公共公廨刑事科控林大茂私將賬簿十四本取去藏匿等情昨晨由美捕房將林解廨先由原告代表律師上堂陳述案情請究被告亦延律師到堂代辯並將所取之賬簿十四本繳呈公堂經中西官察核之下判將賬簿暫存檢察處並將刑事案註銷候下禮拜二訊明再核 
[查獲烟證之判罰]  
　　滬南新碼頭一百零五號牌住户黃明澄（號步蟾）因被竊賊乘其夫婦出外從電燈桿扒上跨進樓窗至室内竊去衣服銀洋等物後由黃報告該管警區遂由巡官率警往勘在室中查出違禁之烟灰烟膏等物連黃一併帶至一區署申送警廳司法科預審後轉送地方檢察廳訊明屬實起訴同級審判廳開庭辯論終結以黃私藏違禁之烟灰烟膏罪已成立當經問官口頭判决處罰洋四百元現聞黃具詞聲請減罰未知能否邀准 
[私帶煙土之科罰]  
婦人張氏私帶煙土三百零八包計重三十五兩又竹葉烟膏三十七包計重一兩二錢五分由警拘送法庭昨經趙夏推檢各官提訊氏供湖州人此項烟土爲翁吃食並非販運判罰洋五百元充公 
[屢次觸犯烟禁]  
　　住居成都路同福里三百五十五號門牌之潘文孝私售鴉片烟膏並設烟榻留人吸烟當被包探周少蓮查見將潘同夥友朱如生並烟膏烟具帶入捕房昨解公共公廨經中西官訊明屬實並查潘前已觸犯烟禁實屬怙惡不悛判押西牢六禮拜或罰洋四十元朱押三禮拜或罰洋二十元充公烟具銷燬 
[同鄉人乘隙攫物]  
　　粤人陳信龍昨至法公堂控稱同鄉劉阿四至商人處托詞求乞乘隙搶取小孩手上之銀鐲一只而逸當即喚捕追獲人贓解案請究詰之劉阿四供民人實因貧苦無奈爲此不法之事求宥中西官判押西牢一月贓給原告領去 
[印人追還失物]  
　　僑居虹口士慶里向在某公司爲更夫之印度人某甲控俞姓婦人以代洗衣服爲由將値洋十餘元之絨毯被單携至某押店質洋五元化用等情昨晨由捕將氏拘解公共公廨經中西官訊知事涉曖昧判俞婦開釋贓給原告領去並着償還當本 
[夤夜侵入人家]  
　　江北人陳學敏前晚潛至閘北王家宅徐景文家被徐拿獲扭控五區二分所指陳搶伊銀洋十五元旋解司法科經段科員訊問一過諭飭將陳押候查辦 
[唆使婢女行竊之結果]  
　　婦人邱張氏控王尤氏唆使婢女冬來行竊銀洋金飾一案昨午經審檢廳趙夏推檢各官開第五庭審理邱張氏訴稱家住福田菴路華慶坊二十三號冬來爲我家使女邇來家中迭次失竊金戒一只大洋二十六元小洋十一角知係冬來受王尤氏唆使行竊但冬來已經許字擇期八月内迎娶請求將婢輕辦質之冬來供年十六歲王尤氏供年四十二歲蘇州人餘供支吾問官以王尤氏敎唆罪已成立判監禁六個月冬來旣據原告代求姑寛判處拘役三十天 
[串竊鐵器各禁四月]  
　　中國電話局在地方審檢廳控王金山韓桂琴（即王桂琴）行竊鐵板鐵桶一案昨午經趙夏推檢兩官研訊王供前在電話局爲小工現在該局爲庖人此項鐵板二十四根並鐵桶一只向堆柴底下面已經銹爛民人一時貪小拾取出外裝上小車托韓押運往小南鬥鐵店銷售致被拘案求察韓供爲鐵匠餘語含糊問官判王韓各監禁四個月原贓候失主具領 
[小工串竊鉛皮]  
　　招商局北棧小工毛能奇吳阿三串竊鉛皮二十七張被該棧用人金泉居查悉報告捕房昨日將毛吳兩人拘獲起出原贓解送公共公廨經中西官訊供屬實判毛吳各押兩禮拜以儆 
[買客乘間竊物之處治]  
　　温州人羅阿憲至北四川路二十二號門牌某洋貨店購物乘間竊取絲襪等物當被店夥察破喚擒拘獲解送公共公廨訊供不認押候查明再核在案昨日又經中西官提訊屬實判羅押一星期以儆 
[店夥竊物之諉卸]  
　　倪順興店主昨至法公堂控稱夥計朱阿寶日前乘隙潛至商人房内竊取値洋一百餘元之皮夾衣服十餘件而逸後經商人察悉報告捕房由探程子卿在太古碼頭上拘獲吊出原贓請爲訊究詰之朱阿寶供稱實由同事阿七竊取後囑令民人代送至某輪船上並非民人所竊請恩寛宥中西官以證據鑿鑿豈容抵賴判押六禮拜以儆贓給原告領去 
[介紹新刋]  
　　商務印書館敎育雜誌第十卷第八號業已出版蒐羅宏富美不勝述昨承惠贈一册特爲紹介并誌謝忱 
來函 
[上海基督敎公民請願南北息爭團通告書]  
　　貴公會牧師先生曁兄弟姊妹公鑒敬啓者我國自改建共和以來國民屢經戰禍年來南北相持更甚於前商業因之停滯金融日就窘迫川湘滇粤受苦尤深兵燹天炎循環不已赤地千里十室九空姦淫擄掠觸目皆是見者酸鼻聞者痛心况復加以歐戰影響舉國實業任人携取我民不待割烹京經濟上已足制我死命而有餘當局猶是迷而不晤倚借外債爭奪利權一以自相殘殺爲能行見數千年祖宗艱難締造之大好山河不斷送不止吾徒自命上帝赤子基督選民詎敢旁觀坐視育耳不聞乎近接各方面包圍之惡耗尤駭聞聽處此内憂外患之秋風雨飄搖千鈞一髮再三思維非仰體救主眞實和平寳訓行吾徒個人良心之主張聯合各省公會信徒陳詞籲請一致進行不達息爭進戰之目的不可否則燕雀處堂同歸於盡雖欲布敎早已不國矣悔其何及刻同人等正在磋商討論妥籌辦法之中而各地信徒領袖已聞風踴躍爭願列名贊成加入督促進行惜同人才財政乏大願莫償茲印就意見書數千張從郵局分寄各地公會接函容有先後辦法諒不相歧尙希貴公會見函後其中同人有未周知者從速代爲轉達分佈召集會議卽由公會信徒個人聯名或上書打電向雙方政府求其同息内爭合禦外侮措詞務求和平南北不容袒護并勿用公會出名免蹈干涉政治之議至如何並聯合地方紳商體察情形儘可自由行動是否有當悉俟卓裁并請將上書文稿寄下以便送請滬上各報登入新聞欄内代爲鼓吹進行若有信件請寄上海北四川路大德里後面三義里四百四十號陳維新處可也 
[濟生會來函]  
　　本會接山東辦賑員葛鳳淸君由濟南城内貢院牆根路東十一號來函云敬啓者月之十一日在平度奉讀師訓曁手諭並附簡章敬悉一切即於十二日清晨由平度起行趕至藍村附膠濟夜車十三日上午六時抵濟南先與沈廳長接洽即由騫就近先行函稟省長（原函稿附）並與政務　接洽聞悉中央允助山東賑欵二萬元迄今延未發到魯南沿汶泗洸運河道流域橫水陡發河隘被淹各縣輕重不等其淹不成災者並未具報省署其報災者則爲泰安東平寗陽汶上濟寗曲阜淄陽新泰等八縣尤以泰安東平濟寗三者爲最重而泰安除各村被淹外尙有汶西堤一道被水冲毁該處紳民仍向省署乞欵修堵將來中央欵到各區災賑如何支配尙無把握加之請欵修堤更難應付刻正躊躇焦灼無策可展今聞本會有籌欵助賑之善舉災民困可稍蘇則省署將來於泰安撥賑欵内或可騰挪若干作爲以工代賑本會一舉而兩善備省署實爲異常欣慰至本會所撥之三千元業與省署商妥仍照上次辦法由會逕滙山東省署轉發泰安災區散放以徵實在騫准於本日附津浦夜車馳赴泰安先與知事一晤略爲協商即遄往大汶口循汶河上下游按村逐户遵照簡章辦法實地淸查容再按期陸續具報至所需賑票姑擬約四千張（此數乃寗多無缺如用不完仍將原件寄還）票内騎縫圖記號數即請由會塡印以便賑竣收回遵諭繳由本省官離轉解直隸順直水災義賑會核收庶幾一律此項空白賑票即請寄至泰安縣大汶口滙通轉運公司收交緣該公司經理趙君欣甫前日騫於密查回省不數日渠即來相會晤據稱已得本會黃國英君致其某友人書知業由本會囑騫查辦此事云云騫此次查放各事自必須有與之協商處而其中如何實在辦法務期欵無涓滴之虚糜災黎實沾其惠爲主要騫仍操縱一切無稍疏虞故本會所有票紙函件不妨寄山東大汶口車站交伊處收交較泰安車站尤爲便捷至將來應若何函達山東省長並請由官廳給予護照各節敬候諸君酌奪施行 
雜評二 
[五行之反對（訥）]  
　　所謂五行之反對者何即今日最流行之反對事件是也 
煙酒稅抵押之反對烟酒有水火之義焉所謂水火之反對也森林借欵之反對木之反對也金券條例之反對金之反對也存土指銷之反對土之反對也水火木金土之反對無一不備故曰五行之反對 
書云有扈氏威侮五行言侵損此五行分布之德也今政府爲窮乏故不暇計國家禍福致謀及此五行之利而大招國人之反對其去所謂威侮五行者幾希 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[選舉新𦦨口] [  喋瑣]  
　　中元之設𦦨口由來舊矣惟是年年之𦦨口同年年𦦨口所超度之孤魂實不同今歲爲金錢選舉之年魑魅魍魎出現於光天化日之中牛鬼蛇神舞蹈於大邑通都之地在身當其境者方自以爲擽而不知其苦而以我佛慈悲之慧眼觀蔡之正深憫其墮入此惡鬼道中將歷恒河沙數刧而不復能出也爰作燄口文以當往生咒 
一心召請狗頭財主破落鄉紳羡他代議風光當作捐官變相逢人請託散來卡片千張到處懇求磕去響頭無數嗚呼覓縫鑽頭顔孔厚蠅營狗苟恥全忘如是運動當選之流一類孤魂等衆一心召請江湖測字茶館說書俾能略識之無皆冒選民投票書名三字贏來飯點兩餐選票一張博得銀洋幾角嗚呼兩眼祇看番佛面一身甘作走馬燈如是受人運動之流一類孤魂等衆 
一心召請桓桓壯士赳赳武夫仗他蠻力幾觔甘作門豪鷹犬頭門擁進宛如搶飯飢民白票奪來渾似登坑草紙嗚呼極惡窮兇妨選政男兒身手竟如斯如是搶票團員之流一類孤魂等衆 
一心召請滑頭小鬼無業流氓識荆初選幾人借此居奇射利雙方說合宛同水贩煤人兩面叨光也似魚行經紀嗚呼但望佣金能到手何辭襪破并鞋穿如是賣票掮客之流一類孤魂等衆 
一心召請多財巨賈大腹富翁但求運動成功不惜揮金似土捨將阿堵雇來多數轎夫仗此孔方竟作國民代表嗚呼議士頭銜誠顯赫惟嫌銅臭實難聞如是當選議員之流一類孤魂等衆 
一心召請壽頭碼子曲辮土生用財已近千金計數尙差幾票難登正榜未能出足風頭倖中副車亦可稍舒悶氣嗚呼宛似臨盆協蛇夢也同魚貫備宮嬪如是候補當選之流一類孤魂等衆 
一心召請各財政客小器官僚未能慷慨解囊妄想空心　吃投來微餌魚兒竟不上鈎空滴饞涎羊肉未能到口嗚呼若使萬錢能脫手大名何致落孫山如是選舉落第之流一類孤魂等衆 
一心召請恃符鄉董失業律師自身當選未能專覔别人破綻何條某欵法文援據精洋幾等徒刑律意闡明確鑿嗚呼鷸蚌爭持何起勁無非吃醋與爭風如是選舉涉訟之流一類孤魂等衆（五） 
家庭常識 
[織葵扇之漂白法] [  黃華]  
年來新通行之織葵扇隔年必呈黃色而漂自之法則未之前聞前閱某君投稿謂無敵牌牙粉有推陳出新之功予即以粉一袋用沸水融解於洋瓷面盆中將扇浸入不時轉面而擺動之經二小時取出曝於靑草地上待乾刷去粉跡扇質乃呈玉色惟扇身略爲轉翹但以重物壓之即平復如初 
[假烏木] [  皖江一粟]  
烏木之眞者其價頗貴故市上所售之烏木筷等物多係僞質其僞質之製法取桑木或柳木削成各物形像用油胡桃殼燒烟熏木然後以胡桃肉擦之約十分鐘之久則木心皆黑與眞者無異 
[白膠布鞋靴之塗粉] [  孤鶴]  
具白膠布鞋靴最易齷齪故須塗以白粉然多用舊牙刷或海棉爲塗具每患不能均匀且易濺着鞋底沿上珠不雅觀余則用劣等之羊毫筆調粉塗之頗佳以之塗帽亦可 
詞苑 
[水調歌頭咏蟬] [  東園]  
　　本以高難鮑暫借一枝棲幾經污穢湔滌淸潔怕秋知向曉欲飛露重榜晚欲鳴風猛楊柳盡橋西聲調入琴譜何處覓鍾期綠槐市黃葉徑動遐思漢宫人已衰老玄鬢總成絲南苑銷沈紅粉西陸飄零翟袖瑣尾等流離有客哀齊女梧井月明時 
[浪淘沙灑上秋夜書感] [  東園] 　 
　　倚枕夢難成一穗燈明夜香燒短綠窗扃萬籟不鳴　院靜雨過　停屈指數量更響遞三聲北門管總重司城只有八公山下路草木皆兵 
蠶業須知 
[夏秋蠶飼育法（五）] [  村士] 　　 
　　（三）貯桑夏秋當氣候順適之時則貯育室　用重　而開放窗户以便空氣之流通此即使用鮮桑亦無水分過多之患故本期中之貯桑爲雨天及他項障礙以備不虞者非欲其水分之發散也乃保存其固有之水分如乾燥過度惟於葉之表面撒以少量之霧水可耳又以摘採葉片易起蒸熱無論筐貯簧貯所入之分景槪比枝葉酌減爲安全而其經過時間并不得至二晝夜以上否則時際高温雖在完全之貯藏室而採摘之桑口亦不免於腐敗矣 
　　（四）剉桑剉桑之分寸大槪以蠶兒之體長爲標準然其中爲方形剉者雖等於春蠶而以夏秋季之温度有非常之變化因而溼度又有大差故剉桑一事特須斟酌於其間而使大小合宜爲最蓋即日中炎熱而温度高則剉分宜較大朝多淸凉而溼度高則剉分宜較小是也至於蠶座潮溼過甚或當眠除以後又宜甲長方形剉法以疏其氣此則全在飼育者之隨時斟酌焉（未完） 
長篇小說 
[冰山奇俠傳] [  常覺小蝶合譯天虛我生潤文]  
　　（原名ＨＡＮＯＦＩＯＥＬＡＮＤ法國囂俄著） 
　　第十八章野鬭（四） 
　　此刦實出礦工意外則行伍立亂勢如頽垣之倒衆中惟杏格兒猶發一鎗餘則慘號狂竄大似被圍之獸死亡者相枕藉矣所謂罕恩者則早棄其石斧亦向人叢而匿史邦齊額間已中彈則倒臥於亂尸之中惟黑羽之少年尚在羣中轉戰橫突重圍而過杏格兒乃大呼曰朋友奮而力勿怯勿退又揮衆曰勿聚聚則適爲砲火之的宜伏向樹後而後還鎗顧衆已潰方各自顧其命無暇聆杏格兒之言已而怪聲忽起但見山崗之上亂石如雨飛撲而下無論官兵礦遂遭之者悉成虀粉而官軍適當其衝死亡尤衆杏格兒忽於意外得此助力大喜初以爲罕恩施其法術廻首視之則罕恩方自奔竄狀殊丕類而森林密處則有綠睛兩隻往來閃鑠不定官兵自遭此挫死喪亦復大半以爲敵人之中殆有奇兵預伏戰將不利乃於高崖之上懸免戰之旗杏格兒亦搜集殘卒成一部落將開屍路而行此時山上亂石已寂一時上下都無聲息唯官兵中隊長一人尙揮白旗以招撫鑛工宣言謂能獻其首領者餘皆赦無罪語未畢忽一流彈自林中出直中其喉立仆官兵乃大怒呼曰賊軍有詐誓必滅此朝食不能赦也此語一出數百排鎗立發人死如崩山岳但見杏格兒之軍一一飲鎗後倒如拔朽椿當此之際忽有侏儒自林後笑躍而出一手揮其石斧亂抛飛石以擲官兵其狀大似周彼得大神從天而降乃無論其爲人爲物當之者莫不血肉橫飛遂使兩軍無交戰之餘地望見侏儒之影莫不爭向山穴而匿顧肩首甫進而其足已臏亦有爲巨石所壓頭顱化爲泥者而此侏儒竟跳躍如狂且呼且笑曰琦尼汝魂安乎而父今日爲汝盡殺其仇矣每一呼琦尼則必有一首級隨其石斧而下此人非他蓋卽氷山之怪俠而人呼之曰罕恩者也彼引芙生之軍以入黑壁初亦不爲鑛工但欲供其一已之屠戮爲快實則鑛工亦非罕恩所喜蓋其子固死於鑛也故値此鷸蚌之爭收其漁人之利此時有一鑛工中創而號適僞罕恩過其側乃疾呼曰罕恩救我罕恩適揮石斧而前不禁一愕詫曰汝識我耶礦工曰否吾呼彼大漢耳僞罕恩大窘知眞罕恩至矣欲逃而石斧已劈頂而下僞罕恩立仆罕恩不禁笑曰身巨於牛而膽小如鼠亦可憐也言次蹴以足發爲狂笑竟向森林之後跳躍而去實則僞罕恩殊未死故不頃刻已復甦纔一轉側即有官兵直撲其身捉而練之呼曰今罕恩已爲我所獲矣此語出則軍中皆起歡聲且呼餘衆速降伹得首領餘皆不問杏格兒見罕恩已成俘虜自知不敵遂亦招其從者倒戈而降一時山谷之中歡聲盡起而天明日出朝陽冷然照射尸場之上寂無人聲但見烏鴉如墨飛啄人肉耳（十八章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[瓊州之役（見壬申年十二月初九日報）] 　　 
廣東瓊州府屬土匪何亞万等藉名荒歉糾集万州黎匪滋事勢頗猖獗屢剿無效後經督臣瑞麟等督飭署總兵劉成元帶兵勦辦該匪暫匿黎峒不旋踵復糾衆負嵎四出刦擄地方人民被擾不堪再經劉成元會督官紳兵勇分路攻剿始將匪首何亞万等擒獲並獲要犯多名悉行正法廷議着瑞麟等嚴飭在事員弁協同地方官認眞搜捕逃匪並飭稽查户口禁止奸民勾結以遏亂萌其被擾災民由地方官妥爲安撫署瓊州鎭總兵劉成元著有微勞着交部從優議叙瓊州被匪擾亂數年至是始告平靜云 
　　按今之瓊州人民被禍甚於當年之匪未知亦能即日平定否也 
筆記 
[女堂倌案]  
　　初八日會審公廨訊一女扮男裝之女堂倌據供姓周名小大係蘇州人年二十四歲向在小東門外法租界鳳仙臺烟館爲女堂倌是日有城内東街開元泰衣莊之徽州人陳小愚與伊賭博戲要令伊男裝游嬉願送洋錢十元隨携來靴帽袍褂穿帶同行至大馬路醉樂居吸烟爲巡捕查解到案等語陳司馬大怒以爲女堂倌已經肇害尙敢如此妖嬈立予掌責數百仍備文移縣嚴辦以端風化帶案時觀者如堵周小大頭戴紅呢風帽身穿藍縐馬蹄袖皮袍天靑緞皮褂足穿緞靴搖擺之間殊難辨其雌雄自此案出後紳商請禁女堂名目益急矣（癸酉年正月九日） 
鳳仙臺女堂倌周小大女扮男裝獲案後陳司馬大怒將與同游嬉之陳小愚先後分别掌責戒飭移縣審辦現此案已於十一日經葉縣令提訊將女堂倌周小大掌責六百枷號頭門示衆滿月省釋仍衣男服並於額上用紙冩明女堂倌字樣其同游之陳小愚經乃父呈送忤逆戒飭一百發廳看管尙須議罰是日提審觀者如堵原差恐人衆嘈雜令乘轎以進不料觀者大譁以爲若此遮掩必然受賄紛紛大閙迨原差去其轎衣始悉因枷係特製其狀甚小是以進出乘坐均不致碍聞尙須游街示衆云（正月十三日） 
租界之烟館多僱用婦女應酬各紳商以與風化有關紛紛聯名請禁中外官正在查辦間而女堂倌尙不自歛竟有鳳仙臺女堂倌女扮男裝之事聞是案尙須嚴懲各紳商已逕稟道署俟觀察由省公回再行定斷現該女堂覊押官媒處仍衣男服未換是案出時正各國領事會議之際因知彼等藐法妄爲是以法租界已由巡捕於初九日晚一律查明將女堂倌辭歇一令之下羣雌盡去紳商士庶莫不頌各領事之種福無涯也（正月十四日） 
周小大邇日荷校遍游肆市上海人鮮有未覩者第一日從官媒家出周仍衣男服乘坐無頂小轎額角標明女堂倌字樣項下帶枷枷爲杉木所成小而且輕押以差役數人排對前導並鳴小鑼觀者如鶩塞巷塡街周小大則滿面糢糊斑痕燦爛低頭閉目不勝愁苦忸怩之態雖遊行未久然以少年女子竟至出乖露醜萬日俱瞻其心中之羞憤怨恨自當有不可遏止者及回官媒寓所乘進膳之時竊呑洋煙以國自盡幸有人見其形跡可疑即行搜查始知已呑鴉片立即灌救始得無事日來僅由官媒家抬出稍行數處即安置頭門看管至遊六城之說不過虚應故事而已 
（正月十七日） 
二十二二十三兩日小東門一帶女堂均已罷業係由法巡捕房向各烟館聲稱現奉道署行文會商查禁女堂倌應即辭歇倘有不遵定行提究等語故令下即行實行刻惟英租界尙有數家未全禁絕想不日亦可永斷根株矣（正月二十五） 
沈察觀出示曉諭内開查租界内之煙館用無恥婦女爲女堂倌大爲地方之害前據各紳商來道具呈當即照會各國領事嚴禁去後茲於正月二十五日准法總領事葛來函以女堂倌一事業經查明情形已飭禁絕復請查照等因合行出示曉諭仰各紳商及軍民人等一體遵照云云按租界烟館之用女堂倌原以法租界小東門外等處爲最盛（二月初二日） 
自周小大案出後又有徐壬癸在縣署身受重刑於是烟館中人遂造作謠言謂禁止女堂倌已難收回成命惟花煙燈則尙不在禁止之例租界已准改設花烟燈云云其實不然蓋此事苟行雖無女堂倌之名而其害更甚此次女堂倌之禁止不知幾費心力始得此良好之結果乃不旋踵而别易名目惡燄復熾當必不然也（二月十六日） 
四十年後之新世界 
[軍隊之迷信] 　　 
　　紐約世界訪員曰軍隊中迷信甚深衆意如此彈非爲是人製者則决不命中是人某兵自詡終此戰局已身可保無恙其爲此言蓋以有開花彈一巨片墜其足下而上有與其名第一它相同之字也據彼語人曰此爲余而製者也今發而未中余從此無害矣軍中兵士携有各類之禳兇品其最普通者爲以所謂吉祥材料製成之小兔與黑貓二物有携家中婦女所致致之針篐與小兒臂飾者據謂乃家傳之致福之吉物云軍中最忌「三」字愛爾蘭之諺語曰「第三者絕數也」英倫鄉兵營中亦有「遇三必亡」之說兵士之告假者皆不願名列第三謂列第三者必遭橫禍凡兵士第三次負創醫治最須謹愼軍中以忌三之故戒以一燐寸而供三人燃吸紙烟英軍中又惡奇數而喜偶數星期五日俗所視爲凶日者也而在軍中則以爲吉凶與日無關惟星期日衆皆視爲利於大戰之日又有所謂吉祥花者以希塞花（英國野草花名）最受人愛佩者可免逢凶化吉又有數聯隊忌佩數種勳章謂其害不在佩者而在聯隊全體有威名甚著之某營嘗力止營中某兵受政府所奬之武德勳章聯隊中所畜玩物以黑貓最貴如黑貓偶入砲洞或地窟則衆皆慶幸至少有數小時可保平安如列隊入戰壕之際遇一黑貓則全隊大樂惟黑鵲飛過隊伍則爲不吉之兆人人憂形於色凡此種種即個中人亦不解所謂也 
巴黎近流行一種禳凶物其物爲以絨布與絲線製成之二小人長約寸許一作女子裝名里萊特面染胭脂衣紅裙束綠帶一名蘭擋擋衣亦配色惟着袴作男子裝二小人以色絲合紥之婦女公然懸於頸際男子則藏諸衣袋謂可免中飛機炸彈與射遠砲之砲彈其來歷無人知之或謂乃某肆女童巧思精製而成名以亞米安避難二小童之名遂致流行云然亦無從徵實此物且附有二規條一不得出錢購之一必須出於贈者之手違一者即不靈驗據謂此物匪特可避炸彈砲彈且可避敵人之鎗刺與毒氣故第次寄往前敵之郵件輒有此物數千皆法國婦女製贈法兵與美兵者 
 
 
 

Page 18

 
 
   
 
