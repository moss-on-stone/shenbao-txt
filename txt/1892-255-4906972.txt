# 1892 - 255 - 4906972

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔凈渴爲酈架中必不可少之書每部連箱子三隻定價洋五十六元有欲上下千古奄貫三長者請移玉申報館帳房購取可也此布 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲指南近緣坊本字多漫貽誤實甚今文記主人將家藏殿本付本局排印另請良工重新繒回校正以公同好欲預定者每部洋二元准本年十月成書向申報舘帳房取書可也 
[書宋燕生六字課齋卑議後]  
　　前日宋君燕生出其所著六字課齋卑議示余蓋仿吾鄉馮景亭先生校邠廬抗議而作也讀之終卷喟然而歎而知宋君爲世之有心人然其言有能行者有不能行者有行之必多窒碍者宋君痛抉利弊不遺餘力幾欲效賈長沙之痛哭流涕長太息夫對病發藥必需良劑今但攻其病之所在而無不龜手藥以拯其病則亦徒託諸空言而已夫天下事知之匪艱行之維艱是在得人而已嗚呼難矣宋君所陳凡四事一曰民瘼二曰才難三曰變通四曰信必民瘼十篇曰患貧初未有富民之法也曰盗賊初未有捕獲解散之法也曰水旱初未有預備旱潦之法也曰訟師地棍衙役胥吏譸張爲幻初未嘗有斷其根株絶其舞文玩法之弊也他如浮徵釐鹽斷難弊絶風清罪不相及者所以明愼用刑而律例所垂勢恐不能才難十五篇大抵謂時文之無用宦途之無人才用違其長不能久於其任而欲以蒲車安輪搜集山林隱逸之士而於洋務一章尤再三致意焉其言曰趨時之子競談洋務高官厚祿皮手得之然蘇張騰說藉爲宦媒桑孔理財終挾市氣苟利吾身遑恤其他强奪民便不顧邦本豈無賢者十乃一焉夫洋務於今日至重也西國之内治至密也良法美意弗講弗討皮毛影響豈得爲通甚者耳未聞周漢唐宋之號目不見光聲化電之書以衣冠敗類求終南捷徑頗諧哀比之音氣遽負通人能言歐美之土風卽稱時傑如斯人物寍濟艱難不知洋務由歴練而出不在語言文字之末也與之周旋晋接務宜推誠布公相見以天不抗不卑必斷必速可者許之不可者拒之當始終一轍毋爲其所恫喝毋使之逞其要求第一在不受一錢在彼豈無耳目亦知孰爲好官孰爲能吏苟其人素得民心卽一强項令彼亦有所顧忌固不繫乎官職之大小也苟所任非人則彼且從旁竊笑矣辦事安望其能集哉變通三十七章孜孜於學校以裕人才以栽培士習其所重者在設西文書塾今通商各口自設西文書塾以招徠子弟學習者實繁有徒顧其志皆在射利略有成就卽出而謀食今由國家設立書塾延師教授西文亦宜由漸浸漬從容不迫今如宋君責成於各省知府籌捐立塾恐至日久必至視爲具文况欲以此而將各知府記過摘頂叅革斷乎不能塾中欲延西師修價甚昻恐非捐欵之所能濟也其言曰每縣創置西文生歸提學考取入學一體應歳科鄉試此恐非一時所能也此外則設立女學似尚可行其言曰西國女人皆識字中國則絶少人之生也得母氣居多故使女人皆讀書明理則人才風俗必大有轉機今宜每保設女學館一區公擇識字之女子爲師宋君之意女子禁止纒足此恐不能康熙初年曾下令禁止纏足并廢時文此實大快曾未一年其禁卽弛宋君之言曰纒足之風盛於近代非但古時所無實亦顯背國制殘苦妇人莫此爲甚體殘氣傷生子自弱士夫奄奄此實其源今宜以變通之年爲始永禁纒足至於欲在中國設立議完恐亦未易言也今欲略籌公費公舉議紳議生縣中一切事件或先由知縣照諭集議或先由議紳生照禀知縣如議紳生有所爭於知縣不聽許通禀大憲此已涉於把持公事又云議紳生被控係小訟牽連地方官徑行摘出不問卽事情重大亦不得遽行傳提須先令闔縣紳衿查覆直之者過半不問曲之者過半然後除其議紳生之名此又近於藉聲勢恃招摇作横於鄉曲夫旣爲議紳生則必爲物望之所歸輿情之所允洽安得有控官之事竊以爲議紳生被控當加於平人一等所以勵其廉隅也然欲議院之行在今日斷乎不能縣官審判曲直欲以狀師佐理其間如泰西各國故事亦未能行至欲裁知縣廉俸卽以陋規所入明予之正其名曰縣祿則縣官所以送往迎來者費無從出宋君欲分天下爲東西南北中五路設總督須擇有威望者坐鎭一路掌察撫提之稱職與否每三年一巡每逢寅午戍各行特薦山林隱逸之士一人無者記大過一次登薦者係何省人卽發是省各縣議院覆奏不與過半者作罷論與之過半者天子倣古法行特徵禮不肯起者欽賜先生處士名號得與京外極品官抗禮所在知縣每月朔日親拜其門免其賦役刊其著述所以禮賢也此外各省另設禮賢館一區司其事者名曰察客由議院公舉充當專取學識不論階品凡懷奇負異而不得志之士許其到館上書自陳所長察客先行閱書如有可觀卽行面試屬實送該管督撫將其所書發議院評定應取與否如不應取過半者謝遣之應取過半者分别疏薦於朝此外則如工商水利官烟三項略仿西法然尚可行惟官博女閭二事有損國體斷不可行餘皆參西法而用之欲驟行於中國恐其多所扞格也信必兩章則近於申商之學矣要之宋君慨世心深懷才不遇於此一抒其藴蓄今將游燕趙之間以干當世之名公鉅卿吾知其必有所合焉 
[京電譯登]  
　　昨接京師來電云現換單袍褂 
[津沽雜誌]  
　　河流又漲漫及天津東門外小洋貨街水勢汪洋前報已紀之矣兹聞該處爲往來孔道被水之後行旅甚形不便兩旁鋪戶西面稍高已無一片乾凈之土東面沿河地勢窪下所有房屋不啻在水中央且街中碎石被水翻騰一經挿足無不傷踁及趾經該處鋪戶公議於十七日雇夫打埝並戽水歸河務使乾潔興工二日尚未全消水勢之盛卽此可見○節屆中元流寓之江浙人以及粤人於十四五日起各於下園義地建醮三晝夜所謂盂蘭盆會也江浙帮尚稱樸實而粤帮則香花馥郁燈彩鮮明踵事增華一如曩昔雖不演戲亦已花費數百金際此水災遍地不以有用之資財作實在功德而徒索之於沓冥恍忽之鄉未能事人焉能事鬼首事等亦曾體會此語也乎○河東興隆街口李氏柴草廠有溝環焉蓋以免宵小偷竊柴薪及種火諸弊一水瀠洄因風起縠岸上離離秋草一望如烟十八日有過街閣内劉姓之子在草中覓取蟋蟀俯身撥草不虞上重下輕跌入溝中時當水漲遂占滅頂之凶逾時斃命劉姓祗此一子痛子情切協同地保禀請騐屍控李將子推墮溝中以致絶人宗嗣委員詣騐之下以李不克小心防範當塲飭責二百下洩劉之忿然後飭令領屍殮埋李則帶回縣署訊究亦可謂旡妄之災矣 
 
 

Page 2

 
 
[夢中被刃]  
　　楊紫坪者鎭江人今在天津經理駁船公司事務所有駕駛駁船人等多非善類而楊復脾睨一切目無餘子是以積不相能本月十六夜楊被酒而歸約一點餘鐘時瞢騰就枕栩栩然化漆園之蝶忽於夢中覺有霜鋒加頸痛極而醒噯喲一聲大呼有賊更夫趙四正在擊柝聞喚狂追剛至門外見巡捕已獲一人楊其姓德其名蓋與趙似僧相識者搜其身畔並無一絲半縷趙念相識情央捕釋之使去時趙未知紫坪之被刃也回身人戶則行中人已驚起見紫坪牀前遺落東洋刀一柄紫坪項下刀傷圍長約三寸寛深各數分鮮血淋漓衣衾皆赤趙卽出門追赶楊德則已蹤影杳然紫坪之弟查問該叚巡捕知已獲賊由更夫央令釋放遂告知行東將趙四送交英領事官轉送租界委員交縣請辦並請邑尊至行騐視紫坪傷痕追究正兇聞紫坪當夜尚幸面朝裏睡是以氣食兩管未經畫破否則不堪設想矣現由西醫調治限日當可痊愈但未知正兇卽能獲案否也 
[烈女出殯]  
　　江漢關道孔觀察之長女年二十八歳於本月中有仙逝傳聞女已許字旋因婿不祿女貞節自持至此遂以身殉二十二日將靈柩送至漢鎭洪益巷培心堂暫厝一時執紼而送者車馬塞途文武印委各員以及善堂首士均以白衣冠相送又有洋槍隊一路護衛湖北學憲孔宗師排列全副儀仗渡江弔唁並贈輓聨云貞靜本性分中流出鍾尼山秀比泗水清巾幗有全人皜皜乎光爭日月賢孝從家語内得來揚彤管芬垂青齊範絲綸旌烈女凛凛然操勵松筠 
[宜昌大火餘聞]  
　　宜昌西壩及鎭川門外大火清形已詳前報兹聞地方於失事後令在江中紥起木檔不准客船及新到之船灣泊以便打撈屍身免致隨流漂去近已陸續撈獲老少不一綜計約有二百餘具次日又有船在下路寳塔河下首撈獲一具繫於船尾帶回西壩死者手帶玉鐲金戒指僅穿中衣潔白如雪不知帶至西壩有無親屬認領也又聞此次西壩共焚去九百餘家鎭川門焚去二三十家坐船七八十艘貨船五六十艘誠可謂大災矣事後在火塲内扒出老嫗屍身其子在他處貿易一聞噩耗奔回收殮老嫗懷中尚有銀一包約重七八十兩蓋當火熾時戀此不動尊携帶以出不料火路已斷遂致人銀俱燼其子撫屍大哭哀動路人亦可慘矣當時又有紅船數艘被火圍住不能衝出同歸於盡并焚斃紅船水手數名傷心慘目有如是耶火之次日卽有人查勘被災戶口按名發給錢文大人一弔小者五百現又有培元堂善士在城内外鋪戶勸捐量力佽助不論多寡現已捐集四千弔之譜以便按戶口給發災後窮黎得此以資餬口不無小補也 
[閙教述聞]  
　　有人自荆沙而至宜昌述於本館訪事人言襄陽府近有擊毁教堂之事上憲已派大員馳往查辦矣 
[江快走額]  
　　鎭江每有無賴之徒冐充江快遇有客船到岸卽向索規費遠來船戶無從辨其眞僞祇得照數給錢甫經開發則索費者又來以僞爲眞以眞爲僞其實皆係同黨客船莫不大受其累近由保甲局饒明府訪知此弊出示江邊江快副夥定數廿四名各給腰牌上註年貌姓名如無腰牌皆係冐充使客船知所辨别此亦除暴安良之一端也 
[觀察赴揚]  
　　前任安徽藩司阿嘯山方伯經言官先後糾叅並及在省諸僚屬風聲所至仕路驚心本月廿一日薄暮蕪湖官塲接到電傳信息知此案已由劉峴帥查明覆奏奉旨除方伯交部嚴加議處外僚屬之被叅革職者道班三員府班一員知縣三員經歴二員皖南牙厘局兼蕪通保甲督辦袁榆生觀察亦與其列觀此未免抑鬱於懷旋因另有要公於廿二日清晨九點鐘乘坐官船導以小火輪前赴揚州云 
[天南新雁]  
　　廣府前山同知駐紥澳門華洋雜處政務殷繁苟以闒茸處此未有不僨事者候補府蕭太守丙堃上年奉委署理斯缺勵精圖治百廢俱興建復城垣振興學校懷遠人而邦交永固清積匪而井里咸安善政良多口碑載道兹以瓜代有人卸篆回省士民之餽送牌傘者絡繹不絶固非捐廉刊去思碑者所可同日語也○徐花農宗師由南雄起節回省屈指中元節可以蒞止連日轅下差弁出境深望未見襜帷遠蒞蓋宗師經過名勝之處必登岸遊覽探幽選勝樂此不疲故行旌略爲遲滯大約須七月下旬方能回省又聞宗師每到一處皆有留題想見墨瀋常新名山生色風流儒雅於此可見一斑○廣西布政司黃植庭方伯由京陛見乘輪南下已於本月中旬到省旋卽入城謁見兩院並拜會司道各官未幾各官亦以禮答拜高車駟馬戶外喧闐足爲宗族交遊光寵富貴而歸故鄉可爲方伯詠矣聞方伯已奉督憲面諭迅速赴任以重職守大約小作勾留卽須赴桂履新也○粤地田禾向分早晚兩次早者恒苦雨多晚者恆苦雨少今年自閏六月下旬起迭沛某霖田疇霑足各鄉晚禾蓬蓬勃勃茂盛異常據老農云今歳禾稻之美實爲近年所僅見千倉萬箱固可操劵而俟也○學憲按臨在卽各屬士子相與擔囊挈榼而來城内市面頓形暢旺凡書肆以及茶館酒店無不忙迫異常利市三倍大憲恐有匪類混迹其間致貽地方之害諭飭保甲委員認眞巡緝所有烟館飯店限於二更閉門並不許容留閒人住宿○十二日下午時風狂雨驟電掣雷轟約一點鐘之久風威始息雨點亦止俄而遠近喧傳東郊外有耕牛一頭被雷殛斃好事者爭往看視路爲之塞一元大武生平非有隱慝何爲亦遭雷殛此則當以觸電之說爲是 
[袁江雜錄]  
　　新米近有上市者每石售錢二千八百文左右中色米亦比去秋爲勝今秋收成可得八成茅簷蔀屋中婦子嬉嬉咸含樂歳聲也○清江正閘迤東正水溜頂衝之處一帶埽工最易墊蟄塌卸兹當水漲溜急之時漕憲爲禦患起見持撥欵項飭廳汛於春工外重加修理以重防務○縣中創設育嬰堂所需經費由各店認捐仍不敷用乃於房地稅契項下每百兩捐錢一千文係歸買主付出所有育嬰每月出入各欵由經理人按月開列清帳榜貼通衢以昭信實○清淮各鄉圖蝗孽萌生雖經撲治究竟難絶根株刻下晴多雨少蠕蠕而動者更形滋蔓飛卽障天集則匝地不食粱菽惟晚稻岌岌可慮云○每屆七月各處有盂蘭盆會大抵好事之徒藉以惑衆騙財耳往年浦上舉行此會本極繁盛今年因市面寂寥商民拮据鐃鈸旣闃寂無聞燈火亦寥落若晨星緇衣黃冠者流不免鎭日吁嗟矣○傳述徐州各屬定於八月初一日舉行縣考九月初一日府考未知確否姑錄之以俟續聞○二叚保甲委員於鎭署街查得某烟館已過二砲尚未熄燈爰提烟館主到案痛責數十棍以儆將來 
[茸城秋草]  
　　松郡西關外黃來家資小康年逾而立忽抱鼓盆之戚遂納某土妓爲小星未幾扶爲正室客秋黃作西泠之遊甫報言旋遽爾染疫身死妓淫賤性成相對孤燈終嫌寂寞由女傭串引棕榻店主某甲密室往來共數晨夕鄰人嘖有煩言黃父聞之深以爲恥某夜漏下三商偵悉甲已入寢室卽喚傭工一擁而入將妓用繩捆缚如斬豕然卽飭人赴妓之母家佯報妓患急痧迨妓母奔至見此情形不發一言而去嗣有魯仲連其人出爲調處令妓歸母家准將房中所有各物連之以去以爲養育資甲則任其鼠竄而去不予深究黃父唯唯惟命是聽眞得阿家翁之妙訣矣○松郡西鄉有地名北徐者一小市鎭也附近有木橋地當孔道過客如梭近因年久失修橋梁枯朽日就傾頽一日有鄉人某甲過此見一木散落河干勢將不利於行路遂不憚問諸水濱設法撈獲無如木已腐爛不堪一舉手已分兩截適有乙丙丁等三人飽灌黃湯乘興而返見甲斷此朽木遂以拆橋責之甲力辯其誣乙等不分皂白脚踢拳敲勢如雨下甲創深痛鉅宛轉呼號請人舁歸家中傷勢日形沈重刻聞乙等已自知爲麴秀才所誤願出資爲甲醫療以息訟端不知甲能免性命之憂否也○茸城東門外呂蕩鹽鐵等莊演唱影戲業經華亭吳大令訪拿鹽七圖某甲到案笞責本月下旬又拘獲呂六圖某乙訊取口供笞責數百惟鹽三圖某丙夜郎自大性殊蠻横差役疉次往拿動恃族人某丁爲護符抗匿不出而又揚揚自得謂影戲非花鼓比演唱與否於人何尤此眞冥頑不靈之甚矣不識高坐堂皇者果任其逍遥法外否 
 
 

Page 3

 
 
[捉奸釀命]  
　　茸城府城隍廟四房住持道士名二寳者酷嗜賭博喜作烟霞供養又有外好爲某革書所控自願退處閒散而令其徒阿寳經理廟務阿寳年未弱冠性情淫佚已得衣鉢眞傳該廟西街有某孀婦自失所天星霜兩易雖繞膝已有子女無奈桃李其容不復氷霜其性遂與阿寳訂方外交而阿寳亦忘却出家人本來面目明來暗去習以爲常孀婦上有翁姑下有夫弟姊妹偵知其隱常欲得阿寳而甘心某夜阿寳又在迷香洞裏且住爲佳不期爲夫弟所見商同母氏破扉直入將一對野鴛鴦雙雙捆缚且毆且詈延至東方旣白卽訴知該圖地保來作和事老罰令阿寳爲氏夫誦經三壇該保亦索酬洋十餘元旋因逼勒過甚阿寳竟以一盞紫霞膏送却性命阿寳俗家尚有老父聞此凶耗遂糾多人逕赴地保處將門窗什物搗毁一空該保亦自知罪戾避匿他方孀婦以阿寳之死其禍實由已肇輾轉思維亦以三尺白綾縊於寢室其姑見之急爲解救孀婦知此身無以自立於人世遂又以帶繫頸又被其翁所覺進以返魂湯加以防閑苟延殘喘者數日而孀婦求死之念仍未嘗一日忘也至某日潛購紅砒吞下逾時毒發施救不及遽爾香消玉殞死後七孔流血觀者盈門咸以爲婦之死誠烈矣惜其不死於藁砧絶命之時而死於阿寳吞烟之後嗚呼晚矣 
[舟楫如林]  
　　宜昌訪事人云近日正當市廛出貨之時有船數十艘俱掛洋商旗號灣泊宜關上下不日開往川中意者金風薦爽玉露圑秋闤闠生涯可望起色矣 
[登堂祝嘏]  
　　昨爲上海縣帮審委員竇奠高明府之太夫人七旬壽誕自晨至午本邑城廂内外印委各員均至滬北山家園公館道賀一時車馬盈門極形熱閙 
[姑妄聽之]  
　　滬人某甲不知其操何業住閘北穿虹浜地方其妻某氏懷孕數月前晚臨盆産下一孩甲喜出望外舉燭細視見所産之孩非男非女手臂上彷彿有字六個甲以爲怪物棄諸荒郊甲妻忽昏迷不醒口中喃喃謂此係我前世丈夫琴耽瑟靜已歴我年耐因家産被我敗盡是以今世投生前此索償前偵此係前生事不可割絶速將伊收回洗淨好好撫養若遲則我命難保矣甲聞言大驚立卽將孩抱回用熱水滌其身體迨洗畢孩已弊命氏亦清醒此事頗屬不經然傳者言之歴歴姑錄之作揤神誌異觀可也 
[購物忿爭]  
　　昨日相傳爲三官誕辰本邑手藝中人均至南門外三官廟門前擺攤陳設各貨及家用木器什物任人選購有鄉人某甲向某乙攤上購買木桶一對嗣因論價不合至相口角繼竟用武甲乙扭作一圑不肯釋手旋有好事者出爲排解兩造始各分散 
[匪類攫簪]  
　　前晚滬城紙紥帮中迎賽盂蘭勝會沿途焚化冥鏹行至城中三牌樓相近有老嫗駐足觀看不隄防背後突來一匪將嫗所挿銀押髮簪一枝攫去嫗老老龍鍾無力追赶旁人代抱不平追至虹橋地方匪已蹤影全無矣嫗乃垂頭喪氣而返 
[解犯登程]  
　　惡龜李來紅凌虐任焦氏之姪女小四仔一案由法公堂送縣黃愛棠大令研訊之下判將李及蟻棍譚三王三及唆訟之曹子恩分别懲責押候遞解鎭江江都等處原籍已列前報前日大令備文飭將李來紅曹子恩譚三王三共四犯由押所按名提出卽交原差押解起程 
[打鳥傷人]  
　　廿七號法捕台秀於廿六日下午往唐家灣打鳥適有鄉孩楊小狗年十五歳蹲在屋後大解鉛子從上落下致左手左腿打傷帮辦總巡朱森庭明府聞信當卽率勇赶至將該捕連楊小狗帶回巡防局並卽照會法繙譯法巡捕頭將受傷人請西醫取出鉛子可無大碍該捕卽交捕頭帶去自行酌辦因憶光緒十三年秋曾有奥沙呢亦因打鳥傷人殊費周折旋經道憲照會各國領事官請飭知該管各西人鄉人正在農忙之際切勿輕易下鄉打獵致肇事端在案今各領事苟能重申禁令諄諄曉諭未始非思患預防之一端也 
[私藏火藥]  
　　包探陳阿九至公堂禀稱據鄔茂談言及有認識之高登倫向在陳合春家傭工知陳家住德仁里私藏洋火藥甚多販往浙江寗海衛地方銷售遂訴明捕頭前往搜出大瓶六個小瓶一百十七個其中皆藏洋火藥並將陳合春拘獲送案並知陳合春前販小錢已由法公堂懲辦其時已將火藥移藏新閘地方現則藏於家中此次破案後將火藥暫存捕房祗將大小各一罐呈騐鄔茂談供稱係寍波人今年四十一歳向與高登倫相識高言陳合春家私藏洋火藥遂由小的告知包探得卽破案高登倫供稱係寍海衛人今年二十七歳曾在陳合春家傭工今已辭歇小的曾向鄔言陳處私藏火藥陳合春供稱係寍波人今年五十五歳住居德仁里有親戚沈松林寄居小的處六月間沈有本家沈阿毛寄來箱子三口據言其中有玻璃藥水等物今始知係火藥阿毛人皆呼爲毛先生與沈松林同往寍海衛至高登倫原係小的親戚因其不安本分遂下逐客令伊因此挾怨報知包探將小的拘案宋二尹得供後以案關私藏軍火未便從輕發落飭將陳合春押候禀明道憲移縣審辦大小瓶各一個暫存捕房候示 
[冐名寫捐]  
　　包探何瑞福稱查得王惠庭手持保嬰局及義學捐簿怐鋪戶寫捐情有可疑拘住盤詰言語支吾查保嬰局係全善堂分設小的前往查問並無王惠庭其人且保嬰局捐票收單皆用墨印王惠庭所持捐票收單係用藍色印成色様不符顯見冐名寫捐今特解案請訊保嬰局義學捐票收單各一紙及王惠庭假票單一并呈閱王惠庭供稱小的所持捐柰收單係廢棄之物偶爾收存目下因貧窘異常難以度日是以冐寫捐洋惟求恩典宋二尹謂王惠庭混冐善堂揑造捐票收單居心險詐未便輕恕飭押候備文連假票單移送上海縣訊辦 
[又罹法網]  
　　積竊毛桂庭綽號矮子又名毛雨龍手下羽黨甚多慣在長江一帶輪船上串竊物件前因乘船來流經法捕房查獲送案懲辦期滿釋出諭令嗣後不准逗遛毛去後卽返長江又被馬快所拘毛竟巧語花言願作眼綫恊緝閙教案中要犯當經督辦蕪通保甲局員派周都戎帶毛雨龍乘輪來滬又經法捕房包探所見立卽拘住送押捕房嗣由周都戎親至捕房請將毛帶去捕頭以其犯案纍纍未便輕釋著押候解案請訊 
[挑夫被押]  
　　寍波人甲乙等由寍波乘江天輪船來滬失去鋪蓋等報知十六鋪巡防局曁租界捕房已見昨日報牘兹聞甲乙抵岸時由輪船侍者某丙代雇挑夫挑送行李並鋪蓋兩個人多擁擠一回首已不見挑夫所在赶卽追尋業已去如黃鶴至今影響全無昨經捕房包探查知有某挑夫連日未至碼頭作工情有可疑遂拘至捕房管押候解公堂訊究 
[英界公堂瑣案]  
　　四百零八號華捕禀稱昨見徐海源等與女子金阿姐爭毆喝阻不依徐海源等反敢與我爭扭致失對時表一枚値洋五元急吹號呌由四百零三號華捕前來帮同拘獲徐海源等送案四百零三號華捕稱見四百零八號華捕被徐海源等扭打帮同獲住送案請究金阿姐稱在路行走遇見徐海源等無端辱駡欲與理論被其毆擊及巡捕至伊等又將巡捕毆辱徐海源何文源馬益橋等同供與金阿姐因細故口角不敢毆打巡捕宋二尹謂徐海源等在路滋事尚敢毆捕情殊可恨判各笞一百板並著賠償該捕失表洋五元如無力賠洋各押十四日○包探何瑞福禀稱張何發前因犯竊遞回崑山縣嗣後復來滬上依舊遞回如是者已有三次今又匿跡租界中是以拘案請辦張阿發供前因犯事遞籍此次來滬向人借錢不敢再蹈前轍尚求施恩宋二尹謂張阿發旣因犯事遞籍豈容再來判笞一百板押候仍行遞籍○包探唐寳榮禀稱李寳生曾將竊賊張海和控告張海和因此懷恨糾同陸永發陳金發等向李寳生尋釁甚至用刀刺傷解至憲案飭李延醫調治今李 
 
 

Page 4

 
 
傷已痊送請發落李寳生申訴前情並稱迄今傷勢已愈張海和供稱不敢糾人報怨陸永發陳金發同供不敢助同張海和行兇李寳生又稱陸永發最爲兇横并將友人趙阿增毆擊趙阿增供亦遭伊等毆打求請懲治宋二尹判將張海和笞責三百板陸永發秮責一百板管押一月陳金發管押一月以儆凶暴 
[更正]  
　　廿六日報登宜昌瑣語條内有怡和洋行出有告啓云云兹查得怡和並無是事實係訪事人訛傳用卽更正 
[飢黎戴德]  
　　順直齊豫疉報水災嗟彼黎民嗷嗷待哺此固仁人君子所聞而心惻者也本館恊振所昨承輔仁號交來楊永成大善士助洋五十元又厦門楊翊卿大善士助九八規元二十兩又寳元同助洋十元又徐幹勤洋五元樂保洋三元楊兆平洋二元凡此仁恩之汪濊悉由内念之慈祥拯彼蒼生不致頻呼夫庚癸言瞻蔀屋自當共戴夫生成除分掣收條外謹列報章以資觀感 
[鎭江諸善長致本館書]  
　　生等蛙居井底無緣謁見荆州貴館報徧天涯猶幸時聆高論闡揚幽顯有美必彰偵探凶豐無災不報是以仁錢義粟灑徧垓埏鵠面鳩形免填溝壑雖善人之不辭勞瘁實貴館有以啓之凡有人心不有頫首者耶丹陽西北兩鄉幅員至廣當挿禾之時雨水調順故高田山頂均挿秧苗新麥舊衣均歸典盡繼則彌月旱乾飛蝗蔽野不惟稻科食盡兼且青草全無蝗蝻之盤據如恒億兆之蓋藏已罄民貧土瘠旣鮮富家累月經年憑何度命伏乞仁人登諸貴報以冀善士獲有所知則數十萬生命可延實貴館如天之惠謹此申懇敬請箸安惟鑒不盡七月初十日躬親目覩人九頓首 
[錄募捐啓]  
　　牛爲農本人所共知今年我徒邑旱災野無青草鄉人覓食求活尚難自給焉有餘力買草喂牛是以出售紛紛亦知種麥耕田卽需牛用奈求草不得計出於此旣以免牛之餓且可資已之生雖一時從權實萬不得已南鄉一帶都至蘇常售賣東西近江之處賣往江北城外宰殺數倍往日耳聞目覩慘切於心同人傷之擬每牛一頭借給草錢三千六百文角烙火印不準再賣鄉間約牛萬口需錢三萬餘千待明年豐稔分兩熟歸還爲將來積榖之用顧意良法美而時勢艱難勸募躉緣殊非易易因思輕而易舉之策一年三百六十日節省三百六十文爲一愿無力者一二愿不爲少有心者千萬愿不爲多倘俾告成計有四善全牛之生一善也重農之本二善也鄉人借欽得飽卽可遠求芻牧三善也將來豐稔還錢目可預儲積榖四善也伏懇仁人君子察四善之美備救萬衆之生靈全牛欲多出愿需早兹議擇日查造清册如蒙速惠卽請送交鎭江打索街集泰和烟店不勝頌禱盻望之至[  光緒十八年七月日丹徒同邑士民公叩啓]  
[臨殁義舉]  
　　陳君子巖名世敬宿遷人也生平質直好義光緒丙丁間爲李秋亭觀察邀辦海沭賑務旋之直東各屬馳救水旱災務以饑溺爲心繼隨觀察至吉林賓主相得歳戊子觀察督辦漠河礦務以君善度支屬以駐吉礦務克稱職仁等同事邊塞時欽其持已以正君夙患喘屢請假歸未遂今春病篤每一視之孤燈旅館呻吟慘絶一日復往病垂危問所事君曰生平一善願未了殊耿耿耳善願若何曰敝邑無養濟院欲創之苦無人仁曰徐州府學王鶴琴敝師可屬此事否君可之並屬銓代書函卽啓篋中所積薪金六百兩交仁等轉寄前去此三月十八日也翌晨往已溘逝噫君亦衣奔食走人也槖中所積盡捐以創義舉雖易簀不忘可謂難矣雲等旣經紀其喪令子啓銘隨於五月間扶柩南歸仁遂加函於王師將君捐銀六百兩連匯費合申規銀六百廿一兩由雲匯寄上海由杲商之票號卽由票號將規銀六百廿一兩以九三一五扣申公砝平足餘五百七十八兩四錢六分除匯費申公砝平足銀十一兩外凈匯申公砝平足銀五百六十七兩四錢六分如數託日昇昌票號匯寄徐州府學王鶴琴先生處以成此舉而副故友之命并叙其略登之報章以勵世焉光緒壬辰七月二十日寓吉林汪士仁程鵠雲秦世銓寓申江楊廷杲同述 
[勸省中秋節費助賑]  
　　邇聞順直河間等處山東屬章邱濟陽惠民利津等縣及河南衛輝府屬六縣雲南昆明所屬十六州縣均被水災巨浸汪洋屋物田禾悉歸湮没人民死傷最衆現實無數可稽或援木而呼號力盡則墜或登山而遠避餓久多亡男女老羸沿途丐食哭聲與水聲相雜聞者傷心生人與死人難分見之慘目賑飢善士欵項無多極力張羅苦於不足僕等心非木石力薄於棉軫念災黎勸乞薄海仁人隨緣助賑邇値中秋佳節安居樂土者無不高燃香斗以迓神庥富厚者更備節筵尋常者亦陳餅菓歡呼逹旦樂不可支是誠暢甚曾亦思災民簞食得之則生弗得則死乎前據放賑諸公謂每人每日得錢五文可延殘喘計一家香斗月餅之費至少可活十餘命節筵更可活百餘命矣大君子皆具慈懷何不稍爲節省分其餘潤以活上天無路入地無門帶女携男叩頭流血之無衣無食萬萬災黎乎嗚呼秋風已至砭骨生寒凉餒交侵逃生何地災民苦况罄楮難書惟望遠近善人富商巨賈神童耆老命婦香閨具大慈悲救諸疾苦善心感發定知神鬼潛欽大德留貽自必兒孫受報公侯萬代豈可量哉[  天祿生何芸思同代叩]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[卾城官報]  
　　候補州張茂時奉委隨同陳道赴襄陽幹公赴兩院禀知辭候補縣汪壽年改指江蘇奉咨前往赴兩院禀謝辭候補糧庫大使金文煇由京起服來省禀到候補從九陳鵬奉委代局差赴兩院禀知謝候補縣楊湘雲赴兩院禀知聞訃丁母憂潘憲牌示安陸縣典史事務詳委海防例儘先補用巡檢蒯德懋署理署巴東縣野三關巡檢楊啓後赴兩院銷清查交代局差分發湖南候補同知五得祿禀到准補湖南永綏都司張理玉由京引見回省赴兩院禀到候補縣主簿謝玽赴兩院謝委代理按察司經歴事藩憲牌示榖城縣知縣印務詳委海防候補班儘先補用知縣鍾桐山署理 
[袁江官報]  
　　截取南河補用同知周學海於十一日赴漕轅禀知到工候補縣丞汪綍奉漕憲委漕轅代收呈詞候補直隸州徐炳祥奉漕憲委清淮行營營務處差使候補訓導丁芄奉漕憲委總釐金局文案差使候補遊擊劉成標奉漕憲委北岸水渡口圩門盤查候補衛守備穆遇春奉漕憲委西城門盤查候補都司楊治安奉漕憲委小北城門盤查候補同知鄧復昌奉漕憲委保甲總局提調 
[粤東官報]  
　　藩憲牌示准補從化縣程錦文飭赴新任順德縣紫泥司巡檢朱若均飭回本任又督憲牌示檐州營遊擊缺委督標儘先副將符堅高署理督標右營左哨千總汛務委肇慶恊左營左哨頭司外委把總謝朝恩署理准補順德協右營守備尹超群飭赴本任 
 
 
 

Page 10

 
 
   
 
 

Page 11

 
 
[光緒十八年七月二十日京報全錄]  
　　宮門抄○諭旨二道錄前○發抄硃批四道○副都統興等奏廣東同文館諸生學習外國語言文字又閱三年照章考試給予繙譯生監生摺○東撫福奏飭知府赴任並調署知縣片○兼署閩督希奏閩鹺帮情困迫已極請暫免鹽厘摺○江督劉等奏長江水師金陵營叅將各缺遴員請補摺○兼署閩督希奏遴員請補遊擊摺○七月二十日戶部叅政司詹事府廂黃旗値日兵部引見二十二名値年旗二名正白漢四名廂紅漢二名正藍蒙七名○大額駙假滿請安○慶福謝管咸安宮官學恩○順天學政李文田請　訓祁世長謝賞假兩個月恩○信侯續假五日○召見軍機張蔭桓李文出○發抄鹿傳霖秦陜省防營仍請添設長夫奉硃批著照所請該部知道欽此○又候補守劉鳳玉署鳳翔守奉硃批吏部知道欽此○張之洞等奏公安等縣江水漫溢成災籌欵撫恤奉硃批知道了卽著飭屬妥爲撫恤毋任失所欽此○譚繼洵奏竹溪令黎垿署黃梅令奉硃批吏部知道欽此○○廣州滿洲副都統奴才興存兩廣總督兼署廣東巡撫臣李瀚章廣州將軍奴才繼格粤海關監督奴才聨捷廣州漢軍副都統奴才依克坦跪奏爲廣東同文館諸生學習外國語言文字又閱三年照章考試給予繙譯生監生恭摺具春仰祈聖鑒事竊廣東設立同文館以來前於同治六年十月因各生學有成效經前署將軍慶春會同前兩廣總督瑞麟等考察擇其文藝堪以造就者咨送六名到京經總理各國事務衙門者試均堪造就奏准作爲繙譯生監生准其一體鄉試分别派充將軍督撫各衙門繙譯官行令嗣後該省於該學生等三年學成後卽行奏明分别給予生監並派充繙譯官如有精西語西文才識出衆者另行送京考試授以官職等因嗣於同治十年三月已屆三年經前任廣州將軍長善會同前兩廣總督瑞麟等照章奏明辦理續經將軍長善等查各衙門繙譯官有名無實奏准將繙譯官裁撤於諸生中擇其西語優長者遇奴才等接晤洋人時令其來署代傳言語年終考核擇尤犒賞以節糜費復於同治十三年及光緒三年六年九年十二年十五年屢屆三年期滿均經前任廣州將軍長善及奴才繼格等先後遵照定章奏明辦理在案兹自光緒十五年五月起至本年五月止同文諸生學習又閱三年自應遵照定章將學成諸生認眞考核當飭該館提調協題令繙西文復以西字題令譯漢文者得正黃旗漢軍童生薛永年正白旗滿洲童生麟祥廂紅旗漢軍童生韓朝森正黃旗漢軍童生賈文燕廂藍旗漢軍童生張清仁正白旗漢軍童生毛秉科廂黃旗漢軍童生王汝科正藍旗滿洲童生濟昌浙江杭州府仁和縣童生俞文芳京旗正藍旗漢軍童生忠堃等十名尚屬平通隨經派委前長崎領事官廣東候補道楊椻評閱西文亦無大謬均堪造就理合奏明請將薛永年麟祥韓朝森賈文燕張清仁毛秉科王汝科濟昌忠堃等九名各給邓繙譯生俞文芳應請作爲監生均准其一體鄉試仍飭在館學習以期學益深粹其餘學生查其優劣分别去留以示懲勸所有同文館照章考試肄業諸生分别給邓繙譯生監生各緣由謹合詞恭摺具奏伏乞皇上聖鑒訓示遵行謹奏奉硃批著照所請該衙門知道欽此○○福潤片再新授兗州府知府榮銓登州府知府端謹現均領憑到省自應卽飭赴任供職以專責成肥城知縣程西池因病出缺所遺篆務查准補平度州知州茅恩綬堪委署理該員尚未到平度州任並無違礙處分據藩臬兩司會詳前來除批飭檄遵外謹附片陳明伏乞聖鑒謹奏奉硃批吏部知道欽此○○福州將軍兼署閩浙總督世襲一等繼勇侯奴才希元跪奏爲閩鹺帮情困迫已極懇恩暫免鹽厘以扶全綱而資補救恭摺仰祈聖鑒事竊照閩省運務原額編載歳徵課銀八萬五千四百七十兩零迨後陸續增减共應徵正課一十五萬三千九百餘兩又溢課一十三萬二千四百餘兩然每屆奏銷約報完銀一十餘萬兩尚夺引滯商疲相繼倒歇自同治四年改行票運課耗厘三項並徵又裁革陋規銀七八萬兩提充正欵故初屆檴收銀至四十萬兩零奏報完數驊增兩倍照此作爲定額其時兵燹之後淮浙粤三岸塲竈缺産外省綑販皆取給於閩省且勁旅雲集　徒怵於兵威不禁自絶官銷之暢莫盛於斯未幾鄰岸復舊營勇亦次第撤防銷路大遜於前帮情萬分竭蹶票連甫行三屆卽經前督臣英桂奏請永遠减免鹽厘二成嗣第八屆及十八二十一二十四二十七等屆節經各前督臣先後續請暫减二成厘銀藉以稍紓喘急惟每歳徵數有定上屆之票尚未運銷下屆之票又須接買更兼勸買額外有票無銷日引月長未運之票竟積至數十萬兩官運代辦倒商懸額亦積票至六十餘萬兩爲今之計非疏銷不能裕課非敵私不能疏銷非减價不能敵私非輕本不能减價現據總散商販鄭安遠等縷陳銷疲課絀運斷帮危課厘並徵委難兼顧當日閩鹽改票議抽厘金原係暫充軍餉現在軍務早清商力已竭籲懇設法扶持全免鹽厘以資補救等情禀由福建鹽法道龍錫慶會同布政使潘駿文查明詳請奏咨前來奴才覆加查核洵屬實在情形合無仰懇天恩俯念閩鹾帮情困迫已極准將西路之光澤邵武泰寗建寗建安甌寗建陽崇安南平順昌將樂尤溪永安沙縣古田縣之黃田埠並龍嚴漳平寗洋及南路已閩縣侯官羅源壺江閩清等二十三帮現完六成並奉准暫减二成鹽厘一併暫免以恤商艱一俟商力稍蘇隨時察看情形漸圖規復其餘縣澳各帮尚可支持仍令照繳全厘以重課賦是否有當謹恭摺具奏伏乞皇上聖鑒勅部核覆施行謹奏奉硃批著照所請戶部知道欽此○○頭品頂戴兩江總督臣劉坤一太子少保長江水師提督臣李成謀跪奏爲長江水師金陵營叅將各缺遴員請補恭摺仰祈聖鑒事竊長江水師大銜借補小缺一案經前督臣曾國藩酌議章程奏准嗣後借補各缺如遇升轉隨時酌量奏明歴經循辦在案兹查有長江水師金陵營叅將曾國策等所遺各缺由臣成謀遴選歴練營伍熟諳水師之員會商擬補計請升補叅將並調補都司各缺陶樹恩等八員核與定章均屬相符理合開列清單恭呈御覽合無仰懇天恩俯賜照准内請陞補都司張有亮謝玉林調補都司楊毓魁等三員前於陞補守備補都司各案均引見未滿三年如蒙俞允照例毋庸送部應請勅部頒給札付以昭信守請陞叅將陶樹恩都司吉榮昌守備丁得貴李得勝吳家位等五員俟部覆至日由臣坤一卽行分别給咨飭令該員等赴部引見恭候欽定除飭取各該員履歴咨部查核外謹會同江蘇巡撫臣奎俊安徽巡撫臣沈秉成江西巡撫臣德馨合詞恭摺具奏伏乞皇上聖鑒訓示謹奏奉硃批兵部議奏單併發欽此○○福州將軍兼署閩浙總督世襲一等繼勇侯奴才希元跪奏爲遴員請補外海水師遊擊員缺恭摺仰祈聖鑒事竊照福建湄洲營遊擊虞先步病故遺缺係外海水師題補之缺准到部咨第三輪第六缺應用揀發人員行令揀員請補等因查閩省水師應歸揀發班内如捐輸遊擊賴恩錫奉部飭查何項捐輸且照改水例應行給咨補用遊擊孫恩敬應俟完繳捐復銀兩再行歸班序補楊興隆係澎湖左營都司調改海壇左營都司尚未給劄保奬補用遊擊亦未註册均不合例此外並無是班人員復查武職輪補缺次章程如輪用揀發　時無合例堪補之人卽以應升應補人員請補閩省現無應補世職輕車都尉自應以應升人員請補隨於閩台額設水師都司内詳加遴選除金門營都司潘玉泰未奉准補閩安左營都司郭發祥前在台灣交代甫經回省未報到任閩安右營都司員缺未補有人均未便遷就請補外惟有海壇右營都司邱炳信澎湖右營都司吳永兆二員尚堪擬補而核計邱炳信歴俸資格均不及吳永兆遠甚當查台灣澎湖右營都司吳永兆年五十八歳福建同安縣人由水勇遞保守備補授海壇左營守備調補烽火門營守備續升台灣協中營都司於光緒八年十一月承領劄付任事旋因台恊中右兩營改爲台東陸路該員裁歸應補卽經奏准抵補澎湖右營都司於光緒十七年十一月奉劄赴任該員久歴戎行諳練營務緝捕勤奮槍砲素嫻於内地洋面情形極爲熟悉且在台灣歴俸早滿五年堪以升補内地員缺合無仰懇天恩俯念外海水師遊擊員缺緊要准以吳永兆升補湄洲營遊擊於營伍洋防均有裨益如蒙俞允容俟部覆到日給咨送部引見除飭取履歴另行咨部外謹恭摺具陳伏乞皇上聖鑒勅部議覆施行再水師提督彭楚漢現已據報丁憂未便會銜合併陳明謹奏奉硃批兵部議奏欽此 
 
 

Page 12

 
 
[光緒十八年七月廿一日京報全錄]  
　　宮門抄○發抄硃批四道○分缺單○直督李奏審明定擬摺○豫撫裕奏拿獲會匪解歸皖省審辦片○又奏請改奬片○直督李奏請准留差主事一體按班銓選片○兼署閩督希奏遴員請補陸路都司員缺摺○七月二十一日禮部宗人府欽天監正黃旗値日無引見○謨貝子由東陵回京請安○安徽布政使德壽到京請安○楊頤稽察覺羅學謝恩○恩全續假十五日○倉塲奏漕船五日回空○禮部奏請換戴暖帽日期旨著於八月十八日○召見軍機崑岡錢應濁德壽○現換實地紗袍褂○發抄張之洞等奏記名提督周芳明等借補荆州副將等缺奉硃批兵部議奏單併發欽此○李瀚章奏故令張全葆等欠欵革追奉硃批着照所請該部知道欽此○又試用通判常國簬期滿甄别奉硃批吏部知道欽此○奎斌奏朝陽等　被賊案内查明叅將楊兆雲等分别免議叅處奉硃批著照所請該部知道欽此○光緒十八年七月分缺單　小京官内閣典籍薛浚升知府江西南安周浩升河南懷慶李芳柳丁直牧福建龍巖盧慶雲丁同知湖北安陸施德濬故通判山西平陽張心泰革知縣浙江嵊縣查蔭元山西崞縣陳曰稔臨縣胡鑑斗沁水霍勤燾貴州甕安陳懋恭俱丁湖北京山張麟定保康陳樹菱俱修墓廣東海豐魯其昭安徽懷遠楊霈霖俱革廬江蔣斯彤捐升吏目奉天義州馬瑛保升巡檢江蘇江寗江承漢故如臯方榮增革廣東歸善王澐近雲南南寗韓玉書近○○大學士直隸總督一等伯臣李鴻章跪奏爲因姦殺死一家二命審明定擬恭摺仰祈聖鑒事竊查景州民人陳三麻子因與王高氏通姦用刀拒傷本夫王貴並摔傷其幼子王朋先後身死嚇逼姦婦同逃一案前據景州詳經批飭審解兹據審明擬議由府解經臬司周馥勘轉前來値臣駐津委據藩司裕長代審無異臣逐加確核緣陳三麻子王高氏籍隸景州已死王貴係王高氏之夫王朋係高氏之子年甫三齡陳三麻子因與王貴同村素好常至其家走動王高氏習見不避光緒十六年二月間陳三麻子向王高氏調戲成姦後非一次並未給與錢物十七年七月間王貴風聞姦情時向王高氏盤詰王高氏用言支吾並向陳三麻子告知從此不敢來往九月初二日更餘時陳三麻子探知王貴赴外探親走至王高氏家内見王高氏在炕針繡其子王朋女王俊姐均已睡歇當將屋門虛掩欲與王高氏續舊正在說笑適士貴回歸聽聞踼門進屋上前捉拿陳三麻子卽拔腰掖切瓜刀將王貴頂心連顖門額顱並右肐肘左手心連小指砍傷倒地維時王高氏下炕逃避瞥見王貴已被砍倒赶救不及痛器出屋意欲喊捕王朋王俊姐亦均哭喊陳三麻子將王高氏拉回嚇稱若再啼哭定行一併殺害王朋仍是哭閙陳三麻子忿極起意將其摔死卽將王朋提起往炕上一摔致傷其腦後立時殞命復嚇逼王高氏同逃赴京王俊姐向伊伯王富告知報騐詎王貴傷重延至是月十七日夜因傷殞命王高氏逃後沿途思夫痛子本欲自盡無隙可乘旋至良鄉縣地面卽被差役拿獲送由該縣轉解景州審供前情不諱案無遁飾查例載殺一家非死罪二人擬斬立决梟示酌斷財産一半給被殺之家養贍又姦夫臨時拒捕姦婦在塲並不喊阻救護事後又不首告者照姦夫自殺其夫姦婦雖不知情律擬絞監候各等語此案陳三麻子因與王貴之妻王高氏通姦經王貴在姦所捉拿該犯輙敢用刀將其拒傷身死並因其幼子王朋啼哭頓起殺機摔傷斃命復嚇逼王高氏同逃查王貴王朋係屬父子一家二命雖王貴一命該犯並無必殺之心惟係因姦拒殺本夫與平常一故一鬥不同應照殺死一家二命論陳三麻子合依殺一家非死罪二人擬斬立决梟示例擬斬立决梟示刺字酌斷財産一半給被殺之家養贍王高氏與陳三麻子通姦當伊夫王貴進屋捉拿被奸夫用刀拒傷雖然赶救不及第在塲究未喊阻事後又被逼同逃未經首告伊夫旣因傷斃命亦應按例問擬王高氏應依奸夫臨時相捕奸婦在塲並不喊阻救護事後又不首告者照奸夫自殺其夫奸婦雖不知情律擬絞監候例擬絞監候秋後處决本夫王貴並無縱奸情事　毋庸議良鄉縣知縣苑履福首先拿獲鄰境斬梟並絞候重犯二名例應議叙聽候部議除備錄供招咨送刑部並咨明吏部外所有審明定擬緣由理合恭摺具陳伏乞皇上聖鑒勅部議覆謹奏奉硃批刑部速議具奏欽此○○裕寛片再前奉上諭各省哥老會匪最爲地方之善著各省將軍督撫嚴飭地方文武留心查緝嚴行懲辦等因欽此欽遵當卽刊發告示轉行張貼仍不時嚴飭所屬認眞查緝不得稍事疎懈各在案兹據沈邱縣知縣汪慶長禀光緒十八年六月三十日訪知著名會匪鐵通逃避縣境會同防軍立時拿獲訊據供稱鐵通又名馬忠係陜西涇陽縣人光緒十六年春間拵從匪首黨安梆爲師在安徽一帶散票傳教因安徽太和縣訪拿逃避等語起獲布票戮記板片多件詞多鄙俚不經函詢太和縣訪事有案屬實當經移解該縣審辦等情據此除仍飭會同防營認眞巡緝妥爲防範彈壓以遏匪萌並飛咨兩江督臣安徽撫臣查照訊辦外理合附片具陳伏乞聖鑒伏示謹奏奉硃批知道了欽此○○裕寛片再　理鄭工賑務出力人員經前撫臣倪文蔚彚案奏保請奬先後接准部覆除核准各員外尚有核與定章不符並保　重複曁未聲叙捐案行令另核請奬等因當經飭查去後兹據兼辦賑撫善後事宜布政使廖壽豐將應核各員遵照部文分别查明改奬詳請具奏前來奴才復加查核前鄭州知州馬玉麟前改請俟補直隸州後以知府用復經部議以該員業經註銷直隸州知州選授雲南嵩明州知州所請並非應陞之階今擬請改爲加三級候補縣丞康占魁原請俟補缺後以知縣用部查並無詳細履歴停其核議嗣將該員履歴送部復經部查光緒六年河南辦賑出力案内該員已保俟補缺後以知縣用此次所保係屬重複今擬請俟補缺歸知縣班後加同知銜鹽大使秦光斗原請以鹽大使選用部議秦光斗係無官職人員所請係屬指定官階保奬與章程不符今據該員呈稱前因另案辦理浙賑出力已保以鹽大使選用於光緒十七年九月奉准今擬請改爲得缺後以應陞之缺陞用縣丞銜李文銘原請以縣丞不論變單月儘先選用部議行查捐案查該員於光緒十五年二月在河南賑捐第十五次案内由附生報捐監生立在本案内加捐縣丞職銜業於是年八月奉到部監執照今擬請仍照原請給奬以上四員均係在事出力因前請奬叙不符奉部行令另核請奬兹經分别核明相應仰懇天恩准照所請給奬以資策勵除焉玉麟唐占魁秦光斗等履歴前已彚案造册送部此次毋庸重造兹將李文銘一員履歴咨部查核外理合附片具陳伏乞聖鑒訓示謹奏奉硃批吏部議奏欽此○○李鴻章片再兵部候補主事于式枚於光緒十四年十一月經臣奏調北洋海防差遣奉旨允准在案該員由庶吉士散館改授部屬簽分兵部查定例散館主事未經補缺人員遇有各部選缺由本衙門開單咨送吏部照科分用策先後按班銓選又在部投供候選人員因公留差准奏明免其投供照例按班銓選俟選缺後送部引見等語于式枚係奏調差遣人員卽與在部當差無異亦與候選人員因公留差之例相符應請鑒飭下吏部遇有主事選缺仍將該員一體按班銓選理合附片陳請伏乞聖鑒訓示謹奏奉硃批吏部知道欽此○○福州將軍兼署閩浙總督世襲一等繼勇侯奴才希元跪秦爲遴員請補陸路都司員缺恭摺仰祈聖鑒事竊照浙江杭州城守營都司陶錦華病故遺缺准到部咨係陸路題補第三輪第六缺輪用應升人員行令揀員請補等因定例陸路題補缺出遇輪用應升人員查明到任日期守備歴俸三年始准保題等語隨於浙省陸路現任各守備内逐加遴選或歴俸未滿或保奬都司應歸本班序補或與是缺人地未宜俱未便遷就請補惟查有浙江撫標左營守備趙有謨年六十二歳直隸懷來縣人由武舉充當兵部差官期滿留差一年分發浙江以守備儘先補用補授今職自同治十一年三月領劄任事迄今二十餘年歴俸早已屆滿任内並無違碍事故前於大閱案内記　並歴次存記遇缺升補有案兹准浙江撫臣崧駿咨保請補前來該員操防認眞弓馬嫻熟以之升補所缺司　勝任核與例章相符合無仰懇天恩俯念浙江杭州城守營都司員缺緊要准以該員趙有謨升補於營伍地方均有裨益如蒙　俞　俟部覆到日給咨送部引見除飭取履歴另咨其所遺守備係陸路題補之缺容俟接准部覆再行照章揀員請補外謹會同　　　江巡撫臣劉樹堂浙江提督臣馮南斌合詞恭摺具陳伏乞皇上聖鑒勅部議覆施行謹奏奉硃批兵部議奏欽此 
 
