# 1904 - 59 - 4911088

 

Page 1

 
 
[東三省紅十字普濟善會章程并啓]  
　　於虖吾民何不幸而復遇此東三省戰事耶天禍朔方俄日搆釁波濤洶湧血肉橫飛内虞伏莽外畏强鄰遷徙流離呼號宛轉有欲歸不得者有欲出不能者聞南省商幕中人至今旣未一回而黑龍江海城相近各處復有難女千餘人倉猝圖避欲搭火車回牛莊者亦尙留滯半途弱質驚魂進退維谷惟有一死是聽然是猶不過近來海戰時情形而未入於腹地也中國欽奉諭旨雖經宣明爲中立國然遼河以東必有戰務一旦以黄海之師船脫移而直指鴨緑江之陸岸則奉天吉林黑龍江卽爲兩戰國刀兵之藪恐厥禍有不止是者烽火倉皇田廬灰燼匪徒肆掠於先盜騎追襲於後身家性命之不知父母妻子之罔顧靑磷白骨心驚唳鶴之聲雪窖氷天腸斷哀鴻之響試思及此悲何堪言吾民何辜身蹈其境而守局外之例者其能漠不一動於中耶夫公法有互相保護之責而况在同洲戰地有局外救援之權而况在本國比年西北多兵而東南晏然無事沙漠橫戈兩雄相競我民處此耳駭目震輙復有不遑甯息之槪僕等何人仰荷眷佑簫鼓承平依然新歲景象念我東人乃遽殃及骨月摧殘風雲愁慘而如何設法救濟一節人心皇皇迄未爲之議及同志傷之特先籌墊十萬金擬設東三省紅十字普濟善會延請中西大善董就近開辦在滬設立總局專爲集欵之所而另設分局於京津招留救援出難之人以期一氣貫注救之之法凡在北方之南人旣必一一救回而本地居民亦必扶同出險振撫兼施醫藥互治用符西國紅十字會之本旨或曰庚子之役上海有救濟善會之設各國義之今東三省復有是舉固被難人民所亟盼而亦兩戰國所樂從也其事與庚子得毋相同顧事則同矣而其實有難焉者庚子聯軍雖夥令出於一故與甲國商之而允而乙國亦必無阻今則必周旋二國之問較爲棘手其難一庚子第在京師今則奉天吉林黑龍江綿亘數省其地益遠其難二聨軍在外無留難救濟會事今則必深入兩戰國屯軍之處穿越險道節節遇兵其難三拳匪時已平定今則兩戰國外又有鬍匪馬賊出没其中到處搶劫其難四有是四難而人心皇皇欲進輙退以是無創設善會意同志知之慨念時艱傷心同類激昂慷慨乃愈有不敢自己之上海爲中外通商巨埠搢紳名流碩腹巨賈車馬輻湊靡不軍集而善舉亦惟是爲最多善量爲最大籌振籌卹各省靡不挹注是以警報傳來他處往往遇險而歇浦一隅祥雲擁護賴諸大仁長斡旋之力磐石長安獨以造地方無窮之福而爲吴中樂土北望全遼艦隊蝟集砲火連天其相去果何如耶危急存亡在於眉睫我不之援而誰援耶而尙望人之援我耶懦毫吮墨涕泗橫流特發宏願爲我東三省紳民九頓首以請一本會援泰西紅十字會例名東三省紅十字普濟善會專以救濟該省被難人民爲事二就近先行商懇上海俄日兩領事照會駐紥戰地統兵大員認明是會有局外救護之權行車不得侵損三西國紅十字會原係專行治傷而設東三省亦必另設醫院規合本義四本會救濟宗旨無論南北方人務先挈令速離危地以避大難視專醫疾病者用意較深而願力亦較宏厚一切照料必極周至以軍務平靜爲止五紅十字會旗制文憑合先繪一圖樣繕寫俄日兩文呈請核騐六所有圖樣一面卽請俄日兩領事簽字刊行帶往奉吉以免阻撓并疑爲間諜七本會建旂之處與兩國行軍利害無礙兩國不得在此界限線内互施砲火入救濟人所到之處無害行軍防堵及有關禁令者槪不能限止前往九所救紳民婦孺不得無故攔阻沿途火車商船應請一體装載費由本會照給十該處火車如不及搭客由本會另雇大車車上題有紅十字旗號者兩國行軍不得調遣他用十一紅十字旗所到之處遇晚應即駐宿不得驚擾十二本會駐宿之處或須開戰統領應先照會以便他遷十三本會司事衣服左袂綴有紅十字旗式以便行軍一望而知其製均歸一律十四救濟人所到之處凡遇鬍匪馬賊應請兩國行軍保護或自請中國兵隊備禦兩國行軍不得以不准携帶軍火爲辭以保善會司事及善會所救之人十五東三省現以奉天吉林兩省爲最危迫擬由是處先行下手黑龍江從緩黑龍江如有逃亡人民已入奉吉境内者亦一體援出蓋其地隔處遼遠難遽及也俟辦有就緒合亟推廣照辦十六遼河迤東將來必爲用兵之地而其西皆平静所救諸人或至遼西或至河朝陽平泉或至昌圖迤北之康平奉化或至蒙古草地均可同是中國子民應請該地方官隨時保護撫卹支搭草棚給子糧食以爲暫時飬生之計如尙不足仍由本會撥欵協助十七南人則或至海口牛莊或由河至京師直隸一經救出得有生路可卽資遣回籍十八旅須海參崴現亦有急於求救之人并請由本會備輪往來救護十九遇救諸人無論在舟在車男女必分别老幼必扶持不得稍有隕越以示愼卹二十難民在道應請東三省將軍派兵保護二十一其在河境内卽請直隸統兵大員派兵保護二十二生者旣已得援南人棺木遇便應酌核帶歸二十三本會開辦伊始宏綱細目諸務殷繁特行公與才望夙著熟悉中外以及北方情形大員爲董事總理局務二十四本會另舉西董事與東三省教士聯絡舉行以免外人攔阻二十五奉天吉林官塲上海董事如有與之熟悉者應卽電請帮忙或該省紳士有實心可靠者亦可電托二十六東三省向有耶穌教會教士能通灘文應由上海董事電請襄助二十七如有明達君子勇於爲善能自備資斧往助義舉者本會實所深望否則本會亦必預備川資二十八擬請俄文繙譯三四人同往辦事然須天津吉林方有無則法文亦可二十九現擬於上海設立總局籌晝一切辦法中西董事外應另舉籌欵董事數人三十天津京師另設分局以便招呼三十一刻以該省禍迫未有的欵可籌特先由創辦同志墊銀十萬兩以應急需三十二各省如有助欵入會者不拘多寡請寄上海總局刊發徴信錄並隨時登報以昭核實三十三時危迫朝不待夕中西董事旣舉應亟與俄日兩領事面商開辦三十四前事雖係商辦善舉應請政府恊助由董事電懇政務處外務部商部及各地方官竭力保護三十五救濟事急難以信札往還應請電政大臣准免電資藉節用项省一費卽多救一人庶歸實際　三十六附搭 
 
 

Page 2

 
 
各舟車價值由董事電商從廉三十七救出諸人川資飯食應候另行刊示定章凡事實事求是局中無論何項人不得侵蝕分文以重義舉三十八總局董事不取薪水惟中外筆墨文案司事按月致送三十九是係怱迫草創章程應候隨時修攺以期完美甲辰正月東三省紅十字普濟善會謹啓 
[俄定禁今]  
　　西歴三月初一日註卽華歴正月十五日英京倫敦來電云俄國政府現已釐定軍務禁令凡煤與米及一切食物均在禁例之中 
[俄又查船]  
　　昨報紀俄查郵船一則兹接西歴三月初一日註卽華歴正十五日英倫敦來電云俄兵艦前在紅海搜查英國郵船二艘腦威國郵船一艘當被覊留旋奉俄皇之命將三船盡行釋去惟現又有一英國郵船在紅海中被俄扣住矣 
[冰路難行]  
　　俄人在具加爾湖冰上安設鐵軌駛行火車一事已紀前報兹接西歴三月初一日註卽華歴正月十五日英京倫敦來電云冰路開行火車後不意有爲首之機器車頭忽然陷入氷窖 
[彚譯日人堵塞旅順口事]  
　　日本堵塞旅順口一事前已屢得電信譯列報端兹閱日本東京某日報云東歴二月二十三日註卽華歴正月初八日至二十四日我日海軍司令長官東鄕氏督同艦隊奮力往攻成効如何未經報到然東鄕氏素日膽大心細此時諒能奏凱而還也至堵塞旅順之石船一爲郵船會社之仁川丸重二千三百三十一墩船身鐵質製自西歴一千八百七十七年一爲兵庫縣人川村佐吉之報國丸重二千七百六十六墩船身係鐵質製自西歴一千入百七十年一爲商船會社之武陽丸重五百六十三墩船身係鋼鐵二質製自西歴一千八百八十九年一爲商船會社之武州丸重一千二百八十九墩船身係鋼質製自西歴一千八百八十三年又聞俄督矮立幾息夫所傳公電云西歴二月二十四日註卽華歴正月初九日午前二下鐘越四十五分時斜月已沈曉星未起日人以水雷艇再攻旅順另用輪船四號滿載　火之物擬即鑿沈以堵港口我俄立秃烏伊仁砲臺發砲轟擊中有二船毁於港口附近旣而燭以電光遠鏡遥見四船破壞有水雷艇八號駛入日本艦隊鼓浪而歸目下港口依口舊通行全無障礙 
陸戰述略 
　　日本大阪某日報云東歴二月二十五日註卽華歴正月初十日得韓京電報内開某日俄國陸軍行至安州與日本前軍接戰未幾卽却退大約俄軍衹二三百人 
[俄軍渡江]  
　　日本東京某日報云邇者俄國陸軍次第渡鴨綠江以壓高麗國境計西伯利亞東部游擊兵第九聯隊第十一聨隊第十二聨隊由旅順啓行第十三聯隊由大連灣啓行第十四聯隊由青泥窪啓行第十五聯隊由安東啓行至此而青泥窪大連灣二處之兵已悉數調赴高麗惟餘第三旅順鎮守旅團至第七旅團中第二十七聨隊則刻在海城第二十入聯隊則刻在遼陽蓋以盛京之西沿岸冰尙堅凝是以未便全師軍渡也 
[俄艦調回]  
　　英京倫敦來電云某日有一俄兵艦駛經阿非利加洲卡拿利羣島鼓浪西歸西班牙人略給以煤俾得行至最近之俄國海口此外尙有俄兵艦寄椗大蒲欺港或就紅海中席培路是卡島暫泊 
[日釋俄俘]  
　　日本長崎來信云俄人之被日兵所俘者覊諸佐世堡某日已釋去六十二名其中五名獲自華東鐵路局愛琿輪船一名獲自義勇艦餘則或爲薩哈遲島華東鐵路局總辦或爲哈爾賓煤商或爲哈爾賓雜貸商或爲青泥窪鐵路轉運人夫或爲烏港商人刻已喜地歡天由長崎附船赴上海矣 
日本雷艇表 
　　日本大坂某日報云我日兩次進攻旅順口得奏奇功逐水雷艇之名世人咸嘖嘖稱讚然未將艇名備登於報殊不足饜閱者先覩爲快之心爰特列表如下計逐水雷艇春雨三百七十五墩速率二十九里快砲六尊魚雷筒二具村雨三百七十五墩速率二十九里快砲六尊魚雷筒二具白雲三百七十二墩速率三十一里快砲六尊魚雷筒二具朝潮三百七十墩速率三十一里快砲六尊魚雷筒二具曉三百六十三墩速率三十一里快砲六尊魚雷筒二具霞三百六十三墩速率三十一里快砲六尊魚雷筒二具雷三百四十一墩速率三十一里快砲六尊魚雷筒二具電三百四十一墩速率三十一里快砲六尊魚雷筒二具曙三百四十一墩速率三十一里快砲六尊魚雷筒二具漣三百四十一墩速率三十一里快砲六尊魚雷筒二具曨三百四十一墩速率三十一里快砲六尊魚雷筒　具叢雲三百二十二墩速率三十里快砲六尊魚雷筒二具東雲三百二十二墩速率三十里快砲六尊魚雷筒二具夕霧三百二十二墩速率三十里快砲六尊魚雷筒二具不知火三百二十二墩速率三十里快砲六尊魚雷筒二具陽炎二百七十九墩速率三十里快砲六尊魚雷筒二具薄雲二百七十九里速率三十里快砲六尊魚雷筒二具霓三百八十墩速率三十一里快砲六尊魚雷筒二具速烏三百二十墩速率三十一里快砲六尊魚雷筒二具朝霧三百二十墩速率三十一里快砲六尊魚雷筒二具一等水雷艇小鷹一百八十二墩速率一十九里快砲三尊魚雷筒四具隼一百三十七墩速率二十九里快砲三尊魚雷筒三具眞鹤一百三十七墩速率二十九里快砲三尊魚雷筒三具鵲一百三十七墩速率二十九里快砲三尊魚雷筒三具豊島一百三十七墩速率　十九里快砲三尊魚雷筒三具　鷹一百二十三墩速率二十八里快砲三尊魚雷筒三具福龍一百一十一墩速率二十里快砲二尊魚雷筒四具雁一百三十七墩速率二十九里快砲三尊魚雷筒三具蒼鷹一百三十七墩速率二十九里快砲三尊魚雷筒三具鴿一百三十七墩速率二十九里快砲三尊魚雷筒三具燕一百三十墩速率二十九里快砲三尊魚筒三具雲雀雲一百三十七墩速率二十九里快砲三尊魚雷筒三具雉一百三十墩速率二十九里快砲三尊魚雷筒三具鷺一百三十七墩速率二十九里快砲三尊魚雷筒三具　一百三十墩速率二十九里快砲三尊魚雷筒三具鷗一百三十七墩速率二十九里快砲三尊魚雷筒三具鷂一百三十墩速率二十九里快砲三　魚雷筒三具鴻一百三十七墩速率二十九里快砲三尊魚雷筒三具其中逐水雷艇二十號皆以水雲天文命名一等水雷艇一十八號皆　禽魚命名蓋欲使人易於識别也 
[記具奥加爾湖冰上火車近狀]  
　　日本大阪某日報云貝加爾湖在西伯利亞東部與日本東海鐵路近江之琵琶湖相似湖水迂回路工未竣俄人用輪船渡過湖面四十西里再登隔岸火車平時輪船祗行六小時註一小時卽一下鐘兹者層冰凝結須用機船衝破非歴十小時許不能彼岸誕登適逢與日交兵轉運殊多困憊嘗閱英京日報謂俄人初擬用大號機船名拨伊卡路者從事破冰後恐時局遷延故從冰上鋪設鐵路云 
 
 

Page 3

 
 
[仇視英人]  
　　英京倫敦來電云俄國土耳其斯坦總督那諾之夫仇視英人公然目爲勍敵嘗宣言於衆曰倘彼害及波斯及西藏我俄利益則我當准備成師而出直入印度邊陲云 
[波謀復國]  
　　徳京柏林來電云波蘭自被俄人所滅已歴有年兹者波王謀復前仇設計與俄人相抗滑路沙州叛徒蜂起刻已蔓延至奥國額利其耶州之倫培路比地方矣 
[英簡領事]  
　　徳京柏林來電云　　中朝旣允美日兩國之請在滿洲開埠通商英人擬步美之後塵刻已遴簡領事二員往駐奉天及安東縣兩處矣 
[計除匪首]  
　　蕪湖訪事人云邇來大江南北若青若紅入帮會各匪人散佈於各府州縣四出爲非若尊類皆與各署書役勾通以故消息靈通搜捕非易江浦縣江淮司巡檢署差役董某個中巨擘也凡江口划船帮駁船帮車帮挑帮驢帮皆其羽翼客商至此雇用車馬經其定價無敢不遵兩江總督魏午帥訪悉情形密飭督標統領楊鏡巖軍門圖之去臘某日軍門解去戎裝扁舟徑往江淮司署飭巡檢某少尹將董傳至告以兩江新招各營赴援廣西務得能者以資臂助爾如有意盍從吾游董疑信參半軍門又言汝不聞徐都戎懷禮之事乎懐禮本鹽梟頭目經本統領力保至今安富尊榮汝能同行當以俆爲例董不得已隨之渡江至下關備有二馬車軍門命以一車載董甫至鐘鼓樓突出督標親軍小隊就車中擒下縳赴督轅午帥研訊之餘下之於獄迨除夕卽令就地正法以儆其餘 
[委帶兵船]  
　　漢口訪事人云南洋測海兵輪船管帶一差虚懸已久兹由上憲札委湖北候補道寳子年觀察承其乏已於日前捧檄到差矣 
[募勇過漢]  
　　漢口訪事人云兩江總督兼南洋通商大臣魏午莊制軍以俄日己開戰釁亟宜愼固江防札委某員赴湘中招募新軍若千營擇要扼守日前已招募足額取道過漢附輪舟下駛矣 
[登州巡警]  
　　烟臺訪事人云登州興辦巡警事務前由省城招募勇丁二百名經撫憲周玉山中丞札委登州中營游擊韓游戎慶恩管帶旣而中丞復飭游戎在登萊兩府添募馬兵一百名須年約三十以内粗識文字者嗣後綠營如有缺額卽由此項巡目巡捕輪班升補亦策勵戎行之道也 
[嚴除匪類]  
　　安慶訪事人云督辦安徽警察事務臬憲濮紫泉廉訪查悉長江一帶伏莽甚多嚴飭闔城警察弁兵隨同水師管帶楊游戎嚴密查拿旋卽拘獲兩匪送入臬署廉訪研訊之下諭令押候懲辦隨卽捐廉給獎以勵其餘 
[示定商旗]  
　　九江訪事人云日前江西廣饒九南兵備道兼九江關監督瑞莘儒觀察出示曉諭略謂國家振興商務凡我商船及製造各廠均須遵外務部新章懸掛紅底黄心龍旗以示區别 
[鎭郡官塲紀事]  
　　鎮江訪事人云駐防清江之南洋常備左軍總統正任雲南全省提督張蘭陔軍門春發因事奉旨斥革卽將營務交卸清楚乘舟南下正月初八日行抵瓜洲小住戎旌卽於翌晨揚帆赴金陸公幹○駐防鎮郡之水陸各營管帶徐寳山都戎前赴金陵謁見大憲隨於正月初十日乘某輪船回京江 
[金閶雜錄]  
　　姑蘇訪事人云正月初三日省垣頒到刑部釘封文撫憲恩藝棠中丞以時在新歲例不行刑遲至初九日始札飭臬司朱竹石廉訪轉飭長洲縣蘇静菴大令由府縣獄提出盜犯六名會同某武弁帶兵數十名押赴北寺大校場分别斬梟以昭炯戒○吴縣所轄棗市某姓家被盜行劫經衆鄉人禽獲一盜解赴吴縣時道經團防局董董金生哄令代爲押解朦領賞銀迨縣主李紫璈大令臨塲騐勘察知其事復以洋銀若干枚賞給衆鄉人一面據情禀請上憲核示○閶門外圖董董金生於本月初八日帶領團勇數名至馬路中某客棧聲稱搜查匪類捕頭鄂爾生以其並未知照捕房一併拘押聽候禀請地方官核奪 
[觀察蒞申]  
　　江蘇候補道兩江營務處夏彝恂觀察奉兩江總督魏午莊飭令來申公幹昨日乘鈞和兵輪船來滬先詣道轅拜會蘇松 
太兵備道袁海觀觀察互譚良久繼至上海縣署投刺縣主汪瑶庭大令延入花廳茗譚片刻而别 
[花縣讌賓]  
　　上海縣汪瑶庭大令定於今日設席署中請浦東保甲總巡謝岳松明府城廂内外保甲總巡朱森庭明府九畝地滬軍營 
管帶馬午橋改過局委員王坤元兩參軍洋涇巡防局員韓仲甫三林塘巡防局員蕭馥亭兩二尹以及縣主簿孫立幹少尹典史趙敬臣少尉宴飲昨已飭丁下柬矣 
[嚴禁毒藥]  
　　孫鏡湖卽孫瑞專以嗎啡毒藥攙入戒烟丸害人射利前經人禀奉蘇松太兵備道袁海觀觀察委李眞茹明府訪查旋以衆論確鑿等詞禀覆觀察因卽札飭上海縣及英美等國公共租界會審公堂一體查禁并吊銷從前朦請之告示孫自知無可掩飾遣吴升者自稱家丁投縣禀稱自願遵飭停止卽將前給示諭呈縣轉繳道轅一面函告各處分店一體收歇在案兹者職員李陶復投道轅禀稱孫所設戒烟會惟除去總會招牌各處分店仍未停止觀察閱禀怒甚謂何物奸人膽敢陽奉陰違禍人肥已遂批飭縣嚴行查禁昨經縣主汪瑶庭大令照會英美等國公共公廨讞員關絅之司馬會銜示禁飭除總會外所有分店一律閉門如再故違定提懲辦 
[派勇濬河]  
　　本邑南市薛家浜至小南門外小閘橋一帶河道年久淤塞舟楫不通去年十一月經各叚董事禀請蘇松太兵備道袁海 
觀觀察籌撥公欵移會防營派勇開濬觀察批飭上海縣知縣汪瑶庭大令會同董事勘騐明確繪圖呈核照會同仁輔元堂董事定期開工嗣以天氣嚴寒暫停工作邇經觀察傳知各董遵照前議辦理不日將移知滬軍奇兵兩營管帶派勇前往興工矣 
[損電宜防]  
　　本邑南市新馬路一帶自創設電燈以來捕頭曾按照租界章程禁止諸色人等在電線旁施放風筝以免損壞嗣以犯者層見迭出經馬路工程局總辦翁子文太守嚴諭值班巡捕嚴行查察在案不意前日王家馬頭附近燈線上忽繞有風筝以致開機時燬及防險鉛板并擊破九十號電燈工頭某甲因即請爲查究太守勃然大怒立傳中西各捕到案諭令加意稽查如見有施放風筝者拘案訊懲如敢姑容所毁之燈責令賠償决不寛貸 
[美界火警]  
　　昨晚七點鐘時虹口北四川路某姓家不知因何忽然失火霎時冒穿屋頂經英美租界救火會西人急驅皮帶車馳往開放自來水竭力噴射始得熄滅至如何起火及焚去房屋若干容明日訪明再錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鑑湖放棹]  
　　紹興訪事入云紹城毎届上元民間往往迎賽龍燈繞行街巷邇者時届新年好事者議興此舉府尊熊再青太守謂勞民　　 
傷財殊屬無謂且現届俄日失和之際恐有匪徒乘機溷跡不可不防因卽出示嚴禁如違提究不貸○紹恊萬雅伯副戎府尊熊再青太守以目下時事艱難通飭所屬各員弁槪不得借赴郡賀年爲名擅離職守○越郡水澄橋大街於去臘之朔突遭火患延燒數百家損失貲財以數萬計亦浩劫也○桐廬各店鋪所購貸物須由脚夫挑負訛索挾制之事時有所聞邇爲邑尊史仲華大令訪聞立卽出示嚴禁復傳諭鋪董秉公定價詳請府尊黄太守給示勒石務各永遵如敢抗違准予扭解懲治○去秋寗海釀成閙教巨案縣主蕭大令因之獲譴上憲特委李别駕炳堃前往代理時越半年首要各犯仍未緝獲藩憲翁莜山方伯另委翁大令長森前往接署 
[公廨停訊]  
　　昨日禮拜三英美等國公共租界公廨輪應英總領事署繙譯官寶述徳君會訊適寶君别公務飭丁禀請讞員關絗之司馬停訊一日是以各捕房所解案犯仍由巡捕帶回 
[上海縣署案]  
　　高昌廟巡防局委員孫庚梅二尹函送任松成控羅紀有滋擾一案至縣前晚縣主汪瑶庭大令升堂訊究任供稱小的向爲小工前年娶羅氏女爲妻去臘忽然逃逸尋訪無蹤羅紀有係岳母所私之浪子時向小的吵閙是以扭局喊控移案請懲羅供任將小的寄女時時凌虐并被價賣與人是以向之理論大令著任羅協同尋訪毋庸涉訟 
[英美租界公堂會訊案]  
　　英德瑞三國商人元亨宜安水險公司及華商義善源鈞康兩莊號主各投本管總領事署曁上海縣署英美等國公共租界公廨呈控同發昌號主鄒輔臣鄒紀南昆季虧欠銀二十餘萬兩等情前經讞員關絅之司馬飭差協同包探李星褔提獲二鄒暫行管押前日午後會同英總領事署繙譯官迪比南君德總領事署繙譯官麥令豪君瑞總領事署繙譯官柯君升坐公堂元亨宜安等行主延律師瓊師投案聲稱二鄒自謂並無家貲料理此欵然各原告查得伊二人家產甚富除本埠九江路靶子路各有地基房屋外漢口則有同和泰鎭江則有義聯和兩號約計貲本洋銀五千元此外同茂元約有貲本銀二千五百兩廣東亦有同發昌及房產非請吊齊各號帳簿細查斷難明白二鄒延律師侯魯公到案略辯數語司馬商之迪麥柯諸君著將二鄒發交老巡捕房管押候查吊帳簿訂期訊核○前者林長根將工部局所雇小工陸金榮擊破頭顱經水巡捕黄鹤林拘解公堂司馬訊得林係和蘭國公義小輪船上水手因押候據情照會和總領事昨晨和總領事委繙譯官德斯貝君詣公廨會同襄讞委員王松丞刺史升堂研訊陸供小的被林用竹篦擊破頭顱請爲懲辦林供語支吾刺史商之德君判責林二百板交人保釋 
[英租界捕房紀事]  
　　騙子田阿根將佛照樓客棧主戎長生之子美褔誘至法租界攫去金約指意猶未足復褫其皮馬褂事後經戎查悉報由包探竇如海拿獲帶入捕房捕頭令押候解送公堂禀請讞員關絅之司馬訊核○去年十一月流氓顧阿梅誘騙妓女洪四寶脫逃經鴇兒王戴氏訪明報由包探沈阿岳拿獲帶入捕房捕頭令將四寳轉送公廨顧則押候送請訊懲○前日王彩蓮掩入江氏臥室行竊珍珠等物約值洋銀一千四百餘元報由某包探緝獲送入捕房捕頭令押候解送公堂禀請訊究 
[法租界公堂瑣案]  
　　西門外九圖地保向係王嘉賓承充近忽被李阿炳賄謀甲心有不甘湖南人王步蟾與某署書辦朱松泉窺知其 
隠語嘉賓曰爾如不舍僕等可以斡全致被騙去洋銀一千餘元請益則以田單二紙抵借若干給之此去年事也至臘杪未見明文始知受騙當將步蟾及朱扭入捕房據情聲訴捕頭著一併管押朱懼浼人保出向嘉賓理處明白昨日捕頭著保人將朱連步蟾解案嘉賓伸訴前情求追田單及被騙洋銀步蟾供稱去年八月小的爲嘉賓作保以田單一紙抵與朱姓得洋銀二百元有借據爲憑迨後欲加借四百元朱以此田袛有五分零不允所請嘉賓遂挾嫌朦控朱供稱步蟾謀充地保不遂所欲由職員從中調處現已將洋銀如數歸還求恩寛宥大令商之法總領事署魏繙譯官飭將朱仍交原保人保出步蟾准予交保飭將借據呈候復核○羅長發劉明若同居餘慶里正月十四日之夜被傭婦遺火積薪冐穿屋頂延燒左右鄰房屋十幢事後捕頭查得羅劉均保火險遂一併拘押昨日傳案請訊羅供稱曾保火險銀五百兩實被傭婦無心遺火所致劉供曾保火險銀一千五百兩確被同居遺害大令著罰羅銀十兩劉無干省釋○前日午後四點鐘時公館馬路仁源押店樓上不戒於火延燒比鄰某新衣店某炒麫店事後捕頭查得仁源曾保火險遂將店主蔡成蘭拘入捕房交人保出昨日著保人交出送案請訊蔡供稱當日小的不在店内事後查得實被學徒遺悮炒麫店主婦李談氏求給撫恤大令判罰蔡銀六十兩提出十兩給李談氏○去臘之杪南市某烟店夥許來之持洋銀三百五十元至協和成歸還帳欵行至新開河畔被流氓陳褔生王桂成余阿三余小狗王監明搶去同時又搶錢阿寳所持灰鼠皮一百餘張報捕後經包探緝獲解入捕房詰知某小客棧主朱毛頭爲之銷贓因將朱拘押昨日解案請訊許錢各訴前情陳供稱小的分用洋銀十六元當時並不在場王等一味支吾朱供稱小的並未銷臟大令飭交人保出其餘一併還押一面飭探帶陳出外指拿同黨聽候嚴懲○閩人江欽邨納金氏爲妾僑居寳興里正月某日被流氓勾引卷物而逃江遂將妾母金趙氏拘送捕房捕頭著將伊女交到昨日江偕金氏自行投案訴稱已在浦東某處尋獲金氏供小婦人被前夫杜順生誘逃知事不口了是以送回大令飭將金氏交江領回管束趙氏著交的實人保出并取具切結倘金氏再有卷逃等情惟趙氏是問○南市彩豐燭店因鄰居失火後將衣箱搬出被流氓沈和生攫去携至法界經包探拘獲送入捕房昨日解案請訊大令飭將沈押候嚴辦贓給失主具領 
[美租界捕房紀事]  
　　前晚吴淞路第三十七號門牌粤婦江氏家失去金質對時表金練金剛鑽石戒指及地基道契銀行憑摺之類共值洋銀數千元疑婢女王彩蓮所竊扭入捕房捕頭令押候稽查○昨晨費少英被所私蕩婦李氏將金銀首飾席棬而逃因之投報捕房請爲查緝捕頭允之○昨日有葉某者行經外大橋堍失去某藥房洋銀一千元之股單一紙因卽投報捕房請爲查緝捕頭允之○昨日年後有甲乙兩粤人在頭壩路互毆旋扭赴捕房聲訴捕頭詰得兩造各有不合申斥一番一併釋出 
　 
 
 

Page 10

 
 
   
 
 

Page 11

 
 
案亦查無過客赴縣報案與刦賊相遇之事又原叅五六月間有在逃之拳匪韓有才等糾衆二百餘人在新城境内遊行殆徧且向昝岡義和莊等村勒送銀錢不然卽行殺掠與捕役巡丁屢次交閧捉去散役一名支解示衆因而沿村搶掠至張家莊將民人曹緒用洋槍打死村衆多受重傷而該縣置若罔聞賊衆遂延及雄縣霸州固安等處向固安所屬之馬莊村索銀三百五十兩項公村索銀八十兩經署固安縣李培之請兵彈壓賊始遁避新城紳董胡平年姚鍾璧懇縣請兵該縣始終不報惟以家丁趙錦培借查保甲爲名挨村逐户勒取規費一節查韓有才係漏網拳匪五六月間糾衆百餘人在新城境内滋擾且向昝岡等村勒費保險延及雄縣霸州固安等處復向固安縣屬之馬莊項公等村索取銀兩均與原奏相符惟散役于二捉去尙無下落是否支解不得確據張家莊亦無槍斃曹緖之案前經派兵彈壓韓有才遁遷無跡新城捕役張順曾將韓有才黨羽由鄰境拿獲二名由京城地面跴緝一名均已就地懲辦是錢澄轡事前固屬疏防事後猶能緝獲初非規避處分始終不報至保甲公費係錢澄轡捐廉備辦並無家丁趙錦培在外清查自無從勒取規費又原叅趙錦培出入内宅夤緣賄賂民間濳貼堂楹謂該縣之簠簋不飭皆緣帷簿不修蓋言雖有激事非無因卽於今年春間更换牙帖趙錦培一手包攬中有土木牙行一役先已批准王姓旣而劉天鍚更以重資託趙錦培婉轉内情授意楊鴻仁改塡劉名一節查該縣内宅情事語涉瞹昧無從深究牙帖一事查係趙錦培經辦劉天鍚本充南城土木牙首已閱多年曾有王姓情願多納帖費希代其役赴縣具呈劉天鍚設法訴辯因未更换此事尙無他弊但趙錦培確有招搖聲氣應飭驅逐回籍又原叅新城地丁歲徴銀七千餘兩例係留地應用並無傾鎔解費向來官吏加耗較輕該縣於舊加外復加二分經貢生王承詔呈訴該縣以礙難批駁遂免王承詔而餘仍浮收一節查該縣徴收地糧向章每銀一兩加傾鎔解費銀二錢六分新城市平較厙平每兩小二分二釐若以市平呈交均須照數補平並非例外加增惟各紳户以爲旣有加耗復須補平往往與該縣爭執王承詔呈訴當係爲此但錢澄轡旣無違例浮收其批駁亦無不合又原叅白溝河船隻往來向有卡局抽欵而該縣則又縱差役黄奎等留難客商無論貸船官船槪行勒索大船每隻索錢一千六百文小船八百文計終年可歛錢兩萬一節查白溝河船稅該縣取資辦公由來已久將城内三等大船一只交京錢八九百文小船四百文自下溯上雖空船亦須交稅自上而下雖重載不取分文每年約收京錢七千左右並無兩萬之多船頭黄奎亦無格外勒索及留難情弊又原叅新城爲七省通衢鞘銀過境雇用民車發給現價乃該縣故違成例每月票傳各村出車一百一十輛實則不用車而折價大村出錢四五千小村三兩千終年所得車價約在萬餘千左右一節查該縣每月班車七輛鞘車九十輛係奏定章程過境差務歸該管房班先行墊雇每輛發價二百文再向各村輪派歸墊雇價若在差使清簡月分容或不用車而折價以備差務繁時添雇車輛之用並無違例票傳情事又原叅號草一項例須出境採賈乃該縣派差出草者一百五十餘村折價者三百餘村交草六斤算爲一斤交價則每斤三四十文五六十文不等較市平市價倍蓰一節查該縣號草定有額數近城者八十餘村向係交草解用路遠照章折價每年約收三十餘萬斤每市秤三斤作號秤一斤折價亦有浮多其弊在管號家丁應飭該縣嚴禁加收以紓民力又原叅郭辛莊羣毆土棍何茂一案差帳多至八百餘千且事在去年十月其鄰右干証至今管押一節查郭辛庄何廷雨呈報何廷祥等將伊叔何茂羣毆斃命一案何廷祥在監病故在場者係何廷祥之子何愼修何愼清及在塲幫毆之馮瑞馮春子等共四名並非鄰佑干証此等命案拖延日久費用不貲錢澄轡業已解任應飭接署之員尅期審結以免拖累又原叅查差家丁高繼先與趙錦培同惡相濟遇押犯恣意訛索如宋家莊張某被押高繼先索費五十千係書吏張化龍過付而該縣隱爲容緃一節查高繼先係派管押家丁趙錦培係派管號管丁各當各差不期爲謀宋家莊張慶恒與人毆打涉訟早經完案釋放據聞耗用百數十千其中有無押費未得確據又原叅家窩民人劉大爲吴玉輝毆死經玉山王藎臣私行說合許給劉大寡母養老一千串哄將劉大殯埋後以中人食言劉大之母呈控乃王藎臣等賄託王廷霖送銀二百兩該縣不爲審理一節查劉大因調戲吴玉輝之女猝被撞見毆傷身死經人調處給劉大之母養老費千串吴玉輝無力交齊劉大之母呈控吴玉輝補交錢四百千完案至託王廷霖送銀二百兩查無實據錢澄轡曾爲傳訊非不審理案關人命私和有于例禁應飭接署之員訊實擬辦又原叅趙家莊合村置辦差田以牛某欠租經村董孫萬庭等公控該縣反借籌辦學堂爲名擬派捐地入官一節查趙家莊辦差田産二十七畝以牛俊才欠租公控屬實該縣查係菩薩廟産撥歸學堂尙無不合又原叅梁家營民人朱雲閣龍堂民人蔣瑞麟私開小燒該縣各罰錢一千五百餘吊兩人遂蕩産傾家一節查私開燒鍋之梁家營民人朱雲閣曾罰過京錢一千五百串龍堂民人蔣瑞麟罰過京錢四百串兩次均應撥作學堂經費此查明錢澄轡原叅各欵之實在情形也又原叅定興縣知縣黄國瑄生長紈袴夙好冶游馳馬時於城内妓女素雲瑞蘭家飲酒住宿一節查黄國瑄係江蘇護撫黄彭年之子衣冠輿馬無異常人前因縣屬北河村有流妓素雲瑞蘭私招游客早經嚴禁出境斷無飲酒住宿之事又原叅查禁私錢要令認罰而後已如瑞興號永聚成永貞樓等鋪各罰錢一百串一節查定興兵燹後私錢太多該縣出示禁用並有罰約有用私錢一文者酌罰錢一吊嗣查出攙用私錢之瑞興鋪罰過京錢三十二吊永義公罰過京錢兩串原奏永聚成殆即永義公之訛其永貞樓並未罰過以上罰欵隨時榜示充公又原叅各村演戲黄國瑄亦指爲犯禁各罰錢一百餘千此後定明戯規每歲一台交錢八十千一節查該縣於四月間奉學校司通飭酌定戲捐留辦蒙學維時亢旱鄕民無暇演戯不過姑存此說八月間卽行弛禁始終未提戯捐亦無受罰村莊又原叅民間賭博水斗高門高利北河等村皆以交清局規設立明局又天宮寺富家崔堂子童頑無知黄國瑄濳令丁役誘與賭博因就賈省三住房開局並誘經殿華同賭旋卽帶役掩捕乘將賈省三櫃箱桌椅衣服米麫等搶掠一空勒罰崔堂子銀三千兩經殿華銀一千六百兩其餘在局諸人或百餘兩或數十兩一時官役互慶發財一節查上年十一月該縣訪聞天宮寺村職銜崔廷杞與廪生荆殿花等聚賭飭拿到案均願罰捐贖罪崔廷杞認捐銀三千兩荆殿花認捐銀一千六百兩其餘同案各犯亦皆認捐有差共計銀五千兩均充創辦學堂經費原奏訛謂崔堂子經殿華殆卽崔廷杞荆殿花之誤賈省三開塲窩賭其櫃箱房室賭具照例入官不得指爲搶掠當時有 
 
 

Page 12

 
 
縣役張雲亭余振山在場同賭因拿逃匿尙在懸賞購緝可知斷非濳令誘賭至斗門高利北河等村亦查無交清局規設立明局情事又原叅收到罰捐各欸卽在城内設立一錢莊榜其門曰因利官錢局以制民之舉而冐言惠民其局中夥友恃有護符强買强賣一節查該縣官錢局係爲維持圜法而設曾有學堂經費存局生息亦爲公利起見所行鈔幣流通無滯名爲官局實與各錢行無異儻强買强賣加倍受罰定有章程立案局夥皆係安分商人安敢違犯此查明黄國瑄被叅各欵之實在情形也又原叅永清縣知縣李振鈞貪鄙因循毫無志氣該縣小營村有李某兄弟搆訟係因其兄之子打其弟所畜之犬彼此口角互相呈控其弟託後稿高姓賄送四百金卽將其兄之子鎖押嗣因其賄送二百金又將其子釋放一節查永清所屬名小營者凡三處有史家小營李三與其兄之子口角一時憤恨將姪送縣管押旋以氣忿已平求縣釋放李姓係小康之家涉訟到官丁役擇肥而噬固其慣技後稿高姓平日尙無劣迹此案曾否得賄查無佐証又原叅今年六月中旬該縣有重犯九人越獄脫逃李振鈞諱隱不報延至月餘始而謁順天府府尹陳璧揑詞飾禀一節查該縣六月間有監犯八名同時越獄係因夜間滂沱大雨禁卒一時疏懈致被逸出前已報經批飭勒限緝拿在案李振鈞迭經拿獲三犯尙未及半捕務廢弛自有應得之咎又原叅五六月間游匪韓有才等在新城固安等處滋閙李振鈞以巡防爲名派各村籌集捐欵爲養兵之用捐法分作四等上等者捐銀五十兩次則四十兩三十兩至少者二十兩而所養之兵寥寥無幾未常巡路一次一節查該縣設立巡警局於八月間邀集紳富書捐捐數自五十兩遞减至二十兩止力不能捐二十兩者不與焉共集欵一千二百餘兩歸總董朱姓收發募得馬勇十名每名應支月餉馬乾銀八兩步勇三十名每名月餉銀四兩連局費等項月需二百餘兩所募之勇現駐縣署馬步各十名南關駐步勇十名後驛駐步勇十名城多鄉少無怪人之多言又原叅永清所屬之韓相鎭一帶有回民田五與劣董佟姓者在該鎮設立賊會名曰安助局凡鄉民養有牲口皆須按期送錢每年可收永錢五六萬千署中門丁書役與伊等聯絡韓相一帶均託此會賄說不能清理去年十一月間韓相廟場羣匪跑馬馳縱傷者紛紛泣避官吏以賄通有素槪置不問一節查田五與曾在京城貿易之佟姓蕙儒寄店該鎮行醫十餘年前曾設立聯庄會專以牲口捐錢作安助之費遇有牲口走失會中賠償每年可收永錢八九千吊並無五六萬之多庚子兵燹以後今已撤散該鎭安助局由縣勸辦並與此會無涉會中人亦無賄說詞訟曁跑馬傷人情事此查明李振鈞被叅各欵之實在情形也臣查前署新城縣知縣錢澄轡於被叅貪婪各欵俱無實據惟承辦要差不將器物措置周備輙向民間賃借致生流弊且聽斷不愼要案遲延任用家丁招搖弊混實屬颟頇糊塗永清縣知縣李振鈞派捐紳富養勇自衛監犯越獄多名獲未及半勇餉虚糜捕務難期振作以上二員均難姑容相應請旨將前署新城縣知縣候補知縣錢澄轡永清縣知縣李振鈞一併革職以肅官方定興縣知縣黄國瑄創造學堂及種植桑秧各局盡心籌畫教養兼施洵爲循良之選被叅各欵現經查明並無不合應請無庸置議所有遵旨查明緣由理合恭摺具陳伏乞　　皇太后　　皇上聖鑒訓示再所遺永清縣知縣一缺直隸現有應補人員應請留歸外補謹奏奉硃批另有旨欽此 
[直隸總督袁　　奏瀝陳下悃籲　　恩開去會辦練兵差使摺十六日]  
　　太子少保北洋大臣直隸總督臣袁世凱跪奏爲瀝陳下悃籲懇恩准開去會辦練兵差使以免貽誤恭摺仰祈聖鑒事竊臣承准軍機大臣字寄光緒二十九年十一月十一日奉上諭袁世凱奏差務太繁請酌開去各項兼差一摺前因庶務殷繁以該督向來辦事認眞特加倚任先後派充商務鐵路電政大臣並會訂商約商律各事宜及督修正陽門工程兹據奏稱兼差太繁力難兼顧自屬實情除商約尙須續議鐵路時有交涉事件均關車要著毋庸開去電政甫歸官辦一切正資整頓仍著該督督辦至商務商律現已設立商部卽著責成該部詳議妥訂正陽門工程著陳璧就近督修俾該督於應辦各事專心經理以示體恤將此傳諭知之欽此仰蒙宸訓周詳嘉矜備至跪聆之下感悚萬分查商約鐵路電政三項差使旣未蒙允開去臣姑不敢以此煩瀆宸聰但臣近日體察情形會辦練兵一差事宜繁重更有非臣所能兼顧者反覆審計深虞隕越不得不瀝陳於聖明之前伏維臣才庸識闇資淺望輕粗讀父書未諳韜略渥蒙殊遇謬領兼圻顧分循渥已覺難於勝任徒以遭時多故受恩至深明知弗克負荷不敢竟存規避而過多功少夙夜慚惶乃者朝廷念時局之阽危圖自强之至計特於京師設立練兵處隨時考查督練以期各直省軍制操法悉歸一律仰見皇太后皇上懲毖多難銳意振興國安危在此一舉薄海欽仰罔不振奮而臣猥以駑下奉命授爲會辦大臣罔不殫竭血誠勉思報稱於萬一第思責任重大才力實有所不勝頭緒紛繁智慮亦莫能徧及事屬創舉爲向來所未有則物情易駭處積重欲認眞以整頓則窒礙多端疆臣本爲統轄營伍之人而練兵處實有紏查軍政之責以統轄與紏查而併諸一身則又未免易啓嫌疑縱使悉泯偏私一秉大公而任怨任勞亦豈能盡如人意毁譽之末固不必計措理之難詎弗自知况臣以北洋衝要常居天津旣不能分身駐京又不能專心經理而兹事體大不容膜視使因循以貽誤臣何以對朝廷使粉飾以塞責臣何以對清夜臣非不知現在時爲危急存亡之秋整頓練兵爲固圉保邦之計及今爲之已嫌補牢之較睌受恩如臣曷容卸責而不爲而無如稱職甚難求效匪易摩軀原所不惜覆餗何以自安卽謂聖朝在上格外優容而捫心内省詎敢欺飾臣並非矜辭讓之小節博謙退之美名實因力薄材輕責艱任鉅深恐絲毫無補轉令叢睉滋多與其僨誤于將來曷若陳明于此日合無籲懇天恩俞允將臣會辦練兵大臣一差先行開去俾臣之事權稍輕免臣之愆尤日集是朝廷之保全臣者愈大而臣之誓以努力勉期上報朝廷者亦愈不敢寛感戴慈施永永無極所有微臣瀝陳下悃緣由謹恭摺具奏伏乞皇太后皇上聖鑒訓示謹奏奉硃批另有旨欽此 
[直隸總督袁　奏查明道員被參各欵據實覆陳摺十六日]  
太子少保北洋大臣直隸總督臣袁世凱跪奏爲遵旨查明道員被叅各節據實覆陳恭摺仰祈聖鑒事竊臣承准軍機大臣字寄光緖二十九年九月二十九日奉上諭有人奏山東候補道朱鍾琪貪污性成素行浮蕩爲周馥所信任委差多歸兼 
 
