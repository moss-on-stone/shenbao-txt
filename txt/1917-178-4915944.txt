# 1917 - 178 - 4915944

 

Page 1

 
 
   
 
 

Page 2

 
 
時評 
[眞力量（四）（冷）]  
　　眞力量何由而發生在人志之專一人志若何而能專一在目的之簡單目的簡單則衆力所趨歸於一點而其力量自大矣 
　　今日全國人之目的注於擁護共和四字足矣破壞共和者同力致討之不問其爲新生之帝制也舊代之復辟也使無一人敢再生共和以外之心則共和自然鞏固而國體自能萬世而不變矣國體旣定然後各派之主義再各分道而揚鑣　如一書總名旣定然後再分章而分節此一定之理也 
　　是故今日而使全國之人人人得盡其眞力者所懸之目的不可不簡單而明了也 
[專電]  
　　南京電　馮副座下午六時召上級軍官到府會議九時散結果不易刺探（三日下午十鐘） 
　　南京電　段祺瑞到寗不確惟段有電反對復辟（三日下午十鐘） 
　　南京電　馮否認曾有復辟之請願惟因顧慮河間財產故不即表明堅毅態度（三日下午十鐘） 
　　南京電　粤來電請馮在甯組臨時政府鄂贛浙亦均有電來反對復辟（三日下午十鐘） 
　　武昌電　王督電責張瞿陷害清室並電黎馮整軍待命（三日下午五鐘） 
　　漢口電　復辟電昨午到各界驚詫王督即集文武會議以背民意不承認已擬布告宣示宗旨（三日下午三鐘） 
　　廣東電　陳督布告宣統復辟本督以此邦人士同意擁護共和爲宗旨斷不附和邪說對於粤地治安無論事變如何均負完全保護之責（三日上午十鐘） 
　　北京電　段尙未南下惟與梁湯等均有通電表明反對復辟（三日下午三鐘） 
　　天津電　馮復張電進忠告豫魯同（三日下午六鐘） 
　　北京電　昨王士珍到府勸黎歸私邸往復磋商聞已於今日出府旋往日使館（三日下午三鐘） 
　　北京電　高爾謙向黎辭職（三日下午十二鐘） 
　　北京電　平政院長張一鵬遞辭呈於國務院即晚出京（三日下午三鐘） 
　　北京電　敎育部昨發六月份薪倒塡三十號仍貼印花並全體提出辭職書（三日下午十二鐘） 
　　北京電　張勳將封親王（三日下午三鐘） 
　　北京電　所謂弼德院長徐世昌已電辭現尙羅致李經羲趙爾巽張人駿等將發表（三日下午三鐘） 
　　天津電　宣統任東海首相專朝政昨兩次召見慶賀百二十六員行禮張勳率侍衛携械上殿（三日下午六鐘） 
　　北京電　康以功高不獲實權頗怏怏因對人言彼原主張虚君共和云云（三日下午三鐘） 
　　天津電　清内閣事悉萬繩栻主持康無權調許寳蘅六人擬諭由萬定頒省長將改京堂藩臬（三日下午六鐘） 
　　北京電　各機關昨日皆未辦公（三日下午三鐘） 
　　北京電　民國政府曾以鹽欵作抵向銀圑借二百萬已交百萬現以政府易人止不肯付 
 
 
 

Page 3

 
 
（三日下午三鐘） 
　　北京電　日本軍隊昨已有二百餘名到京駐東交民巷一帶（三日下午三鐘） 
　　天津電　日加兵五千到京（三日下午六鐘） 
　　北京電　昨日上午日英俄法荷等公使又會議於荷使館商議對華重大問題（三日下午三鐘） 
　　天津電　外交圑據通告電各本國請示（三日下午六鐘） 
[外電]  
　　北京電　北京尙安惟有一部份居民頗爲憂慮通城遵照警廳告示一律懸掛龍旗此次籌備政變之嚴守秘密頗足令人驚異星期六日晚間張勳尙至江西會館赴宴觀劇夜半始歸聞回寓後即邀王士珍吳炳湘江朝宗梁鼎芬到寓告以立即復辟之意旣得同意張即入宫奉宣統登位一面派人請黎總統退位再觀張勳等布置軍隊等事尤見復辟之謀籌備已久不過似較原定日期提早數日實行耳（二日） 
　　廣州電　廣州聞張勳復辟之舉不以爲異但信此變愈增南方共和主義之聲勢並謂共和與帝制之戰爭定不可免陸榮廷從未贊成復辟衆以馮國璋苟早有舉動則何至一波未平一波又起故對於馮氏頗多責言（二日）以上路透電 
　　北京電　張勳梁敦彥康有爲等今晨入見宣統翎頂黃褂一如清制且行叩首禮（三日） 
大陸報 
　　北京電　此間時局未有發展街中偶見龍旗居民無驚惶之象除各大街及紫禁城入口駐有多兵外絶少政局劇變之表示今日外交圑開非公式談話會討論中國政變並未議及聯合行動一節徐世昌有任攝政王之說（二日） 
　　北京電　張勳之專斷行動就京城一處而諭可謂完全勝利道中之人似若歡迎華字報停版者甚多不日將發表新報律限制言論自由外交圑領袖荷蘭公使昨至外交部提出關於待遇黎總統問題非正式之質問（三日）以上字林報 
　　北京電　鹽稅餘欵從美政府之建議暫停交付俟新政府由各國正式承認後續交（三日）德文電 
　　北京電　黎總統（二日）通電馮副總統各省督軍省長陸榮廷各都統各護軍使各鎭守使龍濟光海軍總司令各省議會民黨首領等大意如左天未厭亂實行復辟聞清室之上諭有黎元洪奉還國政之言不勝驚駭因思中華國體由帝制而共和根據五族人民之公意元洪受國民之付托當茲重任當與民國相終始此外他非所知特此電聞以免誤解云云（三日） 
　　奉天電奉天督軍張作霖前日（二日）以來迭向北洋各督軍詢問對於此次復辟之意向惟現尙未確定意見猶在觀望之態度此間一般議者則皆以此次不自然之復辟反使國家益陷於紛糾故甚憤慨（四日） 
　　漢口電　王督軍日來迭開重要會議並與南京馮副總統密電往返至昨遂决反對復辟昨夜電京提出意見四條聲明如不照辦斷然以武力反抗王氏昨對武漢總商會總代表亦聲明公然反抗之意（四日） 
　　北京電　張勳今日午後四時派遣特使赴津促徐世昌來京外間推測張氏此舉在煩徐氏調停及反對復辟之一派云（四日） 
　　北京電　傳聞張勳擬將在北京内之政界人物盡行軟禁（四日） 
　　東京電　寺内首相今日午前入宫覲見奏陳昨夜外交調查員會之結果（四日） 
以上東方通信社電 
[戰電]  
　　倫敦電　今晚海格將軍報稱蘭斯西面英軍前鋒哨營　戰之後被迫稍退各地點雙方砲隊交轟甚烈（二日） 
　　巴黎電　今晚公報云塞尼西面與東面境内日間有活動之砲戰惟無步軍戰事（二日） 
　　羅馬電　意國公報云加逹湖與里特羅山谷間敵軍甚爲活動敵軍在桑吉哇凡尼等處進攻均遭失敗（二日） 
　　彼得格勒電政府已接消息謂西南陣線之攻勢刻正發展絶對利於俄軍（三日） 
　　倫敦電　德國公報云斯特里巴河者那拉約夫加河東岸間有劇烈戰事俄軍壓力施於柯宇乞村及白里柴尼東南二面之境俄軍猛轟兩日後佔據柯宇乞村白里柴尼兩面戰事尤烈德軍與敵軍大戰互有勝負今仍固守陣地敵軍大受損失斯土克旭特河與里斯特河一帶砲戰甚烈俄軍在柯凡爾至魯克鐵路北面進攻失敗（二日） 
　　巴黎電　據各報載稱美國遠征軍之在法者將全歸裴興將軍指揮自華盛頓至函境陣線之陸軍交通由美政府自管之（二日） 
　　華盛頓電　美國復以英金五百萬鎊假與英國總計共已假出英金一百十七兆鎊（三日） 
[公電]  
　　洪副總統　討張勳通電　陸巡閱使督軍省長各都統各鎭守使護軍使海軍總司令朱交涉員提督司令各報館均鑒國家以人民爲主體經一度之改革人民卽受一度之苦痛國璋在前清時代本非主張革命之人迨辛亥事起大勢所趨造成民國孝　景皇后禪讓於前優待條件保障於後共和國體民已安之約法謀叛民國者雖大總統不能免於裁判清皇室亦有倡議復辟置諸重典之宣言誠以民生不可復擾國基不可再搖　共和國體之下而言帝制無論何人即爲革命國璋今日之不贊成復辟亦猶前之不主張革命所以保民國亦所以安清室皇天后土共鑒此心乃安徽督軍張勳奉令入京調停時局忽以兵力圍護清宫逼勒清帝擅行復辟自稱政務總長議政大臣又揑造大總統與陸巡閱使曁國璋勸進之僞奏進退百僚行同兒戲夫禪讓之詔優待之條著在史書傳爲佳話今乃一切破壞之玩冲人於股掌遺清室以至危是謂不義自民國成立延及三年方得各國之承認　更國體是何等事今以各國承認之民國變而爲非國際圑體之帝國以一手掩盡天下耳目中外疑怪駭人聽聞是謂不智近年國家多故天災流行金融滯塞商民愁苦正賴安居樂業汽可小休乃無故稱兵閭閻惶惑分裂之端已兆生民之禍安窮是謂不仁保全元首擁護共和各省均有宣言即該督軍亦電稱不得别圖擁戴乃狐埋狐　反覆無常欺詐問袍蔑視國法是謂不信若任其横行不加聲討彼恃京師爲營窟挾幼帝以居奇手握主權口含天憲名器由其假借度支供其虚糜化文明爲野蠻委法律於草莽此而可忍何以國爲是用誓掃妖氛恭行天罰刻日興師問罪殄此元凶諸公憂國之忱過於國璋尙望慨賦同仇各攄義憤敢吐肝鬲佇盼玉音國璋肴 
　　段祺瑞通電（自馬廠發）副總統陸巡閱使督軍省長都統各省商會各報館公鑒天禍中國變亂相尋張勳懷抱野心假調停時局爲名阻兵京師至七月一日遂有推翻國璧之奇變竊惟國體　國之所以與立也定之匪易旣定後而復圖變置其害之中於國家者實不可勝言且以今日民智日關民權日昌之世而欲以一姓威嚴馴伏億兆尤爲事理所萬不能致民國肇建前清明察世界大勢推誠遜讓民懷舊德優待條件勒爲成憲使永避政治上之衝突而長保名義上之尊榮宗廟享之子孫保之歷觀有史以來二十餘姓帝王之結局其安善未有能逮前清者也今張勳等以箇人權位慾望之私悍然犯大不韙以倡此逆謀思欲效法莽卓挾幼帝以制天下　揑黎元洪奏稱改建共和諸多弊害懇復御大統以拯生靈等語擅發僞諭横逆至此中外震駭若曰爲國家耶夫安有君主專制之政而尙能生存於今之世者其必釀成四海鼎沸蓋可斷言而各友邦之承認民國於茲五年今　雨　雲我國人雖不惜以國爲戲在友邦則豈能與吾國戲者内部紛爭之結局勢非召外人干涉不止國運眞從茲斬矣若曰爲清室耶清帝冲齡高拱絶無利天下之心其保傅大臣方以居高履危爲大戒今茲之舉出自偪脅天下共聞歷考史乘自古安有不亡之朝代前清得以優待終古旣爲自古所無豈可更置藉危地使其　再度之傾覆以至於盡祺瑞罷斥以後本不敢復與聞國事惟念辛亥建造伊始祺瑞不敏實從領軍諸君子後共促其成旣已服勞於民國不能坐視民國之頓覆分裂而不一援且亦曾受恩於前朝更不忍聽前朝爲匪人所利用以陷於自滅情義所在守死不渝諸公皆國之干城各膺重寄際茲奇變義憤當同爲國家計自必矢有死無貳之誠爲清室計當久明愛人以德之義伏望戮力同心戡茲大難祺瑞雖衰亦當執鞭以從其後也敢布腹心伏惟鑒寮段祺瑞叩江 
　　李長泰通電各部院副總統陸巡閱使薩總司令各政圑各商會各報館均鑒天禍中國降此　凶何物張勳主張復辟居心破壞共和率兵圍困元首名雖虚君陰　竊國神人共憤天理難容凡我同胞罔不痛恨自彼率兵北上逆迹已屬昭彰前曾筆伐口誅痛詆未留餘地尙冀其知所畏懼稍殺陰謀詎意彼狼子野心絶無悔悟調兵入内恣肆妄爲對清室對總統悉用脅迫手段出奏摺發上諭均屬假託妖言是誠民國之蟊賊清室之罪人也似此元惡大　之横行孰肯袖手旁觀而不顧况我輩以鞏固國家擁護共和爲天職能不激發天良大張撻伐芝老又復於冬日蒞廠宣言討逆長泰現已鞠旅陳師聲罪致討厲兵秣馬爲衆前驅誓與不共戴天志在滅此朝食區區血誡披瀝以告竊願伺志爲我後援李長泰支 
　　湖南譚督軍通電　馮副總統陸巡閱使督軍省長各報館均鑒頃接京電竟有閣抄上諭宣言復辟情事查係逆賊張勳所爲大盜賣國殊堪憤恨民國成立於茲六年中更波潮卒優底　逆賊何物乃乘此次政爭陽託調停之名陰施鬼域之計元首被其威脅國家供其犧牲破壞共和顚覆民國舉諸先烈艱難締造之河山四百兆休戚與共之生靈淪爲私產視同奴隸凡有血氣孰不髮指刻下黃陂被幽生死莫卜應即按照約法第四二條公懇副總統代行大總統職權尅日會師北伐殱厥渠魁還我共和延闓謹率三湘軍民秣馬厲兵以爲前驅該僞政府所發各項命令一律作爲無效人心未死國本尙存我漢滿回蒙藏各族其急圖之譚延闓冬 
　　程璧光覆馮督軍電　南京馮副總統鑒海軍直隷於大總統本總長奉大總統命令而來大總統尙在即大總統之號令未絶不能認爲全失自由已派兵艦奉迎矣程璧光 
　　濟南張懷芝電　龍華盧護軍使鑒江電悉義憤至佩紹軒揑名奏請復辟各省夙不贊成現已由段芝老聯南北各省公推副總統領銜合詞電阻但盼早日取消此舉不煩兵力地方免遭塗炭國家得以奠安實爲人民之幸福特電奉復張懷芝支印 
　　武昌王占元通電　特急前寗陸巡閱使譚督軍雲南唐督軍貴陽劉督軍廣東陳督軍朱省長長沙譚督軍成都戴兼省長南昌李督軍戚省長杭州楊督軍齊省長福州李督軍龍華盧護軍使鑒頃接京電有張紹軒擬呈請復辟之舉實未與聞萬難承認恐傳失實特此聲明王占元冬 
　　南昌李純通電　萬急陸巡閱使譚督軍劉省長唐督軍劉督軍陳督軍朱省長長沙譚督軍戴兼省長武昌王督軍楊督軍福州李督軍盧護軍使鑒頃接副總統東電京師有合請復辟之舉同日接京電紹軒巧於昨日連合籲懇云云聞之不勝駭異純素以保障共和擁護元首爲唯一宗旨前經通電聲明似此輕動妄視國家爲兒戲以自取滅亡萬難承認但願傳聞失實消息非眞則中國如天之福否則亡國滅種禍在目前諸公憂國百倍於純誼表愚忱惟希諒察尤盼同心協力遏此横流以救危亡尙祈惠言時賜無任跂禱李純冬　 
　　馮副總統致浙江電　杭州楊督軍齊省長鑒同密來電悉頃接京電據稱昨早三時張軍衛護皇宫發上諭掛龍旗其實清室並未承認各省皆未通知此何等事乃同兒戲且擁護共和各省均經表明宗旨國體早經承認外人必有責言吾輩宜結合圑體正確宣言現與段公正在商酌中也國璋蕭印 
　　谷鍾秀致近畿各師電　保定曹督軍北京陳秀峯督練北苑蔡虎臣師長馬廠李階平師長均鑒張康賊國竟行復辟諸公手握數萬重兵近在咫尺號令一下不難收張康而戮之拔總統於危難拯共和於旣傾則功在萬世名垂青史若坐視不理一聽　千辮子横行京畿不惟爲天下笑諸公與張素非一致且已有反對復辟之宣言豈能倖免諸公願爲舉國尊重之英雄抑甘心服從張逆即决於討賊與否之一念軍機貴速望急　之谷鍾秀江 
　　欲鍾秀致各省電　南京馮副總統天津段芝泉先生雲南唐督軍南寗陸巡閱使譚督軍劉省長廣州陳督軍朱省長李協和先生貴陽劉督軍南昌李督軍長沙譚督軍武昌王督軍四川探投戴督軍劉積之先生均鑒華密世變愈出愈奇張勳入京竟行復辟對於民國爲叛逆對於清室亦不忠大拂全國人心非迅速削平天下必瓦解外患乘之而國亡矣請卽日協籌討逆並先通電宣示以奪其氣近畿各師近在咫尺收功尤易祈促成之鍾秀爲民國一份子一息尙存决不忍見帝制餘孽復禍亂家國執殳前驅惟力所視谷鍾秀江 
　　岑春煊通電　馮副總統齊省長曹督軍張督軍閻督軍趙督軍田省長陳督軍李省長張督軍楊督軍王督軍譚督軍李督軍戚省長楊督軍齊省長戴　督軍羅督軍唐督軍劉督軍陸巡閱使陳督軍朱省長譚督軍劉省長李督軍張督軍孟督軍畢督軍海軍程總長薩總司令盧護軍使唐少川章太炎汪精衛各公各都統鎭守使各師旅長各報館朱省長徐菊人段芝泉李仲軒梁任公熊秉三湯濟武各先生均鑒邇者羣陰搆難調護正艱復辟之聲轟然又起聞主其事者爲張勳康有爲等彼等視國事如兒戲刧幼主以圖私暴戾　張殊堪痛恨竊思共和之　久爲世界通潮在我國行之六年尤爲永定之國是卽清室虞賓在位彼此並無猜疑乃張康諸賊忽爾搆此逆流淹貫全國凡爲民國國民義當同聲討逆永奠邦基煊雖衰庸亦復執鞭恐後惟茲番巨變與前歲袁世凱稱帝不同彼則舊一己之野心此則玩孺子於股掌煊意諸公討賊此點亟需辨明非僅黍離麥秀之思實亦正名定罪之道諸公明逹乞垂鑒焉岑春煊叩冬 
　　孫洪伊致滇粤軍民兩長電雲南唐督軍廣州朱省長鑒逆燄大張共和斬絶推原禍始皆由倪嗣冲等首先倡亂所致是逆張固法所必誅倪李等亦罪在不赦且亂源之起由於破壞約法解散國會會靖亂討逆必須維持約法恢復國會庶將來一切大計皆有塗徑可循執事功高望重一言九鼎望即通電全國聲明斯旨大本一正全國風從邪說歧趨無從煽惑凡百困難皆可迎刃如本源不清即使誅戮張逆而首亂之人仍居勢要約法之效力不存民意之機關消滅若輩必且妄逞異說僞製法典賜爲附義陰蓄野心則禍變相尋未知所届辛丙往事可爲殷鑒總之今茲舉事不在推翻一時之帝制而在斷絶以後革命之根株故軍雖可權宜而法律不容遷就安危治亂端在於斯除公電外專此密陳乞布德音以清亂源洪伊冬 
　　寗波顧乃斌來電　申報館轉各報館鑒張勳叛國傾覆共和斌誓死反對並率全浙健兒枕戈待發布温台警備　令官顧乃斌支 
要聞一 
[美人屬望民國此後之猛進]  
　　經一難關卽多一進步 
　　大陸報社論略云憶去年此日德國尙未施行激起美國反抗之無限制潛艇戰略記者曾著論曰今日美人已成萬衆一心圑體堅結之人民其圑結之力視從前爭得自由時代爲尤强縱在平時對於外交内政意見不盡相同惟一遇戰爭則必圑結一氣趨而一致輸財流血慷慨敵愾决不容目前交戰國之人民專美於前云云記者預言今已實現自由債欵轉瞬告成千萬新軍一日募集美國圑結力若何　有非語言所能形容者寗獨美國歷史所無亦非德國所及是以美人於今年七月四日與行慶祝莊嚴歡忭甚於往年以賀此自由獨立統一之令節夫豈無故而然哉今日在美國固屬熱鬧卽在上海亦不寂寞凡世界各民政國之對德作戰者其留滬僑民皆聯合美僑共伸慶賀焉中國則未能正式參與慶典一因中國未加入戰局一因今日之中國尙不自知爲民國抑爲君王立憲國抑爲專制國惟本地中國官場僅以私人資格觀禮其間記者知華人感於國事多難决戰將作今於觀禮之際其祝美國共和萬歲幸福無疆也當視昔爲尤懇切矣華人從事民主事業有經營數十年者今見成立已及六年之民國一旦毁於張勳之手傷感可知記者對之亦表同情此後重創民國當有一場激鬭第觀昨日消息似全國尙未忘情於共和記者竊料此次推翻清室之成功當較辛亥年爲更速記者又有一言願爲華人　者中華民國成立後數年來所遭遇之紛擾乃世界新產生各共和國所必經之天然階級如嬰孩之易攖疾病莫可或免試觀美國獨立之戰爭法國之革命與夫南美無窮之擾亂俄國近日之内訌皆足爲其明證華人誠不可自餒其氣也就美國共和而言其初幕之顚沛未嘗遜於中國若法國革命之騷擾則視中國尤甚美國哲佛森（第三任美總統殁於一八二六年七月四日）撰獨立宣言文内有各聯合殖民地當然成自由獨立之國家一語哲氏殁時距此文發表時已五十年然其所謂各聯合殖民地者迄未聯合亦未眞正自由當時仇恨嫉忌無所不至南北分裂日見其甚自由僅　空談奴隸確爲事實彼此膜隔疑忌易生荷蘭人瑞典人英人法人種族不同信仰各異互抱挾小之觀念不存統一之思想對於歐事常分黨派對於國權時起競爭彼時困難有如是者迨南北戰爭旣作奴制遂被掃除痼疾因以消滅然恢復元氣補救瘡痍猶待他日直至西班牙與美利堅戰事發作時世人始知美國人民已有以副其先賢之期望而成自由獨立聯合之國民矣國家經一難關即多一進步由此觀之張勳今日窮兇極惡之舉動其將爲促成中國自由獨立圑結之要具歟 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[復辟問題大爆發（駢枝）（七月一日天津寄）]  
　　復辟之密謀 
　　昨晚之情勢 
　　溥儀登極說 
　　總統之態度 
　　北京之恐怖 
　　張勳到京以後名爲主持内閣之成立一方與清帝時通欵曲往來非常秘密外人無由聞知自二十七晚康有爲到京因其一路坐三等慢車到京又復不令人見於是始引起一般人疑慮愚已於昨日電告謂其與某項問題極有關係其同行來京者有垂辮髮之沈曾植王方澂諸人而梁鼎芬亦暗中大形活動愚急向各處探索知係徐州參謀長萬公雨電邀其來而張馨菴雷朝彥等則爲慫恿之最有力者且在徐充當幕府日語繙譯之謝介石近日在某方面極爲活動而張勳之拜訪某公使亦甚頻繁惟某公使之態度如何則愚尙未敢加以妄斷此爲康有爲來京之前後情形 
　　昨日消息劉廷琛瞿鴻璣等皆將應召來會形勢更爲緊急至七月一日晨二時此舉乃大發作張所統軍隊及某某軍隊皆同時出動至晨四時乃有擁前清宣統復辟之消息愚今晨奔走各處街市皆有軍警密布聞總統府昨晚十二時半始稍得此項計畫將爆發之消息二時急召夏壽康等入府密議黎决定屹立不動有寗以身殉國之言而晨六時梁鼎芬已入府密談一小時種種威逼勸黎從速宣告退位黎不允復召江朝宗王士珍等會議至愚發此信時尙無辦法頃致電話於總統府則言元首之態度依然未動如故此上午公府方面之情形 
　　此舉旣已爆發張勳軍隊密布四處如電報局電話局等均派有人駐守愚欲致三等急電亦退回不發北京市面頓形恐怖中交兩行鈔票驟跌價至七角零人民驚惶異常而宣統復位之說則已街巷喧傳此京市之情形 
　　至外人方面則尙未有表示僅聞其將會同集議而已此種突發之怪舉將來能免發生内外重大事變則正未可料耳 
[京津間關於復辟之雜聞（戈金）]  
　　張康等復辟時槪情已錄昨報茲再舉此事發動前後之京津間雜聞彚錄如下六月三十夜八時（在歡迎張勳會散後）張勳回寓召集某某遺老及軍警要人開秘密會議决定舉行復辟卽同入清宫接洽一切一面推江朝宗劉廷琛王聘卿陳寳琛叩公府門先是黎總統曾集李經羲及府院顧問會議歷三時之久迄無辦法李即於次日上午七時出京至時接見諸人詢來意江等便出代黎寫具之還政文書逼令蓋印黎總統力拒之但此事實現之前亦小有曲折彼等初議定者尙假名爲虚君共和制用中華帝國仍從陽曆由黎總統作一虚名君位已擬旨之頃忽由劉廷琛主張不如竟改大清並用陰曆張勳等拍手贊成於是一切用人行政等制度一從宣統初年名稱但此亦個中人故作之表面文章其實張康等之秘謀復辟原不自今日始也京津間頗傳此事發動出自某國張勳之來即爲某國主動黎總統之召張亦出某使主張云云但以政潮起伏之痕跡探索此次召張乃李經羲主動元首之命令亦李所密請李蓋挾張以求遂其内閣之志願也迨李就職後與張意見忽相齟齬故至激而演成此番之劇變惟是張之蓄此非常舉動之心由來已久到津之初本有卽將實行之念顧其時段祺瑞首先反對謂無論如何鬧法均可不問獨復辟如其提出我必以全力反對之因是外間遂謂打消迨康有爲秘密到京羣知此事終將實現但不料如此之速耳據津門某政客謂此事外省必有數省在主動之列否則尙不致如此之速發是故此番關係最重者爲馮副總統與陸巡閱使粤電往復極滯馮之態度如何二三日内必可大明將來臨時政府必設南京馮可代理總統南北一時尙不致分裂蓋黎總統生命雖可無虞然陷於重圍要必失厥自由矣云云津派多不贊從張等舉動（只中國地界間有掛龍旗者）至江朝宗吳炳湘等之内情如何則難語人但據其接近者言彼等亦爲維持京市起見勉强從命否則辮兵無力彈壓云云然此僅爲江吳辯護之說律以事實江吳如不同意張等必不敢冒昧從事也又聞世續及清室兩師傅皆反對復辟謂愛之適以害之眞至言也最可怪者東交民巷口亦有一二洋行懸掛龍旗者津報號外稱外人已有入賀者殆非無因然此等事僅爲津行中之個人行動固不得遽視爲外交圑之表示也據京中一般觀察以爲京師必有流血之事發生蓋謂血爲共和之代價代價愈多則共和愈可鞏固其背叛民國之種子亦可鏟除淨盡至於張康等之心思則只知圖利而已眞至萬不得已時若輩必擄一票便走而商民則實受其痛苦矣有此原因京中人心益形惶恐紛紛出京者甚衆惟行李婦女則車站城門多有軍警干涉不准移動云 
[復辟經過之觀察]  
　　復辟時京中情况已詳昨報惟此事原因複雜關係重大爰舉各方面與此事直接或間接有關之情事再述如下昨晨四時梁鼎芬江朝宗吳炳湘李慶璋四人至公府見黎總統由梁鼎芬一人發言謂共和之情形如此欲救時艱舍復辟外無他策總統答以君旣忠於清室自當置清室於安全之地不可徼倖於一試須知復辟以後黎某對於清室之保護即不能擔負責任言時詞色俱厲江朝宗謂梁氏當爲清室策萬全不可不審愼交涉至二小時之久迄無結果梁等於六時出府又聞下午王士珍江朝宗吳炳湘等又至公府見黎總統有所勸告其詳未悉公府情形下午以後無所表見外間所傳有謂黎總統已身殉共和者又有謂黎總統已遷東廠胡同私第者然據確息黎總統仍在公府頗持鎭靜態度惟公府已不能發電即電話亦以有人監視不能自由談話秘書廳人員亦束手無策其情形之困厄可見一斑此外感受復辟之痛苦者乃李經羲蓋李氏費盡九牛五虎之力僅爭得半個内閣之非法成立正在竭力運動招致閣員之際忽然霹靂一聲空中樓閣盡行到地交通系之一段高興亦如冷水澆背觀於昨日發表之宣言該系尙無起用之望李氏見此未免太難爲情昨日已拂袖回至天津去矣張勳表面上極爲李氏爭面子而忽然回頭不認人誠惡作劇或京津一般人士對於段祺瑞頗有一種難測之辭有謂其與張通同一氣主張復辟者有謂其因反對復辟曾與徐世昌大鬧者究竟眞相一時尙難說定惟進步黨素來與段有關係閔將反對復辟而昨日京津謠傳謂段氏亦已隨湯濟武之後往南京以去未知確否至於清室方面聞將以攝政一席授諸徐世昌昨已由梁鼎芬拍電邀請矣昨晨四時所有近支王公載濤載潤及攝政王載澧等均入内先謁瑾瑜兩太貴妃致賀後對宣統行家賀後由蒙王貢桑等亦進入致賀翎頂輝煌又復滿清舊觀昨日京中除總統府之外已不再見有五色旗之形蹟蓋上日上午已由警察廳知照各機關及各商店一律懸掛龍旗也然總統府之五色旗直至日落時尙飄揚空際所以然者卽所謂優待條件之一乎然黎公亦何取乎優待當日武義親王尙且不受况一一等公外間有黎公有要求之說殊非深知黎公者也同時並由步軍統領衙門京師警察廳傳知各官所商民一律於昨日懸掛黃龍旗然一時頗難得此舊樣翻新之旗幟故除少數官衙懸掛外其餘一槪無所表示又聞當此事發生之初復辟派深恐此項消息逹諸外省易生反響故由張勳及警察廳派檢察電報員及兵隊看守電局除外國人外所有關於復辟之新聞及公府及黨會之新聞一槪不許拍發云 
　　又一函云張勳前日午後十一二時由江西會館歸宅後遂與江朝宗吳炳湘康有爲陳光遠李進才王士珍諸氏開復辟之秘密會議會議終宵遂决定派王士珍江朝宗代表民國梁鼎芬代表清至李慶章代表張勳前往總統府勸告黎總統退位謂非復辟不足以救國黎總統當答曰予一人之進退本不成問題惟民國係國民之民國如全體國民欲復辟予亦祇好聽之云云又聞其時總統異常震怒直斥王士珍毫無心肝背叛民國王謂非我本意自亦爲某某所逼挾不得已而爲此耳言時殊覺赧然又一消息大總統聞復辟之耗急欲自裁以謝國人曾以手鎗反擊傷及右脇得左右拯救刻正延醫施治或云已入醫院或云仍在公府紛紛傳說尙未得有確耗某外報記者日昨下午至南河沿往訪張勳見其得意滿面對於記者之答覆云民國成立以來紛擾不絶生民罹塗炭之苦皆由共和不適於中國故徧商同志斷行宣統復辟以救國危决非爲予個人之名譽且予力極微此事亦非一人所敢擅舉京内外贊成者頗非少數如馮國璋陸榮廷已相互聯絡故兩廣及江蘇方面似不足憂其餘山東直隸山西河南南亦贊成此舉黎大總統雖不願辭職然彼已得一等公爵當無何等施爲僅段祺瑞反對此舉彼今毫無兵力不足懸念云云蓋張氏年來蓄養兵力原以擁護宣統號令天下自覺得意固其所也然一旦傾覆民國其結果亦終於必亡所苦者我民之浩刦而已張勳之罪其可勝誅哉並聞駐京各國公使自見復辟之宣言發出後即假日本公使館開會議協商處置時局之辦法協議結果遂决定暫時應採從來同樣之旁觀態度惟聞美國公使對於張勳之復辟行動不勝憤慨之至云 
[張康叛逆前之粤省消息（平）（生）]  
　　粤省旬日以來軍政事項嚴守秘密辦公者皆諱莫如深然其態度則已爲人人所共見粤省今爲自主之局凡軍民財政各項皆統歸軍署直接管轄卽中國銀行亦已派員監視在民黨方面慷慨異常護法之師决定出發其所籌劃大抵陳炯明擬向閩省李烈鈞擬向贛省而滇軍之催促尤力師長張開儒已將出防清遠英德連山等處滇軍一律調回支配停妥以待出發師長方聲濤又屢催速籌滇軍餉項以便出發聞督軍之意對於滇軍離粤亦甚贊成出師費至少必籌劃四五百萬以資贊助所有粤省陸警各軍各守原防維持内治暫時不必舉動然滇軍之出發目前仍未定期以餉項猶未有着省議會已屢致咨文問出師之期督軍答以目前尙未有期朱省長昨亦函復省會云查此次皖浙等省藉故稱兵脅迫元首解散國會凡有血氣義憤同深本省長忝任疆圻擁護共和是其職志丁茲國難目擊横流奮枕戈待旦之心切執殳前驅之願出師討逆實與貴議會具有同情惟是撻伐用張餉需極巨而本省庫帑支絀應付早窮卜式助邊子文紓難仍望貴會熱心提挈設法妥籌用濟軍需而資騰飽是所企盼蓋督軍省長所云未有定期皆以籌餉爲詞而籌餉方法惟恃籌餉局爲惟一機關籌餉局决定七月一號成立其所恃以爲餉源則開番攤而已然政府公文則未明言其故卽如陳督軍設立籌餉局之通電僅謂粤省頻年以來迭經事變財政困難遠於極點近數月來純恃挪墊抵借苟且支持計新舊積虧逹二千餘萬尙欠發軍餉四百數十萬每月收支不敷恒數十萬積累日深有加無已自非另設機關於經常歲入之外别籌補救之方决不足以濟事用特設立籌餉局專籌額外收入欵項以裕餉源除委田承斌爲籌餉局總辦鄭榮楊樾爲籌餉局會辦並分别委令咨行外合行令仰一體查照云云此令行後番攤固决定開辦初政界籌議原謂戒嚴期内可以由督軍自主不必經省會通過而省會亦樂得推開故此事絶未交省會核議詎承捐商人以爲不經省會通過根基不固不甚放心肩負重餉於是勢不得已又須具一咨文於日内交省會提議省會之延長會期二十日即爲此事省會議長謝已原以通過則心有不甘不通過則勢難抗拒日來已提起辭職其議員繼續辭職者聞尙有簡經綸伍于簪等數人此皆因番攤復活之故也總之以軍餉爲名番攤在所必開而出師與否尙須日後始能决定陸榮廷以足疾辭現猶在桂此最爲粤人所渴望岑春煊卽偕同温宗堯等數人已於二十七號早行抵香港卽轉輪赴桂往見陸巡閱使俟七月初間始能來粤目下陳督軍已决定岑等到粤後卽再開軍事大會籌策定期出師又因時局糾紛肇慶爲粤省要區地近桂省交通便利故兩廣巡閱使署已决定在肇慶設立藉此維繫人心昨陳督軍准陸使電後特令武衛軍第五營長陸福祥前往監修工程尅日興工建築以期速竣 
[魯聞擷要（懷瑾）]  
　　張勳倪嗣冲交惡之說已成事實近則益演益厲張勳之興頭愈高反對之暗潮亦與之俱進如奉天之張山東之張直隸之曹表面上與張勳未决裂而内幕實已分離據可靠消息張對於倪等亦深惡其掣肘復加以李九之慫恿欲以調虎離穴之計解决一切聞其進行手續以現在蒙匪猖獗邊氛不靖之時特任張作霖爲征蒙總司令駐師洮南以張懷芝督奉以倪嗣冲督魯而以張之幕府現徐海道尹李慶璋繼倪之後又以山東之張樹元握精銳之第五師隱然爲魯督保障卽以張樹元督黑龍江率師前往以固邊防種種計畫本將發表嗣以某要人力阻謂如此是更釀亂也王聘卿亦不以此事爲然遂作罷論但倪等聞之深滋不悅倪氏過濟之日卽將上述情形盡行宣布並謂張紹軒此舉是二桃殺三士的手段使吾輩自相攻擊也五尺童子　不可欺乃欲以玩弄吾輩彼所恃者定武軍耳横豎我不離安徽我尙有四十營兵可以保護地方彼要如何便如何耳云云言時聲色俱厲當晚並與張懷芝會銜通電各省仍以反對李内閣爲辭以反對張勳有此光景政潮之變遷尙不知鬧到何日也 
　　自督軍圑主張推舉代表另組制憲機關之說發生一般熱中之徒羣以爲千載一時機不可失連日爲此事到　者如衆議員周某張某艾某參議員蕭某劉某前濟西觀察使丁惟魯前綏遠都統署秘書長王景禧等僕僕於濟南道中希望取得代表一席丁惟魯並携有靳雲鵬與梁啟超之使命惟聞張懷芝意見極不以諸人爲然昨與政務廳長談及此事謂以上諸人均難勝任此外又有法政校長孫毓坦司法主任孫百福督署顧問莊陔蘭亦皆秘密進行志在必得然此等代表會議是否能成事實且得西南各省之承認尙不可知張懷芝究竟派 
＋＋ 
 
 

Page 7

 
 
誰又至難定勞勞者其亦可以不必矣 
　　國會解散魯籍議員除丁世嶧丁惟汾張瑞萱鄧天乙等已秘密赴滬外其餘如袁景熙董毓梅李元亮馬蔭榮楊曰訓彭占元史澤咸杜凱之于洪起安鵬東等現尙滯留京師至澄社一派向與靳雲鵬接洽號稱擁段黨如周嘉坦郭慶恩彭占元尹宏慶金承新曹瀛諸議員近多移寓天津云 
[皖省近聞]  
　　前次各省獨立時卽有復辟之謠不料今日突然成爲事實倪嗣冲昨日亦有電到皖省城各機關均紛紛秘密會議竟擬即由撫　院名義刋發示諭通飭軍民人等一體週知仍用宣統九年陰曆字樣亦可異已近日警備司令部異常戒嚴 
　　安武軍第一第六兩路軍隊前次奉調蚌埠將及一月曾以大局已定擬將各路軍隊調回茲聞倪氏昨又以國事未定凡調蚌軍隊暫緩回防僅令憲兵哨先行回省 
　　皖省警務處處長易迺謙前因獨立風潮奉令赴京所有警務處長及警廳一職暫委該廳第二科科長周之潤代理現聞易仍留天津須俟國事解决後方可回省 
[蕪湖快信]  
　　皖省與中央脫離關係一節數日前倪嗣冲已通電撤消蕪湖商會已接有祝道尹函知 
　　蕪湖前開赴蚌埠安武軍第一路馬聯甲所部本擬二號開回該統部副官長儲莘已預僱泰昌源豐兩公司小輪多艘往浦口裝運刻又傳出消息該軍隊從緩開拔回蕪 
　　蕪湖官廳於一號忽接蚌埠來電云北京政局有變前次戒嚴令暫緩取消 
　　蕪湖某界於二號忽得某方面傳來消息宣統現已復辟此間商人得此傳聞色爲一變 
　　蕪湖錢業於二號接上海電云銀根防緊本日拆息已升至六錢五分同日鎭江洋釐亦漲二分有奇 
　　此間天氣異常酷熱華氏寒暑表熱度近兩日已升至九十三四 
[復辟聲中之浙江]  
　　此次張勳帶兵入京萬目睽睽咸疑其另有作用及張對人言復辟之事恐不利於清室彼亦未肯堅持到底云云此間人士似又信其無他但以記者眼光測之張必欲留兵駐京則此中自不無可疑之點謂將以保衛京畿耶則江朝宗所領之京衛軍王廷楨所領之禁衛軍以及南苑北苑西苑之第一十一十二十三等師具在自足維持地方治安而有餘且張勳何人張勳之兵爲何種兵而謂能保衛京畿維持治安恐京師人民未敢受賜謂將以監視黎總統使之就我銜勒耶則黎固忠厚長者旣無擁兵自固之行亦無堅僻自是之態試以此次解散國會一事觀之苟有督軍圑在尙何事不可使之俯就奚煩張氏多心故論張之留兵駐京即謂復辟之準備亦無不可惟茲事體大竊意非俟各方面運動就緒是舉必不見諸事實不料此驚天動地之復辟說竟能咄嗟立辦如今日者諺云迅雷不及掩耳張亦可謂狡矣此間於本日下午（二日）傳到消息後即聞楊督軍齊省長已聯合馮副總統去電反對並通電各機關聲明張勳揑名請願各報館均於是晚發行號外至人民一方面自聞此信大都瞠目咋舌咸以張勳此篇急就文章詫爲得未曾有且於驚駭之下流露一種諧謔態度似不憤其叛國背民之大罪大惡而轉笑其倒行逆施之大拙大愚者蓋無論智愚皆知張之叛逆舉動其亡立待也 
　　楊督軍齊省長對於復辟一事昨已通電表明拒絶一切政務仍仿前脫離關係時照常進行不稍更動所有各部來咨及國務院文電在一日以前所發者一律收受遵辦惟本省軍民各政須報各部備案或應咨明各部而始定案者暫行擱置至各種收入欵項均由金庫妥爲保存至省城防務自昨日業已加嚴車站輪埠以及郵電機關均令稽查特别注意加派憲兵晝夜查街一面電調駐松之第四師第十六旅步兵兩營分駐杭筧橋等處一面責成二區警察分班監視流寓旗民三號上午八時一二兩師童張兩師長曁第四師安參謀長均晉謁楊督軍請示防務方略惟商界自聞復辟消息市面卽起恐惶咸紛紛持支票鈔票向各金融機關取現以致昨日省垣現水飛漲至一元八角規元亦飛漲至一千三百九十餘元絲綢各業遽爾停頓蠶絲價格暴降至六七元之巨商家大受影響猶幸軍民兩長通電反對人心稍定三號上午錢業公所特開會議决定調度銀根取穩健主義非必要用欵暫不出運現水每百元以一元八角爲最高限度中國銀行行長金謹齋昨日下午亦邀集各銀行行長曁各錢莊經理在三元坊本行會議維持辦法决定由各銀行暫借現洋十五萬元分給各錢莊以濟市面至所發鈔票一槪照常兌現即經通告周知藉安人心 
　　近有浙江公民許祖謙等致南京馮副總統電爲錄如下以見浙人心理之一斑馮副總統鈞鑒天禍中華突遭張　諸逆密擁溥儀復辟竟成事實惡耗傳來人心駭憤黎大總統現旣陷於逆賊勢力圈中自無執行職務能力應請我副總統依照約法迅即宣告暫代一面就近卽在南京組織政府恢復國會並請電令各省一致出師聲罪討逆重興民國還我共和臨電迫切佇候卓斷浙江公民許祖謙李傑孫鵬查人偉李福年任鳳岡董厥孫王諒忱同叩江 
[杭州快信]  
　　向駐松江之第四師十五圑楊督已飭劉圑長移調來杭塡駐 
　　督署又發江寗蚌埠長電兩通痛詆張康悖逆誤國請速定大計 
　　前國務院秘書長徐樹錚即日來浙督署派副官蔣普恩詣站歡迎 
　　錢塘道尹王守恂昨因病請假兩天 
　　警備隊一區統帶陳步棠因副官棗國華差遣陳壽椿胡雲樵在督署互訏親自押解到省（已送軍法課訊辦）齊省長以地方重要昨飭趕速回防　　良言報係民黨機關現又復活不日卽繼續出版 
　　楊督軍電飭温郡三圑一營營長楊三及海門第四圑整飭營防勿稍鬆懈 
　　新委永康警佐何簡修昨辭赴任 
[揚州快信]  
　　兩淮鹽運使劉文揆昨午（二日）由京發來密電謂宣統已於昨日復辟 
　　省公署電令江都周知事派員檢查郵電不日實行 
　　駐揚混成旅長張仁奎昨晚（二日）召集圑長陳兆豐顧翰屏及中下級軍官等在司令部會議防務一小時之久始散並頒佈戒備令 
　　憲兵營戴雨生（即禹聲）連長於昨日始盤查旅館及輪船旅客甚嚴 
　　緝私季統領所部軍隊以北派居多現季尙逗遛京師其部屬均無表示 
　　劉佑常私人積蓄存放各莊者將近十萬今日（三日）由京來電令運署會計科主任一遇洋釐平定即提回本署 
　　金融界自得京亂消息銀根驟緊洋釐高提今日（三日）早市已逹七錢二分（較昨日已漲二分半）銅元亦漲一分有奇 
　　此間東鈔關兩城門守衛兵士均荷鎗實彈把守紳士寓京者均紛紛由津浦車至寗回籍以故昨日寗揚班小輪搭客非常擁擠 
　　淮揚左道尹訓令江都周知事嚴禁宰殺耕牛及私運售與外人情事 
　　警所在風廂巷觀音庵查獲鹽商大烟窟一所並拘獲宋某等二人嗣經人緩頰始免罰究 
[馮麟閣入京之原因]  
　　奉天張作霖於解散國會命下後即召集各要人籌議取消善後辦法惟張氏對於李内閣不甚贊成曾通電反對嗣經張勳來電謂所要求之條件元首已一律俯允照辦應將獨立取消云云張乃於哿日電告取消斷絶關係之宣言服從中央命令内閣總理則聽憑中央選任不再干涉並籌欵五萬元滙解灤州作爲拔隊用欵奉軍已於二十三日下午乘京奉汽車返奉仍分駐從前各地此次中央所開緊要會議張以取消獨立應辦善後甚夥未便擅離故以馮麟閣爲全權代表赴京與議二十一日得馮京電謂十九日抵京二十一二日覲見大總統並聞馮氏此次赴京將有某省督軍之希望張亦極力保薦不日卽可成爲事實云 
[江北通訊]  
　　淮陰縣張家圩居民狄育德禀控駐防該處之某軍隊觸怒毆摜第一混成旅特令該管營長袁得才查明具復以憑核奪 
　　第一混成旅機關槍連唐連長於六月二十九日率隊在先農壇前曠地操演機關鎗 
　　省議會淮陰議員陳恩沛孫照寰聯袂返浦 
　　淮安元和謙益兩酒店閉歇由葛繩美呈請免稅第七區菸酒公賣分局長李崇鑒以時已六月應將夏季繳納嗣後旣已閉歇自無科稅之必要特指令該孫稽核所查照辦理 
　　清江華興典當贖異常擁擠典夥任意挫跌一般貧民大不滿意二十八日有某營兵士質物論值大起衝突繼之用武旋經憲兵排解寢事 
　　由海屬板浦至清江西壩之小輪因三河壩啟放水勢下洩鹽河淺涸已經停駛 
　　省立第三農校擬於七月初旬放假 
　　高郵築壩蓄水以濟各縣插秧船隻往來頓形不便 
[南京快信]  
　　禁衛軍師長王廷楨昨晨七時召集所部在司令部開秘密會議（該軍官長士兵多旗籍） 
　　馮副座昨（三日）下午六時召集上級軍官到府　軍事會議内容甚秘 
　　鄂督王占元贛督李純均反對復辟昨來電請馮副座在寗組織臨時政府代理大總統職 
　　聞粤亦有電來寗請馮在寗組織臨時政府倪嗣冲前晚秘密來寗謁馮副座聞係商榷對付復辟辦法 
　　駐寗各國領事昨午聯袂晋謁馮副座探詢對於復辟意見 
　　據徐州來人云張文生奉張勳電令已改用宣統年號傳諭各商懸掛龍旗以升慶祝 
　　軍署得京電京城確已有戰事 
　　省城連日戒備極嚴晚間雙警守崗 
地方通信 
[蘇州]  
　　通緝陜西僞皇帝蘇州警察廳接奉軍省二署通令准陜西督軍署咨以陜西鳳凰山僞皇帝朱榮宗僞太師李應奎黨羽姜老板等均已竄逃各境希即分飭所屬一體協緝務獲解究合令該廳轉令所屬一體協緝獲究 
　　蘇鄉盜案閶門外十一都二十七圖高板橋左近西龍村馬王橋沈松泉家於舊曆五月初八日夜被匪八九人身帶利刃電筒翻高入内開放大門擁入内室分投搜刦衣飾各物並將事主刃傷復携贓逃逸翌晨事立開單報告吳縣公署派員前往勘驗飭令偵緝隊上緊跴緝 
[松江]  
　　軍隊到松第四師所屬第十四圑步兵三營業已由寗乘車至滬於今日（三日）車運來松分往指定地點駐紥惟該軍因天氣炎熱在途中暑不甦者多至十餘人云 
　　懲治官兵駐松某營之排長一人兵士六七人於昨日在縣署前聚豐樓京菜館購菜起釁攅毆館夥成傷事爲何司令所知拘往重懲聞人責軍棍三百並各褫去職守以申軍紀 
[無錫]  
　　新世界第二炸彈案無錫大洋橋下新世界大旅社於上月發現炸彈恐嚇案嗣經警察所派員將炸彈携往黃公㵎試驗毫無爆裂性由縣限期通緝詎事出尙未匝月昨晚九時該社之天井中忽驟發巨聲震人耳鼓屋頂花園之遊人及旅社内之寓客聞聲驚駭萬分旋由該社職員馳往觀察則見地上有洋鐵罐一個中有細碎磁片臭之有硫磺并火藥氣味據識者謂此尙非眞炸彈乃是一種土做之假炸彈雖響聲甚巨而炸性薄弱故未曾傷人僅轟壞牆壁及震碎玻璃窻數方嗣經該社報告第一分所曁縣署後卽由朱代知事委派第一分所董偵探長前往履勘事後調查炸彈由屋頂花園之天井中擲下該社建築本分四層第一二三層爲旅社最高之一層即是屋頂花園園之中部有一二丈見方之天井自上至下層層俱通匪徒必於此中擲下所惜屋頂花園遊人甚多無從檢查耳 
　　夏繭近訊夏繭已届大眠開葉之時不口即可上山惟據四鄉鄉民來城談及今届夏蠶於夏曆五月初七八日因氣候暴熱不爽燻蒸難堪以致夏蠶死者甚衆預計收成至多五分光景而一般繭商興致仍高預備租灶開烘者具數不減於春蠶乃是昨日發表復辟消息後通市銀根大緊繭商亦均膽寒大有不敢開收之勢本日蠶公所勉强開會議事而到者寥寥嗣聞議决於陰曆十九日一律開收價目則定高貨每百斤以三十五元爲度云 
[鎭江]  
　　復辟說到後之鎭江復辟消息傳來後商民大震錢　尤甚茲均竭力收現不再滙出即存欵亦不應付因此銀根苛緊日昨洋釐已漲至七錢一分五釐陸軍楊師長以當此艱危之際地方治安雖經軍警擔任維持而好事之徒難免不造作謠言駭人聞聽故已飭所部各營弁兵勤加巡邏 
　　中校招生鎭江省立第六中學校周校長徵萼以該校今春舉行畢業一次下届秋季始業應遵照敎育部規定中學校資格年齡學術品行保證繳費六項章程招收一年級學生一百名入校肄業凡在高等小學校三年畢業領有畢業證書者得由該母校函送考試已定期七月一日開始報名十五日截止除函致本邑及各縣官立公立各高等小學查照外昨特黏抄簡章出示廣告一般學子情殷嚮學者當必聞風興起矣 
　　釐稅減色江北仙女鎭東台灣頭邵伯高郵寶應鹽城興化各釐捐局所因荒歉頻仍商務衰落所有徵收各欵較諸往歲不啻一落千丈甚有不敷開支者各承辦人員均紛紛呈請省吏設法寛免徐圖後效否則賠累不支勢必相繼辭職未識當局如何處置也 
[揚州]  
　　鄉民被罰輕生前日早間有農人符某帶有蠶絲數百兩從霍家橋進城以便售賣路過揚關時爲關役所見將絲拿去口稱偷關當罰二十元該鄉民因無錢可罰昨日午後在響水橋下投河經人救起由某紳代爲說情減罰不知該關主任員能否允許 
　　敎員入會研究安徽旅揚公學以上海敎育會於暑假期内設有童子軍研究會特派體操敎員杜君前往研究擬於暑假後實行組織 
[杭州]  
　　胡鹽運使回省兩浙鹽運使胡彤恩赴餘姚考查鹽務情形已誌前報茲悉運署已於昨日接到胡運使來電准於（四號）回省聞總務科已派衛隊輿夫届時前往迎迓並聞温處各鹽場因天氣炎熱定於本年秋季再行專往巡視 
雜評一 
[需者事之賊（一子）]  
　　古人有言需者事之賊以用兵論之需則一方予敵以準備之機一方自懈其奮勇之氣而在人民一方則多延一日亂事卽多受一日損害也今之反對復辟固無所用其徘徊且各省已有一致之表示而馮副總統亦已有聲罪致討之宣言則爲實行計第一先推定一主持之人第二與各省商定進兵方法第三南北兩方不可再有爭功之心尅日誓師北上則不數日大事可定然後徐議收拾之方善後之法斯乃至要之圖也使於此時或空言擁護共和或另以他問題參雜其問增進行之障礙則遷延日久難保不横生枝節而益陷國家於危殆也 
　　吾故謂今日之事以速爲第一要義 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[復辟實現後之上海（三）]  
　　自復辟消息傳來本埠人心頗爲震動茲自前日海陸軍宣布一致反對出師征討後人心稍定市面亦有轉機今將昨日所得消息錄下 
　　道尹公署緊急會議滬海道公署於昨日（四號）下午三時特開緊急會議到者朱交涉員施監督上海縣沈知事淞滬徐警廳長總商會朱沈兩會長縣商會正副會長紳董錢貴三吳畹九陸伯鴻及各業領袖中交兩行行長等三十餘人均與焉聞係因奉馮副總統特電表明絶對擁護共和宗旨當由王道尹親自將副總統電文宣布並述保衛治安維持市面擁護共和諸要旨請各界宣布以安人心與會者極形滿意一時掌聲雷動均各擔任宣布並歡呼副總統萬歲共和萬歲而散 
　　查禁張勳偵探機關淞滬警察廳長徐國樑昨晨八時接到南京馮副座來電略謂上海西門外林蔭路十七號門牌有張勳所派偵緝處長林世豐設設立機關飭即查禁等因徐廳長奉電後卽飭二區署長余炳文帶同警察十餘名荷鎗前往該號屋内搜查當起獲快鎗六枝子彈六百粒帶署存儲另派警察六名在彼看管不准屋内之人出外一面由余署長將搜查情形禀報徐廳長當即電復馮副座請示辦理 
　　滬蘇軍人均主反對駐滬軍界人自得復辟稍息頗爲憤激雖一士兵亦主反對聲言民國軍人均有擢升希望設或改爲帝制則充當士兵者至死食此六兩餘之餉銀永無榮譽是以全體均告奮勇情願犧牲生命故由各該長官轉報盧護軍使請會同各省趕緊會師北伐又聞民黨人孫鐵舟現因復辟發生蘇垣軍界初無明白表示特於本月二日邀同志蘇州苦兒院院長沈季璜自滬乘車赴蘇往謁蘇軍某旅長該旅長在蘇軍中資格最老與孫沈兩氏皆爲至友談次詢及蘇軍對於時局之眞確態度該旅長答稱兩君旣爲國事冒暑遠來忝在同志當以眞意相告張康此舉背共和害清室實犯大不韙我蘇垣軍隊早有一致擁護共和之宣言現在值此大變當以馮副總統之主張爲主張今日副總統已有來電擁護共和不越軌道豈有含糊之餘地可請放心等語遂欵留午膳歡飲而别孫沈兩君卽於翌日回滬 
　　軍使預防借名籌餉松滬護軍使盧子嘉昨致南北商會公函云逕啓者敝署反對復辟情形業經通電各省並登載報端想應鑒及日後出師北伐定當酌留軍隊保護地面安寗請卽寛懷無庸過慮至若餉糈一節現有本省省長撥給斷不擾及商民也如有他人假借名義要求協助或挪借者敝署當然不負責任特此函逹並頌公祺 
　　軍警兩界愼重防務復辟事電逹滬上後軍警兩界對於地方治安莫不特别注意除軍界一方面分别加派軍隊擇要防護外其城廂内外一帶則由巡警負責因此二區一分署杜警佐一區二分署王警佐等皆在管轄區域中要道熱鬧處加派雙崗駐防每晚該警佐等復與巡官等輪流親出巡查而警廳長徐國樑亦於前晚赴各區署親自考察又聞淞滬警察廳長徐國樑自前日起除飭各分區署一體加嚴防務外並於昨又通飭各分區署對於派差崗警無論日晚一體加發實彈三排隨帶站巡以重防務並飭偵緝隊長翟世清傳諭各隊士如遇在廳值班不准離開更於南北火車站又加添數名輪流駐站偵察以期消息靈通 
　　各界公電通告彚紀（其一）公民聯合會通電云南京副總統各省督軍省長各師旅長鎭守使各圑體各報館及全國父老昆弟均鑒何物張康背叛民國誘挾孺子倡言復辟破壞我熱血換來之共和推戴彼異族專制之餘孽蠻兵滿布京畿元首頓遭幽禁耗電傳來肝膽俱裂戴天之仇旣不可共粉骨之痛焉又敢辭毁家紓難願効死於疆場忍國淪亡豈共存於故土諸公身膺疆寄手握兵符殺賊除妖責無旁貸同人血氣猶存誓作後盾應請副座首先依法代理大總統職權改建政府召集國會通飭義師一致討伐滅此朝食庶共和之魂不斷先烈之目以瞑望我父老昆弟亟起圖之事機迫切泣布區區中華公民聯合會周斌卓武初李振亞仇鸞爕詹天民龔英倪學寛陳舜卿王柱國周紹堯唐豹王奮等五千八百五十八人叩 
　　（其二）施承謨等致陸巡閱使電云南寗陸巡閱使鑒先電計逹時變萬千稍縱即逝公猶泄沓奈民國何公爲再造共和之人爲天下民望所繫叛督造反而曰息事寗人國會解散而曰和平辦理一誤再誤坐鑄此錯苟不興師討逆實力向前是僞諭之勸進總督之頭銜當默爾認之則國民不能爲公諒矣雖然公之表白非一電空言反對而已也必也迅立臨時政府以救護元首召集國會誓師北伐踴躍殺賊然後公之眞心乃可表白於天下某等愛公深故責公者切直言勿責佇候好音旅滬公民施承謨王養吾劉公仇邱嘯天沈秩東詹炳言施滋培倪華清倪仇倪等公叩豪 
　　（其三）曾貫吾等昨致西南各省電云廣東陳督軍李協和陳競存胡漢民諸先生轉廣西譚督軍陸巡閱使雲南唐督軍貴州劉督軍四川戴督軍羅將軍湖南譚督軍鑒張逆等挾溥儀小兒背叛民國意在師曹操故智以令天下是可忍孰不可忍請即會師燕都梟彼逆首大義所在幸勿遲誤一面依法組織政府恢復國會某等願供馳驅滅此朝食臨電無任迫切待命之至曾貫吾張人傑榮壽昌陳浩波盛文中梁耕孫曾英徐錦裳黃奠華鍾漢杰徐維繪沈拯民 
　　（其四）大同民黨通告云全國同胞父老兄弟諸姑姊妹同鑒張康諸賊擁戴清帝復辟威迫元首退位造逆謀叛萬惡滔天我同胞當與共和同生存不容帝孽共天日萬望各省賢良長官母爲羣賊所惑親愛同胞母爲奸吏所欺各發天良共伸大義鐵血健兒疆場効命殷商巨賈慷慨助資速集義師一致討賊誓將妖氛掃盡恢復共和水天等雖赴湯蹈火其甘如飴迫切上言伏維公鑒大同民黨黨領章水天等通告 
　　商界表示傾心共和本埠商界圑體自據南北商會通告後均開臨時緊急會議咸以擁護共和爲宗旨除决定致電南京馮副總統齊省長亟行出師討賊以固共和外一面分函各店商一體懸旗三日以表擁護共和尊重民國之决心是以昨日英美等界及棋盤街一帶五色旗招展觸目皆是亦可見人民之心理矣 
　　昨日市面稍見回復本埠商界於一日晚間聞耗後翌日大起恐慌致銀拆增至六錢八分市面商貨均見呆滯坐申莊客亦紛紛止運各貨至昨日因總商緊急通告謂江寗馮副總統曁在滬海陸軍警全國各省均一致擁護共和人心稍定市面始稍回復銀拆降至三錢零下午又降至一錢一分食米荳麥各什糧前日每擔跌去數角昨亦回復半數惟因客帮止辦故尙無大宗交易荳餅前日每張跌去八分昨亦稍漲二三分惟聞麵粉市面仍未起色昨日烟台來電止裝故已經報關裝載招商局新銘輪之麫粉五千餘包退關上棧云 
　　趕緊結束皖省繭欵一本埠絲繭總公所協理黃晋紳前往皖省考察收繭事宜現已完畢返滬返因復辟風潮大起恐慌皖省尙有乾繭及收繭餘欵尙未運滬恐招危險故該公所總理沈聯芳商請黃協理再往皖省趕急將乾繭銀欵等運滬故黃協理昨乘滬寗早車至寗轉搭水輪往皖矣 
　　譯錄大陸報之紀載大陸報云昨日滬地陸海軍領袖及諸名人開會議决中華民國政府移設滬地陸海軍撻伐帝制黨者均以滬地爲總樞紐並擬請黎總統到滬繼續盡其職務聞黎總統已於昨日清晨由日兵一隊赴公府護送至日使署數日内可以離京至用日兵護送者乃因張勳不敢與日啓釁之故諸名人與此會者爲唐少川孫中山孫洪伊章太炎汪兆銘郭泰祺陳友仁諸君政界中與會者有程璧光薩鎭冰第一艦隊司令林葆懌盧永祥總參謀馬君諸員所討論之問題其最重要者爲應否於滬設立臨時政府唐君謂北方帝制未經各國承認之前中國仍爲共和國共和爲唯一合法之政府若另設臨時政府是與北方帝制處於敵體而互爭各國之承認今最上之策宜將中央政府移於滬地北方帝制苟未由各國承認則此政府仍爲唯一合法政府云云衆皆以爲然乃一致决議不另設臨時政府程上將宣布海軍决不服從帝制時曾曰余敢謂凡願國家進步之忠義國民必反對恢復清室云馬君宣稱彼奉盧軍使之命建議派軍北伐設陸海軍總機關於滬擇定贊助共和者開會决定地點孫中山君宣稱此次决戰匪特民國爭存且爲全族反抗武人主義之奮鬭試思行此武斷者不爲拿破侖亦不爲亞歷山大而爲張勳苟國民忘恥含羞服從此事則中國不獨應爲强國所宰割且應爲弱國如暹羅者所蹂躪云云會議將畢時决定立即施行議决之辦法並從速出師北伐一俟政府在上海成立後前被解散之國會即行召集在滬開議同時海陸軍官開會亦主張與此同一之辦法 
[海軍軍艦之行動]  
　　原泊浦江之海容巡洋艦及江元砲艦二艘昨日奉海軍林代總司令命令着即開往北洋烟台大沽洋而曁各要口遊　是以海容江元二艦均於昨日上午由滬開駛出口矣又聞前泊淞口三夾水各兵艦亦已裝齊煤斤開足火機預備奉令開駛故於昨晨在小東門各蔬菜行辦齊伙食載赴吳淞運艦應用 
[斜橋南首添建營房]  
　　斜橋南之新營房内業已駐有三十七圑第三營步兵及第十圑第二營砲兵以致營房不敷近由盧護軍使又令將南京調回之十四圑留駐一營在滬駐防是以該處營房更不敷用昨由盧使飭匠在該營房内添建房屋數十間以資軍用刻已動工建築矣 
[慶賀美國開國紀念紀]  
　　昨爲美國獨立紀念日預由駐滬美總領事在署供張一切開歡賀會並於南京路該國俱樂部設座招待來賓至午後四時該國義勇隊齊集泥城外賽馬場内由司令官督率操演打靶及各種行軍陣式直至傍晚始整隊而回入晚假座禮查西飯店設筵歡祝並行跳舞會浦江所泊該國商艦兵輪及英界電車公司各電車上均揷該國國旗同伸慶祝而朱交涉員王道尹曁公共公廨關正會審官等均於昨晨先後至美總領事署道　以敦睦誼本埠法總領事署公董局各捕房並洋商行號法商電車均高揚兩國國徽同伸慶祝各銀行均於下午停辦公事半天以誌慶祝 
　　又在同民黨章水天代表該黨致詞慶賀其祝詞云共和先進盛典特張民歡國慶無上榮光雄冠世界愛及友邦挾詞敬祝幸福無疆 
[昨日進出口現銀數]  
　　昨日止本埠各銀行共存銀一千八百二十五萬兩惟出口現銀星期三（昨日）又有花旗銀行裝赴孟買寳銀十六萬又有利二十四萬又滙豐十四萬大條二百二十四條東方八萬兩進口者有中國銀行從杭州來洋十五萬元 
[關於貨物通過越南之文件]  
　　上海總商會接江蘇省長公署令云案據雲南交涉員張翼樞呈稱竊查中國貨物及郵政包裹（中與交涉署致縣商會函同已載昨報從略）等情並附通函布告稿到署據此除函復並分行外合行抄同通函布告令仰該會即便知照此令 
　　附雲南交涉署通函及雲南總商會布告逕啓者中國物產由沿江沿海各口岸運經越南轉運廣東廣西雲南與由各該省通過越南前往沿江沿海者法越稅關向須徵收過境稅此項稅額按照前清光緒十二年中法會議越南邊界通商章程第十二欵所載不得過貨值百分之二乃因稅章複雜時有徵至百分之二十者政府以商務銷長所關未便恝然置之業與越商政府交涉尊處對於此舉利害較切務請　以前以後越關所出各項稅單隨時送署俾作證據爲要此頌公綏再按照前清光緒十二年三月二十二日中法合議越南邊界通商章程第十一欵中國物　由陸路運入東京者應照　越稅關章程完納進口稅此項物產若東京運往他處者不再完納出口稅等語越關對於此節如有錯誤應卽將物產名目數量價值開具清單併同進出東京所繳稅欵單據送署交涉合附及雲南商務總會爲布告事查中國行客由沿江沿海及廣東廣西陸路通過越南來滇或由滇通過越南前往沿江沿海及廣東廣西邊境隨身所帶銀錢行李衣服首飾紙章筆墨書藉家具食物等件按照前清光緒十二年三月二十二日中法會議越南邊界通商章程第十三欵之規定均應免稅其携有逾出本身應用範圍之　件不能免稅者照該章程第十二欵規定所納過境稅額不得過貨值百分之二近因越南稅關以該欵中有此項運入北圻後應先納進口正稅卽由法關給發單照以便於抵海口或邊界時呈騐并由法關在原納進口正稅内扣去過境稅銀仍將餘銀給還各語遂於進口時比照進口物件徵稅我國商民未諳條約於出東京時并不請求餘數退還殊爲可惜加以稅關章程無論屬於何關何國均甚複雜估價過昂之事原所難免若不查關稅單要求更正實於無形中將條約所定利益自行抛棄亦非計之得者本總會爲尊　條約起見用特剴切布告如有以上各項情事應即自向越關請求退還更正或將所携物件數量價值併同稅單送請本省交涉署核辦亦可事關利益幸勿自誤此布 
[招商局安平輪船失事]  
　　招商局行駛津滬兩埠之安平輪船日前由津開行回滬行抵中途誤觸暗礁登時沉没此次避難來滬之乘客頗衆均遭是厄亦浩刦也計該船原價七十萬元連貨物行李損失在百萬以外該局聞信已發電前途詢問究竟矣 
[越貨傷人案同黨定期開審]  
　　滬西麥根　泰來祥烟紙店於上月八號夜被盜刦去大小洋銅元共一百六十元　被拒捕開鎗擊斃泰利洋行經租處看門華捕邵德盛（卽邵逹生）並寳康絲廠學徒陳根寳兩命已總巡捕房華探目陳雲忠緝獲是案盜匪李金英金小三仔　名解奉公共公廨訊明判均解送護軍使署懲辦旋乂經老閘捕房中西包探查得此案内尙有同黨三人匿居法租界禀明捕頭協同法捕房探捕將該三人一併拿獲提回押候訊究在案　由捕房將該三人併解公廨請究即據包探王寶生張炳成與一百九十二號西探奎兒相繼上堂禀明在法租界貝勒路二十四五號屋内緝獲與泰來祥烟紙店盜刦傷人案内之同黨三人一名鄭秋江一名蔡信奎一名王東良解請訊究云云經關讞員核供商之英卓副領事 
 
 
 

Page 11

 
 
以案關盜刦場人自應澈究判鄭蔡王三人還押候查明於下禮拜三開審 
[身藏炸彈案定期再訊]  
　　皖人方殿選湖南人劉桂卿因身藏炸彈行經公共租界雲南路北海路轉角被老閘捕房中西包探查獲搜出炸彈一併帶至捕房解經公共公廨訊有同黨朱葭（即朱炳南）匿居法租界復派探協同法捕房中西包探將朱緝獲提解公堂諭着押候與方等質究在案昨由捕房將方劉朱三人併解公廨請究據十五號西探目依克與華探姚阿生相繼上堂禀明先後將被告等緝獲情形並請展期研訊經會審員王肇之君核供判被告均仍帶回捕房候查明於下禮拜三再行訊核 
[遞函嚇詐之同黨尙未提到]  
　　廣東路（即寳善街）丹桂髦兒戲園因迭接恐嚇圖詐信函報經老閘捕房派探查係本邑人薛二華（即薛麗生）與皖人朱永康等所爲業將薛朱兩人一併獲解公共公廨訊供收押在案昨晨由廨復訊卽據十五號西探依克與華探王寶生上堂禀明前情請爲澈究經中西官向薛朱兩被告略訊一過以所有同黨尙未提到判薛朱兩人還押候切實查明於下禮拜三研鞫 
[代發行所經售印花票簡章]  
　　上海縣沈知事昨發佈告云案量印花稅事宜前因外省外縣各稅票輸入境内有碍銷數已遵通令由縣署及商會分别查明加蓋某縣戳記以免混淆現經江蘇印花稅分處另定代發行所經售稅票簡章發由上海督查印花稅委員送交到縣應卽照章實行合亟出示佈告仰縣屬商民人等知悉凡有經售印花稅票各商店迅卽報縣登記領證並遵照後開簡章妥愼辦理毋得自誤切切計開（一）縣屬繁盛各處應組織代發行所代售零數印花稅票使民間便於購買（一）各代發行所由縣知事會同印花稅分處督查委員委托殷實商店承辦（一）各代發行所凡經縣知事委員認可者一律由縣塡給委證書并發給招牌懸掛門首未經給有證書者不得私自懸牌售票查出立卽勒令取銷（一）各代發行所所需稅票均須向縣署購領蓋有戳記之稅票發行（一）各代發行所每所先繳保證金領票出售所領票額不得逾保證金金額之數如有殷實舖户三家具有保給者可免繳保證金（一）各代發行所所領票額每届月終清算一次將所收稅欵繳清再行續領如不願續辦者應將證書招牌呈繳所繳保證金或保結卽行發還（一）各代發行所之應提用費查照另定專制辦理（一）各代發行所如有收受外省外縣稅票私銷情事查出處罰以上各條爲推廣銷數並爲商店有無經售外省外縣稅票便於稽考起見自佈告之日起照章實行 
[各學校消息彚誌]  
　　明强學校上海明强學校於昨日上午九時舉行預科第六届畢業禮校董朱葆三等及男女來賓到者甚衆首由史啓祥校長演說謂本校開辦六載學生來校肄業者日盛惜校舍狹隘未可多容茲擬於下學期擴充云云次由來賓沈濟元演說末由史校長曁校董給憑贈奬而散今將畢業生姓名錄左吳煒張文炳沈永杰林祖滋丁學文傅永清 
　　振中學校閘北振中學校於昨晨舉行暑假禮各學生家屬及來賓到校參觀者約三百餘人開會後首唱校歌繼由校長陳明誠給奬并勵以訓詞繼由敎員徐訪儒惠人傑陳秉權等演說復行師生握别禮并全體攝影散會時已鐘鳴一下聞該校於暑假期内恐各學生有荒功課特設國文英文算術及專脩英文補習科定於七月六號開課尙有餘額可補 
　　羣賢女校滬南裏施家弄羣賢女學爲喬本立君創辦迄今已届四載校中經費由喬君與諸敎員等維持學生頗爲發逹茲定陰曆十九二十兩天特開四週紀念會昨已分函敎育各機關人員届時蒞臨參觀 
　　南洋路鑛學校昨日北四川路南洋路鑛學校舉行第五届預科畢業式午後三時開會本請江蘇交涉使朱鼎青主席因臨時發生他事由朱君派代表湯少棠蒞會首由校長朱貢三報告本學期學務情形並述下半年添辦鑛科以造就鑛務人才次校董德大紗廠總理穆藕初演說多勗勵語次東吳法政學校校長黃添福英語演說次畢業生演說中文楊立惠英文陳祖燕次給憑給奬攝影散會後欵來賓以茶點是日雖天氣酷熱中西來賓到者甚衆茲將畢業生姓氏錄後（甲等）陳祖燕汪國霖姚毓楨陳保龢楊立惠施學禮劉南簡張振煦徐鶴徵陳宗俊（乙等）潘卓吾錢方朔吳國賢李學灝袁愈瑛杜國喬陸壽同孫爲準侯趙貴謝震歐文永綏（丙等）廖寶賢任宗淮譚培 
　　啓秀女校啓秀女校前日舉行畢業禮由校董唐露園邀請朱交涉員蒞校觀禮青年會總書記曹石耕爲主席各生演習各科成績後即請交涉員朱鼎青登台演說將從前女子風氣閉塞之情形與現在女學之進步比較立論并推論女學前途之發逹其希望有三（一）女子得與男子　同一之機會受同等之敎育其所得之學問不僅雕蟲小技臨風弄月而已（二）女子有保存國粹之責因男學生趨重新學對於中國舊學闕然不講故必賴女子以補其憾外國女學亦重文學與美術二科故望中國女子研究文學（三）今日女界之風氣過愛自由恐中國舊道德從此掃地甚望女子於德育一門特别注意賢妻慈母日見其多强國强種賴於是乎云云 
　　學生會夜校靜安寺路五十一號寰球中國學生會夜校定於陽曆七號晚八時舉行第三次英文科畢業式并給發奬憑請名人演說昨已由該校長柬邀各界届時蒞臨矣 
　　進益學校九畝地青蓮路進益學校校長張更生爲愛惜學生光陰起見於暑假期内開設補習科定於陰曆六月初一開學 
　　申新學校九畝地東馬橋申新兩等小學校係無錫旅滬鉅商榮宗敬創辦於今春開學學額旬日即滿半年以來對於敎授管理均極認眞商業尤重實習已由市學務委員賈粟香呈縣立案現定陽曆七月十五日暑假聞下學期尙須添設敎室推廣學額云 
　　中華鐵路學校本月三日新閘路中華鐵路學校行第三届中學畢業式來賓甚衆下午二時開演拳術刀棍精熟演畢振鈴開會推該校敎育顧問金邦平主席次由敎務長葛耀良報告校務次滬海道尹代表邵樹華上海縣知事代表鄭寶芝各致祝詞次澄衷中學敎務長張亦飛演說次金主席致訓詞次由創辦人余明德致訓詞次給中學畢業憑次給奬憑及奬品并有學生六人因三育兼長得免學費奬憑禮畢茶點散會茲將畢業生名氏錄下黃報潤陳汝亮朱梅孫恒方盧其昌盧其祥蔣永虎謝金聲吳士勝楊卓凡吳震莊皚壽世錫吳惠炳徐舒沈鈺毅沈鈺成陸文明許陶煜陶錚庸附錄滬海道道尹祝詞立國之本端在敎育敎育之方尤貴實用敎育以普通爲基礎職業非專門而莫展近年以來歡美學者提倡職業敎育不遺餘力殆亦有見夫國之强弱以貧富爲主因貧之源雖不一而要主於生產力之不足吾國貧弱已逹極點推原其故實由於分利之人多生利之人少證之先賢之說益足信矣其言曰古之爲民者四今之爲民者六又曰古之爲民者四今之爲民者八盍以有限之財力供無數人之攫取日求攫財之術未究生財之方萬弩之射同鵠萬流之趨同壑欲求國之不貧且弱安可得乎吾國提倡敎育派遣學生已非一日而實益鮮少成效未著其故在學者心理好高喜名不務實際卽以專門學而論多注重於法律經濟諸科上有求才之意野多向隅之人顯逹居高位者固不乏人而窮蹙閑居求生計不可得者亦在在皆是此提倡實業敎育之所以不可緩也貴校注重鐵路之學殆本斯意鐵路爲國家之命脈交通之利器吾國幅員廣闊壤盡膏腴敷設鐵路爲最要最大之事業需才殷繁可以預卜諸生今日之所學卽他日效用之具前程遠大未可限量今茲暑假之期幸勿以有用之精神徒擲於虚耗當思温故知新學無止境具堅忍不拔之志存貫澈目的之心庶不負興學諸公熱心造就之功諸生其勉諸江蘇滬海道尹王賡廷謹祝 
[基督敎會紀事兩則]  
　　現届夏令基督敎徒紛紛開夏令會茲悉江浙修養會定在杭州之江大學開會監理倫敦聖公浸禮長老等七公會定在蘇州東吳大學會期均定於本月十號至江南學生夏令會係在本埠滬江大學已於前日開會各屬城市青年會員學校青年校代表前昨兩日紛紛抵滬蒞會聞於十二號閉會其蘇浙兩會定於二十號散會 
　　本埠虹口監理公會在崑山路東吳第二中學校開星期大佈道會已於二號起至七號止每日午後三時至五時由敎牧師演講耶穌救道闡明福音要旨無須入座劵任人往聽 
[西班牙僑商函謝警署]  
　　西班牙商人柯恩前在閘北開設飛星黃包車公司因屢被車夫頭抗租不繳追欠不理即聲請該管警署辦理該警署長即爲追取單租辦理得法該商人非常滿意特呈由該管領事致函鳴謝並請隨時妥爲保護先交涉員接函後即轉致淞滬警察廳轉飭閘北警署知照 
[紙剪花樣同業會准予立案]  
　　江北人潘景學武萬吉王大用等組織紙剪花樣同業會附設閘北江淮公所内由同業認捐該公所善舉經費呈請四區姚警正准予備案曾記前報前日姚君出有牌示云前據該商民組立紙剪花樣同業會呈請立案業經呈奉警察廳指令照准在案仰即知照此諭 
[混售僞郵票之訊究]  
　　北京路中國郵務總局管理西人指控河南路四百九十號門牌某烟紙店主毛露軒囑令其夥陳福昌毛炳生混售三分之僞郵票等情昨由捕房將被告三人一併拘解公共公廨先由包探婁寳生西探海明惠上堂禀明前情繼由原告西人與調查人湘鼎投訴被告等串同混售假郵票請究訊之毛露軒供不知情惟據陳與毛炳生供稱是項郵票係有人購買香烟以九五折用下不知是僞乞鑒中西官以其所供難憑判均押候下禮拜三查明再訊 
[拆屋退建浜基之次第進行]  
　　本城自肇家浜河道塡平後經工巡捐局諭將面北市房自大東門至老西門劃分九段一律拆除退建浜基推廣馬路其魚行橋至縣橋止之第三段房屋業已完全竣工大東門至蔓笠橋及蔓笠橋至魚行橋之第一第二兩段及縣橋至虹橋之第四段等房屋日來亦均次第拆卸退建昨日工巡捐局長朱壽丞派員督同各地甲向承造之各水木作頭諭令迅速進行以便早日竣工建築馬路以興市面 
[水木業公所提前施醫]  
　　水木業公所向章於六月初舉行施醫今届因天時已熱經該業董事顧蘭洲張效良等集議提前開辦延請針科趙雲逹幼外科張洛君内科周作人等已於昨日起開期送診凡貧病之人前往就診者並給藥品不取分文云 
[失守毆斃同伴之定罪]  
　　新唐家弄一百七十號門牌源和茶棧炒茶葉工人周阿才因與同伴小寗波口角爭執失手誤將小寗波毆斃由捕查悉將周拘押並將小寗波尸體舁入騐尸所報請公共公廨中西官相驗在案茲悉已經中西官驗明被毆身死無訛於昨知照捕房將周解案即據源和茶棧用人葉松泉汪炳生朱阿春等上堂證明被告與死者口角互毆小寗波即倒地氣絶情形訊之周供稱事出無心務求寛宥中西官核供姑照誤傷身死定罪判周押西牢一年以儆 
[尋獲蔴袋店股東]  
　　中華商業公司前延逖百克律師爲代表投法公堂控稱元泰成蔴袋店吳槐卿不出蔴布定貨押追不理旋將貨拍賣作抵外虧欠銀七千餘兩判將吳槐卿押繳後吳稱元泰成係陳佐堂龔椿榮蔡志楷及商人合股開設須陳等同擔責任亦求提案訊追准飭包探往提均已聞風避匿故將陳佐堂所開店業先行發封外仍着嚴緝陳等已誌前報茲龔匿跡英租界經原告方面人遇見扭至英捕房管押禀明法公堂飭探前往提回昨日解堂吳將龔應認虧銀細賬呈案請追中西讞員判交一萬二千兩人銀兩保出外俟七天後再行訊斷 
[長警查獲嗎啡犯]  
　　四區四分所長警前日查獲販賣嗎啡之張炳昌張柏慶二名抄出嗎啡四十小包嗎啡針兩支昨解閘北司法科經段科員訊明判移地檢廳究辦 
[拖駁撞沉鴨屁股船]  
　　停泊浦東張家浜口之臨安寗波鴨屁股船一艘承裝松板三千塊破布三十二梱松柴八千擔石膏二百擔將欲起卸詎於前夜十二時被天利拖駁帶有駁船兩艘滿裝漢吳盛油廠之荳餅欲駛至浦東楊家渡同春福洋棧碼頭起貨當在浦西方面將船身轉掉適值潮流湍急船　衝撞於鴨屁股船身中間登　撞成一孔立卽沉没當時由臨安鴨屁股船舵工蒲　桂出海人俞新焦投報浦江水巡隊當派水探陳榮華前往勘明情形以憑核辦一面由該舵工等雇人將沉船打撈並提取沉没各貨 
[尋獲行竊潛逃之乳傭]  
　　西馬橋三益里婦人孫周氏前憑薦頭陳立生舉荐湯宣氏到家爲乳傭彼此立有合同各執一紙書明三年爲限每月工洋四元五角先付洋十八元等字樣迨湯宣氏到家後爲日未久即乘隙在主婦房中竊取金表等物值洋六十元脫逃無踪孫周氏當向陳立生責令暗償陳允許找尋湯宣氏到來再論昨日陳在西門將湯宣氏尋獲扭至孫周氏家鳴警押送二區一分署函送地方廳午後由檢察官預審據湯宣氏稱已被陳立生詐去洋二十元遂判令該氏與陳分别收押孫周氏退去候核 
[鄰人自願賠洋]  
　　朱子明之子阿天被鄰居褚杏寶誘令私取家中現洋數十元在外浪用由朱尋回詰知褚騙用洋二十元扭控四區轉解司法科昨經段科員訊明因褚一再苦求自願賠洋遂判還洋二十元從寛開繹 
[乳傭發痧斃命]  
　　小東門内天官牌樓陸姓家所雇乳傭陳氏突於前晚染患急痧陸立即設法施救毫無效驗旋卽氣絶而死常經陸查明陳氏滬上並無親屬乃於昨晨協同十鋪地甲張順同投地方廳　請相驗經林廳長委派葉檢察官毛檢驗員等蒞場驗明陳氏委係發痧身死判令陸姓主人代爲備棺收殮一面責令趕追陳氏家屬來滬領棺 
[老人在途病斃]  
　　閘北江灣路旁昨日倒斃無名男尸一口經寶山縣界路一圖地保查無家屬投報上海地方廳禀請相驗下午經葉檢察官毛檢驗員等到場驗得該尸年約七十餘歲周身並無傷痕委係因病身死判令由堂棺殮候出示召領 
[屠夫洗浴溺斃]  
　　新閘大王廟東首工部局設立之宰猪所屠夫沈菊山前日下午與同伴甲乙二人在蘇州河内洗澡適值潮長沈游泳術不如甲乙致被淹斃當由該家屬雇船將屍身撈獲備棺收殮 
[踢斃小孩]  
　　楊樹浦路四十六號門牌怡和紗廠工人顧小弟之子根生現年十三歲前日在工作内不知因何起衅被何昌卿用脚踢傷要害立時殞命當由在場之顧福林周銀紅等飛報場樹浦捕房立飭中西包探前往將何拘入捕房一面將該屍車送驗尸所昨午報請公共公廨中西官蒞所驗明委係踢傷腰際身死當即塡明屍格飭屍父顧小弟領屍棺殮聽候訊究 
[索欠戳傷手臂]  
　　小工江北人周書流昨在西嘉興路向范蓮才索欠不得持刀戳傷范之手臂當經五百三十六號巡捕查見將周拘入捕房候禀明捕頭核辦 
[工巡捐局批示兩則]  
　　新閘路渡户馬子濂呈據禀已悉查該渡辦理已閱五年所認捐欵分文未加此次爲整頓各渡統一辦法起見僅飭該渡改錢爲洋月繳二十元改照陽曆按月繳納所加亦屬無幾何以藉口推諉現在漢中路义袋角等各渡已一律加認捐欵換給印諭該渡尤未便獨異所請碍難照准如該渡户始終不願遵加卽將所執印諭尅日繳銷聽候本總局另行招人承辦再查該渡於民國元年由石長春王全金夏寅發與該渡户四人共同承辦由前市政廳分給印諭在案石長春等於何時併與該渡户一人經理事前未據禀核事後亦未將前廳諭單分别繳銷私自歸併殊屬不合究竟該渡户等合辦合同是否取銷有無歸併手續並着將該渡户協同石長春等明白禀復切切此批 
　　梅園路渡夫孫寳坤禀據禀已悉商人李芸谷禀請設立義渡自爲公益起見業經本總局批准在案該渡夫照常營業毋庸多凟着即知照此批 
來件 
[中華民國護國軍後援會宣言書]  
　　嗚呼民國亡矣不亡於張勳不亡於康有爲不亡於各省區之叛督軍而實亡於我四萬萬之民國國民也民主國民主而官僚僕乃者其僕洶洶叛主一而再再而三而爲主者乃低眉如菩薩慈悲若佛祖從不一使行其主人之權一伸張其主人之威執而撻逐之甚或討好以增其燄蛇以蓄其勢循至悍者愈悍不悍者亦悍初但腹誹邇而咒詛再而揮拳露臂以　篋終則制挺挾刃以毁主人之室而姦其婦子遷其重器矣嗚呼是可忍孰不可忍此而可忍詎尙得謂之人類此而可忍詎尙足以對先烈此而可忍詎尙有以見鄰國四萬萬之國民直四萬萬頭豚犬耳然驅犬入巷亦知反噬執豕於槽尙解號呌我國民若今日仍自甘於緘默苟安如故放棄如故則直豚犬之不若更烏得謂之人更烏得謂之人嗚呼人而無恥胡不遄死奉寇仇以作君父垂三百年歷史爲之污神州爲之辱幾度流血始驅而去之而一二萬死之惡徒乃奉之還而盜我民國以畀之吾同胞果以人類自居果非豚犬之不若則此恥雖决太平洋之水不足以湔滌之而我同胞之果以人類自居者幾何人果非豚犬之不若者又幾何人嗚呼男兒死矣死殉民尤勝於匍匐於殺我祖宗屠我城邑三百年餘之寇仇之乳臭遺孽之下一腔血須爲同胞灑一雙膝斷不爲異族屈也爰立此會以哭告於我不甘爲奴隸爲牛馬爲豚犬之同胞之前 
　　立會大綱一本會定名爲中華民國護國軍後援會督促國民出師討逆而予以種種之援助一本會宗旨以喚起全國民意作武力之後盾一本會代表國民公意通告各省區督軍省長護軍使等如尙承爲民國官長須即將拒絶僞命刻期出師討逆若徘徊觀望或甘心附逆者與國民共棄之一凡表同情於本會者得本會員一人以上之介紹即可入會爲會員（不取入會費）一本會辦事細則容日訂定再行宣佈一本會假北江西路桃源坊天華畫社爲臨時通訊處會址租定再佈一擇期開公民大會以作同胞之氣發起人謝英伯賴郁文陳虞光朱震寰黃晴初何惠邦蔡薌林曹蔭軒梁瑞煊馬育航 
[中華共和保障會宣言]  
　　慨自滿清入關竊據中夏蹂躪華族二百餘年吾民共苦專制久矣於是武昌起義全國景從數月之間光復舊物南北統一五族共和此亦足以證明吾民傾向共和之心理矣乃者袁氏竊位帝制自爲洪憲稱尊幾移國祚於是滇黔首義出師討袁各省人民同張撻伐血戰累月勝利終收國會重開共和恢復此又足以表現吾民擁護民國之精神矣夫以數千年之專制一躍而成共和方之歐美列强未遑多讓徒以吾國人民愛好和平遇事不免於姑息君主旣倒猶留優待之條帝制雖摧未誅禍首之罪不鋤非種遂令滋蔓難圖縱敵一朝竟成百世之愚所以不及期年而又演清帝復辟之怪劇也逆賊張勳本以無知小人賦有奴隸根性歸附民國濫竊督軍擁兵徐州專横跋扈與保皇黨相勾結以宗社黨爲奥援自倪逆背叛中央張勳假託調停帶兵入京迫脅總統解散國會近且擁立孺子溥儀爲帝亡吾民國此眞天地之所不容神人之所共憤者也彼君主專制數千年之毒害也吾民得而剷除之袁世凱之奸雄民國之大蠧也吾民得而推翻之逆賊張勳特奴隸耳牛馬耳乃敢肆行叛亂至於斯極此而不誅猶得謂吾國之有人耶同人等援匹夫有責之義切誓死討賊之心一切敷衍調停悉皆否認務期根本改革還我共和海内同胞當共興起 
雜評二 
[告討逆者（庸）]  
　　自張勳等叛逆舉動傳至滬上人心震動銀拆漲至六錢有奇及江浙有擁護共和之宣言本埠海陸軍長官亦有一致反對復辟之通電於是人人心目中皆知張勳不足平而清室之復辟夢雖欲苟延如洪憲之八十三日亦必不可得故昨日錢市收盤銀拆已跌至一錢左右亦可見人心之安定矣 
　　惟吾欲爲海陸軍將士告者張勳自元年以來盤踞徐州恣睢暴戾談者色變實爲共和之蟊賊此次公然叛逆諸君旣聲罪致討自當殲厥渠魁解散部曲庶不致留爲異日之梗洪憲八大罪魁之逍遙法外斷不宜一再見之也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬童子軍討蠅檄] [  楓隱]  
　　滬上青年會童子軍有捕蠅隊之組織余爲作此檄 
　　原夫蠅之一族物本么麽性成饕餮爲傳染病之媒介乃微生物之先驅論厥罪狀旣非屈指所能終定彼讞詞亦豈更僕所能盡茲當撻伐之初爰舉申討之義慨自青蠅見於小雅旣以譬彼讒人蒼蠅詠於風詩常恨驚殘好夢驅之不去曾見惡於明王適從何來復貽譏於正士點素絲而成黑足令皂白混淆集腐肉而生蛆可使神奇化臭魚驅愈至慕羶之性常存冰致未能趨炎之態如見此蠅之致憎於古人者也若夫身多細眼渾似東海大士有千眼之稱腿附茸毛恍同南國佳人擅小毛之號貪肉汁而亡身竟如財神受賄以一場小便換來三載徒刑附驥尾而致遠又等警監趨時以三字簽名博得數旬柄國生從灰裏（淮南子爛灰生蠅）幾認黑籍總理弄來滿面烟灰鑽向紙窻錯疑抄襲大家專欲乞靈故紙此蠅之關係乎時局者也若夫或集於相公之鬚或拂以小人之手旣狐媚之同工亦馬庇之善拍比蠅營於狗苟可見其善於鑽營等蟻慕於蠅趨更徵其慣於趨附此又古今人之所同惡者也嗚呼論蠅之貪惏恍如成市之蚊專欲擇肥而噬語蠅之污穢渾似處褌　蝨喜爲下流之歸是以流東海之波决不足滌蠅之惡罄南山之竹萬不足盡蠅之愆無怪乎略講衛生者皆避之如蛇蝎觕明科學者咸嫉之若虎狼也本軍隊雖盡髫年俱懷壯志略明物理務利人羣旣稔蠅之爲害豈容袖手以觀誓與蠅以爲仇宛似戴天不共爰起義師志清妖孽君等或係住民或爲舖户倘具同心相助一臂將見草袪葱辟可不泥乎成規豆擊　塗亦勿拘乎故法潔清兩字卽足絶蠅之源演說數番已堪喪蠅之膽消毒水花露水皆滅蠅之神兵辟蠅紙捕蠅燈悉討蠅之利器無需蠅虎蠅類已不再滋生不藉蠅狐蠅族可全歸消滅本軍隊有厚望也爾諸君實圖利之（　） 
家庭常識 
　　白金紙照片上光法閱五月五日所登之照片上光法方法雖良尙需多資恐所上之光不及下法且不需大資而所上之光尤爲美觀祗費數分之錢法以玻片一塊用温水洗淨再以潔白柔軟之絨布抹以滑石粉（常和少許白礬）擦光再後將浸入藥水中之曬就照片（此藥水係凈鹽半兩白礬一兩和水二十兩混合而成）取出緩緩置於玻片上（當由上而下再以平再括之以免氣泡之弊）將照片置於陰處（切忌日光）陰乾後俟照片之四角略爲翹起揭之依手而落光亮如鏡實爲照像之妙法也[  袁信保]  
　　鯽魚市上所售鯽魚食之者原不乏人但取用之法各有不同而魚之價值亦時有漲落可在價賤時買下活鯽魚若干收拾清潔然後用荳油在鐵鍋中炒之俟焙乾後即用磁罐藏之可專爲取湯之用如今晨須食湯麫一碗可用乾魚一小撮取湯味旣鮮美而不勞人[  詹可亭] 不受酬 
　　炸洋山芋片以洋山芋（即馬鈴薯）刮去外皮切爲薄片入油鍋中炸之炸至兩面皆黃爲度收貯瓶中食時可拌熟鹽少許（即食鹽經鍋中炒過者）其味頗佳較油炸黃荳爲可口[  德照] （不受酬） 
　　煑羊肉用囫圇蘿蔔一個全身攅細孔與生羊肉同時下湯煑四十分鐘將籮蔔取出棄去然後紅煨或白煑則無腥羶之味[  沙農]  
　　洗綢衣絲綢衣服沾有污穢入水一洗卽變顏色茲有一法用桑葉汁半茶盃和温水洗之（取鮮桑葉者干切碎盛布袋中揉而擠之汁自出矣）洗畢置透風處陰乾熨以熨斗則鮮潔如新[  姚附周]  
工業須知 
　　電鍍金銀法『大鍍法』將欲鍍之件先以苛性鉀浸去油垢復以細銅絲帚刷之使生光亮以水漂凈不使稍沾油氣將該件繫細銅絲接於電池之鉛條端另以金片或銀片一塊繫細銅絲繫於電池中心之煤精端用磁皿一隻將鹽化金或硝酸銀化清水三百倍至五百倍加入鉀衰一二塊（約水一兩用鉀衰一錢）使金銀中之濁液化清卽成鍍液隔水加温以所繫之件並金銀片分離左右懸於狄液中弗使兩線或金銀片與鍍件相並致生阻害見所鍍之件逐漸加厚鍍色適可而止（受鍍太過必變黑色）乃將鍍成之件取出以清水漂淨弗留藥性則永久不變與眞金銀無異矣惟鍍時有數種變象宜注意（一）鉀衰太少則鍍件不上色或變黑色（一）鍍件沾有油氣則所鍍之色花斑不匀可以燥粉擦之重鍍乂凡初鍍時必頻將該件取出鍍液以燥粉擦之再鍍漸次加厚鍍一二次庶可耐用否則恐所鍍之色不甚堅固也又如鍍液太冷則鍍色必淡過熱則色必黑臨時宜酌量行之（鹽化金又名金粉硝酸銀又名銀粉西藥房　售）『小鍍法』以擦淨之件浸入鍍金液或鍍銀液中（鍍液製法同前）另以亞鉛皮一小片浸入鍍液中使一角觸於鍍伴之邊如鍍件多者可彼此相壓即能傳電將鍍液隔水加温鍍色即上此法較前法簡便頗易小試惟鉛片用後即當取去不宜久浸於鍍液内以免鉛質銷化致使鍍色變黑上述兩法鍍金則用金液金片鍍銀則用銀液銀片初學者宜先以鍍銀入手因鍍金色之深淺非熟手不能使其色適合徒耗原料又鍍金畢時如鍍色不鮮明須以銅絲帚刷亮再入鍍金液略加深色如鍍銀畢時可以銅絲帚刷亮不必再加色也（附製金粉法）以足赤金葉置瓶燒中或磁盃内加鹽强水少許並硝强水數滴隔水加熱使金葉化淨烘乾液體即成金粉每金葉一分化成金粉後以清水五兩化之收藏備用臨用時再加鉀衰此水如不加鉀衰可洗照相用（附製銀粉法）以純銀片加硝强水隔　加熱使銀質化盡烘乾液體卽成銀粉臨用以清水化之加入鉀衰可也此水如不加鉀衰染於紙上受日光即變椶色可以曬照相[  蓉軒]  
長篇小說 
[寫情小說柳暗花明錄] [  常覺小蝶天虚我生合譯]  
　　第十七章（二） 
　　蘇惠恩復曰而倫敦尤有市產但計算金其富已同金鑛取用無窮言時因望裘狄斯則裘狄斯已鎭定如恒勉强笑曰但此金鑛亦難免小半入汝囊中蘇惠恩亦笑曰固也但誠告汝吾恨其人乃並其金錢而恨之裘狄斯曰嗟乎吾乃未聞律師有以私怨而並犧牲其金錢者雖然彼亦將娶乎曰然裘狄斯聞語面色復變曰亦有愛人乎蘇惠恩曰此則不知但聞人言彼頗與牧師殷勤於其家人之中獨鍾愛其小女裘狄斯聞語色乃益變則出其扇而揮强自鎭定言曰嗟乎以牧師小女一變而爲伯爵夫人此人亦云幸矣特不知其貎如何且將成親否言次又倚身於椅冷笑曰吾滋望其得嘉耦蘇惠恩忿然曰汝望之吾則不望且......裘狄斯乃笑而止之曰已矣他日吾尙欲延我牧師爲汝一言博愛之道則汝庶可無妬蘇惠恩乃起立曰謝君以後許我來者吾必常來至於牧師則吾未必願見今且暮吾人别矣其時隔室咳聲又作蘇惠恩語乃不續而裘狄斯則笑曰我忘之矣乃忘爲汝介見老友來言時推隔室之門而進蘇惠恩踟蹰隨行伸首内探則其爐畔椅上實臥一人裹以深厚之絨氈門開時咳又作裘狄斯乃揭其絨氈言曰吾妹今老友來視汝矣又向蘇惠恩曰來汝尙憶吾妹喬蕾乎可憐哉彼病且旬日矣蘇惠恩前見氈中僅露一面瘦乃僅存皮骨目灰暗而無光其病已至於未步乃重退出裘狄斯亦出曰汝忘吾妹矣蘇惠恩曰主臣吾誠忘之然其面目何竟益與君相類使其勿病而遇諸途者吾將以之爲裘狄斯矣裘狄斯惋然曰吾妹亦可憐吾來此蓋亦大半爲吾妹唯汝當勿告人其中固有深意也蘇惠恩辭出不覺長氣欠呻論理此一日間可云極其歡樂顧不審何故覺此歡樂之中乃有幢幢黑影回望榴花街僻靜之屬殊不禁膚粟而徽禁 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之言論 
[海客談（見本報癸酉年閏六月初三日）]  
　　西士問於中士曰中西之政事何以相懸若是之甚哉吾西國君民一體朝野同心故朝廷行一新政無不謀及工商謀及軍民在内外臣工更無論也即草野之間或著一書或作一事或制一器亦無不上逹朝廷下聞官長中國則不然君尊臣卑君臣已分爲二君貴民賤君民更判爲三每見朝廷政事無非請旨而行照例而辦無論草野庶民不能干預機宜即内外諸臣亦不敢妄參末議故民之疾苦常壅於上聞臣之隱衷亦難於上逹其於晏嬰君可臣否之言孟子君輕民重之義似乎不合其故何哉中士曰子何以見之西士曰吾於近今之事得之聞見者數端以是知之本年春間臺灣生番烹食琉球難民一事未聞福建疆臣據實入告先行辦理以致日本國人嘖有煩言以爲中國無力不能治及遠事設使臺灣爲日本所屬之地則吾國宰相瑣意西馬早經辦妥矣日前傳言李伯相督師赴臺剿辦生番亦係從瑣意西馬所請方有此舉中國從此以是爲戒各省大吏均以整頓爲心豈不甚善第尙恐其不能此吾所以有君臣分二之說夫君與民互相維持者也不可互相睽隔泰西諸國之人在中國者每國數千人耳尙設各官以理其事務遺兵船以護其身家今中國人流寓於舊金山者三百萬人不聞中國遣一官發一兵以同往致令舊金山人凌弱中土流寓於彼地者欲盡行驅遂而中國官吏亦尙未悉然吾尙疑舊金山一處何遂有中國三百萬人或告曰此係向在加里法尼亞者加里法尼亞者亦係一國之都會也故相傳又有美國七十萬人夫加里法尼亞本係美之屬國美國人徙居於其國原無足怪惟見中國人如此之衆該國土人不能不生疑忌恐日後中國人據其地而有之雖係該土人一時之見或事過而嫌隙漸消亦未可必　何如效泰西人法設官設兵俾中國人得以高枕無憂乎卽不然或商諸美國亦可禁杜該國土人之侵擾蓋美國所屬國基多其屬國之小事例歸屬國自理若大事須由中央政府裁辨也此猶是海外曰得事一時未能固知乃日前上海絲業公所聚議令各絲商於賣絲時須向西人先索銀兩然後付貨似與和約不符故各國領事官皆未之許且有人會議各國不准僱用華人並不與往來貿易事雖未行亦成笑柄君與官吏皆不知之此吾所以有君民判三之說也子以爲然否中士默然不置一詞而退（１５） 
尊聞閣筆記 
[隣舟姬（見本報壬申年十月二十三日）]  
　　王昌華南昌賈也掛帆如潮郡停舟三河壩口夜聞隣舟有榜掠聲雨泣風酸花魂欲碎繼又聞叱喝之聲如雷曰汝除蹈東海死方免汝同歸王不能耐出臨船首見一姬人正妙齡哀慟欲絶在船頭挺身赴水王大呼救人梢子輩援姬登船方欲勸慰送之歸舟而隣舟已放棹開行激發如箭王令舟人開舶追之舟人曰彼空船故行速吾舶重雖飛棹不能及也王曰似此奈何回見姬人掩涕拜謝王叩顚末姬曰身本六蓬船之蛋女也賈以重金贖取隨其往來江湖間已半載矣竊見賈所行不義恐致失所故求離異我請伊將儂賣伊逼儂以死儂一時氣急因投水幸逢長者拯溺惠同再生王曰汝今何歸姬曰出我於深水者惟君登我於袵席者亦惟君耳王曰我以拯溺之衷面　有人之妾無乃非我初心且彼或究追則禍之媒矣姬曰彼已棄之物尙何顧戀王終不自安姬曰君倘執不見容　假父母尙在前途懇送儂還彼亦惟　　王曰恐不遇汝父母則如之何姬曰彼船食　河上安有不遇之理王不得已允諾别安置之而姬殷勤執櫛竟類妾御焉王一夕飲　　姬捧茶至顧　有情王不能自持因與之合竟同膠　送歸之議遂罷詎料同行三日忽有小舶三四艘奮棹追至紛紛登船一見姬曰是矣王見多人登船擬係刦盜視之有若弁者有若役者一人年約三旬許指姬告弁曰此我妾也被此人誘拐而逃實盜我千金有餘乞爲追究弁問王胡爲如此無理王舉前事以告弁曰縱狠心逼死其妾亦不應在鄰舟夥泊之地顯係胡說因問妾所自來妾不語弁固問之曰誰是汝夫實相告自當爲汝作主妾指三旬許人曰此妾夫也弁問妾胡爲在此舟中妾掩泣曰誤聽人言弁怒指王曰誘拐得財何物奸徒有此手段王大呼枉弁不聽扣留其船王追維前事雖知誤落奸套然已至此無如何遂求方便弁曰事主請我追捕我烏能擅行開釋無已從寛爲汝處理但汝所得之彼妾者須如數繳還并另補銀爲遮羞及公費或可了息王曰我委無此事但不合收留失路女子自願捐銀二百大元求免見官事主執意索繳千金多方懇告弁判罰王捐七百金并寫自行贖罪不願經官悔狀一紙爲據議已定就地運貨沽賣事主騐收訖載妾去王計賤賣及　耗將費千金自悔一念之慈招出如許虧拆抵埠沽貨已潛訪匪人蹤跡竟無消息（９） 
神話 
[記侯家林河工合龍事（見本報癸酉年五月十一日）]  
　　前歲秋間河决鄆城侯家林衝塌民埝至八十餘丈其水由運河南入於淮若不及早堵築則大溜必至南趨將逾淮而合於江大江兼受黃河之水勢必汎濫南出自是而江浙等省亦將爲澤國矣此亦宇宙之一大變局也是時山東巡撫丁中丞方在假期内即投袂而起定議趕早堵築於去年正月二十九日興工至二月二十四日竟報合龍功亦偉矣方中丞初到工次正值桃花汛將至河水陡漲岌岌可危中丞乃設祭河干虔誠默禱不轉瞬間水勢漸覺消落北岸應廂水占之處退出二十餘丈均經改築以至工竣河神疊著顯蹟中丞於去歲曾有奏疏云金龍四大王黃大王朱大王在工最久合龍後神形始化餘如陳九龍將軍曹將軍白老人亦倐忽往來迭著靈異余初未盡信也頃有自山東回者據述工次所親見蓋歷歷如槍先是河工咨例凡與大役必演戲以迓河神神之至也河工老卒皆能辨之不知者以爲蛇也其頭方形其　燦爛與蛇稍異位愈尊則形愈小其曾受封爲將軍者長或逾丈而金龍四大王則不過數寸其他諸大王將軍或長丈餘或長數尺皆有定形來去飄忽或現形於沙灘或潛跡於隄上老卒各以其形色諦視之則曰此某大王某將軍也主祭官乃脫朝冠以肅之卽蜷伏於冠内主祭官棒送神龕惟時龕内河神牌位不下數一而神各就位無有誤者是役也河神至者尤多更有老卒所不識者於是神龕内不能容自柱上階下蜿蜓蟠繞不下百餘却未有與人相觸及被踐踏者演劇之時優人捧戲單至龕前請神點戲神以首觸單視其所觸而演之神則昻首而觀未嘗稍伏有總兵趙某者昌言於衆曰此皆蛇耳何神之有衆方戒以勿妄言而趙某忽大呌不止引燭視之則有蛇蟠其頸上僉曰此朱大王也趙某乃跪於神前叩首謝罪言已而神已復其位矣越數日有報栗木王爲朱大王所吞者栗大王者栗恭勤公毓美也其形長幾盈丈朱大王者朱尙書之錫也其形長不過四五尺而轉以小吞大事亦奇矣頃之衆見栗大王自朱大王口中吐出有圉圉洋洋之狀久之乃復其常度及工將竣之際諸神以次不見均不知其何時去云（１５） 
[金龍船（見本報癸酉年五月初六日）]  
　　杭州良山門外離城十餘里有山名曰半山山上有半山娘娘廟每年五月初一日至初十日止有龍舟勝會某年最盛觀者人山人海指而數之計有十八艘内有一艘旗光閃閃艶色奪人當鑼鼓喧閙爭先恐後之時岸上人皆注日至賽船者均登岸午飯見岸傍船數祗十七爭以爲異及飯畢下水鬭勝則又見有十八艘時有識水性者落水認定光彩耀目之船趨前問其來　剛及船側拖住一漿未及詢問而是船已杳無踪跡手中之漿猶在起而視之則係赤金造成後每届會期永不再見遂相傳爲盛事云１２ 
 
 
 

Page 18

 
 
   
 
