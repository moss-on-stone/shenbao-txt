# 1901 - 92 - 4910047

 

Page 1

 
 
[售報須知] [  申報館主人啟]  
　　本館杭垣報紙向由申昌一家經售不意今正忽有人私立海昌報館牌號將本館殘缺舊報任意混售以圖射利實於本報聲名有關本應控官訊究現經彼浼人緩頰自願停歇不再混售本報如日後若輩故智復萌仍敢巧爲嘗試本館當禀請英領事照會地方官從嚴懲辦决不容情特此布告 
[新印日本國志] [  圖書集成局啟]  
　　是書爲粤東黄公度廉訪所著廉訪前曾贊使日本研求彼國數千年來禮樂兵刑而于明治　新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室二洋涇橋煥文書局南北掃葉山房金陵詞源閣購取可也 
[旗兵爲盜宜嚴加推鞫論]  
　　近來各處地方盜劫之案層見疊出幾於罄竹難書爲盜者大半係遣撤之兵餬口無資迫而爲此蓋若輩充兵之始原不治家人生產好閒游手寖成無業惰民應召而來隸名細柳月來歲往坐食口糧雖有防守之名實則終年無事偶或逢期操演已爲營弁之認眞甚且逸樂酣嬉不守約束出外肇事種種非爲一旦大吏搏節餉　遣之使散若輩益復不得生計爲農爲賈自問皆無所能而凶悍恣横之情則以習染而愈甚於此復有不肖士棍勾結爲非爲之指引富家剖分贓物而刼掠搶奪之事遂致日有所聞余謂若輩作奸犯科殺人越貨律以國法罪在不赦之條而略迹原情則以迫於困窮尚非自甘犯法曲爲寛恕或亦不失仁厚者之用心惟身在軍營名留册藉軍糧雖薄果腹無虞本無飢餓之苦情應懍王章而弗犯乃糜天家之軍餉而攫草野之資財膺禁暴之虚名而有害民之實行若面人者律無可逭罪不容誅卽較之尋常盜劫加等以治亦不得謂之苛也乃讞獄者猶瞻徇情面不肯刑求將謂勢燄之可畏耶如下民何將謂投鼠當忌器耶如法律何畏葸無能依違兩可不肯從嚴推鞫任各盜黨狡展不承是殆欲就此草草了事以博庇護者之歡心乎抑有掣其肘者在側故不能盡情研鞫乎吾蓋觀於旗兵爲盜一案而深有異於承審諸員何以忽守罪疑惟輕之戒也夫旗兵之爲盜也夥劫鎭江城内陳姓旋由所獲盜犯梁姓供出也是否挾怨誣攀抑果實有其事非訊不能水落石出丹徒縣莫嶼香大令之通禀各大憲也督憲劉峴帥之批飭常鎭通海道長觀察轉飭理事同知恒司馬按名拿辦也皆辦理之正也何以吉統制乃竟藐視國法抗不遵提迨峴帥電催八旗協領蔭協戎按名交出而若輩竟不服訊問一哄而出且身帶火器回營號召同黨二三百名擁至協戎宅中肆行滋擾是其不法情形直與亂民無異縱此二三百名不能悉置大辟而不服訊問爲首肇事之數人則似當按軍法治之斬首以示於衆如是而營規整肅軍令嚴明各旗兵皆有所鑒戒而爲盜與否則轉可略而不問也吉統制旣袒護於前宜乎不能執法於後然其咎戾則固窮百喙而不能亂矣峴帥咨會江寗將軍崇右庭留守派員將各旗兵提省推勘不令問官提及此事而仍以盜劫爲訊是已避重就輕所以保全者隱隱可得於法外乃各旗兵冥頑刁狡堅不供招承審者恐顏面攸關未免令　員　色倍加體貼并不敢辱以蒲鞭夫箠楚之下何求不得平情聽斷原不可貿然用刑獨不解今之盜案亦多矣緝捕所得甯皆眞盜彼黨所供甯無誣陷而當公庭對簿凡火練挺棍天平架諸刑具無一不羅列於前稍有可疑卽令歴試諸苦苟有以不可刑求語之者必應之曰彼旣爲盜何肯以盜自承吾輩非忍而爲此蓋亦不得已也然於彼則是於此則非　非父母血肉之軀何以寛嚴互用之間竟妙於轉移若是耶且旗兵供語旣稱略知其事並未同行則於盜刼陳姓一案固已同謀矣如曰非也豈有無端而忽告以爲盜者且恐其平日通同之事正復不止於此矣卽此一言已可知其夥劫之有因而並非盡出於陷害嚴以鞫之公以斷之何患不可卽日定讞而仍遲遲不决者何歟毋餒其氣毋顧其私吾蓋深有望於治此獄者矣 
[本館接奉電音]  
　　昨日午後一下鐘時西这行在飛電傳來上諭二道旨一道敬謹譯登○二月十九日行在内閣抄奉上諭劉坤一奏特叅鹽屬庸劣各員一摺兩淮候補諸可詩貪婪無恥聲名甚劣候補鹽經歴汪延祉膽大妄爲巧於罔利現任鹽知事陸枚志趣卑鄙物議沸騰候補鹽大使陳壯猷居心險詐操守難信候補鹽巡檢范釗鎔玩法營私利心甚重均著卽行革職徐著照所議辦理該部知道欽此同日奉上諭吏部奏截取知府之軍機章京工部郎中甘大璋著加恩以五品京堂補用欽此同日奉旨這所叅疎防絞犯越獄之管獄官湖南益陽縣典史傅雲書著卽行革職拿問著俞廉三督同臬司提同刑禁人等嚴行審訊有無鬆械賄縱情弊分别懲辦有獄官署益陽縣知縣何廷俊旣據該撫查明先期公出著該部照例辦理仍飭勒緝逃犯務獲究辦餘著照所議辦理該部知道欽此 
[三事約俄]  
　　中俄密訂約章之事各處謡傳不一幾於無所折衷昨閱日本報章略謂本月某日中國政府備文照會俄人約以三事一駐俄使臣當另遣一人以繼楊儲之後二得英美日照會滿洲之事當移至京師會議三所定章程如有妨害中國君權之處當一律删除本館以其言尚近理譯列報端是耶非耶非執筆人所能　斷也 
[從權訂約]  
　　廣京商務報登英京來信云上月某日英國駐俄使臣士吉君得俄國外務大臣手書允即送登各日報書中大旨謂滿洲之約不過由俄員與華官權時訂立藉以息事寗人至於交還滿洲各地之言政府未嘗不思遵辦也 
[俄人備饟]  
　　日本報云俄國占據遼東之兵隊自俄歴二月二十二日至三月十二日止遺人分赴營口熊岳蓋平海城牛莊奉天諸處收買各種糧食計營口買得六萬六千五百餘袋熊岳買得九千餘袋蓋平買得八行二百五十餘袋海城買得一萬五千餘袋牛叚買得一萬九千五百餘袋奉天買得三萬四千餘袋都計十五萬二千二百五十餘袋 
[俄人耀武]  
　　日本報云俄國太平洋艦隊中擬於今夏增入戰艦五號一等巡洋艦七號二等巡洋艦五號砲艦七號逐水雷艇二號水雷艇五號兹又增遣載重一萬二千六百七十四墩之戰艦配路司烏賢托會合一等巡洋艦滑利耶餓及拔息痕二等巡洋艦諾烏伊苦運兵船矮磨諾以及水雷艇五號曰矮希摇托路曰化立諾曰開哈利曰洛 
 
 

Page 2

 
 
之沙司曰司鐵路利耶獨决計駛往東方以增威力 
[俄增艦隊]  
　　日本報云去年滿洲各境陡起兵烽俄國所轄西伯利亞及黑龍江沿岸守備素虚大爲震動刻下俄國海軍省已購得淺水砲艦數號編成小艦隊日來往黑龍江偵察中俄交界處兵民動靜 
[俄勤練習]  
　　日本報云俄人定於本年編成練習艦隊自俄歴五月上旬至八月上旬督以少將一員武弁約一百五十員水師約二千名赴派諾氣之苦軍港練習海中行軍布陣之方其中巡洋艦爲呆内辣諾爲矮獨米辣諾爲苦泥耶是爲撲其耶路司幾爲路伊痕逹爲烏賢司托泥苦練習船爲烏賢路奴伊爲木利耶苦爲滑伊痕運兵船爲内烏卡 
[吕宋通商]  
　　廣州世說編云美利堅國旣得南洋小吕宋全島之後卽議定西歴上月二十四號將臧巴列斯洲島衣克地方闢作通商口岸由總督某君傳諭准各口岸民船往來貿易 
[裁勇述聞]  
　　廣東商務報云省中大憲以近來公欵支絀擬飭各營酌裁弁勇以節餉需自去臘至今計已撤去十六營兩廣總督陶芷芳制軍恐散勇過多勢必遊蕩無歸恣行剽掠爰擬將所餘各營遲至七八月間逐加察看然後酌裁庶餉不急糜而地方亦得以安謐云 
[撤勇滋事]  
　　蕪湖訪事人云正月二十六日衡字營勇丁奉兩江總督兼南洋通商大臣劉峴莊制軍電飭一律裁汰管帶洪梅卿都戎因卽出示曉諭繳械歸農旣而哨弁石某所轄各勇因支領恩餉頗有怨言膽敢擁入都戎公館中大爲鼓譟都戎忿甚手刃其一旋復擒獲一人移送蕪湖縣署經縣主陳雲湘大令訊供收禁事後各勇咸疑在籍紳士崔惠人宫詹所指使羣至宫詹所設匯豐典鋪辱駡不休并將器物恣情擊毁强索銀一萬兩某日復至合肥李紳開設某典鋪以號衣質錢典夥以官物不質辭之各勇一擁而進將典夥毆傷幸經某紳前來排解各給洋蚨二翼而散 
[嚴懲閙教]  
　　廣東商務報登汕頭來信云前者閩省壽寗縣境某村有天主教民被士人刓去其目因告之教士向地方官索取卹銀未幾新官抵任親往村中勒交爲首滋事者甫經拿獲數名卽由族人羣起爲難偪令釋去教士見地方官無權辦理遂逹之總督總督派兵前往將爲首滋事者拿獲并縱火焚其廬旋議償教會中洋銀一萬八千元責令村民籌繳 
[教案述聞]  
　　南昌訪事友人云近日此間道路紛傳上月某日江西南康縣有匪徒拆毁教党傷及洋人情事縣主朱明府因之自盡惟詢之省垣教士則云並未得有確音也 
[教案難結]  
　　南昌訪事友人云上年江西豐城縣出有教案七十餘起中有傷斃教民案六起雖經大憲委王明府往查將紳士書吏及前任門丁收押而仍未能卽時了結殆因賠償撫卹之貲一時無從措辦歟 
[奏請變通刑部章程將盜犯先行正法摺]  
　　河南巡撫臣于蔭霖跪奏爲司監刼盜重犯監禁日久恐滋變故請變通舊章先行正法以免積壓恭摺開單仰祈聖鑒事竊查接管卷據署按察使王維翰詳稱現查司監報解勘定刼盜重犯截至光緒二十六年閏八月十四日止共計吳澐等十六名其中有業經具題未奉部文者有審定具詳驛站不通未及題報者此項監禁重犯積壓日多久稽刑戮值此伏莽未清人心蠢動誠恐暗中勾結别生他變擬請將現在監禁盜犯先行正法以後凡屬强刼重案審係情眞罪當均照此次辦理等情開列清單請奏前來經前撫臣核定尚未具奏臣到任後迭准刑部咨稱尋常命盜各案由該督撫訊取確供推勘後逐案摘叙簡明事由彚索具奏又稱凡逹部約計日期可以奉部復准而尚未接見部復者卽照新章彚奏各等語在刑部變通舊章原所以期迅速自應遵照辦理惟查該司單開各犯均係八月以前審定供據確鑿罪應梟示斬决盜犯久應奉文處决前因文報梗阻苟延生命已多時日盜犯與命案不同若再歸案核辦守候法司衙門咨覆誠恐新案日增堆積益難清理隱患滋多查光緒二十四年以前各省强刼盜案本有審明卽行正法按季彚報專條旋經部議停止而湖南直隸廣西等省仍將盜案奏定先行正法冀以力清盜藪豫省盜風素熾搶劫肆行曾經陜西布政使端方來豫查明具奏奉旨敕令嚴辦是以臣于覆奏摺内請將刦盜重犯仍舊就地正法在案今該犯吳澐等多係持械騎馬糾夥傷人重案向應逐時正法現仍日久覊禁此等兇徒黨夥尚多竄匿保無有劫囚越獄之事加以汴省素多盜匪甚至乘機煽亂勾引生事在在堪虞且查八月以後司監重犯業已病故多名另案咨部若再曠日持久該犯等瘐斃獄中得逃顯戮賊黨聞風將謂首領可以幸保毫無忌憚際此整頓捕務之時豈可更以苟免之心啟盜萌而增隱患相應請旨准將司監盜犯吳澐等十六名先行正法以清積獄而戢盜風除錄取供招彚案咨部外謹摘叙該犯等簡明案由照繕清單恭呈御覽所有司監劫盜重犯請變通舊章先行正法緣由理合具摺陳明伏乞皇太后皇上聖鑒謹奏奉硃批著照所請刑部知道單併發欽此 
[會銜出示]  
　　京師訪事友人來函云二月初旬某日步軍統領順天府巡視五城御史聨銜出示大略謂現經各國駐京大臣擬定章程數條函請本衙門代爲出示曉諭俾軍民人等一體遵辦免致究詰等語章程大略附錄於後一沿路行人車輛弗得奔馳至轉灣之處尤當緩行現已分派巡兵按叚稽察違者懲辦一各户留心弗放瘋狗出街咬人傷命現時值春夏尤須格外小心前月法國軍士曾有受其害者一沿街支搭棚帳本干例禁兹各國軍兵往來街道更多不便現在各國大臣於嚴禁中仍存體恤之意舊有甬路兩旁棚帳不得有碍車道且須距門面稍遠以便人行舊無棚帳之處嗣後概不准再行添設至於東交民巷棋盤街前門大街南至永定門火車站附近之處尤須寛闊以免插車之患　 
[推廣郵政]  
　　南昌訪事友人云江西省垣向無郵局本月初一日始經人在臬署前租屋開設取費旣廉又無失悞較之民間信局但知婪索郵力任意將往來尺素浮沈者迥乎有天壤之别矣 
[衡才知變]  
　　南昌訪事友人云上月江西提督學政吳絅齋大宗師歲試瑞州府屬時傳見各學教官諭以八股勿入時務以正文體時務亟應講究以成通才迨考試古學榜列次序首史論算學次之時務又次之詞章殿焉至考試正塲則凡取錄古學者皆列一等其名次先後則悉憑八股優劣以爲斷聞宗師擬咨請江西巡撫李勉林大中丞就省垣創設中西學堂俾得造就人才挽回危局是誠當務之亟也海隅下士不禁拭目以俟其成矣 
[錢店被擾]  
　　九江訪事友人云本月十二日之晚七點鐘時有南昌縣差役數人在西門外正街晉康錢店門前昌言於衆曰店主馬錦堂縱逃要犯我等奉差來此將於翌日押解赴省訊懲聞者不察羣焉信之頃刻間城廂内外到處喧傳持票取錢者擁擠譁囂不堪其擾匪徒更乘機胡閙地方官聞信馳至驅逐閒人鎭憲復飭中營遊擊胡遊戎協同各營員弁督兵彈壓始得安謐如常事後查知釁起于鍾王陳諸人刻已一併拘拿候辦矣 
[浙省官塲紀事]  
　　杭州訪事友人云前署浙江歸安縣知縣正任仁和縣知縣蕭藴齋明府治輝現奉上憲札飭回任本月十四日交卸至省十五日赴各憲轅禀知本日子時接印任事○乍浦釐局總辦李大令思敬現届期滿經牙釐局憲札委候補知縣胡大令湘春前往接辦○ 
 
 

Page 3

 
 
撫轅收呈委員邵大令現奉上憲調署歸安縣篆遺差委候補知縣丁大令爕接辦已於本月十四日到差矣○委署仁和縣主簿席少尹素德擇吉本月十五日接鈐任事旋卽飭差傳諭各橋埠夫頭勤愼辦公遇有商民往來不許任意勒索違干查究亦官樣文章也○每届清明令節無藉之徒迎賽城隍神會本届錢塘縣主黄鞠友大令深恐匪徒溷迹其閒滋生事故先期會同保甲局員嚴飭地保傳諭廟祝不准踵事增華倘敢不遵提案懲治届時復飭役沿途查察如有陽奉陰違情事立卽拘拿 
[鳩邑官塲紀事]  
　　蕪湖訪事友人云正任安徽寍國府通判吳少齋通刺德前曾因事被議刻已經大憲奏請開復矣○長江水師提督黄芍巖宫保示期巡閱長江水師各營伍已紀前報連日蕪湖水師營遊擊劉遊戎督率勇丁認眞操演旋於本月初九日帶領各師船開赴太平聽候宫保校閱 
[春明夢華錄]  
　　昨報曾紀禮部尚書協辦大學士崇受之協揆禮部書敬子齋大冡宰於二月十八日奉召赴西安核議回鑾之事兹得京師訪事友手書云大冡宰所兼步軍統領一差刻已欽奉電旨暫派慶邸署理矣○月前慶邸會同敬子齋大冡宰遵旨議奏新章請裁减京師步軍營兵士八成緑營兵士二成以節糜費業於本月某日繕摺拜發矣○正月之杪英國叅領寳君出示曉諭暫轄界内華民云自去年七八月間本叅領府會同紳董保衛地方數月以來諸事就緒刻復會商京營金叅戎惠都戎吳守戎某守戎自華歴二月添派營兵協同巡緝私安良善云云旋於二月初旬某日在左安門内法華寺挑選精壯華兵一百名發給執照口糧令與洋巡捕分别巡查以安地方而靖匪類○英美日本三國軍隊自二月初旬以後陸續携行李出京目下惟美國准留兵士三成此外英日兩國之兵留否尚未詳悉至其餘各國則尚無撤隊之期 
[琴臺茗話]  
　　漢口訪事友人云邇者蘆漢鐵路總局所延司事西人約共百餘名先後航海而來與華人頗相浹洽果爾則局務當可蒸蒸日上矣○本月望日漢陽府余太守舉行府試由各廳縣造册申送者約共一萬名左右其中以黄陂爲最多沔陽孝感次之漢川漢陽夏口廳又次之濟濟英才果誰是奪標手叚也○邇者英俄德法諸國官商咸在漢口招募華工開闢租界貧民應募者約數千人亦謀生之一術也○漢口牙釐局總辦某君邇届瓜期由藩憲瞿賡甫方伯札委侯大令肪接辦大令奉札後已定於本月下旬某日蒞局視事矣○通濟門外各叚鐵路工程處現均設立德律風以便傳消遞息○兹者鄂中大憲開辦漢上各業鋪捐藉資挹注由藩司瞿賡甫方伯札飭保甲局員張恕謙明府爲總辦以收指臂之效○本月十二日爲漢陽鳳山書院甄别之期與試者約四百餘人生員文題畏大人畏聖人之言童生文題君子學道則愛人通塲詩題賦得二分春色到化朝得朝字 
[神山春黛]  
　　蕪湖訪事人云三聖坊爲烟寮叢集之處無明無夜黑霧漫天近更有牧猪奴一流人麕聚其間大開賭窟誠齷齪世界也事爲蕪湖縣陳雲湘大令訪聞立卽出示嚴禁○徽寍池太廣兵備道吳季卿觀察定於本月二十日舉行中江書院春課報名應試者實繁有徒○繁昌據蕪湖上游有老虎山者爲紅匪嘯聚之所當左大令綰縣篆時曾率同典史張少尉設團防堵各匪因之斂跡迨陳子良大令蒞任訪聞各匪依然嘯聚因擬設法往勦以靖地方○當袁爽秋京卿備兵蕪湖時德澤在民碑鐫萬口迨在京被難邑人士擬建立祠宇春秋致祭現已在江防廳左近度定基址籌欵興工矣○蕪湖中工書院向准各省士子來此肄業本年徽寗池太廣兵備道吳季卿觀察深恐喧賓奪主因改定新章非皖南人不准入院○來安在萬山之中其東北分水嶺南流入江北流入淮向爲會匪嘯聚之所自關桂臣都戎駐紥於此稍稍敉平現聞上峯有撤防之舉果爾恐地方又難安靖矣 
[上海官塲紀事]  
　　昨日淞滬釐捐總局督辦朱詵伯或觀察命駕至上海縣署拜會縣主汪瑶庭大令晤談良久而别○新任兩浙鹽運司黄幼農都轉於前日蒞滬昨日命駕赴道轅拜會蘇松太兵備道兼江海關監督袁海觀觀察茗談良久而别及至縣署時縣主汪大令飭丁擋駕○升任湖北荆宜施道濮紫泉觀察子潼由武林珂里赴鄂履新取道申江將次戾止縣主汪大令聞之特於昨日飭役在馬頭預備迎迓○江蘇巡撫聶仲芳中丞將於日内由蘇蒞滬折赴金陵與兩江總督兼南洋通商大臣劉峴莊制軍會商要務縣主汪大令探悉遂飭辦差人役預備供張 
[修理電燈]  
　　本邑南市新馬路電燈未能通明逹旦蘇松太兵備道兼江海關監督袁海觀觀察知之飭馬路工程局總辦葉孟紀司馬詳細稽查旋經司馬查得廠内各種器具損壞頗多因卽禀知觀察次第興修 
[嚴責地甲]  
　　前日本邑保甲總巡朱森庭明府率同差役巡至南市萬聚碼頭見道旁垃圾推　如山不禁大怒立傳十六鋪地甲夥役至輿前喝責二百板諭令赶緊掃除違干嚴究 
[滬城火警]  
　　前晚十一點鐘本城老北門内薩珠弄某姓家晚炊不愼遺火積薪致肇燎原之禍巡更人見之立卽鳴鑼報警迨沈香閣及八鋪果育堂各洋龍飛馳而至則已經人將火撲滅矣事後訪知僅焚燬房屋二間亦云幸事 
[新閘火警]  
　　前日之晚六點鐘時新閘眉壽里某姓馬房内草堆悞被馬夫遺火其中霎時冐穿屋頂旋經捕頭派通班探捕邦同救熄僅焚去披屋一間至十一點鐘時閘北東壩基某姓荳牙菜作中人潑翻燈内火油延燒李根生家茅棚及某姓踏布坊等三十餘家共燬房屋六十餘間亦巨劫也 
[蕩婦受懲]  
　　本城人何阿福之妻楊氏被鄰婦徐崔氏誘令與蕩子曹升生通旋復帶至浦東曹家角藏匿何偵知將妻與徐崔氏扭送保甲總巡局曹在逃未獲局員朱森庭明府升堂研訊楊氏供曹住本城以織帶爲業與小婦人私識有年明府惡其無恥叱令掌頰二十下交何領回管束徐崔氏掌頰国十下斥之使出 
[暫停讞政]  
　　昨日本邑美總領事署繙譯官白保羅君因公赴杭州臨行照會英美租界公廨讞員張柄樞司馬將捕房拘押諸人暫遲會訊 
[南市捕房紀事]  
　　前晚黄昏時船户某甲深入醉鄕彳亍馬路中旋與同業某乙互相毆擊被一號巡街捕拘入捕房捕頭令押候解送馬路工程局禀請總辦葉孟紀司馬訊懲○昨日午前有某丙者醉態酕醄在新馬路中恣行滋閙某號巡街捕喝阻不理因卽拘入捕房捕頭令押至酒醒後再行核奪○前日毛家弄碼頭泰興居麫館夥許某將垃圾傾棄馬路中適爲某號巡街捕所見拘入捕房捕頭令押候稟請總辦葉司馬訊明判罰以儆其餘 
[英租界捕房紀事]  
　　四馬路胡家宅及寳善街滿庭芳等處各酒肆及各炒麫館深夜沽酒有違租界章程疊經捕頭傳送公堂從重判罰昨日包探陳根寳又查得春申樓新申泰時新樓黄全茂等家違章如故因卽告知捕頭請函致英美租界公廨讞員張柄樞司馬傳訊罰鍰以爲之儆○日前馬夫徐阿生被賊竊去綢布衣服等物因卽投報捕房昨日捕頭令包探陳根寳拘獲竊賊何長生起出原贓押候解送公堂禀請讞員張柄樞司馬訉辦 
 
 

Page 4

 
 
   
 
 

Page 5

 
 
　　　　　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　龍華汛弁某君移送二十六保十五圖地保史歧周及沈杏村至縣主汪瑶庭大令升堂研訊史保供稱國民沈阿弟因無嗣續撫某氏子爲螟蛉沈杏村同姓不宗無端向之訛詐并逞兇擊毁門窓小的往勸亦被杏村毆辱爰報經汛弁老爺送案請究杏村供小的並無此事是日小的喚堂伯逃阿寳作工阿弟唆令阿寳口角并被按住毒毆致小腹及兩足受傷事後復賄囑史保以滋詐見誣求恩鑒察大令察得杏村受傷屬實將史保大加申斥旋查得杏村亦非安分之徒斥退不理○流氓徐順金持刃向人訛詐經撫標滬軍營勇拘獲解請二十三鋪巡防局員某君送縣并函稱徐混名小江北前曾向葉金福攫取洋銀怗惡不悛請爲嚴辦前晚大令升堂研訊徐供小的在南市萃豐碼頭駕駛駁船前日有綽號哭鬼才寳者將稱刀一柄交與小的囑持往某處助伊械鬥小的不允伊卽誣訴營勇拘拿到局大令命笞　二百板鞭背五十下始供稱事由張阿弟與才寳有隙糾令小的前往帮毆臨行將此刀交與小的小的前曾與張等冋人訛詐三次叩求恩典大令飭押候嚴辦○陳根大冐充貨捐局巡丁向船户索詐經貨捐局員某君查獲縣訊明發收改過局今已期滿由管局委員李二尹送回請核前晚汪大令升堂研訊陳供小的以後當痛改前非不敢再犯惟求恩宥大令命掌頰一百下然後開釋○張阿全訴稱小的向嚴某索欠被毆叩求察騐大令訊詰之下供稱小的向爲工匠被嚴欠錢三十餘千向之索取致被毆傷大令察得並無傷痕諭候飭提質訉 
[法租界公堂瑣案]  
　　已革包探紀阿狗前因糾人聚賭被捕頭訪聞拘拿到案讞員杜枝園大令研訊之下責令繳出賭博所贏之洋銀一百六十元另罰五十元禁押捕房一月昨已期滿其妻某氏投案遵繳洋銀五十元餘求免繳大令商之費繙譯著再押一個月以儆○天主堂收租人張蔚如私取洋銀四百元由教士控諸公堂大令迭次訊供張初願賠償嗣忽翻悔因飭押候嚴辦昨日帶案復訊張稱小的貧苦無力求免賠銀大令與費繙譯會商判責四百板交人保出從速回家不准再至租界如違惟保人是問○法商愼瑞公司經理人與廣通公司買辦傅鏡巖洪秀和爲小輪船糾葛遺華夥顧烈謨投案具控大令以人證未齊著於禮拜六傳齊訊核○莊四初訴稱蕩婦金王氏向妻子騙去金約指一枚屢索不還扭案請究金王氏不認誘騙大令著交人保出飭莊於下期偕妻來案質訊核奪○陳周氏訴稱前晚被賊行竊綢縐皮棉衣　十餘件報捕查獲竊賊姚兆林周九和吊到原贓求恩給領姚周二竊同供小的等與金阿來及長明長江同竊現在伊等匿跡浦東南匯縣境六灶地方大令著押候拘齊嚴辦○沈瑞渭沈瑞明訴稱偷兒沈阿福行竊衣服當塲拘獲送案請辦大令判笞責三百板贓給還失主○戚廣熙訴稱小的在鎭江輪船爲小工頭目工人李阿四行竊白糖當塲拘獲尚敢行兇兹特送案請辦大令判責二百板○李阿大訴稱張邦來行竊竹籌九千枝作搜出二千枝外請追給餘贓大令判責二百板○曾德寳訴稱陸胡子行竊小車捐照二張送案請辦大令判責一百板車照發還失主○包探禀稱積竊劉阿三屢次犯竊怙惡不悛爲特拘案請辦大令判枷號一個月期滿責釋○包探禀稱小偷陳阿寳攫取某姓家小孩手釧一雙是以拘案請辦大令判責一百板○包探禀稱周鄒氏行竊修築馬路之鐵器是以拘案請辦大令判掌頰五十下 
[美租界捕房紀事]  
　　日昨著名流氓李永林糾黨十餘人在西華德路强曳甬人施阿餘至某茶肆藉端訛詐洋銀數元施奔投捕房聲訴捕頭令包探張阿五將李拘獲押候解送公堂禀請讞員張柄樞司馬訊究○流氓李秋蘭在提籃橋泌樂水廠作小工昨日因事與某無賴起釁各糾羽黨在百老匯路某茶肆爭論一言不合各持利刃亂揮茶肆主王某恐肇禍端出而喝阻各流氓將王夫婦肩背剌傷三百十二號巡街巡聞聲到來將李秋蘭拘獲連受傷人送入捕房捕頭驗得王夫婦傷勢甚重令送同仁醫院醫治李押候解送公堂禀請懲辦○前晚小竊王三福掩入虹口穿虹浜江北人某姓家竊取綢布衣服數件携至吳淞路某押鋪質錢被包探何阿春拘獲連原贓帶入捕房捕頭令押候解送公堂禀請訊辦○昨日無錫鐵匠戴巧生在西華德路某茶肆與同夥王福全結算工資起釁互相兇毆某號巡街華捕喝阻不依一并扭入捕房捕頭略詰數語姑念事起細微申斥一番從寛釋去○昨晨包探劉阿炳行至北蘇州路見江北人某甲東張西望形跡可疑遂拘入捕房捕頭令查明曾否犯竊再行核奪○鎭江積竊小麻皮屢經事發遞回原籍日前又來滬上匿跡外虹西華德路被包探孫阿新所見拘送捕房捕頭令押候解送公堂禀請訊究 
[維揚官報]  
　　初六日陳鹺尹懷清委四浦差安豐塲章鹺尹草捻塲經尹均禀到初七日沈鹺尹傳鎔辭赴新河口卡黄鹺尹淦　　尉心益均回十二圩差次初八日高寳總巡李分轉以牧由差次來揚公幹陳鹺尉國霖北鹽差初九日黎明運司恭詣武廟丁祭東台塲趙鹺尹禀到李尹鹺棨委解甘餉起程初十日　　尹奏書由西臨局差次來揚藍鹺尹宗嗣銷四浦差十一日東台塲趙鹺尹禀辭十二日唐鹺尹必彬銷押運北鹽差 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴安徽巡撫臣王之春跪奏爲查明安徽省各屬光緒二十六年分應徵上忙錢糧已未完數目恭摺具陳仰祈○聖鑒事竊各州縣徵敢上下忙錢糧例應截清解司銀數按忙專摺奏報造具簡明册送部又於光緒二十三年四月准户部奏准自本年爲始將藩司督催上下兩忙分數定以九分上忙匀爲四分下忙匀爲五分上忙能完至四分下忙能完至五分者始准免其議處如合計上下兩忙徵完分數在九分以上仍給予議叙其餘所欠分數復能於奏銷前掃數全完所有藩司及經催經徵各員應將議叙仍照舊例辦理等因兹據布政使湯壽鉤查得安徽省各屬額徵地丁米麥豆折等項正耗錢糧冋以照例分忙定納按忙提解司庫依限截數造報並以向年查造秋撥册籍歴係截至六月底止各屬每年完解上忙銀兩請照秋撥之例截至六月底造報下忙完解銀兩截至十二月底止歸入次年春撥册内造報以歸劃一咨部查照在案查光緒二十六年分安慶等府州屬額徵地丁米麥豆折蘆料省外屯衛等項正耗銀一百六十三萬七千八百五十二兩一錢七分四釐内除荒田緩徵正耗銀二十三萬四百九十九兩六錢六分九釐又除潛山太湖宿松等三縣光緒八年水冲沙壓男畝無徵正耗銀八百八十八兩九錢三分實徵正耗銀一百四十萬六千四百六十三兩五錢七分五釐前奉部議上忙匀作四分徵收計應徵正耗銀五十六萬二千五百八十五兩四錢三分内各屬留支祭祀役食孤貧等項經支正銀四千一百六十六兩一錢九分一釐义經支養廉耗銀二萬五千一百二十二兩一錢八釐已完解司正耗銀一十三萬二千四百五十六兩四錢五分六釐内計應完正耗銀一十三萬四百三十三兩四錢二釐祁門霍山等縣溢完正耗銀二千二十三兩五錢四釐現將正銀送入光緒二十六年秋撥册内新收項下報部查核耗銀歸入本年耗羡四柱册内造報尚有各屬已報起解正銀一萬四千七百兩因離省較遠一時不及赶到而造辦忙册例有定限不能如此遲逾收已完銀兩先行册報其報解未到銀兩由司委員分往迎提俟解到兌收另行專案詳咨赶報撥册歸併次年春撥册内造報仍實未完正耗銀三十八萬八千一百六十三兩七錢二分九釐此項未完銀兩實緣皖省本係積歉之區兵災水災頻仍民情本屬困苦上年被水受旱勘不成災各屬應徵錢糧核於情形案内奏明分别緩徵本年春夏之交晴雨欠調麥收未能豐稔以致應徵上忙銀兩完不足數統俟秋成後察看情形分别飭令赶徵完解别於下忙册内歸入次年奏銷計核相應先造簡明銀數清册詳請奏咨其應造撥册一俟造齊另詳補咨並聲明各屬每年額徵本色南米麥荳折正耗銀兩除版徵報各州縣應分上下兩忙其中有徧徵本色兵南米石間係隨漕徵足供放兵糧之外始能照例折徵銀兩解司充餉統歸下忙徵完並非概定折徵之數上忙難以按項分徵又契雜稅一項係屬儘徵儘解例無定額上忙亦難定數又各屬額徵驛站銀兩歴係留屬經支餘銀解司充餉其支銷數目必俟周歴一年始據各屬分晰細數於次年五月内造報臬司核移應徵上忙銀兩照例留支未能扣除應仍照開報支剩銀兩統於次年奏銷歸入地丁册内計核又安徽屯折錢糧因屯民散居離衛甚遠歴於下忙秋成後該衛守備携帶册串親赴屯坐各縣按户徵收統歸下忙全完造報各　情具詳請奏前來臣覆核無異除册咨送部科外謹會同兩江總督臣劉坤一恭摺具陳伏乞皇太事皇上聖鑒勅部查照施行謹奏奉硃批户部知道欽此 
　　頭品頂戴安徽巡撫臣王之春跪奏爲安徽省光緒二十五年荒災緩缺光緒二十六年各營兵米請動欵撥補支放恭摺具奏伏乞聖鑒事竊查定例標汛各營兵米各按州縣衛所額征米石就近支給如原額不敷先儘附近盈餘地方秉公派撥至該省或非產米之區及所收不敷支給者該督撫酌量情形或採買或折價確估題報等因歴經遵辦在案兹查光緒二十六年各營應支兵米三萬九千九百四十三石八斗内除動支折色米一萬一千三百二十七石一斗其應支本色米石軍餉原撥共計米二萬八千六百一十六石七斗内除尤山營兵米奉部飭撥清和等縣節省行月米一千三百八十六石另籌核銷外其餘撫標安慶等十九營應支本色米二萬七千二百三十石七斗光緒二十五年各屬由未復額兼因災緩册報實征二十五年及續征節年米麥共一萬八千九百五十八石九斗六升五合二勺計不敷米八千二百七十一石七斗三升四合八勺内除徽州營扣存光緒二十四年截曠米三石八斗三升小建米三十石二斗八升仍不敷米八千二百三十七石六斗二升四合八勺按每石一兩三錢折算該折銀一萬七百八兩九錢一分二釐内除備撥銀三千二百三十九兩一錢七釐悉湊數仍不敷銀七千四百六十九兩八錢五釐此次兵米共計口授食要需難以緩缺應請按照折價采買之例動支地丁撥補等情據布政使湯壽銘造册詳請具奏前來臣覆核無異除册咨送户兵二部查核一面督同藩司嚴飭各屬務將荒田實力開墾成熟外合無仰懇天恩俯准將安徽省光緒二十五年荒災緩缺光緒二十六年各營兵米折價銀七千四百六十九兩八錢五釐准於光緒二十五年地丁項下照數撥補以供支放出自逾格鴻慈謹會同兩江總督臣劉坤一恭摺奏請伏乞皇太后皇上聖鑒訓示謹奏奉硃批該部知道欽此 
　　黄槐森片再臣於光緒二十六年六月二十三日接兩江督臣劉坤一電開准軍機大臣字寄各督撫臣奉上諭著劉坤一於清江浦一帶設立轉連總局派委前福建興泉永道惲祖祁辦理查察糧食妥籌埰買由内地水陸分運到京以資接齊所需脚費准其作正關銷欽此現已電調惲祖祁赴工浦設局開辦京師根本重地軍食關繫尤鉅自應通力合作採購米石源源接濟非鉅欵不能集事廣西究能籌潑價運費若干卽將錢糧解浦等因亟應迅卽籌解以固根本當有司道籌商雖值庫欵奇絀先與司道兩庫無論何項共提銀四萬兩解濟採運採運急需一面再續籌接濟隨據詳報於藩司庫收存各屬倉米價提銀二萬兩於鹽道庫存各欵湊提銀二萬兩共銀四萬兩均已交商號匯解兩江總督衙門投收轉解江浦轉運米局濟用理合附片陳明伏乞聖鑒訓示謹奏奉硃批户部知道欽此 
　　松壽片再前准户部咨具奏籌撥光緒二十六年分甘肅新餉並分攤關内外各軍餉數一摺光緒二十五年九月十九日奉旨依議欽此計單内開光緒二十六年分甘肅新餉撥江西省銀三十萬兩等因到臣當經行據藩司糧道先後四次籌解銀二十萬八千兩循舊發交商號匯赴甘肅兌收均經臣奏咨在案兹據布政使張紹華會同督糧道李岷琛詳稱查本年奉撥甘肅新餉尚有未解銀十五萬二千兩本應依限解清曷敢延誤惟江西司庫近來支絀情形較前更甚現又奉部添撥協濟直隸軍餉銀二十萬兩提督程允和月餉每月銀一萬兩且江西添募營男以及北上入衛之師數在八千名以外需餉亦鉅際此庫藏告匱之時一年而驟增此數十萬鉅之欵籌措已萬分爲難若再協濟甘餉更屬力有未逮再四思維惟有懇將江西未解前項餉銀一併暫行截留濟用詳請奏咨等情前來臣查本年奉部續撥各欵及本省新募勇糧爲數甚鉅且均刻不容緩不得不移緩就急以濟要需合無仰懇天恩俯如所請准將江西二十六年未解甘肅新餉銀十五萬二千兩全行截留以濟本省急用除咨明户部曁甘肅督撫臣查照外理合附片陳明伏乞聖鑒飭部查照施行謹奏奉硃批户部議奏欽此 
　　劉坤一片再籌捐助餉爲目前切要之事臣於七月十四日繕摺由驛六百里具奏迄今未奉硃批亦未據驛站將原摺退回恐致遺失謹已補摺拜發現在供億浩繁舉凡接濟行在待援軍餉以及本省籌防皆屬刻不容緩臣所請開辦捐輪減咸覈奬均係照前數年定章辦理仰懇特旨允准俾得卽日籌勸湊濟要需庶免緩不濟急謹附片具陳伏乞聖鑒訓示謹奏奉硃批知道了欽此 
 
