# 1920 - 49 - 4916886

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[民意與官意（冷）]  
　　民意之反對直接交涉也已彰明而皎著矣然而政府則必且徵官意豈知官意之反對直接交涉亦不在少數也耶 
　　民意官意之表示者旣如此則直接交涉之說固可不必再提矣然而政府則尚以爲未安必欲以延宕之法爲暫時之停頓則政府之意究屬何居乎 
雖然此尚表面者也若所傳暗中接洽之種種說者更不堪聞問矣 
 
 

Page 5

 
 
   
 
 

Page 6

 
 
[專電]  
　　北京電國院再電各省徵魯案意見王占元漾電主提聯盟目前未開會宜暫擱（二十五日下午三鐘） 
　　北京電留日學生代表來京分見靳陳反對直接交涉言國際聯盟非必可恃但求貫澈吾國一致主張不能逕與日交涉或先將魯案擱置以徐待國際變化 
（二十五日下午三鐘） 
　　北京電岑春煊等洽電反對直接交涉主張消極辦法否認德約積極辦法否認二十一條 
（二十五日下午三鐘） 
　　北京電調查閩案專員已將調查録送部内容證明曲在日領由兩方委員蓋印今閣議提出報告後交外部牒日使議結（二十四日下午四鐘） 
　　北京電靳再復李德立函聲明除去年宣布外實無他種密約雲鵬敢負責宣言（二十五日下午三鐘） 
　　北京電國内和議由當局直接進行頗稱順利（二十五日下午二鐘） 
　　北京電倒閣暗潮漸平段一時不願上臺（二十四日下四午鐘） 
　　北京電吳佩孚電反對更易汴督（二十五日下午三鐘） 
　　北京電紛傳有六七省長將調動安系競爭甚烈（二十五日下午二鐘） 
　　北京電預定更動之各省長官因内閣暗潮暫擱（二十五日下午二鐘） 
　　北京電曹錕曹銳電軍部預算軍費概减二成碍難遵行請仍照裁兵原議逐漸施行（二十五日下午三鐘） 
　　北京電院部通電兵額旣裁去二成三月朔起餉需應按八折支銷（二十四日下午四鐘） 
　　北京電桂陸電復贊同裁兵 
　　北京電戰後經濟調查會改設專局以孫寳琦兼局長（二十四日下午四鐘） 
　　北京電經濟調查會改局設總副裁專任委員概任參議普通委員開會反對現暫緩發表 
　　北京電經濟調查局長靳自兼常住員改參事餘如舊惟化名議員及久不簽到者悉付淘汰 
（二十五日下午二鐘） 
　　北京電華銀行界今晚在梁士詒宅宴外商及政界要人葉恭綽定半月後赴武漢再赴江浙 
（二十五日下午二鐘） 
　　北京電軍政府再電據報張敬堯有設防圖攻說請飭停進（二十五日下午三鐘） 
　　北京電譚延闓·唐繼堯電詰張敬堯對南軍查辦廖湘芸是何居心請明白答復（二十四日下午四鐘） 
　　北京電張敬堯電湘西王華裔廖湘芸互閧潰兵竄入我軍固守防線自屬分内事並無因湘西軍齟龉乘隙進攻事（二十四日下午五鐘） 
　　北京電浙盧永祥請任陳樂山爲第四師長（二十四日下午四鐘） 
　　北京電陜陳甘張各電郭堅在鳳翔叛變（二十四日下午四鐘） 
　　北京電英使今午呈遞批准辭職國書由艾斯敦代理徐令禮官處鑄銀鼎贈朱作紀念（二十五日下午二鐘） 
　　北京電今晚府宴英使陪賓二百餘人（二十四日下午四鐘） 
　　北京電劉存厚電川軍迭開會議欲推倒熊克武擁吕超爲靖國川軍總司令（二十五日下午二鐘） 
　　北京電孫烈臣電日軍在阿穆爾省悉數退出（二十五日下午三鐘） 
　　北京電管金聚電請調停劉存厚陳樹藩中央不欠劉餉劉自撤徵稅局（二十五日下午二鐘） 
　　北京電孫烈臣電告黑河俄新黨派員來接洽表示善意已令巴司令接晤（二十五日下午二鐘） 
　　北京電黑電阿穆爾省兵工黨幹部現籌議改組省議會某國擬用武力解散該黨愈憤又電俄軍千餘竄入松花江不允解除武裝已飭江防司令交涉（二十四日下午五鐘） 
　　北京電楊新督電伊犁俄領吕巴俄商民積恨已甚久居危險請速向俄使商辦法又電俄屬斜米伊爾克斯塘均被民主黨佔領舊黨首領被擒又塔城新俄交界一帶有舊黨敗兵六萬内有華人紅鬍子等二千餘由奉天人劉連科統帶萬一被新黨追擊竄入我境如何對付（二十四日下午五鐘） 
　　北京電崴電俄民黨首領喀拉郭維司基與民政首領等現在駐崴伊城歸列甯軍隊管轄將來有聯合進行說（二十五日下午二鐘） 
　　北京電黑電阿穆爾省日軍擬全數撤回崴埠欲假道黑省並擬留兩隊駐黑河護日館（二十五日下午二鐘） 
　　香港電解除李根源職已結束李馬日通電照莫督命仍統兩師維持地方楊永泰昨奉莫命赴韶視察滇軍韶安谧（二十五日下午五鐘） 
　　香港電在三公司門前演講被捕之學生七人已釋放（二十五日下午五鐘） 
　　香港電温世霖質問軍府何仍任章士釗爲代表（二十五日下午五鐘） 
　　香港電粤撥半兆爲前山軍隊久駐費（二十五日下午五鐘） 
[各通信社電]  
　　北京電外交問題今日閣議又討論一次仍無確定辦法緩至下會再議 
　　北京電閩案調查員雙方報告曲確在日 
　　北京電外長因孫寳琦遲徊未决胡維德呼聲頗高 
　　北京電豫督調動說近又復活 
　　北京電陳樹藩來電仍力解劉存厚措詞激烈（以上二十五日）以上中華通信社電 
　　北京電政府聲言魯案俟外長易定再定辦法被徵任外長者則又聲言非政府擬定外交方針後不敢允就故外長一席迄未定人 
　　北京電馬良受田屈囑候政府議决魯案辦法出京 
　　北京電數日前倒閣說極盛謂二月内必改組近因段表示維持現閣謡言已息 
　　北京電閩案有三月初開議消息 
　　北京電奉軍司令秦華否認奉天等省同盟之說 
　　北京電英使朱爾典三月初回國徐昨在居仁堂爲之餞行段及閣員作陪 
　　北京電天津漢口德奥租界决由中國自闢商埠 
　　北京電國院陸部會查湘西軍事委員已啓行 
　　北京電院允邊業公債案俟國會開會即提交議行 
　　北京電容揆電美上院保留案已通過政府因此又有將魯案提交聯盟會解决之趨勢 
　北京電據探報滇唐桂陸均主速和惟政學會希圖包攬不肯開議靳擬再電唐陸　和 
（以上二十五日）以上中孚通訊社電 
[公電]  
　　郴州譚延闓來電各報館均鑒如公文電大義凛然令人惟惕山東問題自日人以直接交涉通牒北庭國人奔走呼號萬口一聲北庭果以國家領土人民公意爲重駁回通牒祇一公牘之勞乃近聞竟有承認直接交涉之傾向是其心目中不知有國家不知有人民言之憤歎夫使中日直接交涉日人果有無條件交還之確實表示則事實上苟獲厚利即形式上儘可變通然試問彼國數年來二十一條之强詞脅迫軍事協定及膠濟路高徐順濟路之陰謀吞併意果何爲本案各專便之拒簽美上院之保留彼皆悍然不顧意更何爲明知其不利而忍受之謂非爲虎作倀夫將誰欺况德約明載不得讓與他國德借德還戰敗公例如謂日人强奪土地何以歐戰結果列强佔領鄰地事後一律交還彼得我失國體安在昔拒今承人格安在人保留而我抛棄邦交又安在前以密約予强鄰以口實今又欲以直接交涉結彼國之歡心轉瞬河山將斷送於三數奸人之手是可忍孰不可忍諸公愛國熱誠萬流景仰務望以嚴重之干涉阻北庭之進行倘仍違拂民意喪失國權邦人痛心疾首惟有出於除内奸以顧全外交之一途滬上國民大會虞電所謂無論如何犧牲在所不惜實亦此間紳民所一致贊同也譚延闓東印 
　　成都熊克武通電頃據各報譯載日使正式通牒根據德約及一九一五年之中日條約聲明承認德國在魯權利要求開始談判細考譯文雖未必與原牒悉合而應否原文駁還當事者不難立决乃北京外交當局迄無何種表示而直接交涉之暗流日復漫衍不可遏止遠道傳聞同深駭怪山東問題至今日决無復與日人直接交涉之理查日牒根據各節如德國前在山東之權利旣因我國對德宣戰公布撤消中德各约而完全銷滅而德約之拘束力又决不能侵及約外國家而强令其服從即如一九一五年之二十一條原爲日本以哀的美敦書威脅而成經我國專使於和會席上宣言撤廢者又如軍事協定·膠濟換文·高徐順濟各路約本未通過於國會亦即自始未經我國人承認者故日牒所根據各節實屬毫無理由而因各該條約之不生效力我國已無承許直接交涉之必要果承許之則開始交涉時自不能不依照一九一五年日政府移牒開列交還膠州之條件其結果僅得收還有名無實之政治權而膠州直等於割讓且無論結果若何而先已承認日本在山東之權利證明二十一條及歐戰以來中日間種種條約爲有效其危險又不僅膠州割讓而已近年各地罷課罷巿罷工羣起以爭拒德約謝絶英美之調停補簽因有美國上院之保留案及世界輿論之贊同則今日爲尊重民意保全國家體面計勢惟有提交聯盟公判之一途斷無考慮直接交涉與否之餘地卽令聯盟公判仍爲不公不平或雖有公平决議而不能限制日本之自由佔領其危險亦不過如直接交涉之結果而已極迫不獲已仍可始終不言承認以待將來挽救之機會利害得失較然甚明尤無俟如何考慮也者遠計拒簽德約已逾半年近計接受日牒亦數十日而外交當局猶復託詞考慮不以辦法示人跡近欺蔽之嫌誰復能相容諒務望諸公貫澈拒絶德約之本旨一致主張駁回日牒拒絶直接交涉以副民意而救國亡臨電無任企禱熊克武叩篠印 
　　饒鳴鑾致軍府電廣州軍政府各總裁鈞鑒密得　李厚基在閩近設立實業廳謀將全閩官産抵押日本借取鉅欵日本在閩銀行長某氏已有臺灣之行籌備接洽日本饒涎福建靡伊朝夕李氏此舉實速亡閩且陰曆年關李氏曾以屠宰各稅抵借三井數十萬元閩人聞之尤深痛憾際此和局未定李氏何得擅借外欵自肥近復變本加厲抵押全國官産揆其用心不至於拍賣全閩不止鑾爲閩人不忍缄默敢懇鈞府嚴電北庭制止李氏以順民情而固國本幸甚饒鳴鑾叩有 
世界路透電 
[英意願與過激黨談判之風說]  
　　二十日巴黎電倫敦電稱英相喬治氏與意相尼　氏願與勞兵政府代表里維諾夫氏談判惟和會法代表謂法國已允協助波蘭與羅馬尼亞抗拒過激軍現已展緩討論候法總理米勒蘭氏回倫敦然後再議 
　　二十日倫敦電某要津謂喬治氏與尼蒂氏願與過激黨開談判之說乃屬揑造 
　　二十日倫敦電柏林電稱勞兵會代表柯泊氏與伏瓦資報之代表談話謂俄國有求於德國者爲機器煤斤藥品及技師俄國願以厚料交換之以物易物爲俄國之主義柯泊氏預料不日將有德國上等工匠入俄 
　　二十日倫敦電莫斯科無線電稱過激軍已占據亞昌格爾白軍已退出該鎭兵士紛紛投降過激軍 
　　二十四日倫敦電南俄英國陸軍委員團報稱台尼金將軍於二月二十日克復桐河羅斯土夫鎭俘敵一千五百人獲砲二十二尊 
　　二十四日倫敦電勞合特公司接瑙威凡杜消息謂末滿斯克發生革命過激軍乘機於二十一日占領該鎭並拘禁港内之船舶 
　　二十四日海參崴電聞加爾米柯夫將軍已入滿洲州議會臨時政府請華員拘解俄員捷克斯拉夫軍後衛已抵米索伐雅與赤塔之間羅馬尼亞與里特倫支隊隨其東進里特倫兵第一批已乘貴利輪船回國此間工人通過决議案向當道要求軍械 
[美總統堅持對阜姆問題之主張]  
　　二十日華盛頓電威爾遜總統覆協約國二月十八日牒文之文協約國於明日之前不致收到聞威爾遜總統仍主張其十七日牒文所云一切衆意此非談判之最後一段倫敦及各郡新聞大會因外間對於協約國與威爾遜總統來往之牒文多起誤解人心不定故特以决議案呈交首相喬治氏陳明關於高等議會議會情形急宜使衆周知且法國各報得享種種便利而英報則否殊欠公允新聞大會雖有此舉而高等議會已應喬治氏之請决議節短公布之消息 
[奥國急待救濟]  
　　二十日維也納電奥總理任勒博士在某處演說之際謂列强如不及早救濟奥國則必釀成時局不得不容奥國人民另求解决之法即與德國合併是也 
　　二十日倫敦電海格伯爵等所贊助之維也納賑捐 
現已逹英金十萬鎊 
[協約國分配德船]  
　　二十日倫敦電據官中宣稱德國按照休戰條約交出之船舶共一百八十二萬四千八百二十八噸法國得四十四萬二千三百三十五噸英國得十三萬三千四百六十一噸意國得二千六百九十一噸比國得二萬二千二百九十二噸尚有四萬三千噸未經派定 
[德國負債總數]  
　　十八日柏林電歐士白格氏在某大會主席時宣稱德國在三月二十日共負債二○四○○○○○○○○○馬克内有一○○○○○○○○馬克乃無利息之國庫劵 
[荷蘭下院贊成加入國際聯盟]  
　　二十日海牙電荷蘭下議院以五十九票對五票通過荷蘭加入國際聯盟議案 
[法總理照例辭職]  
　　十八日巴黎電今晨法總理米勒蘭氏照例向新總統提出辭職書惟由新總统勉留 
[英國時事彚誌]  
　　十八日倫敦電一九二○年至一九二一年之陸軍預算計英金一百二十五兆鎊内有五十五兆鎊乃供與一九一四年至一九一五年所設機關相同之經費二十九兆五十萬鎊乃清理軍事債項四十兆零五十萬鎊乃充佔領德境之防兵經費陸軍共有五十二萬五千人本財政年度内可望減至二十八萬人 
　　二十三日倫敦電商務部組織之工業博覽會已於今日開幕共發出請柬一百五十萬份 
　　二十三日倫敦電陸軍預算案内載稱現造成新式坦克戰車一種每小時能行二哩試行千哩之後並無損傷已有兩輛運往印度試騐 
　　二十三日倫敦電整理民政官職委員會報告主張女子之職位職權及官俸等當與男子一律授給 
　　二十四日倫敦電南威爾斯礦工二萬人宣告罷工 
　　二十日巴黎電時報倫敦訪員電稱倫敦大會未辦之事尚多英相喬治氏豫料須延過三月始能告竣 
　　十九日倫敦電銀巿星期報告云二月十四日銀價低落其故因中國暫時有銀出售而大陸又復暢售現銀未幾銀價復起加以中國等處紛來詢價故巿價不弱雖中國新年已届大陸方面有大批之鎔化銀幣出售而舊有銀器又化銀求售凡此數事應有不利於銀巿之影響但銀價落而復起亦可見其巿况之强固矣 
　　十九日喀爾喀特電印度政府爲孟加拉民食起見 
已禁止食米出境惟純賴印度接濟之國如不能在缅甸獲其所需則可特别許其運米出口但運出之數不許逾出限定之額 
[美國時事彚誌]  
　　十七日紐約電當道在紐桀塞州派特森地方拘獲急進黨三十九人内有數人乃目下擾害國家最危險之分子以暗殺爲主義世界職工會東芝加哥區之紀事簿册已爲當道搜獲 
　　二十一日華盛頓電航務部長裴恩氏呈請參議院商務股員會拒絶投標出售前德船三十艘並請授權續行談判將諸船售與懸掛美旗之航務公司 
　　十九日紐約電航務部長裴恩氏在參議院商務股員會前宣稱航務部共已售去輪船一百八十八艘内有前德國貨船十八艘計價洋九千三百五十萬元此項船隻悉懸美旗購者非得航務部之許可不能轉售與外人 
　　二十四日華盛頓電路工同胞會召集大會討論威爾遜總統解决路工要求之辦法與會者竭力抨擊總统之辦法衆料大會將通過决議案請總統否决克明士氏之議案因其中含有取締工人之條件也 
　　二十日華盛頓電衆院陸軍股員會以十一票對九票贊成以普及軍事訓練主義爲美國將來之政策 
　　二十一日華盛頓電菲士氏在衆院提出議案主張修正憲法授權高等裁判所由國會許可之時得以判决總統盡其職務之能力羅傑士氏亦提出議案大旨相同惟載明高等裁判所得决定取銷總統不能理政之日期提議之二員皆否認乃爲威爾遜總統而發 
　　二十四日美國巴爾蒂摩爾電胡佛氏在約翰化浦金斯大學演說謂彼殊反對以批准和約爲選舉總統之爭點胡佛氏並反對政府貨欵救濟歐洲之困難謂今日補治歐洲經濟瘡痍之方法乃在增進私人商業而不在由政府供給借欵云 
[中美新聞社電]  
　　華盛頓電馬奇將軍在衆議院調查勳章委員會報告中聲言美國軍隊被威爾遜總統派往俄國及西比利亞係違反白列斯將軍爲最高會議中之一員時之勸告 
 
 

Page 7

 
 
[太平洋路透電]  
　　二十五日長崎電尼羅號輪船昨夜啓椗赴滬載有擬開辦上海澳門馬尼刺間飛行事務之飛行家十六人 
　　二十四日海參崴電各報聞阿穆爾區之日軍行將撤退消息大爲歡悅聞過激黨出示懇請人民勿念舊惡 
歡送日軍出境 
　　二十五日廣島電聞駐紥阿穆爾區鈴木中將所統帶之日本第十五師陸軍現正開回 
　　二十四日大阪電八幡鐵廠風潮驟然復活其原因顯係工人之不滿意於農商省大臣與八幡鐵廠總理之態度工人代表在東京與此二人晤談後顯卽電致八幡囑令再有表示工人通過議案三條（一）抗議官場之無誠意（二）開始罷工不顧警察之二涉（三）罷工者互相扶助八幡鐵廠佔地八百英畝有工人三萬七千今廠事全停滋事者先僅五十人轉瞬增至千百人但未攻擊該廠街中工人結隊游行者聞有數千之多其中激烈者則投石擲擊商舖與街車今晨九時城中聞爆裂聲其由來尚未探悉聞當道將派兵彈壓 
　　二十四日福岡電日日新聞發表號外紀今晨八幡鐵廠之暴動先是約有五十人入廠促令引擎室及他部分之工人停止工作並慫恿若輩施行暴舉旋有六百人聚集廠前以石擲碎玻窗即有極多工人結隊大呼停工向公園而去爐工亦停止工作 
　　二十五日大阪電大阪報紙稱昨夜東京閣議决定調兵至八幡遏制亂事聞内閣並决定俟預算案通過後准許整理工資至於縮減工時由十二時至十時之問題則暫不决定因須與政府其他工廠會同商榷庶可一致也官場宣稱八幡鐵廠完全停工致使全城無煤氣之供給各商舖一律閉門罷工者派人乘自行車分赴各街警告商店閉門以免意外變端八幡鐵廠管理部請煤山暫停送煤入廠以致車站附近煤車若干皆不開行一萬工人集於豐山公園舉出代表十人今日與鐵廠職員會晤據官場解釋罷工原因云政府不允立即減少作工時間且不允開除朝鮮工人約六十名故工人憤而閙事 
國外要聞 
[過激主義不容於法國]  
　　中美新聞社譯美國法郎昔蒂拉西氏論文云歐洲之過激主義實根據於馬克思氏學說略謂近代工業之進步應以資本財産集中於下一級社會之手其中上社會則當剥奪産業降爲尋常平民於是某命派可於一反掌間推翻寡頭政治打消私人産業資本歸諸公有而純粹之共産主義於以告厥成功此說如果實行竟以資本財産集中於下一級社會則歐洲誠岌岌可危將有社會大革命之爆發然反言之脫富人及資本家大增其數與下一級社會兩兩相等則此純粹之共産主義恐終難實現也今以法國論其成人之全數爲二千二百萬人而擁有資産者占一千九百萬人其間一千四百萬人爲多儲欵者二百萬人爲鐵路股東三十萬人爲銀行受押人故法國可謂財政上的民治主義爲經濟上的社會組織較之他國爲最不能與共産主義相容者也法國人之承襲遺産者爲數亦不少照例皆須納稅於公家有遺産稅統計表可供稽考三十三年來均有之兹録其一千九百十三年之表如下 
遺産　　　　　　總數 
自一法即至一一九一·八一四一·○○○·○○ 
千法郎者○○人○法郎 
自一千法郎至一六○·六二·○　　·○○○· 
一萬法郎者○○人○○○法郎 
一萬法郎及超八·一○○三·二三七·○○○· 
過此數者人○○○法郎 
總計承襲遺産者凡三十六萬○五百人産額凡五十五萬三千一百萬法郎觀上列之表可知富人襲一萬法郎以上之遺産者約占有全國財産三分之二與一千法郎以下者較且多至數倍是足見法國財産之集中於富人者多矣特以上所說亦不過舉其約數不能指爲正確以襲産之人意圖減少納稅斯當報告時恒少報其財産之數或亦有因他項關係而故意多報者兹再以擁有地産者言之世界各國未有如法國地主之多者因坐擁地産在法國爲極平常之事無論其爲空地或已有建築物均須納稅一千九百十三年間地主之擁有田畝草地森林等者凡一三·三九二·○○○人其已興築屋宇榖倉等者凡六·四七八·○○○人合計之則共有一九·八七○·○○○人之多查法國成人之總數爲二二·○○○·○○○人『男女均在内』雙方兩比相去殊不遠也雖法國之人未必人人擁有田地然爲數實不在少一千九百十三年間農人之自耘其田者凡三百餘萬人佃户等雖依人爲活亦各有小地一二方即使一無産物亦不肯輕意脫售蓋此等地産皆若輩以平日儲蓄及血汗易得者自經歐洲大戰地主愈多因田中之産物價格大漲又以農家百事撙節頗有所蓄因之一般佃户亦能自置田産一躍而爲田主此等人視産業尤重與社會共産主義爲死敵大戰中旣造就此多數地主則更能團結其力而與過激主義相抵抗矣不特此也尤有各村各城中之農人皆有儲蓄金者據一九一三年之統計此類人凡一五·○六六·○○○人儲蓄總額爲五·八一八·○○○·○○○法郎平均每人各儲三百八十六法郎云大戰起後工薪皆增加壯丁中三分之二擁資乃較多於前此三分之二者皆爲窮苦社會中人以狹義言之均可稱資本家苟有思攫取其資本者彼必起而與抗故共産之說萬不能行於法國法國之社會黨人知之故對於此類小財産小儲蓄不敢與言共産而合力攻擊其大於此者於是乎攻擊及於鐵路銀行及其他相類之事業然銀行鐵路亦往往以千萬股東投資合組而成並非少數人之資本計法國全國鐵路之股東凡二百萬人銀行之股東及受押人亦不下三十萬人之數今法國於二千二百萬壯丁中得被選舉人一千二百萬人田主五百萬人商人及貨棧主人二百萬人鐵路股東二百萬人銀行股東及受押人二十萬人其外又有儲蓄人一千四百萬人經濟頗四散並不操於少數人之手謂之曰經濟上的民治主義誰曰不宜故今日如有人欲實行共産或資本歸公者必將爲多數人所仇視法國過激派之社會黨人有見及此因皆掩旗息鼓而去執是以觀則法國境内殊無過激主義發展之地也 
[中國將爲世界最良巿場]  
　　美國對華貿易之增盛 
　　中美新聞社紐約通信云前六個月以來美國對華出口貿易似有跌落之象現在又漸復活若能照現率繼續稍久則出口貿易之興盛將爲從來所未有有許多人謂現時歐洲貨物缺乏不能供給華人若將來出口旣盛則目下美國所得商業之一少部分恐仍將爲歐洲所得惟此間商界要人則力謂以後美國出口家及出口貨製造家定能繼續控制此項貿易之一大部分彼等聲稱美國對外貿易商人於四年半之戰時及一年半之和平時中對於出口貿易方法大有改革其最優者世界各國之均莫能及况歐洲工業依現狀而論將來貨物價值必日益增高對於美國出品在貨價上亦不能再佔多大優勝之地位目下中國工業上已有醒覺之象預料在一短期内中國必成爲一世界最大之巿場中國輸入外貨之率以與人口較稀之南美各共和國輸久外貨之率相較則每年價值已當有數十億金元之鉅况中國人口甚多哉目下中國購買外貨之價尚無此數則因其國富未闢生活程度未高之故將來中國實業發逹人民收入增多則購買外貨之額必日增月盛成世界各製造國之最良巿場而今日此項情形已在開始中矣中國從前所需製造品大半依賴歐洲各國供給歐戰起後供給來源斷絶又因世界缺乏船舶美國雖有餘多之貨亦難運往中國中國因此自謀製造其結果則廣州上海天津三大部會中剏興工廠不少此等工廠旣收成效其他接踵而起目下美國對華貿易之發展大半原因於此蓋工廠需用機器工具及一切設備品今惟美國能供給之也中國尚有一大需要卽交通是已以彼土地之廣而僅有鐵路線六千六百英里後增造新路展長舊路皆須資本及材料卽現有之鐵路亦缺乏車輛聞現已有向美國定購客車貨車者將來此項交易增進可以預卜有許多美國之商行於數年來已在中國立定地盤或派駐代表或於各大都會設立分行營業均蒸蒸日上幾非預料所及據彼等云從前中國所慣購外國普通商品現在皆感缺乏其銷場最好者厥推棉貨·絲貨·絨貨·家用器具·化妝品·時計·紙牌·鉛筆·紙烟匣·烟嘴·烟袋·鞋油·及雜貨爲多然此 
外各物亦皆有銷路云 
[法國華僑協社之通告]  
　　聯絡中法商情與發展海外貿易之好機會 
　　商會會長大鑒敬啓者歐戰旣終中法交接日趨繁密如人工之輸用商品之交易在在皆是此正我海内外同胞廣籌聯絡之方術之以應世界要求之時也查里昂爲法國最大城巿向與中國貿易關係最多尤以絲業爲其大宗近年經其實業大家愛友氏（愛氏爲實業及敎育家歷任議員邑長工程總長等職）發起里昂商場不特與法國各地互行交易並願與外洋商團彼此往還極盼聯絡中國多人赴會特託本社代表爲之介紹中國重要機關與人物至里昂協商中法實業之進行本社以此爲發展海外貿易聯絡各國巨商之最好機會特發起左列二事如荷贊成乞卽賜覆爲幸（一）春季前往商場陳列貨樣並由各機關指定代表與法商接洽由本社發起刋行說明書一冊登録中國商品各種廣告以備陳列分布如貴處有應登載之件即請寄下廣告費從廉計算（二）組織中國至里昂之實業觀光團招待及組織由本社擔任不惟可至里昂有欲遍觀全法或願至歐洲各國參觀者亦可藉此機會一爲游歷詳細費用預算隨後寄奉春季商場在三月間舉行務祈貴會轉知各商趕早預備爲荷法國華僑協社謹啓八年十二月一日 
國内要聞一 
[北京通信（自芳）]  
　　闢無條件交還膠灣與合辦鐵路說 
　　山東問題政府依大倉介紹與日本暗中接洽有無條件交還膠州灣由中國自開商埠而膠濟鐵路由中日合辦之說政府聞之認爲日本讓步故輿論雖反對直接交涉而政府終有傾向直接交涉之意也 
　　今者一究「無條件交還膠州灣」之内容卽可知日本外交之用意膠州灣利權可分爲三種（一）日本所興造之建築·及一切事業此等事業當中國自開該灣爲通商口岸時日本人自可保留之當然毫無變更（二）德國私人産業該項産業已於去年十二月十七日由日本拍賣拍賣時分各産業爲三類承購者須將一類完全購買三類皆爲日人購去已與上列第一種性質相同將來中國開膠州爲商埠時日人仍可保留之（三）爲前德國官産該官産中最重要者爲碼頭船塢棧房及官地等自日本占膠州灣即將碼頭棧房船塢等作爲膠濟鐵路之一部份旣爲鐵路之一部份則必歸於中日合辦並非完全交還中國也二月十四日有某英人人謁小幡公使談話時公使曾云「鐵路歸中日合辦至海口及其中建設與此外前屬德人之經濟權利將照交涉之結果而運用之焉」不曰交還而曰照交涉之結果而運用之其必非眞正之無條件交還也明矣至於官地論理日本應待和會議决與中國交涉妥當方能處分然一九一七年日本已將其拍賣大都皆被日人買去矣然則此第三種權利或全歸日人或名爲中日合辦而暗歸日人支配安有交還之可言更何有於無條件之交還乎照此辦法中國得收回主權租借權之空名日本得無條件交還之美名而兼獲實利較諸專管租界之限於一部份者或猶過之矣再進言之豈第土地不能收回卽海水亦不能無條件交還蓋沿灣皆由日人開闢鹽田旣開爲商埠自必仍在日人手中政府苟因無條件交還而與之交涉者則將入其彀中矣 
山東權利之最重要者實爲全省之經濟優先權照巴黎和約條欵此優先權亦歸日人聞此次暗中接洽並未提及此層必非日人善忘也據某機關言中日合辦膠濟路尚有開放全省利源於日人之條件實卽優先權之意然則無條件歸還膠州灣之内容旣如此而合辦鐵路之内容更可知政府果不明了之耶抑知之而有意愚弄國人耶觀於日本之年終單獨借欵用意與高徐濟順之墊欵相同然則政府之態度亦可窺測矣近來京中日本某大公司連日宴請中國官場人物聞即以此等條件勸誘政府結果雖尚未明瞭然勿謂國人盡無知也 
[北京通信（靜觀）]  
　　紀北京醫學專門學校展覽會 
　　今年舊曆新歲都門一般巿民頗感有濃厚之興趣以故正月一二兩日出游之士女極多幾於萬家空巷凡屬熱閙場所無不人山人海廠甸一帶更不待言蓋俗所稱廠肆者尤爲都人士所重視也國立醫學專門學校校址原在後孫公園而本校後門及分校則在八角玻璃井接近廠甸乃利用時機特於新正開設展覽大會冀普及一般衛生知識於巿民且藉以轉移普通社會固守中醫之舊習在舊曆年前該校師生即已昕夕不遑從事籌備各街均預貼廣告内稱『空前大展覽會』云云其所售入覽劵每張銅幣二十枚則悉數撥充平民學校經費初一日入覽人尚不過多至初二日乃大形擁擠會場佈置共分三部（一）第一部所陳列者爲胎生部結核部解剖部而附以模型照相胎生則示胎兒發生之次序與關於育兒之方法結核則於肺結核一項特别注重所陳病肺標本極多解剖各部分則一依生理學上所列之系統分别陳列如骨如筋如内臓如神經均極詳細（二）第二部分細菌陳列部及屍體陳列部細菌均以細玻管培養並以玻片製成標本而示之以顯微鏡屍體則存之以長圓形之桶而分示上下兩體（三）第三部爲寄生蟲陳列部及病理陳列部寄生蟲則陳示各蟲之卵病理則亦依生理學系統指示各部分之病狀此其大概情形也其所陳之物（一）爲實物標本分酒精製乾製又顯微鏡標本三種（二）爲模型分臘製石膏製二種（三）爲圖畫（四）爲照片（五）爲統計圖表（六）爲說明書（七）爲顯微鏡下附玻片標本一切之物皆該校所自製其由解剖所得之各種標本則係該校歷次解剖屍體分别製成在塲照料之員有所謂招待者（分男女兩項）有所謂指導者指導員隨時向觀者講演如有疑問則詳細爲之說明其中有游人發問毫無常識且極離奇可笑者指導員亦必婉曲解釋絶不稍呈輕慢之容該會展覽時間原定自上午十時起至下午四時止初二日因入覽者衆特臨時延長至下午五時依記者個人感想所及對於該校此次之展覽會有極滿意之四點（一）我國凡百事業無論形上形下無一不顯露新舊相爭之跡此二者有勝敗無調和適應環境以新代舊本爲至淺至明之理然欲使舊者退處於無權必新者眞有充滿眞實之表示足以折服篤古者之心而後可以轉移其觀念此在形下一方面尤爲重要醫學原爲關係人類生命至切之事苟令其了然於生理病理之内容甯忍再守其五行生尅之謬說該校此次之會將其數年來師若生研究之結果充滿眞實表示於衆則確爲以新勝舊之一種最好最高手段此所謂不持口舌戈矛而可以操必勝之劵者也（二）北京爲繁華社會亦爲極不講求衛生之社會沙塵撲天煤火滿屋地溝失濬霉氣上騰小巷荒街垃圾載道女閭三百名則八埠名花實則多數梅毒之藪是以北京社會如肺病花柳病·喉病皆極容易發生再觀都中懸牌之中醫則彌望皆是高車駟馬居然炫赫異常得時行道又如産婆一項無非中年以上毫無知識下等社會之婦人門懸『快馬輕車』之木牌卽可以肩任接收産兒之大役此皆爲文明社社人所視　怪異可以誌於風俗調查之書而謐我以野蠻者也今有該校展覽會之表示旣可以樹改良社會之先聲亦可以轉移外人視我之心理（三）論此會及於社會之好影響至少亦有數種一因觀察各部分之陳列物可獲得生理衛生之知識二因詳視各病理之狀况可以不再爲戕賊身體之舉三可以減殺對於中醫之信仰四得有理科之學識五婦女來觀者可以得知育兒之方法六中醫來觀者可以一改其觀念翻然變計再從事於新醫學之研究此皆其顯而易見者也當此學潮初甯萬木無聲之際該校乃有此次之大會亦可謂能爲學界生色矣謂之空前實非自詡且其以售劵所得之資移充平民校費尤足見博愛與互助之精神也（二月二十二日寄） 
[北京通信（野雲）]  
　　杜威講壇消息 
　　當代思想界鉅子實騐派領袖美國哥崙比亞大學敎授哲學博士杜威約翰氏來遊中土幾及一年小駐京師亦逾半載游踪所及講壇隨之每一登場聽衆盈座而又得其高足弟子北京大學敎授胡適之博士任傳譯之役以淺顯之談達高深之理兩美旣具相得益彰我國思想界當此委靡枯寂之時而社會與政治間又早現出隉阢不安愁病交迫之象一般人民心理本已伏有恐懼與懷疑之根荄得此乃益如雨後春園百花怒發譬如病夫久失營養乍服滋補良藥驟覺精神奮興一時心力體力皆異於從前態度名家言論裨益人羣關係之鉅良非淺鮮矣 
　　杜威現年已六十有一而精神矍鑠態度安詳實與中年人無異入都之始爲八年夏間時在上海南京各地講演數月初到京即由學術講演會延請在美術學校講演三次講題爲『現代敎育之趨勢』内分三層（一）敎育天然之基礎說明注重個人本能之必要（二）對於知識之新態度介紹現代敎育家對於知識之新見解及新見解在敎育方法上所發生之影響（三）敎育之社會化說明用如何方法始能使敎育變爲社會的其講演録已由該會印成單行本發售此外各雜誌登載者亦不少 
　　未幾復由北京四大機關聯合聘請在京講演一年聘金總數爲國幣一萬元所謂四大機關者卽一敎育部二北京大學三尚志學會四新學會也敎育部加入團體原非本意觀於該部代理部務之次長傅氏始終未與杜威一面即具柬設宴亦派代表其意已可想見旣經雙方訂約之後遂議定設講壇之處所與講演之題目一在敎育部會場（即手帕胡同内）題爲『敎育哲學』每星期日上午九時至十一時（近因天寒改遲半小時）一在北京大學第二院（即法科）大講堂題爲『社會哲學與政治哲學』每星期六下午四時至六時以上兩項題目皆預定十六次講完即每一講題爲三十二小時現已有十五次矣講演方法皆先就理論方面詳爲叙述後再引到實際方面即應用理論以解决種種問題每次講演在西城則北京師範學生居多數其女子高師學生亦有二十餘人在東城則北大學生居多數其次則敎育界職敎員與政界頭腦稍稍新潁之人亦佔有一部分而所謂尚志新學兩學會會員來聽者殊不多惟白髮皤皤之梁伯强氏則未嘗一次不到且傾聽之際極爲注神誠可謂難能而可貴矣 
　　北京大學於團體延聘杜威講演外復又由該校單獨請講哲學史八次題爲『思想之派别』初擬專爲哲學系學生而設不用繙譯直接聽講繼以各系各級要求聽講者衆乃復改爲公開仍由胡適氏口譯現已講完據聞該講題講演時間雖僅有十六小時而該校學生得益殊不淺因從來哲學敎師講解西洋思想學派者其條理之詳晰因果之分明見解之超卓殆無一人能及之也聞北大行將正式任杜威爲哲學敎授現尚在商量中杜威除前述三種講演外每星期復赴清華學校講演一次此係清華特請另有酬金講題爲『倫理之研究』現亦有十四次矣聞亦預定十六次講完又在中國大學講演過二次題爲『西方思想中之權利觀念』此係由　適之代邀純屬義務性質 
　　以上各種講演均當場有人紀録除由各雜誌登載外在京日報中僅有晨報揭録又北大日刋附張内亦曾録其三種一俟講演完畢當有彚録之單行本印售杜威博士以六十老翁每星期除擔任講演八小時外復屢應學校或團體之約臨時演說且講稿皆係預先撰定用打字機印成自謂來游中華遇此大好機會頗足以促起研究之興味得以成此數篇論文良用欣慰至其各種講演之稿據胡適之博士言確係此老精心緒撰之作與從前在美國内所著之書不同杜威於在京講演之際中間復抽睱赴山西太原一次赴奉天瀋陽一次赴山東濟南一次就中尤以濟南之數次講演效能最大現聞其在京將所預定之講題完後復擬赴外省旅行一次歸來後再行另議題目開始登　云 
[杭州快信]  
　　舊除夕蕭山縣監犯全體反獄案省公署高檢廳現已得有呈報當場格斃十三人脫逃者五十四人臨時追獲者六人連日四鄉緝獲者八人管獄員阮希咸已電令先行撤任候派員查辦知事陳曾蔭亦先記大過二次勒限嚴緝逃犯違即提付懲戒 
　　財部咨稱國會議决八年度歳入預算特别增加婚書印花稅八十萬元經本部新訂辦法浙省應列此項比額四萬三千元業令印刷局於普通一角印花中央加蓋雙喜戳記作爲特别記號俟頒發到省即日實行已轉令印花分處先行籌備並按照各縣分配比額呈候咨部 
　　浙省籌備學校成績展覽會經敎育廳擬定章程十五條呈奉省長指令照准並定七月一日開會八月三十一日閉會令行各縣出示通告 
　　注音字母會定下月一日召集全省各縣分會會員假省敎育會開會討論進行方法 
　　學生聯合會假省敎育會化裝演講今午開演後卽告終了移至湧金門金華廟宣演 
　　齊省長定下月一號返署羅衛隊長明日赴甯迎候 
省城大有利電燈公司上年結算賬略得盈餘八萬金左右定四月一日開股東大會報告一切 
　　尚有要聞及地方通信轉入後頁 
雜評一 
[考慮（默）]  
　　今日當局恂一之答語曰尚在考慮中然世界無論若何複雜之事件無論作若何精密之觀察亦斷無考慮至此而尚未决定者是故當局之所謂考慮者非考慮交涉進行之利害而實考慮交涉進行之時機也考慮利害方針未决定之謂至考慮時機則方針已經决定不過待時機而後發表耳山東交涉僉傳當局已决定直接所躊躇者發表之時機未至然則所謂考慮之意味亦大可見矣果如是也則願當局於利害上再詳加考慮蓋當局縱不顧國家利害甯不爲自身利害計哉危機所伏千鈞一髮盍於未發表前一再審度之 
 
 

Page 8

 
 
國内要聞二 
[津門紗業之大發展（巿隱）]  
　　現在天津一埠在北方各省已漸成工商業之中心即以紗業一項論大廠陸續成立亦寖寖與上海相頡頑考其所以發展之原因不外下列兩種（一）京兆及直隷境内産棉之地日漸增多且所産棉質頗良原料之取採旣易製造業自然隨之以興（二）歐戰旣終國人企業之心頗形發達京津一帶政治社會與工業社會相接近其中以官僚而兼爲大資本家者爲數頗多故一經有人提倡則集資甚易有此二因故數年之間規模較大之紗廠相繼設立據明於該處工商業概况者言謂照現在供求情形觀之天津一埠可推廣至五十萬錠目下已經組織成立之紗廠有三（一）爲『華新』係周學熙氏所創辦（二）爲『恒源』係曹銳氏所創辦（三）爲『裕元』係王郅隆氏所創辦周氏以精覈之官僚從事實業且又憑藉棉業處之一種特權則將來當然日見昌盛曹氏兄弟富有資本多財善賈勢力雄偉自不待言王郅隆爲倪嗣冲之代表人資力之雄亦不亞於曹氏此三廠者號稱錠子總數十五萬其實各廠現有二萬五千約計總數不過八萬耳至現在繼起組織者又有三大廠（一）爲『北洋紗廠』係天津八大紗業家聯合設立錠子數約三萬（二）爲『天津紗廠』係日本都征氏所創辦錠子數約二萬（三）爲『裕大纱廠』係王克敏馮耿光諸人聯合創設並有農商部内二三要人爲之籌畫在繼起三大廠中此廠當然首屈一指資本預定二百萬元早經如數招足據聞馮河間之子及李秀山亦有資本在内大約京津間各大資本家均有股分附入現在組織人見招股情形順利擬俟開創立會後提議再行擴充　本總額至五百萬元錠子數暫定三萬五千將來擬擴充至十萬所有機器係在英美兩國購辦英則由怡和洋行經手美則由薩可廠訂購言定在十二個月内陸續交齊廠址在天津海河傍地基極爲寛敞現已從事建築目前籌備處暫設在北京化石橋尚志學會工業研究社内準三月間開創立大會四五月間即開始營業又有所謂寳成第三紗廠者前經組織就緒但現在業已作罷因該廠係江蘇實業家劉柏森氏所主辦原擬在天津紗業界佔一重要地位所有機器業經購定嗣因原有之上海寳豐紗廠失慎特改定計畫將津廠已購之機器移置滬廠恢復固有之舊業矣 
[東三省通訊（隱）]  
　　吉林崇儉會者崇趣會也 
　　排外省人機關與政黨基礎 
　　吉林函云東三省自上年政變後在吉黑兩省之長官莫不惟奉天張作霖之意旨是從近聞奉天組設崇儉會吉林徐鼐霖亦於蒞任之初表示崇儉之意見最初發表此意見在一月初招宴省垣敎育各機關人士主張五簋四碟於是一時趨時者流咸奔走此途以博其歡心有地方紳士伊鏗額梁蔭曾等竭力組織在上月間先在省農會開會一次草擬簡章數十條其主旨以督軍省長爲會長各縣設分會以駐在該縣之最高軍官及縣知事爲分會會長其入會資格不分男女是爲吉林文化極新之點其禁止事項如冶游及貴重之菸酒及讌客用魚翅燕窩衣服過於美麗者本月八日又在農務會開籌備會一次至十二日即南北統一紀念日在財神廟胡同商務總會開成立大會先期由籌備會遍發傳單遊各界到會然普通住户向不知開會爲何物故視若無覩幸是日紀念日各官署放假省公署先得　會籌備員之要求一請省長到會如不到會不足以資提倡二請通知各科人員到會旣在商會開會一般商界中人亦當來硬撑場面因此會議室中參差錯落居然可以掛滿座牌子矣原定午後一時開會但照例遷延至二時半始開各招待員大聲呐喊讓出道路二三馬弁蜂擁而出蓋徐省長來矣時敎育廳長楊迺康交涉特派員王介公政務廳長莊達先後到會於是振鈴開會由省公署旗蒙科科長楊策報告開會宗旨大致謂本會之趣旨在導社會入儉樸之途次由馮成奎報告會章馮爲吉垣人士稱爲文豪者其人肥胖是以報告會章之時極有神氣此種集會人稱之爲崇儉會吾謚之曰崇趣會蓋叙集一堂尋一場興趣而已馮君逐條報告鴉雀無聲此之謂默認通過於是乎公推副會長稱爲經籌備會之議决擬推松毓慶康爲副會長報告甫畢拍掌如雷此照例之手續也原松康二君與徐總角交松爲前清道台慶爲清季吉林諮議局議長就地取材兩君資格實較可過得去松不發言慶君曾充過議長當然不能不說幾句話於是拾級登臺曰兄弟不才不敢就職此中含有牢騷之意因慶在徐耀琳長吉時代委有密山縣知事將旣放之荒重複放出被人控揭致被交法庭懲辦此次謀爲開復尚未達到目的故發此牢騷也末又謂廣義之崇儉須裁機關節經費言外露有一種排斥外省人之意思說畢而退有人出來反對辭職慶亦遂不辭此又題中應有之照例手續也於是乎請會長就席演說徐省長登台演說第一聲明今日鮑督軍赴哈余可代爲表示一切第二便說明三種意見（甲）同人律已須嚴（乙）待人須誠（丙）立志要堅另有演說文先交幹事矣說畢高坐主席之座由演說員演說原定四人自矯某說完之後即有未經預定之閻某陳某登臺表示意見一時吁吁之聲代拍掌之聲而起遂次第下台振鈴散會記者於此小小崇儉會費了如許筆墨讀者或疑爲不稱不知此崇儉會殆有兩種作用一爲排斥外省人士之機關故向在社會奔走之外省人竟未加入一則將爲政黨之基礎吉垣上年冬組有同仁俱樂部即一般本地紳士此崇儉會中將同仁俱樂人士包括在内其作始雖簡將畢或鉅故記者詳紀之如右 
[南京快信]  
　　蘇政商榷會朱紹文黄守孚陳大猷劉伯昌等昨致北京府院曁外部電云魯案直接交涉必爲親日派所賣激怒國民禍患立至乞順民意堅拒 
　　聞甯垣各公團近曾電京控省長齊耀琳臚列劣跡二十餘欵請撤任另簡賢能 
　　駐甯日領因迭接匿名信函昨謁李督請查究李督令江甯鎭守使齊燮元警察廳長王桂林加派軍警保護 
　　高等師範學生十餘人昨在夫子廟貢院街等處演說圍聽者數千人警察未加干涉 
　　敎育廳預備選送師範及中學畢業生入北京國語傳習所肄業胡廳長昨令各知事每縣選派一名以便咨送趙倜派王參議來甯謁李督有所接洽旋轉車赴杭 
　　何豐林徐國樑朱熙均於昨日早車來甯謁李督何徐即乘晚車返滬朱定明日回蘇 
　　齊省長定燈節前後回任隨同赴津人員已先期　甯地方通信 
[蘇州]  
　　司法部慎重離婚案近來各省人民請求離婚案件頗多司法部特令行江蘇高等審檢廳謂如有呈請離婚者須雙方手續完備同一具狀始准辦理如片面之詞應即拒絶云云林王二廳長奉令後已分令所屬各地方廳縣知事遵照矣 
　　發封羅煥章家産前任蘇省第二區烟酒公賣分局長羅飴在任時虧空烟酒公賣稅欵洋四萬元交卸日久迭催不缴經省局文局長查悉羅飴前在蘇滬等處置有財産特函請省公署令行上海吳縣二知事將其家産查明發封備抵吳縣温楝圃知事查得城内大石頭巷内朝南房屋一所内有花園係羅之産昨已飭警將該屋發封聽候燮價備抵並呈報省署核示矣 
[無錫]  
　　已未年紗業概况無錫各纱號去歲營業頗爲發達茂記　六萬元協大嬴三萬元全康嬴二萬五千元晋豐嬴二萬元源餘贏二萬二千元公記　二萬元聚康贏二千元協泰贏八千元福康贏六千元全泰贏八千元泰記贏三千元協隆贏五千元慎來贏二千元 
[鎭江]  
　　發現嚇詐案前生計所長現潤華工廠經理楊子　卸事已經數載日前忽接一匿名信借洋一千元楊置之不理越日又接一信謂將與楊算生計所前賬并有恫嚇之語傍晚竟有人持包一件送至楊宅上寫茶食字樣並囑此包須楊親開言畢急馳而去楊脊將該包送至潤華工廠迨楊揭看時見係洋鐵盒一個滿貯炸藥楊君旋即函報　察七區當派巡官到廠騐看後由楊君開具節略並將兩信送請張區長閱看以憑追究云 
[揚州]  
　　商店開巿舊曆新年已過揚城各商店均於二十四日一即正月五日開巿錢業上巿者大同行『與場運局往來者』十家小同行四十家閉歇晋康·阜康祥·德源·同源興·四家新　裕豐隆一家爲富商周扶九所開其他各業無甚增減 
[杭州]  
　　杭垣錢業開巿杭垣錢業同行二十四日上午開巿各錢莊上巿者共有三十餘家鼎泰·義孚·兩　因清理賬目無人上場交泰·德康·兩莊内部稍有　動仍照原字號加記營業云 
　　浙省紗廠大發展浙省紗廠在杭州者爲鼎新公司在蕭山者爲通惠公紗廠在甯波者爲和豐紗廠紡紗原料純用餘姚及通州棉尤以美棉種爲最適宜去年採購棉料價格甚低厥後提倡國貨聲浪日高海外缺紗且有向我國添購者於是巿價暴漲該三廠結賬盈利幾達一百萬元以外平均各廠每日可獲利三千元有奇誠爲有紗廠以來未有之大好機會也 
[九江]  
　　架空鐵道之進行華人自辦之牯嶺架空鐵道前經中止現又復活所需機器大半已到預期六月間可以開始實行鐵路用鋼絲係購自美國發電廠築在山麓現正在工作中聞該公司擬聘一富有經騐之外國工程師永遠爲路務監督以管理一切云 
　　又多紗廠兩家長江下游現又有華人自辦之紗廠兩所一爲蕪湖之裕中紗廠一爲九江之華豐紗廠前者備有錠子一萬枝機器之一部分已在開工後者資本二百萬元已向怡和洋行機器部定購椗子一萬五千枚 
 
 

Page 9

 
 
   
 
 

Page 10

 
 
本埠新聞 
[已未年各業盈餘之調查（四）]  
　　各紗廠已未年各紗廠盈餘之牌號已紀昨報尚有洋商數廠及外埠華商各廠之盈餘數補載如下東方一百萬兩老公茂八十九萬兩楊樹浦一百三十五萬兩（以上係本埠英商）甯波和豐一百四十五萬元蕭山通惠公四十萬元無錫廣勤一百十萬元又振新一百三十萬元又業勤五十萬元（以上係外埠紗廠） 
　　茶行該業專做長江一帶及浙江甯波等處之紅茶（名曰毛茶）與做緑茶行不同去年各茶行營業因産地收成不佳出貨亦低次又以山價昂貴秋冬之間銀根奇緊拆息頻漲有此種種原害營業與往年相較十減其四各行年終結賬難獲厚利兹將各行盈餘録下同泰福二千五百兩同泰祥二千兩慎泰祥二千兩源和成一千五百兩同裕泰一千兩公泰祥一千兩復成隆一千兩同昌祥一千兩永興昌等均平平 
　　燒酒行南北巿高梁燒酒行共二十餘家均入梁燒公所領有登録憑證自向牛莊採辦由沙船運滬行銷各埠營業本來發逹近因政府以烟酒作爲消耗品捐費重疊更兼公賣稅印花稅等項加增營業困難致難獲利而北巿各行地在租界可免印花稅及落地捐故營業勝於南巿已未年北巿行家獲利亦比南巿豐厚兹將南北各行盈餘調查列下（北巿）裕泰豐八千兩同福永六千兩同慶永五千兩萬泰四千兩大慶永二千兩廣和申四千兩萬源一千兩（南巿）同昌福三千兩裕和二千八百兩萬春二千六百兩洽記二千兩莊恒升一千八百兩恒慎一千四百兩恒興一千三百兩裕記一千兩裕大和一千兩恒義八百兩同昌一千兩同義和六百兩同吉平 
[昨日金業上巿之牌號]  
　　昨爲金業新正上巿之第一天所到各金號共二十八家及新組織開巿者如恒豐潤（前報誤爲怛豐盛）·天祥·瑞康·福康·寶裕等五家惟萬豐永·晋大永·申康·裕慶等四家未曾上巿兹將上巿之三十三家牌號列後 
大豐永·恒孚·同豐永恒記·大順·恒裕祥·天昌祥·裕豐永·延豐永·振豐永·泰亨源·永康·乾昌祥·震昌祥·泰康潤·宏興永·元盛永·聚昌·晋昌永·晋祥·元亨·永豐餘·同豐餘·協康·福順·萃泰·春源永·恒豐潤·天祥·瑞康·福康·寶裕·協盛永·永豐祥·並聞義豐永有重行組織聘蕭添壽爲經理之說 
[浦東實業之調查（二）]  
　　火柴廠熒昌火柴公司爛泥渡第一廠專製紅頭火柴陸家渡第二廠專做黑頭火柴近年以來工作營業着着進行因火柴木梗大都來自日本故復在塘橋地方設廠自製其盒片裝璜所需物料皆採辦國貨據稱去年下半年營業大爲發逹然以巿場交易在在與日貨競爭故獲利甚難去年除開支外略有盈餘現惟力圖發展以樹基礎該兩廠男女工人計有一千餘人現定初九日照常開工 
　　毛巾廠浦東一帶毛巾廠最稱發逹者在川沙縣境然大多小本經營或類似家庭工場此項小工場以全縣計之不下五十家每年出品在二十萬金左右挽回漏巵亦頗不鮮在七八年前極爲發逹中間頻經失敗已漸現衰微去歲自五四運動後巿面銷路大暢於是告毛巾廠咸多添機招工增廣出品女工生計亦大爲活動各廠之中以六團灣經綸廠規模較巨内有女工二百餘人出品牌號以雄鷄牌一種銷場最廣而本埠三友實業社亦在川沙城内賃屋設立工場置有織機二百只招雇女工三百餘人並裝引擎機器專爲摇紗之用工速而又省人力其辦法洵爲各廠冠也據稱各廠去年均有盈餘皆在預備發展擴充營業洋涇鎭商人潘鏡石集股創設聚源毛巾廠業已部署就緒定於初九日開始工作云 
　　織襪廠襪廠一項盛設於南匯縣境城内共有十餘家以求新·信華·維新三家資本較巨餘均小本經營求新廠有女工三百餘人出品行銷外埠其他新場鎭亦有二十家之譜中以啓昌振安定履中三家規模較大女工有百餘人二百人不等此外各小鎭亦有十餘家統計南邑全境襪廠不下五十家出品類多各色絲光男女均備較諸舶來品尤爲堅固耐用故颇爲社會所歡迎惟角逐巿場與外貨競爭頗烈去年下半年紗價飛漲影響甚巨故雖出品暢銷而獲利殊非易易 
[交通銀行遷居開幕紀]  
　　昨爲交通滬行遷居三馬路黄浦灘新屋開幕之期内部裝飾富麗來賓陸續蒞止殷勤招待秩序井然其聯幛之盛陳設之多亦極一時如徐東海·黎黄陂·岑西林·段祺瑞·靳雲鵬·梁士詒·葉恭綽·李純·莫榮新·王占元·章士釗·熊克武·張載陽·段香岩·朱恪鈐·齊耀琳·盧永祥·何豐林·王正廷·李述膺·唐紹儀·五揖唐·及南北各分代表均題贈匾聯餘如各省督軍省長各部總次長及重要名流各大商家莫不有鴻篇巨製羅致一堂來賓如唐紹儀浙江盧督軍代表杜槑叔·江蘇齊省長代表沈韞石·何護軍使代表李鍾元·王芷颺·本埠各界要人等八百餘人西賓各銀行大班各國領事亦多蒞止聞該行本日新户存欵亦增加三百餘萬云 
[中華銀行純益之分配]  
　　本埠中華銀行去年營業發達計獲净純益洋十萬元曾誌本報兹聞純益分配業經董事會議决除提存公積及攤提營業用房屋器具外分發股東餘利一分八釐俟報告賬略印就即行定期發給云 
[南洋建築公司開幕預誌]  
　　近來工程事業日繁而國人注意者少每有興作假手外人利權外溢殊爲可惜兹有工程家组織南洋建築公司於三馬路兆福里專代各界測繪計劃製圖估價以及包工辦料如機廠·堆棧·住宅·橋梁·碼頭·道路等工程凡洋灰磚木鋼鐵等均可承辦任事諸君皆國内外工科大學畢業曾在上海著名洋行及外埠工廠主任建築事務有年經騐素富聞定於三月一日正式開幕云 
[英使朱邇典行將回國之外訊]  
　　字林報云英使朱邇典行將解職回國約下月初可道出上海本埠英人所組織之中國公會將於三月三日設宴欵之該會董事擬於是晚九時半聚集各會員與其家屬在上海總會開招待會不日即將發出通告致各會員云 
[商業公團關心魯事]  
　　自山東問題移至日本東京談判消息到滬後各商業團體之中堅份子莫不驚駭奔走互詢對付方法羣謂此舉關係中國存亡無論如何犧牲非逹到拒絶直接交涉目的决不中止昨日商業公團聯合會通告該會各商業團體定期會議討論辦法略謂山東問題有移歸東京秘密談判之說陽避直接之名陰行直接之實欺民誤國莫此爲甚云云觀此可知上海商界各團體對於魯事之意見矣 
[吳佩孚覆各路商界聯合會函]  
　　堅持退還日牒 
　　上海各路商界總聯合會對於山東問題反對直接交涉通電各省去後兹接衡州陸軍第三師吳佩孚師長復函照録如下魚電敬悉貴會遠識熱誠無任欽佩山東問題關係中國存亡去歲日人要求中日直接交涉實恃與安福訂有密約故欲避開列强遂其侵掠之野心幸我國人民覺悟誓死抗爭華僑在外亦義憤填胸我公使抗拒簽字安福主簽之通電無效日人已大失所望　寂半年若非内奸作祟早有正當之解决矣今復投通牒要求直接交涉緣我公使回國徐樹錚等勾引　人欲逹其媚外亡國之目的此間已電請靳總理堅持退還日牒並聯合魯省軍署協力電爭總之甯爲玉碎勿爲瓦全我軍民各界早有决心必逹到保存國土之目的而後止此復祇頌公祺 
[中華女子救國會開會紀]  
　　中華女子救國會於本月初三日在事務所開會到者有張惠如·朱劍霞·陳家英·陳家慶·金文淑等二十餘人下午四點鐘開會主席報告開會宗旨略謂自去年五四運動以來各處罷學·罷巿·罷工以致請願代表被毆被拘一致犧牲都是因爲山東問題現在又要直接交涉天津各界請願反對直接交涉實國民公意今曹銳楊以德摧殘民意拘捕各界代表多日未放本會應如何辦法請大家討論朱劍霞提出兩種辦法（一）通電北京國務院免除曹銳楊以德（二）與各方接洽一致行動陳家英提議聯合女界聯合會女子協進會以收羣策羣力之效張惠如提議今後開會務須出席同人當振勵精神往前去做不然去年散傳單運動開會種種犧牲甚無價值當推定代表四人朱劍霞張惠如·陳家英·陳家慶·與本埠各女學校接洽多數通過散會時已六點鐘矣兹將該會電稿兩則録下 
　　（其一）北京國務院外交部曁各省督軍省長鈞鑒此次山東問題聞當局有直接交涉之說舉國聞風不勝惶駭京津愛國諸學生瘏口嘵音呼號奔走要求拒絶何越正軌廼政府視若仇讐拘捕囹圄久未開放如此倒行逆施全國罷課之風潮醖釀已熟竊恐激動公憤暴發難收務望迅速省釋免生意外之虞上海中華女子救國會叩 
　　（其二）各報館各工會商會學生聯合會公民團公鑒此次山東問題經日人賫送通牒要求直接交涉北京政府不惜犧牲民意喪失國權將有承認之舉查山東問題日人始以武力攫取於前復以强權盤　於後今更陽則藉口開始歸還青島陰實行繼續山東權利野心狡謀步步逼人豈特東魯一隅淪於浩刼全國主權從此悉操於日人之手矣燕巢幕上魚游釜中人爲刀爼我獨魚肉泣血椎心愴懷奚似京津愛國諸學子餐風飮露奔走呼號力求拒絶以喋血之代價爭此國體人格而當道偏欲倒行逆施大行拘捕今之北京各監獄内楚囚相對號泣呼天者非可欽可敬之愛國學子耶各醫院中血肉糢糊轉側病榻者非我可欽可敬之愛國學子耶人非木石孰能無心青年學生能犧牲愛國於前吾輩不克接踵於後耶務望各界諸公一致振起力爭勿懈是所至禱上海中華女子救國會叩 
[一品香中西官商之叙宴]  
　　南京路商界領袖王才運於昨日晚七時假座一品香宴請中西知名之士蒞席者六十餘人西賓如李德立等六人政界如王正廷專使·楊小川·鍾紫垣·任筱珊·學界余日章·俞希稷·商界虞洽卿·朱葆三等是宴由王才運主席復請趙吾卿代爲致詞略謂今日辱承諸公惠然蒞止不勝榮幸才運因感儒堂專使出使歐洲和平會議尊重民意拒簽德約倍極勞苦忝屬同鄉益增欽佩而英友李德立先生對於吾華商公道合理巿民權之要求熱忱贊助尤爲可感際此新春之始敬特邀請共盡一觴以誌感謝然才運尤有言者上海自華洋互巿以來於兹七八十年慘淡布置不得不感租界當道勤勞然助營發展華商實具莫大之辛苦才運經商此間二十餘年居嘗自思租界之居民我人占百分之九十負擔之捐稅亦占百分之八十五而工部局竟無華董出席每引爲深恨而租界中數十萬工商界之華人同抱此恨者尤居多數於此無形不快中各方所蒙之影響實至巨大惜人不覺耳苟能早日提携則租界之發逹必有盛於今日則可斷言故去年秋間租界華商鑒於世界潮流之所趨公理日進於昌明之域乃不約而同共爲合法要求巿民權者近萬户中間雖經幾多之誤會然華商極能以誠靜隱忍堅决處之而外間不明眞相每生意外無稽之臆測但各馬路之商界聯合會實爲消除誤會發展商場敦睦邦交之機關竟有不諒其苦心殊爲恨事不肖如才運經商界亦有二十餘年平時守分營業從未敢多事此次隨衆要求實受良心所驅迫義務所應盡詎敢負固並因二十有餘年來目見耳聞種種之感觸醖釀於心遇時而發而心外之力不克遏止耳才運如斯推之他人亦多如斯至如總董陳君則民雖爲國會議員法庭律師然其爲租界中有名商店數家之股東而副董金君馥生爲河南路裕昌之主任俞君國珍爲天潼路蔡仁茂之經理社會中固常以穩健商人目之此外各馬路聯合會之職員及會員莫不爲商店行號之主人或店員苟非出自自動誰肯作此長久犧牲然以純粹之商人作合法之行動終不免發生許多之誤會實係平時彼此隔閡之所致才運今特借此機會一陳其臆愫希望友邦諸賢逹對於吾人合理之要求加以援助俾中外感情日益敦睦租界治理日益完善并希望在座諸先生及商會諸前輩不吝金玉殷勤指敎尤望各盡其力聯絡友邦人士宣逹華商之眞情消弭未來之隔閡使華董早日實現我國商界之光幸亦友邦商界之幸福也敬酒一杯祝諸公康健詞畢復由余日章將王君詞旨英譯一過次經王專使·李德立·楊小川諸君演說旣畢至十一時盡歡而散 
[爪哇華僑之迫切呼籲]  
　　中荷條約亟須修改業經巴逹維亞·泗水·三寳瓏·公推代表三人回國請願其先行者爲態理·韓希琦二君上月由滬赴京四出呼籲終未能動北廷外交當局之一顧而中荷條約訂明期限五年如須修改須預先一年提議屆期不言照舊賡續有效現在期限急迫故爪哇羣島數百萬之僑胞自得京訊後奔走駭告再敦促巴逹維亞之代表黄宣猷君卽日回國賡續呼籲本埠華僑聯合會昨接該埠來電云　君准二十八號可以到申前赴北京云 
[龍華製革廠問題之昨訊]  
　　聯合通信社云龍華製革廠去年由葉明齋暗售與日商佐野由佐野轉售於明濱議定價爲十六萬八千後爲外間所知大受羣衆所反對葉乃出而轉圜介紹皮商公會會長鄒靜齋與日商磋商收回計價二十萬草約亦已訂定約期交代葉忽謂廠中尚有附屬物件不在其中而葉售與日商及日商轉售於鄒之草約皆載明廠中所有一律在内因此爲之頓挫時日許久後聞葉以附屬物品在内未嘗不可須貼費一萬六千元鄒因輾轉反覆大爲灰心亦未允可而日商復有自行製革不願售與人之意故彼此磋商日趨惡劣至日昨聞收回自辦龍華製革廠之草約業已取消鄒君對於斯事倍極勞苦得此結果頗爲太息該廠將來究將如何此時尚未能預卜也 
[前留美學生監督靈柩到滬]  
　　留美學生監督黄佐廷之靈櫬前由中國號輪船運回因在長崎觸礁遲至二月二十二日始行到滬兹聞黄宅幕設狄思威路救主堂内定三月六號下午二時舉行喪葬典禮三時發引至靜安寺路西國墳山安葬 
[救主堂舉行升授主敎典禮紀]  
　　無錫聖公會聖十字堂主任會長慕高文君經美國聖公會大議院選充斐列濱羣島主敎已登前報昨日爲升授之期假座中華聖公會救主堂舉行典禮上午十時半由該堂區牧朱葆元碩士率領禮樂社全體及中西敎士三十餘人中西主敎八人依次入堂秋序井井禮服整齊旗幟鮮豔音樂悠揚衆皆讚許成禮時首領主敎爲江蘇轄境郭斐蔚君副領主敎爲皖贛轄境韓仁敦君及日本西京主敎德君引薦主敎爲華北轄境卾方智君及浙江副主敎沈再生君說敎主敎爲卾湘轄境吳德施君觀禮主敎爲浙江轄境麥樂義君陪贊爲雷德禮·戴澤民二會長讀證爲都孟高會長贊禮爲聶高萊會長來賓七百餘人堂中幾無容足地此救主堂爲華人自建之堂規模宏大佈置完善敎會遇有大典在此舉行最爲相宜前年浙江副主敎升授典禮亦在該堂舉行昨日爲第二次云 
[基督敎益賽會大會預誌]  
　　基督敎益賽會定於二月二十七日至二十九日開聯合大會於崑山路東吳第二中學校浙江兩區各支會先後派遣代表陸續蒞止擬於二十六日晚問開歡迎大會此間慕爾堂景林堂各會員業已籌備一切招待來賓該會共聚三天聞已請定聶雲台徐季龍演說云 
[半夜促醒隊第六次游行紀]  
　　前星期六晚八時許青年會商業夜校學生分會半夜游行促醒隊主任孫道勝召集隊員林昌兆·謝炳炎·顧馥棠·鄧叔平李懋德·王端甫·丁志明·鄭瑞麟·張叔雄·卞毓英等於該會事務所九時出發所過之地如民國路·新北門大東門大街·裏馬路·小東門等處是晚天氣嚴寒風雨交加居者閉户行者歸家惟該隊歌音所及皆尋聲而至相聚而觀傾耳靜聽至歌完方散聞該隊自組織後積極進行此次已爲第六次云 
[中西女塾歡迎會紀事]  
　　昨日午後二時憶定盤路中西女塾敎員住宅開交誼會歡迎該校增建校舍募捐董事唐少川·沈仲禮·朱葆三·温宗堯·宋漢章·陳光甫·穆藕初·郭標·吳煥榮·鄺富灼·曹錫賡·聶雲台諸君與會者除上列諸人外尚有中西來賓潘慎文·朱少屏·李載民·楊交涉員代表楊筱堂·曹省三·胡宗本·都立華·夏奇峰諸君葉蘇本清夫人·蔡式之夫人·胡崇禮夫人·温慶珍·孫芹忠·夏羅以·夏露德·施惠珍·王文生·王理生·施美珍諸女士該校中西職敎員貝厚德·鮑列伯·柏克德·德麗霞·蘇梅德·梅藹蘭·李淑德·吳玉芳·沈彬貞·潘玉梅·王紫英·海梅·史鳳寶沈均·朱潤之·倪逢梅·馬雪珍·吳玉芳·林美德·張敏錫·方恩錫·張慶娥·宋藴珍·許秀英·張引南諸女士·及張慕·樓天權·棠克思諸君的克生夫人數十人中西來賓濟濟一堂由奥耳君都立華君·的克生夫人·林美德夫人·潘玉梅女士·相繼奏琴唱歌以潘女士之鋼琴獨奏最爲按節合拍音韵悠揚欵客以西式茶點殷勤招待竭盡周旋之禮直至夕陽西下始各盡歡而散聞各募捐董事將訂期再行討論進行方法云 
[人力車公會常會紀]  
　　昨爲華洋人力車公會常會之期到者頗多提議事項如下（一）提議會董凌麗堂對於公會有意見不融現由會董民 
蔣海清出爲排解（一）會員包國香提議本月如不將照會開放半成將來深慮某公司出價收車於本會營業實多妨礙王保相主張相同嗣經洋會長及會董陸德泰主張暫時照舊俟下次十號開特别會再議（一）提議本會書記朱子帆身後蕭條由洋會長代表謝金鏞等倡議共同資助當凑成百數元給朱家屬 
[三新紗廠工人罷工]  
　　楊樹浦路三新紗廠南北兩局日夜班男女工人共約四千人近因該廠南局粗紗間減省工人且因更換管車起釁於昨日起全體罷工該廠總辦盛玉齡得悉後深恐人衆要挾肇事立即報告該管楊樹浦捕房捕頭派探季立仁·陳銀松·往將爲首吵閙之小工任扣子（即小白毛）拘入捕房押候查明解究並飭中西探捕隨時前往彈壓一面勸導各工人早安一業不得集衆要挾致干咎戾 
[逢吉里之炸彈聲]  
　　住居公共租界南京路逢吉里三百四十二號門牌已故沙遜洋行買辦沙遜阿四之子沈延齡前迭接郵遞恐嚇信函向之勒詐洋十萬元均置不問詎至日前之晚九時其家門首忽有炸彈發現砰然一響聲震四隣均出外探視見里内路燈已被炸碎一時譁然事後由沈據情報告老閘捕房諭令華探居阿巧協同西探前往查勘一過遂將地上所遺碎彈片帶回捕房禀請捕頭核示 
[三誌楊樹浦之搶案]  
　　獲盜越監脫逃 
　　舊曆去年歲尾楊樹浦路長安里八百十號門牌居婦陳王氏家被盜刦失銀洋衣飾經眼線偵知贓盜某甲匿於大連灣路報告六十七號華探陳明德禀明捕頭協同六十二號西探目密往將甲及其妻妾人等一併拘回甲已供認夥刦剥攫案多起由捕頭飭令分别收押聽候解究等情略紀昨報兹悉眼線名戴金紅甲姓夏其妻陳氏·及蘇州婦人王陸氏·吳淞婦人楊楊氏·並各種證據由探獲入捕房後夏供認除夥刦陳王氏家外其蘭路七百二十號門牌邱天生華特路祝家浜居人瞿根福培克爾路奚家浜居人奚生林姜吉榮等户被刦衣飾銀洋及華特路甯國路等處剥攫行人趙子山（即竹山）樊根生·季阿五·瞿根林·茅根林等綢皮衣服鈔票銀元金表等案均承認同夥不諱故卽分别收押迨押至前晚夏忽越監脫逃偵騎四出兜拿未獲該捕房華探目陳銀松以眼線戴金紅亦有連帶關係故昨晨將戴與三氏一併解至公共公廨經李襄讞會同義副領事羅斯升座第三刑庭研訊即由該中西探投禀前情請求展期俾再偵查云云堂上准如所請着將戴與三氏分别收押展期下禮拜六解訊 
[汽車撞斃人命之騐訊]  
　　東嘉興路萬康醬園小主張祖康前日下午偕汽車夫葉祥木駕駛自備汽車儎乘眷屬繞游各馬路至虹口北四川路武昌路轉角並未鳴放汽筒緩行致現在南京路永安公司辦事之粤人楊伯祥在彼雇乘黄包車不及避讓突被撞倒碾傷頭額等處頓時血流如注不知人事張肇禍後仍將汽車開行圖遁經楊之同伴蘇靜生鳴由二百二十七號華捕到來喝令將車停止並帮同將受傷人扶上汽車傤至同仁醫院求治奈楊腦部受傷甚重不及醫治旋即因傷身死捕房得報立飭中西包探將葉拘入捕房收押一面將屍舁入斐倫路騐屍所昨晨傳集一干人證禀請公廨張襄讞於十一時許會同英包副領事蒞所飭吏檢騐得死者委係被撞殞命遂填明屍格升座公位先由屍屬代表台維師律師至案陳明死者廣東人年四十九歲家中惟有一女在滬云云繼由永安公司大班英籍粤人郭標投案聲明死者甫於今正至公司經營以故尚未派有職務云云又據二百二十七號華捕禀稱死者在北四川路武昌路轉角處泗門汀上似欲穿過馬路詎被告之汽車自北至南於轉角間並未鳴放汽筒致車前右首之輪盤突將死者撞倒磕傷腦部該被告於肇事後並未停輪迨我聞警上前喊令停止距離出事地點已有四五家約計三丈多遠當因死者受傷甚重遂令儎至醫院云云又據死者之同伴蘇靜生投案證明當時死者被撞情形又據某西人至案證明死者被撞狀况並稱被告於轉角處並未鳴放號筒且開駛甚速致死者不及避讓云云質之汽車夫葉祥木供稱車中所坐係女客二三人我祗領到開車之半照以故不能司機是日實係小主人張祖康自已開車蓋主人領有完全開車執照故我當時坐在右首主人則在左司機後來至醫院確係我開等語中西官得供會商之下判着郭標具結領屍棺殮葉祥木押候補傳其主張祖康到案下禮拜三研訊 
[法總巡嚴禁烟賭之訓令]  
　　探捕告密另有特賞 
　　法捕房總巡施美德君以本租界私開烟膏店舖及私設燈吸·窩賭抽頭等事時有破獲迭經各捕房嚴厲查拿到案重罰嚴辦尚不足以期盡絶故於日前特頒訓令着各捕房中西探捕密查報告會審公堂追究另有特賞其文曰爲禁止本租界私烟生意私開烟館·及賭場等自當愈力愈妙爲此本總巡特商會審副領事决定每遇西洋巡捕·本地巡捕·或偵探能以眞實之報告使會審公堂追究私烟商人或開設私窩烟賭等人則於會 
 
 

Page 11

 
 
審公堂所罰犯人之欵内提百份之五賞給該巡捕或偵探此項賞欵並不將巡捕每月所能得之賞金扣除由各區捕頭或偵探總長發給該巡捕或偵探等可確信决不將共姓名宣佈如巡捕報告格外緊要情形本總巡且有特賞之權本訓令自二月二十日起實行譯成華文於巡捕上差會集時解釋兩天以示遵行西曆一千九百二十年二月十六日總巡施美德訓 
[公立上海醫院開診]  
　　南巿三泰碼頭公立上海醫院自舊曆去年十二月二十六日停診後住院病人仍舊診治外每日特别診有十餘號留院值日之醫生異常忙碌昨日開始門診内外眼科等病人因停診多日甚爲擁擠内科打針及外科手術均以午前無暇處置留在午後施行云該院見習生已有一年程度如有程度相當品端體健者聞尚可以插班該院又擬於老西門外方浜橋相近借一民房設一分診處以便該處附近病人云 
[徐州同鄉會之懇親會]  
　　日昨下午二時新閘路康樂里徐州同鄉會因陰曆新年開懇親會到者有名譽會長黄以霖正會長姬佛陀副會長朱遐九董事劉仁航·劉璵卿·潘鶴亭·及會員共百二十人當山主席報告開會宗旨並全體行團拜禮繼由副會長朱遐九報告經過情形及各項開支賬目略謂本會成立已有八月所辦善舉頗多即舊年七八月間施藥一事計徐州方面藥費不過數百元而拯救數千人即上海方面亦拯救甚夥去歲年底又由姬會長捐助棉衣若干套米票數千份均由本會派人切實施放同鄉之中無論貧富莫不歌頌姬會長之盛德不置謹代表全體會員致謝繼由劉仁航劉璵卿潘鶴亭相繼演說語極懇摯繼許恒山因發明打花玻璃擬邀集同鄉組織打花玻璃公司經多數贊成直至五時始茶點散會 
[甯波同鄉會坐辦受任]  
　　甯波同鄉會添聘楊枕溪任駐會坐辦曾見報端兹悉楊君已於昨日正式到會任事該會各董事及會員對於楊君均甚歡迎聞其入手辦法擬先廣徽會員擴張會務云 
[議設黿山帮灰船公會之縣復]  
　　上海縣沈知事致南巿縣商會公函云逕復者前接公函以洞庭石灰船帮陸竹泉等議設西山黿山帮石灰灰船公會擬具章程等件轉由貴會函送來署請予核准等情查灰船業已有公所西山黿山帮亦在其内前據他帮呈請另立公所當以駢拇指易生爭執該公所如有辦理未善之處儘可隨時集議改良不必另立公所等語批示在案察閱陸竹泉等來呈所云公會實即公所之易名該帮旣向在公所範圍以内事同一律未便貿然聽其設立致啓紛爭除批呈及附件均悉查該帮本在石灰公所範圍以内現擬另組公會是否已與公所商妥案經縣商會函轉前來候函知商會查明有無爭執情形復候核辦可也此批揭示外希即向石灰船公所查詢明白並希見復以憑核奪專復並頌台綏 
[閘北慈善團照常施粥]  
　　閘北慈善團去冬設廠施粥已誌前報兹悉該團於小除夕晨間趁貧民至廠就食時按名發給米票以便度歲大口二升小口一升共散去米票五六千張再遇有道路上極貧苦之老幼由各司事按名散給米票計發去八九千張統計施散白米一百五六十石復於新正初五日起仍照常施粥矣 
[連日邑廟豫園之熱閙]  
　　連日天氣睛和適逢舊曆歲首滬城邑廟豫園中每日自晨至暮游人擁擠異常宵小扒手乘間竊發因此失物者日有數起該處一區二分所王警佐查悉前情即擬派警前往彈壓惟所中各長警已於各處加派雙崗不敷差遣乃面稟徐警廳長令飭游巡二隊選出長警三十名蒞園分段照料並勸令游客分左右來往以免擠軋 
[青年會今晚之影戲]  
　　現有加拿大游歷員帶有最新製成之加拿大各處勝景·及實業種種活動影戲到滬今晚八時假青年會大堂試演除遍請加拿人士外凡滬上各界醉心風景及欲研究實業者届時均可自山往觀並不取資亦無需塲券云 
[沈知事赴杭即返]  
　　上海縣沈知事前日上午乘坐滬杭甬火車前往杭州謁見盧齊軍民兩長面陳要公公畢即於本日晚車返滬 
[趙署長誥誡長警]  
　　昨日南巿第一區警察署趙墨林署長召集各棚長警點名後即面諭謂現在新年五天已過地方防務全賴警察負職斷不能稍示玩誤嗣後不得無故擅自離去職守凡落差後始遇要事外出必須向上級長官稟明核准後方可惟須報明門崗訂明時刻回歸至出外時不得以新年爲名附入民間賭博倘敢故違查出定予處分不貸 
[掮大門意欲何爲]  
　　上海巿經　陸崧侯家居本城西唐家弄某號門牌前日（二十三日）下午三時許突有一人雇黄包車停歇在陸經董家門首旋即掮卸陸之大門一　裝上黄包車向西駛去不知含有何種意思事後經陸經董報告該管二區二分所孟廣銘警佐誠恐發生危険立飭長警二名不分晝夜蒞陸董家門前一帶保護一面由孟警佐據情申詳淞滬警廳徐廳長請示辦理 
[諭禁宰售呆猪]  
　　邇來南巿宰猪公所時將呆猪私行宰殺在巿混售事爲淞滬警廳偵緝隊士查悉以其有礙衛生密報徐廳長派員往查屬實立時諭飭該公作即日停宰此等呆猪如違究罰不貸一面傳諭肉業董事榮銀和等擬具禁止辦法限日具復 
[甯波源新皮貨店倒閉後之查欵]  
　　上海縣商會接甯波總商會函云逕啓者本年二月十四日據甬莊恒孚等二十二家略稱竊本埠東門源新皮貨號股東顔三近獨資開設與莊等銀洋往來歷有年所本届年底忽然倒閉該莊等二十二家往來洋四萬六十餘元又該各户存欵洋二萬一千餘元共計虧欠洋六萬七千餘元檢查該號内部之存貨賬底僅祗值洋八千元之譜不敷甚巨所欠各債務應山股東顔三近負完全責任查得顔三近在滬杭京蘇各埠摒設店舖甚多所投股本多半由源新劃出爲數頗鉅此項資本自應悉數扣押作爲抵償源新欠欵之用除本埠業已向各該號聲明扣押外兹將外埠顔三近所摒設各店之地名·牌號及投資數目開具清單略請貴商會迅予分别函咨各該管商會通知各該號將顔三近名下所有股本悉數扣押不准顔三近自由提取以及拆股頂替等情并希各該管商會將扣押情形函復備查至紉公誼等情據此查源新皮貨店倒閉虧欠甬莊爲數甚鉅據稱顔三近摒設各埠商號其資本多半由該號劃出自應暫緩處分以杜移轉而資抵償相應函請貴會查照後開商業牌號地址及其資本數目分别函知該號經理將顔三近所有資本暫緩處分以杜移轉而資抵償 
[迷路男孩待領]  
　　高昌廟地方昨有迷路男孩一口姓葛名阿大手携圓式有蓋小籃一只在途哭泣似係浦東口音當爲崗警帶所轉送二區警署出示招領 
[扭控誘逃父妾]  
　　當夥李伯春之父業已病故遺有一妾楊氏不安於室於去冬在湖州原籍捲逃無踪李在滬得悉找尋始知爲胡琢賢誘逃藏匿遂將胡扭控四區二分所轉送地方廳訊辦前日下午山檢察官提案研訊原告投案請追交該氏到案質之胡琢賢否認誘匿問官判胡交保候查明該氏實在下落再行核辦 
[誘逃寡婦案之發覺]  
　　閘北新民路小工頭袁才翥之寡弟婦王氏於去冬十二月十九日將家中所有席捲而逸袁偵騎四出前日始悉爲住居杉板廠之周阿福引誘姦佔遂前往將男婦捉獲扭送警所移送地檢廳昨午由檢察官提案預審一過諭周阿福袁王氏分别收押袁才翥退去候再復訊 
[汽車碾傷行人之訊判]  
　　俞甫榮於上年陽曆十二月一號行經法租界西新橋街被張金生所駕汽車碾傷脚骨由巡捕到來將俞及張一併帶入捕房將受傷人送醫院醫治一面諭張交保候傷痊再核在案昨因俞傷醫愈故將兩造傳至法公堂請訊先據捕頭上堂稟明前情詰之張金生供是日民人駕車至該處適前面電車停歇街口故民人之車由東往西並撳喇叭不料原告從電車旁衝出碰在葉子板上以致撞倒實係俞自不小心求察俞供實因民人耳聾未曾聽得喇叭聲是實中西官以被告自不經心判將案註銷醫費各負一半 
[昨日公共公廨訊案紀]  
　　昨日（星期三）上午公共公廨第四民庭輪應關讞員及美丁副領事會審排審之民事訟案本有四起除沈錦富控朱保羅不理欠欵案兩造均未到堂改期再審外計訊判三宗如次（一）「王松岩及　慎齋控周培仁抵單不贖案」此案前經判决被告備欵取贖無保拘押兹被告以在押口久稟請開釋出外料理故而提審原告王松岩對於被告請求尚不反對而葉慎齋本人不到由其律師致函公廨反對被告請求「結果」以姑念被告在押日久准予釋出料理（二）「彚康莊許仲祥不贖田契抵借本利銀八千六百八十五兩二錢三分案」前次傳訊原告之律師謂該田畝有人出洋一萬二千元購買請准予變賣而被告之律師反對故着候展期十四天再核昨晨屆期兩造之律師上堂各述數語「結果」准予原告按照所稱價目出售田畝（三）「黄連甫控唐東生不理所出償還貨欵期票洋五百零八元案」山原告之律師上堂聲稱據被告之律師謂被告承認控數請斷令償還等語「結果」原告得直至第三公堂原排有李襄讞及西班牙副領事魏君會審西班牙商同康轉運公司呈控經理浦澄熙違背經理合同一案因昨日捕房瑣案甚多一二兩庭不及審訊臨時增加第三庭受理故此案並未審問業已另行訂期矣 
　　又下午第四民庭由李襄讞會同英包副領事審訊源昌新煤炭店股東趙澤林·韓榮生·馬方生·同控該店股東兼經理司賬應月發·俞錦芳·不理股欵洋二千餘元及趙個人控告應俞兩人不理借墊本利洋五百三十元兩案後者已於本月十一號判决以欵係源昌新所用限兩禮拜内着源昌新償還逾期將店發封兹係傳訊前案由原告之律師上堂譯稱兩造在外訂約和解請求改期如被告仍不照約履行再請訊究至於判决之欵被告現已還洋三百三十元故發封店屋之堂諭亦請暫緩執行云云被告之律師亦曾到堂所言與原告之律師大致略同「結果」以兩造律師聲請展期雙方調處應准予展期再訊十一日之堂諭並准緩期八天執行第一民庭由俞襄讞會同英卓副領事續審英商喊喱洋行控塘山路老福興號股東樂永來任廷標定購洋碱五十噸貨到僅提取一包餘均不出請追貨價等欵銀九千四百五十六兩一錢六分案 
　　兩造供詞已誌前報兹係兩造代表律師辯論而樂之律師仍否認伊之當事人係老福興股東「結果」兩被告仍交原保改期宣佈堂諭 
[錢莊夥私用賬洋]  
　　福建路德康錢莊夥章子秋因陸續私用賬洋六千三百元經該莊經理馮子佩查悉於前日報請捕房派探將章拘押昨解公共公廨請究經中西官略訊一過判章押候展期一禮拜開審 
[賭博毆警分别拘留]  
　　直隷人曹小四子·孟廣權·孟明等昨在浦東爛泥渡怡和里某號屋内因賭起釁互相毆打崗警崔振邦上前解勸反被扯破制服當由該警急鳴警笛召集鄰崗巡警將曹等三人一併拘解三區警署曾署長訊明前情以曹小四子糾賭起釁着拘留五日孟廣權孟明二人毆辱巡警拘留十五日以示薄懲 
[戈阿根押候再訊]  
　　住居法租界之戈阿根在雲南路大慶里二百零六號門牌　　　賭窟曾經捕房將烟賭客俞阿二等十人拘解公共公廨訊明判各罰洋五十元充公候提戈到案訊辦在案前日經老閘捕房華探顧阿根協同西探將戈提獲昨晨解送公廨請究據中西包探上堂稟明前情訊之戈延律師到堂辯護俞襄讞核供商之英卓副領事判戈交二百元舖保候展期七天再訊 
[私藏煙土嗎啡之科罰]  
　　法捕房捕頭阿而風西日前偵悉紫來街某里内邱德林家私藏烟土及嗎啡爰於前晚帶同包探暗差捕等前姓邱家抄出價值二千餘元之烟土數只嗎啡數磅置在篾籃内一併帶入捕房諭邱交保候究昨解法公堂請訊捕頭上堂稟明前情將烟土嗎啡呈鑒詰之邱德林供烟土實係民人由某處購來嗎啡係朋友張德山寄在我處張現往廣東是實中西官判邱罰洋四百元充公外並提張到案訊辦 
[混兌假羅卜票之禁押]  
　　甯波人江財榮前日將每張十元之假羅卜票六張持至楊樹浦路六百六十六號烟紙小錢店混兌銀幣經店主周梁成察破將江連僞票一併扭入該管捕房押至昨晨由探蔣阿二解送公共公堂請究先山原告投訴被告混兌情形將假票呈察次由虹口捕房八十四號西探目利扶司上堂稟稱該被告前曾將此類僞票向印人行使經拘解公堂因訊無行使僞票確據故將其開釋今乃再犯顯係有意作僞應請嚴辦云云質之江供稱此項羅卜票係在外國做工時收受實屬不知是假等語中西官核供會商之下判决江財榮禁錮西牢一年半僞票銷燬 
[指控攫物]  
　　魯人葉生陽前日糾同在逃之三人至北四川路弄内攫取卓良英手上所戴金戒一只並現洋兩元逃逸經卓偕證蘇其昌沈素控由閔行路捕房派探王少廷將葉拘獲詰問口供不認諭飭押候解廨訊核 
[華捕指控摸竊皮夾之辯論]  
　　老閘捕房一千二百七十四號華捕路長生指控張全全在愛多亞路摸竊皮夾等情昨晨由包探姚錫卿將張押解公共公堂請究據姚探與西探鼐鐵相繼投訴據被告張全全在捕房聲稱並未摸竊原告皮夾惟因前曾犯案經公堂訊押西牢四年逐出租界其姘婦爲路所佔路恐向尋事是以將其拘究等語並據路捕供稱伊在愛多亞路觀看戲法被張摸竊皮夾因鳴警笛當由四百十七號五百七十號兩華捕帮同將張拘獲是實又據該兩華捕上堂證明當時帮同將張拘入捕房情形訊之張全全延律師到堂代辯否認摸竊並稱張在法租界春興客棧爲夥原告因姦佔其姘婦恐被告不甘是以誣指有見證到堂可以證明是時有吳根福投訴爲春興客棧主被告是伊用人於舊曆十二月二十八日到棧等詞旋據張全全供稱前雖犯法現已改過於二月十四號由西牢釋出後即至法租界春興客棧爲夥於二十三號在棧房門首·被路誘人公共租界指爲摸竊求鑒又據婦人羅氏供稱家住勞合路係路捕之妻與張並不相識中西官核供以兩造各執判張仍帶回捕房候查明實在下禮拜三再訊 
[道婧公署批示三則]  
　　松江縣公民黄文鎬等呈爲善堂積弊愈益糾紛仰懇派員澈查另選總　以保公産而救嬰命由呈悉查此案前據該縣公民王鏞等來道呈訴當經明晰批示在案據呈前情仰松江縣知事澈查具報再行核奪 
　　松江縣公民鍾永顯等呈爲劣董舞弊環求飭查由呈悉已於黄文鎬等呈内批示矣仰即知照 
　　陳汝能呈爲庇盜殃民秘密判决請求依法懲戒勒令諭知由呈粘均悉查此案究竟如何情形候令海門縣知事查照依法辦理 
[誌謝]  
　　商務印書館婦女雜誌第六卷第二號及英語週刊第二百二十八期均已出版昨各承贈一册書此道謝 
來件 
[答客問青年會之益（黄炎培）]  
　　客問青年會之益如何應之曰子勿問青年會之爲益於青年且察青年所受於現在社會之害如何也余之戚·之族·之鄉里青年之溺於酒·於色·於賭·於烟者不知凡幾三五爲羣勇者倡之願者和之相尚以爲非相脅以爲惡其究也伐其性傾其家喪其身蓋無得而倖免焉而强不逞者乃重爲地方患余憂之懼之然而彼青年豈好自墮落哉無社會敎育以卹其身心浸染於萬惡社會之感誘不自覺其放於下流耳青年會者社會敎育之新組織也揭其要恉曰發展知識曰增進健康曰敦礪品行曰養成活動之能力而歸本於鑄造完全有用之國民舉其事業有集會講演有書報報有創設健身房者有開辦種種學校者凡其所爲不第在喚醒青年俾知酒若色若賭若烟等惡習之不可爲且知已之爲社會一份子宜如可啟發其個性本能而有以自救於人類蓋青年會之社會敎育精神的而非機械的積極的而非消極的也余聞年來青年入會者日益發達青年會會員之增多即地方不良份子之減少然則青年會之有功於社會國家夫豈淺鮮客曰有是哉於是咨嗟嘆息而退若重有感觸者 
[中華新傘之發明]  
　　安徽汪農麟君鑒於吾國工業之不振頗有志於發明製造積十一年之試騐成中華新傘一種即擬開廠營業兹將該傘說明書摘録於後以告熱心實業者汪君住長沙靈官渡十九號裕甡公司如有通訊可逕寄該處 
　　一由華新傘大小分　　　　四種最大吋數之傘收摺時其長不較一尺且配以可能摺疊之袋用傘之時將袋摺合絲毫不佔地位裝傘時形如一匣中有鐵絲作幹能保新傘不受壓損 
二傘骨純用鋼製經用固不待言收摺亦無顧慮 
　　三傘衣分綢料布料兩種又别爲黑色·淺灰·深灰·湖緑·醬黄等色黑灰二色中更備油綢油布兩種無論何人携用新傘均能選擇滿意 
　　四傘柄分木製竹製角製牙製四種製作精巧式樣玲瓏能使携用之人有雅觀便利之喜 
　　五傘頭分特别普通兩種特製者除能拆下裝上外其中附有裁紙小刀一柄極便途中切割之用 
　　六中華新傘之傘衣係特别縫製携用之人可以隨意更換脫卸裝套均極簡便凡備睛雨兩副傘衣者定能節省經濟不少 
　　七中華新傘可以收摺放諸衣袖而不覺則大衆集會之地可無遺失擠壞之慮則難測之天時亦得有預先綢繆之便 
　　八中華新傘衣可隨意更換如須配置亦能重購是備置中華新傘一柄能長用新傘實有佐携用之人恒得形式雅麗經濟節省之益 
來函 
[鎭江冬賑局募捐啓]  
　　鎭江城外冬賑局放粥設有多年歷由冬至開放清明節止專爲普濟旗漢回族孤孀殘疾男女老幼無業謀生之飢民所設按日由早七句鐘放起五句鐘告止飢民就食者不下萬餘口藉此温飽圖存客歲開廠以後雨雪纒綿來食粥者較早年增半倍矣近年商塲疲敗來緣甚稀兼之米價高昂是以掣肘萬分竊思開正以後放期甚長缺欵尚鉅且飢民日在泥淋之中困難已逹極點若不設法續放勢有待斃之虞不得已登諸報端懇乞諸大善士慨發仁慈解囊相助以濟衆生使數萬口飢民不致凍餒皆由福蔭之所賜也倘蒙俯助不獨飢民感戴即職事入亦永銘心版矣鎭江冬賑局發起人吳澤民朱中孚王小泉楊懿甫等公啓 
雜評二 
[商業消息（訥）]  
　　歐戰以來我國商界沉沉無生氣已久乃不謂去年各業均有盈餘此誠上海商界之好現象也 
雖然如此獲利亦甚微實業製造不發展則商無以供運用而不能推廣海外貿易不發展則商之運用僅在一隅而亦不能擴張故今第第一希望在振興實業製造第二希望在經營海外貿易二者相輔以成國人苟能盡力於此則商業始有大發展之一日前坐失機會於歐戰時者今猶得挽救於歐戰後焉若國人長此遷延而不知奮起則商業安有再進一步之盟乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
社談 
[重洋咨訪記（四）（本報特派員）] [  一之]  
　　南京郵船中之七種人物如上所述旣可得其梗概而此七種人物中之語音若加細辨却有三種可得聞者一爲上海音學生之語言也福建廣東大江南北之男女各生恒習之二爲廣東音商人之語言也渡美華商操此者十人而九三爲英語航海家旅行家之語言也自視上述兩者爲更普遍矣兹將七種人物中足録者詳誌如下 
　　一劉義基女士MissCatherineLau廣東香山人浦東廠商劉慶年君之第五妹上海中西女校出身曾任神州郇光兩女校琴歌敎授擬往美國渥海胡州Ohio之奥百靈學OberlinOollege習音樂 
二林玉苑Mr·Y·Y·Lin字淵聲福建龍溪人上海纈菲路聖約翰大學敎授林玉霖君之第六弟聖約翰大學出身往美國印地安州之漢納佛學院HanoverCollege習普通科 
　　三續克昌Mr·K·C·Hu吉林人天津南開出身往美國玉瓦州之格林萊學院GrinnellCikkege習敎育 
　　四洪錫之汕頭人曾肄業汕頭華英學堂香港皇仁學院擬入美國波巿頓大學 
　　五伍于衍廣東新寧人曾在舊金山任中西日報記者十年現充同報經理 
　　六李公武廣東人曾在英屬坎拿大之雲高華埠任新民國報記者現赴檀香山主自由報筆政 
應時談 
[度歲雜感] [  厚生]  
　　桃符聯萬户爆竹徹千門噫一年又過一年春百歲那有百歲人誦之不勝今昔之感 
　　余生也十八歲歲家鄉歲仳離已三秋新年不享也四矣憶昔兒時竹馬青梅嬉舞庭前繞大父膝下牙牙博貽嘖嘖索言怪誕神鬼事樂何如之乃自民國五年負笈揚州此中滋味不復吾享矣 
　　我校中採用陽曆年假垂十載矣陽曆之利便盡人皆知無庸贅述而倣傚者寥寥余良不解怎麽改造建設怎麽新新主義說得津津有味而欲其犧牲舊曆新年則决不能捨可笑誠可笑於此可見其昔日之大聲疾呼者未始其爲口是而心非也可嘆 
　　十七午後舍弟德新自滬返道取揚州因得一聚首焉弟年纔十五耳已隻身飄泊自食其力愧我大宋壁立馬齒徒增誠有慚多多矣是日晚有友陳某戲仿東坡先生之無事此靜坐一日似兩日人活七十年我已百四十句製爲無事此度歲新年更舊年人活七十載我已百四齡四句以示吾蓋友爲此以嘲人之雙過年（舊新二年）也 
金烏西墜電光勃發余坐自修室中同學友問曰時已不早申報胡不來大事堪悲政局奚若眞令人望穿秋水也後得悉休假停刋事因嘆彼亡國民之苦無書可閱無報可讀其悼痛又不知何似也雖滔天之浪更孰從而知耶 
　　十八聞友云任校長孟閑前自海外來鴻謂曩日之種種疑問悉行解决不日回航想他時一帆風送定有足以澤我民蒙膏我國家矣是不能不謂舊年中之好新消息也 
　　二十日（夏曆初一）第一課吾級爲國技僉言睡獅中國中國睡獅今當應吾拳而知所自醒矣兹雖語近滑稽要愛國心切亦大旱望雲霓之語也 
　　二十二日爲予校成立紀念日新雨中操場落成日本擬演劇誌喜後礙於經濟不果爰聚餐於大食堂中觥籌交錯餚饌雜陳歡如也誰謂吾輩舊年不樂此豈非吾輩新年之點綴耶 
　　課餘之下友人三五輩促膝謂去年新年時見某記載詆吾校逆情爲高不知信而見疑忠而被謗此屈平之青魂渺渺沉於汨羅也况改良社會之事業必先已而後人已不正焉正人哉吁今之人不樂善也如斯哉不責其已不爲轉相與 
[豪興舊新年之習慣（　）]  
造作言語纔說得失誠不知其是何居心也有感於此數端謹識之以實自由談弗曉讀者諸君亦有所感也不 
劇談 
[論新劇之功用] [  黄厚生]  
　　歐西諸小說家近已由浪漫派進而至於寫實派自然派戲劇者妙好之寫實也而表演也純乎天籟感人也亦是最深故近今學校中都有新劇團之組織意本此也乃月之六七九十四夜爲揚州學生聯合會演劇籌資之期届時大雪霏霏行人戒途致觀者寥寥是固天不佐美亦社會對於新劇之信仰心不如舊劇之濃厚也推其心理約有多端粉墨登場鑼鼓喧闐洋洋乎爲悅耳之音匪若新劇之軍樂嗚嗚風琴唔唔也生旦净丑錦繡蟒袍華華乎五光十色之形匪若新劇之衣服悉家常日用之裝司空見慣也宮商子羽聲腔和諧盈盈乎盡是難能之曲匪若新劇之易爲無節可擊拍也以是人民對於新劇之觀念亦因之而薄弱曩所謂改良社會者亦消失於無形其編劇本者以人民之薄信仰心特寫英雄兒女諸言情事以迎合社會於是乎劇本不實臺演不眞漸而離漸而幻漸而愈離幻焉其去演劇之本旨相遠奚天壤哉故吾謂劇本當藉資歷史根據於實事而寓以敎育原理養成其愛國合羣諸美德加以普通智識輸灌其日用循常之學理參以技擊故事陶冶其尚武鍜鍊之精神至引起人民信仰方面演往事亦不妨着以玉帶蟒袍奏音節亦不妨採用國樂予言如斯未知當局以爲保如（却酬） 
詩録 
[長沙吟] [  汪汲青]  
　　長沙非故鄉安能戀久居况當兵戈年榛棘披荒途秋風颯颯起萬木垂蕭疎佳人望無際杯酒空躊躇 
躊躇在何所高臥湘江旁青燈照衾幌鳴雁過西廂攬衣起徘徊戚戚悲中腸胡爲遠行役骨肉天一方 
　　骨肉日益疎城郭日已非男兒重恩義安忍遥相違有酒不敢斟有琴不敢揮苦此漫漫夜坐視東方晞 
游戲談 
[一笑録] [  劍南]  
　　某君訪友友適外出其子肅客入應對之際涙涔涔下某君怪問之對曰戰戰兢兢汗出如瀋某君大笑曰爾之汗乃出於目實爲罕見 
某敎員講授孟子至棄甲曳兵而走一句曳兵之兵字不作兵器解而仍作兵士解於時座中一生起立問曰誰有大力曳此衆兵某敎員面赤不能答 
　　一日父問兒曰爾言今年考試名列第一顧頃間有人告我云爾考在最後一名何也兒笑曰父親且倒數轉來非兒第一而誰 
　　某學究授蓼莪篇擬效王裒之三復流涕顧欲哭無涙更法劉禪之閉目無語一種醜態生徒見之皆閧然大笑學究老羞成怒曰予每授此往往涙下如雨今者涙泉已告竭矣何笑爲 
新聞拾遺 
　　放花炮頑童惡作劇甯垣夫子廟一帶日來每至晚間一般頑童均在該處燃放各種花炮以爲戲樂日前有釣魚巷妓女數人乘坐黄包車由夫子廟經過内有頑童某甲手持花炮一枚對準某妓放去某妓避讓不及正射在頭上竟將頭髮燒去一大塊某妓受此重創大呼疼痛不止當卽下車扭住某甲偕赴某區警察署經署長略訊一過某甲實係有意戲弄暫罰拘留一面令某甲出資十元交某妓作爲醫治燒傷頭髮之用某妓猶不肯依非將某甲從重罰辦殊不足以洩忿說者謂某甲如此高興眞惡作劇哉[  冠英]  
　　蘇州十中學運動會預誌蘇州工業師範二中農業醫學東吳桃塢晏成萃英英華等十中學校每於春季舉行聯合運動會今届第四次會期現已議定運動員分二組凡體重一百磅以上者列入甲組而一百磅以下者編爲乙組各運動員祗能擔任運動四項個人奬章分銀銅綢條等三級甲組總平均最優勝之一校奬有銀鼎一隻錦標一方乙組祗奬錦標一方會期約於四月下旬場址假城内王廢基公共體育場云[  懷之]  
　　送財神乞丐敲竹槓甯垣風俗每於陰曆正月初五日有乞丐多人特備泥製財神像挨户分送敲鑼擊鼓口唱吉利語藉此大敲竹槓每户必予以數十文始去日前初五日俗傳接財神之期若輩故態復萌特於是日清晨用彩亭一座内置泥製財神甚多以乞丐二人舁之另有破鑼一面破鼓一面游行街巿每家致送財神一尊索洋一角詎知行至評事街有某姓閉門不納堅不收受一般乞丐硬行將門敲開定欲某姓收受某姓主人不禁大怒立將所送財神擲之地上於是兩方在始而口角繼而用武適崗警到場竭力排解令某姓予以銅元數枚並向乞丐嚴加申斥其事始寢似此蠻横乞丐硬行大敲竹槓有治安之責者不可不亟爲取締也[  冠英]  
小說 
[女虚無黨員（四）] [  蔣夢芸]  
『二層十六號惠而生業醫····安尼····助手』 
　　白洛斯看了暗向總監使了一個顔色兩人仍回到招待室白洛斯向總監道總監這是眞確的了我們趕快行事罷要如遲了恐怕又要生變總監低一低頭做了一個暗號許多便衣警察都聚在門前聽總監的命令總監吩咐他們將全體分作了四隊一隊守住大門一隊守住便門一隊守在電梯的旁邊一隊上樓守住十六號衆人都依了吩咐去了總監便和白洛斯同到經理室經理見了便知有事發生了總監用着威嚴的口氣向經理問道剛才有没有兩個醫生一個喚作惠而生一個喚作安尼的進來經理道有的總監道住在幾層經理道二層十六號總監道你可知道他們有出去没有經理道没見他們外出白洛斯接着道我們旁的話不用多說現在就請你傳下一個命令立刻將旅館的前後門一齊關住一刻鐘以内暫時斷絶交通無論什麽人不許進出你做得到嗎經理聽了一呆心想這件事如何能照辦不獨旅客方面有不方便那十六號兩個醫生更和他自已有秘密關係要如照白洛斯所說的去辦這兩個人自然有危險但是警察總監的命令誰也不敢違反想了一想得了一計便和白洛斯說道白洛斯先生這又是什麽事呢他們兩個人更有什麽緣故要將門關住我實在不明白你的用意請你將這個理由說給我聽我也可宣佈給旅客們明白總監道也好你不知道眞相你决不願意服從我們的話現在我和你實說十六號兩個假冒的醫生是虚無黨的黨人我們現在要捉他你可明白了經理聽了知不能免遂道黨人嗎那不是尋常的事自然應該照辦不過我也須通知他們旅客和所有的僕役使他們可以準備請你限我五分鐘實行關閉門户總監應允了他他就拿傳話電機一一宣佈這件事不過他說話的聲音又輕又低總監和白洛斯實在聽不出他說的話這時候總監左手拿了一隻錶緊緊的看着五分鐘一過他就要下關閉旅館的命令白洛斯一個人踱到旅館前面去剛要走到門旁忽然有三個車煤的工人都低着頭急步走出去面目雖是看不清楚後形瞧去覺得狠面熟白洛斯心想要阻止他們只因爲時間没到總監的命令還没下祇能任他們走去好在除了這三人外就没第四個人進出了 
[自由談之自由談] [  不冷]  
　　延宕辦法延宕亦稱辦法此世界上之奇語也蓋唯無辦法而後始出於延宕今乃即於此延宕爲辦法之一是殆亦所稱爲廢物利用者歟 
 
 

Page 15

 
 
   
 
 

Page 16

 
 
   
 
