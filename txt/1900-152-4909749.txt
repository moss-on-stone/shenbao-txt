# 1900 - 152 - 4909749

 

Page 1

 
 
[廣學會精輯中東戰紀本末三編每部一圓李傅相歴聘歐美記九九新論各三角半新學彚編八角翻刻罰懲]  
　　中東戰紀初續編售出萬餘部美不待有今精輯三編冠以綸音繼以新政奏疏章程皆不朽之鴻業而以英兵部觀戰紀實作戰紀官書華使美使電報作和戰定論條約公牘作戰後關鍵中西論議作和後箴言是皆林樂知進士蔡芝紱徵君之精心結撰中國久安長治實括於此四十萬言其與　續編文學策合釘十六本者定價二圓八角○九九新論亦林蔡二君所作取九九見齊桓之義且適作於一千八百九十九年也懲前毖後安内和外苦口良藥斷推此書○今連本題所開新書及會中各書悉在棋盤街廣學會總局及美華書館等處出售圖書集成局代啓 
[新印讀史兵略續編] [  圖書集成局代啓]  
　　胡文忠公讀史兵略正編自春秋至唐歴述兵家機要其續編自宋至明原稿秘藏未經付梓去冬紹先書局主人向公之後裔輾轉覔得倩本局以大號鉛字排印成書按文忠經濟學問盡在此書不特鄉會塲中足資條對卽身爲大帥者閱之亦足長識見而熟韜鈐每部分釘十本價洋二圓五角所印無多賞鑒者速向上海西棋盤街紹先書局及各書坊購取可也 
[義和拳匪亟宜勦辦說]  
　　義和拳匪之初起于山左也不過無賴之徒借練習拳棒爲由到處歛取貲財自肥囊槖而又知平庸之藝不足以惑衆於是托於附神降鬼之說以遂其煽誘之私北方風氣剛强民情又極愚蠢平居躍馬試劍顧盼自雄一旦倡率有人飛揚跋扈之心不覺油然自動桀黠者又窺見民教不和之隱昌言但仇洋教不害平民一時無識之徒遂不顧是非同聲附和謡言四起匪燄益張然當是之時苟得明達果毅之有司顯揭邪謀曉以大義誅鋤其魁桀解散其脅從則一轉移間不難戢狡謀而杜隱患乃愚昧者以其逆迹未露而姑置之懦怯者又以大患尚遠而姑忍之貽患養癰釀成聚衆抗官之案爲大吏者猶不肯痛加剿洗立絶根株任其四出蔓延擾及畿輔今者其燄愈熾鐵路則被毁矣車站則被焚矣電桿則被摧殘矣洋人之旅居中國者傳教中國者辦理中國工程者或被殺傷或被劫掠甚至中國領兵之武職大員亦竟捐軀赴難痛抱輿尸於此而猶謂星星之火不致燎原其誰信之哉夫西人之在中國也地方官隨處保護之說久已載在約章乃匪徒竟敢妄肆邪言起而爲難當事機甫兆西人早曾告之地方官請爲嚴杜亂謀藉弭無形之患無如當事者竟如充耳並不能防患於未然洎乎禍亂旣形各國使臣猶商之總署請卽派兵剿辦俾匪徒不致鴟張在西人兵力之强非不能自調大軍爲埽蕩驅除之計亦以顧全大局苟事可得已决不肯貿然越俎致撓中國自主之權乃隣邦之詰責頻來政府之委蛇如故遷延觀望不過示文一紙托諸空言西人知中國保護之說旣不可恃不得不電達本國調集雄師以資自衛邇者大沽口外各國兵艦旣已霧聚雲屯西兵之陸續入都者相屬于途聲勢之雄望而生畏然猶持重不發者亦以剿匪爲中國内政不肯輕於發端也中國苟不於此時廣集貔貅設法剿滅則西人之在中國者勢必以損貲財傷性命爲詞請本國使臣自籌保衛之策使臣雖欲顧瞻交誼亦豈能過拂輿情吾恐各國同心紛紛然出而干預彼么麽小醜固不難指日蕩平而中國土崩瓦裂之機必將因之以起卽不然而代爲中國平此亂黨事後豈能無所索償旣不能亡羊補牢勢必至引虎入室往事可鑒後悔難追袞袞諸公其亦嘗念及之否或曰義和拳之起事也不過與教民爲仇而未見擾及良善倘竟犁庭埽穴玉石不分未免近於殘忍執筆人曰噫是何言哉夫自來宼盜揭竿倡亂或昌言法令之苛或托言官吏之暴必有所假借以煽惑愚民今扶清滅洋之謡亦若輩相傳之故智不然當嘉慶時内地各州縣未嘗建設教堂而義和拳匪之披猖且遍於齊豫各省是非蓄心謀叛之明　哉語曰涓涓不息流爲江河炎炎不滅燎原奈何倘再惑於讕言因循自誤則不旋踵而非常之禍將有不可收拾者矣北望神京杞憂曷極恤緯之議尚其鑒諸 
[本館接奉電音]  
　　昨晚八下鐘時京師飛電傳來上諭一道敬謹譯登○五月初十日奉上諭西人傳教中國歴有年所該教士無非勸人爲善而教民等亦從無恃教滋事故民教均各相安各行其道近來各省教堂林立教民繁多遂有不逞之徒溷跡其間教士亦難遍查優劣而該匪徒藉入教爲名欺壓平民武斷鄉曲諒亦非該教士所願至義和拳匪在嘉慶年間亦曾申禁近因其練藝保身守護鄉里並未滋生事端是以明降諭旨飭令各地方官妥速彈壓無論其會不會無論其匪不匪如有藉端滋事卽應嚴拿懲辦是教民拳民均爲國家赤子朝廷一視同仁不分教會卽有民教因案涉訟亦曾諭令各地方官持平辦理乃近來各府廳州縣積習相沿因循玩愒平日旣未能聨屬教士又不能體恤民情遇有民教交涉竟未能悉心考察妥速辦理致使積怨已深民教成仇遂有拳民以仇教爲名倡立團會再有奸民會匪附入其中藉端滋擾拆毁鐵路焚燒教堂夫鐵路原係國家所造教堂亦係教士教民所居烏得任意焚燬是該團民等且與國家爲難實出情理之外昨已簡派順天府府尹軍機大臣趙舒翹前往宣旨曉諭該團民等應卽遵旨一體解散各安生業偶有奸民會匪從中慫恿煽惑會團擾害地方該團卽行交出首犯按律懲辦如再執迷不悟卽係莠民一經大兵剿捕勢必父母妻子離散家破身亡仍負不忠不義之名後悔無及朝廷深爲吾民惜也經此次宣諭之後如仍不悛攺卽著大學士榮祿分飭董福祥宋慶馬玉崑等督率所部實力剿捕仍以分别首從解散脅從爲要至派出隊伍原所以保衛地方乃聞直隸所派之軍不但未能保護彈壓且有騷擾地方情事卽著直隸總督裕祿嚴行查訪倘有不肖營哨各官不能嚴束勇丁卽以軍法從事决不寛貸此旨卽著刊刻謄黄曉諭軍民人等一體知之欽此 
[京津路阻]  
　　昨晨天津來電云目下義和拳匪滋閙益甚以致由津達京師之鐵路不能行駛火車自本月初九日迄今消息無從傳達各國西兵之登岸者多至六百名携有大砲六尊商人驚駭非常難安寢饋各埠所定之貨已發電止運以免中途有意外之虞華官多有携眷而回者似此擾攘紛更不知何日始能戡定也 
[拳匪猖獗五志]  
　　義和拳匪焚燬蘆保車站及拆斷鐵路等情本館已四志報章矣兹又接天津訪事友人續函知拳匪作亂之後僑居保定之西國大小男女三十七名口携帶行李分乘舿子船七艘至津此外除所用細崽外尚有鐵路司事曁繙譯等八人附之而至内有六人皆隸閩籍二爲粤人蓋夫婦也本月初三日駛至雄縣突遇大帮拳匪勒令停船查騐船户中有陳大個者頗具膽略前行不顧拳匪追之不已西人乃飭將船泊岸各帶洋槍登岸禦敵匪黨卽分其衆上船劫物一面與西人格鬥西人奮不顧身當塲斃匪二三十人西人或受傷或斃命或逃散當時止剩十六人於是不復登舟步行而前手執洋槍持满不發迨狼狽至王家口大橋計不得食者已一晝夜矣步入某村落遇鄉人 
 
 

Page 2

 
 
之明理者留之小憇然後部署回津初六日清晨寓津西人聞此信息聨鑣前往迎迓無奈道途相左邂逅無緣至午前十一點鐘時始於津郡東門外遇十人不論有無傷痕俱已面無人色遂接回英租界利順德等西飯店棲止延醫爲之醫傷餘則未知所在至同行之華人八名僅被劫去衣裝幸保性命已於是日乘原船到津矣其保護商旅之各兵船自初三日英德俄法日意等國已到十二艘停泊大沽厥後英俄兩國又各到一艘合成十四艘同泊一處陸續調兵乘火車或海駁船入津計英國共到弁兵一百五十員名美國一百三四十員名俄國兵一百零五名德國兵一百名法國亦如之日本於初三日已到弁兵二十五員名尚有在途未到者大約初八日可一律到齊當各兵抵津之後各國領事往見北洋大臣裕壽帥請由火車運載入京以便保護使館壽帥婉辭却之各領事謂事在必行如不允附火車當攺由陸路前進壽帥知事難中止電商總署允與施行惟令酌定人數免致居民驚擾嗣經各領事酌定就所到兵弁分半入京其半卽令小駐津郡初四日下午飭開專車載往其中俄兵除洋槍外並帶快砲五尊比之甲午一役尤爲猛厲不知能免包藏禍心否先是初二日壽帥派兵至豐臺以上拳匪肆擾之處相機剿撫共調到武衛前軍後路前左右三營及練軍各營除塡紥東局附近舊營盤以護局中西人外復飭駐紥河東及西窪新馬路曁梁家園營門外以護阻界故雖初四日之晚英國租界正廣和拍賣行失火居民亦安靜無譁法國租界向禁夜行至是陡弛其禁至京師訪事友人來信則謂此次義和拳匪在淶水縣境閙教縣主某大令飛禀壽帥壽帥立飭楊統領督帶天津練軍四營乘火車馳往彈壓比至則匪勢正盛楊統領慮臨之以兵未免檄成事變爰率親軍數十人至匪衆設壇習拳處諭令解散匪衆無可理喻登時嘯聚二百餘人與之抗拒統領怒揮令親軍奮勇擒拿無如衆寡懸殊卒被戕害前者京師傳言業已開仗卽此事也自此若輩遂以官軍爲不足畏猖獗益甚釀成焚燒鐵路電桿之變豐臺車站寄存進呈 
　　皇太后御用之花車八輛同時被毁並毁機器車二輛蘆保鐵路殘毁不堪將來須大費經營方可令火車照常行駛當事急時各國駐京使臣恐 
遭池魚之殃請於總署王大臣調兵自衛王大臣許之初四日之晚火車由津至馬家堡載到各國弁兵五百餘員名步軍統領崇受之大金吾傳諭永定正陽兩門官於當晚初更後大啓城門點名放入届時大金吾命駕親臨送至正陽門及東交民巷分投駐守所獲搶劫豐臺票房及各洋行財物之鄉民八名則於初三日押解入城禀知滎仲華中堂飭交刑部審辦初五日練勇又押解人犯二十餘名自東而西大約亦卽此輩刻下駐紥永定門内曁馬家堡之武衛中軍練勇數營已掃數調赴蘆溝橋西長辛店一帶擇地紥營馬家堡祗留神機營兵丁數營京師内外各城門每門分駐神機營兵丁數百名盤查奸宄惟正陽門内係虎神營兵丁所駐内城周圍另派虎神營兵丁晝夜巡邏每夜惟聞兩營兵丁遞傳清語口號此唱彼和達旦不休各國使館及教堂門前均有左右翼兵丁竭力保護皇太后皇上現方駐蹕頤和園園外向駐虎神營兵丁近復添派若干名防範頗極嚴密 
[節錄天津國聞報紀義和拳匪焚燬車站事]  
　　四月二十八日有村民成羣結隊至琉璃河上游某車站購票及購得車已開行回詢尚有後車否站中人答曰無之詢以此票明日可用否答曰不能村民固視錢如命者聞言卽將票退還票房中人置之不理村民忿甚環聚譁囂或曰如此情形太不公道或曰此等人依恃官勢豈好言所可動其心於是鹵莽之夫攘臂而起大呼曰毁爾站殺爾人如恐不敵吾當邀義和拳助之蓋吾亦義和拳黨也站中人自楊副戎之死風聲鶴唳草木皆兵一聞此言哄然而散迨二十九日之夜卽有多人入站行劫其爲拳匪耶抑非拳匪耶擾擾紛紛殊難辨别未幾竟剽掠衣物矣未幾紅其巾帶者復執械而來矣縱火以焚站路俱爲之燬時淶水匪黨正議抗拒官兵烏合之徒分布鐵路附近見琉璃河事起卽將路逐叚毁去使之節節間斷并割截電綫致蘆保消息阻不得通長辛店總局司事及站中人專賴琉璃河電音爲耳目電忽被阻知有大變先後遁逃本月初一日有人由豐臺乘車至天津熟視車中皆豐臺站執事者而站固無恙車行數里望見遠處烟蓬蓬直上及抵津郡喧傳豐臺亦已被焚發電詢之寂無覆答 
[搭京已破]  
　　華歴本月初十日卽西歴六月六號倫敦來電云英國征搭大元帥羅泊氏刻已攻入搭浪施華列京城行成之期當不遠矣 
[東方危狀]  
　　南洋新加坡叻報云近時日本執政大臣及東文各報館皆言俄日之戰勢不能免日皇方調集各魚雷艇大蒐各處水陸諸軍俄人亦日夜興築西伯利亞鐵路似此眈眈逐逐虎視鷹瞵瞻顧亞東殆哉岌岌矣 
[擬開商埠]  
　　南洋新加坡叻報登某西人來信云邇日風傳英國政府擬將所賃威海衛攺作通商口岸按前者英廷欲以威海爲海軍總匯今若此則中西貿易又多一繁盛之區矣 
[籌議鹽釐]  
　　武昌采訪友人云鄂省歲入之欵以川淮鹽釐爲大宗前者部臣因借用洋欵過多議將此項攺歸稅務司經收以資抵撥兩湖總督張香濤制軍以鹺課爲國家内政未便令外人越爼代謀因商之總理各國事務衙門仍由本省照徵按月指撥若干歸稅務司抵還洋欵業經奉旨允准近日督轅接到總署來電内開據總稅務司赫德禀稱洋欵還期緊迫各省抵撥之欵未能如期解到且經徵不盡得力擬仍由本總稅務司派員經理每年照常額可多一倍不特洋欵有著且於國計亦大有裨益希卽籌商照辦等因制軍爰卽傳見署湖北藩司瞿賡甫方伯署湖北鹽巡道逢子政觀察江漢關監督岑馥莊觀察商定機宜究竟若何外人尚未盡知底藴也 
[整軍經武]  
　　松江采訪友人云江南提督兼自强軍統領李壽亭軍門由江陰防次秉節回轅牌示轅門定於本月十五日校閱正副兩營及松五營布陣演砲十六日校閱守備千把營汛洋槍打靶十八日校閱本標候補人員及世職洋槍打靶一時細柳中人無不磨厲以須冀博上臺青睞云 
[䢴上官塲紀事]  
　　揚州訪事友來函云署淮揚兵備道丁蘭生觀察葆元瓜期旣屇兩江總督劉峴帥檄令正任江安糧道卸署江蘇布政司吴仲懌觀察署理此已見諸報章者也本月初五日午後觀察舟抵維揚府縣各員均出城恭迓觀察接見後卽登岸答拜迨初三日黎明揚帆北上○新任蓮憲柯遜菴都轉下車伊始查得吏房掌案書吏王姓名光甫者把持公事藐法弄權恃有奥援擅作威福爰發出革條曰本使司柯示查有把持婪索吏房書王光甫一名卽行斥革不准復充一時見者爲之肅然 
[鶴樓玉笛]  
　　漢口訪事友人云前者漢陽府屬孝感縣境鄉民與督修鐵路之比國人某姓因事齟齬幾釀變端督憲張香帥聞之立委武弁王君率領護軍營勇丁二百名前往彈壓始得解圍惟某鄉民因其子誤被槍擊斃命不願具領卹銀仍糾衆欲與比人尋仇相持至今尚未了結○漢上娼寮林立往往結納武弁爲護身符以致龜黨勢益猖狂每遇營勇到來卽肆行侮辱甚或送官懲辦營勇銜之日圖報復並恨某武弁之不護已也結成死黨日伺於途欲置之死地事爲江漢關道憲岑馥莊觀察所聞會同各營統領聨銜示禁並多派營弁分叚稽查以彌隱患○鄂省武備學堂所延德國教習威爾池君告假遄回行合𢀿之禮督憲張香帥以講席不可虚設另聘向在金陵之洋員太摩孚君擁皋比俾得教成忠勇之士爲國干城近日太摩孚君已鼓輪抵鄂矣○漢上自衡帮某鉅號虧倒數萬金之後巿面大爲震動近日債主已將號夥拘獲送官追繳并聞某錢　夥友某甲逆知此鋪不久將倒預將票銀二千兩扣留得免虧累後爲各債户所聞深慮欠欵無可追償欲將此銀如數瓜分錢鋪主不允現已涉訟公庭矣 
 
 

Page 3

 
 
[潯江㯭唱]  
　　九江采訪友人云此間無業遊民最喜鬨閙錢店月前先後將增盛乾豐愼祥偪倒迨本月初三日又羣擁至晉康譁囂滋擾晉康固長袖善舞者一面按票給發一面禀請德化縣應莘臣明府派差彈壓得以安靜如常大碼頭恒大錢店久已外强中乾至比自知無力支持卽於晚間逃逸聞明府擬諭令各錢店五家環保此後如有一家倒閉者責令四家如數認償庶巿面不致摇撼乎○端陽佳節榴紅似火浦緑如油甘棠湖中錦纜牙檣遊船如織好事者更徵召安慶榮華兩菊部就西園演劇酬神絲清竹脆之中鬢影釵聲花嬌柳媚德化縣應明府恐匪類藉端滋事飭役會同營汛保甲四出梭巡 
[上海官塲紀事]  
　　前日淞滬釐捐局總辦錢觀察因有要公泝江赴金陵晉謁督憲劉峴帥○江蘇巡撫鹿滋帥將次蒞茸城大閱昨日提右營叅將廖楚材叅現先撥馬隊赴松伺候大約日内戎旌卽須前往矣 
[催徵上忙]  
　　上海應徵上忙錢糧當戴子邁明府綰縣篆時早經設櫃開徵前日新任縣主汪瑶庭大令飭差傳齊闔邑地保諭以本縣已定於本月十六日起續行徵解爾等赶緊傳諭各花户務各依限清完毋得觀望 
[禀求作主]  
　　昨日午後八仙橋一帶居民聚集一百餘人投城内敬業書院禀稱小的等均住法國新租界内現在公董局新章每家須捐錢二百文小的等不允致被拘押捕房叩求作主上海縣主汪瑶庭大令諭令聽候核奪 
[解犯過站]  
　　前者南匯縣境糾竊王士春家贓已满貫之賊犯倪加林經縣主訊實後解赴省垣候勘旋由臬憲勘得供詞與縣詳脗合發回原縣收禁昨日到申過站縣主汪瑶庭大令飭收禁獄中聽候備文轉解 
[獄犯瘐斃]  
　　前年崇明縣境盜犯張言團陳金標任良芝等八名搶劫某商船所載之豆案發拘獲由縣主某大令訊實甲解蘇松太道衙門覆勘前道憲以供詞翻異不能定讞發交上海縣收禁昨晨禁卒邢棟禀稱張犯忽患寒熱兼染痧症醫藥無效延至辰刻倒斃縣主汪瑶庭大令立卽禀明道憲余晉珊觀察請委鄰封相驗觀察准之札飭寳山縣尹大令騐明收殮 
[限交佔地]  
　　本城九畝地硝磺局之側有公地若干久被居民趙陳氏侵占日前局員某二尹禀請道憲余觀察札飭上海縣汪瑶庭大令詣勘昨日清晨大令命駕前往飭提趙陳氏研訊趙陳氏供小婦人年六十有一丈夫趙成福去世己久此處當兵燹之前本係硝磺局公產自遭髮匪之亂攺建積穀倉由郁紳經管招故翁趙天生看守倉穀因家於此近年仍攺爲硝磺局小婦人年老無可棲身尚求恩典大令察閱一週見房屋由氏轉租與别姓屋後園地另有人種菜蔬謂爾將官地作爲私產殊屬不合姑念孤苦無依寛限一年遷讓惟轉租之户須立卽移居趙陳氏叩謝而退 
[押追欠欵]  
　　前日南巿鹽馬頭左近公大柴炭行夥王友生投捕房訴稱余金生積欠貨價洋銀六十三元有奇向索不還反被毆擊捕頭將余傳到移解馬路工程局禀請總辦程雨村大令研訊王供小的係寗波府屬鎭海縣人在公大炭行執業與余往來已閱半載共欠洋銀一百元左右除去年十二月杪還過若干外尚欠六十三元五角六分六釐屢次向索置若罔聞爲此投案控陳叩求公斷余供不的係紹興府屬餘姚縣人在新閘開設煤炭店常向公大取貨所欠之欵已由友人介紹先還票期洋銀一百元尚有六十元苦難籌措致未歸還求恩寛限大令著管押捕房限日清繳 
[掘土受笞]  
　　袁明盛投上海縣署控沈祥華在墳畔掘泥縣主汪瑶庭大令定於本月十一日親臨勘丈昨日傳齊原被告命駕至二十七保八圖靜安寺畔勘見掘泥處方約二丈餘深丈餘與袁家祖墳相隔尚遠詰訊沈祥華供稱小的購得此地將泥掘取售與洋商大令謂爾掘地至如此之深設有行人失足性命堪虞爾祗知自肥亦曾爲人設身處地乎遂喝令重笞五十板飭投縣署聽候訊結 
[鷸蚌相爭]  
　　白爕章卽白歧臻投英美租界公廨控妻弟孟福壽强佔房屋前晚讞員翁笠漁直剌升堂詰訊曰燮章供監生年四十一歲向習米業入贅孟姓爲婿曾於二十五保頭圖内建造房屋邀岳父母同居至光緒十九年將地基出售與人復於二圖内另行建屋計費洋銀二百元均有契據爲憑不料岳父母逝世後妻弟孟福壽唆使伊妻至監生家滋擾并欲硬霸房屋爲此投案控求究辦孟福壽供稱小的向在新巡捕房充當巡捕與白同居此屋本係父親所建白竟據爲已有復將餘地及祖墳盜賣與人所有屋地各契均被竊去家用雜物亦掯阻不放求恩公斷直剌謂所呈契據均載明白姓爾無據可呈顯係狡展惟誼屬至戚不應訐訟不休著曰將家用雜物酌量歸還取具孟福壽以後一准再向白滋擾切結 
[上海縣署瑣案]  
　　趙阿桂控族人趙金華擅將已賣之地瘞埋棺木前晚縣主汪瑶庭大令升堂研訊阿桂供金華之祖將田一畝三分絶賣與小的之祖管業迄今已閱五十年金華忽欲贖回小的不允金華遂將其父屍棺葬於地上叩乞究懲金華供此地坐落二十七保頭圖内雖由祖父出賣然小的之父苦無葬地不得已擬向贖回一半藉謀窀穸之安阿桂不允故有此舉尚乞矜全大令怒謂爾無理已極判令笞責二百板斥退候核○湯瑞隆控繼母奚氏挈子攺嫁汪大令研訊之下奚氏供小婦人年三十有二生有子女各一子年十二女甫八齡丈夫故後前室所生之子瑞隆將小婦人置之不顧小婦人無奈再醮白姓不意瑞隆遽興訟端彼如能將小婦人養贍自當守節撫孤叩求恩鑒大令謂孀婦再醮例所不禁惟爾挈去之子須留作湯姓後裔答稱小婦人並非必欲携子同行實因瑞隆不顧其弟恐塡溝壑故暫時帶往撫養俟至十六歲仍歸湯姓可也大令查得湯瑞隆尚未到案著將奚氏暫交官媒看管候飭差提到瑞隆再核 
[上海巡局紀事]  
　　日前寗波船户王阿蘭满載鮮黄魚駛入浦江貨捐局巡丁查知並未報捐將船扣住禀明總辦林太守解船夥張福林至十六鋪巡防中局局員某君飭押候查明判罰前日張忽在押所患痧其母某氏禀請從寛保釋某君許之○前日南巿安裕錢莊甲乙兩歇夥醉態酩酊步至南芳閣烟館開燈過癮忽與某無賴爭毆烟館主恐釀事端遣人投報十六鋪巡防中局局員文二尹派勇丁馳往若輩已避匿無蹤遂將值堂人張樹堂拘回押候訊究○前晚南巿馬家廠曹順泰花爆店中人在内室烘焙硫磺偶一不愼火卽上炎迨救熄後房主投二十三七鋪巡防局請派地甲押遷　員允之○前晚十六鋪巡防局委員文二尹督勇至恒生馬頭一帶嚴查各小烟館蓋恐匪類溷迹其間故爲此未雨綢繆之計也 
[美租界捕房紀事]  
　　昨日亭午時流氓章晉元章阿大至虹口燮昌自來火廠門首向甬婦某氏調笑管門人貝銀力見而呵斥二章怒謂吹縐一池春水干城底事遂將貝曳出飽以老拳事後貝奔赴捕房聲訴捕頭遣包探劉阿炳將二章拘獲押候解送公堂禀請讞員翁笠漁直剌懲辦○昨晨鎭江賊犯張阿元闖入天潼路第六百五十一號門牌某客棧竊取布被携至某押鋪求質事爲包探沈阿岳所見向之盤詰言語支吾因卽拘入捕房捕頭令押候解送公堂禀請訊究○昨晨江北賊犯陳阿金掩入外虹口兆豐路第一百八十四號門牌甬人某姓家竊取衣服數件携之而出適爲包探朱阿高所見拘入捕房捕頭令押候解送公堂禀請訊辦○前晚有一形似水手之西人醉熊酕醄行至外虹口百老匯路任意滋擾逢人便毆某號印捕見之拘入捕房捕頭令押候酒醒然後釋之使出○昨日甲乙兩粤人在西華德路因索舊欠互相兇毆巡街捕喝阻不依一并拘入捕房捕頭令押丐牢一日以儆 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　水巡丁何瑞福解送陳六王三子朱梓桂朱阿海張李氏到案禀稱伊等均係網船户昨日英國某兵輪船裝煤伊等向之滋擾驅逐不理爲此解案請究讞員翁笠漁直剌略加訊詰商之梅繙譯官將張李氏斥釋餘人押候飭傳網船頭目沈爲春到案訊明察奪○石仁記木作主包造某處房屋某木匠偶爾不愼將磚石擊傷車夫翁順面部適爲包探名四春者所見拘案請究直剌判罰洋銀十元另給車夫養傷費二元○六百二十七號華捕解送陳狗郎到案禀稱此人攫取張錫林所携鷄卵適被小的所見是以拘案請究張錫林投案申訴前情直剌判將陳責四百板○一百八十號華捕解送曹春山曹松泉到案禀稱此二人在路口角扭毆小的喝阻不理爲此拘案請究直剌略加研詰判令各罰洋銀五角○車夫王利高與落差巡捕王士卿在路扭毆被一百八十五號某華捕拘案請究王供稱此人前曾向人兠攬生意有違租界定章經小的拘入捕房解請大老爺判罰洋銀一元以致挾恨在心昨見小的落差忽然攔路扭毆王供前者此捕曾向小的索賄洋銀五角直剌著巡捕頭查明再核○陳紀琴控張旺扣竊物張供認行竊不諱直剌判責一百板 
[法租界公堂瑣案]  
　　洋涇浜畔某西酒肆主人扭控細崽周阿二竊取金錢兌與順泰錢莊解經讞員朱森庭明府訊取口供著押候覆核昨日禮拜四堂期明府會同陸繙譯升座西人將被周割破之藤箱呈請騐視周阿二仍無實供明府著仍還押下期再核○增大洋行西人偕夥陳載興禀稱徐阿狗前因圖竊送案訊懲甫經釋出又至三層樓上竊物當塲拘獲送請核辦明府判令枷號一月期满笞責四百板○太古馬頭小工頭目李有勤禀稱小工高長和不聽約束動輙行兇是以送案請辦明府判責三百板○永義昶信局劉汝章禀稱三月二十五日倩局夥李光宏張阿大余阿高携帶洋銀六百元至杭州被李等瓜分使用余已在途脫逃今先將李張扭案請究李張二人互相推諉明府著押候嚴比○夏瑞林禀稱小的在紫來街朱德興嫁妝店爲夥本年正月二十　日有寄居英界　和里之蘇載仁代妓女王佩蘭租賃紅木物件全房值洋銀一百四十餘元嗣因王妓積欠房租被房主釘門拍賣向蘇索償不付是以扭案請追蘇供當時曾代王妓租用物件現求恩交保出外寛限清理明府准覓妥人人銀並保限十日内理楚○二十六號華捕李一生禀稱胞弟李子義流落在滬小的曾給予洋銀六元送回福建詎知依舊逗留不發兹又向小的索借滋擾不休是以拘案請辦明府判責一百遞解回籍○宋慶書禀稱小的係山東某邑人現在寄居滬上同鄉人楊姓串同蕭漢公將小的戚串家女孩李達洪誘出售與虹口廣東人某姓爲婢今特將蕭送案請訊明府飭將李達洪暫留捕房蕭交原告帶出帮同找尋楊姓到案訊究○寍波人董炳甫行經公館馬路某洋行門外以手撥動電鈴西人疑爲圖竊送案請訊董供小的向爲藥業南巿鹹瓜街各藥行均有人可擔　前日因在門外納履快觸電鈴事出無心求恩寛免明府判押二日以儆○偷兒陳阿來行竊泰來洋行買辦某甲家衣服首飾報捕查獲供出同黨陳阿林另因他案管押美界捕房明府飭探移提到案訊取口供將贓起獲昨日飭提覆訊判將陳阿來重責三百板阿林解回美界捕房○徐九來前控妾許氏卽妓女孟麗君携帶婢女冬梅捲取衣服首飾而逃所值甚鉅明府訊取口供著押候核辦昨日命提一千人復訊以孟麗君咆哮公堂目無法紀著掌頰二百下發堂擇配冬梅暫發善堂留養著徐覔的實人具保領回原籍不准逗留傭婦周王氏交保出外○天順襪店主俞仁生虧欠各女工工值及房租等項潛行逃逸被包探拘獲解經明府訊供昨日女工張丁氏王阿毛王阿彩金陳氏祝金弟費莊氏陸邱氏陳王氏等八人投案開呈帳略請追明府著將俞還押俟拍賣生財然後給領○湖北人嚴麗元在新街開設碗店深夜聚衆賭博巡街捕報知捕房捕頭遺探拘到賭徒十九人解經明府訊供判罰嚴洋銀二十元其餘與賭諸人各罰洋銀五元各賭徒均已遵繳惟嚴挺押捕房昨日捕頭遣包探解案請判明府與陸繙譯會商之下著枷號七天示衆期满責一百板○協記魚行主孫厚卿扭歇夥馮少琴至案訴稱馮於本年正月辭歇後卽至對門合源魚行爲夥陸續賒欠貨欵三千一百五十四文向索不還反敢行兇是以送案請辦明府著交保出外限三日内歸還○陶子山前控姪媳潘氏不安於室在某處花烟館内賣倡明府訊取口供判令發堂擇配其同在一處之妓女王金寳一併發堂王鳳仙准顧阿囝領去爲妻惟須具結倘以後仍爲烟妓一經案發連保人併懲潘湯氏縱女爲娼猶敢偕夫姪潘阿桂向陶籍端滋擾著與潘阿桂各掌頰一百下遞回原籍○張秉鑑遣抱告孫小寳控孫炳元借去洋銀三百元圖賴不還明府訊供之下飭交的實人保出勒限清理兹限期已逾明府著保人交案訊追孫呈繳洋銀五十元求寛限期明府著押候嚴比所繳洋銀五十元存候原告具領○八號華捕陳瑞林禀稱馬夫傅阿高在途鞭馬疾馳有違租界章程爲特拘入捕房捕頭令罰洋十元傅不肯繳是以解案請辦明府判責五十板 
[吴門官報]  
　　四月二十四日知府戴文𪫽由吴淞沙釣船捐局來常州府總捕通判李彥鍾禀辭崑川縣尚禀到溧　縣洪禀到直隸州陳錫純禀辭回武進清文沙洲差次知縣倪曾鑒禀辭回常昭内　厘局又吴兆楣由吴淞沙釣船捐局來又楊寳　禀謝奉委帮辦武陽絲捐差卽辭又施維明禀辭回甯福山總鎭楊金龍到卽辭行管帶蘇防左營二品銜儘先遊擊黄春懷由　渡來管帶蘇防前營正任常州右軍守備徐誠　由黎里回○二十五日督辦松滬厘局錢志澄由上海來統領浙西鹽捕水陸全軍杜俞由寗回新授蘇州府遺缺知府余穀九禀知赴甯見制憲同知程文鑫禀辭回寗委署吴江縣　能述禀辭知縣薛葆楹由震澤絲捐局來又洪恩培由寗來委署青浦縣縣丞何樹勳辭赴任縣丞陜昌先禀辭回帮辦江震絲捐局又田東萊由宜鼎保甲來並謝飭知留蘇差委巡檢黄立堅禀辭回揚州臬轅　示四月分候補同通州縣直隸州州同州判各員目課定於二十六日者試又候補佐　月課於二十七二十八兩日考試○二十六日督松滬厘局候補道　志澄辭行知府戴文佐知縣吴兆楣均禀回吴淞沙釣船捐局同知左念慈由松滬局管庫來崑山縣尚禀辭正任金山縣劉元誠巾松江回宜興縣縣丞李湘禀到道庫大使徐之棫禀謝奉委帮辦蘇域絲捐差典史汪懷禀謝奉委調辦洞庭絲繭捐差巡檢李應庚禀謝奉委憲轅監印差分發江蘇試用縣丞郁與齡浙江人由京騐看領照來省禀到○二十七日嘉定縣章禀到鎭洋縣吴專丁來省禀謝調署江陰縣事又左念慈禀辭回滬知縣蕭啓英禀銷撫憲文案差卽辭赴盛澤釐局差又黎耀森禀辭回丹徒勘丈沙洲差次又慶多由常州府發審來又鍾爾穀由滬專丁來省禀知入都　選宜興縣縣丞李湘禀辭縣丞陳毓楠禀銷臬轅監印差巡檢楊培之禀謝奉委帮辦錫金絲繭捐差卽辭議叙補用巡檢王家駿奉天人禀到並奉飭派蘇差委　庫大使楊廷魁禀謝奉委盤胥厘捐分卡差三品銜道員用浙江候補知府潘祖頤由浙奉委來蘇公幹武進士秦文選禀知奉委胥門外巡查卽日到差撫憲鹿　五月初一日起免褂臬憲陸明日衙期考吏治○二十八日委　吴淞開埠通商事宜二品銜江蘇遇缺儘先題奏道何福海由甯來同知鄧文堉由松滬釐局巡卡來湮陽縣洪禀辭正任蕭縣劉本檍禀辭向甯知縣王濟禀謝奉委撫憲文案差又林士菁由五庫厘局來縣丞蔣國楨禀謝奉委代辦上叚水巡卽日到差五品銜分　江蘇試用府經　李嶽蘅湖南人由京領照來省禀到○二十九日知府田庚奉　閱卷又許星璧禀知奉撫憲委赴江甯提案回同知馮汝禧通判蔣凱笙知縣傅鑫朱賡旦鍾鴻鈞均禀知奉撫憲傳考甄别又汪文炳由丹徒提沙洲地價銀兩回又凌浩禀辭回甯又孫喬年奉傳閱卷又慶多禀辭回常州嘉定縣章代理丹徒縣　均禀辭縣丞張廷琛禀知交缷代理吴江縣縣丞任事回蘇州府照磨姚　信禀知由常州公幹回奏補太湖恊鎭歐陽成　辭行　京 
[皖江官報]  
　　四月二十二日求是學堂揚調户部　補　中聯恩知到堂請補濳山縣趙廷瀚奉臬憲委赴皖北查案候補知朱雲驥府經喬仁鑑知奉委解南河餉蔣熙昌到赴湖南探磺價回典史高鵬飛辭赴江西探磺價○二十三日委辦和州釐卡直隸州王懋勳辭管帶　安輪船知縣盧忠　辭赴含山公乾本任含山縣祭如景辭回任内清理交代宣城縣陳兆慶送鄧撫憲回候補同知張雷辭赴皖北探磺價叚愼徽知奉委發審局學習查　華謝超委直隸州鄭淑璋到由福建來 
 
 

Page 10

 
 
[維揚官報]  
　　四月十八日通分司宣分轉署海分司杜分轉均禀辭梁分轉世禮銷京餉差衷鹺尉興哲起服回淮○十九日運憲公座掣籤陳鹺尹景　辭回大伊山彭鹺尹甲祉禀知赴省○二十日楊分轉永錫辭回姜埝汪分轉壽祺辭回泰　劉鹺尹錫綸禀知赴省江北河運委員恩剌史芳過揚○二十一日永豐　盛分轉泰湖洪分轉均到揚○二十二日儀棧提調毛分轉昌駿公幹到揚祖鹺尹文斌委龍溝卡○二十三日方鹺尹期銷泰州南門差賀鹺尹家保委清江餉陳分轉維瀚起復回淮金鹺尹兆榮委新關卡彭鹺尹熙臣禀知赴省○二十四日衷鹺尉哲興奉漕帥委辦木料辭洪鹺尹鼎棻委巡庫差○二十五日軍廳徐司馬到揚王大令如璋禀奉府委泰州帮審案件劉鹺尹琪委泰壩監籌姚鹺尹詩裀委舊港彈壓張鹺尹應瑞委南掣聽差○廿六日高郵州揚剌史華滾過揚唐鹺尹際虞委南京餉○二十七日李公轉以牧銷查浙省查私沈鹺尹傳鎔銷呂四漁汛差 
[上海虹口元濟善堂經收庚子年三月四月分送堂愿並施醫藥捐清單]  
　　譚容溢洋二元無名氏錢二百文無名氏銅洋二元大豐號洋一元無名氏洋五角無名氏五角無名氏四元甬江甯人一元一角愼餘莊二元永達仁寳號來張生四户共洋四角公平洋行來淞滬小隱十五户洋四元六角東洋書信館來顧順全六户共洋三元五角周信昌十九户共洋三元另銅洋二元勒學齋四角黎以炤三户洋一元羅華記五角無名氏五角杭州豐禾巷左來芝風氏七户共洋七角川源通四元無補齋兩户一元敬之堂一元長盛川來馬功三户一元五角兩銘堂二元浙江水師左營張一元宋崧正二三月分九角隱名氏二元南匯頌仁堂來軼才居士五户洋八角另錢三十六文韋陳氏三四月二元陳韋氏二元永泰慶來隴西氏二户各一元郭謙修二三月洋四元郭善慶四角義善源來無名氏十一户共洋八元陰知迷山人一角徽州程海如一角無名氏洋二元隱名氏銅洋三元陳裕泰五角王蕭生二元寳順莊來徐樹滋堂三户洋三元三角延康莊來耕記三户二元知非子一元安慶懿德堂來仁太六户四元峻臣氏二元睫巢主人二元桐城來還愿子三户二元恊餘莊來傅八户共洋十二元五角另錢廿文黄培厚堂一元天水徐氏五角已上共收愿洋九十一元三角另銅洋七元錢二百五十六文○梁氏施醫藥二元沈順發二元張明之十元張明之全年月捐十三元黄瑞波二元藩門黄氏二元梁錦垣五角韋少春十元韋門陳氏二元韋花女金然二元陳妙聲五元三省堂五元無名氏醫生十元葉智容四元梁鴻熙四角郭輝廷一元卓永吉堂五元傅德堂二十元吉安堂二元已上共收施醫藥洋九十七元九角 
[三四月份月捐清單]  
　　道憲二三四月洋六十元怡情軒唐傑臣翁二户各洋十二元隱名氏三四月洋廿元陳善亭翁洋銀十元戴季仁李光琴翁龔府韓潤生翁四户各洋六元戴運來翁朱葆珊翁黄佐卿翁譚幹臣翁韓山曦翁周湘雲翁老順記南順記戴生昌徐棣山翁十户各洋四元　泰帳房董蘭芳翁三月二户各洋二元源豐潤洋銀三元六角莊源大洋三元二角滬江第一樓存濟堂何瑞棠翁蘇寳森翁者脫生新順記錦章順泰信昌隆復泰愼餘堂鼎興十二户各洋二元徐俊良翁陸金木翁二三月二户各洋銀二元　　昌洋四元朱鶴鳴翁義昌成二户正二三各洋三元久成九章北天　永裕成四户各洋一元二角中和帳房洋一元三角嘉綸洋一元四角錢十泳記正二三月洋銀一元八角繼述堂陸二三月洋一元二角可熾可熾順萬有全萬和祥益昌李珊記龎竹卿思　齋隆　周永普梁煥南金松泉湯蓮生章佩華通濟十五户各洋銀一元瑞昌洋六角錢五十青蓮閣恆升二户各洋八角福來洽萁萃樓春園尹梅生徵昌　昌熾大升和晋昌恆茂允章减章十二户各洋九角亦新園二三四月洋九角張家鶴洋銀六角錢七十五錦章洋六角錢七十二大章洋三角錢三百四十九和洋三角錢三百四十二宏章泰洋三角錢三百四十二　記正二三月洋九角復記三月洋三角施海豐二三月洋銀六角鴻運樓一壺春恊愼源順裕泰恰隆六户各洋四角怡大洋四角錢四十義成二三月洋六角孔巨豐二三月洋四角生大二三四月洋六角曹海大二三月四角寅記二三月小洋銀六角大昌二三月洋四角萬椿正二三四月洋八角祥順正二三四月洋八角曹裕順洋三角　成祥洋二角錢廿文永愼洋一角　一百十萬源正二月洋銀二角源通銀　錢三千六百金合順五雲日昇樓二户各錢四百萬興錢二百錢康正二三四月錢四百久大洋銀一元四角瑞源錢六百和康壽延康晋和餘大愼餘元甡元茂衍大厚康永豐存　鉅亨恊昇宏大宏元源吉寳和寳順承裕正大升大彚康崇餘永康鎰大瑞大晋大延　義善源　餘福康兆豐恆餘厚餘仁大恊餘源利昌大　　敦大厚大共四十二户各錢一千二百附英法美三界一文捐洋四十三元七角錢一萬二千五百卅二以上統共收洋銀三百十九元八角錢四十五千三百八十二文滬北天后宮前　益善堂司董嚴信原施則敬朱佩珍唐榮俊葉貽穀等謹誌 
　　 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年五月初三日京報]  
　　宮門抄○諭旨四道錄前○閩督許奏爲現任知府照例廻避揀員對調摺○又奏爲揀員調署通判知縣片○越臬榮奏爲恭報到任接印日期並謝恩摺○楚督張奏爲辦理清訟各員前得摘頂處分懇恩開復片○又奏爲湖北賑捐已飭依限停收請展緩半年造册摺○署江督鹿奏叅劾屬員片○五月初三日刑部都察院大理寺侍衛處值日吏部引見七十四名○署甘肅提督董福祥請訓○溥顧貽穀各續假十日○順天府奏京師得雨二寸有餘○佛佑遞遺摺○召見軍機董福祥○○閩浙總督臣許應睽跪奏爲現任知府照例廻避揀員對調恭摺仰祈聖鑒事竊查福建興化府知府啓續與福建督糧道啓約係共曾祖兄弟例應官小者廻避以總督兼轄之浙江省揀員對調該府係屬中缺當經咨商浙江撫臣劉樹堂在於浙省中缺知府内揀調去後兹准咨覆查有温州府知府王琛並無事故堪以互相調補等因查浙江温州府知府王琛年五十入歲河南鹿邑縣舉人同治壬戌科進士攺庶吉士散館以知縣捐升郎中光緒六年補吏部稽勳司郎中俸满截取奉旨記名以繁缺知府用海運出力保俟選知府缺後加鹽運使銜十九年補授福建邵武府知府因海運出力保以道員在任儘先補用二十一年十二月十三日到邵武府任嗣與浙江温州府互相對調二十二年十月初六日到任調署嚴州府缺二十六年正月飭回本任該員留心吏治穩練老成曾任福建邵武府於閩省情形熟悉堪以調補福建興化府知府所遺浙江温州府知府缺查廻避福建興化府知府啓續年五十七歲正白旗满洲官學生補授户部筆帖式同治元年三年兩次京察一等奉旨記名以理事同知通判用三年題升主事並於奉天軍營剿賊出力保以員外郎銜並戴花翎軍務肅清後保以本部應升之缺儘先題升員外郎十年恭辦大婚典禮保加道銜俟升四品後加三品銜十二年京察一等是年題升郎中光緒元年在部呈請開缺以知府選用三年捐升道員分發河南試用天津領運賑糧事竣保加二品頂戴委署糧儲鹽法道調署開歸陳許道八年奉派督率河兵赴山東堵築黄河决口大工合龍保奏奉旨署仍以道員遇缺題奏旋經御史邵積誠以河工優加保舉等語奏叅奉旨革職十年恭逢萬壽祝嘏賞給照原官降二等職銜二十年由旗請假赴奉天修墓經總統毅軍四川提督宋慶奏準留營差委二十三年七月奏請送部引見九月由吏部帶領引見奉旨著以知府用二十四年十月選授福建興化府知府二十五年六月十五日到任該員心地明白才具優長以之對調浙江温州府知府洵屬人地相宜該員等係實缺知府對品調補毋庸送部引見并免核計叅罰據藩臬兩司會詳請奏前來合無仰懇天恩俯准以浙江温州府知府王琛與廻避福建興化府知府啓續互相調補於地方兩有裨益謹會同浙江撫臣劉樹堂合詞恭摺具陳伏乞皇太后皇上聖鑒勅部核覆施行謹奏奉硃批吏部議奏欽此○○許應騤片再署福建漳州府石碼通判劉邦憲撤任遺缺查有卸代福防同知本任閩縣知縣陳受頤舉止安詳堪以調署寗化縣知縣鄒經鎔病故遺缺查有本任仙遊縣知縣王煒堂心地明白堪以調署據藩臬兩司會詳前來除咨部外理合附片具陳伏乞聖鑒謹奏奉硃批吏部知道欽此○○二品銜新授浙江按察使奴才榮銓跪奏爲恭報奴才到省接印日期叩謝天恩仰祈聖鑒事竊奴才前在直隸永定河道任内恭膺簡命補授浙江按察使當經具摺謝恩籲懇陛見欽奉硃批著來見欽此遵卽交卸道篆入覲天顔正月二十三日到京趨詣闕廷仰蒙召見三次訓誨周詳莫名欽感陛辭後束裝就道於三月二十一日行抵浙江省城奉撫臣劉樹堂飭知赴任二十四日准兼署按察使鹽運使世杰將印信文卷移送前來當卽恭設香案望闕叩頭謝恩祗領任事伏念奴才满洲世僕曾任京曹迭守燕齊愧五年之典郡嗣巡畿輔循九派而觀河水土思平涓埃未報兹復欽承寵命尤切冰兢查浙省爲蕃庶之區臬司匯刑名之總舉凡安民察吏詰暴懲奸在在胥關緊要奴才愚昧深懼弗勝惟有力矢愼勤隨時隨事禀商督撫臣悉心經理以冀仰答高厚鴻慈於萬一所有奴才接印視事日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○張之洞等片再前因鄂省辦理清訟經臣奏請積案較多各州縣摘去頂戴以觀後效奉旨允行欽遵行司轉飭遵照嗣因署理漢陽縣事准補梁山縣知縣李觀濤等各於奉飭後審結詞訟甚多又經臣等先後奏准開復頂戴各在案兹又查得宣恩縣知縣洪錫爵奉飭後卽能將任内上控自理各案訊結詳銷案無留牘前署大冶縣事補用知縣林佐前署隨州事候補知縣常豎均能帮同夏口江夏兩廳縣各審結上控自理案數十起之多尚屬深知愧奮力圖振作合無仰懇天恩俯准洪錫爵林佐常豐頂戴開復以昭激勸而資觀感據署湖北布政使瞿廷韶者按察使孟　壎會詳請奏前來謹合詞附片具陳伏乞聖鑒謹奏奉硃批著照所請該部知道欽此○○頭品頂戴湖廣總督臣張之洞湖北巡撫臣于蔭霖跪奏爲湖北振捐已飭依限停收因勸辦遠近不一捐生履歴刻難到齊應請展緩半年造册請奬恭摺仰祈聖鑒事竊查湖北省蒙恩俯准展辦振捐一年計自光緒二十五年二月二十六日展限接辦起除封印日應扣至光緒二十六年三月二十六日满限業經通飭各屬並移行各省督勸行勸各員一體遵照停收截數造報惟此項振捐先後籌辦四年之久報捐一獨内地各省卽外洋各商埠亦多聞風輸助招徠旣廣各捐生請奬履歴清册勢難依限造送齊全若不預先陳明恐於限外請奬或部詰致令捐生向隅殊非鼓勵急公之道合無仰懇天恩俯准將湖北振捐展緩半年造册請奬至直隸籌辦湖北振捐前委直隸候補道洪恩廣駐津設局勸辦業於光緒二十三年八月奏明由該局分起造册呈送直隸督臣就近報部核奬該局近距海口勸募外洋商埠最多奬册更難驟齊應請一律展緩半年仍飭該局赶緊催集分起造册呈由直隸督臣辦理以歸畫一據湖北　振總局司道具詳請奏前來除咨户部曁直隸督臣外謹合詞恭摺具陳伏乞皇太后后上聖鑒訓示謹奏奉硃批户部知道欽此○○鹿傳霖片再江蘇素稱繁庶之區吏治尤關緊要若任庸劣之員濫厠其間地方何能整頓民生何以綏安臣調任江蘇及署理督篆以來逐日接見僚屬留心考察參稽案牘查有寳應縣知縣徐福增庸闇無能憚於聽斷命盜重案遷延不辦前曾因案撤任仍復不知悛攺又候補知縣江矱貪鄙狡詐膽大妄爲巡查釐卡多方婪索物議沸騰該二　均請卽行革職以示懲儆又震澤縣知縣劉潤珩才短性迂不能約束家丁難膺民社惟係進士出身文理尚優請以教職歸部銓選調補吴縣知縣　吴江縣知縣朱秉成辦理清賦畏難敷衍蘇州府知府彥秀禀揭有案應請開缺另補又署武進縣典史王澍逢迎劣紳縱逃要犯署震澤縣震澤鎭巡檢葉滋汾昏樻鹵莾致釀命案候補從九品孫澧蘭不　政體擅用局票傳人幾肇釁端均請卽行革職臣爲整飭官方起見理合附片具陳伏乞聖鑒訓示如蒙俞允所遺吴縣一缺係省會　邑要缺例應由外揀員調補其寳應震澤等縣員缺蘇省現有應補人員亦請扣留外補合併陳明謹奏奉硃批另有旨欽此 
 
