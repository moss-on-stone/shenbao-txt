# 1920 - 205 - 4917042

 

Page 1

 
 
   
 
 

Page 2

 
 
   
 
 

Page 3

 
 
時評 
[破壞與建設（冷）]  
　　人謂中國人僅有破壞之能而無建設之力斯言徵諸往事而實有不能否認者也清末之腐敗能破壞之而不能建設因有袁氏之專制袁氏之專制能破壞而不能建設因成段派之跋扈段派之跋扈今日又能破壞之然而以言建設則尚絲毫未有其端倪苟終不能者則他日不知又養成何人何種之罪惡而又須破壞也 
　　夫破壞者去其舊惡之謂也建設者生其新善之謂也舊惡去而新善不生則新惡勢必乘機而復起此中國政局之所以破壞之後又須破壞而至於無窮期也雖然其如國本之大傷何 
專電一 
　　北京電提署警廳昨晚奉到緝拿十罪魁令後卽派探員分赴各該犯住宅搜查無獲當將房屋發封一面向外團正式引渡一面命軍警在使界外守望如逸出立捕回　　（二十九日下午八鐘） 
　　北京電緝拿十罪魁令尚未下因防逃逸先發交令飭提署警廳協拿昨今已分别偵緝外團於昨日下午會議因日使聯合荷意等阻梗英美法决定單獨訓令自國商人所開飯店及商行將所留逋客一律逐去同時王懷慶與飯館接洽俟出交民巷卽往逮捕 
　　北京電二十九晚令國家大法所以範圍庶類缅規干紀邦有常刑此次徐樹錚等稱兵畿輔貽害閭閻推原禍始特因所屬西北邊防軍隊有令交陸軍部接收辦理始而蓄意把持抗不交出繼而煽動軍隊遽啓兵端甚至迫脅建威上將軍段祺瑞别立定國軍名義擅調隊伍佔用軍地軍械逾越法軌恣逞私圖曾毓雋段芝貴等互結黨援同惡相濟或參預密謀躬親兵事或多方勾結圖擾公安並有濫用職權侵挪國帑情事自非從嚴懲辦何以伸國法而昭烱戒徐樹錚曾毓雋段芝貴丁士源朱深王郅隆梁鴻志姚震李思浩姚國楨等着分别褫奪官職勲位勲章由步軍統領京師警察廳一體嚴緝務獲依法訊辦其財政交能等部欵項應責成各該部切實澈查呈候核奪國家雖政存寛大而似此情罪顯著法律俱在斷不能爲之曲宥也此令未公布前先密發提警兩署遵照（三十日上午九鐘） 
　　北京電吳炳湘被捕陳文運家被抄拿辦之十人將出賞格多或十萬少則一二萬（二十九日下午十一鐘） 
　　北京電政府對監視段祺瑞解散新國會查抄安福罪魁認爲事實上辦不到餘欵先以自動的分次辦理（二十八日下午七鐘） 
　　北京電曾毓雋虧空二千三百餘萬臨去交通部尚存五十萬爲姚國楨捲去部中不名一錢本月薪尚未發（二十八日下午七鐘） 
　　北京電李思浩臨遁時到部向總務廳取大小印預用空白多種又交下某某銀行借欵合同倒塡月日緘蓋印信現某方面查知正在澈究又李經手欵項事前均巳彌縫較交曾手段靈敏 
　　北京電曾毓雋姚震王郅隆托名軍米密運蘇米百餘萬石出口證據發現現曾姚王均匿日武官家　　北京電姚步瀛業經奉軍在南苑槍斃（二十九日下午二鐘） 
　　北京電大理院長以董康繼任令已發表（二十九日下午七鐘） 
　　北京電王廷楨電察軍與直軍已將南口西北軍盡行解除武裝宣化殘部亦巳掃除盡淨惟褚旅現在庫倫如何辦理再定 
　　北京電王廷楨感電察軍二十六進居庸關綏軍進駐南口西北軍遵諭繳械庫倫第三旅相距較遠俟將來改編（二十九日下午七鐘） 
　　北京電財交兩部及邊業銀行均有直軍憲兵在前後門站崗惟閣員出入尚自由（二十九日下午五鐘） 
　　天津電本報記者寢日承東路總司令部介紹於當夜三時乘汽車由津赴保定因中途遇雨道路難行至感日下午七時抵保儉日上午八時謁吳佩孚師長叩以解决時局及善後問題吳云此次段合肥自稱定國軍興師十路第一路邊防軍第一師二路陸軍第十五師三路邊軍第三師四路西北軍二四五各旅五路駐洛陽西北軍之一二兩旅六路駐濟南邊軍第二師七路長江上游各旅八路陜軍九路皖軍十路閩軍浙軍以上十路除一二三四六七各路發動外餘均觀望未動故須先令發動各路軍隊完全繳械並請總統將以前師長等所提六條明令宣布後再由曹張兩使定期入京規定具體辦法其大端如左（甲）正式内閣未成立所有一切措施黜陟歸軍政範圍（乙）速謀南北統一撤消滬和會（丙）由各督向公使團正式聲明凡在軍事發生時段徐曾李等與外人私訂之借欵及密約條件概無效（丁）速集國民大會制定憲法修改選舉法附錄國民大會大綱於後（一）定名國民大會（二）性質由國民自行召集不得由官署監督免官僚政客操縱把持（三）宗旨取國民知决主義凡統一善後及制憲法修選擧法曁諸重大問題由國民公决他方不得藉口破壞（四）會員由全國各縣農工商學各會各舉一人爲初選凡被選人不必各本會爲限如無工商等會寗缺無濫再由全省合選五分之一爲復選俟各復選完竣齊集上海或天津成立開會（五）監督由省縣農工商學各會長互相監督官廳不得干涉（六）期限三個月内成立開會限六個月將第三條内各項議决卽閉會（七）地址各省立總會各縣立分會（八）經費總會由省自治經費撥給分會由縣自治經費撥給以上不過草定大綱至開會細則及應修正處由國民斟酌損益云（三十日下午十鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電田中玉感電邊防第二師究應如何處置速籌示院部復由田暫收再派員接管 
　　（二十九日下午七鐘） 
　　北京電一魯田中玉來電辭職 
　　（二十九日下午二鐘） 
　　北京電京漢京綏兩路准八月一日起實行分離（二十八日下午七鐘） 
　　北京電内閣周决辭現各方均屬意靳徐遣員詢靳同意 
　　（二十九日下午七鐘） 
　　北京電某外交家言邊防處裁後軍事協定當然無效但必雙方辦一手續聞當局仍令靳雲鵬辦結（二十九日下午八鐘） 
　　北京電兩淮兩浙運使西岸晉北榷運局表均完全安系現議一律撤換（二十九日下午八鐘） 
　　北京電外部據法使函復滬華界徵收外人車捐及廣告稅一律經使團會議仍須取决於領團因電許交涉員向各領商辦 
　　（二十九日下午八鐘） 
　　北京電巴黎電奥約簽字後英法義三國二十六日派駐奥使遞國書又土約二十九日簽字 
　　（二十九日下午八鐘） 
　　北京電外部據滬電美議員團來華全體共八十八人訂蒸日由滬到京因飭路局備車往迎 
　　（二十九日下午八鐘） 
　　北京電邵領電崴埠商會决派輪運糧赴廟街接濟華僑並援救回國（二十九日下午八鐘） 
　　北京電參陸處會議决電王占元交查辦吳光新並撤消長江上游總司令名義解散所屬各隊 
　　（二十九日下午七鐘） 
　　天津電津浦路慢車今日起通行　　（三十日下午五鐘） 
　　滁州電馬良困平原魯戰可免蘇令徐出兵中止津浦車明後達津（二十九日下午八鐘） 
　　漢口電徐覃師范携密函於沁日到鄂囑王督疏通曹吳對皖勿爲已甚（二十九日下午三鐘） 
　　漢口電曹派王寳光來鄂商處分皖系之皖浙閩陜魯五督及吳光新問題王督主張和緩惟吳應解京依軍法裁判（三十日下午四鐘） 
　　漢口電外訊黎天才派胡干丈來省輸誠王督允接濟餉糈 
　　（二十九日下午三鐘） 
　　漢口電王督派宼英傑赴臨湘與湘軍劃界實施湘鄂聯防 
　　（二十九日下午三鐘） 
　　漢口電漢榷運局長沈慶輝宜昌關賢督周英杰因安福嫌疑辭職（三十日下午四鐘） 
　　漢口電馮旅艶日抵省三千人泊鮎魚套馮玉祥陷晨到省謁王督頗蒙嘉許（三十日下午四鐘） 
　　漢口電日使對湘軍搶武陵丸戕日人大津並日艦被擊案提要求八條外部頃電漢口吳交涉員先派員往查吳擬派葛委員前往 
（三十日下午四鐘） 
公電 
　　南北海軍全體電各報館均鑒天禍民國蟊賊内訌反覆玄黄至今爲梗薄海人民罔不疾首痛心而受安福之害跡其軍閥政客狼狽爲奸上則蒙蔽脅制下則傾陷摧殘對内植黨營私對外諂顔求媚坐擁私兵蹂躪法律甚而協定軍事抵押路權舉國交爭而爲虎作倀甘心斷送川湘閩陜已半成瓦礫之場近猶劃系尋仇不惜以大好神州充爲戰地凡諸罪惡罄竹難書總之安福一日不除民國即一日不靖我海軍素以愛國爲前提地雖分南北之勢事當權利害所關自應實力提携宏濟艱難他務未遑亟圖救國本同仇之憤慨伸一致之主張共剪凶殘敢矢澄清夙志整師敵愾相期撻伐同心諸公或膺疆寄或幽師干處此横流不容反顧伏望迅提勁旅一掃妖氛我海軍全體相率樓船願執鞭弭但明順逆袍澤胥同爲揭奸回腹心謹布林葆懌藍建樞蔣拯杜錫珪曁海軍全軍各艦艦長官佐同叩箇印 
　　陸承武通電各報館均鑒徐樹錚禍國殃民全國痛恨承武與徐樹錚不共載天爲全國所共悉王步軍統領與徐樹錚交誼親密亦全國所共見此次直奉軍環繞京畿邊防西北各軍完全消滅小徐當然在步軍統領勢力範圍之内都門緊閉管鑰操在王手决無逃逸之理此時擒小徐易如探囊乃聞小徐以鉅欵賄王縱之使逸以故延宕旬日虚爲作勢迄未弋獲如果小徐逃逸則承武寃沉海底惟有以對小徐者對王我全國國民激於公憤亦必當以對小徐對王也特此露布海内同鑒陸承武勘印 
世界路透電 
[法總理談論叙利亞事]  
　　二十九日巴黎電法總理米勒蘭氏昨在參議院宣佈法國在叙利亞之政策謂法蘭西乃叙利亞人民之保護人曾在　　　　醫院約千所一九一三年叙利亞幼　受法人敎育者不　四萬人法人赴海外經營商衆 
　　植法　之勢力者法政府責當予以保護菲華　氏陰謀拒法雖經吾人告誡仍不稍已今須於二十四小時離大馬斯鎭吾人之政策非統治之政策蓋吾人具最大之志願不欲依恃武力也無論如何必以外交手腕經營一切而不願輕啓釁端云云戈洛將軍請撥之經費已由二百零五票對八十五票通過 
[叙利亞政府之宣言]  
　　二十九日巴黎電新叙利亞政府已就商於戈洛將軍並發表宣言書如下菲蘇爾氏陷國家於危亡之境已不復在位叙利亞將以佛郎一千萬枚賠償法國以抵戰時法人所受之損失叙利亞將即解除軍備並實行減少軍額一切戰品將交與法員主要罪犯將由軍法裁判所審訊此項條件已由新政府接受新政府願以誠意履行之里雅克至大馬斯之鐵路已於七月二十六日恢復原狀 
　　二十八日巴黎電倍魯特電稱法軍於七月二十三日佔據亞里波二十五日入大馬斯新希里夫政府業已成立接受戈洛將軍之條件 
[俄波戰事紀]  
　　二十七日華沙電今日公報云過激黨雖接受波蘭休戰提議而仍以大軍在全陣線猛攻占據加里西亞邊界東面數地點並在格羅特諾南前進二十基羅邁當 
　　二十八日華沙電無線電報稱過激軍已占據平斯克越過斯巴大會休戰提議畫定之界線 
　　二十八日倫敦電據柏林消息俄司令等不願依照勞農政府之命停止對波蘭之戰爭蓋俄軍中不乏帝制派之軍官也聞俄羅斯國家主義派之主要人物因未獲協約國之扶助己在柏林組織機關擬與德國守舊派聯合行事而德國守舊派亦歡迎俄德同盟希冀可因此而恢復其在俄之勢力與政治上經濟上優勢也 
[德國内政之近狀]  
　　二十八日柏林電外交總長西門士博士昨在國會演說之際切言德國參與輔助波蘭之責任且謂不知協約國將否復鑄凡爾塞之錯而舍德國以解决東歐問題果爾則彼信東歐和局恐猶不及凡爾塞所成和局之鞏固 
　　二十八日柏林電國會昨日以大多數通過斯巴條約 
[德俄之過激聯合謀]  
　　二十八日丹京電某報紙稱勞農政府已與德國獨立黨社會黨及斯巴達團締結契約约定一俟俄軍越過德邊陲後德國柯尼斯堡·丹齊·白萊斯勞·等鎭皆宣佈過激主義之民主國並約定組織德國紅軍由俄將湯斯奇夫氏統帶設立革命法庭與巿政共産委員會及收實業爲國有以俄兵維持秩序保護下級社會等事 
[國際聯盟消息]  
　　二十八日倫敦電國際聯盟秘書處　七月三十日桑塞巴斯興國際聯盟行政會所討論之事件包括（一）封鎖爲國際聯盟利器應有何種協同畫以適用之（二）國際永遠衛生機關之組織（三）德國舊有之海外殖民地由受託代管國際治理之聯盟約章已有此處置適用此種處置以何法爲最善（四）國際聯盟之行政會與議會間之關係（五）印度政府欲加入國際勞工局行政委員會之請求 
[墨西哥革命經波]  
　　二十七日美國鷹隘電墨西哥叛黨首領維拉將軍抵薩比拉斯後卽與該處政府軍開戰聞維拉將軍所率之兵共四百人維拉將軍非烏爾太政府接受其投降條件不允停戰聞該將　拘捕美國　酒人漢格林氏勒索贖欵 
　　二十七日最京電政府公報稱維拉將軍致電烏爾大總統願無條件投降政府命其報告瑪蒂里士將軍並修理鐵路維拉將軍後覆電謂鐵路業已修竣現火車已能照常開往北方 
太平洋路透電 
[北京之現狀]  
　　三十日北京電電政督辦今日於路透社員往晤時謂定國軍司令派兵駐北京電局嚴密監視局員之職務並取去電報不論其爲官電與否亦不問其爲明碼與否電局局長總辦皆不能抗拒之當定國軍檢查電報之時彼適有病不能視事但即使無病亦莫能阻其檢查又謂彼從未隸安福部籍亦未贊助安福且非政客云云路透社探悉北京報紙所載外交次長陳籙被拘之說並不確實雖陳名曾一見於安福罪魁單内但北京當局即勾去之蓋以其人尚能忠於國事辦理閩案魯案尤能顧全國家利益也直系領袖亦承認陳不爲安福黨魁之傀儡交民巷口現有憲兵駐守汽車經過皆須暫停以便搜查失蹤之安福罪人通州邊防兵三千人係在奉天招來今徒有解散之名因張作霖現擬併入奉軍也奉軍第一師將駐守京奉之間奉天憲兵現巳設立司令部於天壇一小部分安福議員以周樹模入閣同意案迄未經國會投票故今日召集會議專辦此事以期取悅當局但出席者僅十七人耳昨晚發出命令免吳光新湖南督軍並長江上游司令職並發表安福罪魁名單計徐樹錚·曾毓雋·朱深·丁士源·李思浩·段芝貴·姚震·姚國楨·梁鴻志·王郅隆十人着即拘捕以治其此次擾京畿之罪 
[日相與貴族院]  
　　二十九日東京電服部一三氏近在貴族議院詢問如尼港慘殺案不能得滿意辦法日本是否將永佔薩哈連島首相原敬答稱政府所欲爲者不便宣佈否則有害於日本利益 
國内要聞 
[懲治安福罪魁之近聞]  
　　大陸報二十九日北京電云總統昨下命令懲治安福黨魁十人後北京警廳即開始搜查各黨魁住宅而封閉之聞搜獲關於營私舞敝之重要又件現以馬達車載往總廳某要人建議封閉房屋一概没收衆意此舉可行凡收没之物可以變賣售資悉以充兵災區域之賠償經費北京附近已有萬八千人安福兵被直軍解除軍備安福軍並不反抗其拘留之營亦無須駐兵防守失勞之安福軍人今皆爲直奉軍所圍困 
　　日人某通信社二十九日北京電云外交團昨日之會議内容外間誤傅不一甚至有故意傳播日使庇護安福派者但據確訊則於該會議英法美公使述擬飭使館區域内之各本國居民於一定期間内使來投宿之中國人退出日使列舉從來之實例併謂今如欲將此意見爲外交團之决議則尚須愼重考慮云云其他公使多不表贊否遂無結果而散會三十日北京電云昨日下命令褫奪十禍首之官職勲位勲章並依法律處分免吳光新湖南督軍及長江上游總司令職命王占元查辦褫奪前警察總監吳炳湘之官職勲位勲章聞曹錕方面欲再懲辦安福派及己未俱樂部與此次事件有關係之議員二十名又聞張作霖曹錕靳雲　等决定辦法五條如下（一）國會自行解散依新選舉法或舊選舉法召集第三次國會（二）組織新内閣（三）取消上海會議另組統一機關（四）將靳内閣裁兵計劃略加修改實地施行（五）整理財政節省軍費又電云前日步軍統領訪法國公使懇求外交團對於中國之逮捕段派元凶加以援助又電云英國代理公使最近囑天津英總領事申請張作霖派定委員俾京奉鐵路交通不至斷絶並問以奉軍守備此路如何此事完全違背庚子條約已成爲天津各國司令官會議之間題又漢口電云曹錕要求王督軍將吳光新押往北方以便與曲同豐其交軍法會議王督軍不允仍拘留漢口 
[北京通信（般若）]  
　　段派失敗後之大局 
　　和議問題段派處分問題 
　　自五月二十五日吳師實行撤防至今不過兩月而取精多用物宏之段派完全遂倒今且言段派失利後之種種事實 
　　調人赴津爲本月十九日事二十三日靳雲鵬赴奉今日姜桂題張懷芝等五人返京然彼等此行只能謂爲游歷天津一次只能謂比較傅良佐爲未失自由於調停二字絶無可言也天津方面於彼等並無若何招待不獨曹銀張作霖未來即曹銳亦不多見面見面之時曹銳亦只告以雖家兄亦無主張可以發表須俟各省公决故靳遂本其從前預定之行踪一赴奉天而姜張袁馬徐則請求回京且初到之時在候車室候曹銳允許入境目覩衛兵武裝解除目覩傅良佐捕去亦大難爲情矣蓋奉直各省之意以爲六人之使命如爲總統所派則督軍受總統之調停名分上實斷不敢如爲段派居間則段派已倒更無所用其調停也 
　　今奉直兩軍已於昨日（二十四日）晨會師京城附近可見天津之不與姜靳六人接洽原係預定計畫欲將段派之勢力從根本上廓淸之而欲俟兩軍抵京以後再爲各種預定事件之執行即張作霖與吳佩孚逆料布置觕定時亦必來京一次聞將來之所進行者最大爲南北和議問題而處分段派尚其次也 
　　南北問題在吳佩孚未撤防以前本已有種種之接洽南京之李純奉天之張作霖湘南之吳佩孚皆與軍政府有函電使命之往來其所商辦法未經發表固非吾人所能知亦非吾人所應以逆憶之詞出之者然其重要問題實不外邊防軍軍事協定國會安福派諸項因此爲段派所梗阻不能實現故彼時之所密商實不外以同一之目的先除此種障碍然後順流而下圖全局之解决故直派討段興師西南方面即有同意之表示即謂近畿之戰爲南北共同之行動亦無不可頃聞公府方面巳得軍政府來電對於南北和局問題已有較前接近之表示且大意謂段派完全挫敗則對於南北和局之一切障碍業已消除卽關於和議上重要各問題可以迎刃而解尊處如何進行請從速表示俾西南亦得以自爲籌議以便早日解决云云公府昨（二十四）卽致電奉天催張作霖靳雲鵬等來京今並聞張靳明日可到說者謂張到以後吳亦必來蓋南北和局中之各事多係張吳等所接洽者且當時函電互商直奉蘇互取同意於彼等致東海之電亦曾屢經言明料張吳來後必將按照其從前之成議從事進行而將來之手續或將總代表更換爲形式的通過或並上海和會而亦取消之要不出此兩途也 
　　至段派之處分問題則今已可窺見一二觀奉直兩軍之行動似第一步在掃除段派之武力故對人問題現在尚未提起而湯玉麟到後則先將南北苑之殘餘軍隊解除武裝計昨日辦理最速者爲南苑之第九師該師人數不多且未十分參預戰事且早有降服之意昨上午十時該師長官卽將子彈收回然後移駐小紅門以營房讓與奉軍十五師潰敗之餘形勢散漫故亦無反抗及南苑各事辦竣而直軍亦進至團河跑馬場各地兩軍相會同赴北苑（第三師潰兵所在）黄寺（第一師潰兵所在）依前辦理昨晚今晨業已辦有頭緒（頃聞邊防軍一部有恃强抗拒之說尚未證明）今日則凡爲段派軍事機關之地如西北軍總司令部衛戍總司令部（定國軍總司令部即在此）皆被搜索内部之職員及所有之文件軍用品皆以汽車載去丁士源之住宅亦爲搜索所及皆所以掃除武力者也第二即對人問題外傳要求懲辦之禍首雖人數言人人殊然此事决將實行但必在武力掃除以後且須請總統之命令俟布置已定立時下手外間所傳凡必須懲辦之各人早有奉天偵探跟覔行蹤且此時京津京漢京綏三線巳不能爲逃逸之路而東交民巷則公使團早有會議對於此次政爭人物不認爲國事犯資格使館界内前日曾有淸查户口之舉不許容留段派中主持戰事之要人二十二日徐樹錚曾在日商三井洋行投宿次日該行日人卽告以不得使團認可不能留住又聞六國飯店亦有同樣之表示說者謂若輩皆在北京城内苟一逮捕不啻甕中捉鼈惟不可知者則其望門投止力求安全且如李思浩竟輦金二十萬赴津欲謀脫罪能否一一入網耳 
　　至東海之態度對於和局凡直派所接洽者均曾與聞當可一無異議對於段派則此公本抱不爲已甚之念對於段祺瑞已於十八日面許以保全其餘稱兵謀亂諸人是否可以開三面之網尚未表示惟深於黄老之學總不肯自我發之故對三總長及段芝貴仍依其辭職之請准免本職前日且由黄秋岳草擬一布告對於段徐曹吳概述勛績代爲調解經府員多數諫阻始未發出焉（七月二十五日） 
[張作霖抵津之盛况]  
　　昨日（二十五）下午四鐘張巡閱使帶同隨員衛隊多人由奉天專車來津車抵總站時有督軍省長代表·鎭守使·及第二十九師師長·道尹·警察廳長·實業廳長·敎育廳長·天津縣財政廳長·省敎育會·縣敎育會·商會董事·各界聯合會代表·紳商學報各界代表·及各機關人員等約百餘人並有省署樂隊軍隊檢察廳樂隊差遣隊均列站歡迎張使下車稍談數語隨即乘四輪汽車赴河北地緯路口恒記德軍衣莊各武官隨員亦均乘省署所備之汽車相隨（省署在站預備汽車十輛均揷五色國旗）車站四圍有奉軍直軍及憲兵營巡警關防甚嚴距車站半里以内不准有閒人站立沿大馬路有警備武裝值崗並有省署護衛巡查直至新鐵橋爲止布置極爲周密且所有入站歡迎之人均持有臨時戒嚴司令部預發之執照（上書歡迎張巡閱使等字及司令部鈐記）方准入站否則概不准入内以昭妥愼至奉軍二十九師吳俊陞師長確於昨早由奉開來一百零二次專車於七點五十分抵津張使抵津後曹省長當即電告保定曹使並請曹使尅日來津以便協商解决時局之問題又聞張俟曹來商决後即偕同入京 
　　張使於抵津前先有一電致王懷慶吳炳湘兩人云王將軍懋宣兄吳總監鏡潭兄鑒統密現接張汲兩師長漾日報告奉軍已佔領團河南苑第九第十五兩師已派員繳械投誠等情當經飭令該師長等奉軍祗准到南苑不准一官一兵入京對於投誠之官兵格外優待並不准絲毫騷地方以肅軍紀應請我哥布告商民勿驚勿恐爲要張作霖漾夜子印 
　　張作霖代表湯玉麟二十三日晚七點乘專車來京二十四午前六時赴集靈囿晉謁東海詳述張使對於直皖戰爭所抱宗旨及奉軍此次進關之苦衷且謂奉軍開抵京畿非爲他故純爲保護元首維持秩序奉軍由奉開拔時張使諄諄誥誡始終服從中央命令云云東海深獎張使及奉軍將領深明大義欣慰異常彼此談論時局達一時半湯代表始行出府聞張使以此次時局非函電所能解决頗願同靳來京面謁元首陳述一切現靳張業已到津日内即可聯袂來京矣 
[淸河鎭與小站之戰訊]  
　　昨早（二十三日）一點餘鐘邊防西北兩軍約二萬餘人由京綏路赴宣化行至淸河鎭被王廷楨軍隊截阻雙方已準備開戰當經邊防軍將領電話報告中央東海遂 
 
 

Page 7

 
 
　　傳見王懷慶令速到清河鎭排解王於上午三點半出京至十二點回京下車後即到公府報告據云王廷楨謂事先未接邊防軍電告亦不知該軍到何處去不得不截阻現下雖不至開戰然欲邊防軍通過該處王廷楨仍未應允云云另一消息西北軍第二混成旅分駐昌平南口以及八達嶺當該軍抵南口時與商民交易已欠公平前夕潰掠商店以和合公司南口飯店損失最巨昨夕並再掠路員住房一空變起後該軍長官勒令將不良之一部份遣冋淸河安置乃該潰兵抵淸河不肯下車以致三次車經過淸河時多方說情始能通過車内被難婦女五百餘人驚慌萬狀詎甫過清河站該潰兵忽萌悔志在後放槍勒停幸司機疾駛乃免 
　　二十二日下午四時奉軍（汲部）一團直軍（曹部）一團會赴小站要求龍濟光之振武軍約二千名繳械龍軍趙某答謂本軍司令現在北京吾等未奉本軍司令命令不能繳械奉直軍不允趙某又請寛限二十四鐘候派員到京請示後再辦又不允是日下午時龍軍乘夜與奉直軍開戰龍軍敗向流河鎭大城方面退却沿途刦掠極甚 
[周閣尚有難題]  
　　周樹模組閣同意案政府雖經備文咨催新國會迅予開會表决但就目前形勢而論新國會已屬無形解散决無開會希望東海之意以目下時局更新百端待理揆席未可久懸决於日内先行下令派周氏署理以維現狀惟因周氏尚在天津特於昨日派員前往勸駕促其即日來京商决一切大約周氏到後派署明令即可發表至外傳曹張兩使聯電保李蘇督組閣一事政府方面完全否認昨日公府某秘書奉東海命以電話致天津周氏務請從速回京並謂政局如此變化均爲内閣問題而起公旣承諾於前自不能反汗於後惟周氏仍舊作態謂國會必難通過並非樹模不肯帮忙結果仍無確實之答覆某秘書覆命東海曰自有辦法至閣員支配問題東海原擬以各黨合組混合内閣但張作霖一人已保三閣員謂葉恭綽可長交通汪有齡可長司法王廼斌可長農商果如所傳則東海之混合内閣主張不免又受多少之挫折矣又聞公府方面消息財政將屬周學熙外交將屬汪大變陸軍仍提靳海軍仍提薩内務田亦留任惟敎育是否傅嶽棻則尚未定司法一席據某要人意以吾國司法界領袖人物多曾留學東西諸國故對於歷次政變頗能持獨立之精神自朱深長司法以來以自身掛名黨籍猶爲未足復使司法界潔身自愛之士盡捲入漩渦致司法獨立精神摧殘淨盡今朱氏雖去若非痛加整理則以後剥奪人民自由之事不免又層見疊出故對此司法一席極爲重視必欲愼選精通法理人望素孚者充以爲人權之保障並聞此席以王寵惠氏呼聲最高 
[天津近事]  
　　段芝貴家俱自皖軍戰敗後安福各要人早已將家眷細軟移至各國租界居存託庇外人之下昨日段祺瑞宅﹁在河東義租界二馬路﹂已添派衛兵多人以防意外又本埠河北四馬路財政廳後段芝貴私宅自直皖軍開戰該宅眷屬帶同細軟早已遁往租界其笨重物件交由家人護兵看管日前軍署因聞該宅存有大宗軍火派隊查抄僅將所有槍枝子彈運去當時雖派有保安隊監視次日亦即撤回乃該宅家人護兵等以段大事已去無可希冀且平素待人亦乏恩惠於是自昨日起竟招拍賣商將宅内傢俱陳設各物一律出售聞俟賣竣即均散夥段芝貴前日辭職原呈稱竊芝貴環衛中樞忝司戒備馴至武夫抗令近輔稱兵職責所關艱危畢見綢繆未雨投鼠有忌器之嫌勘定後時亡羊悔補牢之晚政府以止戈爲武國人謂佳兵不祥芝貴何人敢違斯旨乃部曲守冋防之令而强藩增犯闕之師中朝之文詔空頒輦下之驛騷更甚芝貴行能無似因應夫　爲此仰懇大總統准予開去京畿衛戍總司令·及輔威上將軍各職以示懲儆此日鴻飛雖遠仍在高天厚地之中他日虎旅需才不忘墜露輕塵之報云云特恐其鴻飛不能遠高天厚地中不能容耳 
　　王郅隆存米王郅隆販米出洋素爲國人所痛恨兹因去歲凍河停運尚存有大米二萬餘包現王郅隆住宅已懸日旗家眷亦前往大連本埠租界公益社　樂寶昌者聞王又以詭計運動特於日前呈請省署其文云敬呈者安系議員王郅隆藉倪嗣冲糧台名目陽託採辦軍米陰濟東洋去年在滬與奸商共訂糧米一百三十五萬包每包價洋六元二角陸續由三公司運至天津碼頭即過船出口當時各界大聲疾呼惜此時安福派正炙手可熱當道雖抱良知亦莫奈何迨及凍河日船停運其餘存貯招商局棧房現尚有二萬包今春王某察知去秋境内歉收囤積居奇前月零售每包十二元故其所設之榮慶等米莊雖車夫走厮皆發大財近日忽然停賣聞因邊軍絶糧可危安福黨連日秘議藉辭救賑京内托外交團來津提運該米入京轉濟邊軍然目前本津和盤合算巿面存米僅敷十餘天之用而已懇請我公爲捷足先登之謀即照會英領事謂本埠米荒患在眉睫若不先事籌防將有不堪設想現有王郅隆榮慶等米莊久存招商局棧房米除近日零售外尚有萬餘包特咨請提出以濟巿荒彼此利害關切諒英領事無不通融准提之理今若不出此先發制人之計迨安系運動來文提運以濟京饑有辭可措則無法阻止矣夫王郅隆去年私運濟敵至滬上今有搶米風潮無不欲食其肉而寢其皮如渠稍知畏悔今將此米發出平糶稍濟鄉里未始非解衆怒之一法何必奴顔婢膝家懸日旗乎云云 
　　田作霖證據省公署昨接保定來電云天津曹省長鑒前豫軍統領田作霖此次向段氏請纓密赴漢口與吳光新接洽組織定國軍第七路游擊隊以田爲梯隊長意圖鼓動河南舊部與沙宜吳軍聯絡一氣由襄樊進竄襲我後路日前北上圖謀被我軍在確山拿獲押解來保搜獲證據兩件並訊供前情不諱查田某治軍豫省劣迹多端種種不法豫省均有案證段氏窮兵黷武不惜利用奸宄殘民以逞苟非天奪其魄着着失敗將使莽莽神州淪於萬刼不復之境彼黨之肉其足食乎希即登諸報端公告國人兄銀敬印 
[津總商會緊急會議紀事]  
　　天津總商會爲籌助軍餉及維持奉天鈔票兩事特於二十五日下午四鐘召集各行商全體董事開會首由會長卞蔭昌登台報告此次奉軍入關帮同直軍剷除國賊所過之地秋毫無犯凡我國民均應啣感惟大軍陸續開發軍費支用浩繁故由奉天東三省銀號發行鈔票一百萬元在津行使以濟軍用現奉省長訓令通知各商一律按現金行使不得稍有折扣及拒不收受情事故特召開會議通知大家諸君須知此次軍興津京兩地賴以保全者甚大現奉天銀號發行鈔票不特准備充足隨時兌現軍用賴以週轉且津埠巿面亦藉此可以活動爲望大家善體斯意如見此項鈔票儘可保存無庸疑慮且鐵路捐局郵政各機關一律照收我商界尤應提倡庶軍用充足即所以報答奉軍等語全體鼓掌一致贊成隨命文牘員宣讀省長訓令畢即由會發出佈告廣爲粘貼繼續宣讀國民助餉緣起簡章請各行力爲提倡以收集腋成裘之效云云當塲由銀行公會認助餉欵一萬元華界各當商認助餉欵一千元山東衆祥帮認助餉欵一千元津埠茶葉商全體認助餉欵一千元棉紗商瑞興益成記助洋一千元李子香李嗣香二君助洋五千元賈潤生君助洋二十元當場報告畢振鈴散會 
[戰事已停之山東馬良兵已開回濟南]  
　　邊防第二師軍隊被奉直軍在黄河涯包圍大爲危急田督以省垣中外雜居誠恐奉直軍乘勢進攻牽動外呈曾經一再分電曹張兩使禁阻奉直軍進窺省垣並速下停戰令旋得曹使覆電邊防軍若撤出前線則奉直軍即改攻爲守决不相犯田督當即電勸馬良速將前線邊防軍隊撤回以免生民塗炭馬見情勢不佳自不敢堅持到底乃於昨夜十點返省其所部軍隊亦於夜一點共裝四列車運回省垣分駐東南關及辛莊各舊駐軍地址矣自戰信急後地方人士多慮波及省垣爰於前日在督署開緊急會議時田督令由紳民方面派選代表前赴德縣面見商旅告以山東現時之特殊情形請其不再進攻當時被召與會者紳民方面張王兩議長·及張肇銓諸人出署後卽時報告各界預備出發刻聞諸氏由濟南出發後僅至洛口因直軍已佔領德州交通攔阻軍隊隔斷遂於前晚偕馬良歸來此所以未得成行也兹將前晚發出之電文錄下保定曹經略使奉天張巡閱使鈞鑒自政潮湧起海内騷然魯省因外交關係地位特殊稍受牽連干涉立至田督豫杜危機首揭中立凡屬鄰封咸喻斯旨鴻溝自劃各不相侵邊防二師縱銜令出發然彼軍性質旣鄰諸一方中立省外即未便干預矧該師近已俯從紳商之請中途駐節决不前進一切解决悉憑中央方冀戰禍庶或倖免如天之福慶幸曷極乃近聞直軍兩旅奉調南下警耗傳來同深惶駭竊思目今近畿之間業經息兵二師旣聲明服從中央命令自可從容處置敢祈台端念外交之危險憐生靈之塗炭即飭前防暫免交綏爲國爲民不勝均感容當公推代表趨叩鈐轅先電請命伏維矜鑒不勝迫切待命之至山東省議會議長鄭欽王朝俊張介禮商會會長張肇銓劉闌閣敎育會會長許名世農會會長戴耀東同叩 
　　靳姜致馬良電云馬師長鑒直皖交戰西路邊防軍已退至京師附近曲同豐投誠交械陳師長受傷不能動作全部潰散伊等自認聽候處分東路奉車大隊已到寡不敵衆人所共和總之此後兩無戰爭勝者讓步敗者認罪自無再行禍民之理望卽收兵勿進聽候辦理决無加罪於執事之理今某等已出而依公理調停自有善方以處置之特此電聞姜桂題靳雲鵬哿印 
[王督調停時局之主張]  
　　兩商會請釋吳光新 
　　皖派在北勢力雖已消滅然處理苟稍疏忽難免不生他種枝節王督連日在軍署密議深以此事爲慮前二十五日特派副官賈彭齡携帶軍米百五十包現欵二十萬元赴保定犒賞直軍並貢獻其個人對於解决時局之意見探悉大概如下（一）以法律手續懲辦徐樹錚丁士源及安福三總長但不涉及段個人（二）邊防軍與西北軍一律交部接收分别汰留（三）解散非法國會但不搖動元首地位（四）解散安福俱樂部此外所最急者爲從速恢復京畿秩序與消弭東南各省戰端至擔任閣揆主張以靳翼靑復任聞王電奉張請迅速赴津與曹吳交換意見並同時電段請其繫鈴解鈴自動的將徐曾朱等送交法庭曹張决不害及督辦個人地位不知王督此次主張能爲各方面所贊同否也 
　　吳光新被拘凡屬鄂人無不贊同王督之處置不謂武漢兩商會乃有保釋吳氏之異舉記者初猶不之信後得某團體報告該會確有此荒謬之舉動惟王督已燭照其奸與前次有人請殺吳之呈文同一留中不發該會自知没趣現亦中止進行矣漢口總商會本有安福分子前此舉動屢不滿於人口現於保釋吳光新計不售後復發通電請段曹息爭携手觀其措辭其用意可想見矣今錄其二十七日原電如次北京國務院團河段督辦保定曹督軍鈞鑒迭閱報章所載惶駭莫名竊謂周召同朝猶多不悅蘭廉當國幾至相攻每嘆聖賢在上之時仍多意見難愜之勢然而始離終合前倨後恭者則以國是爲先而其餘皆在所後也又况近來强隣環伺和議未開在外者已咸具野心在内者復難期同軌方切大厦將傾之懼何堪再有同室相鬭之聲伏乞俯鑒下忱仰思前烈煑荳諒非所願負荆亦復何妨從此携手言歡益宏海濶天空之量庶幾得心有道羣感民胞物與之恩意不盡言伏維矜鑒漢口總商會全體同叩 
[滁縣軍事短簡]  
　　駐紥濟南向隸張樹元之第五師忽響應直軍約與桑園商旅夾攻馬良一時津浦路軍訊頗形緊急二十六日自浦口開行之四次快車僅至泰安府即遇軍隊阻止折回頃獲確訊桑園已開到奉軍兩旅軍威大振巳與濟南五師困馬良全軍於德州平原間迫其解除武裝惟至二十七日晚止尚未有戰事發生津浦車已復通濟南 
　　蘇督電令徐州蘇軍七十四旅并新編之蘇軍第一師白寶山軍隊北上入魯境擊馬良之背津浦車輛多已調集徐州備用惟尚未實行出發已有電魯皖兩督謂出兵僅在令馬良解除武裝馬果允繳械亦當遵中央令中止出師 
　　沿津浦線徐州以南近數日來尚未有軍隊調動蘇軍駐紥浦口花旗營一帶者亦僅三營未見增加僅向駐 
離張八嶺二十餘里自來橋地方之新編安武軍一營奉令移駐張八嶺此間縣知事童君昨日親往慰間 
　　蘇李督以軍需孔急遺員向津浦路商提現洋四萬元路局初頗爲難蘇督謂事平當撥還遂允出收條提出 
　　張敬堯一再遣人向蚌埠當局磋商欲將殘部以六千人駐安慶三千人駐大通餘聽皖督爲擇相當地點駐紥蚌埠當局恐以此引起他方誤會已婉却 
　　此間縣公署曁新編安武軍四路四營會銜出示宣告戒嚴謂奉倪兼督電令現在時局不靖土匪潰軍時虞蠢動爲保衛人民治安起見按照戒嚴法宣告全省臨時戒嚴 
地方通信 
[松江]  
　　維持農田之文告縣公署前因四鄉發生搶米出示制止有格殺勿論等字樣四鄉愚民聞風逃避兹縣署爲維持農田起見出示布告云案照本境各處發生搶米風潮迭據各巿鄉警官董保曁被害紳商人民分别呈訴到縣當經飭拘首要並酌派軍警分赴彈壓解散在案兹聞各鄉農民竟有抛離家室紛紛逃避將田畝荒蕪情事該愚民等事前不知審愼輕聽莠民鼓煽多有盲從附和之致自罹法網然核其情節究屬可憫此次本知事辦理搶米案宗旨在於嚴懲搶米首要其餘脅從愚氓一概罔治現除將首要各犯仍行飭拘以遏澆風外所有被脅盲從之犯自當免予深究以安閭閻云云 
[蘇州]  
　　省議員解决時局電北京大總統國務院鈞鑒天禍中國僭亂頻仍南北和議至今爲梗推厥禍首實爲安福四載以來把持政局厚樹黨援外增國債内刮民財以黷武爲本能以賣國爲得計種種罪惡有目共覩近復威脅元首妄自搆兵風聲所播海内騷然幸天奪其魄屢戰屢北其部下將士亦有深明大義不爲萁豆之煎而釀兹浩刼人民之受其毒者已屬不可勝數應請我大總統乾綱獨斷迅予解散安系懲治罪魁以謝國人從此凶頑歛跡和議進行出人民水火之中奠邦基於磐石之固中華民國庶幾有豸臨電無任迫切待命江蘇省議員金樹芳孔昭晋宋銘勛錢鼎馮世德叩儉 
　　拘獲水火帮匪首上新橋開設鷄鴨行之馬方林近日又在上海石路開設某某旅館居止闊綽前日警廳偵探隊緝獲賊犯大王三等多名供出所竊贓物存在馬方林處並供明馬係水火帮首領徒黨甚多其開設此行者專爲收取贓物而設等語正在飭捕間適閒門外警區拘護賭犯數名皆馬方林徒黨馬竟毆傷巡警欲奪賭犯遂被該區巡官拘住解送間區袁季梅署長處審訊之時馬又不服審訊並肆口謾駡袁署長遂查開馬前犯各案解送警廳崔廳長以馬方林旣係水火帮首領又復迭次犯事毆傷巡警惡跡昭著諭令司法科訊取供詞後先行加上鎖銬游街三天再送法庭訊辦 
　　保護育蠶分埸吳縣公署昨奉實業廳令轉省長准婁商部咨略稱據江蘇浙江安徽實業廳會呈據江浙皖絲繭總公所呈爲中國合衆蠶桑改良會擬設育蠶分塲請求備案並飭縣保護等情當查該會擬於武進之横林無錫之東北塘吳縣之燈草橋各設分場一所試騐養蠶製種各事核與章程尚屬相符仰逢出示布告並飭鄉警圖董切實保護等因温知事當訓令該管第十警察分所遵照一面繕具布告飭發燈草橋實貼俾衆周知 
巿鄉開辦平糶吳縣二十七巿鄉董事前因開辦平糶須從調查貧民户口入手現已竣事定陰暦六月十一日起一律開糶函由縣署佈告周知其分配糶數約計每巿八百石每鄉四百石云崑山公民致南京電省長鈞鑒藍知事於五月間　換巿經理員並不微集地方同意以致所委非人與論譁然未及兩月幸蒙省長洞鑒情弊飭令撤換而藍知事欺詐性成復以甫經撤換巿經理員之原保舉人潘廷楝即日接充李代桃僵同惡相濟上朦省長下禍地方巿經理員關係巿區利害甚鉅豈可以素無信用之人衆論不韙悍然委任若不據實揭呈深恐劣跡所昭事後發覺復經省令撤換在省署旣不勝其煩而地方亦累嬰其擾與其補救於後何如申訴於前用特郵呈伏乞主持迅飭該知事知會巿區正式機關開會推舉重行委任以昭鄭重不勝待命巿區公民方還王績·王仁夔·徐嘉潤·顧元傑·李英·陳浩·程裕林·陳觀杓·陳觀瀾·王頌文·王震· 
[嘉興]  
　　電請免究鄉愚平湖嘉興嘉善海鹽等處此次發生搶米風潮實由米商國積居奇致貧民無以爲炊紛紛畚搶米石賴軍警彈壓得力風潮始得平熄乃各米商囤户不知悛改反於米潮平靖之後追溯旣往禀縣嚴究致各警吏四出騷擾擇肥而噬甚或公報私仇累及無辜鄉民聞風逃逸田禾就荒殊非重農之道業由當地士紳金某朱某等電呈省吏請求體恤鄉愚通飭各縣從寛免究一面設法接濟米荒以維民食 
[鎭江]  
　　鎭埠最近商况直皖戰爭將告結束鎭埠巿面因亦恢復原狀中交江蘇各銀行曁各錢莊存洋甚鉅銀拆洋釐均已鬆動而棉紗巿面尤爲稳健各處買客絡繹存貨不多價格看漲二十九日十二支魁星紗開盤已達二百四十元尚有續增之勢紗巿前途甚爲樂觀其餘油糖雜貨洋貨各業客帮交易亦願不惡 
[台州]  
　　温嶺大水災慘狀温嶺（即前太平縣）縣東鄉四五六等塘向來户口稠密此次均被洪潮冲斃大都全家同盡其屍隨潮捲入海中者實居多數所有茅廠房屋亦隨之一空三塘居民尚留五分二塘以上則損三分就束鄉計之已斃一千五百餘名又南鄉松門外地方斃三百餘人南塘頭長新街等地方亦斃三百餘人此外廼演·下山·官莊堂下·等處亦斃五百餘入總計全縣被洪潮斃命者約共三千餘人雖歐陽知事偕王警佐携欵購板分往然巳緩不濟急所有屍首大都十餘人或五六人同葬一窟加以猪羊牲畜等物同遭淹斃炎暑薰蒸東南沿海四十餘里臭不可耐聞者觸鼻即清水亦不可得遑論米粒將來疫癘發生勢難倖免現在子餘災民無家可居嗷嗷待哺日來已有鋌而走險結隊挨户滋閙者非每人量給二十元使之蓋棚蓋廠終非了局温邑旣乏殷富又鮮蓋藏加以此外水鄉一帶水尚未退稻禾均浸水中即有好善之家亦無從着手云 
[湖州]  
　　義賑會發售平價麫包吳興義賑會紳李塏等會同前統捐局長王穉生集欵四千元委託北門外恒茂米行採辦洋粉平價發售又規定每人祗准購麫包兩個收錢十文聞是項麫包每洋粉一袋限制出麫包五百枚（巿售每袋出六百枚）業定夏曆本月十六日在局前橋公益儲米所開始糶賣以維民食 
雜評一 
[今後之時局（默）]  
　　今日操時局安危之樞機者非吳曹張三人乎吳曹張之行動如何主張如何非今日國民之所注意乎吳爲决策去安福革新民國最力之人今戰勝而即寂寂無聞乎曹張歷次之宣言今果能一一實踐而不自食乎吳曹張之問果能始終互結以誠相處以信而各一無所私乎此次戰勝僅爲整刷民國之起點此後一切善後計劃若何根本建設若何皆在此最有勢力三人之手此三人而欲罫國家於安則安欲置國家於危則危且此三人中而苟有一人持異議謀自利者即足爲進行上之阻礙即足以由安而趨危故其行動與主張誠不能不注意之也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[佑尼干之中國時局談]  
　　中美新聞社譯密勒評論報載佑尼干氏文云韋羅貝博士近在美國大學同學會演說於中國時局頗有關係關於中國何種政制最良之一間題著書立說者甚多然研究有素確有見地如韋羅貝博士者則不多觀博士於演說中謂中國共和組織之所以未能迅速發展者由於民國成立以後武人專政戰亂不絶十八省各有一軍閥各自行政擅作威福中央無力轄制以致不能統一全國由此可見中國當有一充分有力之中央政府使各省皆能聽共號令抑共和政體以民意爲基礎而此民意必須强健有力中國地廣民衆决非一軍閥所能統治美國之共和卽爲民意之結果美國之民政若不居於最高地位則其共和即不能成立矣當獨立戰爭時華盛頓兩次被推爲迪克推多然戰事一了卽解甲歸耕以政柄歸還文官美國之憲法於是乎産生矣中國則不然自孫逸仙推翻滿清製成臨時約法由南京送往北京卽爲武人所蹂躪祇有國會之形式而無共和之精神一切行政命令仍由滿清盤據二百五十餘年之皇城中發出民國之亂源即在於此也韋羅貝博士謂臨時約法中有一缺點即規定立法方面之權太高其他司法行政兩部勢力不能均衡約法條文中有數語顯謂國會居於最高地位永久憲法須由國會等獨製定之夫以三部權力所自出之大權源泉而由一部單獨製定失其均平之道此舉實誤韋羅貝博士於憲法問題富有經驗故能明白指出其缺失也當美國人民决計製造其根本大法時並不請國會爲之而由各州約定各選出公民代表若干人開大會討論此問題然後乃草成一相宜之憲法此會議即名曰憲法會議今美國人民所戴以生活之政治工具即此會議中所産出之憲法保障人民自由及興盛已一百五十年矣向使中國亦早派各省代表製定憲法則民國或能避免數年來之擾亂而確立共和之基礎矣總之美國之憲法爲一種代表性質之公民團所造成國民對此團體完全信任而此團體一經完成其製憲之責任則即行解散不復爲一代表機關矣雖然誠爲韋羅貝博士之言中國之缺點亦不必遽引爲失望浩來姆氏之英國憲法史中歷述撒克遜人亦幾經辛苦經營始完成其今日所享之獨立與自由蓋撒克遜人對於專制之奮門經五百年之久中國今日之奮門瞠乎莫及也博士又提及外國干涉中國内政足爲進步之梗尤以日本爲甚在華外人咸謂日本之自稱中立實不可靠彼對於中國之任何行動有碍於彼之利益者輙從中搗亂確鑿有據一二年前日本且命令中國不得對德國宣戰此爲人所共見者是乃中國許多擾亂之源再則提出二十一條要求無異請中國自已否認其爲獨立國至於游歷内地之人恒目擊日人以種種方法圖以中國爲其久居之所今中國之一大部分土地與許多可寶貴之財産已入日人掌握祗須中國之秉國者良心麻木斷送國權換取金錢則日本無時不可爲其債主而華官之無良心不愛國爲日人所深知故恒盡量利用之今爲中國計黨派紛爭應速停止軍隊所過之地農田毁壞人民痛苦過甚中國國度太大其國中亂事外國均有關係萬不能漠視中國人民若不自救外國終必出而干涉在北京代設一足保持全國和平秩序之中央政府彼時中國主權全失中國人民念此危機其能長此袖手旁觀哉 
[唐繼堯對時局之表示]  
　　謂自覺責任愈重 
　　在滬西南要人昨接唐蓂賡最近來電略謂直軍初起揭救國討逆之名吾人極爲欣忭以爲護法救國吾道不孤乃觀其結果僅以賣國之罪加諸段祺瑞一人其盜賣順濟膠徐手簽軍事協定之主犯及背叛共和破壞約法之首魁概置不問且從而崇獎之對吾人抵死力爭之軍事協定及二十一條亦不致深詰是救國其名爭權其實吾人至此不能覺爲失望至西南内部亦竟有抛棄護法主張以犧牲國會相號召者一方則救國而不救國一方則護法而不護法此後救國護法之責任吾人當愈覺其重大成敗利鈍非所顧也云云 
[伍廷芳滙出議員赴渝經費]  
　　在滬舊國會議長因接雲南來電謂在滇議員數十人議刻日赴渝請增補川資以資啓行等語比即向兼管財政之伍老博士商洽日昨伍博士已撥出三萬五千元電匯雲南應用云 
[津浦路交通完全恢復]  
　　滬寗杭甬鐵路前以津浦鐵路交通中斷客貨車輛只能駛至濟南爲止故將聯運客貨停止裝運昨路局長接津浦路電以浦口至天津東站已於本月三十日起恢復交通原狀云云當經該路任局長通飭各站自昨日起所有兩路各站至津浦路各站之聯運客貨准即照常辦理昨晚十一點滬甯路火車開寗時已售轉搭津浦慢車通至天津之聯票惟聞津浦快車尚未開行故今日上午七點五十五分開寗之火車不售通至天津之聯票云 
昨中國郵局通告津浦鐵路業已恢復昨日郵件已由津浦火車裝運北上 
[蘇督署副官處致大陸報函]  
　　辯明調軍備戰之不確 
　　江蘇督軍副官處昨致大陸報館函云敬啓者閱貴報載有南京消息微實江蘇李督軍近日爲自衛起見正在調遣軍隊又聞蘇軍近復發現於崑山四鄉浦口亦有大軍駐紥以防盧倪等語並載有何代使扣留軍火激怒李督之挑戰云云在貴報有聞必錄原不暇於求詳惟此項消息殊非事實蘇省與皖浙二省唇齒相依關係密切滬則同在一省尤如臂指之不可離若彼此稍有猜疑是無異自斷手足愚者所不爲也况敝督軍與皖督倪公誼切同舟三年以來互相維持毫無芥蒂而與浙督盧公則爲三十年金蘭之交休戚相關榮辱與共更與尋常交誼不同至上海何代使乃敝督軍二十餘年受業學生通家至好感情尤篤公誼私情自非他人所能離間若夫軍人不黨世所共知此次直奉兩軍出師聲討專爲掃除安福系之禍國二三巨奸其餘附和猶不株連何况蘇皖浙滬與安福本無關係何有偏袒此等訛傳尤屬無稽敝督軍迭次布告以保境安民爲宗旨始終不渝如果調遣軍隊斷難掩人耳目械彈一節因恐人民惶恐業經彼此商定緩運可見無他務望貴報切實更正以免閱者妄啓驚疑是所切盼順頌撰祺 
[海軍統一問題將次解决]  
　　海軍部前因籌議南北海軍曾經派員前往厦門與練習艦隊蔣司令磋商（因附南各艦均隷第一艦隊所轄）後又往粤省與南方海軍首領林葆懌接洽所議條件已得雙方將校同意現粤海軍方面又派代表海軍少將毛仲芳前往厦門與海軍部所派部員軍需司長林葆綸·軍法司長鄭寶菁海軍總司令公署代表參謀長何品璋等繼續談判協議一切林司長已將協議辦法繕摺於前日由閩乘輪到滬轉道晋京呈覆海軍部核示鄭司長何參謀長現仍留駐厦門靜待部示解决之期當不在遠矣 
[官商歡迎美議員團之籌備]  
　　江蘇特派處交涉公署前據駐滬美總領事函知以美議員團來華游歷前定八月五號抵滬兹因中途停頓改八月八日早到滬云云聞許交涉員昨日約同政界定八日開茶會歡迎美議員團業已函復美領請爲轉達矣又聞外交部特派來滬歡迎美議員團之參事王麟閣·迄未到滬昨許交涉員接王參事電告現乘新銘輪來滬希查照云又聞江蘇李督軍派李文濱來滬歡迎美議員團云 
　　上海各路商界總聯合會今因美國議員團航海東來不日可以抵滬特於事前籌備一切歡迎手績及辦法通告各界屆時俾可一致進行兹錄其通啓及辦法如下敬啓者美國議員團不日東來考察我國内情對於人情·風土·政治·商業·均爲注意之點將來中美兩國國民之能否提携經濟之能否補助亦於此行卜之蓋議員爲國民之代表此次結隊來游我國有所考察實爲一種空前之舉逈非尋常游歷家所可比擬我人旣爲地主理應竭誠歡迎不特表示兩國國民間之睦誼且於國民外交國際榮譽均有莫大之關係本會前次開會决議歡迎實本此旨此則願我在會諸君共相體喻者也所有本會議决歡迎辦法逐條加以說明如下（一）贈品以物品相贈謂之贈品一取他日紀念之意一爲廣告之用物品不拘多少各件不必相同不同反增美術興味使廣告價值因之益顯只要選擇國貨或物産中之美觀·精雅·玲瓏可愛適於實用者或表示物質之文明·或表示手工之奇巧或可佩帶身旁·或可供之座右·如象牙·雕器·玳瑁·玩具·翡翠·琢成小件·剌繡屏袋·飾爲美觀·凡此種種不在價值之昻貴要在便於取携若爲食品則求其雅潔可口足矣（二）此次議員團中各偕夫人同來者贈品中凡合西洋閨秀服用之件尤佳如有中國小品顧繡之類贈送若干件不必各人都有即一二件亦佳若物品精美則一二件之效力發生不少矣（三）贈品上如有店號則字不宜過大且不可在容易注目之處否則減損美觀不少决不能生廣告之力也（四）各贈品若願交本會轉送者請先期交到本會事務所以便配置一切使各分相當云云 
[前法國總理有將由京來滬說]  
　　前法國總理有由京來滬消息昨許交涉員電部請示起程日期俾便接待 
[江亢虎在靑年會之演說]  
　　題爲﹁美洲社會之新潮流﹂ 
　　江亢虎博士歸國後已屢經學生會及孔敎會邀往演說昨晚八時上海中國靑年會以博士寄宿該會之便特邀博士演說﹁美洲社會之新潮流﹂演說之先博士將﹁新﹂之一字加以訓詁而反覆解釋之謂世界之事物無新舊之别也而新舊之名詞所以能存在而爲人所引用者特因吾人對於事物時有愛憎因愛憎而爲取舍今日取之謂之新明日舍之謂之舊新舊二字固循環於一切事物間而初無一定之標準與界限也本此定義請先論美洲之宗敎界美國宗敎之最盛行者爲耶穌新敎蓋因反對舊敎（即天主敎）之專制與腐敗而别樹一幟者也然今日卽新敎亦須改革蓋其迂腐之敎義及不可解之信條在此科學昌明之時已漸失其約束人心之勢力所與之爲不解緣者特一般無知之婦稚耳美國有一女信徒ＭＲＳ·ＥＤＤＹ有鑒於此因思非攺革敎義不足以維持也遂别建一﹁基督敎維心派﹂ＣＨＲＩＬＵＩＳＩＲＥＮ且謂﹁上帝﹂者特﹁至善﹂二字具體之名詞耳除上述之一事實外美國敎堂每遇祈禱禮拜多用跳舞茶點以廣招徠此最足以見彼等之苦心而美洲宗敎界之新潮流亦不難於此中窺其微矣尤足奇者美國人近喜研究吾國佛敎之學及印度哲學並信輪迥之說鬼神之跡此數者在東方爲千年古物在西方則爲最新産品天下事之變幻莫甚於此矣次請言美洲文學界美術界之新潮流美人先此重寫實主義ＳＹＷＢＯＩＳＭ將來主義（ＦＵＴＵＲＩＳＭ）以其能表示作者之人格及理想也次請言政治界美洲素有自由産地之目余（博士自稱（年前之遁跡斯土亦因慕自由而往也乃自向德宣戰後民間一切言論出版·集會結社·之自由皆剥奪殆盡此外並强迫人民從戎若一違拗卽下之獄中尚有一事更爲美人所感爲苦痛者即退伍兵士到處横行假愛國之名行罪惡之實眞與吾國今日之督軍及其麾下之兵相伯仲也最後言社會制度在美洲之趨勢美洲社會經各方面觀察皆由破碎的小團體而進爲集中的大團體如消費公社百貨巿塲家庭旅館及其他類此之組織皆其確證也此所謂達到社曾主義之一部份的目的余去國八載兹悉歸來觀於實傳社會主義者人類之多且前此反對之人近亦以社會主義爲標榜雖其心跡與其動機如何不得而知然一般人對於社會主義四字此後當不致再談虎色變此區區者未始非吾國之好現象亦余冋國後之差足令余滿意之一事也云云演畢已九句半鐘是夜臨會聽演者頗多兼有少數西洋人蓋閱報慕博士之名而來也博士演說素持嬯笑怒駡主義在國内如是卽在美洲亦如是美洲風俗制度有未善者博士肆力抨擊絶不容忍此亦可見博士之人格與膽識矣 
[内地商會請改商會法之意見]  
　　蘇省内地各總分商會因商會法第二十四條事實上發生困難擬公請修改并擬在寗召集聯合大會函達本埠南北兩商會徵集意見而上海總商會則於本届選舉按照現行商會法提前辦理曾誌本報兹將内地各總商會曁江北淮陰宿遷如臯淮安睢寗宜陵儀徵高郵泗陽寶應邳縣窰灣姜堰沙溝興化張網界首益林東台泰縣海安灣頭汜水仁和等總分商會分所等提出呈文意見照錄如下竊維行法不易立法尤難蓋法無機體依人以行人有知覺賴法而理人不良法足以範圍之法不當人將受其束縛故上自國家通行之憲章下逮公共團體之條例莫不討論修改至再至三然後公布施行公布矣施行矣又必載以有未盡之處得隨時修改之條良以思慮容有未周情形或有未悉失之毫釐差以千里不得不予以伸縮留以餘地以期克臻完善也查商會法自民國元年施行以來如商會之分别裁併設置之數目區域之界限非不訂有專章然中間如會員入會之資格入商之期間復經解釋重加限制始能免除困難足徵事非經過難以論定未備之處未必無之若最近發生之最感不便必須請修正者卽商會法第二十四條規定會長副會長會董連選連任以一次爲限制推立法之意深恐任久弊生或啓運動之端或長把持之漸若此乃可以限制而補救之不知商會各部職員是多數商人公舉與有給職官吏不同無權可攘無利可圖其人而品行卑劣歟則商　將棄之不顧雖運動總難僥倖成功其人而學識優長歟則商民公同宗仰雖退避亦恐難卸仔肩即使中道變更初態然一經多數否認即可取消其職務其餘種種定章又大足以範圍其行動雖欲把持其勢亦有所不能然則旣經連任是必公平正直爲商民信仰之人必也久於其位置始能抒其懷抱技能貫澈其爲國家謀商業之發達爲商民求永久之幸福今若受二十四條之束縛是令商民將衆望素孚之人棄而不用而别降格以求即讓一步言之在通都大邑容或可行若在偏僻之區才難之地他求則不易得人缺額則定章不許（未完） 
[各輪船進口出口消息]  
　　長江輪船昨日某國輪船公司之襄陽丸從長江進口裝來大批菜子一萬三千餘包和豐廠裕隆廠·機器麵粉一萬餘包和豐廠麩皮六百餘袋同日寗紹公司之老寗紹輪船亦從長江進口裝來小麥九千三百七十包黄荳五千五百八十二擔機器麵粉五千袋白米雜糧二千四百零三包機器打包棉花一百十六件紙頭一百四十五件木耳四十件藥材四十二件木器十件太古洋行開赴長江之直隸輪船裝去出口貨有蔴袋六十餘件紙頭二十餘件茶葉三十四箱肥皂五十餘箱雜貨千餘件至招商局之江華代班快利輪船昨日出口裝去貨物僅棉紗·鐵絲·洋釘等零貨千餘件 
　　烟津輪船昨日怡和洋行從烟台天津來申之官陞輪船裝來有大宗之綿羊毛二千數百件大包羊皮五百餘件草帽邊百餘件同日招商局開往烟津之遇順輪船裝去貨物有漢口裕隆廠麵粉一萬餘袋塘沽電報局之電料五十餘箱細紙二十四件燈罩十二箱餘爲荔枝乾雜貨等項又太古之順天輪船裝往天津有大批小麥數千包紙煙汽水鐵料等項·又怡和洋行之裕生輪船定本口開赴烟津裝去出口貨中有大宗黄荳一千餘包書報紙一千餘令小包纸三百數埏件汽水五十餘件洋布二十餘件 
　　寗波輪船昨日太古洋行之新北京輪船開赴寗波裝去白米五百餘包黄荳五百餘包黄白糖三百餘包荔乾二十箱細紙二十件郵件五十餘簍玻璃二十箱餘爲木器雜貨至寜紹公司之新寗紹輪船昨赴甬江亦裝出白米四百餘包秈米三百九十六包肥皂八十餘箱振華廠紗二十件恒豐布二十件紙烟二十餘箱 
　　港粤輪船怡和洋行之財生輪船定本日開往香港廣東汕頭裝去之出口貨有大宗怡和廠紗五百餘件小麥四百餘包鋼鐵（建築料）四百餘桿中華興業公司之機麵五十餘箱恒昌火柴一百餘箱大宗南洋公司之紙烟二百餘箱又太古洋行之德安輪船定本日赴港裝有上海恒和泰·大德昌·運往港粤安泰·天福·之現銀（均元寶）三十餘箱其他爲瓜子三十包海蟄五十件南洋公司之紙烟二十餘箱並小麥·麵粉·及菉荳等三項共一萬包又有白蔴土布數千件至招商局自厦門來申之愛仁輪船裝來有大批山薯粉及金銀花等項 
　　日本輪船某國郵船會社之八幡丸於本日開往東洋昨日已裝之貨爲大批之磁器瓦器及鷄蛋棉花等項天祥洋行經理奥國輪船之巴沙號昨由日本進口並無貨物裝來現在泊於公和祥碼頭之浦江内定八月四號開駛還奥俄國義勇艦隊之品財號亦於昨日從神户到滬巳定今日赴海參崴 
　　歐美輪船昨日大來洋行之西卞特郎號ＷＥＳＴＣＡＤＲＯＮ從美國來滬於下午一時二十分進口裝來金銀雜貨·機器等項二千噸現在開期尚未定又太古經理藍烟囱公司之恩茀號ＯＡＮＦＡ由利物浦開來已於昨日上午十一時到申運來大批洋貨疋頭及五金雜貨現在浦東啞子碼頭大約出月八號還國花旗公司之貨船惠斯尼勒司號ＷＥＳＴＮＥＲＩＳ從新金山開來於昨午十二時三十五分到吳淞現定八月三號開還新金山 
[交易所雜糧部議定標準]  
　　上海證劵物品交易所雜糧部現已部署將竣預備開始交易昨日下午三時由各經紀人開標準會議决油荳餅三次標準種類列席者葉鈞張樂君·陸少廬·陳子彞·楊河淸·胡鹿生·陸慰平·張少珊·大隆行·泰潤行·謝棣山·謝殿榮·謝增榮·何介春·鄭壽芝·謝錫琳·薛潤生·潤昌祥·沈心銘·諸筱甫·順泰吳大奎等二十一家開會後經衆互相討論决定保證金仍照前議辦理佣金問題荳油每擔銀五分黄荳每擔銀二分荳餅每片銀五釐期餅每月上下旬爲交割期營業時間於試辦期内每日交易四盤繼遂議定荳油標準兩種（一）爲輪船牛莊荳油作爲荳油標準如大連豆油比較抵解則降銀二錢（一）旗昌源豆油作爲本廠油標準如以和豐如輪船大連黄荳價降九分（一）以火車河南黄荳爲標準如以碭山黄荳抵解則降元五分火車頴州黄荳降元一錢火車毫州懷遠黄荳降元一錢五分漢口火車塘黄荳降銀二錢五分（此火車係專指信陽州火車而言）旋又議荳餅標準分有邊無邊兩種（一）本廠以源記印有邊荳餅爲標準如以和豐印荳餅比較標準降銀一分大記印豆餅降銀二分輪船大連荳餅降銀一分半輪船沙河荳餅火車恒德豆餅得與標準同等（一）輪船漢口以永昌元印光邊豆餅爲標準如以漢口天盛印豆餅比較標準降銀三分順豐印豆餅降銀四分又福記歆記印豆餅降銀五分輪船牛莊大連豆餅降銀五分半輪船沙河豆餅降銀二分以上本廠餅每片砠重四十八斤議畢而散聞該部營業開始後再議增加菜子菜油菜餅等貨標準云 
[豆餅營業之發達]  
　　南巿油荳餅業之豆餅現值夏季暢銷之候本届巿價大漲銷路較往年爲盛兹值陽暦七月終火汛已過昨經萃秀堂公所飭派司月將南規北規油荳餅各貨進口及銷數分别調查詳細數目俾刊列淸單通告同業備考 
[民食問題之昨訊]  
　　平價局虧耗之籌補本埠食米平價局自開辦以來已於十九巿鄉設立分局發賣平米計已歷五十餘天共銷去平米五萬數千石綜核虧耗之價已有十三萬元現各處採購來滬之米除派住各分局應售外尚存五萬石左右惟新榖登埸尚須半月以後現在靑黄不接全賴平價局維持民食故預算平價局之虧耗須二十萬之數刻由慈善團各董事出爲勸募捐欵以濟虧耗之用云 
　　無錫扣米交涉之兩說本埠米價迄今每石仍需洋十四元推其原因實由無錫等處各産區無貨運來接濟各米商雖有縣給護照前往採辦竟被該處當地官紳阻止出境現聞各該處米商已將囤積之米通盤籌算除當地足用若干米數外其餘多食米可乘此善價之際酌量出售以獲巨利故與滬上辦米商家訂約在無錫就近碾白之米可設法運滬每日有二千石左右滬上各行家昨已接得來信此項米石日内即可陸續運滬應售從此滬上米價可有活動之希望矣又函云上海南北兩巿米行米廠米店米客等前在無錫縣購辦白米成交訂定者有三萬三千餘石卽前報所謂四十七車之貨也當時被該處地方士紳阻止運滬經滬上米商一再交涉方允以護照分批運解乃經米商轉陳總商會請求當道給發護照仍被留難不放因而米業大爲恐慌僉以此項貨欵已經交付且米石係陰曆五月初旬買定被擱一月之久邇來巿上白破貨正缺轉瞬新榖登場米價一跌損失不資是以昨日由碾米公所·仁榖公所·嘉榖堂·米商南帮公所·閘北米行公會·商議對付之法據以上理由請總商會備文由各團體各舉代表一人偕同貨主赴錫交涉並議定到無錫後先在錫邑商會開會邀同當地紳商及無錫縣知事到會由代表據理力爭如果有意留難則將貨全數售賣與彼云云當塲舉定朱安生錢貴三黄潤康嚴少泉唐秀甫等五人曁貨主等二十餘人旋因錢貴三有事由朱黄等先往交涉如不能滿錢君再續往無錫至外間有前日已裝來七車之說尚非事實也 
[楓涇扣米昨已運浙]  
　　滬杭甬鐵路楓涇車站扣留食米十六車除已卸二車外其餘十四車拖回上海南車站一再開騐已由江蘇齊省長電令滬海王道尹及上松二縣准即運浙並令滬杭甬鐵路管理局長任小山查照放行等情已誌本報現聞是項扣米延擱已經多日霉蛀不堪昨日（三十日）經路局飭知滙通轉運公司派人前往上海南車站接洽將十四車内滬商胡耀恒等蘇産蘇銷之二車計五百九十包於是日附掛於下午一時三十五分之區問車運往麥根路車站出卸其餘十二車併製爲十一車計三千○○五包已於昨日下午由上海南車站夜間八時開杭之夜貨車附掛前往拱宸橋起卸所有延車費計一萬五千餘元刻下尚未交涉就緒該路局長任小山因米易霉壞未便再擱故特先事放行再行辦理延車費案並聞已據情轉呈大部核示云 
[駐滬湘商之近狀]  
　　日前湘省劇戰時該省駐滬各坐莊辦貨之號商迭接湘號來電多謂貨未辦者停止已辦者停運等語故報關保險各行對於去湘貨物一律不敢招攬此六月初旬事也目下湘戰告終從前已辦之貨雖略有運出而新來之號客仍寥若晨星故日來湘益公湘餘公新德記各 
 
 

Page 11

 
 
　　號棧中生意雖佳半爲避難之客若云商業仍不能抱樂觀也 
[姜黄與麝香之巿况]  
　　姜黄（即姜粉）爲輸出品之一近來輸入美國作染料者不少目下各洋行買進姜黄已數百擔每擔由五兩漸漲至七兩五錢邇因四川戰事裝運阻滯早已無貨應巿麝香爲川莊産物分榖麝毛香麝兩種昨今外商買進每斤價錢三百兩巿上到貨不過五六斤榖麝每斤亦售價二百九十五兩皆苦無貨應巿云 
[水烟商否認加捐]  
　　陜西水烟近年來營業日衰緣捲煙充斥到處風行之故惟來貨逐年頻少故存底亦屬無多銷路窄小兹上海各烟行接陜西來信謂該省稅所近又加增捐稅貨到上海殊難應巿昨日下午經各烟行在公會會議僉謂吾業近來生意巳極淸淡來源不繼營業凋敝如此無名增加捐欵斷難承認因决議去電力爭云 
[美盛公司棉巿報告]  
　　中美新聞社譯美盛公司一星期報告云本星期初之情事使棉價略有變動迨昨日收巿時巿價又有跌減之勢其主因由於産棉區域天氣極佳今後棉價之變更將全以收成之狀况爲準據江浙兩省長江流域及中國中部報告棉收情形均佳蘇省雖經大風損傷甚少山東直隸則收成形勢不佳預料不過四五成棉紗巿價繼續飛漲銷路亦不減少棉紗棉布交貨情形均好内地存貨極少預料此後三四星期内四川及中國中部要求棉紗必鉅則巿價必更堅定也利物浦紐約巿面稳固印度巿面鬆動華棉出口額自一九一九年九月分起至本月止共四十三萬六千六百○四擔 
[友華銀行銀巿報告]  
　　中美新聞社譯友華銀行三十日報告云昨日倫敦銀價當地不動遠期漲一先令八便士紐約銀價跌至九三又四分之一倫敦紐約滙價跌至三七五又四分之三此間定價與昨同惟金圓改爲一○二又四分之三巿况終日堅定交易價金磅五先令九便士（九十月份）金圓一○七元（月份同上）無出口交易投機家亦不願買出孟買銀價較鬆動紐約銀價亦跌恐倫敦銀巿因此將受影響印度買銀如經停止倫敦銀價勢必跌落也 
[木箱内查獲大宗烟土]  
　　昨日下午三時許由滬開寗之第二十七次公會車將次聞行其時北火車站月台上滿堆貨物聽候檢查後上車當經七十五號車站巡警楊正興見有木箱三只頗有可疑喚脚夫打開檢視三木箱之面均鋪以牙粉其下小洋鐵箱中係屬烟土該警遂報告潘站長轉報車務副總管袁紹昌將土啓視騐明磅過共重二百十三斤十四兩内中大土紅土邊土均有約值洋三萬左右袁君查得代運此土者係北站通達轉運公司運往鎭江交卸者當即將情禀報任局長請示辦理 
[再誌押送軍官行李人被拘]  
　　行李内查出烟膏 
　　温州人張立因代浙軍充當連附之應振押送行李至高昌廟爲站崗軍警詰問因言語支吾拘解上海防守司令部訊核等情已誌昨報兹悉憲兵九連所派之站崗憲兵於二十九日上午十一時半在廣東街見有三人乘坐黄包車携有行李一件提箱三只形狀慌張向北馳行向前盤查據云一爲應振現在浙軍步兵第四團一營三連充當連附一爲張立前在浙軍工兵一連充當連附一名阿榮爲應振之護兵當時該憲兵欲行檢查據應振聲稱鑰匙尚在船内囑令護兵在此照顧應即偕同張立至船取匙旋於十二點時張立一人手持應振之符號一張部令一件到來要求免騐該憲兵因事甚可疑未允遽放詎張意圖逃逸是以指揮崗警並會同步兵二團一營四連司務長將張立及行李等物解送憲兵第九連轉送防守司令部核辦現由榮司令親將行李檢查内有熬熟烟膏八百餘兩當因事關軍人携帶違禁物品巳於昨日將人證轉解松滬護軍使署訊辦矣 
[浙軍兵站部撤消]  
　　駐閩浙軍日前陸續由閩回浙皆經滬杭鐵路開駛兵士專車並由浙江盧督軍委派錢伯堅在上海南車站設立兵站部辦理運輸事宜迭誌本報目下駐閩浙軍已全數開回南站所設之兵站部已無所事事當由錢伯堅將兵站一切事宜趕行結束昨日（三十日）實行撤銷除移知各機關並鐵路局外並將承辦運輸開支各項列册呈報浙省盧督軍察核 
[憲兵站崗稽查]  
　　代理憲兵營朱營長以高昌廟地方爲軍事區域防務關係重要而境内所居人民尤甚複雜當此時局未靖之時查防自應認眞昨特令飭第九連着自西栅口起至江邊碼頭及廣東街等處分設崗位每崗派憲兵一名輪流站巡以資稽查而重防務 
[浦東焚燬香烟之由來]  
　　英文滬報云浦東所焚燬之香烟八百萬支初疑爲英美烟公司之物兹悉不然此烟乃美國某烟廠所製因烟葉霉壞不能銷售若不裝運出口須在國内繳納營業稅不如運至上海付諸一炬雖付運費尚屬便宜故此烟由船裝出經一萬英里而達浦東起岸後即舉火焚滅之云 
[汽車碾斃男孩之檢騐]  
　　法租界杜美路六十二號門牌某姓家所僱之汽車夫鮑林岳前晚在虹口百老滙路開駛一千八百三十一號汽車司機不愼將孫聖裕家五歲男孩孫同寶撞倒碾傷要害經三百零七號印捕查見勒令該汽車將傷孩車送同仁醫院不及療治中途氣絶殞命由該印捕將肇事之汽車夫鮑林岳拘入捕房禀明捕頭飭令將鮑收押並派探將孫孩之屍舁入斐倫路騐屍所候騐等情已誌昨報昨晨公廨陸襄讞與英赫副領事於午刻蒞所飭吏檢騐得孫孩委係被汽車碾傷要害致命遂塡明屍格升座公位命將汽車夫鮑林岳帶案略詰肇禍情形據見證孫五寶與三百零七號印捕相繼至案證明當時覩狀况即經中西官在騐訊單上會判曰騐得已死五齡男孩孫同寶委係生前被汽車撞倒碾傷身死着屍父孫聖裕具結領尸棺殮汽車夫鮑林岳交二百元人洋舗保聽候傳訊核奪 
[開釋姜春華]  
　　上海地方檢察廳已革書記官程冠吾前於在廳服務期間得賄私縱判决送監執行要犯劉刁根趙阿甯陳瑞和等案發脫逃經該廳諭令法警姜春華等限日查拿詎料逾限無獲該廳梅伯孫檢察長以姜承辦不力面加申斥乃姜不服當庭挺撞梅檢察長以其妨害公務諭令斥革押候再核在案兹悉姜母陳氏在原籍丹徒得悉前情當即來滬到廳具詞請求寛宥梅廳長於前日將姜由押所提出大加訓斥命交該氏帶去開釋完案 
[通帮沙船夥要求加價]  
　　南巿浦江内沙船向分蘇滬通各帮及敎帮其船專裝南貨布疋至牛莊烟台換運油豆餅等貨來滬應售營業頗大其間通帮（卽江北帮）之沙船夥友以近來米價飛漲均向船主要求增加工資將錢碼改爲洋碼各船主未允遂相約同盟罷工所到各貨均無從起運各船主大起恐慌聞已挽人相勸願加二三成不知各船夥能否滿意也 
[證劵物品交易所消息]  
　　巿埸揭示第四十五號兹有陳賡動願爲本所第四號經紀人從事棉紗買賣業經本所承認特此通告又第四十六號兹有吳培之願爲本所第十三號經紀人從事棉紗買賣業經本所承認特此通告第四十七號八月一日起本所投票之定期買賣改定以五十股爲單位從前所做之交易有在五十股以下不足一單位或單位以外尚有零數者應由各經紀人於八月﹂日以前開列清單報告本所凡在單内所列之零數准其轉賣買回未經報明者須於八月份之交割日實行交割特此通告又第四十八號八月一日起元六公債之定期買賣改定以票面五千元爲單位從前所做之交易有在票面五千元以下不足一單位或單位以外尚有零數者應由各經紀人於八月一日以前開列淸單報告本所凡在單内所列之零數准其轉賣買回未經報名者須於八月份之交劃日實行交割特此通告又第四十九號棉紗等級表以民國九年七月期起至十二月期止爲施行期限曾於七月二日揭示巿塲兹改定自九年八月期起至十年正月期止爲施行期限小包棉紗等級表其施行期限亦同特此通告 
[急潮激翻貨船]  
　　浦東三灶航船沈春林前日裝載花衣六十包土布四十五捆來滬售銷昨日黎明駛至南碼頭白蓮涇口適潮水甚急載脚甚重不能支持所裝在艙面上花衣二十餘包打落浦中沈亦落水幸有周浦航船經過將沈救起其花衣隨浪漂泊未能打撈矣 
[少年宣講團署期紀事]  
　　化裝演講該團曾兩次赴嘉定演講頗受歡迎聞定八月一日下午又應本埠滬北六路商界聯合會紀念會之約化裝演講講題（賣國恨） 
　　國語宣講該團爲提倡國請起見擬於署期中派員往各處舉行國語宣講一俟日期擇定即當進行 
　　發起晨會該團爲避署惜陰起見發起晨會自上午四時起至七時止有各種游藝及體育運動等 
[寳山縣國語講習會業已開會]  
　　寳山縣曾於去年署假期内舉辦國語講習會一次惟各小學校敎員尚未一律到會講習本年奉令修正國民學校令改﹁國文﹂爲﹁國語﹂勸學所知去年聽講員尚不敷用即經修改簡章呈奉敎育廳核准舉辦已於本月二十五日行開會式講習期間以三星期爲度講員爲南京高等師範國語講習科畢業學員王君變航擔任﹁注音字母聲音學國語文法國語讀本成語﹂南京高等師範英文科畢業學員黄鑄新君擔任﹁語音學﹂縣警佐呂丹山君擔任﹁會話﹂並江蘇省敎育會聽講員鮑讓夔君帮同敎授現聽講員業已到會者已有五十餘人知此項敎授暑假以後即須實行故非常注意並聞於下星期日請敎育專家到會演講以補充智識云 
[圖畵手工展覽會之餘聞]  
　　江蘇省敎育會小學校圖畫手工　展覽會開會七日詳情迭誌前報連日各縣小學校圖畫手工敎員專誠來滬參觀者不下三百餘人有多數敎員特訪該會主任劉海粟君詳詢審查標準及以後應如何施敎方法由劉君一一詳答并聞閉會後尚須刊行報告册由各審查員將對於此次審查成績意見及以後究竟應如何改良施敎方法將研究所得詳爲發表以便擔任小學校圖畫手工敎員者共同研究云 
[救主堂音樂大禮拜預誌]  
　　明日（八月一號星期）爲虹口狄思威路聖公會救主堂童子禮樂集夏令音樂大禮拜之期定上午十時舉行該集人員係昌世中學學生大小四十餘人所組織由聖約翰大學生敎座堂琴學主任朱諳律君·（即該堂區牧朱葆元碩士之長子）及聖瑪利亞女學得獎金牌之朱其廉女士（朱葆元碩士之四女）所訓練凡歐美各種基督敎英文歌曲無不純熟明日秩序爲單音獨唱·雙音聖詩·三音名曲·四音合奏·說敎救民·宗敎音樂·全集長篇·銅樂四音等聞已發出入塲劵一千餘張届期必有一番熱閙也 
[中華慈善團之募捐啟]  
　　中國義賑會·仁濟堂·上海慈善團·佛敎慈悲會·聯義會·聯益施材會·普善山莊·廣益善堂·滬南慈善會等團體聯合發起中華慈善團合辦籌賑處以期統一昨已舉定正幹事長朱葆三副幹事王一　·徐乾麟餘如宋漢章姚子讓顧罄一莫子經姚紫若施子英虞洽卿杜梅叔魏清濤等數十人皆在發起之列兹將所擬分寄各處捐啓錄後敬啓者救災卹鄰仁政所急行道有福古訓昭垂慨自今歲入夏以來湘省又告兵災陜間兩省各遭旱潦之患敝處籌賑各團迭接報告湘災慘劇尤以岳陽株州醴陵寳慶衡山茶陵安化等處爲甚屍骸遍地廬舍爲城粒米無存生命莫保陜省則赤地千里繼以冰雹閩省則山洪暴發田稻牲畜漂没無遺種種情形怵心　目迭登報紙諒荷鑒憐敝處各團忝膺賑務義無可辭業已設法撥欵滙往災區辦理急賑惟自頻年籌辦力盡筋疲災重欵絀勢難讐及兼之近日天時人事又有意外之發生凡此未雨之綢繆更非空拳所挽救用是發起聯合呼籲協力進行賑欵涓滴歸公經費由各團認助彚收分解期一視以同仁樂善好施藉衆擎而共擊爲此奉求海内仁人善士體好生之德矢胞與之懷慨解仁囊樂施義粟多多益善源源而來早淡沉災共維義舉庶幾倒懸獲解兆民荷再生之仁作善降祥五世卜其昌之慶謹啓 
[浦東醫院之近訊]  
　　上海醫學研究所在浦東老白渡設立之中西醫院開診以來投院求診者每日三十餘號以客籍小工居多前日於病人中發見一種形似腦膜炎之疫症當經治愈據該所醫士稱該病人若再過三小時後則不及醫治云故由該院院長顧賓秋立即購辦救疫藥品及器具等以備念需 
[周浦鎭設立時疫醫院]  
　　本埠中醫專門學校畢業生沈義純近在浦東周浦鎭籌辦時疫醫院一所於昨日開診 
[禁止販賣汚穢食物]  
　　淞滬警廳徐廳長昨日令傳各區外勤各巡官至署面諭略云現時届炎夏各處街道亟宣週歷梭巡凡查有設攤賣汚穢食物者當即拘區究罰以重衛生云 
[緝獲僞照收稅之朱韻甫]  
　　江蘇二區菸酒牌照稅事務所前日在閘北海昌路緝獲僞造烟酒牌照冒收稅欵之朱韻甫一名並在朱身畔搜獲私刊僞照十餘張當即解送四區警署訊得朱係爲首之犯尚有餘黨多名四出冒收故於昨日將朱韻甫連同僞照解送警廳並請飭緝未獲各犯一併嚴辦 
[鄉董請兵防範搶匪]  
　　西鄉漕河涇虹橋迤西一帶近有匪徒沿途刦奪或軋住敲詐甚至有將人謀斃之事發現所以該鄉農人一至傍晚不敢單身獨自出入兹經該巿鄉經董等查悉邀齊商家聯名具稟松滬何代軍使請派軍隊擇要駐防 
[照錄恩傑爾控告瑞嘉案之堂諭]  
　　洋商恩傑與控告洋商瑞嘉請求賠償名譽損失一案業經法公堂判决兹錄其堂諭如下訊得原告控因被告誣造毁謗之詞敗壞原告名譽計分三則第一謂原告是流氓品格第二謂原告前充歇高斯羅發克政府代表曾舞弊多端及擅扣佣金私蓄金錢此係政治關係本公堂不便顧問應由彼國政府核辦曾閱本月十二日公函彼國政府亦已派員來華查問瑞嘉及他人控告恩傑爾之事矣第本公堂曾據敵伯爾供稱凡控告恩傑爾均係瑞嘉主謀上年有人在潑來擬控恩傑爾之時瑞嘉極願附控即管理蛙督瑞嘉遺産該被告亦竭力反對及至回抵上海即於六月十一日發電海參崴公會然則瑞嘉之行爲事非無因要知恩傑爾管理蛙督遺産前奉　總領事委託恩傑爾即使果有不是亦應向前奥領事及現在法領事署呈控不應摭拾浮詞任意誣謗至謂原告之妻爲妓女出身尤爲不合又謂原告蓄意吞没蛙督遺妻及子女産業種種訛言無非被告一人理想毫無憑證自無庸議至於瑞嘉反訴恩傑爾辱駡悔衊所列見證有三人並未到案僅遞筆述究竟眞僞殊難辯别又有來案之三人自稱係歇高斯羅發克委員及經查詢並不可靠况時閱三年之欠何以早不向理論及恩傑爾控告之後以此抵制碍難准理總核全案情形應判瑞嘉賠償恩傑爾名譽損失銀五百兩見證瓦發謊稱委員欺騙公堂着罰銀二十五兩堂費五十兩瑞嘉負擔至於關係政治各節恩傑爾如欲控告瑞嘉應俟將來逕向政府呈控爲是此判民國九年七月二十三日 
[公共公廨暑期中審訊民事案紀]  
　　每交夏令公共公廨循例停訊民事訴訟案件期有兩月今屆因體恤訴訟人民起見於此兩月中每一星期審華人民事訟案一次本星期五（昨日）輪應張襄讞及美約副領事會審在第四庭開庭自上午九時半始至午後一時許始畢計訊判者八案誌之如次（一）﹁崔蘭生訴崔鼎山侵賬吞洋一千八百十四元並掯交字據存摺案﹂﹁結果﹂被告還押交出字據核（二）﹁王申甫訴周金福破壞名譽請追損失銀八百兩案﹂﹁結果﹂着被告交二百元舗保改期再訊（三）陳廷銘與陳恩溶爭奪巳故陳芝舲遺産案﹂陳廷銘之律師以伊當事人曾繼與芝舲爲子有種種證據可憑應得其産業而恩溶亦延朱斯芾律師到堂聲稱恩溶實繼與芝舲爲孫按諸血統廷銘完全無爲芝舲繼子之資格極端否認其欲爲該遺産之相續人兩造律師辯論頗久﹁結果﹂改期再訊﹁曹吉安訴袁敦文俞榮卿揑造假賑銀三百八十一兩案﹂訊明兩造係因抛盤賣買驃金爲們金問題獲起糾葛﹁結果﹂令自將賑算清改期再核（五）﹁潘祥生訴何錫廷延不將所租開設煤炭店之房屋遷讓請追損失銀五千兩案﹂﹁結果﹂限被告於陰暦六月底　讓如違狎遷損失一層改期再核並着何錫廷於下禮拜二到案准交一千元舗保（六）﹁談東生訴妻弟談元璧叔岳母徐顧氏串　伊妻案﹂﹁結果﹂兩被告押限交出原告之妻到案再核（七）﹁李榮祺訴衛阿林不理荳價洋六十九元九角七分案﹂﹁結果﹂限被告於一個月還清（八）金福堂訴獎城樓不理玻璃價欵案﹂被告及保人均不投質﹁結果﹂缺席判决被告照控數償還 
[殷五九領叔棺柩]  
　　十六舗大　碼頭前曾倒斃無名男屍一具當由地甲投報地檢廳派員騐明令由善堂棺殮發封厝壇候示在案昨晨有殷五九者偕同十六舗地甲投地檢廳稟稱丹徒人向在治下金家牌樓新源紙作爲夥民人有一胞叔名殷可可現年四十四歲本月二十二號由原籍乘大和輪船來申謀就迨船抵埠我叔即因病而死已蒙憲廳騐明棺殮現在民人調查得該屍確是我叔爲特偕同地甲來廳請求將棺給領等語梅檢察長據稟後准如所請着具結送查一面飭警前往義塚將該屍棺指交領去 
[茶館主控巡長行兇續紀]  
　　昨報紀七寳樓茶館主俞伯英稟控王巡長行兇毆打一則事爲警察廳徐廳長訪悉以俞所稟各節行無揑飾情事特飭二區一分所馬鳳山警佐查明實情復候核辦 
[携帶土渣之科罰]  
　　倪雲舫日前手持土渣一大包行經法租界菜巿街爲捕查見以倪形跡可疑上前盤問倪即抛渣圖逃當山該捕將倪追獲連同土渣一併帶入捕房諭令交保出外候究昨日傳至法公堂請究先據捕頭上堂稟明前情並將烟土渣呈鑒詰之倪供此項土渣係朋友送給民人餘供支吾中西官判倪罰洋二十元充公以儆土渣銷燬 
[設榻賣煙分别懲罰]  
　　法捕房探目徐阿東日前偵悉小東門外一枝春街某茶館樓上居民吳顧氏及朱進仁兩户私設烟榻容人在内吸食鴉片爰於前晚稟准捕頭前往抄出烟槍烟具等物連同烟客等一併帶入捕房諭令交保候究昨傳至法公堂請究先據捕頭上堂稟明前情並將烟具呈鑒詰之顧氏等供認私賣燈吃不諱中西官查得被告吳顧氏前曾罰過此次不應復犯判罰洋五十元朱罰洋三十元充公以儆烟具没收 
[汽車傷人兩則]  
　　公共租界福州路昨日下午三時許有某號汽車駛過撞倒理髮匠揚州人徐謝卿碾斷右足小腿骨當山老閘捕房九百零四號華捕到來將該汽車號碼抄錄另雇車送受傷人往仁濟醫院醫治即持傷單歸稟捕頭核示又昨日下午四時許有某號汽車駛經法租界民國路小東門撞倒駕乘脚踏車之寗波人陳阿桂跌傷甚重不省人事由小東門法捕房一百十五號華捕瞥見當即前來抄錄汽車號數另雇車送受傷人投仁濟醫院醫治一面歸稟捕頭請示 
[汽車疾馳之科罰]  
　　汽車夫蔣洪桃前日在滬西靜安寺路開駛一千七百十九號汽車任意疾馳經二百六十六號四百九十七號兩巡捕喝阻不遵該捕乃經稟捕頭轉請公共公廨出單昨晨將蔣傳案由中西官訊明違章屬實科罰洋十元充公 
[婦人失足溺斃]  
　　前日午後有年約三十餘歲之婦人某氏身穿香雲紗短衫褲手帶金鐲一付金戒二只由浦東陸家嘴墓山碼頭渡浦迨渡船傍岸該婦忽然失足落水登時溺斃嗣經家屬得悉僱用網船將屍體撈獲所帶金飾完全未缺檢查腰内尚有鈔票三百元據云係渡浦兌現聞該渡船渡夫已被屍屬扭揑虹口捕房押候訊究云 
[調戲女工罰洋二十元]  
　　繅絲女子陳素珍張　珍前日薄暮從新閘某絲廠内放工歸家行至愛文義路被嘉興人張阿　攔住調戲二女向其斥責張老羞成怒遽起行兇旋經一千零零六號巡捕到來將張拘入捕房存洋作保昨晨解送公共公廨請究即由張陳兩女投訴被張欺侮行兇情形質之張供係另一人向原告調戲等語中西官以指證確實豈容狡賴科張罰洋二十元充公 
　　更正兹接靑年會中學學生分會來函謂二十七日滬學生會游藝會内有該校雙雙寶一則係由滬會倩人往請登臺並非臨時加入報載於事實不符云云　特　正 
專件 
[中華民國八年通商海關各口全年貿易總論（錄海關貿易册）（十一續）]  
　　生牛皮民國二年已達最高之數計有四十九萬八千三十八擔價值一千五百十八萬四千三百四十四兩其時歐洲各國連德國在内均爲重大買主迨戰事發生後價值加昻而貨數並未見增美國及日本遂爲至大之買主民國五年以來出口衰落本年祗有三十八萬三千三百三十三擔價值一千三十六萬一千三百八十一兩未硝山羊皮本年出口最多計有一千二百七十三萬二千二百九十張價值八百五十八萬八千七百四十兩美國購去之數較上年多有百分中之四十總計一春之間美國硝皮廠始終似皆肖出奇價收買民國三年前較好之皮每擔約值規銀八十兩近來價值之高殊堪驚異最好之皮巳值銀一百八十兩其較好之皮按等照加此項皮張當戰時曾有大批運往日本現在購買之額却不能照舊故出口貨之往日本者降爲少數惟美國推爲專銷此貨之買主草帽緶歐戰之際光景不佳幸本年已與民國二年情形無異計有十萬二各六百四擔民國二年則有十萬一千三十七擔價值係五百七萬四千四十三兩而本年價值則有七百七十一萬七千五百八十七兩其價雖漲無如獲利甚微綿羊毛本年出口爲數之多可謂登峯造極計有三十六萬五千八百二十六擔價值一千一百六十萬九千九百七十九兩年底景况蕭索紐約爲最大巿場存貨過多日本所購之數一落千丈此項貿易前途殊覺黯然猪　出口由上年之七萬一千六百十一擔價值六百六十八萬二千四百六十四兩本年跌至五萬一千六百三十一擔價值四百七十四萬八千八百九十兩如與民國二年相較則不甚遠運往英國之數幾多於二年一倍惟行銷之各國當歲聿云暮之時價值銳減巿面冷落以致合銀兩之價值似亦迫得相因而減况防範癰疽之設施尤於此項貿易將來有碍夏布貿易祗限於亞洲各國本年出口計有二萬六千二百七十七擔價值三百十三萬八千八十二兩朝鮮佔五分之四有餘至用以織造夏布之苧蔴此項貿易已入於日本之手被其佔有百分中之九十本年出口共計廿一萬九百四十一擔價值二百七十三萬二千八百四十七兩較之上年所減甚多以下所列出口貨物其價值雖至今尚屬微末而在國外巿場上不久可望發展亦宜注意及之（未完） 
來函 
[上海華商証劵交易所來函]  
　　日前各報登載本埠新聞欄此次公佈元債各號碼各路商界聯合會等團體電京反對敝　所隨即電部請示兹已得有復電理合連同去電抄請貴館代爲宣佈事關國信即乞速予登載爲荷上海華商證劵交易所啓 
　　七月二十四日致財政部電北京財政部鈞鑒伏讀近日政府公報鈞部公佈上海發息元年六釐公債各號碼滬商已購儲甚多查養日時新等報載上海各路商界聯合會等指爲私發電京反對影響所及危險萬分敝所爲流通公債惟一機關維持國信亦資是賴特乞電示用息羣疑爲禱 
　　七月三十日財政部覆電上海華商證劵交易所迥電悉本部此次公佈元債號碼大半以抵押各銀行之票并非新發軍事發生以後各銀行號金融奇緊要求公佈藉資周轉所有號碼與六月付息表所載同生效力希即通知望勿疑慮財政部儉印 
雜評二 
[滇唐與南北（訥）]  
　　昔日之中國由南北而分爲四今將由四而變爲三觀唐繼堯電中所言一方救國而不救國一方護法而不護法是其對於北之直南之桂已有堅决對抗之表示所謂鼎足之勢成矣 
　　今後無論爲直爲桂爲滇果能事事循正軌以行無不滿民意之行爲者我民即起而助之苟其反是我民卽起而抗之民心無常惟善是親然則此鼎足之勢孰成孰敗詎能執目前之情勢以懸斷之哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[近感錄] [  鴛雛]  
　　中國之積弱去眼前之惡氛言究在民智蔽塞使執世界勢以問能答者百不得一使執國勢以間能答者亦十不得一其愚蒙者卽曉以國之複雜形勢舌疲不喻而識字者亦未必以爲要事有以報紙爲無關緊要者有以報紙爲消遣者嗚呼此種弱點乃無人注意及之試問以不曉國情之國民而責以留心國事無異於驅馬耕田近來報中所見某會某團之對國事表示其中分子正多不曉國勢者故語涉不倫也 
　　内地之有茶寮亦消磨民氣之一惡物也其中人以品茗爲人生一大要事長日若無更大於此之事者而此中亦非盡老朽少年習爲安閒之狀且不自覺其蹉跎於此中壁聯多書陸游日長如歲閒方覺事大如天醉亦体之句此二語誠足描摹其景象此輩不特爲茶寮之中堅人物社會亦舉以爲觀瞻者於是滔滔之國論騰沸其中而以余近日所見此輩有幸災樂禍謂亂世生英雄者有昌談乾嘉之治謂武聖人必將有舉動者有誦拜專横之人謂不易倒者此則亦當遺臭之說誤之也質言之其言未必由衷而國民之無宗旨無腦筋大略可得實無所寶其共和國民之資而甚歡迎劉邦王莽曹操李世民朱元璋等人以爲人之主宰也此輩若此於是聞其言者以其言爲言矣 
筆剳 
[三嫁記] [  若渠]  
　　滕若渠曰我篇中之主人翁乃一蒙古邊塞人其地風尚與中土逈異讀我書者譬猶旅行蠻荒所見耳一日下午基督敎堂之草地上坐一採薪婦人氣喘若吳牛衣檻樓然補綴停匀整潔可觀敎堂之草地素禁樵採獨許一婦人此婦人者舉止大方殊不類出自小家時有牧師者西人來中國數十年能作華語因問婦曰察汝舉止有大家風奚爲流於樵薪此間值且廉每斤祗一文十斤則十文耳婦曰我幼時影事已不能追憶矣惟幼時所居者高樓軒敞非若今之不蔽風雨所衣者錦繡所食者珍羞亦與今日不同我年十四忽一男子來顧我自頭至足注視不稍瞬復興我母再四商議我雖莫識其故而心滋疑焉未幾果嫁與一男子我乃離我家别父母爲一男子玩具男子欲如何則如何之偶忤其意鞭撻且立至男子好飲又好博若飲而醉博而負必洩憤於吾身越二年男子得酒病死我哭之慟而男子之父母忽率一偉丈夫來視我如初嫁時偉丈夫點首去遂再醮於偉丈夫偉丈夫工人也我至其家强我作工我體羸殊不能勝而偉丈夫謂我嬾呼叱若牛馬旋爲所逐今所依者一年四十許之農夫其人酷嗜烟今且病我樵薪所得供其食耳牧師頗憫之見婦項佩有白璧瑩潤可愛牧師謂之曰汝項中白璧值幾何我將倍其值巿之婦曰是璧爲幼時我父母爲我佩者雖千金不售也牧師曰奚用此爲婦曰若我夫死則我將售之爲棺槨資耳牧師大感與婦數金而去 
藝評 
[南部枝言] [  天亶]  
　　陸壽慶出身小白面中年肆力於二面故借茶前誘挑成活捉等劇之張文遠均爲内外行所贊許近年因嗓音失潤兼之與沈斌泉同班故又多演白面少演二面矣然其能戲尚多望湖亭照鏡去顔大麻子與呆中福中之誠直同負時譽何以照鏡不演風筝誤之醜公子亦屬擅長苟以金阿慶去醜奶娘益以陳硯香徐金虎程增壽小彩雲等必有可觀何以不演苟一味演副净戲與金阿慶衝碰我不取也 
　　徐金虎之貼旦戲在韓世昌之上扮相亦殊不俗眼風少活潑台步微嫌拖帶然年事尚輕此種硬病可以校正自葛芝香談雅仙死後南方崑旦久已杳如金虎好自爲之余有厚望也（按章瑞卿與周鳳文有全本占花魁頗有解數金虎 
[破除障礙]  
大可請益於若二人花魁一角必能勝任焉） 
笑林 
[滑稽問答] [  汪若其]  
　　問凡物已經割之則必縮小何物愈割愈大 
　　答洞 
　　問始終煑不熟者爲何物 
　　答鴉片 
　　問何種房屋貯人最多 
　　答照相館 
　　問婦人懷孕怕說一何字 
　　答有字 
　　問纎腰愁一捻啼血泣三更二句打人名一是爲何人 
　　答瘦鵑（却酬） 
新聞拾遺 
[新考場内之趣話] [  長壽人]  
　　此次蘇城舉行檢定試騐有敎員張某崑山人係前清老秀才在場中屢發牢騷不圖二十八日考第三埸張覺發神經病始而哭泣繼而痛　并自脫　上下衣一絲不掛幸與張同庽之唐某朱某均已交卷遂左右挾持而出是誠檢定聲中之趣話也 
[西子湖中之畫舫] [  來]  
　馬玉山糖果餅乾公司在滬開設未久營業甚發達聞該公司近於杭州西湖中設備大畫舫一艘鋪陳雅潔專供游客蕩湖之用每天租值祗收一元五角印有畫舫劵憑劵乘舫該劵在杭州勸業場分銷處購買舫中並陳列其出品以便游客需用云 
[情話打斷] [  鷗廬]  
　　昨晚十時許道經城内淘沙場見暗處一男一女方作秘密情話適爲警察所見向彼二人詰問則所答皆不甚明晰於是疑心更甚窮詰其居處及雙方關係二人乃分手去詢之旁人據云此少年與彼女立談已久輕薄之態百出想係情人云云 
[賭術翻新] [  吳秉恬]  
　　昨於重慶路某里中見一人據地坐手持撲克牌三張俱不同式内以一張爲主牌先翻轉數次顛之倒之然後平列於地令人以彩注隨意置一牌丄如適得主牌者爲勝否則爲負此術看似無弊然頃刻之間歷十餘人俱失敗而去不知其操何手法殆騙術之一種也 
小說 
[社會小說衆醉獨醒（一一二）] [  瞻廬]  
　　第十九回鴛鴦麫名目繁多龍蝦精形容畢肖 
　　其實方先生的醬色袍褂只穿得一天到了來朝便不像鮮紅的龍蝦了無奈這個徽號已定便永遠不能取消龍蝦敎員從此呌得怪響（龍蝦敎員與鵝鴨西賓螃蟹校長鼎足而三）忽忽數天没有甚麽重要事可紀只有這位張女權女士每天到校總是乘着大轎護衛着軍士吆吆喝喝從熱閙叢中衝撞過來到校以後也不過哼幾句﹃某兒火　童大哭張生告李生甲生語乙生﹄的國文敎科書午後兩三點鐘學校裏尚没下課那四名黄衣軍士又從中將公館裏押着藍呢大轎逕來平江女學校迎接小姐女權收拾了國民敎科書大模大樣上了轎又是吆吆喝喝從熱閙叢中種撞過去蘇州巿上的街道本不甚闊沿路又設着魚桶菜擔以及一切趕巿的東西往來有轎有馬又加着一種鐺鐺鈴聲的包車亂七八糟的當兒突然來了四名衛兵一乘大轎雄赳赳氣昻昻飛也似的經過讓都不及讓避都不及避女公子出足風頭小百姓吃盡苦頭這一册國民敎科書讀畢熱閙叢中不知撞倒了幾隻桶傾翻了幾副擔踏爛了幾棵菜踹破了幾個蛋（寫得聲勢赫然）校中住宿的學生都眼巴巴盼望星期六回家以便家庭聚首樂叙天倫慧姑這時思家尤切一來怪念着父母二來怪念着劉氏家庭可有甚麽意外風波到了星期六只望完了功課早早回家然而光陰的遲速同那心理學有密切關係時間最長没有長過星期六最後一課的鐘點全級學生的眼光都注射在壁鐘上面捱過一分一秒委實把肚腸都要磨細頭頸都要拉長 
[自由談之自由談] [  鵑]  
　　往歲復辟失敗謀主張勲蟄伏荷蘭使館中藉以逃罪一時遂有張大辫入荷蘭水瓶之謔今者天氣溽署荷蘭水大行其時而大辫自復自由亦躍躍欲動意者荷蘭水瓶中又將爲此公闢一席地矣一笑 
 
 

Page 15

 
 
   
 
 

Page 16

 
 
常識 
常評 
[國民勿放棄行使主權之責任] [  覺]  
　　同一國也必主權在民方可謂之民國 
　　同一民也必關心國事方可謂之國民 
　　同一民國之國民也必確能行使其主權方可謂之能盡國民之責任 
　　中華民國之主權屬於國民全體煌煌乎約法所規定也此主權孰行使之孰不曰應由國會議員代表國民行使之 
　　然而國會之成績則可睹矣非法國會不足道被解散時姑勿論至自行集會標護法之名以相號召而其結果也猶議憲不成自行分裂甚至有爲惡黨所收買之議員議員負國民乎國民負議員乎我謂實選舉此等議員之國民自負以負國耳 
　　今者國事解决之期不遠矣無論如何必應有憲法必應有國會而憲法未成立國會未召集前正國民直接行使主權之時矣 
　　我國民應鄭重考慮國事究應如何解决而後可以適合民意罪魁究應如何懲辦盜竊之國帑究竟如何追償而後可以稍息民怒軍隊究應如何裁減吏治究應如何澄清而後可以漸蘇民困中央與地方之政權究應如何分配財政究應如何監督而後可以實現民治之精神此犖犖數大端皆握有主權之國民所宜日夕研究以正當之主張發表切實之言論而無一人可放棄其責任者也 
商業叢話 
[我的造就商業人才意見] [  應時俊]  
　　中國商業夙稱衰敗近年來受外界之激剌雖稍知振作然仍無甚進步推其究竟人才缺乏實爲一最大原因也考中國商店店員無論位置高低均由學徒升充其招收學徒也又極泛濫大凡十四五歲的成童粗識之無經人介紹便可應選固不問其有何程度也其習業之時又不過供奔走灑掃之役未嘗授以何項商業知識迨三年期滿則爲店中正式店員此種商人除勉强能招待顧客外舉凡商人道德信用諸說皆茫然不知遑論其能明世界商業的趨勢和各處商業的狀况嗚呼當二十世紀商戰劇烈時代驅此輩以臨前敵未有不望風而靡者然商業學校畢業生雖有新商業知識和改良商業能力又多訾其有學識而乏經騐故除少數投身銀行公司外殆無一人受商店之聘者此亦可見新舊二派之隔閡也是故新派雖有新學識亦苦無實騐之地而舊派旣不知援引新派又不知自行培殖人才其頑固日深終無人能打破之若是欲言振興商業不亦難乎鄙人以爲欲振興商業必先造就人才而引用新派亦爲當急之務兹就管見所及略述一二願與商界同胞商榷焉 
　　一商店宜酌聘一二商校畢業生以交換新舊的知識并負指導舊店員之責任和改良本店營業的任務 
　　一商界宜自辦商業夜校以便店員及學徒入而肄業以灌輸其新商業知識 
　　一招收學徒至低要小學畢業生或有相當的程度者蓋小學畢業則各項普通學識業已粗具再授以商業專門知識易於領悟（不受酬） 
法律 
[法國民法上之結婚條件] [  沈福順]  
　　欲結婚者須遵照七種條件今略述於下 
　　（一）異類此條件出乎天然本乎婚理固無法律上明言之必要 
　　（二）將婚夫婦之承諾此條件爲結婚最重之要素無承諾無結婚ＩＬＮＹＡＰＡＳＤＥＭＡＲＩＡＧＥＬＯＲＳＱＵＩＬＮＹＡＤＯＩＮＴＤＥＣＯＮＳＥＮＴＥＭＥＮＴ民法上言之甚詳然則結婚有效與否實基於斯 
　　（三）一定之年歲未滿十八歲之男及未滿十五歲之女不得結婚以其有礙生理及道德故但有重要緣由而得元首之特准者可免守此例 
　　（四）父母之許諾此條件可分三時期施行之（甲）未滿二十一歲之男女未得其父母之許諾不得結婚（乙）自二十一歲到三十歲之男女其父母之承諾雖要然違之亦無礙結婚（丙）三十歲以上之男女則無請問其父母承諾之要矣若父母互有異議則以父之承諾爲定父母中有巳死或不能發表其意見者則以一方面之承諾爲足 
　　（五）無前婚之關係凡未解前婚以前不得再婚違則爲重婚罪（西國重一夫一妻之制故欲再婚前當以其死或巳離婚之夫或婦之證示於官吏） 
　　（六）無親屬之阻碍此條件本乎生理及道德關係故凡宗系之親（祖父女孫女之類稱）傍系之親一兄弟姊妹之類稱）不問其爲適法或否又伯叔父與姪女及伯叔母與姪男均不得互相結婚至若姊丈與姨之類亦不得互相結婚則專爲道德關係蓋法律上視姊丈與姨猶兄妹故也但有元首之特准可免守此例 
　　（七）特别之規例特别遵守之規例有三（甲）爲避混亂血系故婦須從解除前婚（死或離婚）起十個月後始可結婚（乙）爲預防離婚之濫用凡夫婦已離婚後經第二次之離婚者不得復互相結婚（丙）凡海陸軍士於服役時欲結婚者當先得其上級軍官之准許（乙種酬） 
公民常識 
[禁止打醮] [  頴]  
　　我們中國人迷信鬼神不講衛生也算是頭等了所以到了夏季疫症多得狠 
　　警廳雖出了幾張佈告說怎麽禁售切開瓜果不准隨地傾倒垃圾然而大家視爲具文從來没有執行的人以記者所見還有警察隨地小便呢 
　　但是疫症發生以後不知道是不講衛生的緣故反說是窮鬼餓鬼作祟於是東捐西募湊來的錢雇了和尚道士念些不三不四的經懺白白的化了錢還說是拯濟孤魂咳無知無識一個夏秋之間擲了許多錢於事實毫無益處眞眞可笑可憐可恨可恥 
　　邇來米珠薪桂貧民生計日蹙人顧人尚且顧不週全還要去養僧道供鬼神有得去打醮莫若把這筆錢省下來去救濟救濟貧人使貧人少死幾個陰間餓鬼也可以少添幾個豈不是救野鬼的根本方法嗎 
最好的法子便是把這筆錢省了作講究衛生淸理街道的經費地方淸潔居家衛生疫症自然消滅了即使不幸發生就拿這錢請了醫生好把疫氣撲滅豈不比較去求鬼神好萬倍嗎 
　　禁止打醮是否警廳可辦這個問題恐怕有些辦不到因爲打醮是僧道地痞的一種生利方法假使禁止他他必定運動高等地痞（紳董是也）去說情包管這件事情非但不能禁止反使他們得了後援所以治末的方法便請贊成廢止打醮的熱心諸君向隣舍們開導開導不捐錢給他他即没法使了至於根本的方法便是普及敎育把智識去戰勝迷信（不受酬） 
 
[舊社會的人何嘗不能進步可惜背後有個累墜] [  鵬]  
家庭常識 
[爲父母者應改變的兩種心理] [  景]  
　　二百元中除去一百元還餘一百元以一百元來做書藉費當然彀用如十分無力的還有個法子可想就是向高一班的同學借書讀譬如中學一年級有個很貧苦的學生買書無力就可問中二級的同學借舊書來讀以同學的交情無有不可的 
　　所以這個問　總算有解决的法子了 
　　假如爲父母的聽了這些話還不去做依然行他的老法子那麽他的子女 
　　（一）以早婚之故身體不强因而早夭 
　　（二）早婚生育必多爲父母者無能力敎育之其子女之行爲習慣等等必不良善 
　　（三）未受敎育即無自立之能更加以妻子之累終身永無自立之日惟有寄居於舊家庭中而生活 
　　（四）未受敎育智識不高終身爲時代之落伍者 
　　社會上受他的影響是 
　　（一）民族日弱貧民日多足以減少人類之幸福增加人類之苦惱阻礙人羣之進化 
　　（二）受敎育者少民智之平均程度甚低 
　　反之爲父母的聽了我的話都翻然改計照我的話行去那麽他的子女 
　　（一）以無人代其盡婚嫁之職勢必自立以後才可婚嫁遲婚所生之好結果可以立現 
　　（二）遲婚數年男女皆身體健康有養育十女之能力自然能組織良好家庭 
　　（三）已受敎育對其子女必能敎之育之使成良好之國民　　（四）已受敎育生活必能獨立可不倚賴家庭 
　　社會上受他的影響是 
　　（一）人民之品質日漸優美人民之身體已漸强壯其進步必甚速 
　　（二）受敎育者多民智之平均程度甚高各種政治上社會上的不良情形皆可除去 
　　爲父母的啊你們趕快這樣辦罷 
　　爲子女的啊你們趕請你的父母呌他這樣辦罷 
小說 
[商業小說模範商人（四九）] [  瘦鵑]  
　　那時沙伊士又道這信中雖並没有指斥甚麽人却也很足使人起疑這話送到三人耳中可又安下了心因爲他們本料到嘉德信上定然說出他們姓名來如今却聽說並没指斥甚麽人如此倒還有廻旋餘地咧到此賴西也不想逃了把害怕的心打消了一半那慘白的臉上也微微透出血色來當下便微笑着向沙伊士道沙伊士先生那小無賴自己是個犯過罪的人那裏還能指斥甚麽人呢就他那封信中說得天花亂墜倒像眞有這回事似的也那裏能使人相信可是從那天給你老揭破他過去的惡歷史後紅馬鎭中再也没一個人信服他了沙伊士轉過那兩道氷冷的眼光來着在賴西臉上帶着譏笑的口氣說道賴西先生你爲甚麽也如此着急呢我當時派你來做代表給我查看那個礦曾有俸金送給你的我倘决意不買這小桃礦時和你可没有關係啊羅品生喘息道怎麽說不買這礦麽大衛咆哮道那裏來的話不買這礦麽賴西也囁嚅道這話可當眞你打算不買這礦麽這時羅品生已霍的立了起來那大衛也把翹在桌子上的一雙脚刷的着在地上賴西却坐倒在椅中似乎已軟癱了沙伊士瞧着他們三人暗暗點頭一聲兒也不響一會賴西却復原了站起了身正色向沙伊士道沙伊士先生你說不買這礦和我没有甚麽關係麽委實說很有關係你給我的俸金萬萬不能賠償我的損失因爲我一輩子的名譽和信用都繫在這一件事上如今大家都已知道了我是代表你老到紅馬鎭來查看小桃礦的我也早已聲明這礦是個富礦你老也早已决定要買的了如今忽地反悔起來人家豈不要疑我礦師本領不到没有查看明白我的名譽和信用可也掃地咧沙伊士先生早知今日我眞懊悔當初受你的聘用羅品生插嘴道不但如此在我們小桃礦也很有關係你果然不買了旁的資本家也就疑我這礦不大可靠不敢來買從此我的礦永永没人過問我又没有錢開採一天天擱起來可京受極大的損失這事不是很寃枉麽沙伊士先生我一向當你是個君子却不道是個翻覆小人算了算了我也不願和你這種人多談了接着向那律師道霍威先生請你把這些文件收拾收拾我們走罷羅品生這麽一來居然出奇制勝把個沙伊士軟化了下來當下卽忙說道且慢且慢我並没有說定不買那礦不過是遲疑不决罷了就那警告我的信中也並不是喚我别買只說等到大音報中登了一篇文章出來然後决定但我這幾天　那報時却没有瞧見甚麽大衛冷笑道你本來爲甚麽信他的話他要是當眞知道甚麽秘密也决不溜走了請問那嘉德如今可在那裏呢接着猛聽得一種銀鐘似的聲音朗朗答道嘉德在這裏大家抬頭瞧時斗見那開着的窗中跳進一個少年人來臉色灰白頭上包着一塊布透着紫黑的血跡那時對大衛一行人瞧着又大聲說道嘉德在這裏 
 
