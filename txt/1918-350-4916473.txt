# 1918 - 350 - 4916473

 

Page 1

 
 
   
 
 

Page 2

 
 
   
 
 

Page 3

 
 
時評 
[南北誤會（冷）]  
　　足以阻南北和議之進行者即在南北之誤會而我所謂南北之誤會者且不在惡意之誤會而在善意之誤會也 
　　何謂善意之誤會乎北以爲南所爭者必可讓也南亦以爲北所爭者不至固執也是非均以善意測人乎然而一日所測者而誤則和議之進行必遭反覆矣 
　　不觀乎議和地點乎北方以爲西南已無再爭者而在滬德國總會之電方至北京也此即一例也 
[專電]  
　　北京電頃晤郭秘長詢以政府將對外聲明和議停頓原因郭言現無聲明之必要報載係誤傳之詢陜閩事現閩已漸無問題陜則各方面均請認明何者爲匪何者爲南軍政府尙未决但此法頗平允將來或出此結果（二十三日下午六鐘） 
　　北京電陜閩事唐少川等來電先停止進兵俟會議後再决府院頃覆電閩可照辦陜匪實熾應分别辦理（二十二日下午一鐘） 
　　北京電岑西林由李轉來電會議名稱爲和平善後可贊成（二十二日下午一鐘） 
　　北京電朱啓鈐今日宴各派首領爲分投之接洽准二十九出京由津偕同全體代表赴寗一面電催南方派定代表言歌（五日）前開議（二十三日下午二鐘） 
　　北京電西南對和議地點不再爭執施愚因奉命赴寗先行籌備（二十三日下午二鐘） 
　　北京電政府聞五國將有二次勸告擬將南北和議停頓原因對外聲明以免誤會（二十三日下午二鐘） 
　　北京電府善後討論會今日正式成立（二十三日下午二鐘） 
　　北京電國民外交後授會及戰後外交研究會今日下午演說梁啓超蔡孑民均注重關稅問題（二十二日下午一鐘） 
　　北京電院秘長郭則澐將見明令（二十三日下午二鐘） 
　　北京電財政次長擬方樞張弧轉鹽署長李思浩調僑工局均確定（二十三日下午二鐘） 
　　北京電張廣建電覆甘省軍隊不足兩萬自川陜匪竄擾隴東南吃緊寗夏土匪玉樹藏番等告變又來求援葉荃等盤踞鳳隴一帶時有乘虚侵入之慮管使態度不明尤當預爲防範懇乞另派他隊援陜以免貽誤（二十二日下午三鐘） 
　　北京電陳樹藩電據報駐防平洵鄂軍行將撤回懇速令張使照前電分兵駐守興安協同維持萬勿擅撤免生他變（二十三日下午三鐘） 
　　揚州電緝私新統領何紹賢今日未時蒞揚（二十三日下午四鐘） 
[路透電]  
　　巴黎電按照休戰條約德國須於一月十六日以前以鐡路機車五千輛交與協約國如不按期交出則須補交五百九十輛以示罰（二十日） 
　　倫敦電今悉關於媾和大會會議情形之海電新聞法美政府均不欲有所取締之（二十一日） 
　　巴黎電德人在法國北部所毁一切據致參議院之正式報告云共值佛郎六萬五千兆枚（二十一日） 
　　丹京電柏林消息愛倍爾氏宣稱政府不願荷蘭引渡德前皇十二月二十九日柏林將開代表德國全部之大會選舉德意志民國總統（十八日） 
　　瑞典京城電芬蘭希爾新福消息過激黨巳派曾受特别訓練之俘虜二千人冋奥鼓吹過激黨主義 
　　丹京電柯夫洛德國兵會代表將與俄國過激黨駐柏林大使約夫氏在特文斯克會商過激黨之軍開入波羅的諸省事宜（十九日） 
　　亞姆斯特丹電德前皇患寒疾臥牀（十九日） 
　　亞姆斯特丹電哈登氏投稿某報要求召德前皇至法庭審訊其罪惡（十九日） 
　　巴黎電晨報載稱德政府現請協約國佔據柏林惟德人則否認此說（十八日） 
　　亞姆斯特丹電柏林消息勞兵會大會開議時秩序頗亂會議之時光皆消耗於抨擊政府與勞兵會且彼此互鬧意見致尙未得有結果委員藍士堡氏宣稱陸軍總長施巨將軍業已辭職（十八日） 
　　羅馬電前任外相鐡土尼氏在參議院宣稱他國如欲於東地中海佔據土地則意國亦必照行意國以缺煤之故對於希洛萊産煤之地應有先佔權法英兩國如欲佔有德屬斐洲殖民地之全部分或一部分則當容意國開拓里白雅沙瑪里倫．伊里特萊之邊界以爲報償云云首相殊韙其議（十八日） 
　　巴黎電駐君士坦丁法國高等委員亞美海軍大將已佔用土國水面之德船將旅士之德奥擾亂分子運至法國嚴加看管候和約簽定再行釋放（十九日） 
　　海牙電荷蘭外交大臣在下院宣稱外間所傳比國擬併呑荷蘭林堡省之舉彼信協約國未必加以贊助荷蘭雖當了解曾爲所抱主義大有犧牲之人民主見但荷蘭不能受不公道之待遇云（十九日） 
　　倫敦電倫敦接愛沙尼亞首相來電謂愛沙尼亞之軍隊無力抵禦過激黨之軍故願將愛沙尼亞民國歸協約國保護（十九日） 
　　丹京電柯朋漢報載有確實消息且有目覩之英軍官三員徵實之謂十二月五日德人曾有意殺死拘禁斯特拉蘇洛營中之美國飛行軍官柯希尼氏該軍官偶爾步出鐡線欄外德人即開槍擊之身中三彈而死英軍官一員亦因此受傷時同伴欲將臥於血泊中之柯希尼氏屍身舁起亦爲兵會代表所阻（十八日） 
　　羅京電白拉蒂亞洛氏已在新政府中任外交大臣約萊斯柯氏亦加入新政府（十八日） 
　　巴黎電著名飛機製造家法爾滿昆仲宣稱彼等將於巴黎倫敦間創辦法國私家天空航務其飛機能載二客或六客或可逹二十客云（二十一日） 
　　倫敦電工業聯合大會之國會委員及工黨全國幹事部議定籌備會同他國工黨團體於明年一月間在中立國召集國際大會其地點大約將在瑞士英國之代表爲湯姆士氏等七人（十八日） 
[菲拉台爾菲亞電] 美國猶太人大會代表旅美猶太人三百萬人通過决議案主張在巴力斯坦建設猶太國由不列巓代國際同盟加以保管並由英國宣布維持巴力斯坦非猶太人民之公民與宗敎權利 
　　倫敦電威爾遜總統之來倫敦較預料爲早二十六日可抵故首相與貝爾福諸員已展緩赴法威爾遜總統本擬與喬治君在巴黎開預備談話會今改在倫敦舉行（十九日） 
　　巴黎電威爾遜總統昨與法總理克勒滿沙氏會談兩小時（二十日） 
　　巴黎電威爾遜總統昨日謁見意皇以答其前一晚之拜會國君拜會總統此爲第一次昨夜十一時意皇率子赴凡爾登游閱戰地（二十一日） 
　　巴黎電西班牙首相昨日抵巴黎擬與法政府會商並與威爾遜總統討論西班牙事務且將提出西班牙參與媾和大會問題以便討論關於西班牙權利與主張之各事件首相此行大爲西班牙人士所注重視爲半島袒德主義最後失敗之明徵（二十一日） 
[法國無線電]  
　　里昻電瑞士巴斯勒得柏林消息德國駐丹麥公使倫楚伯爵巳被任爲外交總長爲索爾夫博士辭職後之繼任者（二十二日） 
　　里昻電德國因西班牙政府之請求巳召還德國駐西班牙公使拉蒂泊親王及重要使館人員（二十二日） 
　　里昻電瑞典京城消息得赫爾辛福爾消息（芬蘭首府）德國加爾資將軍及其最後一批之軍隊已離去該城返德（二十二日） 
　　里昻電蘇尼克電稱李勃克里區博士希圖引誘兵工會大會推翻愛培爾政府之舉惜巳失敗此項運動僅能變造時局歷二十四小時之久愛培爾政府賴大多數代表之力保持其權力至召集國會時爲止國會選舉將定於正月十九日愛培爾政府之缺乏毅力頗遭誹議惟欲排斥而去之者亦不知何人繼任云（二十二日） 
　　里昻電比京消息十二月十九日晚至二十日有列車裝載馬克三百八十兆自柯洛恩（德國大城）駛抵比京不魯塞爾偕行者德國委員數人當即點交與協約國代表此欵巳運入國家銀行（二十二日） 
　　里昻電捷克斯拉夫共和國總統瑪薩里氏已於星期六日由一行人衆擁護在人民歡呼聲中正式入泊拉克城偕行者爲法國公使西蒙氏（二十二日） 
　　里昻電星期六日下午巴黎大學大會堂舉行莊嚴之典禮威爾遜總統在法總統及參衆兩院議長之前接受巴黎大學之名譽法學及文學博士文憑法科及文科大學學長巴黎大學副院長呂森普恩賚及威爾遜總統均依次演說（二十二日） 
[美國無線電]  
　　華盛頓電美國上議院民主黨首領老奇氏演講秘密外交之因果海上自由經濟界線裁减軍備及萬國同盟諸大問題渠意以爲諸數端或足以引起協約國之分裂理當遲至和議大會後再議渠固贊成多造船隻然以爲美國海軍至一九二五年時不必增加至與英國海軍等大其言曰吾人從前所謂大西洋之海軍危險現巳消滅吾人當在太平洋方面設一强大海軍余以爲吾國海軍足以保護海岸云云又曰和議大會中當規定如何可使德國不致再崛起爲世界之害此非立條約與簽押所能爲力德國欲其簽押於任何約上均可照辦然不能遵守之一如德之與比所訂各約何嘗遵守蓋德人五十年來深受妄想與惡念之敎導深印中心牢不可破一切野暴之手續與主義均未除去再者德國所有屬地不能再返諸德國之暴虐政府蓋德國欲利用此項屬地爲推廣商業及設立軍站於世界各部分也至於萬國同盟之說迄未立有一定計畫可使避免無窮之爭執海上自由問題亦爲一種無限止之問題再世界和平大會當注意俄國問題决不能因其難而推卸之世界文明之邦皆當協助俄國復其原狀老氏末云今所最難者俄國無一定之政府可双接洽者且俄人似無能力足以自行振拔若輩出此大難云云（二十二日） 
　　華盛頓電政府已取銷戰時所定海電回電須用明碼不得用暗碼之條例（二十二日） 
　　華盛頓電食物部今日正式通告取銷磨麵倐例及平價之規定（二十二日） 
　　華盛頓電參謀總長馬奇將軍今日通告自本月八日至十四日一星期中解職之兵士軍官共十八萬八千五百六十二人每日約三萬人係按罷兵計畫辦理又任命虹師團之少將孟覺氏繼李恩爲航行事務總管美國陸軍部前與駐俄美軍通消息時頗爲困難所有重要訓示均不易逹且此間所得消息極少今者此項傳逹消息機關巳漸活靈云（二十二日） 
　　華盛頓電工部今日通告准發輸入墨西哥及西印度羣島工人之執照（二十二日） 
　　紐約電美國輪運部刻正籌備開釋前所扣用之坦克輪船一百四十七艘及他項船隻一百四十萬噸除留用運回軍隊及砲隊之必需船隻外槪行開放今大半扣用之船泊在太平洋岸（二十二日） 
　　紐約電茲已正式公布北美之鋼料聯合公司其中包括各大鋼公司聯合目的爲增進其國外貿易 
　　紐約電戰時工業部之鉛産委員會巳將鉛産各項限制取消嗣後各鉛公司可以自由定價 
　　舊金山電日本伏見親王與其扈從今日啓程回國所乘之船爲東洋郵船西比利亞丸云（二十二日） 
　　卡里司爾電副總統馬希爾演說云所謂組織世界同盟以銷兵禍之說凡有正大思想之人皆贊成之然必俟人人具有善念而後戰爭可免且欲保守目前之和浹交際必先將協約國間之互相通商合同商定始可云云關於推廣美國商業船隻計畫馬氏反對政府之國有政策主張實行船隻津貼金（二十二日） 
　　巴黎電威總統倫敦之行今日公布二十六日（星期四）行抵飲英皇酒星期五在會館大堂設宴請客星期六游孟啓司脫城星期日往吊嘉禮司爾敎堂其母生於彼焉星期一自倫敦啓程回法（二十二日） 
[各通信社電]  
　　哈爾濱電赤塔電稱謝米諾夫將軍在某劇場爲一不知名之人以炸彈擲擊身稍受傷謝米諾夫已承認柯爾恰克海軍大將爲迪克推多（二十一日） 
　　海參崴電此間傳稱哇姆斯克發生政治風潮首相伏洛哥特斯基氏業巳辭職（二十二日）以上路透電 
　　北京電據關於阪谷男爵受幣制顧問職解釋之言觀之彼之被聘爲顧問雖尙未得同意惟以意料之不致有所反對（二十一日） 
　　北京電昨日下午中國女子紅十字會開會由熊希齡夫人主席徐世昌夫人亦到會備有演詞因喉痛不能自讀乃倩倪夫人讀之該會將以寒季應需物品濟助西比利亞之華兵（二十二日）以上字林報 
　　北京電前偕陸徵祥赴日本現巳回京之劉崇傑語人云日前中外各報紙所載陸徵祥遺失外交重要文件之記事全屬揑造之謠言（二十三日） 
　　廣東電二十日參衆兩院開談話會其結果由正副議長及閩陜兩省議員代表十餘人請軍政府會見伍廷芳及章行嚴提出如下之質問一伍朝樞王寵惠未得政務會議及國會之同意巡由三總裁隨意與徐世昌商議派往歐洲媾和會議其故安在二據黎天才等報告岑春煊曾電致李純云軍政府爲川滇黔桂粤湘六省之統一代表機關陜閩鄂三省作爲特别區域敢問其事實究竟如何三國會巳决議在閩陜鄂問題未解决時期内不能議和自不待言併不得派遣代表然軍政府巳將派遣總代表之事發表請說明其理由軍政府對於上列質問答覆如下一因歐洲媾和時期怱促特派伍朝樞赴滬與北方外交部代表協議而巳至伍氏之媾和特使問題尙未曾决定也二並無其事當電詢黎天才等囑其明白答覆三國會决議案送至軍政府實在政務會議議决派遣總代表之後將來派遣其餘之代表自當從國會之决議（二十二日） 
　　廣東電十二月十八日參衆兩院議員一百十五名通電軍政府及議法各省其要旨如左北方表面主張議和而除閩陜兩省依然未停軍事行動外又在湘鄂兩省以王占元張敬堯之軍隊壓迫南軍此種舉動實係背信之行爲請將此事通告外國一面以粤滇浙三省軍隊援閩以滇黔兩軍援湘鄂以川軍援陜云云（二十二日） 
　　廣東電十九日午後兵工廠督辦鈕永建被刺客用手槍狙擊臀部受輕傷兇手未獲（二十二日） 
　　廣東電孫中山孫洪伊派之參議院議員二十三名向軍政府提出長文之質問書大致謂北方任命帝制犯朱啓鈐爲總代表軍政府將承認之爲議和代表否要求於三日内答覆（二十二日） 
　　奉天電吉林督軍孟恩遠於昨晚回任前交通次長葉恭綽於今晨偕其隨員來奉即赴大連預定在大連勾留兩三日再來奉天即乘安奉車啓程前往日本（二十三日）以上東方通信社電 
　　東京電日本廣島縣木炭製造所茲定僱用中國苦力今日已有該項苦力二百十四名抵馬關薪水按日一圖結有傭工二年之合同云（二十三日）共同通信社電 
　　北京電閣員同意案衆院定二十六日投票可望一致通過（二十二日） 
　　北京電南方覺悟於對外情勢已允伍朝樞赴歐將與王寵惠同受中央任命（二十二日） 
　　北京電章炳麟通電不認唐紹儀爲南方總代表并謂唐與梁朱勾結請由舊國會提出彈劾削其總裁（二十二日） 
　　北京電西南代表尙未派出唐少川又因西南一部份不加信任有辭總代表說和議開會無期中央代表月内出京說尙未定（二十二日） 
　　北京電李純電告西南不允中央稱政府院復李云中央政府久經各國承認西南不宜異辭自貶國際地位希商速派代表尅期開議（二十二日） 
　　北京電張一麐亦有月内赴甯贊助和議說（二十二日） 
　　北京電東海將實行文治主義各省懸缺省長一律簡放　提高各省行政權不令武人干涉（二十二日） 
　　北京電郭則澐實授院秘書長命巳蓋印卽發表（二十二日） 
　　北京電皖省長將以江朝宗繼任昨院電倪嗣冲徵同意（二十二日） 
　　北京電閩陜停戰閣議一致否認由外部將閩陜匪亂不得不剿理由通告外交團（二十三日） 
　　北京電國民選舉代表參預和會當局慮其分子複雜且添枝節進行皮滯難與承認（二十三日） 
　　北京電蘇督以党仲昭所述于右任之目的電政府請設法疏通以舒陜局（二十三日） 
　　北京電此間外電消息鈕永建在廣州遇刺受傷甚重（二十三日） 
　　北京電曹錕李純倪嗣冲鈞電賀錢總理就職（二十二日） 
　　北京電譚延闓電府院請易員督湘熊希齡力贊其說（二十二日） 
　　福州電閩運署奉財部電令月撥四萬元充該省淸鄉經費（二十二日） 
　　香港電廣州國會謂朱啓鈐爲帝制犯不合爲議和代表質問軍政府是否承認限三日答復又以議員一百五十餘人名義發出通電謂北方無議和誠意請西南軍隊備戰緣此國會與軍政府已生意見此間主和派均抱悲觀（二十三日）以上中孚通訊社電 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[美總統在法大學演說]  
　　二十一日巴黎電今日午後巴黎索爾朋大學校以榮譽博士學位證書授予威爾遜總統禮儀甚隆該校以學位授予外人乃歷史上之創舉也威爾遜總統偕其夫人及駐法美使沙樸氏駐美法使祝塞蘭氏入校時駐足旁觀者與會場中大衆皆歡呼迎之文學科講師主任克羅斯氏授以史學證書法政科講師主任拉勞德氏授以法政學證書校長普恩賚氏（法總統之族兄）致詞略曰君如何發抒美國人民之旨趣而决定爲人類一極大事業之大計君如何供獻美國所有赤血與所有力量以執行美國賴以生活之主義凡此事績世界歷史上將一一追述之君如何謀以聯合各人民救度世界之方法使公理萬古不磨之尊嚴得以存在凡此籌畫世界歷史亦將爲後人告之美國大學校之講師對於法國表示同情美國學子羣來法國與法國學子並肩同戰吾人殊感激之惜莘莘學子有殞命法境而未能復歸其故里者吾人甚望魂而有知當不以塟身法國興異鄉之感念彼等在法境已留親睦團結之模範永爲美法兩大民國所矜式矣榮哉美國學子榮哉美國校師而美國總統尤榮威爾遜總統接受學位畢致答詞曰巴黎大學加余以殊榮余心感甚巴黎大學人才輩出名望素著全球學界無不景仰今余得與名宿大儒相聚一堂欣幸曷極校長所言之敎育原理即法國所採行者亦即余曾欲提倡於美國者使余有所領悟余平日理想以爲敎育之第一目的在喚起精神世界文章之雄偉高深者率爲人類精神之表示古今來名儒鉅子深察人類精神抉其奥秘著之於書今闡明古人所言之人類傾向實敎育最急之要務也今人有言曰此次吾人所經之惡戰不獨爲國與國之戰爭亦敎育兩制度問之戰爭此言也實獲吾心彼敎育兩制度者一爲藝術上敎育用科學而廢良心求學識而棄道德上之約朿施人心之材能以肆惡於人類一爲循人類嘉言懿行而積成之敎育亦爲抱莫可屈服之精神者歷種種奮鬭以爭公理與自由而造成之敎育也凡此奮鬭或明或昧史家類能言之此次戰爭自由卒獲勝利此即第二類敎育精神今得沛然莫禦於世界之謂也德性之風今巳披靡全世苟有拒之者莫不受辱而踣今日或他日之集議於斯土者不爲人類之主人但爲人類之公僕循此進行則責任雖重亦甚簡單易行若不服從人類之命令而獨重自己意思則必遭歷史上之失敗吾之國際同盟觀念亦猶是耳國際同盟應執行其職務若全球人民道德力之結晶體然無論何時無論何地苟有人焉籌畫其不正當或侵略之謀則國際同盟將以良心上燭奸之光照之而世人將羣起責問曰爾心中所抱謀害世界幸福之目的爲何如耶經此些須燭照世界許多問題即可迎刃而解設中歐諸國果敢費半月時期研究此戰目的則戰事何致發生若研究一年則戰事定永不發生吾故曰此次戰事實與大學精神有密切關係者在也凡壓抑人類心思者阻礙思想之發逹眞理之灌入與身心之修養者皆非大學精神所能容大學生徒允宜與此時風氣相應合而抱一種感想以爲眞理之精神爲大學所提倡者今巳獲勝余竊以爲幸者則余曾以一大國家公共生活闡發大學精神也今日諸君加余以殊榮即尊榮余所代表之人民余所欲言之精神即余代表者之精神余爲公僕余自信余稍增進自由之主義矣諸君贈余學位以增余大學生活之榮謹掬誠以謝 
[南下前之北代表]  
　　自朱桂莘氏來京後曾在公園董事會會談一次以目下西南方面正式代表旣未完全决定推有先求北方意見之一致故各代表决擬先訪察各派之意見以爲代表意見之張本准於二十三日約集安福俱樂部豐盛胡同俱樂部研究討論各派開一談話會然後謁見總統訪問錢總理以期各方意見之大理一致聞東海之意確願各代表之能早日出發如月底可以成行更所希望至此次代表當局原祇派定十人嗣接岑西林電主張各舉代表十人另舉總代表一人當局業巳允認現擬加派代表一人足成十人而另以朱桂莘爲總代表其加派之代表有以籍忠寅充任之說 
[京華短簡]  
　　國務總理同意案新參院延至昨日始送逹政府故命令至昨晚方始發表錢氏巳定今日（二十一）上午八時正式就職至院秘書長决定以郭則澐補授所遺銓叙局長聞即以現任首席參事傅嶽棻氏升任不日均可發表又新内閣員亦巳决定内務仍由錢氏兼任財政定爲龔心湛陸軍則靳雲鵬日内即可提出 
　　財政委員會原擬昨日開成立大會嗣因委員長周子廙昨早赴津主任張岱杉又因伊子完婚不能出席遂臨時改爲二十一日午後四時開成立大會又該會委員除第一次聘定周自齊梁士詒陸宗輿曹汝霖李士偉張弧等十二員外現又添聘朱啓鈐葉恭綽陳振先張志潭徐恩元五人以收集思廣益之效 
　　鳳凰山鐡鑛借欵一事近又有復活之說查此事由來甚久當項城時代該公司商借外欵曾由日本大倉組承借五百萬元以農商部批准爲條件（當時聞巳預交百萬元）事爲西原龜山所聞欲將此項借欵移歸日政府承辦當時又有某國以此事涉及其勢力範圍亦在暗中阻止事遂擱置茲聞大倉組近已取得日政府之同意擬即繼續進行刻巳有人來京運動務期於歐洲和議開幕以前告厥成功 
　　財政部現因庫欵支絀特向銀行團磋商擬由稽核所先提規銀二百十五萬零二百三十六兩將來從鹽稅項下撥還聞銀行團方面尙未决定允否 
　　京漢路警總段長馮藕耘日昨呈報交通部稱該路於十七號上午由京開往順德之票車十一時行抵保定站突有陸軍第三旅補二營連長張允承帶兵多名將車截阻並用槍威嚇逼令旅客下車以便扣留車輛該段長力爲交涉並督率巡弁長警等保維秩序幸未擾亂至十二時餘始將該車放行聞該連長因帶領本連兵士來保領運軍火赴陜該站以軍火得要未奉部電未敢掛車該連長乃欲將票車截留以致和搭車旅客飽受一驚　 
　　北京各機關薪水搭現之數頗不一律如外交部稅務處則全數現銀財政部鹽務署警察廳則現銀居十之六七陸軍部農商部現票尙各居其半其他則四成三成不一以致苦樂不均怨聲載道財政部於數日前擬定各機關發薪辦法主張一例發給紙幣不搭現洋紙幣照六角計價凡薪水六十元者發票百元餘悉照此比例張岱山創此議時曾知會審計院徵求同意嗣經審計院各廳開會討論結果認爲有弊無利蓋以各機關一經停發現洋則紙幣充斥價格必益低落如至三角以下則政府更無辦法財部因審院不同意故未將此案提出國務會議 
[陜閩問題糾紛未解]  
　　閩陜問題北方堅持其出兵理由而南方則以此爲北方無誠意議和之證現已成爲議論之中心點據政府消息當局對於陜省剿匪計畫决不中止如西南指定某處爲靖國軍時北方即停剿辦但此項認定之靖國軍即須遵令停戰倘再有非法舉動即由西南完全負責昨巳將此意電告西南而議和總代表朱啓鈐昨日（二十）再謁東海時亦以陜西問題異常複雜請由當局特派大員迅赴該省調查何處爲靖國軍何處乃眞正土匪分别淸楚再施以剿辦一以免西南之藉口一以維持剿匪計畫聞岑西林昨電（逕致錢閣）亦言陜閩問題劃界停戰閩局巳委藍天蔚與陳炯明會商辦法請電令李厚基派員與藍陳直接磋議陜局則請先認靖國軍爲南軍亦可派員逕與于右任等籌商劃界停戰協同剿匪諸辦法未識當局果依其要求否又據日人消息當南北妥協之輿論彌漫國内時東海即招段合肥氏先行徵求意見段氏謂討伐之難以實行固所深悉惟圖謀和平難覓妥當之條件東海云妥當條件固極難得如能將閩秦兩省之問題置諸妥協範圍之外則北洋派之勢力實毫無所損且如認于右任張鈁爲土匪再行抽撥勁旅實行痛剿則秦省之頽勢亦不難挽回段氏對於當局之妥協方針表示同意而妥協之局遂定爾來政府對南方雖力唱妥協而對於秦閩兩省急急皇皇命將遣師抽調勁旅實行剿辦者原期不背此方針也乃南方專注重於秦閩兩省問題竟指北方之無誠意醖釀所及致令妥協益陷於困難於是全國平和聯合會日前特派代表晋謁當局請速將閩秦問題從速解决勿累及於妥協之根本而當局仍不肯撤退兩省之兵惟謂各會之誠意至爲欽佩而巳十八日朱啓鈐氏又以期成會代表之資格會見段氏密商兩省問題懇請段氏勸說當局朱氏辭去之後段氏即晋謁當局謂妥協問題行將成熟茲竟因閩陜問題而生頓挫須力籌良法以免功虧一簣旋即密商二省問題聞平和期成會擬於日内再草意見書陳說當局謂陜省問題于右任張鈁所統之衆必須認爲南方派萬不可再行攻擊其餘複雜軍隊目爲土匪力行搜討固無不可并謂此種閩秦問題願由我會與南方接衝以免累及於妥協之根本云云惟秦閩問題關係極爲至大北方雖肯稍爲讓步然恐難俯允南方全部之要求耳 
　　附于右任致本報函逕啓者北京自撤防令下後陽則表示和平以欺中外人士隂則用遠交近攻南和北戰之策誣陜靖國軍爲匪集數省之兵以圖併呑一隅自晋軍西度後佔據韓城邰陽復合劉世瓏部進窺澄城張仲仁在直隷姚村所招新兵一旅全部抵陜皆移之前線許蘭洲張錫元所部兩旅大集於潼關二華臨潼渭南一帶陳樹藩又敢違令於十一月二十一日嗾使李棟才誘害靖國軍總指揮并勿幕於興平復時時輸入子彈槍枝不已近傳聞南北和議將開陜西人民及本軍將士無不贊成惟敵軍節節進逼加增兵力實行包圍本軍於緊急之時不能不爲正當防衛之計倘有戰事發生使南北和議破裂中華民國全國希望和平之人民受延長戰事之痛苦並友帮勸告之美意歸於無效彼時隙自彼開責有所歸事實俱在本軍可預爲聲明者也陜西靖國軍總司令于右任上 
[政府發表和議停滯情形] 究竟誰負責任 
　　關於南北和議問題沈悶多時迄無勇猛進行之表示兩方各執一詞究不知誰非誰是昨日北京政府將經過情形擇要披露並附以各報未經載過之文電大意係歸過西南究竟眞像如河局外人亦難斷定也今將政府發表之經過情形槪略照錄如左溯自南北肇釁擾攘經年政府鑒於世界大勢所趨消除意氣之爭首倡和平之議毅然頒發明令罷戰退兵（見十一月十六日命令）通電西南表示誠意（見漾日院電）並屢次派員前往接洽復由南京李督居間疎通意見在政府渴望和平統一之心固巳昭然若揭嗣由西南來電要求對等會議各派同數之代表（見岑西林等卅電）夫依版籍而論西南僅有五省不及北方之半其代表人數詎能相等而政府不惜曲意從之允其各派代表十人（見後西林等歌電）嗣又來電請於十人之外各派總代表一人（見岑西林蒸電）政府亦允照辦至於會議名稱中央擬用善後二字亦因尊重和平之意乃南北傾向所同無待計議所議者特善後問題耳乃南方一再吹求主張用和平字樣（見李督冬電）政府不欲因此小節往返爭持徒糜時日因折中定名爲和平善後會議（見致李督微電）當由李督通電南方彼竟置而不復旋接南方來電爲善後二字專對土匪而言南方絶不甘受應以會議之地點定名如在某處開議即名某某會議之例（見唐少川電）按善後二字原係普通名詞初非意有專屬此義勿用深辯旣彼方欲以會議之地點爲會議之名稱即可避去善後和平等字之爭點當已復電允認（見復唐少川篠電）是政府節節退讓原欲促進和平早謀統一其委曲斡旋當爲人所共諒也至會議地點原定南京而彼方力主上海（見岑西林等卅電及唐少川電）揆諸多數國人之心理旣爲解决内政應在完全領土之内且李督素多接洽就近照料可袪除雙方之隔閡當以此議迭電磋商請其仍赴南京早日開議（見致唐少川篠電）彼亦置而不復又如陜閩兩省土匪滋熾疊據各方報告該匪等紛掠之慘聞者痛心不獨該處居民受其蹂躪即外人資産亦屬可危政府因各該省兵力不敷戢定不得巳派兵前往以爲協同剿匪淸鄉之用乃西南竟藉口進兵來電詰問謂爲表面言和隂行作戰（見岑西林眞電）查閩陜匪患經年多係著名積匪屢陷城邑人所共知（見致岑西林諫電）此等殺人越貨之暴民是否認爲土匪是否即應剿辦公論具在無待費詞且近據川省報告熊克武所部佔領褒城（見鍾師長魚電）圍攻南鄭又據閩省報告陳炯明所部巳陷永泰尙在進攻（見李閩督佳電）是表面言和隂行作戰其咎究應誰屬在政府猶不肯以一部分之違抗反唇相稽誠以果能尅期開議則此等泯紛當然消滅也至此次歐戰議和亦與國内和議無涉乃彼方竟欲南北會同遣派代表（見伍梯雲灰電）且謂南方縱不得獨占一席然欲破壞則有餘等語（見岑西林蒸電）向來國際交涉東西友邦只承認中央惟一之政府豈得自歧爲二同屬民國本無南北之分安有會同遣派之必要（見致伍梯雲文電）且此次歐洲會議關係吾國國際地位何等重要乃竟欲甘心破壞是專爲意氣之爭全置國家於不顧其倒行逆施尤足駭詫政府總代表代表各員久巳派定（見致李督灰電）急待出發節經敦促西南迄無復電是否誠意言和殊難揣測茲將和議開始以來所經過情形撮述槪略以存其實並將足資證明之文電附錄於後（關於往來文電巳見各報者不另錄）（一）唐少川致徐東海電）徐東海先生鑒桂莘爲北方文治派物望攸孚赴會尙能勝任愉快弟於此次善後名稱與南京地點竊欲有言吾國向例肅淸土匪始有善後問題今日以弟等會議而有善後名稱是直以土匪視西南耳西南寗甘受此美譽語有之名不正則言不順言不順則事不成弟以爲曰和平曰善後彼此均不必堅持即以上海會議定名稱較爲簡當弟意此次會議倡和舍上海租界外實無安全領士之可言云云弟唐紹儀叩（二）錢總理覆唐少川電）中央於會議名稱本無成見善後二字亦係普通名稱初非意有專屬且會議旣由雙方組織豈有南方獨蒙惡名之理惟尊意旣擬以會議之地點爲會議之名稱當可照辦惟會議地點即係解决内政必須完全在國土之内若以安全而論則南京秩序安甯未必不如上海且李督素重和平衆所共喻必蒙妥爲維護負保安之全責是可勿用過慮務請仍照前議就甯定期開議請勿枝節爭持徒糜時日云云能訓篠（三）錢總理覆伍梯雲電）以對外而言歷來外交只承認中央惟一政府不能自歧爲二以對内而言則同爲民國本無南北之分自無會同之必要云云能訓文（四）岑西林電）頃聞北方已派陸子欣爲專使此間以事前未來徵同意要求馳電反對陸使羣情激昻且謂並擬另由南方推出重要之人赴歐列席且謂南方總不得獨占之席然於破壞則有餘云云春煊蒸 
[研究會餞别梁啓超] 李國珍演說代表任務 
　　昨日下午三時研究會同人在未央胡同本部爲梁任公赴歐開餞别會會員到者八十餘人由梁善濟主席斷由梁任公論說略謂鄙人此次歐行純係私人資格不含有政治意味惟歐戰和議關係於吾國利害者至鉅由國民分子的義務而言則凡有利於吾國而爲鄙人力之所能逮者必當竭誠有所貢獻鄙人對於和會之意見業於日前觕有論說登載各報今且勿贅惟今日世界潮流急轉之時從前舊思想舊主義槪已不能適用不許存在吾國即亦不能不應此潮流以力求進步吾黨歷年以來之奮鬭於政治潮流也亦即爲力求進步故雖其間屢起屢伏未能一一如所預期實皆政治不良有以致之而鄙人則實敢斷言吾主義爲始終顚撲不破而最適應於今日之世界者諸君子熱忱毅力有進無退鄙人此行考察如有所得將願研究一新主義標示一新旗幟圖政治上根本之更新爲吾黨增一番新氣象也梁氏演說旋以西友餞别之約先行續由主席提議本會會員李君國珍爲此次南北議和代表之一行期有日會當另行開會公餞今日因便先請李君發表意見以供同人討論旋由李君登台略謂鄙人奉命爲議和代表之一良懼力薄弗克勝任惟鄙人之意以爲代表爲客體被代表者爲主體代表之職不過効奔走備喉舌而已非被代表者先立定一具體之方法則代表者將曷由從事昨日鄙人於各代表會合席上曾略陳此種意見以爲事前必當詢明當局之主見如何又其條件如何乃據總代表朱君桂莘之言則謂當局本無條件即南方亦無條件不過當局曾歷據李蘇督來電謂南方有和意而巳所謂代表之職實藉以參取雙方意見而爲當局决定意見之資者也云云如此看來則代表又不僅爲喉舌供奔走而且爲當局之耳目以决定其意志其責任之重大可知矣鄙人此後惟有恪守本黨夙昔統一和平之主旨以竭力從事尙乞同人時時以研究所得匡我不逮繼由黃溯初演說略謂此次和議代表本黨占其一席而得李君觀乎李君平日之盡力於本黨必能發揮本黨之主張以謀和議之成功抑鄙人尤有言者民國成立於今七年中經擾攘迄無寗歲往時之派代表開和議亦旣習聞其事矣至結果如此此無他往時之所謂統一和平皆一時的非永久的皆個人的非全國人的故也彼其議和也以個人之利害爲條件以派别之地盤爲目的苟且敷衍求安於一時其主觀先已大錯而國人迫於困苦怵於勢力亦僅得過且過之是望不暇叩其條件之内之内容如何對於未來又如何也故今日言和平而明日又翻之今日言統一而明日復毁之由此術也以往試問吾國能經幾次和議乎吾民能受幾番代表乎今日李君謂代表之職略如喉舌奔走云云吾固知李君不過謙辭决非本意也何則代表之職名義上爲代表政府實際上則爲代表國民此其責任乃在於體察國民之好惡審别國家之利害决定一主見合則留不合則去此則本黨所深望於李君者李君其由是而進焉以實行本黨所主張之永久的國民和平統一以爲吾民國歷史上之新紀元則同人至爲馨香禱祝以求之矣演說畢會食散會時巳下午五時餘 
[印花稅之流弊（冷眼）]  
　　印花稅者爲東西各國最良之稅法也行之於中國則適得其反非印花稅不宜行於中國也亦由中國行法者之不得其人耳查財政部現行新稅中以印花稅爲大宗苟能行之無弊誠可增加國家歲入之財源然據近來所聞印花稅之流弊及印花分處之營私有非吾人所能逆料者徵之近畿直隷河南山東數省巳如此而他省更可知矣財政當道亦明知流弊甚多然欲積極的革除以本原不淸非朝夕所能爲力記者今據所聞事實略記一二以促當道者之省悟 
　　（一）根本上之謬誤理財之道欲增加收入當撙節支出此常法也財政當道以位置用人問題於各省設立印花分處以管印花稅之出納處長以下又設會辦科長科員名目繁多一月所得之稅欵不足敷一月之經費（大省月費三千中省二千小省一千五百元）其實印花稅之分銷事甚簡單於各省財政廳内添設一科管理其事綽有餘裕何必因人設事立此駢拇機關上無補於國下無益於民處長因比較之關係祇求銷數滿額而商民遂被其騷擾怨聲載道呼訴無門良稅乎直惡稅耳 
　　（二）各縣之派銷及施用之煩碎印花之銷納售數之繁多不在省會各縣而在通商大埠蓋商業愈發逹印花銷路愈廣闊此定例也若窮鄉僻壤交易無多事事皆趨簡陋印花銷數决難暢行若欲責其如額報解勢必有所不能各省分處處長僅顧財政部之考成祇求額外溢解竭澤而漁無徵不至各縣之派銷包解種種弊竇書不勝書傳聞直隷河南各省有數縣鄉民不解印花之用途因被官吏强迫銷進將印花稅票黏貼門上以避官吏差役之誅求者甚至戲票便條皆責成貼用印花其騷擾情形可以槪見人民受官家之壓力不敢稍有反抗惟有呑聲飲泣而巳財政部長遠居京師何嘗夢見及此惟北京一隅以耳目昭彰之地辦理較爲良善耳 
　　（三）近畿各省解欵之朦混自中交兩行京鈔停兌以來近畿各省赴京解欵往往以現金購買中交鈔票赴部繳納者固不止印花稅一端蓋財部先有明令凡各項稅欵准用中交鈔繳庫在財政當道用意以爲可以推廣鈔票用途而不知各徵收機關反得以從中謀利（從前鈔票價值尙在六七折左右而所獲餘利巳屬不資今日票價已跌至五折以下一元之現銀可易兩元餘之鈔票出入甚巨盈虧亦大）政府漸知各徵收機關收入商民之稅欵究屬現金居多即使收入鈔票亦無非按市價折算故財政當道又復通飭各機關自十月一日起一律徵解現洋然近畿各省如直隷京兆河南山東數省仍以京鈔解部而部亦貿然受之即以京師一隅論商民購買印花票每分須銅元一枚半則百分之印花巳在現洋一元以上（每元易銅元一百三十六枚）即使代售各店徵取手數費然除正項之外尙有餘利今以五折以下之鈔票作一元之解欵而每月經費仍復向部中支領果何爲者在印花分處固以多多益善其如國家之收入何今日各徵收機關舞弊之事固不僅印花稅一端然印花稅已如是其他新稅亦從可知矣 
[歐和中中國根本問題（續）]  
　　中國爲利用此種從來未有之國際助力起見應以己意表示願將中國之地稅作此借欵之保品并願組織一地稅整理部及一中央鐡路管理部此兩部之管理方法應悉照目下之鹽務署聘用一外人爲稽核員之一負實施政策之責任地稅整理旣爲列强有利害關係之事則終須實行實行之後國家將立得大宗收入鐡路在外人管理之下其收入亦必同一增加試將此兩項之收入歸還大借欵尙綽綽有餘且可存留若干多造鐡道發展國内之工業與商務開採天然之大富源凡關稅與鹽稅之盈餘（除還債外）可以用諸作行政經費抑有進者各國必願退還庚子賠欵如是可將大宗關稅充常年敎育經費以庚子賠欵敎育中國子弟其爲用最相宜况中國因庚子亂事巳賠出充分之欵此後之負擔太重致吸收其國之財源理當立即取銷之也中國方面自當組織一堅實之政府以符世人之期望若在今日之地位中國實負生起如許國際困難之責嗣後務必避免之所謂新政府者須脫離武人勢力亦不僅暫時堅實應依切實之行政爲根據行政必求切實如何逹到此切實地位必先經詳細推究而後可甚或利用外人之政治才能蓋中國旣借重外人之機械智識必可利用其政治智識之一部分譬如建築工程中國常用外國工程師無人抨擊之今試用外國行政者當無反對之餘地也政府旣革新矣中國對於外商在内地之營業當改去當地之反對更如釐金一項亟宜取銷中國藉此可向協約國要求收回其自定稅則之權如是關稅可以增收釐金取銷後之損失可以補償中國收回自定稅則之權後决不致濫用其權良以各國皆强而中國弱且有一國際資本團在伸張其勢足以操縱一切也 
[參戰處消息種種]  
　　參戰處改組國防督辦處醖釀多日迄未發表自徐樹錚回京後段合肥與之詳細磋商徐氏巳將改組編制各節着手起草大約發表之期爲日不遠 
　　參戰處因此次歐洲和議各機關均先後派員赴歐調查亦擬於日内派定人員一同赴歐調查歐戰後軍事上之新狀况 
 
 

Page 7

 
 
參戰軍改編爲國防軍近甫編制就緖共成四師師長以傅良佐曲同豐陳文運馬良四人充任段合肥爲總司令徐樹錚爲參謀長 
　　參戰處現擬設立憲兵敎練所一處所長一席將以京師憲兵總司令陳興亞充任並擬再設武術敎練所一處所長將以陸鴻濤充任 
[皖省實業敎育談（進齋）]  
　　皖省實業敎育之不振久矣前韓國鈞長皖在任不久未能逹其宏遠之規畫然實業機關逐漸增添迄今數年其成績略有可紀者茲將考查所得分述如次 
　　省立農事試騐場自開辦已來今巳六年尙無試騐報告書其成績無從探考就其農場外面觀之旣欠整齊又多荒蕪試騐範圍亦甚獗小惟農作物科曁花卉園藝科稍可觀耳場長鄭煥之君對於農學頗有研究惜所任用之各科技師洞曉農學者甚爲寥寥如化學科蠶桑科蔬菜園藝科科技師均未能有切實試騐之成績爲可惜也 
　　省立森林局民國五年開辦局長孔壽農君辦事熱心三年之内所種木苗不下百萬現分設造林巳三處每區造林約有十數萬皆能合法尤望該局長加意推廣則皖省林業前途大有可觀 
　　省立模範畜牧場始歸部立聘用西人爲創辦員規模宏大辦理四年無大成績民國六年改爲省立由森林局長孔壽農君兼理其事年來亦無進步可言 
　　省立模範繅絲廠今秋始委李廣漢君創辦刻正在籌備之中他無可述 
　　省立第一甲種農業學校校長馬德驥君今夏接辦修葺校舍即被人控告呑欵校内事件全委學監己則不常到校而學監旣任省議員又在校兼任課程管理事項無力兼顧以致校規不肅學生隨意出游授課時不出席者常有也所可觀者農場試騐尙能合法種植布置亦甚整齊較之省立晨事試騐場則稍優美想此乃技師之得當耳 
　　省立第二甲種農業學校校規甚爲嚴整生徒亦能愼守範圍書籍儀器均甚完備學生成績蔚然可觀主任敎員陳介仁君學術優長敎授能得要旨惟學生名數無多是一缺點也 
　　省立第一甲種工業學校學生百餘名成績亦尙可取惟校規稍欠嚴整學生自由出入一如省立第一農業學校 
　　省立第一蠶桑講習所所長陳懷德君辦事熱心現有學生七十餘名成績尙可取惟校規欠整管理無人省立第二蠶桑講習所今春開辦學生四十餘人設備不完 
　　省立第一柞蠶講習所種植柞樹千餘株去年初次試養無大成績今春較優其分區試養之蠶成績略有進步 
　　省立模範種茶場始歸部立後改省立辦理合法歷年逐有進步惟製茶之法尙未十分完善倘能於此項加意研究則盡善矣 
　　省立模範女子蠶桑講習所辦理四年畢業二班成績尙優惟學生有不住校者似一缺點 
　　省立模範工藝廠係貧民習藝所今夏改組推廣分化學竹木染組三科現只染織科招有學生其他尙在籌備中 
　　省立女子工藝傳習所民國六年開辦所監葉沛靑女士品學優良一切辦法井井有條 
[皖省近事]  
　　皖屬潛山縣丁漕積弊最深緣歷任知事類皆敷衍塞責以致糧無徵册串無號頭田畝與數又不相符新老荒熟一槪不分甚至隱匿不報顚倒混淆誤國殃民莫此爲甚今吳知事蘭生蒞任後整理此事一面督造徵册一面淸理荒熟刻已禀呈上峯陳述弊害當蒙奬許飭令妥擬章程淸查勘丈竭力實行 
　　省議會昨日（二十日）閉會 
　　縣敎育會前日開評議會討論八年度整頓國民小學敎育案取締私塾辦法案 
　　敎育廳長董亭衢因有要公面陳督軍昨日由省啓節赴蚌印花稅處長舒鴻貽現爲稅務事亦於昨日乘輪北上 
　　黄前省長靈柩擇定二十七日由省搬運回籍 
[杭州快信]  
　　杭總商會電復全國和平聯合會云貴會擬設立研究部討論各項重要問題集各省多數之主張爲一種請願之標準表示眞正民意促進和平使全國共謀利福敝會深表贊同苟有一得之愚自當陳備採納并望將進行情形賡績見示 
　　本月二十五日爲雲南起義推翻帝制紀念日各機關俱休假一天 
　　國務總理錢能訓特任令下後軍民兩長昨俱發電致賀 
　　實業雲廳長擬就振興全浙機織業分年漸進辦法注重敎育自八年至九年爲籌備第一期十一年至十三年爲第二期十四年至十六年爲第三期推廣傳習所附設模範工廠共設地點十一處列表呈報省署巳轉咨省議會公决 
　　印花稅分處畢處長奉部電催繳本年度欠解稅欵務於年内掃數淸解以濟要需已分行各承銷機關趕速淸結 
　　海門公娼貽害靑年經省議員張鴻材提出質問後省長巳嚴令查究詎至今陽奉隂違且於警所左側高懸妓捐徵收委員辦公處各娼家均貼有海葭徵收員收據現經省議會二次質問已派員馳往查辦 
　　温嶺鳳尾山地方遼闊近有海盜出没肆擾除已飭縣籌設警察外省長昨又令行外海水警廳曁警備隊黃統帶撥隊填駐 
[南京快信]  
　　和議地點將確定南京李督現又着手籌備開會事宜李督因和議雙方均允讓步近日態度又稍活動擬派赴各省接洽之代表日内即出發 
　　譚延闓電李督主張在野名流另成一組居第三者地位仲裁和議 
　　李督昨電京賀錢内閣正式成立 
　　公府侍從武官劉恩源昨日晚車回京軍民兩長均派代表恭送渡江上車 
　　司法次長張一鵬今日早車赴滬 
梁敦彦昨日抵寗住華洋旅館 
　　淮屬省議員夏嵩昨亦發表反對加費意見書 
　　省議會因大會人數不足今日開决算審查會 
　　連日隂雨昨驟下大雪今日始放晴明 
　　昨日津浦路快車駛抵浦口有第九師副官張培榮由京領來子彈三十萬粒砲彈一千零四十顆候輪運往厦門同車並有第十師副官孟憲熙率領新兵二百名抵浦查係由山東平原縣招來亦在浦待輪裝運赴閩陸軍第六師自齊燮元統帶後查點各團營士兵缺額甚多特派砲兵團長王其鳳前往直隷順德一帶招募新兵昨已招來三百餘名以備補充缺額 
地方通信 
[松江]  
　　投標須知松江縣屠宰稅因新舊商競爭包辦致有財廳派委到松投標解决之舉茲縣署以投標方法前經公布但於自失信用之商人雖有審查一條爲之救濟其欠繳稅欵之舊商自應加以催告以免自誤爲錄原文如下案照本邑包認屠宰稅一案現奉財政廳訓令委派專員妥定投標辦法業經函知商會並布告定期執行在案惟凡投標之商人須先遵照定章呈騐保護及押欵爲要義設有手續不全或自失其信用者均無投標之資格合亟訓令仰該所即便遵照廳令按照前數增加三分之一務將十一月分稅欵并以前積欠教育附稅迅於日内一併繳淸毋再拖延自誤 
　　最近兩大省控案育嬰堂董徐祖堯被邑人蔡福鈞等在省控究一案相持已三四年迄無結果最近蔡等又迭次具呈省長要求派員澈查齊省長以此案已經令據松江縣知事查復該堂一切事務均由姚雷兩董主持徐董並無舞弊情事批示不准蔡等奉批後又於隔昨再呈省長將省長批語痛加駁辯措辭極激昻並有省長若不批准即係違反民意等語又邑人張永祚等昨呈省長控本邑李潤之知事掉換尸格誣良爲盜等十欵請予派員查辦 
[金山]  
　　美棉害蟲之研究金山張寄畦於本年領種美棉所有分贈同志試種者害蟲極多收成不及華棉者且害蟲絶不染及華棉之花鈴雖同在一處判若鴻溝關於此點極堪研究經閔行農業學校教員張慰民親往松滬各屬種有美棉之處逐一參觀考察始知本年多蟲乃下種太晚之故緣春間美種不能如期來華下種較遲夏秋蟲生之際花鈴内一種抵抗力尙未充足故害蟲乘隙而入華棉如期下種自無此病云 
　　知事去任與爭灘案金山縣知事詹亮疇因老鴉嘴漲灘一案去任并各紳士電省挽留嗣奉省電對於挽留一事未蒙允准並領預備交代茲聞黄明璋張良朔等一百十餘人電省力爭一面向省議會請願要坟緊急動議合力爭回浙有之說我邑誓死不能承認等語云 
[蘇州]  
　　各界之節假二十二日爲本年冬至節此間軍警機關曁大小各學校於二十三日一律補假司法衙門亦停讞一天又本月二十五日爲雲南起義紀念日循例放假 
　　調兵填防蘇常鎭守使兼陸軍第三師長朱熙近奉軍署訓令略謂無錫縣知事電請將憲兵留防查憲兵調省係爲集合教練未便准行惟防務重要亦屬實情應否酌量添防仰即查酌辦理等因朱使奉令後聞擬派陸軍某連一排前往駐防　　水敬飭辦教練所江蘇水警二廳趙會鵬廳長通令各區署略謂近奉省長訓令本省内河外海港汊紛歧專恃水警船隊分防駐紥保衛商民責任至生查水警與陸警性質雖同學術則異非設所教練不能得有眞才合亟令行該廳長即便試辦教練所調取水警分期教練以資純熟等因合行轉令各該署長遵照 
[無錫]  
　　惜演實業影片美國駐華商務參贊安立德君日前由旅滬商人榮宗敬等陪同來錫遊覽名勝並親歴絲紗麵粉等廠察看一週廠商榮德生並在梅園設宴欵待安君即席演說絲紗麵粉三大工業之日進方法足可借鏡安君復允以平素搜集之實業活動影片見假就錫試演以資啟發地方人士對於實業之觀念由商會會長孫鶴卿君與安君約定尅日派人赴申領取一俟擇定地點即擬開幕試演云 
　　輔仁中學籌開慶祝會聖約翰同學會在錫創辦之輔仁中學校自署假後開課以來教授有方校規嚴肅頗爲有益學子近日該校擬趁聖誕節假期開慶祝歐戰最後勝利大會準於二十二三四三天爲慶祝之期特向滬上賃得初次自外洋運來之最新活動影片加以文明新劇臨時裝置各色電燈藉爲慶祝鼓舞人心備有觀覽劵每張售小洋兩角聊以補助開支云 
[揚州]  
　　統領訂期來揚兩淮新任緝私統領何希古訂於二十一日來揚緝私統部昨特派官輪至寗迎接其先來之人員王鵠程劉海峯等業與淮揚鎭守使馬伯良在揚接洽暫假馬之揚州寓所（南河下）爲行轅故今早在揚之緝私水陸軍均整隊在鈔關外河邊迎迓 
　　倒屋壓斃人命揚城永寗宮樂戶小桂香家妓女寳玉於二十日接待邵伯商人秦某該樂戶家房屋年久失修詎於是夜倒塌秦某慘遭壓斃該妓女亦遍體受傷僅存一息現由該管警報經佟知事派員相騐 
　　樊汊雙銅幣之衝突揚屬之樊汊爲江秦高三邑分轄之繁盛商塲近自雙銅幣佈滿市面商業大受影響本鎭商會公議仿揚鎭兩埠照八折通行日昨有駐防該鎭之兵士係徐潤臣所統帶者在街之極北某錢莊以洋易錢該莊給以雙銅幣兵士不知減折持向極南之某醬坊購物店夥謂須減折某兵士知受錢莊之欺向之理論大起衝突經商會調解始免肇禍 
[南京]  
　　蘇省印花稅票之整頓近聞城内外及各屬道縣時有販賣外來之陳印花票並僞造法定機關之戳記加蓋票面減價混銷爲數頗鉅印花稅處受此影響特於前日出示布告商民人等不得誤買外來陳票致受損失並訂定整頓方法三端通行各分處（一）特派幹員在外嚴查販賣此項外來陳票如解獲到案依法懲辦（二）自八年一月一日始所有該分處發行各屬印花其票面上均蓋用江蘇印花稅分處篆文圓戳記一顆作爲標幟嗣後凡各商民購買印花無論向該處直接購買或向各商會及商會組織之代發行所購買或需用婚書印花向紙業公所並各紙舖購買均以該處篆文圓戳記爲憑不得私相授受誤買外來減折印花致干查究（三）各刻字舖非見有該分處之印條不得代刻江蘇印花稅分處字樣此項辦法巳咨請省長通飭各屬警區隨時查訪矣 
[安慶]  
　　懇請撤銷米捐桐城棕陽鎭向設有釐金總局凡百貨以及出口米糧均由該局抽收釐稅棕商會亦於該鎭設局抽收米捐聲言作爲警察經費頃有桐潛廬懷四縣米商高迴芳等聯電呈控省署以辦理警察業由地方籌欵今該會設局重徵商民實難擔負懇請撤銷提究以免病民聞省長已飭桐城縣知事查復云 
　　飭令速修圩堤無爲縣屬之銅城閘界於含和爲兩縣圩田蓄洩關鍵和縣七十二圩含山二十六圩悉受保障關係最爲重要現聞壟省長以現值隆冬水涸之時已飭令兩縣知事迅速築修以免水患云 
[杭州]  
　　省議會之再延會說浙江省議會自常會期滿後因重要議案尙多議决延會一星期即自本月二十日起至二十六日止現因全省警察經費預算案及修正議事細則尙未議决而省長交議案又增數件似非兩三日内所能完全議决聞有一部分議員主張再延會三天俾得重要各案一律通過惟議員之七分之一均已回籍恐屆時不足人數也 
　　省預算之質問省議員阮性存等提出質問書於省長云預算之性質不可分割爲辦理預算者所應知之原則蓋預算案無論量入爲出或量出爲入均須收支適合若一部分議决公布發生效力另一部分仍交復議則總收入或總支出即不能測得確數焉有收支適合之可言茲查七年六月十一日貴省長公布七年度浙江省地方歲出入預算書竭睚關於原交内務費臨時門第三欵及議决案教育費經常門第三欵第五欵第六欵第七欵臨時門第二十欵曁續咨議停實業費經常門第十欵聲明另交復議是公布者爲一不完全之預算大反乎預算不可分之原則此可疑者一旣交復議照省議會法第三十八條之規定必俟省議會復議後方可公布乃查閱公布之預算書教育費經常門臨時門各欵已照省議會議决原案公布旣己公布則預算己經確定又安有復議之餘地此可疑者二預算公布而生效力除公布文書外應將全部預算印成公報附册同時發表財政機關乃得憑此支付人民可一覽而知查七年度預算書登載浙江公報後而自七年六月十五日起九月六日止計歴八十四日之久不獨閱者深感不便而七年七月分應支之欵如教育費經常門第十二欵以下各欵至七月末日尙未登完即以下各欵其時尙未公布如財政機關遵守法案未經公布之欵即不得支付然各學校等豈能届時不領如財政機關不待公布完全或憑省長另飭支付即係違法此可疑者三總預算編製後發生必要費用乃得爲追加預算預備費之支出或財政緊急處分於經過年度後於决算内復求議會承諾乃爲追認本期議會由省長交會追認追加之案性質極不明瞭如甲種農業水産工業七年度修金案七年十一月以後之欵在交議時尙未支付何以槪稱爲追認此可疑者四議會以議定預算决算爲重要事務自應於常年會時交議省議會常年會本無法定期日上半年合集或下半年召集均無不可貴省長旣必於下半年召集何以并不將預算案决算案交議雖初辦預算决算一年辦事人員不明辦法或有趕辦不及之事本省預算决算均巳辦過繼續辦理并不爲難何以亦辦不出此可疑者五右列五項雖均屬過去之事然來日方長若不加以研究覆轍相尋何時改正特依省議會法第十九條提出質問書限三日内分晰答覆 
雜評一 
[鈕永建被刺說（默）]  
　　異哉鈕永建氏被剌受傷之消息數日前盛傳鈕氏代表陸武鳴抵漢（十四乘沅江輪到漢）報紙詳載其譚話且謂其任務將赴寗與李督協商時局而今忽傳其被剌於廣州此甚可異者也鈕氏雖爲民黨中之健者然自督辦粤兵工廠以來對於南北戰爭旣未聞其參與而今日對於南北和議反對與贊成亦均未有所表見且其對於各派間向稱接洽則今之謀剌者果爲何如人乎 
　　由前之說鈕氏是否被剌於廣州爲一疑問由後之說鈕氏被剌是否有政治意味又爲一疑問而重傷輕傷說亦不一均待後日之證明焉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[棉業前途之推測]  
　　二三年内價格看漲 
　　字林報云據研究棉業前途氣象者言歐洲恢復常狀時棉花價值必更昻貴即在和約簽定以前棉價亦必漲起蓋棉價之起落與航業有關不待和約告成而德國所扣留之協約國船隻約四十艘必巳釋回也現需船隻裝運棉花由美赴歐一旦棉花運赴歐洲準諸供求定例棉價必漲需求雖增而供給則至少於兩年内不克加多需棉者不僅爲目前缺少生棉之蘭加希爾諸廠（英國製棉布地）且爲久缺棉花之德奥與法比數國質言之世界無不需求棉花也此季美棉收成據官場估計約爲一千一百七十萬包不過爲尋常收成較諸豐年缺少三百萬包僅敷此後八個月左右尋常需用印度棉收預料三百萬包今僅得二百萬包若就美國新收成而言此季種棉區域殊無加多之望蓋美國尙須以食物接濟歐洲受戰禍諸國非至明年夏令糧食收穫後不能改種棉花故棉價縱貴美國必繼續種稻植麥而不擴充棉田也預料英國諸廠未必能立即照常充量工作是以英國之需求棉花尙非即在目前工廠非煤不辦故首當恢復原狀者厥爲煤礦法國煤穴多被毁壞欲修復之約需二年暫時法國必賴外煤之接濟由此推之英國解除動員必令礦工儘先回國迨煤礦出産旣增廠工始可工作迨兵士全復其舊時生活時則脫去戎裝先必覓取便服於是棉布需求必甚大矣戰時英法美諸國婦女及國内居民於棉花之需用皆受限制戰後勢必添置棉布衣服所需亦復甚多茲姑置此不論即僅以英法美數百萬退伍兵士言之其需用棉布衣服將進何等限度亦正未易估計况德國缺棉三年無論生熟棉花皆已用罄其需棉爲尤甚乎和約一旦簽定德國必就供給所可及廣購棉花以濟其乏而此供給則必來自美國也明年棉花需求之大必逹於極點而美棉夏季收成則無較去夏爲多之象果爾則生棉必不敷用大約兩年内將有缺棉之患由是言之大約此後三年内棉價不致大跌而棉布亦未必遽賤其或貶價者惟現價業巳太昻之若干種花布耳棉製疋頭貨品亦未必低賤蓋棉價縱不再漲然廠工工資旣加成本昻貴貨價當然不致跌落也推測棉業前途者其言若是然亦有謂棉花收成或不致短少者據云棉收之豐歉不當僅就棉田多寡以斷定之查一九一一至一九一二年美棉收成極豐都一千六百十萬八千包棉田其爲三千六百六十八萬一千英畝一九一四至一九一五年棉田增多共爲三千七百四十萬英畝而出棉則略少共一千五百十萬八千包此届收成不足一千二百萬包而棉田則有三千七百零七萬三千英畝以目前種棉之區域安知其不再産棉一千六百萬包乎此乃完全由造物支配與肥料培植之事也至於德國之需棉則不難絶其生棉之供給以一年爲度而令購買他國布疋至若法比兩國則必先修復其巳被毁壞之紡織機械然後始需用生棉斷非數月所能復原也云云以上兩說無論孰是然二三年内棉價尙須看漲則未可否認蓋據美國種棉者云出棉一磅須費成本美金二角二分也 
[日人購買油廠之外報]  
　　英文滬報云上海某日文報載有專電謂大阪著名油商某氏現發起以日洋一百萬元組織公司購買上海某榨棉子油廠其價約洋三十萬元乃華人之産業云據日人所傳之消息觀之購買該廠必已告成惟以新公司尙未組織完備故展緩宣布耳 
[徽茶與飾金最近市况]  
　　徽茶珍眉貢熙等茶在本年秋間歐戰未定前對外貿易之售價與銷數尙稱暢逹迨歐洲停戰航路無阻兵險取消水脚減輕以來徽茶銷場反而呆滯價亦逐步跌小蓋緣國外匯水未見鬆動之故昨日本埠某茶商得美國無線電謂美屬華茶（綠茶）銷路雖廣售價難好設能照現市之價尙可購運一萬餘件云云是以謙泰昌恒記榮吉祥．同春．洪源永等茶棧中急欲脫手之各茶客紛紛請各該茶棧之跑街送樣與美時等洋行選購大約本星期内可以成交並據各茶客云此次售價不敷成本甚遠奈年關將屆銀根拮據不得不脫售也 
　　本埠南北市恒孚方九霞裘天寳寳成楊慶和等銀樓之飾金售價於上年春夏間各國未禁金洋條金之時本與鎊價及大條銀有連帶關係故足赤飾金價最小跌至三十四元旋因各國禁運金類出口後各銀樓飾金之售價全視逐日現貨赤條之定價爲漲落是以本年以來赤條價常在二百六十兩至二百七十七八兩飾金價三十九元至四十三四元近一星期内自中國銀行售出大宗沙金及大德昌之美國金洋之後現貨赤條價步步跌小昨日祇售二百四士几有零以致恒孚與銀樓同行飾金價祇三十七元半泰亨源永豐餘三十六元半但目下銀貴金賤之時一般富商預囤鏢金飾金者甚多各銀樓之生涯頗爲不惡云 
[留法自費生急需濟欵]  
　　上海縣公署昨出布告云案奉滬海道尹公署訓令内開奉省長公署令開案准敎育部咨開准外交部抄送駐法胡公使電請轉直隷蘇皖浙鄂湘蜀桂省長留法自費生家欵不濟生計窘極有流落之虞迅請查明本年四月咨籌費補助盼速電復等因到部查自歐戰以來留法自費學生家欵皆不能以時匯寄現時歐戰停止倘再不設法維持恐學生等將流落異國相應咨請迅即籌資接濟一面飭知各生家屬籌寄學費務必按照前次匯寄倘滙寄不便或買金鎊滙交英倫華比銀行轉滙留歐朱監督分給各生亦甚妥速希即查明辦理并祈迅賜核復以憑電復等因准此仰即遵照迅即轉知該生在滬各家屬按照部文滙欵方法妥速匯寄爲要等因奉此合亟令仰該知事迅即遵照辦理此令等因奉此查留歐學生盼欵接濟生計艱窘遠於極點合亟布告週知仰該生在滬各家屬按照部文迅速匯欵接濟以免流落而資妥速 
[五誌辭退德華淸理員請追損失]  
　　英文滬報云義國人珈司勃羅派司利延代表律師在公共公廨控本埠德華銀行淸理處將其淸理員職務辭退請追酬金及賠償損失一案已於星期六日由公共公廨判被告將珈在職時追收之欵給以四釐佣金並銀五萬兩爲起訴各債務人追取欠欵之費用今日外間盛傳魯加斯君（現任德華銀行淸理員）巳因公廨之判决而辭職詢諸淸理處知此說不確且魯並無辭職之意惟中國銀行行長宋漢章君已辭去淸理處職務大約乃抗議公廨之判决也又被告代表律師穆安素對於公廨之判决巳提出抗議呈請公廨註銷原告之請求所持理由爲原告之淸理處職務乃奉政府之命辭退公廨無權審判控告政府之案聞不日復將開庭辯駁云 
[稅法平等會别無意見]  
　　主張國際稅法平等會昨接全國和平聯合會來電云内外和平會議均將實現凡關於外交軍事法律財政各問題均關重大意見不能一致辦法終難解决本會各省代表公决擬於會内設立各項研究部以樹輿論而促進行如荷同意乞即來電贊成並請貴會將上列各項對内對外應發表意見隨時示知以便彙齊研究提交各代表議决由會公布至盼云云當經該會復函云電悉貴會謀全國和平凡屬商民無不感佩惟敝會宗旨以國際稅法平等爲惟一主張舍此以外别無意見可言至關於其他各項問題以不在敝會宗旨以内敝會無可貢獻至於個人意見巳見於一二函電之中此外亦無他主張辱承關注謹此奉復云云 
[伍朝樞來滬]  
　　英文滬報云伍朝樞君昨由廣州抵滬此行乃與内國議和會有關議和會如能早日得有解决則伍將爲參與歐洲媾和大會南方代表之一 
[南北議和地點之建議]  
　　日前唐紹儀曾派代表盧信入京謁徐東海接洽南北妥協事其關於和議先决之點（一）地點問題（二）閩陜問題聞徐氏對盧云余意以議和地點甯滬無擇若竟在滬則租界外之龍華或較適宜且盧子嘉之爲人南中當信其無他至閩陜問題自必籌一公允辦法决不稍偏倚致南方失望云云茲盧巳回滬錄其致京近電如下北京徐東海先生朱桂莘先生鑒昨在寗晤李督據言閩陜事擬有辦法六條雙方必可同意懇早日决定宣布以慰人心而昭誠意名稱地點日前與二公面商時均言毫無成見然二事併爲一事香山調停已費苦心地點若再調停於非滬非寗之間軍人監視之下猜疑旣生波折益大而西南對於芝泉一派疑懼之懷未能盡釋地點爭執更滋誤會鄙意上海德國總會爲宣戰後占領地國土完全又係戰勝之紀念以充會議所在地百無窒礙如何仍候鈞裁爲荷盧信叩馬 
[請查知事勒捐之覆電]  
　　旅滬建汀同鄉會前因原籍永定縣知事利春芳向該處紳商勒捐鉅欵特函請南市縣商會電請援閩軍總司令澈查在案昨日縣商會巳接陳炯明總司令復電云上海縣商會鑒郵電悉敝軍護法責在保民永邑瘠苦尤縈懷抱矧值兵燹之後休養生息猶虞未遑安忍過事苛求致益民困查該縣知事利春芳前淸出身鄉榜志行純謹畀宰是邑方幸得人來電所言辦理各節殊出人情之外未審傳聞誤會抑係確有實情巳令行汀漳道尹會同財政總局派員嚴重查辦矣一經徵實立予撤究决不姑容致負地方希貴會轉知皮絲烟業公會諸商俾紓繫念爲盼陳炯明叩 
[薄子明今日解訊]  
　　公共租界特别機關中西探目偵悉魯省督軍懸賞飭緝之薄子明近來滬上居於法租界吉益里十號門牌被山東人紀小樓等持械夥刦梅白格路趙增范淡水路王雪華兩家鉅贓拒捕開槍擊斃六百二十五號華捕案内牽涉業經會同法包探將薄及吳興淸（卽秀廷）等十名獲解公共公廨訊判押候查明訊究等情已詳前報前日承辦是案之中西探目將薄子明帶至寫字間研詰口供先據紀小樓供認糾黨至淡水路王姓家行刦值洋一千餘元之金珠飾物臨逃時有巡捕到來追趕我不得巳開槍示威希圖脫逃詎彈中該捕要害頓時倒地身死此項手槍係由薄子明發給云云質之薄稱伊係民黨一份子當洪憲帝制發生時曾在原籍組織討袁軍充當總司令之職嗣因反對段祺瑞執政圖謀再舉未成致被通電飭拿來滬暫避吳透廷等各人均係從前舊部並無糾黨搶刦及發給手槍等事詰之吳等各人供詞與薄略同問畢分别還押定於星期二（今日）再行解廨訊鞫 
[徐翰靑被擊斃命三誌]  
　　普濟商輪被難家屬徐翰靑此次在温州被廣濟輪中開槍擊斃致羣情憤激搗毁温州招商局旅滬温州同鄉聞耗後立即電詢詳情尙未得復等情巳紀本報茲悉該會現巳接温州回電知徐翰靑之被擊斃命現巳證實其餘商民受傷尙未明晰一切詳情俟同鄉來滬方可得悉旅滬温州各商號因徐翰靑被擊斃命後廣濟輪尙未開駛返滬致兩地消息未通昨午由旅滬專運毆柑帮領袖客商潘某等赴招商局探聽得悉該輪巳於昨日午前在温起椗今晨即可抵滬詳情不難即悉云 
　　又聞徐翰靑前淸江西知縣曾任本埠某銀行經理江西統捐局長分發江西免試知事自班侯夫婦慘遭普濟難後其家老幼大小痛憤欲絶因屍首未獲　家均不食海味其意大有不忍食之痛也翰靑嘗語人曰招商局以老朽之普濟航駛甌滬致令吾父母均死於非命此仇實不共戴天一息尙存必報此仇粉身碎骨在所不辭刻因被難周年招商局絶無辦法翰靑與被難各親屬追念慘情痛心尤切因會集被難各親屬人等擬與甌埠招商局交涉要求解决普濟辦法并擬扣留廣濟不許再開温州其勢未免過於孟浪船内人即開槍向徐轟擊徐中彈時聞尙吚唔而呼父母曰報復有心雪寃無力龍宮無恙携我同歸言已瞑目而逝云　 
[蔡鎭巨刦案十二誌]  
　　川沙蔡家路鎭巨刦案巳由海門縣緝獲洪三麻子等四名經紀前報茲悉川沙縣章知事擬欲提回歸案究辦故於昨日特派李稽查員偕司法巡長率帶法警八名携帶槍械前往迎提抵滬後因携帶軍械照章不能經過租界是以乘坐南站火車轉往北站直往吳淞雇船渡海前往海門迎提解歸訊辦 
[焚土專員來滬]  
　　焚燬存土專員張雲搏君一鵬已於昨日（二十三）下午由京抵滬假嵩山路八十二號龔宅爲辦公處聞張君此次匆促南下實因總統總理急欲將此事辦妥以免别生枝節擬與各方面接洽後即日實行務於十日内就緖云 
[中華新敎育社成立]  
　　江蘇敎育會北京大學南京高等師範學校曁南學校中華職業敎育社五大敎育機關慨我國學術之衰落特聯合組織中華新敎育社編譯書報以享國人前日（二十二）假江蘇省敎育會開成立會省敎育會代表沈信卿君北京大學由蔡子民校長函託黄任之君代表南京高師代表郭秉文君曁南學校代表趙正平君職業敎育社代表余日章君公共討論進行辦法並公推蔣夢麟君爲該社主任八年一月起即行開辦預計於三年之中出新敎育月刋三十册新敎育叢書十八册月刋首期定民國八年二月份出版蔡子民黃任之二君均擔任作文蔡君並認於叢書中擔任美學一書此舉於中國學術前途大有關係聞敎育部甚爲贊成云 
[各學校注意體育]  
　　英文滬報云租界内公立中外各學校行將注重體育學課巳聘定前南京官立師範學校之體育敎員格洛克君爲體育主任以期擴張此項學課以理學與衛生學亦將列入課程茲將設戶外運動俱樂部大約尙將開拳術班云 
[各機關冬節休假]  
　　昨日爲長至冬節上海地方審檢廳上海縣公署與各機關均停辦公事一天滬南工巡局長姚石蓀亦飭各科科員休息公務一天 
　　滬寗滬杭甬路局任局長通告處科文云本月二十三日爲我國冬至令節二十五日爲西國冬至令節而二十五日又爲雲南起義紀念日應改於二十四日補行現自二十三日起至二十五日止共放假三天所有假期内遇有緊要事宜應由各處科輪派員司每日分上下午值班仍照常辦事以晤愼重仰各遵照云 
[免票乘坐特别快車之限制]  
　　滬寗鐡路車務處以本路特别快車每日開行一次車客擁擠不堪咸稱不便細加查察因持免票及利益票者多數之故殊與本路營業有碍應自即日起所有免票一項除加蓋准坐特别快車專戳外其他凡持有普通各等免票及員司四分之一利益票半價利益票等均不准乘坐特别快車並不准照補特别車費通融辦理以示限制聞巳通告各站各稽查一體遵照矣 
[舊軍服運津賑濟]  
　　陸軍第十師接天津賑災處熊督辦函略謂所有貴師之舊軍服等請向各處收集悉數運往天津發給災黎云云當經該師長分令所屬各旅團部即日將所有舊軍衣及大衣如數繳齊以便彙集運往天津在案昨日吳淞砲台灣及龍華上海各處所駐第十師軍隊之舊黄衣褲三千餘套舊單衣褲六千餘套呢大衣一千數百件分别持取陸軍部護照由第十師所派之押運員張澤民前往滬甯杭甬管理局呈騐當由該路局長飭知兩路車務總管轉飭兩路各站陸續運往麥根路車站彙齊後即由滬寗鐡路運輸南京轉津浦鐡路運津並聞此項舊軍服擬於今明兩日起運南京云 
[軍械運往温州]  
　　浙省陸軍步兵第九營營長劉廣勝向係率兵駐防温州邇因缺少槍械子彈並軍衣等件親往浙省請領業經楊督軍飭由軍械局核發毛瑟槍十七桿子彈七千粒剌刀五十把棉夾軍衣各二百九十套裝由火車運滬已於昨日飭裝商輪運往温州備給軍用矣 
[建造海軍陸戰隊營房]  
　　海軍藍總司令以所招海軍陸戰隊兩營尙無兵房屯駐擬在署旁隙地上建築兵房一所招工估計約需造價洋一萬餘元業巳繪圖貼說呈請海軍部核示茲聞巳奉部覆核准不日即可興工起造云 
[海軍哀悼葡總統被剌]  
　　海軍司令公署前日接海軍部電令云葡萄牙總統於本月十七日被刺應令各艦隊於即日起一體下半旗三天以誌哀悼等因藍總司令奉令後當即通飭各艦隊遵照辦理矣 
[德僑由來滬]  
　　僑寓浙省莫干山之德人喜而斯保喜因克（均譯音）二人因欲移滬僑居呈經浙省官吏核准於昨日午後三時半乘坐火車抵滬現往租界居住當由隨車憲兵送請交涉公署註册備查 
[錢莊停止營業續誌]  
　　北河南路同康錢莊倒閉巳誌報端昨日各存戶票戶紛紛至該莊迫令料理票面淸償存欵該莊經理李炳生人素忠厚一言不發嗣經各債戶逼令將往來賬略詳細報告據該經理稱欠人約八萬人欠約九萬雨相抵現惟設法料理等語經各債權人集議之下亦無具體辦法時有某債權欲與運大同時料理據該經理稱運大生意雖好無如吃息頗重致同時擱淺而各債權主張各歸各理不得牽混議論紛紛莫衷一是末後由各債權約於明日在大行台再行集議云 
[集議灶地與欽塘兩案]  
　　南滙縣團區聯合會以灶地徵收淸理費及欽公塘復賦兩案關係七邑民業邀集士紳業戶於前日在南滙城隍廟開會討論茲將議案錄下（一）灶地徵收淸理費三角三分案經衆議决淸理性質即手數料今淸理費三角之外又加手數料三分顯係疊床架屋之舉故全體决認三角其繳費時期須俟淸理無誤發給部頒田單時如數繳足其換給部單時一二三四團業戶持有數條或舊單者方准換給部單日後如有遺失等事由場補給田單欽公塘基地及二十三丈地（即塘外三丈塘内二十丈）均係免賦民業而官産處指爲官産擬行召買迭經各縣士紳呈請省長財政部駁議並經省議會議决確爲民業而水利局派委員查明呈復省長理應復賦乃江蘇官産處呈請財政部故意朦混以七邑原業戶爲佔墾之戶謂該佔戶等坐享無義務之權利本應遵章繳價無如地方合力抗議百計撓梗一時難期就範當此厲行淸理時期倘一遇挫折即聽其隱混而不問則官産前途盡成荆棘惟有回復徵租辦法擬定每畝田地收租五角宅地加倍另加丈量經費每畝一角其有自願繳價承買者隨時按照呈准湖河灘蕩價格聽其繳領填照給執等情當由部咨行省長查復官産處所擬辦法是否與地方情形相合訓令滬道查勘王道尹令委南滙杜知事就近查勘核議杜知事邀集各市鄉經董集議公决復賦而在滬邀集各縣士紳集議亦主復賦事關沿海各縣非一邑所 
 
 

Page 11

 
 
能獨斷茲值開會爲將始末報告以供提議經衆公决以欽塘基地及二十三丈地原係免賦民業並未給還田價有府縣各志及總督楊超奏案等爲證昭昭在人耳目今官産處旣不恤民艱惟有始終堅持當以復賦爲正當辦法與各縣一致進行復租之說誓不承認 
[官産處與沙田局分辦]  
　　江蘇官産處與沙田局向來合併辦理茲經財政廳飭令分辦另委劉煥爲沙田局總辦聞各縣官産沙田亦有分辦之說現正趕辦結朿以便交代云 
[嚴查濳運槍械之通令]  
　　江蘇財政廳長近通令上海等各稅所略謂頃奉各省長令近據探報有匪徒於内河水道潛運槍械及危險品物等情除訂定功過辦法通令各軍警機關嚴查外令仰財廳長轉飭所屬稅所統捐局對於往來船隻隨時嚴查毋稍疏懈云 
[寗路員司奬勵金問題]  
　　滬甯鐡路民國六年分員司奬勵金一案前經任局長據洋總管轉請援案發給當即轉呈交部核示昨奉部令以此次奬勵金與營業餘利問題無涉不准照發飭即轉知等因又經局長轉飭遵照而洋總管克禮阿氏以此項奬金關係鼓勵員司辦事精神與餘利本無干涉且各路年終無論營業盈虧均有發給雙薪之例本路成績最優未便向隅因又呈請局長再爲轉請交通部照章發給聞任筱珊局長已允力爲維持代請照發期以陰曆年關或可實行解决云 
[國貨維持會評議常會紀]  
　　前晚國貨維持會開第八屆第三次評議常會汪星一主席表决各案如下（一）徐春榮來函再辭議長案公决以次多數汪星一推補評議長洪善長推補副議長（一）評議會會議規則案公决定二十四日（即星期二）晚七時半開臨時會討論再行表决（一）啟明染織廠諸文綺函請介紹學生入廠習藝案公决先函詢南洋廠後再行確復諸君（一）隋潤田君等函請介紹國貨商廠在樓外樓原址設立分銷處案公决俟隋君等將簡章修妥後再爲介紹 
[市北公學開校董會]  
　　滬寗車站慶祥里市北公學男女兩校開辦已屆四載近因來學日衆校舍不敷故於前日（二十日）假東亞旅館開校董會商議擴充方針校董中如李登輝王一亭錢靳之吳和士朱少屏張近樞周越然均列席朱榜生李伯勤馮靜崴均以事故委託代表到會首由校長唐伯耆報告公學發逹情形及擴充校舍添辦乙種商業科計劃並云巳蒙馮靜崴君首先認捐基本金洋一千元以爲之倡等語諸校董均以馮君熱心教育深爲欽佩當議决將基本金交會計董錢新之核收存儲外並各允募欵以固公學基礎云 
[久雨後之行路難]  
　　近日本埠風雨經句華界各處馬路之低婙者無不積水没踝行人頗爲不便中華路之路面漸次低落有已成大窟窿者該路本係舊城濠基址其下面瓦筒隂溝或已損壞故漸形低陷茲經久雨積水甚多每逢黑夜行者過此稍不留意即致傾跌刻經是處店商代爲設燈並用繩絆住以免危險滬南工巡捐局長姚石蓀接得地方紳商函報前情己飭工程科派員前往勘明確實撥匠興修矣 
[公廨文牘科改組之擬議]  
　　公共會審公廨自辛亥年本埠光復時經駐滬領事團議歸工部局暫行管理後所有裁革差役添派探捕改良公堂規模等事已次第舉行惟文牘科書吏人等悉仍其舊並未有所更動茲聞正會審官關炯之君以該科事少人多且仍照舊法殊非所宜故擬將該科分作民事刑事洋務三科各歸專責以資整頓云 
[邑紳請奬郁屏翰]  
　　上海縣知事呈江蘇齊省長略謂據邑紳莫子經姚子讓吳懷疚穆湘瑤等呈以已故郁屏翰在日對於地方公益事業夙具熱心如教育慈善諸端捐資倡辦不遺餘力計其總數不下數萬裨益於地方者殊匪淺鮮理宜呈請表揚昭示等情前來爲特轉呈請轉咨内務部給奬以昭激勸云 
[董艦長出巡]  
　　鈞和兵艦艦長董仲發茲以時屆冬令浦江一帶貨船往來者頗多恐有匪盜掠刦情事自應出巡保護現定二十四號（今日）由滬駛往蘇浙交界之泖港等處浦江往返遊巡云 
[内地自來水公司新屋落成]  
　　商辦内地自來水公司因大碼頭公司辦事處及工程處房屋地租期滿特在小西門外王家闕路購地建造廣厦預備遷移經紀前報茲聞該處新屋現巳落成一俟内容裝飾完竣佈置妥洽即將辦事及工程等部遷入惟大碼頭之積水亭並不遷移並聞下月中即可實行遷移云 
[緝私統領發給棉軍服]  
　　蘇　緝私統領宋明善以現屆冬令所屬各國營隊兵士棉軍衣褲軍帽業巳一律製就自應發給以資禦寒爰於昨日發給各營轉領所有伙夫爲前次所扣減者今亦一律補發 
[再詢阻擱客貨之覆函]  
　　上海稅務總公所陳所長昨復南市縣商會公函云逕復者頃接大函以南北梁燒酒業公所函稱前因北酒運銷至滬徵收機關往往不肯照章倒換捐票及抵滬後持單分運經過浦江巡船每被遲於騐放多所阻擱以致客貨停滯曾於九月間懇轉逹總公所飭查在案迄未奉批懇再函詢等語前來合再函逹並希賜示等因查前准貴商會函途該業商原呈到所即經轉致各分所查照向章辦理在案准函前因合亟函復貴商會即希轉致爲荷 
[汽車傷人兩則]  
　　昨晨七則許有某西人駕駛某號汽車行經南京路福建路口將行人金景發　倒碾折腿骨經老閘捕房五百零四號華捕到來抄錄汽車號數及西人姓氏另雇人力車送金景發入仁濟醫院醫治一面持取傷狀單歸禀捕頭備核又有某西人於前晚八時許駕坐一千三百四十號汽車駛經五馬路名灘適有搖船爲業之無錫人張洪笥自電車上躍下當被汽車撞跌車輪從身上碾過春梁骨爲之斷折腹内亦受重傷經總巡捕房一千二百七十六號華捕趕來抄錄汽車號數由某西人自簽姓名住址始將汽車放行另雇車送受傷人往仁濟醫院醫治即持傷單并某西人所簽字據報請捕頭察核聞張洪笥所傷過重生命深屬可危即幸無恙終身亦必成殘廢云 
[控訴借欵案註銷]  
　　王鏡淸即嚴鏡淸前延羅傑律師在會審公廨控曹久溶不還前淸光緖二十九年間借票五紙共洋二千元業奉飭傳交保候訊在案日前經會審官王崧生君與陪審美領事丁君會訊原告由代表律師訴明前情並由嗣祖母某氏到堂作證被告亦由代表愛理思海司律師辯稱否認此項借據况查該借據拾頭係胡章陳錢朱等姓原告無充分理由可以提起訴訟且據係揑立原告實係因向被告借銀一千兩不遂致生憑感要求將案註銷並有該借據所列之原中包少山王厚卿到堂作證亦否認此項借據當經中西官判諭以原告所控證據不足將案註銷 
[繼續押追借欵]  
　　謝國昌前至法公堂控邱開鐘不理抵押顔料欵洋請求訊追等情後原告禀稱邱托人來商折還洋三百元商人己允惟洋未收到請核判邱限繳在案詎邱一再延約不繳昨又届限提訊原告仍求嚴追詰之邱供民人實情貧苦無力措繳求宥聶讞員以被告在押日久如若繼續押繳應照章程每月須貼飯資洋六元原告謝稱情願每月貼償飯資請求押追中西官判邱還押繼續追繳 
[押繳定貨銀兩]  
　　程哲生前至法公堂控陸蔭甫不交定購顔料後陸雖交貨十五桶缺少斤景故原告不願收貨請求追還所付銀兩及利息共二千五百兩等情判陸交保限繳詎陸保出後延約不繳昨日原告投案請求嚴追質之陸供商人實情無力措繳祗能後來興隆拔還中西官以陸不應迭次違限不繳遂判陸管押限繳 
[被告交保候訊]  
　　葛伯慈在公共公廨控李道市不理押租銀八百兩洋二百五十九元又沈福祥控裕商公銀號主閣子吉將所抵之絲三十七擔售去請追損失銀二千兩又黄學禮控陳錦春不理股本洋三百五十元又丁慶記控王阿發圖賴墊付會洋一百二十四元各等情前日由探將各被告傳至公共公堂中西官判分别交保候訊 
[請驗無褲男屍]  
　　昨午十六舖地甲廬永德至地方檢察廳報稱今晨奉一區警察署傳喚十六舖外灘大逹碼頭倒斃無名男子一具着地保往查並無屍屬該屍年約二三十歲身着羽紗長衫下身無褲形跡可疑爲此報請相騐云云當經林廳長諭候派員往騐 
[夫婦准予離異]  
　　向在虹口崑山花園六號門牌西婦密司好埃所開之飯店内爲西崽之錢金發被其妻錢刁氏在公共公廨控虐待抛棄請求離異一案前日由廨傳訊先由原告代表律師陳述案情繼據原告投案訴稱於前年冬季嫁與被告爲妻除金飾等妝奩外並有烟紙店爲贈嫁品初尙和好後丈夫頓改初志所有金飾悉被騙去變價置妾我因不堪其虐遂避往雲南路六百三十五號屋内詎伊竟以捲取三千元之飾物背逃與人通姦等詞誣我控諸公堂奉提到案覊押二月後幸堂上　得其情遂邀釋出乃被告復又帶同　妾將我毆打不得已哭訴於虹口捕房諭令赴廨起訴日前在城内與被告途遇伊欲誘我歸家有所處置我念腹中有孕恐遭不測且贈嫁之店已被關閉拍賣伊所得辛工又屬有限焉能蓄養一妻一妾是以要求離異云云詰之被告供稱原告所供全屬子龎本案與前案起因皆爲伊所戴金戒二只突然不見向詰支吾繼而口角後遂捲物而逃迨偕探捕往拘時見其與無賴陳子文同桌共食因此起疑但旣往不咎故不願分離要求成全並延律師到堂代辯王襄讞得供商之美丁副領事以原告被被告控其刑事案受有覊押二月之侮辱應判准予離異請追妝物註銷 
[妓女請求超豁]  
　　北海路三百六十三號門牌某花烟間内之十九歲妓女劉順實因遭罪鴇虐待於前日乘間逃出投入老閘捕房訴明前情請求超豁捕頭得供派探將該妓送請濟良所暫留候解公共公堂發落 
[妓院容留幼女之科罰]  
　　向在浙江路淸和坊四十號門牌開設妓院之龜奴李文彬因容留十四歲幼女徐阿根十歲幼女王阿二在院學習彈唱被包探汪開富查悉以其違章將兩幼女拘送公共公堂訊判發交濟良所留養在案前日由捕將李傳至公堂經兪襄讞與義領羅君訊據中西探禀明前情而李延律師到堂辯護中西官判李罰洋二十元充公以儆 
[關提攫鐲案之關係人]  
　　匪徒季忠海攫取婦人王張氏金鐲當場由警拘獲移送地方檢察廳訊據供稱金鐲寄在西門外林蔭路季福元處飭警往提己知風避匿前日該警等覓線偵悉季福元匿跡之處馳往捕獲送廳研詰據稱原贓爲張四取去現匿海門等語檢廳長當諭備文派警前往關提張四來案訊追 
[誌謝]  
　　昨承上海貧兒院惠贈新音樂觀一册又商務印書館惠贈十五卷十二號東方　誌一百六十九期英語週刊各一册書此併謝 
[來函]  
　　王金同業公會來函 
　　敬啓者閱報載錢莊停止營業一則内云同康莊擱淺之原由因虹口某五金號等挪借該莊之銀甚巨云云本公會查虹口敝同業中並無與該莊往來及挪借等項事關同業名譽用特具函聲明務希登入來函欄内爲禱上海五金同業公會謹啓十二月二十三日 
雜評二 
[沙田局復活（庸）]  
　　江蘇沙田局之設立當時本係請負性質乃設立而後進行阻滯不能盡如其意重以丙辰之役可歆之利益無希望而機關遂以消滅今則政當局又襲民國三年之政策規復舊制省機關旣告更迭各縣沙田自必易人淸理夫沙田局與官産處同爲工於搜括之機關原無此優彼劣之區别但機關多一分立即經費多一消耗而辦事亦多一紛更影響所及恐國庫與人民將交受其害耳 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒評 
[新小說書] [  不名]  
　　所謂小說者雜莊言正論於談笑之中以感人性情者也故小說而但求情愛已屬下乘矣况乎不言愛情而專求齷齪哉况乎并無齷齪之實而祗用齷齪之名以騙人財哉然則有名無實之齷齪小說其流品更在齷齪小說之下矣何也其騙人之計更可恥也雖然流品固下然其受騙者固彼喜看齷齪小說之人也且騙之屢而正眞之齷齪小說人亦疑其祗有其名而不購矣是亦骗除齷齪小說之一道乎 
老申報 
[公訊火船撞沉事] （見光緖元年三月初九日） 
　　前日在臬司署内公訊澳順與福星兩船相撞之事循閱西報知此非會審亦非因招商局呈控而後集質也不過照航海失事在水師官理應訊問情節查明該船主有無違碍航海規例而己且此次之垂訊聞亦由澳順船自行禀請也按是日在首坐者爲管帶英國戰船名莫來司的之水師官名波拿及英領事麥君又該戰船上之小水師官又英公司輪船主名忌辣又敦信輪船主某君同時公訊至馮觀察所委之葉邑尊陳司馬僅令在旁聽案又王錦堂副戎及金君楷理藉即繙譯耳招商局總辦唐景星司馬時亦在旁聽訊公堂又准招商局與澳順船各延狀師來聽查招商局所請之大狀師曰担文澳順所請者則哈華托也行據澳順船主供云我是日在洋面時吹氣筒忽聞前面亦有以氣筒應者因天大霧未能詳辨似是在船前之斜左因急令將舵搬左並令將船輪退後豈知福星船並不對面迎來是從橫而截過者故當相碰時亦碰於該船頭之橫面也本以天作迷霧故機器未經徐行約一點鐘時可走二十一里路之遠及船將偏左時則一點鐘不過走九里耳又曰福星船之駛行亦不知其方向第彼亦走不停輪每點鐘可行若干亦所未悉也問宫得供後便詰曰以上各情節何不詳寫於航海之註事公書中耶船主曰此已備載於註事之私書内不過因事忙不及想到耳嗣據二副又供曰船在霧中一點鐘固走二十一里惟當時聽得應哨聲似在西南角而又稍偏西者是固在船前之斜左也餘與船主所供彷彿但看問官盤詰之意似嫌澳順船駛行較快其細情亦應寫在註事之公書也又按是日供詞未免煩冗且所述相碰之情形與本館前所登者大半相彷茲故僅擇錄數語且俟全案完結或有與所供不符處再行詳報耳 
新拾遺 
[美國試騐防瘧之新設施] [  雲鶴]  
　　摘譯美國衛生公報（政府發行） 
　　瘧疾因微生物寄生而發其傳染也必藉蚊類爲媒介故言防瘧首重滅蚊（考微生物亦有動植之别屬於植物者爲細菌屬動物者曰原生動物簡稱原蟲瘧之病源乃原蟲也又凡蚊類息止時體斜竪而尾向上者乃傳瘧之蚊此種蚊蟲苟吸患瘧者之血則血中瘧蟲即入蚊體蕃息極盛及該蚊復蟄健人瘧蟲遂移入健體而肆害惟體質素强者能克制之不爲所病餘則鮮能倖免焉）美國本多瘧近年注意殲蚁勢乃大殺顧彼邦人士咸具使瘧絶跡之宏願故於滅蚊之道仍研究不倦且近以極大設施騐而舉良效矣用敢介紹其梗槪如后美國舉行防瘧大試騐之地點有二而所採方法亦略殊一在阿拉斯加以一有人口二千餘之小市爲材料其地嚮多瘧疾居民之病者瘧占什六蓋附近多魚池街中多溝渠居家多蓄水之桶鐡路兩旁復因掘土策路多留大穴而湛水成潦故瘧蚊滋生易而瘧疾流行自盛也至前年四月首伐溝渠兩旁之樹俾水易洩少滯增築新溝以宣濕地積水并填附近土坎注煤油於水或投以硫酸鈉以杜殖蚊之源養魚之池則另開水路導入淸水且時診居民之健否頻演防瘧之理法如是上下一致努力施行之效至今已大有可觀當五六月之交幾不復見蚊類蹤跡而患瘧之人亦大减矣考其設備之費以居民每人計之約當二元五角云 
　　此外更在阿拉斯加東南部之殖民地作他種試騐是地多隰草木鬱葱瘧疾流行亦盛顧試時對於地面狀况一任自然不加更改僅設法杜蚊入室并使居民各服金雞納霜以騐其效即先令該地居民一百零六戶分爲三組屬第一組者家内悉張紗類杜蚊侵入有患瘧者令服金雞納霜第二組則不施防蚊之法而合家悉服金雞納箱第三組亦杜絶蚊類侵入而合家悉服金雞納霜餘如防瘧知識亦藉種種方法以灌輸於居民察其結果則各組患瘧之人莫不大减覈其成效及費用則第一組减七○．六％（即原爲百人者今祗二十六人又十分之四亦即千人中减少七百零六人按科學上表示比例之率皆以百分爲本如有單位以下之小數則更以分數表示之故此中言人亦稱幾分之幾蓋實本改算而得非謂一人之體有幾分病而幾分健也）而耗費之額約當每人三圓五角第二組减六四．四五％而所費約當每人一圓餘元（完） 
益智新畫[  易銓]  
（盤上枇杷）（疊字） 
常識 
　　辨高麗參高麗參以松都所産者爲貴而又有紅白之分官私之别金剛拳頭之異大約金剛最上拳頭次之至白參雖不行於内地而實則紅參皆白參製成不過加附子水以釀其色價即較白參爲昻及考其性紅參又遠不逮白參之和平故土人無食紅參者官參由義州出關私參則各處皆不免走漏近來採掇太速不能因時滋培所産日形稀少欲覓野參一苗較難於採芝三山矣[  周嘯湖]  
　　螻蟻利用．螻蟻一物慕羶逐臭無功於世有害於人而用得其當則可易無用爲有用是在乎用之者因地制宜耳凡園中種植菓樹如橘橙之類當結實纍纍時常有小蟲侵蝕雖有佳種而螬食之餘亦覺難於適口惟覓取紅黄螻蟻兩種分置各樹蟻即因樹結巢覓蟲果腹一見有蠕蠕而動者卽逐隊羣爭不留噍類雖遇佳菓彼亦不動饞涎故菓實賴以保全永無侵蝕之患倘或兩樹相離過遠則用竹木支架自能相綠而過尋搜靡遺矣[  周嘯湖]  
雜錄 
[世界小新聞]  
　　女優與實業日本有女優川上貞奴治劇至精聲名藉盛顧雖爲優而識見超流俗不甘安於逸樂而酷嗜育蠶劇務應酬縱極繁冗歴年有蠶未嘗略懈近則併辭優伶職在名古屋地方創一絹絲織布會社資本三百萬元即以川上命名而自任社長規劃進行夫一女伶而精進果敢能如是不特足以稱雄巾幗即鬚眉對之亦不能無愧宜彼邦之傳爲美談也[  和聲]  
　　稻田與瘧疾美國加里福尼亞省撒格拉門地方近年植稻漸增而瘧疾流行亦漸盛蓋稻田爲最宜瘧蚊蕃息之地故稻田增則傳布瘧疾之使者亦日蕃當局於防治之道雖孜孜考求尙無完善之方可撲滅瘧蚊而無害稻山者[  雲鶴]  
小說 
[短篇囚人自述記（五）] [  君玉譯]  
　　老人曰門亦開而不闔保無宵小攔入汝知予所集寳星徽章即藏隔室其中悉爲希世珍品設爲盜取奈何女郎立改其語氣嬌聲曰有予在可無慮此老人曰予適聞有人蹀躞於隔室中誰耶女郎曰蓋予展覽汝所集各珍品也老人曰汝向無此嗜好何忽爲此言次秉燭入複室女郎亦秉其燭隨老人後予伏圖畫之後所見一事使予驚詫蓋予之小刃實遺桌上女郎見之立取而匿其背後老人不之覺但秉其獨遍視各盒察無異徵則重出室外女郎又隨其後予則仍匿圖畫之後長官予將述其後事矣凡予所述一無諱飾可質上帝老人出室之後即置蠟炬於桌仰坐椅上女郎則秉燭立老人後老人初則歷數愛德華事顧聲至低細聽乃不晰女郎則忿忿自辨老人刺剌不休辭鋒銳利所言盡爲辱詈而女郎轉默柔順如就屠之羊予方疑詫而老人忽詫聲曰汝何人立予後趣前又曰汝何作敢毆予乎噫惡魔竟毆予矣噫此血也言次但聞老人挣扎之聲予亟躍出則見老人頽然仰臥椅上頭垂垂欲倒蓋已死矣衣之後幅隆然凸出但見血汚點點自裹衣下滴女郎方挺立老人之前燭光映射其慘白之面乃泛紅色緊囓其唇雙晴突出灼灼向老人逼視予語之曰夫人適才欲假手於予者今竟躬親爲之乎女郎曰然予曰爲此殺人之事不虞身蹈刑章乎女郎曰予於世上旣無生趣不如早離塵世之爲愈也又曰汝助予扶主人坐正予畏其兇乃不敢不諾遂扶老人正坐椅上血乃汚沾予手予乃不禁惶悚亟欲脫遁女郎止之曰且住今予當以寳星徽章用酬汝勞汝任取若干去可也予弗欲蓋予從未被人牽涉殺人之事也女郎曰此事吾爲之與汝無干汝爲竊取珍寳而至今乃徒手而返毋亦大愚予遂張革　取一箱中寳星徽章一百餘盛袋中女郎乃揮手令予出予遂躍窗從石子路而出長官設予當時早能窺破女郎之隱則室中被殺者當不止萬諾倫勳爵一人矣蓋予甫出而女郎已銳呼曰殺人趣來助予連呼數四聲浪至高左右隣居乃盡驚起予疑室中又生事故因即狂奔詎及門次即有一人闔其鐡門予乃棄革囊於草堆之中欲匿樹隂之下則己早有數人牽　犬奔來犬見子影向予直撲予仆遂被逮 
[自由談之自由談] [  翟逸父]  
　　和議叢談東海任總統由新國會所産生西林爲總裁自舊國會所選舉省言之合成新舊東西四字適爲　國會之代名詞要知他日和議談判中最難解决之第一問題無非（這個新舊的東西）耳 
 
 
 

Page 15

 
 
   
 
 

Page 16

 
 
   
 
