# 1900 - 169 - 4909766

 

Page 1

 
 
[聲明] [  申報館主人啓]  
　　前日本館執筆人接蕪湖來信内署安省含邑四民同叩略謂四月十六日由蕪湖森昌信局寄上告白一紙及洋銀十一圓囑登報三日迄今一月餘尚未登出詢之局中人云貴館定要的名方可登報請赶將原件曁洋銀仍交原局帶回云云本館向有定章告白非執筆人所司因卽轉詢經理告白之友知並無此項告白洋銀收到欲待函覆而來信苦無住址姓名因之登報聲明請前途仍向受寄之局查究本館固毫不相干也 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[風鶴無驚說]  
　　時逢離亂風鶴心驚消息通則惡耗訛傳將疑將信杯弓蛇影易啓猜疑迨至烽火連天音書阻滯則羣不逞者益復流言散播幻成海巿蜃樓不特無識者被其所摇惶惑無主卽稍有見地者惑於巿井不經之語亦不免中腸輾轉寢饋難安此禁遏謡言所以爲靖亂之第一要義也自義和拳匪擾亂於京津一帶戕教士燬教堂砍電竿掘鐵路星星之燄漸致燎原近且中外失和砲臺被占盱衡時事幾成一發而不可收拾之形在當軸者憂國憂民固應昕宵焦灼至於闤闠之子絃誦之徒出作入息之輩宜若可各安其業無事驚惶乃好事之流臆造北方來信津津樂道一若信而有徵日麕聚於烟寮茶肆之中恐嚇愚夫以資笑樂稱拳匪則神奇莫測詈教堂則汚衊不堪甚且指斥乘輿幾有人所不忍聞不忍述者以致民情駭懼闔埠騷然居民旣思避地圖存行商益復束手無策至西人士之僑居於此者重洋遠隔反惴惴焉有朝不保暮之憂嗟乎謡言之禍人有如此其甚者哉原其所以驚懼之故或曰恐拳匪之蔓延至南方也或曰拳匪卽不蔓延亦恐土棍流氓乘機爲患也或曰今者太后惑於奸人之說立誓掃盡西人萬一西人無可　身我輩寄居租界中亦必慘遭兵燹也噫吁嘻爲此說者其眞如杞人之憂天墜乎夫拳匪不過烏合之衆有何伎倆得以四處蔓延所患者朝旨不欲剿除耳苟張我三軍殲彼小醜如湯沃雪何難立見消亡彼將舍生逃避之不逞更何慮其蔓延至此至於流氓土棍滬上固密若繁星然西人旣兵舶如林又得團練商人助之捍衛矧道憲余晉　觀察本有備兵之責一聞警報立時布置周詳凡有教堂無不嚴加防守卽南巿及城廂之丙亦皆昕夕邏察警衛森器徊以惡棍張掌華新遭站斃懲一可以儆百安敢乘機竊發自蹈刑誅是流氓固不必憂土棍更不虞其作亂也若恐西人失勢致租界中玉石俱焚則尤謬妄之談無異痴人說夢西人之在中國根深蒂固歷五六十年無論拳匪與之抗衡有類蚍蜉之撼大樹卽使中朝果奮其威武尅日興戎割絶交情永不再敦睦誼而甲午以後日漸衰類欲敵一國且不能遑論英俄德法美奥意日本各國之合縱以禦我而何致一朝失勢使我輩不能安居租界之中我故以爲滬上爲我人安樂之鄉斷不必悚懼驚惶悮聽風聲鶴唳也况不觀連日本報所登之告示乎道憲及上海縣主諄諄誥誡撫輯民心一則曰認眞保護務期慎密安全再則曰務各安居樂業毋得妄聽浮言賢長官志切撫綏固已無微不至然猶曰人心難測彼痞類卽不滋生事故安保外人果肯綏輯我民人則英提督亦曾切實言之其移文英總領事照會道轅也略謂本水師提督知會各省督撫及地方文武官員此次用兵專爲彈壓義和拳匪及攔阻我軍馳往救援者並無他意仰軍民人等務各安分營生不得聽信謡言是爲至要可見外兵來此决不蹂躪地方凡我民人誠何必惶惑於心惴惴焉多所顧慮哉因作此說以告滬上之受廛爲氓者若視爲一服寛心丸並非鄙人由衷之語則鄙人此後當作寒蟬之噤不復敢拈弄筆墨效野人之獻芻蕘矣 
[譯日本報紀大沽交戰事]  
　　日本大阪每日新聞云東歷六月十七日卽華歷本月二十一日午前二下鐘至八不鐘中國大沽砲臺與各國駐泊軍艦發砲互擊事後海軍省接得電報始知華軍先就白河安設不雷欲阻各國兵丁登陸各國羣推俄國旗艦中某統領與華軍相約定期將水雷撤去并言若不遵照當發砲以擊砲臺華軍不依以致釀成此釁事後日本軍艦名豐橋者由大沽抵烟臺始得電告以上情節云 
[日本遣使]  
　　日本某日報云日廷聞中國義和拳匪之警特簡無任全權公使加藤氏名增雄者星馳前往是何宗旨外人尚不得而知也 
[日本出師]  
　　日本來信云日廷因北省拳匪作亂特於東歷六月十七日卽華歷本月二十一日派武員三田尻氏由佐世保軍港督帶叢雲滅水雷艇望大沽進發旋又由廣島派定陸軍第十一聯隊砲兵工兵步兵輜重兵各若干名料理軍裝候令進發同日日廷更召集由某處瓜代而回之兵士一百五十名馬六十匹聽候調遣而以少佐江口氏爲指揮官 
[外兵登岸]  
　　日本友人來信云東歷六月十六日卽華歷本月二十日午前有日本水雷母艇名豐橋者會同笠置艦載陸軍三百三十名由唐沽登岸續有德國兵丁一百三十名俄國兵丁一百八十名以次渡登聞皆平安無事云 
[外兵窘况]  
　　日本東京日日新聞云頃得東歷六月十五日卽華歷本月十九日天津電信略謂各國兵士之駐紥郎房者共得一千二百名本日相約入京守護使館而前有董軍門福祥所統大軍攔阻後有拳匪蜂擁而來進退俱難糧食垂盡身陷危地窘急非常 
[日艦述聞]  
　　日本北海道札幌埠北門新報云中國北省拳匪作亂後日廷派兵艦三號駛抵大沽一曰愛宥係砲艦船身用鋼骨鐵皮製就載重六百二十二墩每一下鐘時行十二海里一曰笠置係二等巡洋艦載重四千九百七十八墩每一下鐘時行二十二海里一曰須磨亦二等巡洋艦載重二千零七十墩每一下鐘時行二十四海里迨東歷六月十四日又添派鎭中兵艦由吳軍港　輪赴大沽助守 
[滇中匪亂]  
　　日本東京日日新聞云東歷六月十五日卽華歷本月十九日得重慶電信略謂刻下雲南府屬 
 
 

Page 2

 
 
暴徒蜂起西人屋産悉數被焚其中法國人民受害尤劇所有法領事及教會中人皆避居他國官署原春所以作亂之由蓋欲拒絶外人敷設鐵路也 
[保護西人]  
　　蘇州訪事友來函云省垣大賜莊耶穌教士栢樂文君以邇來北省義和拳匪滋亂專與西人爲難蘇垣雖安謐如常而羣不逞之徒謡諑紛紜未免心滋疑懼因於本月某日偕會友詣撫轅謁見鹿滋帥婉轉籌商滋帥許以調兵保護迨辭出立飭城守營叅將章叅戎查明城内外天主耶穌教堂及西人宅舍共三十三處責令長元吳三縣主妥爲保護三縣主因卽出資招募兵役旋有機匠數十人應募報名三縣主派令各持軍械日夜梭巡此後各西人當可高枕無憂不致心驚風鶴矣 
[保護教堂]  
　　鎭江訪事友來函云常鎭通海道長久山觀察以刻下北方拳匪猖獗深恐不法之徒乘間滋擾因特札飭所屬各州縣將各教堂認眞保護毋稍懈怠至鎭城内外各教堂醫院亦已添派勇丁常川彈壓俾免奸民滋生事端每日黄昏後觀察會同長江水師提督黄芍巖宮保新湘全軍統領陳宇山軍門以及地方文武印委各悹各帶親兵小隊手執刀槍分布洋馬頭一帶徹夜梭巡各城門亦添兵駐守以備不虞 
[皖省修城]  
　　安慶訪事友來函云皖省城垣自遭粤匪之刼雉堞崩頽因循至今尚未修葺邇者安徽巡撫王芍棠中丞以時事多艱不得不爲未雨綢繆之計特委某員雇工興修較舊時加高五尺並於城外添造砲臺以資禦侮 
[蘇省修城]  
　　蘇州訪事友來函云江蘇巡撫鹿滋帥以北省義和拳匪作亂深恐各處匪徒乘間滋事不可不思患預防爰於本月二十五日會商藩臬兩司札飭蘇州府濮紫泉太守轉飭長元吳三縣主查閱城垣如有缺陷之處赶緊修整并加高若干尺以資鞏固三縣主奉飭之下已遵照辦理矣 
[示拿匪黨]  
　　鎭江訪事友來函云本月二十四日地方官奉到南洋太臣兩江總督劉峴帥告示數道卽飭役粘貼通衢其文曰照得近畿一帶現有奸宄之徒以邪術煽惑愚民名曰拳匪游勇會匪亦多溷跡其中聚衆滋事此等烏合之衆一經大軍剿辦不難尅日盪平惟該匪等黨羽甚多誠恐潛行南來希圖煽誘要知該匪無非謂練習其術卽可不畏槍砲而此次北地滋事之匪無不應槍立斃其術果安在乎妖言惑衆實同於當年之白蓮教鄉民無知難保不爲其所愚迨至誤入匪黨不得不受其箝制干犯王章身家莫保雖悔何及良堪憫惜亟應剴切曉諭以破羣惑而杜禍端除通飭各軍統領及地方文武員弁一律嚴密查拿外爲此示仰軍民人等一體知悉務各恪守營規各安生業勿爲外來匪徒煽惑自罹法網遇有面生可疑之人卽行禀知有司驅逐出境或報宮拿辦審明果係拳匪並將原獲之人從重給賞决不食言其各凛遵毋違切切特示 
[輪舶入川]  
　　重慶訪事友人云前者英國武克及武喇二兵艦由宜昌鼓浪入川四月十五日行抵重慶卽偕駐重慶之領事官某吾赴上江游歷十六日到中白沙十六日到合江十七日到瀘州十八日到江安十九日到叙州勾留三日旋於二十一日折回二十三日抵重慶沿途均無窒碍二十四日另派輪舶一艘赴叙州至二十九日而返聞立德洋行肇慶輪船亦將由宜入川轉運貨物從此利有攸往行旅益可來往自始矣 
[振興商務]  
　　四川總督部堂奎商務礦務大臣李爲剴切曉諭事照得川省自設立商務局以來所有籌議應行舉辦之事大抵期於上益國計下利商民開辦數年雖漸見小效然尚有須推廣者有須整頓更改者現在力求振興尤當釐訂章程俾商民知所遵守綜括其要約有三端一貨非創造新法者不准專利也商務局之設原以製造土貨抵塞漏巵爲要著華商拘守成法不能推陳出新故商務迄無起色此後如有自創新法製造貨物者准其將製成之貨呈局騐明如果適用卽由本督部堂本大臣咨明總理衙門分别照會一面給發護照憑單定與專利年限限内他人不得仿造出售倘或假冒查出議罰並將所存貨物概提充公如就從前原有之貨或變通其式樣或擴充其辦法卽不在創造之列卽不得率請專利一貨非運售出口者不得議承商也近來人心浮動每好爲揣摩影響之談轉相傳述至謂捆買捆賣而奸商趁此謡傳愈加簧鼓故昂價值冀獲一時之重利以致百物騰貴其有害於民生日用者非淺鮮不知商務之設原期上下交益有利無害並非漫無區别嗣後如出口大宗貨物自可酌准承商由局核定章程飭照辦理其内地尋常需用之物概聽商民照常交易不得以捆買捆賣赴局瀆呈一未經核准承商者不准集股擅立公司也經商之要資本爲先乃聞狡黠之徒未請承商先行招股事成則坐享其利不成則股本落空鄉民一受其累遂視商務爲畏作殷實商人亦疑阻不前此輩最爲商務之蠧亟宜嚴禁嗣後禀請承商者無論官商合股華商集股必須鄉望素孚身家殷實者由局查明有利無害准予承辦後始聽集股設立公司如未經由局核准承商擅立公司私行集股或以華人冒充洋商者一經查出定科以應得之罪庶可　閑影射杜絶奸謀以上三者首條所以興利次條寓防弊於興利之中末條則專重防弊應辦之件雖繁而大綱已不外是凡事必算到確有利益始議興辦通力合作自當日起有功爲此示仰各商民一體遵照辦理切勿抗違庶商務蒸蒸日上實有厚望焉特示 
[振興農務]  
　　漢口訪事人云前者卾省農務學堂遣人至外洋采購菜子若干擔就角塘以内隙地試種菘心青嫩滿目葱蘢提調某君見而悅之委員分解各府州縣一律種藝以開風氣而闢利源洵善舉也 
[粤東米政]  
　　廣州訪事友人來函云日前商務總局出有示諭略謂照得本局籌辦米政爲通省酌盈劑虚藉以裕民粒食非僅爲一府一邑計也溯自三月以來省外米價每百斤自四元至三元零不等而南韶所屬米價每百斤自五元至四元零不等昨據南雄州紳蔡金綬等來省購米經本局傳商擬價代購米十六萬六千餘斤回州平糶仍恐窮鄉僻壤之民難于徧及復勸商陸續販運嗣據米商廣行福等先後禀報北江待米孔殷以連州曲江英德清遠爲最購米六十四萬五千斤以二十一萬斤運赴連州以二十二萬斤運赴英德以九萬斤運赴清遠以十一萬斤運赴曲江平價發糶均經本局給發護照行知所屬文武員弁妥護抵境分别糶濟而省垣爲根枯重地非得來源暢旺不能挹彼注兹復勸各商電致蕪湖鎭江購米二十四萬石均于端節前運到米價方能漸平早稻登塲須在六月目前尚有越南暹羅東京各處米船源源到香港轉入内地分販各州縣短米之區商力有不逮處本局設法保護仍杜奸商壟斷居奇藉平巿價凡米價之消漲民生之休戚及外埠米巿之情形本局周咨博訪無日不在心目中前有方惠昌陳廣善來局具禀以兩江奉禁出口南海來源缺絀請給護照往滬採辦秈米八萬石糯米二萬石回粤接濟本局查蕪湖米價賤不禁粤販滬米貴嚴禁出口專往禁口購米舍易就難購獲滬米來粤比蕪米固貴比粤米尤貴糯米非粤民急需秈米出洋有禁價比中國俱昂設或領照往滬購獲秈糯運出外洋復以别商運來蕪米冒作該商運來蕪米或在香港各處另買下米充數豈非藉粤照弛禁耶弊端顯而易見飭傳方惠昌來局詢詰以上情形未能應答當經批斥在案昨閱申報滬埠禁米出口奸商用極大駁船將米運至海甯州轉達錢塘江過長安壩然後分運各口巧於牟利方知方惠昌之請蓮滬埠禁米卽是此意查粤省米商深明義利者固不乏人罔利營私者亦復不少亟應明晰曉諭爲此示諭一經訪查必可得實慎勿輕於嘗試各宜凛遵毋違特示 
 
 

Page 3

 
 
[緝獲梟匪]  
　　姑蘇訪事友人云本月二十三日太湖水師正前營管帶許鼎臣游戎國祥率領師船巡至崑山縣境某鄉見有梟匪麕集賭博出其不意四面兜拿梟黨見勢不佳各出器械拒捕鏖戰良久匪黨始敗北而逃當塲擊斃一匪生擒一匪另有王姓匪受傷甚重游戎一併解回省垣禀知臬憲陸春江廉訪廉訪飭發蘇州府濮紫泉太守訊辦太守研訊之下二匪供稱小的等均係安分良民不敢爲匪太守研詰再三二匪堅不吐實乃飭交長吳二縣分别監禁候再訊供 
[巨竊定罪]  
　　蘇州訪事友來函云巨竊陳少山及其夥張某專以藥物迷人劫掠財物本年三月某日被恒豐客棧主湯以香獲解吳縣署縣主田大令迭次研鞫現已訊實口供擬定陳絞監候張永遠監禁不日卽當解司覆勘矣 
[厦島雲帆]  
　　厦門訪事友人云鼓浪嶼孤懸海中時有盜匪出没英領事滿思禮君心焉憂之照請興泉永道憲延少山觀察設法保衛觀察准之某日帶同洋務委員楊大令至領事署議定設立華捕二十名統以西捕頭一名責令嚴密梭巡所需經費由觀察暫行墊發俟日後妥籌的欵以垂久遠從此居其地者當可高枕無憂矣○日前龍溪縣孫大令興壽忽患中風手足麻木稟請上憲開缺調理旋蒙批准遺缺檄委范大令溶前往署理○日本人在厦地創設東亞書院自本年正月開塾後四方有志之士皆願肆業其中近日臺灣總督某君復在日本大學校中聘請精通英法德文之日儒長瀨君輔爲院中總教習以資造就刻已航海南下坐擁皋比矣○水師提督楊西園軍門所統練勇五營平日演習洋操尚能實力從事近日閩浙總督許筠庵制軍擬抽調二營至省垣校閱軍門聞之卽傳令各營管帶勤加訓練冀邀大帥垂青一俟奉到明文卽當拔隊前往○自去年設立保商局妥籌善法保護回華商民凡貿易外洋者無不同聲稱便邇來道憲延觀察復禀請上憲調撥福安飛捷兩官輪船往來南洋各處常川巡緝以利遄行並以保商局事務殷繁未遑兼理請上憲奏派監司大員駐局辦理一切以專責成蓋恐有鞭長莫及之慮也 
[漢水明珠]  
　　漢口訪事人云邇來各西商收購鷺鶯毛正如韓信將兵多多益善無如來貨甚少故雖昂其價值仍不能滿載出洋也○刻值青黄不接之際湘潯榖米來源漸衡價遂因之稍貴煤價亦日漸加昂每擔需錢三百二三十文惟菜麻油甚賤每斤只值錢六十餘文錢價仍有增無减洋銀每圓僅易錢八百八十文○大蔡家巷硝磺轉運局自開辦以來銷路不廣無利可圖加之局用浩繁大有不能支持之勢日來將局暫停局中一應事宜歸大董家巷兩商局經理○本月初九日以後天氣轉寒居民易單而棉尚苦鳶肩瑟縮攝生者偶一不慎卽爲造化小兒所侮以故懸壺巿上者筍輿如飛應接不暇厥症不一投藥稍乖往往不志至黄陂蔡甸諸處疫癘流行刻尚未已寄語漢陽人士尚其珍攝隨時哉 
[籌商防務]  
　　蘇松太兵備道余晉珊觀察以邇者北方拳匪肇事闌入京師警信傳來人心浮動深恐流氓梟匪乘間竊發特命前署上海縣戴子邁明府聯絡紳商將團練事宜加意整頓分撥團勇赴各處協防以輔兵力之不足並飭上海縣汪瑶庭大令隨時與明府籌商務必和衷共濟 
[嚴防匪擾]  
　　日前提右營叅將廖楚材叅戎接江南提憲李壽亭軍門來札内開北省拳匪肇事飭卽加意防堵等因爰卽通飭標下水師弁兵各歸汛地常川巡察又以浦東離城較遠另派水師干總袁千戎督帶砲艇駐紥白蓮涇口嚴密防維隨復傳令陸軍守備程厚庵守戎城汛周鑑之千戎各率弁兵妥爲防守更於昨日出示曉諭曰京畿一帶拳匪滋擾業調大軍往剿誠恐竄散南來上海五方雜處良莠不齊流氓造謡煽惑滋生事端已由道憲出示曉諭在案本叅府爲嚴防匪類起見城門於九點鐘關閉上鎖以後不准弁兵得賄私開各衙署緊要公文須將對牌騐明方准開放仰軍民諸色人等一體知悉毋違 
[形跡可疑]  
　　昨日午前九點鐘時外虹口華記路口某小茶肆中突來口操湘音形似遊勇之甲乙丙等數人圍坐啜茗袖出一册大言炎炎聲稱目今北省拳匪擾亂吳淞某統領諭令來申招募勇丁包探沈翠濤聞之知非善類立卽投報美界捕房捕頭恐係匪徒煽惑人心急派通班中西探捕一併拘獲押候解送公堂禀請讞員翁笠漁直刺訊究 
[賭棍拒捕]  
　　前有戴阿三者以著名賭棍瞿龍龍周桂生大榮子等索詐不遂揚言欲刓其雙目然後置之死地等情具詞投英美租界公廨控請究懲讞員翁笠漁直刺准之飭差役咨會捕頭協同包探前往緝捕不意瞿周諸棍恃衆抗拒乘間脫逃差役無可如何據情禀覆直刺乃加派差役多名諭令嚴緝務獲 
[馬車肇禍]  
　　邇者妓女聲價日低荏弱花枝艶名未噪客有呼令侑酒者往往雇龜奴荷之而出過巿招摇蓋以省肩輿之費也前日傍晚有名女海棠紅者高踞龜背行經西薈芳里口忽遇馬夫某甲駕車飛駛而來撞仆于途碾傷足踝並將銀水烟袋跴壞某號巡街捕見之立卽拘甲入捕房捕頭令押候解送英美租界公堂禀請讞員翁笠漁直刺究辦 
[嚴懲誘拐]  
　　王榮堂投英美租界公廨控顧和尚誘拐伊媳吳氏等情前晚讞員翁笠漁直刺倩襄讞委員張柄樞司馬研訊王供小的向在六馬路某茶肆彈唱盲詞本月十八日顧向小的言及爾媳務須防範小的聞而異之留心伺察不意次日媳果一去不回據女兒阿鳳言目見由唐錦祥領去爲此控求研訊阿鳳供稱是日清晨嫂嫂吳氏聲稱欲購菜蔬旋卽由　來家挈之以去不知所之顧供唐時至王處聽書小的知共垂涎吳氏姿色故囑王加意慎防唐供小的向操漆業與王素識不敢誘拐伊媳叩求明鑒司馬疑顧唐有串通情弊著將唐笞臀六百板掌頰二百下顧掌頰二百下押候查獲吳氏再行核辦 
[移提債主]  
　　有李華棠者投英美租界公廨控稱去歲之暮法界萬安樓客棧主黎輔臣借去洋銀六百二十元約定以棧中生財作抵迄今日久延不清理求提訊追讞員翁笠漁直刺准之移文法界公廨請讞員朱森庭明府派包探提獲歸案訊追 
[馬路工程局瑣案]  
　　前日鄉人陸金發手提小鷄一筐至南馬頭求售王金生論價不合遽爾互毆由十八號巡街捕拘入捕房捕頭合解送馬路工程局禀請總辦程雨村大令研訊陸供小的係青浦縣屬金澤鎭人王金生講定以小洋銀一枚買鷄三頭後查見筐中忽缺去兩頭向之理論致被攢毆叩求明鑒王供小的係本邑人賣魚爲業陸金發在小的門首與張金發爭毆斥阻不服致啓爭端張金發供小的係本地入向操洋貨業並不與陸爭毆叩求恩典大令飭將王張一併管押捕房俟陸金發傷勢平復再行究辦○前日崇明關快船夥施院郎與駁船户丁炳生互毆以致受傷由水巡丁拘入捕房轉解馬路工程局程大令研訊之下施供小的在船上當舵工被丁毆傷叩求恩斷丁供小的係本邑人在浦東陸家渡駕駛駁船偶不留意將船板擊傷施頭顱求恩寛宥丁勝全供小的在塲解勸不敢助毆大令飭一併禁押捕房俟延傷科爲施醫治告痊聽候覆訊 
[美租界捕房紀事]  
　　下海浦某洋人家甲乙二細崽瞰主人出外誘匿怡和紡紗廠某姓女工旋爲女父　知據情投報捕房捕頭令某包探將四乙拘獲押候解送公堂稟請讞員翁笠漁直刺訊辦○昨晨賊犯周阿土混入虹口某姓家竊得衣服數件適爲包探張阿五所見拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
[必得成上海棋盤街經理合衆彩票批發]  
第十六次大彩聲明第一會合衆票三彩誌喜 
英五月份票在天津路總公司當衆開彩三彩第七千三百十二號由本行分條售出巴勒洋行陳君得一條老閘水菓行瞿君勝千得四條前益利船買辦胡君蓮堂得一條美記船得四條並上下附彩均由本行售出其餘五六彩甚多不及細贅茲售英六月份票全張售洋五元小洋照市貼水批發公司一律以廣招倈函購卽奉信資自給外埠經售此票不論通商口岸以及内地各府州縣市鎭總公司業已立案准可售賣决無阻　情事望外埠售票各寳號幸勿觀望也 
[京都天寳齋中外第一耳聾丸]  
耳聾丸一藥市上售者雖多祗有稍瘥之功實無復聰之方惟本齋選藥以騐而知靈覔方以試而知效秘製是丸廣濟世人無論男女老幼遠年重聽服丸一料當能轉聾爲明患者請速試之始信中外第一也每料一觔洋四元每盒洋一元鋪在上洋二馬路西鼎新里庫門内 
[遺失派司]  
英六月二號北京船進口S唛魚肚五件失去已向關口說明如有拾得作爲廢紙特白新太古 
[大仙來申]  
新到姜大仙善治一切疑難百病廣發仙方仙水誠心濟世分文不取寓小東門内四牌樓中花草店内 
[白濁靈驗說]  
巿上白濁丸首推上海盆湯衖壽榮齋第一余患此症屢醫未效往購藥一元服後立愈登報鳴謝同德里王之鈿拜 
[上海中英大藥房珠子口香糖]  
本藥房開設棋盤街中巿自運泰西各種糖品名目煩多開登難盡惟珠子口香糖一種用宏味羊寡二少雙藉以醒酒宿酲除而齒頰留芳用以消食煩鬱舒而胸懷頓暢生津液於俄頃解腥臭於須臾粒粒生香工料兼盡種種功效僕數難終欲布告於仕商爰錄登於報牘倘蒙諸君惠顧请認本號招牌 
[南京怡和躉船]  
本行自今春修造馬頭安設躉船其雅座官艙客艙均已齊備以便官商之搭輪者可以駐守今擇五月廿五日輪船幫靠從此往來搭客裝缷貨物均稱穏便矣特此佈聞上海抬和洋行啓 
[新申樓]  
四馬路西薈芳對門新增鷄絲蝦仁裏肉燒賣應時春卷和菜四葷盆二炒三大碗一元一角細便二干二水四葷盆四炒二大碗一元三角掛爐燒鴨透味油鷄各菜精置價亷物美以廣主顧店主啓 
[江南義賑彩票頭彩誌喜]  
本年五月二十一日開彩第十五會票頭彩一萬三千二百四十一號連上下附彩皆由本號售出今將得彩諸公姓名列後以供衆覽蘇州程乾順帽店五條全盛信局二條楊德昌票店二條錢同誠號一條以上共得頭彩全張其得附彩諸公不及盡錄喜電到蘇得彩諸公皆持紅票前來兌現本號與有榮焉曷勝歡忭將見大彩常臨尤爲購票諸公頌也現售第十六會票六月十九日開彩批發分售格外公道特此佈聞　蘇州元妙觀前東首謝三義公土棧内錦標票號告白 
[廣益公司四大彩告白]  
第二會票五月十四日在張園開彩頭彩第五千八百四十六號在上海萬福來售出二彩第一萬三千三百八十五號在蕪湖太古躉船售出三彩第七千六百零三號在上海棋盤街同益拆出四彩第二千四百零八號在季記售與寳昌永此佈 
[告白]  
二擺渡福興里乾益棧緣股份意間不合於五月十一　盤出改爲乾益協記接手倘有各仕商往來銀錢大小事務概向前途清理與恊記無涉特此佈聞乾益協記棧主啓 
[鄭懷德堂啓]  
啓者本堂遺失開平礦務息摺三本計黄桂煊號第一萬一千九百三十一號至一萬一千九百四十號十份黄陳氏第八千八百零九號至八千八百十八號十份陳三益堂第三千四百五十三號至三千四百六十二號十份以上三本股票尚存維息摺遺失已向開平局掛號如有拾得此摺作爲廢紙 
[華洋合衆票頭彩誌喜]  
第二會合衆票頭彩第八千七百七十七號由本行拆與六馬路虞廣泰售出謹此誌喜必得成啓 
[ＣＨＡＭＲＥＢＬＡＩＭＳ　ＮＥＤＩＣＩＮＥＳ>]  
[曾伯廉各藥料]  
曾伯廉所製咳嗽藥天下無雙如人受寒咳嗽服此最妙因能通肺中之氣使痰易出也小孩亦可服蓋緣内無毒性物之故 
曾伯廉所製痧藥能治大小腸各病用過之人盡皆稱妙蓋能一服卽愈也如人發痧立卽服下無不告痊 
曾伯廉所製止痛油治痛風爲第一妙藥痛時敷之立愈愈後仍前敷治定可永遠除根此外如肋骨痛腰骨痛胸骨痛刀割火灼凍瘡皆可用此藥治之 
分寄各藥鋪出售每小瓶洋五角大瓶洋一元 
上海新晉隆洋行總經理 
[廣東陳恒德堂良方濟世]  
婦女乾血癆良藥 
此藥專治婦女衝任損傷以及賢虚血枯血少血閉而或憂鬱思慮過度而經不行則中氣益損陰氣益乾致成瘀血凝聚癆瘵險症本堂家傳良藥無論婦女老幼遠年初起一服此藥三日血脉調和功效大見重者服藥二盒足矣痊愈屢試屢騐因此藥十分靈效故敢出而問世非圖漁利也每盒價洋兩元先試半盒亦可不靈還洋○假冐甚多購者認明○函購信力自給○鋪分上海英大馬路萬康醬園對門德仁里内石庫門廣東陳恆德堂謹啓 
[賞格須知]  
啓者兹因無恥之徒假冐本行品海老牌香烟牌號將私製紙烟裝在品海烟盒之内出售希圖射利欺人甚屬可惡且假牌品海烟吸之非但無益於身誠有損害於腦至後無論何項人等如訪實有私做品海冐牌香烟者卽祈通知本行因而拿獲到案訊辦每戸謝洋十元决不食言特此佈告老晉隆洋行謹白 
[日本機噐連史紙]  
本行向在日本西京東京名古屋大阪等處已歴多年曾與日本各造紙廠訂有專承銷售之　凡機器連史新聞紙料張及刷印書籍各件並糊匣包物所用各色紙　統由本行運銷其機器連史紙自出售以來名汛馳天下已早蒙　貴客欣賞今遷在上洋江西路三十九號開設分行專運一切紙張非但花色齊全另外有各色刷鉛銅活字印油墨抑且價亷物美以便　貴客就近光臨實所盼禱之至中井洋行謹啓 
[杭州同發票行]  
逐月經售江南義賑票澳門票廣益公司票和濟票合衆等票價照大市遠埠○紳商賜顧者信購原班立奉開設三元坊同善齋善書局内分設湖州九賢堂書坊内 
[大彩捷報]  
第十五會江南義賑彩票頭彩第一萬三千二百四十二號二彩第一萬六千七百九十四號三彩第四千零零二號現批發第十六會江南票價格外克已貴客惠顧函購原班立奉不悮此佈上海棋盤街廣泰祥啓 
[龍興老鋪]  
該鋪開設江西省廣信府貴谿縣大南門趙公廟上首久聞精製秘傳異香燈芯糕一百六十餘年老店京省馳名緣遠隔欲買未得始於今春得友購來聞看满室香味幽雅如繭諸皆歡愛眞乃甲於菓品特登報聞俾中外士商不至悮買假冐貨色也本鋪主人謹啓 
[基地出租]  
今有基地一方約念餘畝坐落裏虹口胡家木橋沙涇港口其地出港水口極便如作洋棧或堆積木料等貨甚爲相宜欲租者請至本行面議可也英大馬路老晋隆洋行啓 
 
 

Page 8

 
 
   
 
 

Page 9

 
 
[柏臺文告]  
　　杭州采訪友人云新任浙江臬司榮伯衡廉訪蒞任後於本月某日發出關防告示一道其文曰爲關防詐僞事照得本司系出寅山家承甲第髫年侍宦訓凛鯉庭壯歲觀光名題　塔　自服官京外夙矢清勤從政畿疆尤深謹惕兹者恭膺簡命陳臬是邦綜一省之刑名繫四方之觀望允宜官箴是飭素志無忘惟宦轍初停防閑元重是以事無鉅細悉本親裁權無重輕不容旁落幕友務求端士僕從慎選老成固已干請無由夤緣悉絶矣惟浙省依山濱海爲南北之通衢帶　襟山多往來之過客　省會五方雜處良莠不齊詐僞滋生時所恒有或假托本司親戚故舊遇事招摇或冒稱署中幕府家丁指官撞騙種種　蒙殊堪痛恨除飭地方官嚴行察訪拘拿重辦外合行出示曉諭爲此諭爾軍民人等一體知悉須知本司執法如山居心似水權衡在已干預無人切弗誤聽浮言致墮詐術嗣後如有妄稱署中人等在外誑騙民間財物者無論有無入手均當從嚴究辦許爾居民扭送來轅或就近交保甲局懲究治罪各宜凛遵毋違特示 
[上海縣署瑣案]  
　　吳鳳鳴控洪錦堂穴壁行竊縣主汪瑶庭大令飭提研訊吳供稱小的係廣東某邑人寄居治下十六鋪洽興街本年正月初七初九等日之夜連次被竊查勘賊蹤由比鄰洪錦堂所開小客棧内穴壁而來控諸巡防局未蒙准理求恩嚴究洪供小的家寓客均係上等人决無鼠竊狗偷之事吳有意誣控務求鑒察大令謂吳所控無憑申斥不理○前者竊犯姚木金案發訊責收押所中前日汪大令命提案復訊姚供小的係南匯縣人前者汛捕陳金所雇夥役名桂堂者向賊犯阿鑑婪索洋銀十五元阿鑑央小的擔保旣而阿鑑被南匯捕役拘獲管押署中桂堂因向小的索償小的不允致誣指行竊求恩鑒宥大令諭令押候移解南匯縣歸案訊究○本邑西門外巡防局員某君函送仇志大控張路通誘拐妻子一案到縣前日汪大令升堂研訊仇供小的借西門外唐裕樹之隙地支蓋席棚藉謀棲息四月初八日被張將妻拐去今已查明務求追究張供仇妻由唐裕樓拐出令小的送往川沙經小的胞姊薦至某姓家爲傭並不與小的干沙唐裕樓供小的係鹽城縣人現住治下西門外宅畔有空地一方租與仇志大其妻被張拐往川沙後由張之姑丈陳姓知照小的喚同地保扭張至巡防局移送案下大令怒張信口誣攀喝令笞臀二百五十板鞭背一百二十下叱仇唐退去責令張交仇妻到案再訊 
[上海巡局紀事]  
　　前日南卡司事張某查見某絲缐作夥某甲手持用筆塗改之捐票一紙因卽拘住忽而有朱某者指張冒名卡上巡丁扭赴十六鋪巡防北局控訴局員楊聘侯二尹飭人查明張確係南卡司事飭地甲將一干人送回南卡請卡員某君核奪○前年本城新北門内楊某買得婢女一口陳其姓阿富其名年祗一十有七本月十七日突被划船婦夏王氏卽麻子阿鳳誘去賣與南巿毛家弄左近陸王氏家前日楊偵知投十六鋪巡防中局禀控局員文斌臣二尹立飭地甲拘夏王氏陸王氏到案押候訊供○前晚二十三七鋪巡防局委員盛雨村二尹督率勇甲巡至南巿卡旁見空地上有人蜷臥因飭提至輿前詰問其人供稱小的姓陸名舒麟流落滬江無枝可寄故借一席地以度殘宵二尹叱令笞責二十板命地甲帶去安插 
[法租界捕房紀事]  
　　前晚流氓張德福在新街某酒肆與船户名阿二者爭毆拔刃戳傷其臂乘間脫逃某號巡街捕見之雇車送阿二至捕房捕頭令舁送仁濟醫館療治一面派包探嚴拿兇手以便解送公廨禀請訊懲○賭徒某甲專以設攤誘賭爲生迭次受懲終不改悔前旧依舊在洋涇浜擺設賭攤包探見之連賭具解送捕房捕頭命押候解送公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
