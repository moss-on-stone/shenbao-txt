# 1919 - 21 - 4916501

 

Page 1

 
 
   
 
 

Page 2

 
 
[發言權（冷）]  
　　歐電曰中國而南北不和者將於歐洲和會暫停其發言權是蓋以和促和之意也是使中國南北欲得列於世界和會者不得不於國内之和會求之也其意若曰中國而自欲其國有國家資格者其速自了此國内之爭也 
　　波蘭也猶太也捷克斯拉夫族也已失國家資格者也而今乃於此世界和會中得之若中國原有國家之資格者也今其忍於此世界和會中失之乎然則南北之人其將先國家而稍緩内爭乎抑必先内爭而置國家於不顧乎發言權尙在其次也 
命令 
　　一月十和日大總統令　張志潭加陸軍中將銜此令　　又令　任命李鉞爲陸軍第六師參謀長兼江甯鎭守使署參謀長此令 
　　又令　陸軍總長靳雲　呈陸軍第五混成旅步兵第二團團長毛樹駿因病懇請辭職毛樹駿准免本職此令 
　　又令　任命朱邦紀爲陸軍第五混成旅步兵第二團團長此令 
　　又令　陸軍總長靳雲鵬呈陸軍第十五師騎兵第十五團團長苑尙品另有差委請免本職苑尙品准免本職此令 
　　又令　任命程侍墀爲陸軍第十五師騎兵第十五團團長此令 
　　又令　陸軍總長靳雲　呈請授光泰爲陸軍步兵中校薩君豫改升陸軍步兵中校均照准此令 
　　又令　參謀總長張懷芝呈請任命廖剛署江西督軍公署少校參謀應照准此令 
　　又令　兼署山西省長閻錫山呈　覈屬吏分别舉劾請予奬懲等謂調署陽曲縣知事孫奂崙器識　遠因應咸宜著晋給四等嘉禾章調署忻縣知事彭贊横才猷練達卓著循聲着給予五等嘉禾章署臨汾縣知事劉玉璣心精力果庶政畢舉署安邑縣知事張敬顥勤懇廉　勇於任事署平陸縣知事李實賢踐履篤實治理明通署長子縣知事謝震才具開敏辦事認眞均着給予六等嘉禾章署襄陵縣知事黄建中縱容員屬詐贓有據署離石縣知事田民憲任用私人藉端苛罰署榆社縣知事黄以勤違章浮收濫支公欵署神池縣知事徐永瀚才具竭蹶難膺民社署長子縣知事凌榮昌染有嗜好操守難信署交城縣知事吳鴻恩舉措失當被控有案署壺關縣知事王尙曾廢弛職務虧挪公欵署天鎭縣知事沈嵩甫漠視民命致釀事端均着交文官高等懲戒委員會依法懲戒此令 
　　又令　蒙藏院總裁貢桑諾爾布呈請以迪里克貢扎布補四子部落旗協理應照准此令 
　　又令　嚴鷗客晋給三等嘉禾章王兼善晋給四等嘉禾章此令 
　　又令　劉肇湖晉給四等嘉禾章此令 
　　又令　周秉清晉給四等嘉禾章此令 
　　一月二十日大總統令　參謀總長張懷芝呈陸軍第七十四混成旅參謀長孫鉢傳辦事失當請予免職應照准此令 
　　又令　參謀總長張懷芝呈請任命張樹棻爲陸軍第七十四混成旅參謀長應照准此令 
　　又令　陸軍部呈請授常錫榮張錦標爲陸軍步兵中校王蔭亭爲陸軍騎兵中校李朝棟爲陸軍砲兵中校駱得陞爲陸軍步兵少校簡慶先劉光珊加陸軍步兵少校銜趙永清加陸軍砲兵少校銜均照准此令 
　　又令　内務總長錢能訓呈准浙江省長齊耀珊咨請任命葉競試署浙江内河水上警察廳警正應照准此令 
　　又令　周嵩堯給予二等嘉禾章此令 
　　又令　趙清衢給予三等嘉禾章李象山陳應傑靳較臺均給予四等嘉禾章此令 
　　又令　祥桂蕭颺會劉正雅均給予四等嘉禾章此令　　又令　司靑山許得勝李文學均晋給四等文虎章此令 
專電 
　　北京電胡維德等急電話南北如不速開議則有人在歐和會主張暫停我國委員發言權（二十一日下午十鐘） 
　　北京電歐和代表確定派五人席次一陸徵祥二顧維鈞三王正廷四施肇基五魏宸組出席尙有三人希望不出席者仍以代表資格執行職務一二日内即可發表（二十一日上午十一鐘） 
　　北京電巴黎電歐和預備會十八日已開議一次政府日内即以派出各使明令發表（二十日下午七鐘） 
　　北京電京中某派又有破壞和局之形跡 
（二十一日上午十一鐘） 
　　北京電徐囑陜署在京代表瞿某回陜商實行停戰止兵辦法一面致電蘇李督照所擬辦法與西南决定（二十日下午九鐘） 
[北京電]  
　　第七師以軍米名義載私鹽八列車至漢口被槯運局破獲政府去電卽行没收（二十日下午十鐘） 
[北京電]  
　　龔心湛今日謁徐明日就財長職（二十日下午十鐘） 
[北京電]  
　　龔謁徐首倡節流主義準備將虚設機關先行取消部中冗員痛加裁汰實行減政徐極贊許 
（二十一日上午十二鐘） 
[北京電]  
　　院以德奥俘虜旣因放入反攻被俘無引渡例且東北俄亂未平昨特電覆鮑督轉告俄領難准（二十日下午三鐘） 
[北京電]  
　　曹錕昨又急電謂現届年關各軍欠餉商號借欵及臨時費等急如星火加以輸卒遣散待欵更急懇先籌撥百數十萬批交財部酌撥（二十日下午三鐘） 
[北京電]  
　　姜桂題電毅軍餉項及熱河協餉待用孔急請速撥三十萬（二十日下午三鐘） 
[北京電]  
　　孟吉督電請簡陳鴻逵爲督署參謀長 
（二十日下午三鐘） 
[北京電]  
　　張敬堯電請撥還克湘各屬代墊賞欵四十餘萬（二十日下午三鐘） 
[北京電]  
　　烏梁海添設副都護使已交外陸兩部審議（二十一日上午十二鐘（二十一日上午十二鐘） 
[北京電]  
　　鳳凰山礦改中日合辦定名秣陵採礦局基本二千二百萬内中股五百萬由日本借墊昨經陸部提出閣議尙未表决 
（二十一日上午十二鐘） 
[香港電]  
　　朱啓鈐電致廣州歡迎南方代表（二十日下午三鐘） 
[香港電]  
　　今日參院票决赴歐議和代表同意案 
（二十日下午三鐘） 
[香港電]  
　　龍濟光拘至香港之廣利砲艦昨日回省 
（二十日下午三鐘） 
[香港電]  
　　報稱十八夜汕頭大火焚屋逾三百所 
（二十一日下午二鐘） 
[香港電]  
　　伍廷芳因關税餘欵事覆協約國公使電謂關税果繳還中國軍政府應得相當之數請勿限期繳欵此事將先由南北和會討論（二十一日下午二鐘） 
[香港電]  
　　參院昨投赴歐五代表票僅伍廷芳孫文得同意（二十一日下午二鐘） 
[香港電]  
　　政務會議决定改軍政府爲護法政府已電致西南徵求同意 
（二十一日下午二鐘） 
路透電 
[巴黎電]  
　　本日和會普恩賚總統述開會詞後威爾遜總統建議推舉克勒滿沙君爲和會議長且謂此次會議必須視爲外交歷史上最高之成績聚若多之國解决世界若是繁重之問題實爲從來所未有諸代表皆欽佩克勒滿沙君之常識而具敬愛之眞誠蓋吾人所求者爲同一事物也克勒滿沙君至是頷首意似稱善於是喬治君起立贊助此議並稱克爲法國青年之翹楚又謂彼與克往往談話至意見不洽時彼此激辯儼如二塞爾特人（古民族）喬治君繼又述又時光之寳貴謂世界今正渴望和平克勒滿沙君必不容時光妄費蓋彼知凡事之成實賴極大之雄辦以折服衆人也威總統與喬治君皆以英語演説意外相松尼諾男爵則以法語演説亦稱揚克氏克乃受全場一致之推舉大會延會時乃在午後四時三十五分（十八日） 
[巴黎電]  
　　昨日克勒滿沙君在和會演説謂諸事端賴參與戰爭之各民族戮力同心固結團體國際同盟創始於諸君諸君須有以使之生存一面復當勿因此事而使吾人有不願承認之犧牲今敢信諸君必同具此見解吾人欲獲此結果僅須互相克已抛棄其與人道大觀念思想矛盾之臆見吾人試從速好爲之克又述及戎首之責任謂戰時之任意行暴者必須加以懲罰（十九日） 
[巴黎電]  
　　漢志王之子愛米爾菲蘇爾現居巴黎以候其父訓令委派何人參與和會漢志王國列席和會之代表應有二人今爲伊米爾菲蘇爾之隨從武官勞倫斯大佐希望伊氏爲代表之一俾將來於和會提出重要之建議時得有更大之力量其重要之建議如下（以自紅海至波斯灣脱除土耳其覊勒之阿刺伯各部組織一大聯邦國而居於美國保護之下） 
[倫敦電]  
　　十六日福煦上將在特萊凡美國戰務訪員聲稱當休戰條約簽定德軍降服之時協約軍攻勢諸事已準備告竣德軍當之必將一敗塗地德軍統帥知如抗拒此次攻勢則爲禍將不堪設想蓋協約軍定於十一月址四日在勞蘭大舉攻擊計有法兵二十師美兵六師佛蘭得及中央之協約軍亦將同時進攻以相策應福煦上將又述及保衞法國以防此後侵逼之必要謂來因河實爲保衞文化之天然界線吾人必須於此扼制德人法國一旦因此來因河則必使德國不能再行一九一四年之覇舉來因河者實各協約國共同之屏藩及協同拯救文化諸國之和平保障也 
[巴黎電]  
　　福煦上將對客表示意見謂德人所稱德奥缺食各情並非言之過甚奥境待援尤急居民今漸近饑荒福煦上將不信德國不能續有作爲之説謂德軍雖屬凌亂然尙存在幸協約軍佔據來因區域成一最有力之戰略上屏障且據有通入德國之各在路福煦上將以爲過激黨主義不致大得勢於德國德人當能團結以挽回此毒氣之潮流云（十八日） 
[倫敦電]  
　　泰晤士報得悉佔據來因區域之軍將以一九一六年三月通過强逼軍役制後所募之兵組織之（十八日） 
[亞姆斯特丹電]  
　　現已開始調查押送李勃克萊區氏與魯森堡氏之衛兵司令曾否履行其責任押解魯森堡氏之衛兵司令已暫行免職因未能保護魯氏之故（十八日） 
[丹京電]  
　　李勃克萊區氏與魯森堡氏之死已引起德國重大之騷亂丹齊最烈該處已宣布同盟罷工城中今無煤氣與自來水亂民且搗毁民主黨之選舉事務所並迫令各報著文抨擊柏林政府之殘害人民 
[亞姆斯特丹電]  
　　柏林消息斯巴達克斯團首領四人在斯班陶就逮希圖逃脱爲衛兵槍斃洛加爾安才格報載稱政府最後决議弗在柏林召集國會 
[倫敦電]  
　　泰晤士報華沙訪員十六日電稱巴特里夫斯基氏之混合政府大受波蘭人民歡迎巴氏自任國務總理兼長外交與協約國一致行事美國軍官某氏現議與圍攻萊姆鎭較良好之分子開會討論休戰事宜（十八日） 
[丹京電]  
　　（遲到）覊留德國之中日僑民百人行抵此間當道不許登陸行將遣回德國（九日） 
[亞姆斯特丹電]  
　　路透電社得悉桐邑與庫班之哥薩克兵司令均允由第尼舍將軍指揮南俄之俄國海陸軍（十九日） 
[倫敦電]  
　　據意國改組之内閣人員觀之意國對於巨哥斯拉夫之要求不願讓步歐蘭都氏仍在首相松尼諾男爵仍任外相（十八日） 
[亞姆斯特丹電]  
　　維也納電稱外交總長卜曷氏於選舉演説時宣稱彼殊主張與德國合併爲一 
[紐約電]  
　　美國三十六州均已贊成禁酒修正案 
[華盛頓電]  
　　數州之敎堂曾鳴鐘慶祝全國禁酒之成事實蓋須各州四分之三贊成憲法此項修正文故已延遲一年之久禁酒本已定於七月一日實行以爲戰時計畫俟總統宣布解除動員之時爲止衆意總統非俟憲法修正文實行之後不致宣布解除動員修正文規定全國製售烈酒及烈酒之出入口貿易皆屬違法現正從事商訂詞章國會領袖不以酒業中人運動破壞此項决議是懼此舉實行後合衆政府及各州政府將失巨大之入項（十七日） 
[紐約電]  
　　十三日將有值美金洋百萬元之現銀運往印度近今運往東方之現銀共值美金洋二千五百萬元（十日） 
[倫敦電（遲到]  
　　銀市星期報告云需求頗活動但尙不足牽動市面蓋出口禁令現仍未絶故無外來之競爭也（十日） 
 
 

Page 3

 
 
法國無線電 
[里昻電]  
　　柏林消息社會少數黨宣告柏林同盟罷工以反抗李勃克萊區氏及魯森堡氏之遇害僅在軍械子彈製造廠登萊廠及電汽公司之數廠發生效力惟此絶非總罷工風潮（二十日） 
[里昻電]  
　　比利時京城消息在鐵道因軍事上之必要不能動用之際比國實無法自行供給糧食及重新組織福煦上將因此國政府之申請已决定將駐紥比國之英美法軍隊開出比境供給糧食大臣已赴巴黎確定關於供給比國糧食之重要問題（二十日） 
[里昻電]  
　　據匈加利通信社電稱社會黨現决定在裴倫開氏所組織之内閣與中級社會之代表協力辦事社會黨將任陸軍内務敎育三部之職另一電報據稱匈加利共和國總統嘉洛里氏委任裴倫開氏組織内閣閣員如下格拉彌氏商務泊亨氏陸軍勃薩氏農業巴洛奇氏監督糧食裴特爾氏濟貧斯德芬司薩泊氏克拉那氏剛尼西氏不管部（二十日） 
[里昻電]  
　　阿根廷京城消息參議院開會不足法定人數未表决宣告戒嚴案總統與罷工者之代表會議後同盟罷工已决定停止都城秩序幾全復舊多數被拘之人已釋放（二十日） 
[里昻電]  
　　正月二十日巴黎倫敦間匯兑率英金一鎊合二十六佛郎法國公債劵市價如下三釐公債六十三佛郎二五一九一七年四釐公債七十五佛郎七五一九一八年四釐自由公債七十五佛郎七五一元一八年五釐白由公債九十三佛郎（二十日） 
各通信社電 
[舊金山電]  
　　遠東報紙所載海上自由問題業已解决和會不復加以討論一説美國未接有證實消息據十七日巴黎共同通信社電稱英國之戰中要求與其關於媾和之願望一經審愼考慮不難有較實在之綱領英國代表非正式之宣言謂英國目的大旨與美國目的相同英國對於海上自由問題始終志在於平時保全各國通商之最大自由英國所謂海上自由者如此而已至於海戰之規則英國以爲宜視爲另一問題尙待討論但英國甚望此後永無戰事之原因 
　　（十九日）大陸報 
[北京電]  
　　聞協約國政府以關税餘欵一千二百萬元已允於本月二十五日繳付今不能因南方之抗議遽違前約故仍擬二十五日交欵（二十日） 
　　路透電 
[北京電]  
　　中政府切實决定二月一日没收敵人在華産業政府又宣稱三月一日起放逐敵僑醫士與年逾六十歲以上者准免出境（二十日）大陸報 
[北京電]  
　　總統將於二十五日頒佈明令放逐敵僑没收敵産後者定二月一日實行（二十日） 
[北京電]  
　　北京鈔票價值仍漲今日已達七成 
（二十日）以上字林報 
[北京電]  
　　關税餘欵交付問題如前電由南方提出抗議據某公使館方面消息云外交團之意嚮恐不能改十四日公使團會議之决議如遇二十五日和議不開議欵將交付北京政府云（二十日） 
[北京電]  
　　北京政府决定任命歐洲媾和會議全權大使人名如左不久可以發表陸徵祥王正廷施肇基顧維鈞魏宸組（二十日） 
[廣東電]  
　　十八日政務會議决定議和大綱如左先决問題四條（一外交團交付之鹽税關税餘欵南北均等分用並將南方政府政費先交若干（二）解决閩陜鄂出兵問題（三）撤銷檢閲郵電（四）實行裁兵以前各省（此字電文不明瞭）維持現狀不得隨意增減前參戰督辦處即現今之國防軍應即時裁撤　根本問題七條（一）恢復國會（二）决定地方自治制度（三）確定軍區廢止督軍制度裁撤軍隊（四）補償護法各省軍費問題（五）善後借欵南北共同辦理（六）向來軍政府公布之命令當承認有效（七）懲辦禍首即指段祺瑞以下諸人　此外如有必要隨時可以提議條件（二十日） 
[廣東電]  
　　今日（二十日）參議院開會協議歐洲派遣媾和代表同意案之南方代表職權條例並總代表職權等（二十日） 
[廣東電]  
　　李根源之談話云余對於解决時局策之意見以謀國家百年之大計爲第一期望此大計之得以實現以廢止頻年爲中國禍根之督軍制度裁撤軍隊整理財政爲要務至於恢復約法與國會問題須俟上述諸項完全解决之後始生實際之效力譬如建築必須先固其基礎倘爲基礎之實際問題而未能鞏固遽欲急急恢復約法與國會直如沙漠上建造樓閣須臾即將顚覆也余欲先解决實際問題而以法律問題爲第二蓋年謂實際問題者其内即包含所謂再造國家之根本要素至法律問題不過佔其一部分而已云云要之李氏之意見可爲軍政府内岑西林一派政學會即所謂實際派之代表的意見也（二十一日） 
[東京電]  
　　巴黎來電云經日英美法意五大國代表協議後媾和會議本部業已成立如左　議長克烈曼索（法國）副議長藍莘（美國）委員勞合佐治（英國）哇爾蘭德（意國）西園寺公望（日本）資格審查員槐德（美國）巴爾福（英國）康明（法國）松諾尼（意國）松井慶四郎（日本）附屬員斯烈德（美國）赫斯德（英國）富勒麻哥（法國）烏薩基（意國）長岡春一（日本）（二十一日） 
[東京電]  
　　各政黨首領皆在大會席上發表關於内政外交之演説加藤憲政會總裁就中國問題演説如左　此次變更我國對華政策可謂實獲我心蓋改變前内閣固執之援北排南方針中止無謀借欵之續行實係吾人年來之所主張今原内閣决採與吾人同一之方針良足爲中日兩國慶賀但原首相在前内閣時代任外交調查會員之際何故不於事前抑止彼無謀之政策此吾人所欲聞已變更對華政策爲時雖遲但聊勝於無政府須斷乎嚴守新方針縱遭他勢力之壓迫亦不可屈其所信此吾人所欲警告者也 
[東京電]  
　　原首相在休會後之貴衆兩院演説曰余今先就外交爲一言日英同盟益加鞏固我國與聯盟諸國交際亦加親厚毫無障礙之事實鄰邦如俄國至今未得安定頗爲遺憾然在東部地方幸賴聯合諸國之力已達到援助捷克斯羅伐克及掃蕩德奥勢力之目的故我軍隊除維持該地方秩序必要之守備隊外其餘一律遣回又如中國久結不角之南北紛爭今已漸傾於妥協不久將開和平會議此則商國與勸告統一之列國共不勝爲中國祝福者也要之帝國政府强固與列國之協同步調對俄對華並非有何等之野心對於俄國以誠意努力恢復秩序對於中國亦如向來所屢次聲明者尊重開放門户機位均等主義而切望中日親善之增加除此以外更無他意云云 
[東京電]  
　　大藏大臣高橋氏今日午後在衆議院演説關於政府之財政方針　日本政府今日在衆議院提出大正八年分預算案（二十一日） 
　　以上東方通信社電 
[北京電]  
　　總統以閩陜問題猶在爭執昨電張鳳　速了陜事并電李純派員商陳炯明解决閩事 
[北京電]  
　　施愚來京携有李純密函聞爲商移地點事 
[北京電]  
　　政府電李純如西南能確實擔保南軍不圖閩王永泉一旅不難即日撤退 
[北京電]  
　　楊增新電參陸處邊防吃緊新省原有兵力單弱應如何增加之處請示照辦（以上二十日） 
[北京電]  
　　錢擬准許中外新聞記者入和會旁聽俾得從實記載免致誤傳徐謂不如公開任憑各界旁聽惟宜加以限制 
[北京電]  
　　徐决計禁止軍人干預和議除電西南阻設軍事委員會外并擬發軍人不得干涉和議之明令 
[北京電]  
　　李純電告已派趙翰綸廖少游任壽祺崔慶鈞赴滬會同盧使招待南方代表 
[北京電]  
　　善後討論會一致决議暫不廢督惟從分治上逐漸實行以使各督軍尊重財政獨立爲第一義 
[北京電]  
　　徐樹錚議辦正志大學交内容大致規仿早稻田以在東城新建之閎大洋房一所爲校址 
[北京電]  
　　外財兩部會電駐外各使結欠七年度使館經費俟在總税司交付千二百萬内撥匯 
 
[北京電]  
　　某政客建議國内爭端伏於約法但將約法略爲修改則南北所爭最難解决之法律問題即有法雙方顧全當局甚然其説擬提出會議 
[北京電]  
　　東海諭善後委員會討論全國善後辦法不分南北通盤籌畫以平允可實行爲標準 
[西安電]  
　　會辦陜軍務一席將屬許蘭洲惟南北和議未開始以前暫不發表 
[香港電]  
　　李根源與李耀漢因爭賭捐互生意見經莫榮新調和可免决裂（以上二十一日） 
　　以上中孚通信社電 
公電 
[舊國會吳褚兩議長電]  
　　上海國民策進永久和平會劉人熙先生曁諸位先生均鑒勘電敬悉貴會成立徵正確之輿論求永久之和平凡所討論一本天良具見關心民瘼篤念邦基熱誠呼籲欽佩曷極惟近日和局將開而北庭仍藉口剿匪進兵閩陜一旦决裂咎有攸歸滬上爲輿論集中之地貴會主張正大當必能羣（ 
策羣力亟謀挽救共伸大法以解糾紛除一切和平之障碍奠百年治安之丕基還主權於國民納庶政於軌物貴會之光國家之幸也凡我同人有厚望焉特此佈復即希亮察衆議院吳景濓褚輔成蒸印 
[策進永久和平會致南京電]  
　　南京李督軍請轉北京當局諸公均鑒哿電諒達閩陜問題阻碍和局劃界剿匪之議舉國從同當局旣有采用之趨向應請速定辦法立予實行細節爭持有傷大體排除困難全恃誠信和議多一日之遷延即國民增一日之痛苦願毋固執致失人心不勝迫切待命之至中華國民策進永久和平會全體同叩爲 
[于右任通電]  
　　自許張入關替出陳劉全部開往西路猛攻我軍兹據盩屋前線張副司令伯英支日報告我軍冬江兩日與劉部鏖戰兩晝夜劉部大敗逃歸省垣奪獲步槍二百餘枝等語又據興平前線郭司令堅眞日報告自微日起我軍聯合雲南靖國第八軍葉軍部伍與陳部白團鴻儀張團鴻遠等大戰興平武功間數日夜我軍將敵包圍敵衆大敗潰散死傷甚多是役我軍共計奪獲五生七砲一尊步槍數十枝葉軍亦奪獲步槍數百枝及其他戰利品無逄第三路劉支隊長錫麟亦奪獲快槍數十枝武功同時克復等語前來查此次我軍出戰原係憤敵破壞和局力圖自衛釁由彼開本非得已兹幸將士用命友軍贊襄痛創之下匪胆已寒刻擬稍事休息靜待和局成立敵衆如敢再來侵犯當即再舉進勦俾關中匪類早日肅清大局安定臨電佈臆諸希鑒諒陜西靖國軍總司令于右任文印 
要聞一 
[日外相在國會之演説]  
　　東方通信社二十一日東京電云内田外務大臣今日在貴衆兩院之演説其要旨如左　過去三國年餘震撼世界之大戰爭終歸於聯合國方面之全勝講和會議業已着手舉行此有光榮之結果全本於屬於我協同戰鬭國之各國民之勇敢忍耐組織力及犧牲之精神者也此種結果畢竟足以證明正義之自覺確有强大之職力誠堪欣快之至此次媾和會議之目的不僅欲恢復聯合國與德奥之平和且欲亘世界全體確立强固之平和基礎不僅欲了結今日之戰爭且欲永遠防止戰爭之發生我政府抱此信念以臨講和會議期望對於足以有所貢獻於此目的之各項提議議案誠心誠意與聯合諸國相協力以圖其成立至帝國與聯合諸國之國交則因戰局之發展與利害休戚相共之結果而益加親密之度自東伏見宫殿下歷訪英法比意美諸國後更可確信帝國與聯合諸國之邦交藉此更加敦厚有極適切且偉大之效果帝國曾於去年八月應美國政府之提議且保持帝國與英法意及中國之協同態度以援救捷克斯羅伐克軍爲主要目的出兵於東部西伯利亞然今日威脅捷克斯羅伐克軍之存立之危險業已排除殆盡我國在西伯利亞之軍事行動之主要目的業已達到但於此時如撤退全部西伯利亞之駐兵則地方秩序恐不能維持其影響所及甚有可憂故惟有仍留駐若干兵力於東部西伯利亞各地然其兵數須依事勢之發展以絶對必要爲限度苟有認爲已超過此限度之兵數即當陸續遣回本國帝國政府並不忘却俄國在戰爭初期曾經爲聯合諸國協同之目的勇戰奮圖供給巨大之犧牲牽制德國各方面軍事的活動之功績但不幸俄國在大戰僅及半途之際其内部突生變亂致令該國遽爾脱離對德戰爭之關係唯俄國今年之地位誠有大可憐憫者帝國政府希望俄國樹立統一而且有秩序之政府俾其國各方面愛國之士爲國馳驅克奏效力將來俄國得再爲大國之一而有所貢獻於世界之進步文明因此之故帝國政府不辭爲俄國而盡綿力但帝國政府並無干涉俄國内政之意故如乘俄國之難而弄侵略領土或壟斷利益之政策我政府斷不採用者也 
　　我政府甚憂中國南北兩派乖離之狀態亘久不解不獨因此大損該國之康寗且損害列國之利益亦復匪尠故獲得英法美諸國政府之贊同後曾於去年十二月對於中國南北兩方提出友誼的勸告我政府又因有鑑於中國内訌情形對華借欵動輙惹起内外之誤會並足以阻礙中國統一之機運且恐因此而使中日兩國互生不利之結果故已决定停止有使中國國内政局益加紛糾之虞之借欵及其他財政上之援助但我國民在華之財政經濟上之企圖確係基於鄰接友交國之特權關係而爲當然且正當者政府斷不從而阻撓之可不待言自是以後中國南北兩方共有收拾干戈速開和平會議之説洵屬可賀之現狀也我政府不得不切望中國各方面之政治家抛棄其區區感情之見地不拘泥於法律論之末節一以四萬萬民衆全體之幸福爲念察世界大勢之所趨而順應之遂從速劃定國内之統一平和以不負友邦之期待因我國對華方針往往發生無稽之謡言不得不於兹明白聲言帝國對於鄰邦中國毫無領土的野心固不待言並斷不出於有形無形足以阻碍中國正當國利民福之發達之行動帝國依向來屢次所聲明絶尊重中國之獨立及領土保全確守商工業上機會均等開放門户之主義同時當以足齎中日兩國永遠而且信實之諒解親善之公正共益之方針爲龜鑑以盡我對於鄰邦之友誼俾中國得遂其有光輝之發達致力於增進全體國民幸福之事業又當歐洲媾和會議之際帝國亦將以公正友誼之精神措置關係中國之問題此事尤爲帝國政府所深加顧念者也即如彼膠州灣租借地苟帝國政府能從德國獲得其自由處分權自當履行大正四年五月二十五日關於山東省之中日條約關係交換公文之條項將該租借地交還中國固不待言日本於經濟的製造上直接間接有不得不仰給於中國豐富之物料者甚多就於此點吾人確信中國朝野必能尊重中日鄰接友誼之關係不吝爲特别懇切之援助也爲維持中國一般之康寗福祉起見於財政經濟上遇必要之時我國當與以援助固不待言即此外不論事之大小及其屬於何種性質苟足有所貢獻於中國全般之福利而爲中國國民之所鄭重希望者帝國當首先助成之而無所躊躇 
　　兹更就於國際政局之大勢爲諸君一言之今者德奥勢力業已消滅世界正向一大革新之道路前進此運動之根底之理想在欲基於正義確立永久之平和可無須贅言此種情形實與我帝國向來之國是極相一致帝國除依正義與平和之行動謀國家自由之發達求世界之門户向帝國正當之活動而開放外更無他意世之公平觀察帝國之歷史者必能認識上述之根本要義始終支配帝國之外交方針而無所躊躇也但侵略主義或權謀術數的政策其結果僅足貽害於國家百年之長計非所以永遠發揚國家之威信也帝國政府亟欲以此確信遂行公正之對外政策云云 
[陜閩問題之商洽消息]  
　　西南派定代表之原電中最扼要之兩語即係俟陜閩鄂西問題解决即行開議蓋西南方面已認陜閩鄂西問題爲和議之先决問題惟陜閩問题仍茂紛擾雖李蘇督極力斡旋其間而兩方之主張急切仍難接近岑西林近日有電至東海謂陜事由北方任意指某軍爲土匪實碍難承認此時惟有一律停戰再定辦法聞當局昨已以個人名義覆去一電略謂關於閩陜事屢與各界函電協商咸以閩陜亂事情形期限延長緣之土匪蠭起雙方軍隊無暇兼顧始派援軍然劃界分守與剿除匪患係屬兩種問題其具體事宜不妨在議席提出並希通電前方愼勿誤會又錢内閣亦去一電略謂陜匪擾亂地方實有嚴剿之必要前已詳告執事惟所派援軍除奉省兩支隊及張聯陞張錫元所部連同川軍不滿八旅幸勿誤會以免開議時横生糾葛云云又聞當局於電覆西南之外尙有密電致在寗之朱桂莘内稱和議開幕　無多日所有閩陜問題宜由中央及貴總代表兩方分飭南北各路前敵軍官會商剿匪區域地點問題希與少川直接商定總以從速開議爲前提據傳當局之意至萬不得已時則於開始和議以前解决問題亦無不可 
　　南京李督軍最近接到西南七總裁聯電及岑西林單銜一電表示對於陜閩問題之意見頗爲懇切平允兹錄二電如下以供參考（七總裁致李督電）永密敬勘各電均奉悉各代表均已推定不日發表惟此間以爲非陜閩鄂西停戰問題解决後不得開議敬二電開示各節具荷關垂并謂劃定區域各守原防則軍之界限定而區内之匪各擔任剿除之極爲扼要之論第軍與匪之區别首宜分明北方堅持郭堅等爲匪則郭堅等部下駐紥之地點及其人數縱使開列亦屬無益今之爭點在北方指軍爲匪而非指各軍區域内之匪類若如尊電所云尙復何所爭執尊意擬由雙方或居間公團派員分往指導監視秉公商定煊等極表贊同或請就地領事及敎會爲之保證亦可即請轉告北方迅速决定對於陜西方面或由雙方共推威信素符之大員前往查視劃定區域以杜糾紛亦所深盼（西林致李督電）永密三十電奉悉昨悉幹臣兄宥電亦以此爲言當即根據事實逐層質正又接幹臣兄世電謂雙方劃駐辦法已由公電商并謂開會後儘可賡續商洽具見斡旋苦心惟煊以爲解决今之糾紛亦至輕而易舉北方明令飭前進之軍勿進作戰之兵休戰一面迅開會議將整理軍隊之事切實定一辦法有何不可必以此時藉口剿匪横生枝節誠爲可惜解鈴擊鈴仍在北方果實行停戰煊便分飭前敵各軍嚴爲約束即以兩軍現住地點作爲界線毋相侵越則糾紛均了倘以剿匪清鄉爲名紛紛調遣而獨舉以責備南軍焉得謂平且又何以關其口我公久領兵符常識此中苦况務祈急電東海飭令陜閩實行停戰此問方易約束昨復敬二之電想已達覽關於陜事由雙方公推大員前往監視指定區域亦屬正解公意謂何迅賜覆示 
[農商部之譚屑（靜觀）]  
　　農商部當張乾若任部長時曾向美國某農場訂購棉花種子若干斤現已陸續運到共費價值七千餘元據聞該項棉種質地極佳連日由該部農林司中技術員編成種植收穫等項説明書連同種子分發各省實業廳及部轄各棉業試騐場包裹纍纍附近該部之郵局因此頗形忙碌 
　　整理棉業處已有明令設立（十六日命令）並任周學熙爲整理棉業督辦此事本非農商部所主動其初東海命錢總理擬就任命周學熙爲棉業督辦之命令交農商總長田煥廷副署即遭田氏之峻拒當時頗覺不歡嗣經某要人從中疏通乃改由農商部呈請設立經元首明令照准於令内將督辦輕輕帶出所謂棉業處者旣無條例又無官制任用督辦又非專發命令種種手續均不完備據一般人士推測均謂周氏對於中國棉業頗抱一種野心而於其弟所出名創辦之棉紡工廠尤有關係一説謂周氏將利用此督辦職權謀對外爲經濟上之結合對於全國棉業有所設施云云此則未敢遽信 
　　北京電燈公司對於市民之信用極爲薄弱農商部收受控告該公司之呈文不下十餘件乃爲略施取締决定種種辦法在該部自謂盡監督營業之職務而在公司則謂該部之處分逾越權限認爲不法已在平政院提起行政訴訟經院審查受理昨日院中已有公文到部催其依法答辯矣 
　　張季直等有文呈請農商部表示裁釐辦法文中所述理由極爲充分該部接到此項文件後曾由田總長召集參事及司長開部務會議一次結果謂裁釐之事非農部一方所管轄應俟咨商財政部後再定辦法頃聞張氏又有電致國務院及財農兩部亦爲此裁釐之事極力主張 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京中外記者之盛會]  
　　昨晚（十八）八時北京各報記者在東安飯店公讌在京歐美報館記者計外賓到者爲路透電社文爾斐夫倫敦日日電報社辛博森更俊民英文京津時報迦爾斯華北明星報立哲法文日報拉希鉢李經緯伊文樂夫北京時報張敏士上海密勒評論報董顯光北京英文導報刁敏謙諸君席間演説者主人方面爲汪健齋孫幾伊二君（由董君顯光譯英外賓方面演説者爲辛博森文爾斐夫二君（由史君俊民譯漢）汪君演説略謂今日在座諸君皆向以擁護人道主張公理爲旨志吾國自加入戰團以來勉從諸國之後拒抗違背人道公理之强權主義今幸暴德屈服世界之思潮爲之一變吾等今日以個人資格而言雖各有國籍之不同若以公共之主義而言自抗德以來久已趨於共同一致此則可斷言也是則今日之聚會不僅有聯絡情誼而已實爲公理戰勝强權後之一大紀念也抑吾人更有一言願爲諸君告者諸君遠來東方熱心研究吾國政治偉論宏議久所欽崇然一國之政治每隨其風俗習慣而殊有不可一致强同之勢諸君子對於吾國之事如有諮詢吾人必當竭誠奉答而吾人亦望諸君將各國之事隨時見敎以實行交換知識此更吾人之所企禱以求者也云云孫君演説略謂諸公大抵僑華多年於中國國民之狀况自必知之甚深鄙人所以不憚辭費再爲諸公一述者以鄙人所述係中國人自已對於中國國民狀况之一種觀察中國近年以來已一變從前閉關陋習確自知其爲世界之一國凡爲世界一國之國民者其國之治亂恒與世界有莫大之影響故現在中國大多數之國民對於南北之爭亟思以國民之力量促雙方當局之反省至於此次歐陸之平和會吾中國國民對之亦非常注意蓋自中國參戰以來中國國民與吾友邦國民之接觸日多今幸敵國屈服平和會議行將開始吾中國國民亦如世界各國之國民務求永久之和平對於此次會議並無何種奢望凡所提議當必如其本分所應言者其能否蒙列國之容納亦悉聽列國之自由惟吾國民所最希望者在能自由發表意見無論何國若對於其自由發表意見之程度上加以制限則爲吾國民所最不願聞者此又堪爲吾友邦同業告者也云云辛博森文爾斐夫兩君演説均注意於世界和平大會對於中國深致其希望之意謂此爲中國挽回利權之良機必須以舉國一致之精神妥爲應付並謂以中國之地大物博若能於實業上改良進步將來必能爲世界最强諸國之一云云至十一時賓主盡歡而散 
　　又路透社十九日北京電云十八晚中國報界公會設筵招待外國新聞家席間决定組織新聞俱樂部請北京全體新聞家一概入會藉以交換意見討論重要問題 
[最近之借欵消息吉會等路之借欵]  
　　日本興業銀行理事岩佐氏爲締結吉會鐵路及滿蒙五鐵路借欵正式契約（按此項借欵爲去年所成立者）已定二十一二日以前來京吉會線將以津浦路之約欵爲準據其會計監督及其他職員問題雖尙須稍事磋商然預測大體上進行必當圓滿 
[農商部之新借欵]  
　　農商部與日本安川製鐵公司代表實相寺眞彦所交涉之三百萬元借欵據傳已於四五日前成立其擔保品爲山西省之某煤礦及鐵鑛之開採權　又十九日路透社北京電云聞近日成立之日人三百萬圓借欵係以山西鐵鑛爲抵並許日人有輸出銅製廢砲之權獲此權利者爲日本安川製鐵公司其代表爲實相寺眞彦即前北京正金銀行之經理也 
[政府對滇省會之表示]  
　　雲南省議會日前通電至京痛論時局極爲持平當局旋亦覆去一電表示促成和議之意兩電如下（雲南省議會通電）南北軍興民苦兵革武人與法律爲難遂致膠擾終歲迄無寗日夫倚法者不能解决憑權者又豈能得遂内爭不已徒苦人民兹幸天心悔禍歐戰告終友邦聯合勸告於外人民奔走呼號於内具有心肝寗不悔恨諸公當代名流識時俊傑鑒於世界大勢熟察内國情形所望主張公理解决糾紛爲目前計爲將來計要使法理可伸足以戢暴亂囂張之氣庶幾戰禍可以稍紓人民得以蘇息不言和平而和平自可永久福國寗民在此一舉惟諸公圖之滇省議會眞印 
　　（國務院覆電）奉大總統交下眞電閲悉溯自軍興以來南北人民同陷於水火紛紜累歲元氣耗亡旣苦於鋒鏑之死傷又重以盜賊之焚掠國民何辜遭此慘刧今大總統當選就職本此不忍人之心首伸和平統一之義毅然頒布明令罷戰退兵凡有血氣之倫莫不同聲贊佩數月以來函電交馳并遣使四出疏通隔捍一切法律事實之糾紛均擬取斷於會議凡以謀根本之解决圖永久之和平苟利國家不憚躬爲先導今政府代表久已抵寗專候開議而西南各省始則爲會議名稱之爭繼則爲地點之爭終又爲陜西剿匪之爭延宕至今尙未能定期開議實痛惜之現在陜西問題已擬有持平辦法由秀山督軍轉電各方倘西南各省實有悔禍之誠似應屏除意氣勿爲枝節之爭持力促和平用慰人民之渴望諸君遠隔邊隅或未知此中眞象特將和議開始以來經過情形撮述概略以釋羣疑曲直所歸當有定論也國務院篠印 
[京鈔漲落之原因]  
　　近日北京中交票價忽上忽下都中人士咸莫知其底蘊近有人述個中眞相云自票價低跌至五折時都人士靡不歸咎政府及銀行於是政府於前兩月派專員清查兩行庫存及未發行之鈔票將新票逐一封存不准兩行續發政府亦自十一月一日起實行不向兩行墊欵復將未售盡之七年公債繼續出賣即以所得之京劵歸還兩行墊欵又恐因公債收入之京劵再流通市上每星期請審計院及商紳監視燒毁一次於是向之流通市場者漸收入燒毁未發行者不敢動用來源旣竭流數日少兩行票額聞近日共計不上千萬且尙有數百萬流通外省至市中應用京票之處亦多如購買火車票開支電話電燈其最著者也日前某錢店等利用證劵交易所乘票價低落復逞其不正當之營業亂賣空盤約價均在五折上下定期交貨其意以爲年關在邇票價必再低落可以平地發財不意兩星期前東海飭政府及銀行極力維持票價錢店事前微有所聞恐票價一高不堪賠累乃預先自行收買以圖按期交付賣空之貨以免損失無如票額只有此數政府及銀行又復極力維持四折七之低價不三日而六六矣錢店受此打擊恐慌更甚急集議以圖抵制首先即不兑換果由六六降至五九奈求之者多而棄之者少昨日又漲至六七（有出七折買購者）聞各錢店抛出空盤者少則數萬多則十數萬有名之某錢店聞多至五十萬受此打擊不堪其苦苟票價維持至七折以上則賣空之錢店年内均有破産之勢現聞當局一面令財政部竭力進行維持票價并飭警廳對於買空賣空一事嚴行查禁如有奸商倒把盡法懲辦一面召集錢商會議救濟方法以免敗壞市面 
[十八日之新國會參議院]  
　　昨日（十八）下午一點四十分振鈴開會李盛鐸主席延長時間至兩時始足法定人數計到百九十七人開議之先報告上會選舉候補憲法起草委員十五人許受衡周秀文蔣棻陶家瑶等十五人得票較多應當選爲候補憲法起草委員遂照議事日程開議第一案請以三月一日爲兩院常會開會期案（衆議院提出）無討論同時决定省略審查同日經過三讀會手續完全通過接議第二案請咨政府將民刑兩律即日交院議决案（議員毓朗提出）提議人説明理由畢蔣棻贊成之陳煥章主張不週用讀會規定即以本案付表决主席以不用讀會手續付表决多數贊成又以本案即時决定咨達政府付表决多數贊成胡鈞提出修正標題爲將民刑兩律草案速交國會議决案衆無異議第三案安徽省議會取消官中行請願事件（請願委員會提出）委員長秦望瀾説明受理理山畢唐理淮贊成一案成立田應璜　斯炅亦贊成取消官中並謂不但安徽一省各省均有此弊請議長付審查唐理淮又主張不適用讀會手續表决多數唐理淮又主張攺爲本院决議案衆無異議主席以改决議案付表决多數贊成鄧鎔謂决議案須兩院一致成之遂决定咨送衆議院第四案請咨政府速將歐戰媾和曁媾和專使提交國會同意案（議員龔秉鈞提出）提議人説明理由畢周秀文請付表决又决定不適用讀會手續即以全案付表决多數通過第五案咨請政府實行燒燬存土嚴辦舞弊人員以維烟禁案提議人韋榮熙未出席由魏斯炅爲代説明蔣棻謂此事政府已在實行之中此案成立必須聲明提出在先以免明日黄花之誚胡鈞主張撤回修正主席付表决多數第六案建議請咨政府舉行祀天典禮案（議員陳煥章提出）簡單説明後王學曾主張按照議事細則第三十三條之規定主席以本案成立開二讀會付表决贊成者少數此案遂棄廢第七案建議組織世界大同政府請咨政府提交和平會議案（議員陳煥章提出）提議人説明後蔣棻謂大同學説必人民程度高尙方可辦到現在我國政治方在幼稚時代百端待理尙未辦到豈可拾人牙慧提出於萬國會場主席以成立付表决贊成者少數第八案請咨政府修訂嗎啡治罪條例擴充範圍加重罪刑以保人種提議案（議員黄錫銓提出）提議人説明理由畢鄧鎔陳克正均表示反對主席以本案成立付二讀會付表决贊成者少數此案亦廢棄議案已畢宣告散會時三點二十分 
[衆議院]  
　　昨日午後一時摇鈴開會王揖唐主席延至二時十五分始足法定人數議員列席者二百十二人先由秘書長朗讀文件後主席報告議員請假在七日以上者五人均許可又表决辭職憲法起草委員二人均否决遂照議事日程開議第一案國會組織法第六條參議院議員選舉法第十七條及議院法第二十條修正案（參議院提出）審查報告主席謂前次討論無結果請大家繼續討論劉以芬表示贊成原案反對審查案克希克圖謂本員爲反對審查案之一現在旣無贊成審查報告者請以贊成審查案付表决主席謂贊成審查報告者起立少數又以原案付二讀會表决多數又表决即日行二三讀會多數接議第二案議院法第七條修正案（議員黄立中等提出）提議人説明理由謂新疆蒙藏等處道路遥遠自當選之日起程路途尙須二月有餘自不能以兩月爲拘束故本員提出修正云解樹强克希克圖主張付法典委員會審查表决多數第三案請以七月三日爲馬廠首義再造共和紀念日案（議員王伊文等提出）提議人未到鄭萬瞻代爲説明理由畢羅正偉吳淵等謂將來國家紛擾日多即紀念日益增加深恐數十百年後一年之中無日不成紀念日矣故不贊成此案主席以成立付表决多數第四案國會議員經費支給規則案（議員李家浦等提出）提議人説明理由後解樹强主張此案爲單行規則不成爲法律案可以不付審查即付二讀主席以即付二讀會表决多數逐條討論第一條衆無異議原案表决多數第二條正在討論之際不足法定人數秘書數次往請未到主席乃指定光雲錦烏澤聲等四人到休息室勸駕少時足法定人數繼續討論第二條至第七條均照原案通過某議員動議即日行三讀會表决多數鄭元楨謂旅費表無京兆之規定解樹强主張附在直隷之内黄雲鵬主張特别區域應行加入分别規定不應附在原省之内克希克圖謂三讀會不能爲二讀修正遂以全案表决通過第五案請政府實行軍民分治建議案（議員王毅等提出（克希克圖謂此案非常重要宜省略説明即付審查主席以付審查表决多數議事已畢遂宣告散會時方四時 
[京華短簡]  
　　陰曆年關在邇政府已籌議多次聞需欵共約一千二百萬左右若能提用關餘恰合其數但關税餘欵旣因外交團之關係尙無把握於是又趕籌一救急辦法除鹽税餘欵一項可得五百萬外又從各銀行籌撥三百萬尙有一筆鐵路借欵可得二百萬其餘不敷之欵仍無着落 
　　倪嗣冲昨來密電致政府反對廢棄督軍制度原電極長電末有恐中央致疑嗣冲戀棧不妨先行免職俾示無他之語 
　　張志潭署理陸軍次長已見明令現聞張决意不就因參戰處事務尙未完畢一切要公極爲殷繁擬將該處完全收束後再就他項職務 
　　外交部昨接駐京日使來函内稱已奉本國政府訓令通飭在貴團經商日人一律遵守條約不得爲犯禁及違約之各種營業如經貴國各關卡查明實有違反行爲准就近交各處日領嚴行查辦并停止永久在華營業希轉知各關卡知照 
　　日本小幡公使前向外交部要求由中國運米一百萬石出口該部昨已咨農商部核辦田總長擬於日内召集戰時糧食出口籌備處委員開會討論後再行答復昨政府接到英使照會一件内稱俄國塔什干過激派多名組織演説團分赴新疆小亞細亞一帶散布各地演説提倡過激派主義相應咨請轉飭新疆省長查禁以杜亂萌云云聞政府已電知楊督切實查禁 
　　外交部定於二十一日在新落成之公所内宴請駐京各國公使及館員等二十五日宴請各國顧問銀行家新聞記者二十八日特開跳舞會招待男女賓客至國務院則定於二十三四兩日在外交部新公所分宴兩院議員月底或月初再宴請外交團 
　　昨日上午九時陜西督軍署參謀長瞿壽禔晉謁東海詳述陜省軍事現狀並謂三秦財政困難已達極點非中央接濟二百萬元斷難度此年關倘政府無欵接濟陳督軍决意向陜商訂借短期欵項聞東第交諭云中央恊濟小欵原無不可但如此之鉅碍難辦到至於借欵一事余就任後即反對此種政策請轉達陳督 
[魯人對青島事件之要電]  
　　其一　北京大總統國務院外交委員會鑒竊維此次歐洲和平會議各國所期望者在植永遠和平之基礎故凡關於歐戰發生之國際問題宜交該會公同議决方足以飫饜世界之人心剷除競爭之根荄乃近來中外喧傳青島交還有由中日兩國單獨協定之説查該項問題及附屬各件藤葛糾繁範圍廣漠苟有一端之爭執必失兩國之感情况强弱相形寗　我利抵償交換取與紛紜利害苟陷於偏頗即貽世界未來之隠禍各國即不逕加干涉亦必羣肆詆諆小之貽國家顔面之羞大之爲國際地位之累即使東鄰能甘退讓於我無求然與其私相授受致啓列强之猜疑孰若昭示大公以决衆論之評判總之世局趨嚮旣蘄於光明國際行爲斯不容隠昧諸公慮深囑遠當能見及懇即轉飭陸使恪愼奉行將青島問題提會公議勿貪近利勿惑甘言以挽我國主權即以洽各國之心志吾國幸甚山東幸甚山東省議會鄭欽王朝俊張介禮叩蒸 
　　其二　北京大總統國務院外交委員會均鑒青島之役本隷歐戰範圍今和平會議國際各種問題必將同時解决不宜與一團單獨談判作繭自縛乞轉電陸便將青島問題提交大會以保我國之權利以維東亞之和平報界聯合會叩元 
[舊國會與軍政府之疏通]  
　　國内和議總分各代表雖已派出而權限問題與國會同意問題尙有爭執近日議員提出上海和平會議派遣代表條例案已有數起衆議院本擬於昨日開會討論因提案中有主張總代表同意者有主張總代表由國會選舉者其意含有不信用護法政府之意恐其不遵條例也現唐少川總代表致電吳議長主張由護法政府交國會同意故昨日爲疏通各議員及政府意見延會未議聞政府於總代表同意並無異議但恐及於分代表因未肯表示明顯之態度刻聞國會中已無要求分代表同意之意從此疏通當不難免除雙方之爭執矣 
　　日昨（十四）一時至二時爲衆議院常會人數未足而兩院聯合會時問已到不得已由議長宣告延會即開兩院聯合會到會者參議員一百三十八人衆議員三百零四人共四百四十二人林議長宣告討論國會五次宣言草案繼由起草員湯漪説明草案之旨趣（全文已載全報）並聲明修正之點（一）我中華民國與協約各友邦一致進行由來已久修正爲我中華民國自對德宣戰以來各協約友邦一致進行（二）凡宣言中法國字樣修正爲歐洲又關於文字上馬驤與汪彭年亦有同樣之修正所有今日駐外公使及行政方面特派之外交人員修正爲所有此次特派之外交人員表决結果大多數通過是日報號發言者有馬驤汪彭年湯漪趙中鵠李載賡李含芳吕復王源瀚諸君然除李載賡王源瀚李含芳諸君對於宣言表示懷疑外餘皆謂有宣言之必要贊成草案故表决得大多數之贊同參議院近因各項議案多待解决而議員人數時有不足法定之處昨特再致函各議員云公啓者本院同人不憚間關跋涉來粤開會其護法愛國之熱誠實爲國民所欽感顧當集議時期輙不足法定人數在諸君或因要事或因清恙誠非有意缺席惟時事多艱即協力同心尙恐難扶危局何堪忍其縱逝以重憂勞爲此再行函告務懇諸君勉爲其難依期出席愼始謹終同襄要務用慰國民之厚期亦執讒慝之口實本院幸甚民國幸甚林森謹啓 
[雲南通訊]  
　　目前北方雖與西南議和而劃閩陜爲不在停戰區域於陜西方面仍積極進兵陜軍總司令于右任等特電軍政府請轉滇黔川陜聯軍總司令唐繼堯即速派兵赴援唐督亦因現雖議和誠恐北軍積極謀陜聯軍兵單致爲所乘已電令援陜總司令熊克武速調軍隊相機前進以備緩急 
　　雲南革命鉅子黄子和於辛亥革命時運動最力身後軍界已爲之鑄銅像於忠烈祠前現滇政府復與其父兄籌商於城隍廟後藎忠祠舊址改建黄武毅專祠於雲南首義紀念日落成即於是日迎神主入祠唐督及各機關長官各會團代表均往迎祭備極一時之盛省議員段居以省垣商務繁盛人烟稠密地價日昻擬將城垣毁去闢作街市兩旁建造舖面中修環城大馬路并於城之四面每面築一砲臺已將議案提出贊成者甚衆俟表决後即咨請政府實行又有公民孫向旭亦向政署請願毁城聞唐督前亦有此計畫惟恐有人反對遂僅令警廳多開城門以便交通於東南城隅新開一門爲靖國門於西南隅另開一門爲護國門已設工程處不日動工今人民意向旣如此或將另變方針而仍出於毁城之一途也 
　　雲南爲著名産烟之區自唐督厲行禁烟後即已漸少去年與英領會勘後已無顆苗發生本年唐督恐人民會勘已過又行種烟故近復派員密查并通令各縣知事親出查剷總期滇省烟苗永告肅清而止 
[厦門北軍大鬧戲園]  
　　一月十二號夜有北軍七百餘人大鬧中華戲園一時斷絶交通附近人民及園中觀客大爲驚恐莫知所措查其原因自漳厦停戰駐厦之奉軍皖軍及直隷山東等省之北軍每多以尋花問柳爲事自去年十一月底慶祝歐洲停戰後中華天仙兩戲園已准開演而駐厦之兵士到田仔墘中華戲園觀劇除浙軍照例買票外其餘各兵多不買票任意闖進若警察及園丁略爲阻止輙被毆擊其後軍官聞之稍加約束兵士進園觀劇即亦照例買票迨十二月三十一號夜中華戲園突有兵士多人來園觀劇中有一隊計七十餘人僅買票五張蠭擁而進守門園丁無法阻止將内門關閉兵士力推而入摩拳擦掌勢甚洶洶幸有先至之兵士爲之勸解始得無事厥後兵士觀劇之不買票者報紙詳爲記載並加攻擊兵士疑係戲園主主動於一月三日捕園主詰問欲令停演園主答以報館記載出自各報主張並非予之請求軍官遂將園主放回園主不得已請戲捐局設法保護戲捐局乃具呈臧司令謂軍費藉戲捐爲補助請派員保護能不妨害營業乃不礙及課款臧司令即派吳副官到園監視必令兵士買票方許進園一月五號夜有病兵五名到園觀劇無錢買票吳副官憐之爲代出票資報紙據事書之對於吳副官稍加褒揚吳之監察益爲認眞而兵士乃積怨於吳一月十二號下午有臧師長所部之某團書記二人並不買票欲直進園中園丁請其買票該書記即加拳毆鼻血湧出急請吳副官出責二書記低頭而去是夜七點鐘有兵士五十餘人相約來園吳副官令其買票該兵等即出口護駡並作攘臂欲毆之勢幸有衛兵保護吳急登樓以電話告知司令部臧司令立派兵士四十名持槍實彈而往戲園前之兵士見勢不佳紛紛逃去僅擒獲三人在戲園前笞以軍棍五十仍放之去該兵士去後復邀同兵士七百餘人擁至各携石塊磚片欲搗毁戲園園前之道路兩端斷絶交通後至之觀客皆折回園中觀客異常惶恐婦女欲出不能哀號涕泣釵環遺失者不知凡幾戲園附近之居民亦惶恐萬分莫知所措彼四十名持槍兵士欲開槍轟擊又恐激成大變無可如何吳副官再以電話告知臧司令臧派步兵五百名持槍而至擒獲三十餘人其餘紛散吳副官在戲園前訊問供出倡首者六人吳令將該六兵士當戲園前笞軍棍三百並令帶至營務執法處拘押候辦其餘仍放之去然後進園安慰各客秩序始定戲乃仍舊唱演同夜七點鐘寮仔後天仙戲園亦有兵士不買票事被軍官擒獲三名帶交司令部但未再鬧風潮若中華戲園也 
[杭州快信]  
　　熊希齡等今日（二十一）乘早車赴滬 
　　杭總商會接財部號電五年内國公債第一次還本定一月二十七日在中央公園抽籖請派代表蒞會 
　　敎育部咨據江蘇醫學專校校長蔡文森呈稱各省醫學專門學校附設醫院所得盈餘欵項應悉數留儲購備器具擴充實習研究之用業已照准請飭屬一體仿辦昨已分令遵照 
　　北京郵務總辦令行來浙稱各省郵政雖經擴充而鄉區仍未遍及現特增訂摇鈴收信辦法加派郵差分赴各鄉售票廣收以期普及不日將見實行 
　　袁運使眷屬昨已遷移出署寓西湖慕蔭别墅 
　　此間自昨日起彤雲密布天氣奇冷今晨驟降大雪入午尤甚 
[南京快信]  
　　李督派任壽祺赴滬歡迎南方代表頃又加派廖宇春偕行今晨早車赴滬 
　　李督昨在署公宴王家襄朱啓鈐曁本城各機關長官均陪席 
　　汪有齡昨日午車因公赴滬 
　　楊士驄亦於昨早車由津浦車抵甯住下關惠龍飯店景耀月周澤春已於昨日由滬返寗 
　　代表江紹杰前日患病兹已稍痊昨李督特派聶副官前往慰問 
　　熊秉三因地點問題尙未定擬俟南代表到滬後回甯張仲仁電告已由滬回蘇不日來寗 
　　劉顯治宋育德熊正瑗復電李督准禡日出京來寗國民制憲倡導會昨在長松東開茶話會議决在寗組織籌備事務所積極進行 
　　和平聯合會主任幹事萬福華昨日午車赴滬 
　　參議廳副主任汪瑞闓前奉李督派赴北京接洽已於昨日早車回寗 
　　陸軍部派部員王某來蘇調查軍官學校在寗候差人員以便咨送國防軍効用 
　　淮揚鎭使馬玉仁前日來省陳報防務今日午車回揚齊省長太夫人七旬大慶本省各道尹縣知事税所長警佐均晉省預備祝壽 
　　省立各學校定一月二十四日放寒假外縣學生均預備回家度歲 
地方通信 
[金山商賬田租阻滯]  
　　此間　雨纏綿昨晚得雪十八日寒至三十一度點水成氷商家賬務與租務同在沉頓中收入之賬百無一二而上行收賬者已紛至沓來聞松江正在集議將結束之期展緩一月不知能否達此目的至田租一節松江亦受同一影響凡業田之家皆須糴米買柴云 
[松江]  
[相騐無名男屍]  
　　警探楊照於二十四保周家浜姚家墳園内發現無名男屍一具身衣黑呢制服脚登革履年約三十左右當於二十號報知城内警所即於當日由所派二等警佐徐霖溥前往相騐矣 
[串賣婦女]  
　　四十一保十五圖湯家浜鄉婦朱金氏因夫婦不睦出爲傭工旋被婦之族叔金啓龍串同地棍張裕發錢海和等價賣於新埭鎭木匠阿發爲妻並被朋分身價現爲婦之本夫朱富觀探知立向金等交涉經該處輩保出爲排解限金於十日内送還朱金氏並償還尋費百元方許和平了事 
 
 

Page 7

 
 
[蘇州水芹菜之免税]  
　　蘇州税務所接財政廳通令販賣芹菜沿途卡扦勒索本干例禁旣係貧民生計又爲税率所不載自應一律免徵以示體恤令仰轉飭所屬各分所一律停收 
[警所週番捲欵潛逃]  
　　縣屬黄埭鎭第五警察分所週番華潤生經收上月屠宰税欵一百數十元未曾繳出昨又赴本鎭仁和泰衣莊騙取衣服多件即行潛逃次日經分所長葉錫嘏得悉派警四出追緝無獲現已具詳縣署請求通飭緝拿該衣莊亦已向葉所長要求賠償衣價矣 
[反對電燈公司之電呈]  
　　蘇城公民吳勤樹等近因振興電燈公司事電呈省署及實業廳云振興電燈公司售與日商喪失主權市民誓不承認風聞視商四出秘密運動各紳阻止列名查該電燈事業純粹屬於地方市政範圍值此合同期滿宜如何改組招股選舉應先得本市公益事務所同意事關地方公共營業應請派員密查云云 
[東吳大學之演劇]  
　　蘇州警察廳昨接天賜莊東吳大學葛校長公函略謂青年會學生開設惠寒小學經費缺乏假定全浙會館於陰曆正月初十起至十三日止由本校學生串演文明新劇審募欵項請届期飭區派警保護云云現崔廳長已准予令區派警彈壓 
[長洲舊署之用途]  
　　蘇城舊長洲縣署自憲兵營開回寗垣後空閉已久近由蘇紳潘祖謙等發起呈請縣署撥給開辦貧民習藝所當經温知事據情轉呈省長及道尹官産處核示 
[南京國技專家到寗]  
　　黑龍江第一師範學校國技教員陳子正名紀平爲我國拳術專家前由江蘇省教育會精武體育研究會南京高等師範學校三團體函請南來先在上海省教育會及公共體育場講述國技綱要表演拳術爲一般講求體育者所歡迎兹於十七日夜車赴寗下榻高等師範學校該校於十八十九兩日分别函請寗垣敎育行政各機關警廳武術研究社員各大學中學師範實業高小學校職員學生等到校觀技十九日上午該校組織武術會國技敎員于世鐸尹殿元河海工程學校馬可亭及該校學生等加入表演各項武術計三十二節觀者皆鼓掌末由陳君説明外家内家各項要訣始散二十日已由夜車赴蘇係應吳縣勸學所之請云 
[嘉興張家弄之大火]  
　　嘉興城中張家弄係商業繁盛之區二十日黎明時該處陸少山之裱畫店不知因何失愼時尙昏黑又值天氣嚴寒故各坊義龍到塲較遲火勢已烈約二時許始熄其裱畫店之間壁爲鴛湖旅館旅客由夢中醒覺已無出路有旅客十三人由後河涉水登岸並有數人從樓上跳下受傷清晨抬赴醫院醫治是役共焚去鴛湖旅館施鶴年針灸處鞋子舖沈姓紙作及雜貨店等上下岸約十餘間寄園之寄宿舍亦被殃及現受災之户已將陸少山拘送警所訊究矣 
[杭州熊張來杭續誌]  
　　前國務總理熊秉三敎育總長張仲仁因游覽西湖於前日由滬來杭暫寓湖濱旅館二十日上午游覽西湖烟霞洞晚間由軍警政商各界設讌於陸軍同袍社二十一日下午高等地方各廳司法人員由二廳長出名柬請赴西湖公園設宴歡迎 
[陰曆年關之金融譚]  
　　省垣錢業同行因年關將届各項賬欵例須結束所有定盤交易均於二十日截止並議定上單支票均開至二十八日爲止本年陰曆年終至明年三月底三對月長期利息每千元自七元半至九元半爲率業已開如存放又近日評議行情因銀根缺乏之故日間不能解决往往開晚市云 
雜評一 
[軍人之本能（默）]  
　　中國軍人之本能在戰時有二曰搶掠曰燒殺而戰鬭之事不與焉在平時亦有二曰運土曰販鹽而衛民之事不與焉一以强力逞蠻一以暗中舞弊一言蔽之不法而已夫軍人之本能而僅僅如是則試問竭民膏以豢養此禍民之軍隊爲何事乎 
　　然而政費可減學費可延而此禍民之兵費則以年關在即紛紛電索有一日不能稍緩之勢應付稍遲責言立至是今日之軍隊非特禍民政府亦且棘手然則除裁之一法外尙有何術以處置之乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[貨物入美幾全弛禁]  
　　字林報云駐滬美總領事署昨接華盛頓來電此後除小麥．麵粉．羽毛．花生．鐵錳混合物．含錳之生鐵．埃及花衣．金鋼沙．原質芹蔴．與苧蔴製成之物．錫質．外其他各種物品今皆無所限制云云自休戰條約簽答定後華盛頓政府幾無日不發某貨解除禁令之消息惟零落散漫無從列表以説明之故此間出口商人不能確知仍受限制者究爲何種商品再限制雖經撤銷入境仍需執照苟商人不能呈明執照之號碼則領署不能發給憑單今則領取領署憑單無須有入境執照之號碼矣目前仍受限制之物僅有上述數種商人旣少却許多煩惱且可大省時間與金錢但限制雖除此問雖無需執照號碼然欲貨物入境恐仍需入口執照不過此項執照今已自由發給矣 
[太平洋運費之减落]  
　　自歐州停戰後所有航行美屬各商輪公司運貨水脚首先核減近日來對於航行新加坡商輪水脚各公司現亦減收計前裝每噸（四十尺見方地位）六十元者今減爲五十元而日公司向收五十元現亦減收爲四十元云 
　　英文滬報云兹據本埠航業中人言太平洋運費價率今已每噸跌落十元從前某種貨物由滬至美每噸水脚須美金四十元今則落至三十元已於昨日實行從前絲百磅水脚須美金十元今則減至七元四角每届中國舊曆年關滬上出口貨物較少今年噸位尤多航業中人不能覓獲貨品以實噸位云 
[昨日米市之活動]  
　　米糧出口一節滬上打包米商及米業之有勢力者早已聯絡主張弛禁南市全安等行先已裝去四五萬石昨日起市上忽大現活動所到各船共有四五十號有某某等公司將米包打印全數收買行家買者惟居小數而已聞此項白米購定後均打包暫存浦東棧房一俟新正即裝出口閘北市面亦爲牽動客人居爲奇貨有不願脱手之勢云 
[糧食研究會請開米禁致北京電]  
　　北京大總統國務院財政部農商部鈞鑒江蘇蘇屬土産惟有米糧而賦税甲於全國連年歲收豐稔米石出口旣遭嚴禁麵粉外銷又困重税蘇土所産皆在國家禁錮之列貨不外輸銀不内灌蘇省銀根之涸遂爲全國所絶無蘇民爲國盡特殊之納税義務而國家則使之糧朽於倉錢荒於市聽游手不事耕作者之把持甚且謡傳納賄弛禁等説以相脅制以耳爲目者流習以遏糶爲善政剿絶蘇人之生計銀根一緊百業蕭條諸税减縮於國計亦受大害即如麵粉照費每袋兩角存貨山積各廠停工究竟一袋不能外銷所收照費何在希齡等見聞旣確不敢以非蘇人而分畛域不爲國家發一正論良等誼關桑梓尤義不容默爲此合詞迫叩求飭下所司先將麵粉照費豁除上海已組織糧食研究會收集輿論并派員赴各屬調查存米狀况農商艱苦隨時報告政府俾得爲有限制之開禁民食商市兩方兼顧無使蘇人獨蒙國家之虐待所有麵粉請永予免護照費一層望先賜施行并祈電飭江蘇督軍省長迅將存米疏通以紓民困不勝迫切等命之至糧食研究會叩 
[致南京電]  
　　南京督軍省長實業廳長鑒（中與上同）爲此環請督軍省長迅將存米疏通以紓民困曷勝盼禱除電呈大總統國務院外兹特公舉代表八人來寗請願即希接見是荷糧食研究會 
[反對開放米禁之公電]  
　　江蘇省議會督軍省長敎育會商會農會各團體各報館均鑒報載有人巧立糧食研究會名目運動開放米禁並舉幹事赴甯請願主張者執榖賤傷農之説爲開禁之理由不知理論與事實不容偏廢吾蘇頻年迭患偏災去歲僅稱中稔若一旦弛禁則源源輸出米價陡增人民有乏食之虞痛苦何堪言狀故上年省議會會議决重申然令目前體察本省情形萬無可以弛禁之理尙祈本省立法行政機關曁全省各團體廣察與情詳求民隠勿爲僉壬所鼓惑則民食賴以維持而地方隠受無窮之福矣幸其幸甚方潛茅祖權施承謨陳義等皓 
[北京交通鈔票漲價]  
　　昨日各股票公司自得北京交通鈔票漲價之消息紛紛在市搜羅故最大之價到過七五折最小六八折並聞北市某某等三錢莊收進最爲多數惟北京中國銀行鈔票之市面仍在五折左右 
[紗業之出貨交貨辦法]  
　　上海紗業公所因轉手各紗出貨交貨特於前日（二十號）在公所開會議决辦法三項昨日通告各同業云敬啓者轉手各紗出貨交貨辦法兹經公議决定如下（一）轉手各紗以每月二十日至二十五日爲期買主可備本票銀及每包莊票銀十兩向賣主出貨或劃賬至二十五日爲止如在二十五日以前有互相願劃者不在此例至二十六日買主出貨須全用莊票不得再用本票二十七日爲買主出貨最遲之期限倘買主無銀出貨賣主在二十八日有權代爲另行出售賣主交貨亦以二十八日爲限倘賣主無貨可交買主亦有權代其照市補進倘有盈虧情事盈者當得照例收進而虧者亦應照數付出至遲不得過二十八日無論買主賣主各歸自已擔負完全責任不得以上下家互相推諉（一）本票銀出貨如無莊票不得收授如有互相轉賬雙方同意者不在此例倘賣主有貨可交則出單之買主必須立即以莊票送至賣主處換轉本票並向收銀之家取回棧單及派司惟本票只可雙方使用不能使用他户如有互相願意結價悉聽其便（一）凡交易時未成交以前須雙方言明是否直接廠根棧單及轉手貨當得在成單合同上註明廠根出貨手續照向章辦理以各該廠之出貨規則爲據無論市價如何不能以轉手貨代替搪塞上項辦法自公决使行後凡我業棉紗主人必須遵守如有破壞情事公議處罰特此通告至希查照辦理是爲至要 
[查騐第二批存土紀]  
　　昨日（二十一日）爲檢騐沙遜運入怡和棧之存土之　　第一日計上午剖騐大土七十箱下午剖騐大土七十一箱共一百四十一箱兹錄檢騐情形於后 
[到場人數]  
　　除專員張一鵬外部派員汪振家邵福瀛譯員楊小堂化騐師竇伯來副税務司哈華海關化騐師勞勃生中國化騐師郤兆鴻郤兆鵾技術師邵仲鼎及其他中西辦事人等數十人政界到場監視者道尹代表顔德清警察廳代表顔玉琛省長代表岑兆鴻何乃中團體方面全國禁烟會安鏡全省議會王宇功省敎育會賈叔香趙祥齋程魯叔姚子讓張冰三盧陸民陶雪生普益禁烟會西人羅斯華人張葆廷萬國改良會代表徐維繪並中西報記者等數十人圍繞監視 
[檢騐時間]  
　　上午九時起至下午五時止 
[剖騐手續]  
　　先將土箱啓蓋倒入木斗内以手術檢視設有疑義即行剖開傳觀公衆每箱剖騐十餘隻七八隻不等騐畢仍裝原箱釘封用鉛絲四穿頭上仍鉗錫烙印四週粘貼海關税務司封條編列西文號碼 
[場中布置]  
　　一仍如前辦事人得在繩圍之内來賓在繩外參觀普益禁烟會長羅斯與萬國改良會代表徐維繪向張專員聲請可否將箱内倒出之土任人指剖始昭大公當由徐維繪指剖數隻並無瑕點 
[缺少土數]  
　　有六百五十號一箱祗三十八隻内少二隻又有六百五十三號一箱内缺二十七隻兩共缺少二十九隻據部派員汪振家宣稱此項缺少之土實係原缺故未付給公債票等語 
[事後情形]  
　　張專員回行署後因無事發生故不電報聞以快郵報明本日檢騐箱數而已 
[張專員覆周震函]  
　　日昨張專員接得公民周震函請將沙遜存土逐箇剖騐等情兹經張專員復函云敬復者前接來書以事經起訴法庭虚實未便私答今又遞到二十日函均悉所稱馮關監督營私舞弊各節與查騐時實在情形均不相符想執事從未親臨故而隔膜至此特送入場劵規則一份如能常川到場當可渙然冰釋至剖騐爲輔助手術目力而設規定於規則第九條來書所請逐箇剖騐自非必要專復順頌日祉 
[和平聯合會南移預備]  
　　全國和平聯合會擬南移一節已見報端兹悉該會交際主任陸定庶務主任萬福華會計主任吕均已於前日到寗與李秀山督軍接洽後即偕郭引源來滬現寓先施公司東亞旅館據聞將就寗滬方面先行組織辦事處以爲該會南移之預備刻已與各方面磋商進行方法並聞總代表張敬輿蔡子民等亦將相繼南下外間所傳蔡子民近與聯合會脱離關係一節據門並非事實不過蔡氏近日除聯合會照常到會外對於其他各會有不願與聞之表示云 
[熊希齡由杭返滬]  
　　北京和平期成會會長熊希齡君前日赴杭公幹昨（二十一日）於下午十二點四十五分由杭回滬淞滬警察廳派隊在站保護 
[旅滬粤人電拒郭松年]  
　　旅滬粤人陳三民等致廣州電云廣州督軍署郭參議長鑒君爲桂人則不應代表粤省爲武人則不應列席和平會議此間羣情憤惑廣肇公所已通電反對爲君計似不應拂逆輿情過甚自貽後悔君與粤人感情如何當有自知之明祈自審之旅滬廣東公民陳三民等 
[政府否認公廨判决案]  
　　字林報二十日北京電云上海公共租界會審公廨受審義人派司利控告德華銀行清理處一案並判决原告得直事中政府已提出抗議謂清理處係一政府機關苟非政府指定審訊此案之公堂不能對於清理處施行裁判權上海會審公廨未曾得有此種權力是以此案裁判權之施行不能認爲合法中政府視公廨關於此案之判决爲無效作廢已飭駐滬交涉員轉知公廨駐銷云 
[委任没收敵艦之官員]  
　　前年我國對德宣戰所有駐泊上海浦江之奥國軍艦利捷號（西名）曾經海軍部飭令本埠海軍總司令派員看管兹因戰事告終此項軍艦自應實行没收充公惟該艦内機器物件盡被損燬已失駕駛之力經藍總司令呈請海軍部核准勘估修理改作淺水砲艦行駛於長江上下游一帶尙可應用現該艦機器業經江南造船塢修配整齊艦上砲門亦已裝設完備所有艦長武官輪機正等官長佐人員經藍總司令編配呈請海軍部加委分别飭遵辦理矣 
[德僑由浙來滬]  
　　僑居浙省莫干山之德國人鮑亞（譯音）夫婦二人並女孩一口因欲移居來滬呈經浙省軍民兩長核准給發護照於昨日由杭乘坐火車來滬當由駐站之憲兵送交交涉公署註册並請將該德人現寓租界住址復浙備考 
[第四期湘賑劵開奬紀]  
　　慈善救濟會第四期湘賑奬劵昨日在城内九畝地新舞臺開奬一切照前佈置聞未售出之劵尙一萬餘張由董事會公舉王一亭陸維鏞張賢清將存劵檢視封固又舉莫子經錢達三檢查存劵號珠計一萬三千一百三十九顆悉數懸示臺前上午十時各官廳代表均到場監視當將已售各劵之號珠計三萬六千八百六十一顆及彩珠八百八十九顆分别納入大小銅球十時半開奬十一時出第三奬爲二萬七各三百九十八號本埠鄭家木橋瑞源經售十一時一刻出第一奬爲二萬○○八十六號蕪湖老福興經售午後一時半出第二奬爲二萬六千三百二十三號本埠陳交涉員購去其餘各奬該會今日已有對號單發出兹不瑣載至午後三時半竣事 
[厦門路發生刦案]  
　　公共租界厦門路盛徑里柳姓家於昨晚八名餘鐘有盜匪五人碰開大門一擁入内直達柳之臥室各出手槍向事主及男女僕人嚇禁聲張翻箱倒篋搜刦舉洋二千數百元之金珠首飾携贓而逸迨老閘捕房得悉立飭通班中西包探前往兜拿盜匪早已遠颺該探即據情回禀捕頭轉禀麥總巡通飭各捕房中西探捕一體跴緝贓盜務獲解究 
[盜匪同黨候查明再訊]  
　　盜匪曾瑞樓前因糾黨持械夥刦北山西路三百二十二號門牌楊國襄家財物被捕獲解公共公堂訊供明確判解護軍使署按律懲辦旋由特另　關華探目陳雲忠西探目壳維香續獲曾之同黨王子雲（即王子幹）一名解經公堂訊押等情已誌前報昨晨又由捕房將王解廨請究經關讞員僵遇美丁副領事訊據中西探目禀明前情因判王押候切實查明於下禮拜二訊核 
[法總巡愼重年關防務]  
　　法捕房施總巡現以將届陰曆年終商界習慣賬目均須結束各店號夥往來收賬故途中行人身帶銀洋者居多恐有匪徒攔刧及宵小摸竊情事自應先事預防除加派中西越各捕巡緝外並諭通班包探四十餘名每探各帶暗差捕三四名不分晝夜分往新老兩租界嚴密查緝如遇形跡可疑之人即行拘案盤詰以清匪踪而衞商民 
[送洋須遵冬防定章]  
　　南市第一區警察署趙墨林署長前因開辦冬防曾經發有布告傳知本境各錢業各商家凡遞送銀洋時務須提早時刻不得於夜間三途遞送並須遣派年壯夥友棧司從事勿得再以年輕之學徒代送以免中途危險在案乃前日傍晚六點餘鐘時趙署長親自出外查察各處崗警行至外鹹瓜街見有一年幼矮小之人背負重物一包當向查詢據云係老正大信局代福來永號帶得銀洋八百元現須送往該號查收惟該號開設在豆市街距此有里許这路等語趙署長見此情形深慮危險是以知照該處崗警相隨護送至豆市街福來永號交納後昨日趙署長特派巡長王德山至老正大信局内傳諭嗣後必須遵照冬防定章辦理如有代送銀洋應提早送往更腚多派年長者伴送方免禍患如再抗違任意疏忽一經查獲以上情事定即予以相當之處分幸勿自誤云云 
[續誌閘北新餘里命案]  
　　寳山縣吉一圖地保陳友卿至上海地方檢察廳報稱虬江路新餘里十一號門牌中婦人被張雲祥戮斃張逃逸無蹤請爲相騐等情已紀昨報兹悉淞滬警察五區一分所派警將該號中之二房東張杏林傳署訊問據稱向爲醫生我家共有樓房一幢我居樓下樓上租有房客二家張雲祥與死者十月二十五日搬來住在前樓面不時見張進出身穿三百零一號制服據稱在某處充當巡表近來出入已不見穿着此項制服舊曆本月十八日下午尙未見死者下樓且無聲響當以情有可疑上樓探視見死者倒臥床上頸有刀傷痕跡想必爲張所害云云經該所警佐函送地檢廳一面由熊檢察官沈檢騐員等蒞場騐明死者委係咽喉受刀傷一處致命而死塡明尸格判令由堂棺殮發封交該地保收管熊檢察官返廳後將張杏林提案預審一過判令交保候飭派法警嚴緝張雲祥到案訊辦 
[工頭不服判判之覆訊]  
　　婦人徐吳氏控工頭趙老七故意誘伊夫徐金生入危險機器間内以致死於非命當經地方審檢廳訊明判决趙老七監禁一年八個月並撫恤屍屬洋三百元在案嗣因趙老七不服判决提出理由聲請上訴昨日午後該廳刑庭長端木棻會同屠李兩推事官並熊檢察官等情開合議庭審理屍妻徐吳氏訴稱三十五歲江西人向與丈夫同在前江西省長汪瑞　公館服役丈夫辭出後在浦東香烟公司爲小工舊曆十月二十三日下午工頭趙老七不知如何與丈夫衝突當時經人勸散趙即存意見次日（二十四日）趙故意誘夫入危險機器間掃取烟葉時機車應停而不停致夫頭部受傷急送醫院延至二十五日因傷而死請求伸雪趙供湖北人在該公司爲工頭此次徐之身死係自不小心與我無涉前奉判决因此不服上訴求鑒問官得供謂曰查此案已死之徐金生是日在公司做工時尙有同伴張三徐裕寳等多人工作檢察廳預審時曾將張三等傳案訊問據稱機器間之車於午前六時開車十二時停車下午一時再開六時始止是日爾命死者掃取烟葉時在停車期間爾竟不停致肇此禍且停車權歸工頭實屬故意殺人諭畢請檢察官陳述意見熊檢察官起而言曰趙老七上訴一節毫無理由應請審判長駁咽控訴云云問官遂諭辯論終結聽候宣判其撫恤一節屬於私訴部份據趙稱無此力量姑候會商酌减 
[訂購廢鐵案又訊一次]  
　　江蘇督軍省長同延穆安素律師爲代表在公共公廨控本埠永茂五金公司經理汪坤瑜違背訂購江蘇全省廢鐵合同着令賠償損失銀一百萬元一案業經由廨將汪供出該公司股東五人内之已閉同康運大兩錢莊股東李炳生傳案諭交十萬兩人銀並保無保與汪一併管押並將該兩莊房屋發封候查傳人證到堂再核各情已迭誌本報前日被告汪坤瑜李炳生之代表博良律師繕就聲請書投廨陳明反對原告所控理由要求准予將兩錢莊房屋啓封並稱查中西各國法律未有未進正式禀詞而先請給諭發封財産且原告律師改進之禀詞内稱損失三十萬然並不指明從何受及損失惟原各係屬官長而被告乃係平民應請堂上公正裁判而原告代表律師聞之起而聲稱博良律師所陳各節敝律師並不贊同因其對於本案情由均皆誤會請將聲明書取消提前排訊至於發封房屋因該兩錢莊業已到閉恐其財産散失係屬保護之意何謂侵犯云云繼由汪坤瑜前堂供出股東内之陳莊民延代表律師到堂請求减輕交保等詞旋由原告李齊軍民兩長委派來滬到廨觀審之軍法科劉科員投案證明被告汪坤瑜訂立承購廢鐵合同時言明限五日内交足鐵價洋一百萬嗣被逾期適值歐戰告終鐵價驟跌從商會及各方面調查核計應受損失洋三十萬元並將合同呈案請察質之汪坤瑜供詞狡展王襄讞核供商之美丁副領事判白被告律師聲請一層應即駁回所有請求啓封亦未便照准因着汪交十萬兩李與陳各交五萬兩人銀並保候展期再訊 
[檢查輪船帶土之嚴密]  
　　江海關威税務司因查得外洋來滬各商輪時有夥夫人等貪圖重利夾帶私土來滬銷售情事自應嚴爲搜查除諭令華洋抄班嗣後對於外洋抵埠各商輪務須檢查三次以昭嚴密外並令於檢搜時携帶大小螺絲釘絞板遇有情節可疑及可以卸釘起動鐵板均須開檢至船身底板爲度以絶私運而重烟禁 
[兵士不購車票之檢查]  
　　松滬盧護軍使以火車係營業性質無論軍民人等概須購票搭坐近聞有士兵並不購票强行乘車情事亟應檢查以肅軍紀昨特令飭憲兵第一連派撥憲兵隨車檢查遇有士兵乘車不購車票者即行拘解來署聽候從重懲辦 
[農民相慶得雪]  
　　本埠於昨晨彤雲密佈俄而降雪自晨至暮平地積雪寸餘四鄉農民咸額手稱慶謂可卜來歲年豐云 
[嚴定請領造屋照手續]  
　　滬南工巡捐局姚局長昨發通告略謂查本局工程處發給各項營造執照類多批註收進尺寸以及工程各種限制而細查各業主領照動工後往往有工程及收進尺寸與執照批註不符者兹擬自陽曆一月起凡業主領照營造房屋關於沿街沿路者當排砌牆脚柱脚測畫灰線之初應先赴本局報告再由本局工程處於三日内撥派專員往勘無誤并於執照上加蓋戳記俾資辨識務與批註相符方准動工此項執照應即懸掛門首不得私自内藏又各户所呈造屋圖樣亦每有與執照塡載不相符合者以致動輙更正稽延時日自本月起凡營造房屋各户須先赴本局工程處查明照規定丈尺確應收進若干然後繪具詳圖領照以省周折而免歧誤云 
[美裕公司開幕]  
　　昨爲公共租界江西路三十六號美裕公司開幕之期十時至十二時來賓陸續蒞止共數百人商會長朱葆三亦親往參觀均經該公司洋經理鍾君華經理韋君一一歡迎所佈置軍裝五金疋頭洋貨樣本頗多參觀旣畢賓主互相酬酢共攝影以誌紀念而散 
[各學校消息彚錄倉聖明智大學]  
　　昨日（二十一號）靜安寺咱哈同花園倉聖明智大學附屬中學四年級高等小學三年級照章畢業上午九時江蘇敎育會長黄韌之上海道尹代表余芷江及各界觀禮者先後蒞止羅迦陵夫人率同校長姬覺彌敎職各員學生等行禮畢各致調詞余芷江代表道尹致頌詞黄韌之演説文明二字倍極酣暢畢業生行授憑禮姬校長演説後各唱校歌而散該校明歲　辦文科大學預科業已招生報名試騐矣 
[明强中學]  
　　北四川路明强青年會中學校昨晚（廿一號）六時半假懷恩堂開第九次懇親會與會會員二百餘人首由會長方君平沈純和先後報告開會宗旨次全體唱國歌次馮釗光牧師祈禱唱英文詩（全體）次滬江大學校敎員嚴恩椿演説次滑稽偵探影戲二劇會員表演游戲（雙　）（卓别林）（老法學校之腐敗）等再次復旦大學蘇敎員表演幻術是日雖天寒雪飛而男女來賓仍多至九時許始散 
[守眞中學]  
　　北四川路守眞中學擇於二十二號下午五時舉行寒假畢業禮畢業女生爲勞碧珍陳麗琼並聞該校學生勉勵會會長陳賢志因事赴杭會員譚子欣周昌濬發起於二十四號開歡送會一切會務由副會長蔡文琴代理云 
[競雄女學]  
　　白克路競雄女學自選西首久興里後校舍較大今於二十一號行休業式聞徐校長擬於明春添設工藝科一班以發展家庭經濟增進女子能力定二月二十號（陰曆正月二十日）開學云 
[女子工藝學校]  
　　法租界愷自邇路瑞康里民國女子工藝學校昨日行高初兩等畢業式學生畢業者二十五人於下午一時開會校董到者有謝遠涵莊濓泉等由敎務長白中磊給憑名譽校長給奬傍晚始散聞該校因本學期學生發達校舍不敷將擬於陰曆來正遷移房屋擴充一切開學期定正月十六日 
[韓範女校]  
　　新閘梅白格路頤康里坤範女子中學於昨日下午二時行寒假休業禮學生百餘名各界來賓到者三百餘人有戈鵬雲錢文範等演説並擇成績優美諸生給以奬品迨散會已鐘鳴四下矣並聞該校定明正十六日開學云 
[賢學校]  
　　新閘愛文藝路捕房對面毓賢學校於昨日舉行年假工並給國民科畢業證書及各級奬品此次畢業者爲趙時升許賢權陳芝奎趙世善王賢望莊鎭芬周鶴皐張鳳岡鍾世璋蔡秀英等十人該校夜校部亦於是日行休業禮得奬者爲江保林楊兆棠周祥生周振亞倪潤身許賢權陳紹炳等數人該校定古曆元月十六日開學聞今已聘定陸惟吾桂左才等數人爲下期敎員云 
[同岑小學]  
　　九畝地同岑小學校設立於青蓮前院内開辦已及十餘載現定於一月二十三日下午一時舉行第七届畢業并表演學藝已由校長林稚周柬請各界前往觀禮聞該校來春推廣學額招收新生開校期定於陽曆一月十六日云 
[通惠小學]  
　　打鐵浜滬紹水本工業私立通惠學校自湯頌康擔任校長後大加整頓成績頗佳現已聘定富有學識經騐之敎員敎人來歲再謀擴充以免來學者之向隅昨日下午二時舉行寒假休業式并定舊曆正月十八日開學 
[培本小學]  
　　閘北寳山路口培本小學校前日（星期）下午一時行第三届畢業式一切布置及招待悉由學生擔任首由敎職員學生向國旗行三鞠躬禮次校長朱企民報告歷年辦理情形次學生演習各科成績均請來賓隨意指點數人命題試騐如讀法作法書數等科次給憑次盛炳華夫人演講家庭敎育又次則敎員滕肇乾等演説而散兹錄男女畢業生名次如下甲等女生黎懷貞男生袁榮枝乙等尤介綸黄兆焜黄達芝 
[崇倉學校]  
　　新閘大通路新康里崇倉學校於本月二十日舉行寒假禮並演各種游藝聞於明春正月十二日開校云 
[羣學會英文夜校]  
　　羣學會英文夜校成立三年本届於陰曆二十日起寒假三星期昨將大考分數揭曉兹將最優等諸名錄左（甲級）楊廷漢湯爕堂（乙級）賈視灼顧全才楊菊生范因濤許芝榮鄔烈罐陳竇林（丙級）范恩章孫秉忠嚴志彤（丁級）黄正心錢如生顧文寳沈仲華 
[浦東高小聯合會在滬開會]  
　　浦理洛邑共有高小十餘校此次由川沙陸叔昂奉賢朱振華南滙馬蝶醒等具函定於陽曆一月二十一日開聯合預備會二十二日開成立會於本埠浦東同人會内昨（二十一）日午後一時起討論草章並集議進行辦法至四時始散遠道到會者天雖風雪頗不乏人今日（二十二）午後一時起開成立會 
[青年會今晚開同樂會]  
　　今晚（二十二號）八時四川路青年會爲歡迎會員起見開同 
 
 

Page 11

 
 
樂會請前湖南督軍劃入熙演説尙有韓秉謙戲演各種幻術如中國音樂花會滿台非花不見巧要花　中國幻術平昇寳塔幼童技術木箱脱身等届時必有一番閙熱也 
[普濟善堂施衣給米]  
　　虹口普濟善堂辦理善舉已有七年兹届歲暮循例舉行施衣給米現棉衣散畢正在捨米凡待哺嗷嗷者可往領取 
[南滙沙田局員卸任]  
　　浦東南滙縣沙田局局員答仁　聞已於日前卸差繼任者爲劃某云 
[崇明縣知事赴寗]  
　　崇明縣知事賴豐熙因該縣分治問題在滬會議後於昨日起程赴寗面謁齊省長報告一切 
[分解國省兩税之辦法]  
　　上海縣知事公署昨接財政廳訓令云查漕忙國省兩税屬行劃分本廳新訂征解簡章數旬報表式呈奉省長核定令行即爲劃清界限起見所有各該縣報解税欵亟應遵照定章按旬交納將正省兩税同時分别交庫不得籠統參差以便稽核其解欵辦法國税按照中七交三分成交納省税概交江蘇銀行毋再舛誤合亟令仰該知事遵照辦理 
[滬南工巡捐局催繳税欵]  
　　滬南工巡捐局姚局長查得陽曆民國八年一月份徵收之地方税適值於陰曆十二月年關之際雖經税務處派令司員從事收取無如中華路民國路等處之居户往往對於繳納地方税任意延緩以致迭催罔應當此局中公欵奇絀待需孔殷一切支配均賴税項爲供應萬難再任抗延爰商税務科長許人俊知照各員司迅將經收税欵嚴行催收齊全限於小除夕以前併數措繳其餘認包各項税欵之商人對於本月份應繳之欵以及尾欠找欵統限二十八日分别彚繳清楚以重税欵 
[檢查印花税之結朿]  
　　淞滬警察廳長徐國棵查得印花税大檢查一事於陰曆十一月下旬通令所屬各區署所舉行以來現已將次竣事正待結束詳報是以通傳各區署所警正佐迅行傳諭存留簿摺之各店商將簿據摺子領回照貼足數外數章分繳罰金並令各該警正佐將每署每所經罰欵項若干詳細列表造報來廳以憑彚總詳報上台查核 
[緝私隊長巡緝私鹽]  
　　蘇屬緝私第二營第一隊長張秉月以現值陰曆年開浦東一帶私鹽充斥尤恐乘此混入内地特於前日禀呈薛營長親率巡船赴周浦川沙南滙各防地巡哨一週 
[護軍使派員考試營兵P ] 
　　松滬盧護軍使以所部陸軍第十師全部各旅團營每至年終應派員考試各長官學術各士兵操法以覘成績兹届考試之期除通令所屬預備考試外並於昨日委令李參謀長分别定期考試矣 
[馬鴻烈請假回籍祝壽]  
　　松滬護軍使署參謀長馬鴻烈氏因伊父於舊曆明年正月十三日八旬壽辰故於昨日請假起程遄回直隷高陽原籍辦理慶祝事宜 
[徵收烟酒牌照各之波折]  
　　江蘇二區上崇川太嘉寳六縣烟酒牌照税民國七年由商人顧元基認辦因欠解所認税額自八年始經財政廳委任新商陳傑承辦該商於前日超先從寳山縣開始微收當派司事在寳山路王家宅一帶查得舊商顧元基從前辦法係託地保代收各烟酒舖户繳税者往往僅給收條一紙不發正式牌照致流弊百出正在逐户清查詎舊商串出多人與該司事等大起衝突後經五區二分所崗警到來始各散去昨日新商陳傑已據情呈報二區烟酒公賣局長李崇　請示核辦矣 
[兩逃婢迷路]  
　　淞滬游巡第四隊巡警昨在浦東陸家嘴地方查獲迷路女孩李龍芝李鈴鳳二名送經三區曾署長詰據李龍芝聲稱年十四歲崇明人李鈴鳳十一歲係與龍芝同胞姊妹前年由父帶至上海賣與偷鷄橋恒德里某姓家爲婢女得洋一百元現被主母等毒打不堪其苦是以逃出等語曾署長騐得該二女眼角口唇等處均腫判送司法科發落 
[冒名詐財之察破]  
　　前晚浦東太古公司碼頭奉天輪船下貨之際有湖北人陳國彬鍾有才余家志等冒充暗差巡丁向旅客搜查烟土詐欺取財當經該輪船主察破立用電話通知水巡捕房梅捕頭飭派探捕前往將陳等三人拘解捕房昨日轉解地方檢察廳訊辦 
[冒名騙洋禁押三月]  
　　無錫人俞復祖於去年九月二十號之前以與傳豐順合股購買杭省廢鐵爲由假冒傳之名義書寫信函向傳弟傳豐發騙取洋一千元被傳偵知控由老閘捕房飭探陳桂艸與西探開納將俞緝獲昨解公共公堂即據原告傳豐順偕證孫寳善到堂證明被告冒名書信向傳豐發騙洋情形並將信函呈案請察詰之俞供因經濟困難出此下策求宥中西官得供姑念被告年輕從寛判押西牢三月以儆 
[私賣燈吃之懲儆]  
　　紹興人龍紀田在九江路（即二馬路）三十七號門牌某招牌店樓上私設鴉片燈吸之所容留王森慶李小亭等四人在内過癮被總巡捕房西探目海明惠查悉於前晚協同華探前往將龔等五人拘獲連同烟具帶入捕房昨晨解送公共公堂經中西官訊悉前情判龔押西牢九月王李等四人各押三月以儆烟具銷燬 
[宗東僧被控案又訊一次]  
　　日商鈴木格三郎延律師在會審公廨控新閘瑞康絲廠股東及經理宗東僧不理永豐繭行欠欵等情前日由廨傳訊先由原告代表律師上堂陳述案情要求公堂補傳韓柱記等各股東到案併追即據宗東僧之代表博良律師辯稱原告請求補傳各股東敝律師並不反對惟被告之股東係十五股中之一份應請准予被告按照原告控數以十五份之一數目交保被告之合同因未知原告律師欲看故未帶來至於各股東之名姓住址堂上可以檢查朱斯芾律師代表原告控告宗東僧之案卷云云張襄讞核供商之日副領事林出君判宗交二千元人洋並保候傳各股東到案再訊 
[法公廨傳訊押店被控收贓案]  
　　鄭洽記土棧主鄭幹卿前延達商律師爲代表至法公堂控昇康押當主鄭仲屏收買盜贓烟土一案傳訊後該押當由經理鄭子廷學徒王子光代到否認收贓判着各交保候訊得情已誌前報昨又傳訊先據被告巴仁律師聲稱此案已由英公廨訊明判令註銷今原告又至案下具控乃係第三次起訴請求堂上函詢公共公廨原告控案是否因理由不足註銷且此案未具控之前原告律師曾偕英界包探同至昇康押當四處搜查致將賬簿摺子取去迄今未呈公堂究竟如何意見請爲察核鄭仲屏係在原籍因另有訟事故未到申達商律師聲稱敝律師與英界包探同至昇康搜查與事實上並無關係英公廨因此案發生在法界故此略爲詰問諭仍投法公廨起訴故又投案具控請核被告律師又稱請求堂上詰問見證究竟遇見昇康店主若干次詰之見證林天生稱商人於前月間在電車上八月間又在虹口小菜場共見過兩次是實昇康總經理許六生稱店主實於正月間回籍迄今未曾到申且商人與林天生素不相識是實中西讞員判王鄭兩人仍交原保出外候再覆訊核奪 
[經理舞弊之訊判]  
　　久豐榮記股東黄金榮陳世昌吳炳泉前同至法公堂控股東兼經理吳俊德私自舞弊洋七千八百八十六元求追等情判交保限繳嗣因吳無保管押在案昨又届限提訊先據原告請求嚴追詰之吳俊德供商人實在一時難以措全仍求寛限可否先行措繳洋三千元餘欠請求交尋常保出外設法理商中西讞員判展限三天准予先繳洋三千元如違究辦不貸 
[積竊禁押九月]  
　　積竊江陰人繆阿七因竊取北浙江路二百六十二號門牌孫鹿堂家小孩金鎖片金練綢衣等物被包探沈阿岳查獲吊出原贓昨解公共公堂經中西官訊實判繆押西牢九月以儆 
[劣孩發押習藝所]  
　　劣孩袁小仔陳小岩陳龍生串黨在西蘇州路十四號日商第五紗廠内竊取電繳三百尺消贓與閘北張耀春張陳氏被該廠日人馬託蓋偵知控由捕房派探將三孩拘解公共公堂訊押在案昨晨又由捕房將袁等三孩解廨經中西官訊供明確判袁與陳小岩各押習藝所三年陳龍生從寛開釋並着移提收贓人到案訊究 
[打鳥悮傷小孩]  
　　日本人水田景一前日持槍在閘北潭子灣地方打鳥適江北人陳鄭氏之九歲子學奎在彼游玩致被該日人悮將該孩耳朶手背擊傷由四區派駐所巡警到來將日人及孩一併拘解司法科段科員諭解日領事署請辦 
[工人毆打車夫之懲罰]  
　　小車夫鄒爲友鄒爲之兄弟昨由某棧雇運煤灰經過恒豐路某燈罩廠前該廠工人熊世田疑鄒等運送之煤由廠内竊出遂同李國仁彭亦卿單亦忠將鄒等圍住蜂毆後由四區二分所崗警查見一併拘解司法科經段科員訊明判熊拘留半月李彭單三人各罰洋五元以儆 
[淞滬警察廳批示四則同生典當批]  
　　來呈已悉查租界捕房分送失單專爲便利稽查失贓起見而於吊贓手續仍應遵照省頒木榜章程辦理該商隷於本廳管轄區域當然享有給本取　之權利事由官廳爲之主張初毋庸鰓鰓過慮也仰即知照 
[顧錦華批]  
　　呈悉查爾子聚賭滋事迭經該管警所拘罰有案此次預審亦復當庭自白本當押候查明究懲姑念該民具呈請求有嚴加管束等語父知子惡而能督促悛悔尙非砥犢之人准即從寛覓保開釋以啓其自新之觀感倘再犯案違捕定予嚴懲不貸 
[陳王氏批]  
　　據呈王普來設計誘騙致遭陳榮秦姦污吞物各節但此案旣經陳訴四區警署有案仰候令行該區傳集人證解廳訊明核示可也 
[丁阿毛批]  
　　據呈詞出一面所請給傾船只之處未便照准仰即將曹阿四尋交到案以憑訊明核辦 
[誌謝]  
　　昨承商務印書館贈第九卷第一號少年雜誌一册謝謝來件 
[駁金業全體對於上海交易所主張分辦意見書書（續）]  
（上海交易所發起人盛丕華） 
　　原書謂此在情理上不能合辦之理由二 
　　按交易所發起人俱爲各業之領袖即無異代表各業今該業指爲少數商業中人不能發起創辦交易所果如其説必各業人人發起創辦交易所時方能代表多數同業全體之眞意則河清難俟雖謂中國交易所永無成立之望亦非過言至謂權力能否致各商帮全體盡入於交易所此語尤　不通蓋在交易所交易者爲經紀人初無各商帮盡入交易所之必要其經紀人能否得需要供給者之信任全在乎組織之善否及信用之厚薄不在乎分與合也如果組織不善信用不足雖各業分辦有何益哉此原書之理由不能成立者二也 
　　原書謂此在事實上不能合辦之理由三 
　　夫各業之向有習慣其善者存之其不善者去之於訂定督業細則時當然酌量採取若必謂性質物類種種相同者始能爲一個交易所則證劵與金銀性質物類同於何處果如其言則一業且非數交易所不能行譬如證劵一項有中央公債地方公債公司債輪船股票鐵路股票銀行股票等多種名目不同種類各異豈能將種種不同者而一一分辦耶此原書之理由不能成立者三也 
　　原書謂此在人才上不能合辦之理由四 
　　交易所非普通商店可比必須專門人才始克勝任故徵求學識兼優熟悉情形之人才實爲公司重要之事件吾國交易所人才之缺乏無庸深諱然正維其缺乏地愈覺分辦之不可蓋分辦則種類旣少收入自　勞不能重金聘請賢能必將以一知半解者濫竽充數而致公司於失敗者爲多種各辦則種類旣多收入　豐自得以重責延　專家規劃進行俾組織日就完備若有經騐之商帮中人謂爲商業優秀分予則可謂爲交易所專門人才則不可旣知爲華商全體初次創辦之偉大事業而可責令輕於一試乎此原書之理由不能成立者四也 
　　原書謂此在實際上不能合辦之理由五 
　　各業定期貨物之交易在今日尙未發　固矣然謂其問絶無定期交易則又不然現時各業買賣問雙方互相信用而成立定期交易者甚多蓋各種貨物均有賴於定期交易始能流通譬如甲地有某種貨物價值爲六而上海市　爲八則一而在上海賣出期貸而一而向甲地購入之共間運送起卸時間綽有餘裕若只有現貨交易勢非先將甲地購入之貨運送至埠不能出賣萬一運送在途之時價已跌落其虧本可無待言故非有定期交易不能免此種危險然非得信用確實之機關爲之保證仍不能收其效用是故各業對於定期交易非不欲也實無信用確實之機關爲之保證不敢冒此危險耳然則欲使定期交易之發遼非　有交易所爲之整理而助長之不可質言之即非有交易所不能爲定期交易也今金業欲使各業期貨交易發達之後再辦交易所何青學養子而後嫁之同一　議也此原書之理由不能成立者五也（未完） 
來函 
[清眞寺來函]  
　　敬懇者敝寺頻年冬有施放棉衣之舉本届以開辦稍遲購覓不易曾經懇由上海中國紅十字紅會慨助新製棉衣二百五十件惟敎中窮黎待領者尙衆昨又蒙上海中國濟生會慨助新舊棉衣共計百套讀該會董陳潤老諸君公函曰兼籌並顧仁人之言其利也溥除經專函該會道達謝忱並擬稍盡棉薄藉答高誼外用特敬請貴報賜登來函一門以揚仁風而維善舉上海清眞寺同人謹啓 
[周載明來函]  
　　鄙人日前由北赴寗及抵浦口見江灘一帶堆積貨物上面及四週雖經遮蓋着地一層盡行潮濕際此嚴冬雨雪交侵約計損失定非淺鮮且北段客貨來源擁擠往往貨駁過江各轉運公司又因貨車缺乏不肯隨到隨起將來愈積愈多而虧損定無限量詢之友人據云滬寗一路貨車缺少雖經有人請求交通部添派車輛將存積之貨早日裝運而該部竟置之不部現届陰曆年關伊邇商家委運貨物竟被沿途延擱以致不能脱售商人血本攸關受此重大虧耗情何能甘前大總統就職宣言注重民生主義今交通部旣不多添貨車滬寗兩處到達地點又不多蓋棧房致客貨抵埠時無車可運露天堆積旣無保管之方又乏疎通之術視客貨如土苴置民艱於不顧揆之民生主義實大相違背鄙人亦貨商一份子目覩此種情形難安鍼默爲今之計應由政府趕緊設法於滬寗一路多添貨車並令該路站長將存積之貨早日裝出且陰曆年内商家各賬均待結束貨物多一日之流通即商民輕一日之擔負爲此具函請即登入貴報以冀政府之垂察焉專此順頌日祉貨客一份子周載明謹啓 
雜評二 
[軍人與鐵路（庸）]  
　　兵士無票乘車此風倡自張動而浸淫及於各省年來津浦等路無票軍人往來自如踵趾相接不特妨害路局收入抑且擾及旅客之安甯武人之蹂躪交通機關除扣留車輛外此其最著者矣滬杭甬路此種現象比較視各路爲少雖由於所處地位不若津浦等軍事關係之繁然亦當局顧念路政不肯自恣所賜觀於盧使之約束部下嚴查無票乘車可以知其故矣 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
閒談 
[釋嗜好] [  周鍾淇]  
　　法總理克勒滿沙權力之大聲望之隆無與比倫平日起居絶無特異之點勤於政事終日無倦容（見九日本報）人謂其無嗜好也吾謂勤於政事是即氏之嗜好也原夫嗜好本有精神的與物欲的區别特氏之嗜好爲精神的非物欲的目吾人物欲的嗜好盛行於世開口嗜好鮮不認爲賭吃嫖摇之一種代名詞是故贓官墨吏亦有以嗜好太深斥黜之者嗚呼使嗜好而爲精神的雖法之總理亦不過如是吾人方將崇拜之不遑斥黜不亦冤哉然在斥黜者之心目中祗認嗜好有物欲的而無精神的嗚呼其然豈其然乎 
老申報 
[比匪宜防（見光緒元年八月二十九日）]  
　　宗室英三曁安瘸子罪干發遣已列前報然良莠不齊作奸犯科者仍難絶跡昨得京師人所述一事固有與之相類者特尙未發覺姑逸其名焉義德館者京都齊化門外之回回茶室也地當要道座近城闉每逢春秋佳日瀹茗者其門如市近有延陵某甲擁多金車馬衣服不與人同一日出郊入此室處無不屬耳目也蓋齊化門一帶土風古朴類多大布之衣不若南三門之裘馬麗都翩翩少年司空見慣也隔座有乙丙兩人仰攀清話代付茶貲甲方謝不敢當然茶博士已將錢入筒不能璧還只得聽之而已因叩兩人邦族則知皆籍隷旗常甲與寒喧旣罷便起辭去乙丙固請走馬南城甲雖不樂與偕然少年子情興本豪且以南城花柳冠冕京都不覺驅車同去至則瓊筵坐花羽觴醉月互相酬酢而甲便玉山頽矣時夜漏已下魚鑰重關甲憂形於色無下榻處乙曰君豈謂臥榻側不容人鼾睡耶不嫌褻尊請信宿於此倘必欲歸即與君倒趕城而入可也蓋正陽門三鼓啟關以便早朝者進俗謂之倒趕城也甲恃此無恐並復暢飲至鼉更三下乙丙送甲以歸旣進正陽門乙謂丙曰彼非不住齊化門耶距二十八里而遥車行轣轆恐致傾吐令親違此不遠不如借渠一宿免勞跋涉也丙曰諾至則獸環雙扃居然巨家啓扉入甲醉眼糢糊覺陳設精美然不暇叩問誰何宅第一倚枕即入黑甜鄉裏翌晨酒醒則身臥繡闥中旁坐一麗者睡眼惺忪曉妝甫竣方大駭欲拔關而遁然已履聲槖槖一頎而長者迎面來矣甲雖呶呶致辨謂乙丙引之來前而其人即集上下諸人等使之辨認則所謂乙丙者已無影響由是大呼鞭朴且囑送官甲叩首求饒自願罰鍰贖罪遂書劵千金兑交訖將人放出復書不合夤夜入人家筆據一紙交執後再費二百金贖回此劵細查顚末頎而長者及乙與丙皆彼牟尼一串云 
新拾遺 
[德人退走之詭計] [  谷僧]  
　　（一）當此次大戰中德軍實行興頓堡軍隊退歸之計劃也力籌善策阻碍協約軍隊之蹤追緊隨其後其布置各種阻碍物於追軍必經之途中其方法甚多而協約軍受苦最大者莫甚於德軍所布置於途中之大鐵刺板此厚板上揷置鋭利剛强之鐵刺遇之者無不流血淋漓痛不可忍德人布置此板於沿途及戰壕板上覆以草葉及其他可以蔽人眼力之物俾追軍於怱促急進時未之細察面罫其害蓋緩敵之一法也後雖爲協約軍所察覺其受累已多矣 
　　（二）曾在西方前敵服務之美國青年會書記耶迫君嘗有言曰人生精神作用蓋甚奇異以吾經騐所知當兵士在前敵略有餘隙之時吾儕略設法供以少數之娱樂品其與兵士以愉快殊非淺鮮斯語誠有味乎言之然德人即乘此微意而施其詭計某營中曾有一風琴勝後攫自德人者風琴亦娱樂品之一也詎知於風琴中藏有炸彈其點燃線則繫於琴中某音符設彈琴至某音符時炸彈即可應機爆發肆其傷殘幸爲美兵於事前察覺未受其殃亦云幸矣 
　　（三）（痴漢詭計）一名詞實英人稱中含炸裂物之（僞軍人）也此僞軍人實德人特制以陷其敵人於死地之一法其製法全以科學方法爲之外形則圖繪裝飾惟妙惟肖無論何人僅微囑之立刻炸裂粉身碎骨無所逃避幸英軍預存懷疑愈益謹愼未受其愚而先觸之詳察之後始知一羣僞軍人非他蓋一極精巧裝置之炸裂物也 
　　此僞軍之情狀消息至美國時（本文係譯自美國科學雜誌故云然）未解釋其何故能一觸即行爆發即英軍正式報告至美國時僅言其外狀及危險情形亦未詳其内身結構於是猜疑論斷者頗多然究莫明其眞相也 
常識 
[木工雜綴（一）] [  茗茹]  
　　吾國工業之衰微人民生計之退步日將一日觀乎木工可知溯自公輸之木鳶墨翟之飛機諸葛之木牛流馬楊么之激水飛輪其木工之精巧蓋莫過於是然猶不克發揮光大者以後世不能繼續研究遂至僅若曇花而已近觀東西木工其製造之伶俐裝飾之精美誠堪嘆羨不置余由寗校畢業歸來即事考查各地木器觀察其裝飾研究其製造略有心得爰特一一錄出以供海内同志研究稍資參考 
　　一木板變形　邊木製板極易變曲可以水煮之移時置鐵板下壓之（或石板）俟乾無不還原或以火烘其弓面而濕其曲面亦可又余在校製抬球板旣成而弓擬如上法治之恐致損板面之光思得一法將曲面向内掛之壁上不數星期竟平亦善法也 
　　二接筍注意　筍縫往往不能密合皆因角度不準所致然角度每不易準後得諸老于木工者云俟筍之旣接成也有不密處復以鋸沿縫鋸之（不可鋸斷筍頭）用鎚略鎚即合若仍不密則仍鋸之數次未有不密合如無縫者 
　　三木花象嵌　象嵌者取各色之木片編成山水人物嵌入木器表面也未聞有用木花者去歲在校時購得日人所製文具盒二精美可觀雖兩不相同而其表面之裝飾則一法耳初視之無異用彩色筆繪者繼細審之且取沸水浸之未幾即脱下如紙蓋即木花也考其製法係用桐木鉋成木花浸以各色吹乾按圖依切紙工切後仿象嵌法嵌入次用假漆抹之即得 
雜錄 
[黔南竹枝詞二十首] [  徐覺民]  
　　幾日天晴薄霧開扶風寺喪自徘徊梳妝更比尋常麗知是貪看孔雀來合家團聚門春風六骰抛來雪碗中郎得探花儂榜眼小姑偏奪狀元紅一刻千金莫亂抛閨中少婦笑相嘲問郎今夜猜燈謎奪得檳楖有幾包屈指懷胎十月過弄璋弄瓦樂如何娘娘勝會郎爲首紅蛋今年煮幾多作吊人家幾素娥進門先自掩秋波嬌啼滿屋聲方息鼞鼓鼕鼕唱孝歌湘裙百摺露雙鈎嬝嬝婷婷半帶羞生怕長街青石滑幾回扶遍婢肩頭山名相寳聳烟鬢銅鏡消磨漬點斑若使清明如皓月與郎雙照好容顔金筑從來近鬼方離魂最怕小兒郎每逢女伴歸來晚纖手親拈一炷香不問通家與各家竟將姊妹喚姨媽饒他月夕花晨候雜坐時聞笑語譁看春士女總傾城倚檻當窗百媚生囑咐小青簾莫下恐郎着眼不分明除夕青苗到處逢雙携曰杵爲人傭沿門傍户無休息糯米粢粑細細舂赤脚芒鞋一色青茨蔾山查賣長亭清晨更喚姨媽菜苗女嬌音頗耐聽農工商賈本殊途男女偏將碧作朱買得小鬢充使女老爺太太滿稱呼舍南舍北哭聲哀新鬼還邀故鬼陪展盡孝思無覔處西門河壩紙錢灰歲逢十月朔無違冥路應愁雨雪霏一個紙箱收拾好仙郎墳上送寒衣聖泉有水不愆期旋漲旋消日幾時敎郎細數青錢試否泰盈虚好自知　樓高起北門橋一曲梨園把福邀紅袖青裙圍兩岸嬌聲欲混晚來潮吹手人伕滿路遮阿郎度禮愛奢華除將首飾衣裳外果餅猪羊並米花扇套荷包滿鏡奩豪家嫁女愛觀瞻全堂木器皆金碧退步床雕三道檐三生有幸語難憑嬝娜丰姿力不勝君子庭前通一問美人偏呌冷冰冰 
小説 
[社會小説青年鑑（三）] [  載英國小説雜誌（君玉譯）]  
　　（二）婦人之言不可輕信 
　　時旣届予遂如約而往旣至即有臧獲導予入宓爾培夫人之妝閣覺其陳設精緻但皆時下流行之品實與昨日謂嗜骨董之語適相矛盾於時室中温暖無倫而香氣且氤氲一室似用香料薰之者嗟乎讀者予處此室中幾於骨節皆酥時夫人方臥小榻之上粉紅裀褥繡爲繁花衣紅綢金繡之長袍美麗之狀直如天上仙子見予入則即歙然起出其纖纖之手與予相握曰儂親愛之俠士遲君久矣幾使儂望眼欲穿儂初以爲君不至矣今果戾至實使儂感激至於涕零予聞語慍曰予極願爲夫人効奔走夫人當知予心奈何謂予不至夫人展輔笑曰君眞俠士儂知過矣與君初交乃至誤會自今而後儂當信君矣嗟夫吾人咫尺天涯以致數年以來未獲一面至於今日竟得謀面幸何如之言次取杯茗餉予予且飲且曰夫人果以何事見委請有詔予夫人聞語雙頰頓頳呼吸頻促兩手撫其酥胸現爲無限悲痛之色旣而曰屢屢擾君儂實自覺不情惟儂兹舉實出萬不獲已儂不嘗告君彼惡魔待儂殘酷至欲以縲絏加儂之身乎此事儂初非妄言即如昨日之日偶爾造訪女郎嘉露爾及歸乃亦大遭辱詈謂儂不應隻身外出果欲出者須與之偕且謂儂所以獨行踽踽者必爲私奔幽會即予往省吾母彼亦不許儂往今吾母病且垂危矣儂欲往視而彼惡魔必欲同往然彼果往者適足以促吾母之死蓋吾母之痛疾彼者實較吾爲深也儂每接吾母手書命儂日往一次坐其榻次聊破病中岑寂晚餐而後即令儂歸而蘭司德堅不許謂果往者非與偕行不可以是遂不果至今猶未成行今儂所有求於君者無他即爲此一事耳君不見桌上之小瓶乎其中蓄有一種劇烈之藥劑惟君須知此種藥劑實於人之生命絶無妨害祗服少許即如孩提昏昏睡去睡凡兩小時即醒蓋催眠劑也今日予當與彼惡魔同來君家晚餐煩君投此藥劑於咖啡之中惡魔飲後君但備一安樂椅令之安睡儂則乘此時機奔赴阿母許一省其疾不俟其醒即返此事在君實不過一舉手之勞耳除累君相伴兩小時外初無其他難事也惟願君見許不拒儂請則儂感激無旣矣予聞語初不謂然蓋予一生磊落行使鬼蜮實非所喜今以一女子而令作此事益起疑惑夫人見予猶豫之狀則即嗚咽曰嗟夫泰拉先生君得母因儂不情之請有所憎乎然儂爲阿母故不得不出此一着也言次已向小榻倒臥掩面嬌泣予覩狀良有所不忍則亟趨前覺其酥胸方翼翼而動爲狀至爲可憐因毅然曰夫人誠可憐哉予必力任兹舉以成夫人之事總言之予必使夫人享受一宵之自由耳 
[自由談之自由談] [  蠖時]  
　　讀十七號貴報時評不禁喟然有感夫岩枯木落水盡山竊蟄蟲咸俯旣久届此春光明媚佳日融和新年一月已過其半試以舊曆時令論之當在雨水京蟄之間諺云京蟄鳴雷蟲蟻翻身固若類蠢蠢欲動之時也雖運化之使然亦天時之應瑞乎 
[特請醫學顧問]  
　　醫學上投稿關係人生利害非淺貿然登載殊有不安本報特請医學博士陳一龍先生為名譽顧問 
 
 

Page 15

 
 
   
 
 

Page 16

 
 
   
 
