# 1891 - 229 - 4906588

 

Page 1

 
 
[附送捐册]  
　　本埠廣益善堂設在滬北虹口凡養老卹孤施醫給藥贈棺槨送衣米各善事靡不舉行惟是素無恆産全賴諸善長源源接濟兹特印安懷册萬餘扣託本舘隨今日報分送此册以三百六十文文爲一愿多多益善少少無嫌務祈各發婆心慷慨輸助幸甚盼甚 
[新印東池草堂尺牘出售] [  申報舘啓]  
　　東池草堂尺牘係會稽謝帆初先生所著先生以軼羣絕類之才平揖公卿展抒素抱名動一時是編特緖餘耳烏足以窺全豹然其中清言霏玉好語如珠有根柢有性靈有抱負非洗目上池水者不能道隻字特以新鉛排印公諸同好卽日出書每部碼洋八分請向申報舘帳房本埠申昌外埠申昌及經售申報人購閱可也此佈 
[論省獄釋囚]  
　　前報載江蘇巡撫剛子良中丞酌定新章通飭各屬大略謂琴堂明鏡難照覆盆覊押之中易滋流弊嗣後非要案人証不得久滯外監等因並派幹員赴各處會同良有司將未結之案立時判斷或責或釋不准停滯閱至此不覺喟然而歎曰中丞之軫念民依體恤罪犯果若是其無微不至哉墻覊押之易滋流弊非一日矣牢頭禁卒管監家丁大率以收押人犯爲生發錢財之計初收監時卽需索陋規百般恫喝城狐社鼠一律分肥收押人犯旣出此項規費雖在黑暗獄中亦得逍遥自在飲食則精潔也床榻則清淨也手銬脚鐐亦可私下開脫也親戚朋友亦可往來探望也至於不出規費之人犯則多方凌虐任意蹂躪待之如奴隸視之若犬豕三餐不飽一榻難安生趣都無面目如鬼待其受苦不過央親託友典物質衣以阿堵物爲轉圜之計若輩始笑逐顔開人非鐵石其甘於挖肉補瘡以圖暫濟目前者固不足怪而若輩之很心竦手則不特爲王法之所不容抑亦人心之所共憤也若輩旣以收押人犯爲生發錢財之計自然願押犯之常满不願押犯之常空遂與劣役蠹胥通同一氣上下其手於錢債細故紛爭小案本可一訊卽釋者往往故意稽延累月經年暗中擱壓官不問犯不釋也以小民有限之脂膏供胥吏無窮之慾壑天下疾首痛心之事孰有過於此者乎地方有司旣膺民社之責原欲登斯民於袵席然耳目旣有所難周思慮亦有所難徧於此而欲革除積弊俾　　者得於鞭扑之餘永荷生成之德惟有隨到隨審隨審隨結之一法庶民隱得以上逹人証不致株連案牘早結一日卽免一日之擾累爲小民培元氣卽爲獄吏樹風聲彼以鄕民爲魚肉以官府爲傀儡者尚能顚倒從心指揮任意也耶昔曾文正公總督直隸時整頓吏治嚴定例章飭令各州縣於民間詞訟籍記數目每月共有幾案已結者幾案未結者幾案月終繕成清册上之督署分列四柱一覽了然以結案之多少定居官之優劣於時牧令奉行惟謹積案爲之一清厥後他省踵而行之未嘗無成效可覩所惜者有治法而無沽人陽奉隂違始勤終怠雖有良法美意亦必終於澌滅而後已乃歎剛中丞之派委幹員分赴各處會同地方官清釐積案其中固煞費苦心也大抵爲牧令者苟不以民生之休戚爲一已之休戚則政令必多廢弛吏治未能振作奸胥猾吏從旁窺伺意旨得以爲所欲爲其尤甚者則利慾薰心且與胥役通同一氣廣使神通卒致爲所挾持雖欲擺脫而不得身敗名裂參劾隨之衆謗交興道路以目誤國殃民之罪誠不能逃更有以武健嚴酷博循良之譽者下車伊始嚴辦土棍逮治豪强堂以下竹肉聲喧堂以上威容嚴肅當此之時豈不自以爲盡心民事力圖報稱耶然矯飾於一時未能持之以恒久詞訟則遷延不結獄囚則日夜號呼尚以爲政務殷繁未暇顧及瑣屑嗚呼官之所謂細事民之所謂大事也視爲細事而漠然置之淡然處之孰知覆巢之下無完卵久訟之後無全家乎故欲博長厚之譽著廉幹之名必以清釐積牘省釋人犯爲第一義此次剛中丞通飭所屬認眞辦理洵屬當務之急上之所好下必從之自此犴獄一空公府草生訟庭花落刑措之風不難復見於今日其於吏治民生正非小補也或者曰輕罪人犯量予省釋固足以免拖累而培元氣若情節較重以及巿井之棍徒緑林之暴客一槪釋放則縱惡養奸轉開玩法之漸非所以正人心維風化也不知或釋或押在上者自有權衡張弛未可誤施恩威原貴互用彼甘心犯法者固不得與無辜細民等類而齊觀也汲長孺曰爲治不在多言顧力行何如耳願以告世之有位者 
[蘇臺秋柳]  
　　姑蘇旱魃爲虐已有月餘田畝皆作龜坼紋農民咸以桔橰從事昕夕不遑大憲於初九日起設壇滄浪亭日往祈禱十一日剛大中丞特飭吳縣凌敬之大令前詣光福恭請銅觀音像傍晚抵壇是日天氣炎蒸汗如雨滴午後隂雲四布至四下餘鐘狂風驟起霎時大雨傾盆不啻銀河倒瀉計得雨一寸有奇亢晴已久土脉尚未深透官憲仍復齋戒薰壇竭誠禱祝而巿中效吕望鼓刀之輩迫不及待咸於翌日宰豕以供大嚼三首縣知之立飭地甲令各肉鋪具結須見有示諭始准開屠○蘇俗以龍燈可驅瘟疫日來好事者藉此爲名日至各店鋪收捐藉得餘資以供揮霍城廂内外共有十餘起前晚某會龍燈行至學士街突遇無賴七八十人横衝直撞上前搶奪會中人皆係赳赳武夫不肯相讓各揮老拳互相毆鬥逾時會中人棄龍而走殘鱗敗中满路紛飛嗣爲總捕惠司馬所聞飭將肇事較重之六人拘案判各責二百板荷枷示衆併傳諭地甲此後不得再賽龍燈夫疫氣流行乃天時不正所致而　　者氓不明乎隂陽消長　理動輒驅神弄鬼以冀泯患於無形卒之患氣未消禍端又釀司馬此舉可謂能知政體矣○齊門外鄕人王姓其婦年逾半百膝下猶虚一女僅十一歲愛之不啻掌上明珠初八日爲其叔領至城内一開眼界叔自幼不務止業專以賭博爲事竟將女携至司前街託蟻婆售與朱公館得身價洋五十一元蟻媒四人各得洋一元其餘盡供揮霍兄嫂自失女後偵騎四出至十二日午後尋至是處得見女面遂至公館細詢顚末始知爲弟所售卽由地甲將弟獲住繋以鐵鍊蟻媒四人一併送往巡防局請懲一面央人至朱公館關說約於二十日償還價洋將女領歸趙氏連城居然復返何幸如之○現署昭文縣沈期仲大令銓係現任甘肅藩憲沈晉祥方伯之次公子年雖未逾而立而辦事老成練逹素爲上憲器重在昭文任内疉破巨案數起循聲鵲噪兹特調署長洲縣缺以示優異所遺昭文縣缺以正任徐季蘅大令檄調回任俟徐大令到任沈大令卽當交缺晉省大約月杪可赴長洲新任矣○洪文卿星使之隨員貝君居閶門内桃花塢某晚被偷兒竊去皮箱兩口内儲珍重物件當卽開單報案先經總捕詣勘俄而總巡及三首縣皆臨塲履勘毫無蹤跡遂將閽者及更夫栅夫詳細研問不無疑竇遂着捕役赶緊緝賊當地方官訊究各人時有貼隣某骨牌鋪 
 
 

Page 2

 
 
夥攀登墻頂俯首下視總巡見之卽飭拿下帶回候訊○某甲在申弄前開設雕花作其妻因患急痧遂以不起令乙兩二人陪屍甲則出外購辦衣棺夜闌燈炧膏油欲極乙取錢提壺出外購油丙獨伴屍旁不覺沉沉熟睡至二鼓敲殘乙始提壺歸入門則黑暗如漆但聞鼻息如雷從容添油取火視板上屍身已不知去向慌急狂呼丙膛目半晌乃曰君去後我獨自無聊不覺睡去死者莫非返魂耶正駭疑間甲自外至各訴前情相與上搜尋覓形影毫無一時左隣右舍聞聲畢集遍處報尋終無下落直至諸人精力已乏將閉門少憩待破曉再尋甫將門閉上則見屍身挺然直立遂喚集多人以掃帚柄撃之使倒立卽成殮出殯然諸人則已魂飛魄散矣何物妖魔竟敢如此惡作劇○正任震澤縣夏大令啓祥本擬上月赴任嗣以偶染清恙請假調理現在假期已满而沉疴未起大憲遂飭李大令芬暫行代理○十六晚三鼓後連得大雨數陣曙色旣開簷溜聲猶淙淙不絕辰刻復又傾盆直至將午始雲收雨散約計得雨五寸有奇秋收可卜豐稔矣 
[沉舟疉見]  
　　漢江爲長江之咽喉上流來源支派雖多其大股建瓴而下者川襄兩水爲最六月間江水大漲拍岸平堤立秋前稍見退縮秋後陽侯暴至驚濤駭浪滔滔滾滾若千軍萬馬之奔騰舟楫失事因此層見疉出初七日有大駁船一艘坐客十九人掛帆渡漢被水衝至王家巷碼頭諸客不肯登岸必欲駛至龍王廟碼頭舟子不得已掙力上駛不踰一箭地被水潑沈人皆入水當經多船援救止獲八人尚有十一人皆入龍宫深處矣初八日又有大駁船满裝藥材行至鮑家巷下首波濤汹湧立時沈溺藥材包浮於水面無數小划船爭先搶撈遂得一宗意外之財其船流至招商局上首方經紅船鈎住十三日早五點餘鐘有襄陽客船不諳水性甫出龍王廟小河口卽被旋水湧至招商局上首立時覆没榙客水手問諸水濱遇救者寥寥無幾小划船並不救人爭先撈貨誠見利忘義者賢司牧不可不有以懲之 
[秦淮瑣紀]  
　　初十日清晨有護軍營兵數十人簇擁小轎一乘向營門飛奔而入轎中人繩捆索綁瑟縮如蝟拾入後帳訊供頗覺嚴密讞詞無從探問巷議街談謂係盜牛賊戕勇案内之正犯也確否容俟續聞○科塲期近應試者擔囊挈榼而來良莠不齊易滋事故瑞方伯督同城内外保甲總局於雜職中遴選聽鼓有年老成諳練者在各叚及各城門酌添襄辦一二員以資巡綽每月薪水十二千差不甚優然非捷足者不能得至於各州縣冬防仍照舊例於冬月朔日下委刻下五更夢轉鈴柝琅琅想梁上君子不復能如前此之來往自如矣 
[掩埋活佛]  
　　彭澤縣某郡有客民兄弟甲乙兩人在該處營工度日甲平日皈依佛教手胼足胝之暇茹素諷經無時稍懈今年三月間甲謂其弟云我於某日當死死後切勿棺殮可將我屍淺埋於某山窩内俟六月六日爾將淺沙掀開一看如屍已朽爛再行深埋倘皮肉無恙務祈告知衆檀越將我屍貯入木龕内供奉香火能保佑一方清吉至期甲果死其弟悉遵遺囑辦理及六月六日邀多人掀沙審視則精靈雖杳而面目如生由是哄動鄕人喧傳活佛降世據貲建廟供奉肉身城廂遠近男婦老幼朝拜求福者舟車絡繹舉國若狂經新任彭澤縣彭明府訪聞拘提某乙到案飭令將所供肉身棺殮深埋明府此舉可謂安民息衆矣 
[一錢兩命]  
　　甲乙丙三人同在杭垣習扇作業偶至鐵佛寺橋茶室啜茗惠鈔時攙用沙壳一文茶博士不允甲申申駡詈堅不肯換博士亦無如何收而投諸筒内掌櫃者雌老虎也接口謂此種買主實不愛靨時常在此强用小錢三人乃勃然大怒順手將茶碗抛擲茶桌掀翻極口穢駡而在座者悉係肩夫脚子聞之代抱不平遂招集二十餘人扭住甲乙丙等以老拳相敬繼復勒令三人向茶室點燭賠禮當時甲等以寡不敵衆唯唯聽命乙有親串某丁在某署當司閽當晚乙往謀之思一雪此耻丁以好言相勸謂些須小事得罷休便罷休這其間何必苦追求乙拂然而起旣悔且恨翌晨遂偕甲内等購紫霞膏潛至茶室吞服甲乙至晚毒發而死丙素嗜洋烟經救卽生往報屍親呈禀錢塘縣伍大令帶同刑仵書役相騐確實卽將茶室封閉店主帶署候讞 
[洪都客述]  
　　江西訪事人云月之初七日下午翠花街某銀飾鋪後樓忽然火起頃刻轟轟烈烈上衝霄漢全棟焚燬無存幸水龍數十架卽時紛集極力澆灌方免殃及四鄰該鋪夥急將金銀各飾搬至中棟忽又火起各水龍愈灌愈熾全棟亦焚燬無存惟祝融氏雖跋扈飛揚仍不越雷池一步是時往者來者坐者立者無不指斥該鋪平日金銀各飾攙銅太重成色太低致遭此刦然天道遠人道邇執筆者固未敢逆億也○翹步街某木器鋪將樣貨擺列門首佔及街隅日前火傘當空行者揮汗如雨多擇街隅往來以就簷際餘蔭有某甲經過某木器鋪門首偶不小心撞倒木器鋪夥斥其莽撞甲亦不能下人者相與角口鋪夥益怒不可遏舉手中鐵鑿作當頭之棒喝甲用手相抵致受夷傷旋經報縣將鋪夥捉將官裏去未知斷送老頭皮否 
[月湖凉影]  
　　日前定海解盜犯六名到道因初九初十不理刑名吳觀察定於十一日早堂親自鞫審○象山縣監牢近斃要犯一名投府請騐胡太守卽飭鄞縣往騐因徐邑尊交缺在卽另飭奉化縣往騐○湖西某甲兇狠性成多行不義一日向乙索取舊欠乙無力歸償甲遂用武拳打脚踢頭破血流奄奄一息幾至殞命旁觀代抱不平均欲扭送官署嗣有魯仲連其人爲之排解令甲出洋數元給乙養傷始免雀鼠之爭○新榖上巿米糧每石跌價一二角卽雜糧亦因之而减贸易小民及貧户人家同聲稱便○湖西有鄕人駕船載糞繋於岸旁其纜被柴船撞斷船遂泛泛中流鄕人素諳水性遂鳬水而下將纜檢取游至中央忽呼救命其子在岸聞之刀切呼衆援手迨船埠上人聞聲往救鄕人已占滅頂之爻流水無情招魂何日吁可歎也○十一日傍晚黑雲翻墨白雨跳珠雷電交作歴一點鐘時雷始收聲雨亦住點次早鬨傳江東百丈街某藥店當大雨如注時陡聞霹靂一聲自空而下满屋皆硫磺氣視之並無他物惟室中略有焦灼痕相傳爲雷撃妖怪然乎不然乎 
[揚城多疫]  
　　邗上當盛暑時疫癘尚不多見入秋以後因氣候不正患急痧暴斃者時有所聞棲流所内一日之間因痧斃命多至八人又舊城某姓家僅四人閱兩晝夜染時疫死者三此外爲見聞所未及者尚不知其凡幾說者多歸咎於天時乾燥河井皆涸近數日中驟然下雨俗謂之龍鱗雨食之易染疾病豈其然歟 
[科試傳疑]  
　　有金陵友人投書本館云楊蓉圃宗師考試江寗府屬所取新生内有十一人均未親身入塲係將他卷姓名三代挖補者及發案後衆論譁然紛紛控告始將其人斥革故日内科試雖竣尚未舉辦錄科云夫考試爲掄才大典功令何等森嚴楊宗師鑑空衡平人爲士論所翕服今此謡諑竊恐傳之非其眞也 
[蕪水秋光]  
　　新任關道彭受臣觀察接篆後定於十五日敬祀江神吉時旣届鳴騶而往以豕一羊一虔行致祭禮畢遄返辦理稅務之俸大令曁各委員書吏咸整肅衣冠恪恭將事禮也○辦理青弋關稅務吳絜生少尹瓜期已届成觀察未卸任時詳請以候補按司獄現辦道署發審鄭貽源二尹接辦所遺之差卽委候補州同郭春岩司馬接辦及前日接奉憲批未蒙允准遂復舉翁朗生少尹恩明詳請札委當可仰邀恩准矣○新委江北鳳凰頸釐局孫詞臣太守廷林於本月十一日由省赴差十二日接受局務○新關北卡委員濮和亭二尹差满經成觀察遴委候補巡檢陳補南少尹接辦於十一日到差○魯港保甲局員金雲舫少尹因病辭差於上月廿八日回蕪養疴方謂掛冠陶令三徑未荒可以優游歲月至雙星渡河之夕巫陽下召遽返道山其公子筮期扶柩回北通州原籍以安窀穸○魯港保甲一差薪水雖僅十二兩然隨班聽鼓者無不以此爲利藪緣是處素多烟霞窟賭博塲阿家翁苟稍作痴聾昏暮苞苴正如拾芥現辦保甲委員隂聿修二尹則大不然到任以後將陋規一 
 
 

Page 3

 
 
槪革除由是吞雲吐霧之塲喝雉呼盧之地向所明目張膽者此時皆匿跡銷聲果能持之以恒想不難一掃而空之○蕪湖關現奉省憲提撥庫平銀一萬兩迅速解部以供要需成觀察遂以巡檢熊懷之少尹詳院堪以委解一俟奉到省批卽可領解北上此項大約爲築路之需也○熊少尹原辦河南岸保甲分巡現經委解京欵遺缺卽委候補典史張立之少尉接辦已於十一日接事矣○入秋以來炎威更熾初九初十等日寒暑針升至一百十五度貧民奔走烈日中患急痧倒斃者相望於途十一日急雨亂灑凉氣颯然從此變炎熱爲清凉疫癘當可消滅矣 
[江西官報]  
　　知縣何其坦奉留辦收呈詞大挑縣楊承曾繳照係福建已卯舉人分發知府安廷桂由京解關餉回江巡檢沈世鑅接辦順内保甲譚第雲銷查章江門府經陳同弼接查章江門程廷琛接查沙井保甲並渡口未入何振海接查廣潤門布理問姚家傑東路懸牌升砲典史韓經衡監印試卷余政瀚委解南字營餉並監餉往金陵揚州署樂安縣曾繼勳署期已满以正任斯缺夏宗鏊飭回本任新選南康相安司馮寛業已到省飭赴新任何其坦騐收經訓書院工程分發勞績班前先補用同知曾森桂繳照係湖南人葛榮貴崇熈俱禀謝拔委知縣一次陸槐森西路縣牌升砲府經葛芝齡由萬載辦保甲回省 
[邗江官報]  
　　十三日黄分轉學仁委赴湘岸聽差十四日湖北張守戎國柱解餉來徐鹾尹正培委相溪閘緝私差十五日李鹺尹宗業由金陵回銷解餉差 
[文闈補遺]  
　　杭垣貢院改築添造情形已列前報兹聞四圍牆垣一列加高三尺有奇云 
[信包被刦]  
　　全盛永和永泰豐正源信局船於十四日由湖州菱湖雙林南潯等處收得空信匯票公文等件駛至震邑蘭溪塘地方被盜搶刼一空是否報縣及一切細情俟有續聞再錄 
[烟囱火迸]  
　　昨日下午六點鐘時法界西馬路福善館飯店烟囱内因烟煤壅塞遂致烈燄上騰紅光四透見者疑爲失愼羣聚觀看飯店堂倌立卽升屋將烟囱堵住不致成災然已爲捕房所聞副捕頭督率中西巡捕往視待烟消火滅後將飯店門牌抄去未知如何辦理 
[違禁吸烟]  
　　本埠英法租界以各烟舘中婦女吸烟有傷風化經工部局出示禁止不啻三令五申乃棋盤街飛雲閣烟館首先犯禁判罰在案無如婦女無知胆敢以身嘗試前晚四馬路論交樓烟館又有婦女王朱氏王小寳二人一榻横陳領略烟霞滋味嗣爲包探顧阿六所見當卽拘住傳同店中執事人一併送入捕房據執事人稱自奉諭禁止婦女吸烟後早經告知各堂倌不許違禁私賣詎該堂倌藐視法令實屬有意故縱捕頭着將王朱氏王小寳押候解送公堂訊辦 
[搶女送捕]  
　　范小雲者與錢張氏姘識僦居二馬路西首有女阿鳳年届破瓜頗有姿首幼時曾許於嘉定某姓爲媳昨早突有一人雇馬車至范處其時范尚高臥未起詎其人不問情由將阿鳳抱入車中卽向大馬路駛去錢張氏自内赶出攀轅涕泣車中人置之不顧加鞭疾馳以致身受重傷後經一百八十七號印捕赶上始將馬車拖住一併送入捕房捕頭詰得馬車夫爲富阿興搶女者爲錢永據稱係嘉定縣差因阿鳳夫家在嘉定縣控告奉文來滬關提捕頭以旣然關提卽有文憑可會同捕房同捉何得私自搶人有違私界章程錢稱文憑已投上海縣衙門捕頭以所供不實着將錢永并馬車夫富阿興管押錢張氏錢阿鳳送交新署管押俟今日庭訊再行詳錄 
[上海縣署瑣案]  
　　前日據爛泥渡柘林營解送盤踞滋詐之王芝生陳漢明及原告林阿全至縣昨日午後三點鐘由帮審委員宋二尹提訊林阿全供稱本邑人在爛泥渡開設飯店本月十王日有江北人劉某來吃飯共計二十四文向索不付忽有王芝生出塲硬覇並於次日紏同陳等人店滋詐至晚不散卽由營中拘送到案叩求明鑒地保葛月樓禀稱前情王供揚州人現當小工是日在該處經過忽遭多人毆打求恩鑒察陳供福建人開設小烟館度日不敢肇事惟求明鑒二尹得供以事起細微且兩造均非安分之人判令陳將烟館卽日收閉王交工頭來案具保林斥退○徐杏村控妻沈氏違忤一案昨日午後宋二尹提訊之下向徐一再開導令其將沈工領回管束徐稱求恩寛限半月再行具領二尹准如所請判將沈氏仍發善堂安置○華亭榮投上海縣喊稱遭劉小四等拆梢不遂取去藥箱等件求恩提究袁大令准詞飭差往提去後昨日經該差將劉等提到聽候訊究 
[法捕房瑣事]  
　　寗波人胡方喜控女兒嚴胡氏被婿嚴安林帶至滬上售與王毛氏所開花烟間葛同轉將嚴安林嚴胡氏王毛氏等研訊因嚴安林供妻患風症寄在王毛氏家養病同轉著押候查明再核昨晨同轉將嚴胡氏帶案詰問爾風症已愈否供尚未全愈問爾夫作何項生意爾幾時來滬供丈夫在虹口南貨店生理小婦人於六月十六日由夫帶至滬上先住南巿協興街問爾與王毛氏是否親戚供王毛氏之夫王兆卿亦做南貨生意與太夫同鄕同業素來莫逆問他人知爾實被丈夫價賣爾不可包瞒致貽後悔供待病愈卽當回去並未價賣問爾養病總有藥方供方在王毛氏家問爾知王毛氏開清烟間抑係花烟間供清烟間問爾何由知之供聞人傳說同轉着將王毛氏傳案謝副捕頭禀胡方喜前日將嚴胡氏送入捕房時據王毛氏說嚴胡氏由其夫出售得洋一百四十元同轉卽問王毛氏曰爾第一次到小東門捕房時與捕頭有何言語供並無言語問爾曾言嚴胡氏被其夫價賣否供並無此語謂副捕頭在此豈容爾狡頼王毛氏堅執如前命將胡方喜傳問爾女被婿賣與花烟間爾在寗波何以知之供有同鄕人由滬返甬道及此事問爾知得價若干供不知問爾婿如何將妻變賣供探知婿另有姘婦賃居英界三馬路第一百四十號屋内我女年幼無知致墮其計謂爾女有病爾豈不知供我女向來無病又問嚴胡氏曰爾隨丈夫來滬何不告知父親供來時確曾告知謂爾父在此不妨當面質對竟敢巧語花言欺瞒本委乎着掌責二十下同轉曰爾所穿衣服不似良家模範胡方喜稱此衣係後來更換至捕房時尚穿花夏布衫褲着帶嚴安林至案謂爾妻有病不應寄在花烟間供實是清烟間問樓上不賣花烟乎供樓面租與别人開花烟間我妻住在樓下問爾在滬可有親戚供祗有姪孫在酒店爲夥問爾帶妻來滬曾否向岳父說明供岳父本爲信客將小的所寄家信及包金押髮簪吞没又將首飾私自押去小的含恨已久此事未向說明胡方喜供嚴之父尚在寗波因嚴不肯習上置之不理同轉又將嚴胡氏訊問仍執前言同轉謂嚴胡氏旣有風病着送果育堂療治嚴安林還押候查明實情再辦王毛氏仍交妥保○金利源棧房工人劉三河盜賣高麗參一案昨據包探禀昨日將劉帶出再三盤問據云祗竊數斤售與十六鋪内葆大　貨行中共得洋六十元將該行主柴才喜帶案候訊同轉問劉曰如何竊法共竊若干劉供參箱上面已被别人打開小的又用鐵鈎挖取高麗參售與葆大問共竊幾次供自五月中旬至七月初間共竊三次第一次二斤四兩售洋十八元零第二次三斤售洋廿四元零第三次二斤售洋十六元零問爾知大箱内有小箱幾隻供放箱之處甚覺黑暗難以指明問柴才喜曰爾買下之參藏在何處供經鄕人買去販往泗涇七寳浦東大團等處想可追回當有西國總會夥丁飛君持總會西人海立司信函禀請將柴才喜交保同轉允之着另冩保單赶緊將原贓交案劉三河還押○利和豐小烟館主張軒亭前控山東人曹金標尚永安俞富元等串竊鴉片烟槍一支葛同轉以所控不實將原被一併管押昨將尚永安逮案尚供曹俞兩人先至烟館開燈吸烟小的繼　見俞等已將烟吸完張軒亭將烟燈烟槍收去因俞缺少烟資將烟斗一隻暫抵小的在榻上熟睡良久始醒張稱失去烟槍將小的送押捕房嗣經張恊同包探將曹金標俞富元等拘案同轉着將曹俞兩人詰問兩人所供與尚相同帶張至案問曰烟槍旣經收回不應藉詞誣控指良作竊張叩首求恩謂本 
 
 

Page 4

 
 
應重辦姑念已押八天着再管押七天以示儆戒尚永安等三人釋放○張阿金在裏虹口　桶店中行竊衣物經法包探拿獲並搜出引翔港押票數張曾有楊阿華投案報失昨又據朱徐徐請領失贓同轉將張逮案問所竊之物押在引翔港一帶現有失主兩家均來認領爾究屬行竊誰家之物張供徐徐的是此案失主小的並未行竊張阿華家物件朱稱家况甚窘請將各贓吊齊給領同轉准如所請候吊贓後給領張還押○蔣阿六邀司無賴六七人深夜至朱洪氏家因暗昧事與劉阿二尋仇劉蔣二人均受傷同轉着交保治傷俟愈後着蔣阿六邀同案中之李泉寳到案質訊前報已紀之矣昨晨朱洪氏偕劉阿二投案候質蔣阿六亦由保交案同轉曰爾等傷痕已治愈否兩下同供已愈問蔣曰李泉寳如何不來供在伊家守候三日不見其歸因此未與同來謂劉蔣二人曰爾等不安本分理應嚴辦姑念均已受傷從寛免辦一併叱退○李許記在長江輪船竊某客洋三元八角又竊别人衣服同轉以失主未到着押候查核昨據寍波人陳竹鳴禀稱申寗波趁江天船來滬同船客李許記不帶行李借我蓋暫睡小的念出門人隨處當行方便不與計較及黎明時船已抵埠遍尋搭連袋内洋三元五角已被竊去今知被包探拘獲特來請領同轉着將李許記帶案訊問李供認不諱着掌責一百五十下贓洋三元五角給陳領去餘洋三角仍給李領去不准逗留租界 
[正誤]  
　　昨日辦理教案論中有教士積財於天而不積財於地教堂中必無奇珍瓌寳排字者漏去七字遂致文氣不貫閱者難明急爲校正 
[回春術妙]  
　　常熟同慶堂鄒善士來函並寄到辟瘟丹百錠述悉初入新秋炎蒸若伏又聞時疫流行延醫不及救治用是惻然委將此丹分送好行方便已見一斑特筆之於報以揚盛德[  上海北中絲業會館籌賑公所施善昌謹誌]  
[急痧暖臍散]  
　　霍亂一症皆由寒邪鬱結氣閉不通因而吐瀉交作後至力乏隂虚血液枯涸則筋脈攣急手足拘牽螺紋縮　卽俗名弔脚　痧螺　也此症朝發夕死夕發朝死無論藥力不及卽重用猛烈之品而熱劑刦隂終於不救此散藥雖峻猛而納于臍中自能温通臓腑不致傷隂傳自名醫試無不騐識者珍之上猺桂心八錢母丁香一兩二錢倭硫黄五錢生香附一兩八錢當門子四錢 
右藥共研細末每服三分納入肚臍中外用姜衍澤堂膏藥封貼一時卽愈藥性猛烈斷不可吃小兒減半孕婦忌用如症重者用生姜在臍邊擦透將藥灌在臍中外用食鹽噴酒炒熱在膏藥上摩運庶藥性速而徧及或切姜片置膏藥上用艾炙亦妙再此係急症倉猝間恐不及製藥　望廣爲流傳俾有力者預先修合以應不時之需則功德無量矣救好後仍延醫服藥調理並忌米飲米粥生冷油膩等物至囑有心人謹錄 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緖七年七月十一日京報全錄]  
　　宫門抄○　　兩道錄前○發抄硃批五道○大臣奎奏遵旨審明將軍被叅铬情按律定擬摺○七月十一日户部通政司詹事内　黄旗值日無引見○錦州副都統崇　假满請安並請訓○睿王續假十日○景善請假五日○召見軍機崇善徐用儀○皇上明　用膳辦事召見後進内至建福宫聖容前行禮畢還海○發抄錢桂森奏皖省科試完竣奉硃批知道了欽此○卞寳第奏補用都司趙友亮補杭州城守營都司奉硃批兵部議奏欽此○又本年應購外洋軍火器具數目奉硃批該衙門知道單併發欽此○又撫恤琉球遭風難人奉硃批該部知道欽此○張之洞奏上年分京控未結各案奉硃批刑部知道單併發欽此○○奴才奎斌跪奏爲遵旨查明將軍托克湍叅案提訊已革驍騎校吉通審明勒索台站銀兩經收過　各情按律定擬恭摺覆陳仰祈聖鑒事竊奴才前奉交查烏里雅蘇台將軍托克湍被叅各欵業經查明該將軍實有騷擾勒索情重縷晰上陳欽奉寄諭奎斌奏遵查烏里雅蘇台將軍托兒湍叅欵據實覆奏一摺等因欽此遵卽咨提該革弁吉通並札行各處　拿該家人陳有去後嗣准該將軍聲覆吉通已於上年閏二月　部斥革遞回綏遠城等語登卽行文轉提旋准綏遠城將軍將古通於本年二月二十日押解到口當經遴委左司員外事錫麟左翼協領玉璞張理廳同知沈守誠會同審訊並由該廳訪聞該將軍家人平女卽五品頂戴永安走差過境及上年跟隨該將軍赴任之家人張有現居廳治先後拘案質証沈守誠未及讯明卸任奴才復委署張理廳同知　　照會審查該將軍檢舉失察家人陳有舞弊潛逃一節據吉通供該將軍赴任隨帶家人平安楊二張有廚役馮姓裁縫師姓並無陳有其人行出張家口頭台卽將楊二攆逐沿途並無收用家人情事提到平安張有隔别訊問供詞相同均願具結奴才檢查上年該將軍開報隨行人數亦稱携帶家人平安等五名是吉通等所供陳有係屬子虚似尚可信自不便因一揑造姓名無弋獲之陳有致令要案久懸節經督飭該廳員等迅將吉通所收銀兩交付何人並原叅各欵逐一研訊據吉通供去年該將軍由口赴烏里雅蘇台任派伊前站差使經過凡六十四台自三台起將軍卽隨行人等均折羊價每隻一兩二錢至二兩六錢不等自七台起將軍加收禮銀每台五兩至八十餘兩不等將軍所折羊價禮銀及將軍家人羊價分作三封皆伊與平安逐日面交將軍收訖總計將軍共收羊價銀五百二十二兩三錢禮銀二千一百七十九兩共銀二千七百零一兩三錢除經伊手沿途陸續賞過衆人共銀五百五十兩零五錢外將軍實存銀二千一百五十兩零八錢家人平安等羊價共銀一百二十二兩五錢悉由將軍到任後分賞未經伊手等語起出該革弁沿途所記支收帳簿核對所供數目均屬相符據平安供自幼跟隨將軍去年二月將軍由口赴任吉通派充前站並經管出進帳目走出第三台各人均折羊價自七台起至六十四台止將軍除羊價外加收禮銀每台羊價禮銀或數十兩或百餘兩不等連伊等羊價共三封逐日吉通面交將軍或由伊轉遞約共二千數百兩沿途所得銀兩分裝皮袋兩個皆伊經管抵任後皮袋銀兩將軍收訖等語據張有供去年隨將軍赴任沿途將軍折收羊價兼收禮銀均有其事皆係吉通平安二人經手伊僅帮同平安裝卸駄載銀兩至數目多少伊無由知等語此訊明吉通收受銀兩轉交將軍之實在情形也查吉通等承受將軍意指爲該將軍逼勒各台銀兩至盈千累百之多計伊等婪索入已之贓應亦不少復訊據吉通供伊與周萬邦陳玉山曹富同充將軍巡捕沿途伊等羊價共折銀二百三十三兩隨時分用伊名下分得銀五十八兩二錢五分又將軍節次賞銀四十六兩五錢至喀拉喀將軍轄境二十台每台送伊前站費銀五兩共銀一百兩此外尚有兵丁王連　等十二人共折羊價銀三百五十九兩已由該兵等分用伊所得前站費銀抵烏城後被將軍全數要去等語質不平安張有供尚非揑飾據平安供伊等沿台所折羊價計銀一百二十二兩五錢均交將軍收存分賞抵任後伊得銀六十兩張有師姓各三十兩但不知馮姓分給多少據張有供伊得過銀三十兩各等語此訊明該將軍隨行人等所得台站銀兩之實在情形也至原叅該將軍包攬貨物向該商索取脚價責令各台按站駄運一節前經傳訊　商恃無左证均不承認現由吉通帳簿查出實有攬貨情事訊據吉通供將軍駐口月餘万　程赴任念跟人甚苦准攬商貨收取脚價由台站支差駄運伊等代將軍攬到興隆和鋪貨駄二十九個内將軍家人五個脚價十四千共交制錢四百零六千文除將軍賞家人五名每名七千共三十五千文外其餘三百七十一千文將軍收用伊合陳玉山周萬邦曹富王連魁雷英馬獻吉劉萬寳褚廷魁張貴何兆明攬到興隆和貨駄十七個每個脚價十四千義盛德貨駄四個半每個脚價十六千共攬貨駄二十一個半收制錢三百一十千文伊與陳玉山等十一人分用每人分得制錢二十八千餘文又有褚潤李獻廷馬兆瑞姚喜夏玉焦金寳王春魁劉福永田玉喜李成林郭振雄常林中存仁薛振貴馬喜林李生枝楊金仁楊萬金趙寛攬到義盛德鐲貨駄十九個每個脚價十六千共收制錢三百零四千文褚潤等十九人分用每人分得制錢十六千文總計將軍及該革弁等共攬貨駄六十九個半行去頭台沿途傳用駝駄八十八隻除將軍衣裝食品及隨人分搭行李用駄十八個半外餘俱駄載所攬興隆和義盛德兩鋪烟茶各貨提訊興隆和鋪民王仲綱義盛德鋪民趙榮據供去年正月有官差吉通等向伊兩鋪攬運烏城雜貨興隆和鋪計發紅茶二百一十箱甎茶一百二十箱用駄四十六個每個脚價十四千文義盛德計出甎茶九十三箱紅茶八箱紅煙八箱用駄二十三個每個駄價十六千文其不均如數交訖今蒙傳訊實非積　偷漏除紅煙曾經完稅外所有偷漏茶箱均願補繳正厘認罰十倍各等語隨提到該二鋪帳簿核對所發各貨及駄價錢文數目均符此訊明該將軍及隨行人等攬帶貨物之實在情形也原叅該將軍於喀拉喀各站索馬二匹一節據吉通供自四十五台抵六十四台將軍諭令每台送馬二匹台員因無好馬許俟夏季呈送到烏城後將軍因伊代攬貨駝每駝較别人短索駝脚價錢二千文將伊委驍騎校革去遞回綏遠城此後各台有無送馬伊不得知等語據平安供將軍行至轄境二十台每台令磅好馬二匹秋間各台馬俱送到將軍挑留十數匹聞說發價伊於去冬蒙將軍賞給五品功牌改名永安派京差今春回至口上卽被傳案等語此訊明該將軍勒派所轄各台送馬之實有其事也查吉通帳簿於羊價禮銀駄價之外復有攬帶跟役一款收過制錢一百二十千文訊據吉通供去年正月將罼在口尚未起程由周萬邦等攬來跟役八名内四名每名收錢二十千四名每名收錢十千共收制錢一百二十千文均撥存東紳店將軍隨時支用該跟役等出錢隨同馳驛藉省川資沿途並未滋事抵烏城後各自散去當時未問姓名不敢妄報等語質之平安張有供亦相同此查明該將軍於原叅攬帶商貨外復有攬帶行人冒爲跟役得受錢文濫傳驛馬之實事也以上各節經該廳員等虚心研鞫終始未加刑嚇具得實情詰問再三均無翻異並提該犯等當面質訊亦無異辭據錄全供禀覆前來奴才復親加提訊各供前情不諱應卽擬結查將罼托克湍於屬員勒索台站包攬商貨濫索駝馬通算得贓三千餘兩爲時甚久爲數甚多若非有意縱容何以當時並不舉發自不得以失察論事後人言藉藉希圖卸罪竟敢揑造家人陳有之名欺飾入奏審實並無其人更不得以檢舉减議論當此台站疲累之際膺邊寄者宜如何潔已率屬體恤蒙情以副朝廷綏養藩部之意乃該將軍資吉通爲牙爪而殄肆其領求吉通藉將軍之威權而益張其兇燄以至厮輿走卒爭相尤效重重轉噬所過騷然台衆蒙員無不痛心疾首跡其縱容屬員攬貨分肥騷攪台站倚勢勒索駝馬威嚇多贓且有通同婪索欺飾入奏各情節殊屬辜負天恩營私溺職惟係一品大員應如何懲處之處伏候聖明嚴斷非奴才所敢擅擬其贓銀照例請旨飭部追　　　　 
繳分别入官還主已革驍騎校吉通充當將軍前站隨員勒索各台銀兩通計婪入贓欵至三千四百餘兩之多皆伊一人倚勢用强威逼所得並取代該將軍攬貨漁利優累經過地方核其情節種種荒謬實爲此案罪魁定律監臨官吏挾勢求索所部内財物强者計贓准枉法論該犯係有禄人得受台費羊價及將軍賞銀二百零四兩七錢五分[  此稿未完] 　　　 
 
 

Page 11

 
 
[光緖十七年七月十二日京報全錄]  
宫門抄諭旨五道錄前○發抄硃批四道○杭織造明奏報前任辦解各項活計用過料工銀兩請勅部核銷摺○皖撫沈奏知縣循例廻避堜員對調摺○督撫劉奏調署知縣片○七月十二日禮部宗人府欽天監正黄旗值日無引見○肅王假满請安○長春續假一個月○禮部奏派搜檢之王大臣派出怡王麟書呫曲恆果勒敏德銘徐用儀廖壽恒恩燾德隆明秀祥普陳彛福森布希隆阿明惠秀吉賡音布色普徵額恩光霍穆歡溥良花尚阿○侍衛處奏派搜檢之侍衛派出善者德亨額良泰文溥○召見軍機崑岡○發抄卞寳第奏原任大學士左宗棠等就近創立廠地建祠奉硃批着照所請禮部知道欽此○裕宦奏辦理鄭工之直牧吳若烺仍請補知府後以道員用奉硃批吏部議奏欽此○邵松年奏鄭州分棚赶辦不及以歲作科奉硃批着照所請禮部知道欽此○許振褘奏漕船過閘日期奉硃批户部知道欽此○接續前稿又包攬商貨分受制錢二十八千文折銀二十八兩　算入已之贓共銀二百三十二百七錢五分應照分例准枉法論罪止杖一百流三千里律擬杖一百流三千里係職官從重發往新疆充當苦差據稱所受前站費銀已被將軍索去其餘贓銀仍照例追繳惟該犯情罪較重不准援限内完贓之例免罪家人平安卽五品頂戴永安分受羊價銀六十兩又分受攬貨脚價制錢七千文折銀七兩共受贓銀六十七兩張有分受羊價銀三十兩又分受攬貨脚價制錢七千文折銀七兩共受贓銀三十兩准枉法論平安卽永安罪名應杖一百流三千里無禄人减一等擬杖一百徒三年張有非應杖八十徒二年無禄人减一等擬杖七十徒一年半照例均限一年全完免罪不完再限一年勒追全各减一等發落如不完卽行發配烏里雅蘇台綠營外委陳玉山周萬邦曹富兵丁郭振雄張貴薛振貴馬兆瑞褚廷魁李獻廷田玉喜王春魁馬喜林焦金寳姚喜共十五人均經分用折收羊價銀兩曁包賈脚價錢文外委雷英王連魁馬獻吉兵丁劉萬寳何兆明劉福永夏玉李成林常林中存仁李生枝楊金仁楊萬金趙寛共十四人均經分用包貨脚價錢文各有應得之罪惟相隔三千八百餘里人數衆多勢難紛紛提訊擬請飭下該管將將軍大臣就近審明分别定擬以省拖累師姓等緝獲另結興隆和義盛德兩鋪補抽正厘並罰項共銀一千四百六十兩零八錢俟勒限追齊專咨報部聽候指撥起出帳簿分别存案發還除將吉通等供摺並照原帳簿各項贓銀分繕清單咨部查核外所有審明定擬緣由理合恭摺覆陳伏乞皇上聖鑒訓示謹奏奉硃批另有旨欽此○○抗州織造奴才明勳跪奏爲造報前織造文逹任内辦解各項活計用過料工銀兩請旨勅部核銷恭摺仰祈聖鑒事竊查奴才衙門辦解活計用過料工銀兩前經造報至光緖十五年八月止在案所有光緖十五年八月文逹接任起至十六年七月止陸續辦解内務府派辦長春宫搭蓋綵棚綵臺等項應用縀綢細布二千八百五十疋應銷料工銀一萬三千一十五兩四錢八分八厘二毫六絲上用大小卷江綢五絲縀七百疋件應銷料工銀一萬三千二百三兩五錢六分七厘二毫上用五色灑金絹五百張應銷料工銀二千四百一十八兩上用竹箆燈二百個應銷料工銀五百二兩二錢明黄縀織繡鳳備用活計一分共一百七十二疋應銷料工銀二千五百五兩一分七毫四絲八忽已丑年分添派縀綢紗紡二百七十五疋應銷料工銀六千五百五十九兩七錢三分厘又庚寅年分添派縀綢紗紡二百六十四疋應銷料工銀六千五百四十兩二錢三分四厘八毫三絲八忽造辦處傳辦上使五色灑金蠟箋紙描金四龍福方絹共一千張應銷料工銀五千六百六十兩五錢八分八厘八毫紅捻線帽纓一百五十匣應銷料七銀七百二十四兩六錢二分工部派辦奉先殿制帛五千端應銷料工銀二萬二千五百三十三兩九錢四分各品誥勅命一萬道應銷料工銀三萬八千六百九十兩三分八厘請轎校尉應用紅綢駕衣片三百七十二件紅紗駕衣片三百七十二件綠紡絲綢七十五疋應銷料工銀四千五百六十四兩四錢五分四厘六毫光緖十七年分各色線羅二十疋應銷料工銀五百一十七兩五錢六分七厘九毫五絲户部派辦大紅绒一千五百觔應銷料工銀二萬二千九百二十一兩七錢九分三厘二毫五絲大紅杭綢一千二百五十疋應銷料工銀一萬六千七百九十六兩二錢一分各色絹線五百觔應銷料工銀五千四百二十兩四錢二分二厘七毫五絲鮮紅杭緯纓五百斤應銷料工銀三千一百二十兩二錢四分八厘一毫合共應銷料工銀一十六萬五千六百九十四兩一錢六分一厘四毫九絲六忽所銷絲斤各項價值遵照户部十四年六月間議定减成章程分别核實造報應需料工銀兩均查照部定新章先行估計細數分晰開單呈請户部覆核俟奉札覆銀數相符飭令開辦並行知浙江巡撫轉飭藩司照數籌撥陸續准藩司解到地丁項下銀一十一萬七千五百八十八兩三錢八分九厘六毫五絲八忽又准轉解到釐金項下銀三萬五千兩又錢二萬串按照巿價易銀一萬三千一百一兩九錢二釐又前任移交上届銷存銀一千一百五十五兩二錢五分八釐六絲二忽共應作收銀一十六萬六千八百四十五兩五錢五分二釐二絲除報銷外實存銀一千一百五十一兩三錢八分八釐七毫二絲四忽應歸奴才任内作收造報所有應銷料工銀兩遵照向章扣出九分申餘以爲解費一切公用另行彚總册報内務府查核除代爲造具工料細册另開清摺分别呈送内務府造辦處户工二部核銷曁分咨外理合恭摺具奏伏乞皇上聖鑒勅部核覆施行謹奏奉硃批該衙門議奏欽此○○安徽巡撫臣沈秉成跪　奏爲知縣循例廻避揀員對調恭摺仰祈聖鑒事竊據布政使阿克逹春按察使嵩崑會詳稱據准補天長縣知縣尹允照禀稱現年二十五歲江蘇儀徵縣人由附監生捐太常寺博士於光緖十三年十月遵鄭工例報捐雙月鑾儀衛經歴復遵○例改捐知縣指發安徽歸鄭工分缺先補用免試用並捐免保舉報捐花翎加捐同知銜復捐加尋常一級十五年九月到省十六年七月准補今職接奉行知伏查原籍江蘇儀徵縣相距天長縣住所係在五百里以内雖非驛站大道究係商旅往來必由之路理合遵例據實呈明廻避禀請核辦等情到司卽經由司查明程途里數屬實並無揑飾規避情事自應照例廻避指缺對調以符定制現於皖南中缺知縣實缺人員内逐加遴選查有績溪縣知縣歐陽○堪以互相對調等情詳請具奏前來臣查例載題補得缺之員查明原籍與任所在五百里以内者卽詳明該督撫酌量改調廻避等語今准補天長縣知縣尹允照尚未到任旣據呈明與原籍江蘇儀徵縣在五百里以内應照例廻避堜員調補查績溪縣知縣歐陽○現年五十四歲係江西宜春縣人由增生中式咸豐已未恩科並補行乙卯正科查省鄕試舉人同治元年考取咸安宫漢教習七年五月充補到學三年期满十年九月由學帶領引見奉旨以知縣用欽此二年期满呈請分發騐看簽掣安徽同治十三年十一月到省光緖三年九月丁父憂回藉守制五年二十二月服闋六年二月起復回省七年八月題補績溪縣知縣嗣於直隸賑捐案内報捐同知銜是年九月委署靈璧縣事八年正月飭赴績溪縣本任加捐尋常一級試署期满呈請實授經部覆准十四年調省交卸十五年回任十六年正月調署渦陽縣知縣該員心地明白辦事勤能堪以調補天長縣知縣所遺績溪縣知縣應請卽以該員尹凢照對調似與定例相符合無仰懇天恩俯准將績溪縣知縣歐陽靄與天長縣知縣尹允照對缺調補如蒙俞允該員等均係中缺知縣互相對調銜缺相所毋庸送部引見惟尹允照係捐納之員尚未到過本任仍令試淎三年歐陽靄本任内並無展叅有關降調及盜刦已起四叅之案當有知縣循例廻避揀員對調緣由謹會同兩江總督臣劉坤一恭摺具陳伏乞皇上聖鑒訓示謹奏奉硃批吏部議奏欽此○○劉瑞祺片再太平縣知縣朱光綬調省遺缺查有繁峙縣知縣璧珵堪以調署遞遺繁峙縣一缺以拔貢試用知縣覃盛鳴署理據布政使奎俊按察使潘駿文會詳請奏前來除檄飭遵照並咨吏部外理合附片陳明伏乞聖鑒謹奏奉硃批吏部知道欽此 
 
 

Page 12

 
 
[光緖十七年七月十三日京報全錄]  
　　宫門抄○發抄硃批四道○鄂撫譚奏道員試用期满堪以繁缺留省補用摺○鄂學政趙奏報科試完竣情形摺○又　奏保舉人材片○蘇撫剛奏報造辦金磚動支正耗銀欵摺○湘撫張奏請展限　繪輿圖片○又奏爲報撥給鄕試各項經費片○又奏爲甄别同知片○七月十三日兵部太常寺太僕寺正白旗值日兵部引見十七名頣和園二十二名内務府九名奕功謝署正紅旗護軍統領恩○掌儀司奏十五日祭奉先殿濂貝勒行禮○召見軍機烏拉喜崇阿徐樹銘○發抄松椿奏山東運河道工次被刼人犯解東歸案審辦奉硃批卽着咨行山東巡撫歸案審辦欽此○譚繼洵奏黄州守守文豫等署武昌等缺奉硃批吏部知道欽此○鍾泰奏添製旗幟等銀核銷奉硃批該部議奏欽此○卞寳第奏通判管元善補捕裏社通判奉硃批吏部議奏欽此○○頭品頂戴湖北巡撫臣譚洵跪奏爲道員試用期满堪以繁缺留省補用恭摺具陳仰祈聖鑒事竊查定例捐納試用道府到省一年期满該督撫認眞　看出具切實考語分别繁簡奏明補用等因兹查花翎湖北試用道劉保林現年三十二歲四川華陽縣人由監生遵例報捐通判指分廣東試用並加鹽提舉銜光緖九年五月初十日蒙欽派王大臣騐放十二月二十四日到粤因轉運援台軍械糧餉案内出力保奏十二年五月初八日奉上諭着免補本班以直隸州知州仍留原省歸候補班前補用並賞戴花翎欽此旋經部議所保翎枝與定章不符改奬四品銜十三年委署崖州知州因攻克全瓊客黎各匪案内出力保奏請免補本班以知府仍留原省補用並請賞給勇號經部議駁改奬軍功加一級紀錄二次復因勘界出力保奏十四年四月十九日奉上諭着以知府儘先補用欽此十五年在蘇院捐局報捐花翎請咨赴部十六年三月在户部遵新海防例加捐道銜指分湖北試用四月十四日由吏部帶領引見奉旨着照例發往欽此五月十三日到省兹自到省之日起扣至十七年五月十三日試看一年期满據署布政使陳寳箴署按察使惲祖翼取具履歴清册會詳請奏前來臣覆查該道劉保林年力富强才職明練堪以煩缺留省補用除清册咨送吏部查照外理合會同湖廣總督臣張之洞恭摺具奏伏乞皇上聖鑒勅部查照施行謹奏奉硃批吏部知道欽此○○湖北學政臣趙尚輔跪奏爲恭報科試完竣情形仰祈聖鑒事竊臣於去年七月間曾將歲試已周曁宜昌施南鄖陽三府歲科併試情形陳報在案遂卽按臨德安舉行科試嗣由德安遞考漢陽黄州於十二月十三日回省舉辦武昌府科試二月下旬遵照奏定新章改用輪船出棚考試荆州次荆門次襄陽次安陸五月十七日試畢二十六日回省計通省科試一律完竣各府州應考人數較歲試增减不等臣按試時仍嚴飭提調於塲外嚴密稽查並親督各學教官周巡塲内調覆時認眞校核各屬生童均照常安靜恪守塲規文風較之歲試亦不相上下臣於發落之日必以敦品力學通經致用肺切勸勉以期仰副聖天子樂育人材之至意此後尚有鄕試錄遺曁優生會考臣再查照定例届期舉行所有微臣科试完竣情形理合恭摺具報再臣經過地方二麥豐登入夏以來襄陽安陸一帶農田望澤甚殷現已得雨沔陽漢川向稱低窪處所禾苗暢茂可卜收成民情極爲安謐堪以仰慰宸厪合併附陳伏乞皇上聖鑒謹奏奉硃批知道了欽此○○趙尚輔片再臣查准部文各省教職應令該學政隨時甄别於任满時將合省教職是否均堪司鐸之處奏咨在案等因又查同治二年河南學政臣景其濬保准副貢生蘇源生等五名以訓導選用並奉諭旨嗣後學政准於通省生員中綜核名實認眞考察酌保數人以爲鄕里矜式等因欽此臣於按臨所至加意訓勉悉心採訪除所有措置未恊衰病不職之教官已隨時記過撤任外尚多品學兼優之員名實相符之士伏查前任湖北學政臣張仁黼於光緖十四年奏保教官關棠等五員賞加京銜楊守徵一員交部議叙均蒙允准又查同治十二年湖南學政臣温忠翰遵保廪生吕斆孚等二名亦蒙恩俯准飭部註册以教職選用咎在案近年各省教官中稱職之員與生員之實行素著者俱由各學政奏懇恩施均邀俞允在案仰見國家優待師儒作育人材至意兹查有國子監學正銜羅田縣教諭關棠學粹品端士林佩服國子監學正銜荆門州學正張正基端愼持躬實心教士以上二員已蒙賞加京銜可否仰懇天恩賞准以教授升用德安府教授王鴻舉老成端謹訓迪有方可否賞加京銜又查有江夏就學優廪生吳光耀志力堅定學識超群安陸府學優廪生陳培庚品行端謹經術湛深以上二名皆經明行修庠序中不可多得之士可否援照河南蘇源生湖南吕斆孚等各成不請以教職選用飭部註册以示鼓勵之處出自逾格鴻慈臣爲激勵人才起見是否有當伏乞聖鑒訓示謹奏硃批士鴻舉着賞加國子監學正銜餘着照所請奬勵該部知道欽此○○江蘇巡撫臣剛毅跪奏爲造辦金磚動支正耗銀欵循例奏祈聖鑒事竊於光緖十七年正月間接准部文具奏要工需用金磚請飭江蘇赶緊辦造二尺金磚六千塊限於十七年秋間運解一摺奉旨依議欽此欽遵卽經轉行赶辦去後嗣據蘇州府飭據首甲王元樑等禀稱燒造金磚春間取土夏令成坯俟其乾透入窰煨燒已届冬令每年祗能燒造一次現在窰座缺少須分兩次燒造方可選解奉飭本年秋間運解委實赶辦不及除飭令各窰户赶緊取土造辦勒限光緖十八年五月内一律選解起運等情由司詳經咨部查照在案兹蘇州布政使鄧華熈詳據蘇州府飭委照磨楊錫塵查照舊章督同燒造核計現辦二尺正金磚六千塊需用料工千四百八十四兩零應於安徽江寗蘇州司庫正項欵内動支又照烈應造二尺三成副磚一千八百塊需用料工銀六百兩零並隨正解京十正一副金磚六百塊需用稻草包　銀四十四兩零應於安徽江寗蘇州司庫耗羡欵内動支均與例案相符合將動用正耗銀欵給辦緣由造具估册循例詳請分别奏咨等情前來臣覆核無異除將送到動支欵册咨送户工二部查核外理合恭摺具奏伏乞皇上聖鑒謹奏奉硃批該部知道欽此○○張煦片再光緖十五年十一月初五日接准會典館咨稱現辦會典輿圖應照奏定限期於一年内測繪省圖曁府廳州縣圖各一分附以圖說解送到部等因當經轉飭遵辦去後兹據辦理湖南輿圖局布政使何樞等詳稱卽於藩司署内設局開辦查各州縣所呈圖說多係仿照志書舊圖不知計里開方或有圖無說紹訛襲謬均不如式推原其故蓋因輿地乃專門之學又須兼通算法一時遴訪難得其人卽令往返駁換亦祗稽延時日仍恐未能如法現擬再行通飭各屬如能自行招延通曉測繪之人遵依格式妥辦悉聽其便否則禀由省局派人前往代爲測繪以期迅速竣事惟刻下規模粗定限期已逾惟有詳請展限一年庶得從容辦理等情前來臣覆查無異除咨會典館查照外合無仰懇天恩俯准展限一年俾得詳細測繪免至草率訛誤謹附片具陳伏乞聖鑒訓示謹奏奉旨着照所請該衙門知道欽此○○張煦片再湖南省每届舉行鄕试一切經費除科舉本額外再於地丁銀内撥銀一千兩以資需用又舉人牌坊銀兩應於地丁項下支給歴經奏明撥用在案今據藩司何樞詳稱光緖十七年辛卯科鄕試所需經費除動用額徵　舉本欵銀二千六百三十六兩三錢四厘外尚不敷銀一千兩又捐輸加廣中額酌增經費銀六百兩又本届應中舉人四十七名捐輸加廣永遠中額十名共應中舉人五十七名需用牌坊銀五百七十兩總共銀二千一百七十兩循照歴届成案在於地丁項下動支等情請奏前來臣覆核無異除批飭在於光緖十六年地丁銀内照數開支事竣造册報銷並咨明户部外理合循例附片具陳伏乞聖鑒謹奏奉硃批户部知道欽此○○張煦片再查定例道府以至州縣保歸候補班人員予限一年察看甄别等因歴經遵辦在案兹查儘先卽補同知李克勤年四十五歲安徽太湖縣監生於光緖十六年四月二十二日到省扣至光緖十七年四月二十二日一年期满例應甄别據湖南布政使何樞按察使吕世田詳查核具奏前來臣詳加察看該員李克勤年强才穩謹飭安詳堪以留省照例補用除咨吏部查照外謹會同湖廣總督臣張之洞附片具陳伏乞聖鑒謹奏奉硃批吏部知道欽此 
 
