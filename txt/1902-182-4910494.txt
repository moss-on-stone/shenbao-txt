# 1902 - 182 - 4910494

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[調芻議]  
　　簾官者何每值秋闈試士順天則派自翰詹科道外省則調自現任候補知縣之舉人進士出身者分校闈中諸卷遴其尤者薦諸主司也曷謂之曰簾官曰定制闈中二主司及各房考起居之處隔以重簾使外言不得入内也今歳各省補行恩正二科鄉試山西巡撫岑雲帥以大挑卽用知縣一行作吏學問必漸榛蕪且適逢科塲攺制之初若輩類由八股起家未必周知時務以之分房閱卷必致看朱成碧五色俱迷乃奏請旨下凡知縣之優拔副三貢出身者皆准考充内簾庶人才易於取盈而鑑衡不致乖謬嘻異哉在舉人進士出身之知縣或久膺民社或聽鼓頻年半生手版腰韡固久已不復致力於學問然試問由三貢得知縣者果不以八股起家乎果不以民社荒其誦習乎果能周知時務不致五色俱迷乎我知視舉人進士之作令者相去僅一間耳烏足以判低昻哉然則如之何而使簾員皆勝任愉快曰不佞有一策焉恭讀皇朝文獻通考順治二年禮部議定制科取士全繫司衡嗣後順天鄉闈同考官中行評博及候選進士如不足取在外推知到京卽送察院衙門關防扃鑰屆期宴會入簾分校各直省房考取本省科甲屬官不足聘鄰省科甲推及鄉科教官雍正四年諭旨外省鄉試房考官皆用現任知縣朕思知縣身爲民牧地方政務甚繁入闈動經數月諸事或致遲悮朕意欲將外省房考之例斟酌更定或於鄰省中舉人進士之在家候選者臨期調取數十人交與監臨之督撫秉公掣簽令其入闈分校著九卿詳議具奏尋議得外省鄉試飭所屬地方官將在籍舉人進士文行素優者送督撫衙門騐看以備鄰省調取今當遵二聖成憲而稍事變通參以出使外洋各國大臣奏調叅隨繙譯章程凡各省主考官被命出京卽各舉所知奏充房考不拘鄰省遠省不問舉人進士貢監生員卽草野布衣苟確知其品學兼優卽以禮訪延分房校士至本省現任候補正印佐雜之内有平日眞知其堪勝此任者亦可調充如是則徵調之途寛而簾官乃不至滿目榛蕪貽羣育評瞽之誚矣抑或變通考差之制而愼重程才擇京員之應考試差者分爲一二等列一等者用以放主考二等則派充房考隨主司馳驛出京如欽派稽查案件大臣准帶隨員之例旣經欽取則文學必有可觀考差旣攺用時務命題則所取之人當必周知時務較之仍前調取本省舉人進士出身之知縣與岑雲帥所請攺調優拔副三貢知縣孰得孰失不亦大相徑庭聖或有送難者曰我朝定例科塲最重關防且主司祇事衡文不得奏事誠如是則關防不甚嚴密恐開不肖主司舞弊之門奈若何白關防二字見於六朝人樂府說者早謂其非美名今者試卷旣不用硃謄則關防固已盡弛何必於調簾一事而獨　夫關防至主司旣畀以調員分校之權自應許其專扭奏事成憲固不可驟攺損益亦要貴得宜是在聖天子明以察之嚴以斷之耳胡敝敝焉拘守成法爲哉或又曰主司同考皆由考差時選定則品級無所低昻萬一同考各官不聽主司意恉而行將事不虞其叢脞乎則應之曰是不必虞歴來欽命稽查案件大臣從未聞有所帶隨員與之齟齬者何獨於闈中而轉齟齬叢興所患者科塲攺制之初不特京員中無周知時務之人卽各省舉人進士貢監生員以及草野布衣識時務者亦寥寥無幾則房考固難於遴選卽所簡主考亦未必能胸中有竹眼底無花耳不知至明至公至聖至神之我皇上將何以集羣說而折衷之 
[電傳宫門抄]  
　　昨日午後四下鐘許京師友人專電告知本館云六月初一日皇上召見軍機大臣及王之春是日並無明發上諭迨六下鐘時又得電音云初二日皇上召見軍機大臣及彤吳魯是日亦無明發上諭 
[俄索金礦]  
　　汕頭嶺東日報云俄人前向黑龍江將軍薩軍帥要求開礦利權并圖據有漠河金礦軍帥告以呼倫貝爾及黑龍江兩處礦産向歸北洋大臣主政敝處未敢允從嗣俄人復聲稱黑龍江右岸金匪麕聚多至萬人日以私挖金砂爲事如許我俄開採則願爲驅除所得礦金每百兩當報効中國國家十五兩軍帥遂唯唯許之刻卜俄人已分立五公司極力經營一切矣 
[美使南下]  
　　天津直報云美利堅國駐京使臣康格君於五月下旬某日由京師乘火車赴塘沽以便附某輪船赴滬誠不知其有何要公也 
[俄藩遇險]  
　　香港循環日報云俄國親王摩里士氏因公至暹羅暹廷以打象之戲娛之某日在暹之舊鄰蚨 
 
 

Page 2

 
 
夭地亞舉行圍塲旣開有象四百頭遍野躑躅少選主賓並馬而出舉槍連發斃象十二頭及獵畢而回始知悮斃兵丁一人傷二人不免意興爲之蕭索迨禮拜一俄親王自某處乘火車返暹廷令一人先導以防刺客肆其狡謀迨至半途果有人置開花彈于鐵軌上導者馳至卒然轟發俄親王之車遂止而不行旋派兵隊護之攺道從水路回次日始抵行邸聞刺客乃波蘭人之入無君黨者 
[法船赴澳]  
　　香港循環日報云法國水師提督某君駕烟杜里加士道兵艦隨帶小砲船兩艘於五月二十日清晨駛抵鏡湖口外迨潮漲卽入澳中灣泊外人紛紛傳述誠不知其因何事故而來也 
[掃除阻礙]  
　　香港循環日報云各國議約專使議定將廣東港口阻礙行船之物一律掃除事緣前者中國大吏就粤之珠江築有各壩各使以行船有碍約定兩年之後悉行撤去並將廣州港口開之使深俾輪船往來並無阻碍所需經費籌自粤海關不足則向洋商收取華洋各貨碼頭捐以資補助 
[派員赴日]  
　　武昌訪事人云湖北候補知縣廷大令啓素爲上遊所重邇日兩湖總督張香濤宫保以鄂中現辦警察事宜無人熟悉意欲派員出洋學習而未得其人月前商之藩司瞿賡甫方伯方伯舉大令以對宫保當卽札令馳赴日本悉心訪察以收集思廣益之功大令奉委後卽於二十二日禀辭乘某輪船東下 
[錄天津直報所登粤督陶芷芳制軍請禁華商冐掛洋旗咨文]  
　　　爲咨行事光緒二十八年三月初十日據九龍新關税司穆和德申稱竊查外洋船隻凡准升該國之旗必其船實係該國人民物業始准升用如美法德各國船隻其船主非該國之人卽不能升該國之旗且須考有該國憑照不得張冠李戴始爲合例設遇萬不得已之情勢方准通融辦理但不能據以爲例若英國之例則不然無論何國人民祇須考有英國執照迨爲英國各船船主卽可升用英旗至華船而掛外國之旗一節本税務司擬請貴部堂咨商外務部明定章程出示曉諭除該船船主實係外國人領有該國執照始准懸用該國旗號外其餘各船不論華式洋式凡在中國水面俱不得懸掛外國徽章惟當未出示以前似應將所定章程先行送交各國欽差請其劄知各該領事官遵照辦理然後揭示於衆蓋以船懸外國之旗其管駕水手悉屬華人必至以外國旂爲護符而膽氣愈壯一遇有隙可乘卽因事生風或致釀交涉非常之禍其一切華船受其魚肉猶其小焉惟使華洋各船兩不相混各歸所屬管理則庶幾可以相安不然華式船隻准懸外國旗號將來以此起釁伊誰任其咎乎况涇渭不分其流弊復何所底止愚昧之見是否有當理合申請訓示施行等因並先據該税務司聲稱本年二月間迭有華式商船數隻裝載火油進口升掛德美等國旗號並携有廣州口德美等國領事官憑照聲明係洋商物業先後過廠堅不允納經費不得不任其開行竊恐效尤者接踵而至則經費短絀勢必日甚一日等情當以各國行船章程凡升掛何國旗號之船其船主必係該國之人若船主並非洋人混行升掛洋旗認爲洋商物業殊與各國章程大相違背飭卽詳細查明申復核辦兹據申請前由查華式商船懸褂洋商旗號流弊滋多必須訂定章程嚴分界限庶免日後轇轕而杜奸民冐混現值修攺商約之際應請貴大巨悉心籌畫分别議訂務期周妥以杜流弊幸甚除咨請外務部察核咨行外相應咨會爲此合咨貴大臣請煩查照施行須至咨者 
[酒税更章]  
　　紹興訪事人云郡中酒税向分大中小壜大者抽錢七十文中者抽錢五十文小者抽錢三十六文惟以大報中以中報小之弊時有所聞現已攺定新章不分大小每墰抽印花税洋銀二角如運出浙省再加二角較之向章不啻驟增五倍矣 
[示期取齊]  
　　松江訪事人云本月初一日松江府余石蓀太守發出告示曰爲科考事光緒二十八年五月二十九日奉督學部院李札開六月十一日取齊松屬考試生童等因到府奉此除行各縣學遵照外合行出示曉諭爲此示仰合屬貢監生童及辦考人等知悉至期齊集松郡聽候學憲按臨考試均毋違誤切切特示 
[漢江水漲]  
　　漢口訪事友人云近日襄水日漲洪流滾滾而來因之漢江之水亦繼長增高舟行偶不經心輒虞傾覆以故擊檝中流之子莫不惴惴於心 
[温郡官塲紀事]  
　　温州訪事人云浙江温處道童紹甫觀察曾於五月某日因公赴省至二十五日由省至滬附招商局景濟輪船回轅○瑞安恊劉藜山副戎温州左營游擊李西園游戎温州右營游擊秦錦濤游戎城守營守備施久之守戎曁温標營千總八員均於上月二十三日附永靖小輪船赴甯波應考提轅軍政旋又赴閩應考督轅軍政大約荷花香裏方可公竣回温○甌海關委員金詠莪大令候補府照磨顧綬珊少尹由省運解漕米告竣回郡銷差○候補縣華琴舫大令尊訓現奉省委查温郡地叚於上月二十五日至滬隨附招商局普濟輪船來甌○永嘉縣縣丞江少仙二尹宗瀚因公赴省上月二十五日由省至滬附普濟輪船回温 
[潤郡官塲紀事]  
　　鎭江訪事人云府尊祥遂安太守於五月初八日赴金壇貢院考試溧陽金壇兩縣文童刻已竣事馳回爲轅矣○總辦鎭江下游釐局事宜之胡蕚輝大令保聨現奉藩憲檄委署理溧陽縣篆務爰卽交代釐務於上月十二日赴溧履新 
[金臺小志]  
　　聞之京師友人云大高殿在景山之西爲皇上祈雨拈香處庚子之亂殿前牌坊木栅均被匪人所毁殿宇亦丹青剥落闇然無華近已有旨飭卽興修然何日開工尚未得悉也○肅邸整頓京師地面意欲先開馬路然後創設巡捕局每一路成卽派巡捕駐守迨各路築成之後而局亦已設齊矣○京中王公大臣春季俸米奉旨按七成支放近聞四月分朱侯俸米原擬亦放七成後有旨著户部行文倉塲按照十成文放亦可見我國家之待勝朝後裔恩澤彌綸矣○順天府府尹陳玉蒼大京兆擬在府署迤東設局平糶蓋因京師米價昻貴民人每多困憊不堪故爲是以濟之也○地安門工作刻已告成惟欄楯門楣尚未髹飾現祗准人徒步來往此外車馬駱駝之類皆由西缺口入城○那侍郎桐系出瀋陽素稱望族自奉旨擢升外部侍郎之後頗以研求洋務爲心人見其與外人親密頗有譏訕之者噫身爲外部之官焉而欲與外人隔絶爲此說者其眞不達時務之尤者乎 
[禹穴探奇]  
　　紹興訪事人云浙江餘姚縣學教諭缺近奉大部行知以柯廣文鼎培選補撫憲任筱沅大中丞照章考騐後大約不日卽可來紹履新矣○紹屬各郡縣中小學堂已陸續創設惟諸曁縣小學堂于張子厚大令履新始與紳士陳霞丞部郎議辦○府縣各倉積榖爲數甚多兹者大憲因米價奇昻准予酌撥數成碾米平糶并札委季大令榮鼎來紹盤查 
[鳩水文鱗]  
　　蕪湖訪事人云皖南土藥全恃皖北來源今年皖北潁蒙泗鳳一帶鶯粟不甚豐稔以故蕪湖各土號之前往採買者殊寥落若晨星○前者繁昌縣人陳昌會唆令佃户槍斃晉康公司夥某甲報經地方官蒞騐後屢次逮問伵户堅不肯招某日又經發審委員提陳及 
 
 

Page 3

 
 
佃户質訊佃户始將當日實情一一供出并呈上陳所致密信囑其熬刑堅忍自當不靳重酬陳知無可逞刁遂亦一一供認大約佃户尚可從輕究辦而陳則不能免于重懲矣○來安縣人周麻子之婦與項某有染遂視周爲眼中釘一夕周就寢後婦潛將髮辮繫牀柱上令項以菜刀斷其首鄰婦聞聲　視見婦與項方支解其夫盛以油曇瘞諸牀下遂于翌日向藁砧備述其事藁砧固好事者急控諸來安縣署縣主李大令拘婦與項至案三木齊施一鞫而服 
[乞花塲納凉記]  
　　松江訪事人云上海某猪行主王唐李三姓投臬轅環控經理人倪某乾没歴年盈餘之欵多至十餘萬金臬憲效述堂謙訪札發松江府余石蓀太守親提研訊疉經太守推鞫兩造供詞各執乃飭倪將歴年帳據檢呈倪先後呈上帳簿九十餘册然尚未全旣復以此案由上海縣學附貢生汪某主唆遂投縣指名聲控縣宰汪瑶庭大令訪知汪匿蹟松江乃於五月二十九日之夜飭差在鐘亭橋畔邏獲解入華亭縣署華邑宰林霨生大令飭暫押待質公所聽候移歸上海訊究○邇來疫癘流行日甚一日好事者遂舁都大廟温天君木偶出游定期六月初一初二兩夜遍歴城廂内外日來傾城士女竭誠膜拜者已不絶於途愚人之愚眞不可解矣 
[上海官塲紀事]  
　　日前浙江督糧道陸吾山儲憲因公來滬就英界泰安棧暫駐行旌昨日命駕至浙江海運滬局辭行隨卽遄回省會○本邑籌餉貨捐局總辦勞厚菴太守現經江蘇巡撫恩藝棠大中丞札飭充當蘇省牙釐局提調所遺貨捐局一差另委前捕盜局委員文太守接辦○江蘇候補知縣章菊農明府恒淑由京引見南下道出滬江昨晨趨詣道轅謁見蘇松太兵備道憲袁海觀觀察旋又至上海縣署拜會縣主汪瑶庭大令 
[諭讓街道]  
　　前日本邑南市馬路工程局總辦翁子文太守飭各探捕分往裏街各叚傳諭店鋪將所佔街道一律讓還限本月初八日爲止逾期查出分别究懲 
[擢充捕頭]  
　　法人就新闢租界中羅家灣左近建造捕房雇用中西巡捕十餘名以資巡綽旋經克總捕將八號西捕擢充副捕頭昨已到差視事矣 
[馬路工程局瑣案]  
　　日前浦東新昌泰及南市豫號兩木行傭人將木牌繫於馬路旁適爲水巡捕頭陳向榮所見拘獲甲乙二傭人解至馬路工程局總辦翁子文太守倩襄讞委員黄衡堂二尹訊關交木商董事干蘭坪保去隨判罰長木二十株充馬路中電燈桿之用○前日某姓茅篷店夥盛阿康將竹牌停泊浦濵繫于馬路旁鐵闌之上水巡捕以其有違工程局定章拘解至局翁太守倩黄二尹研訊之下斷罰洋銀十二元 
[英美租界公堂會訊案]  
　　德商皮奪而投本管領事署控華人程謹記延不交屋等情由德總領事照會讞員張柄樞司馬司馬准將程妻王氏提到前日午後會同德繙譯官佛爾克君升堂推鞫皮奪而延律師哈華托主控王氏倩律師侯魯公聲辯旣到案先由哈律師聲稱皮奪而前向程謹記租用第八第九兩號房屋立有契據不意延至今日竟不將屋交下請卽訊追侯律師聲稱此處第八第九兩號房屋前租與通和行今因别有糾葛致未收回司馬商之佛君限王氏於半月中將屋交皮奪而違干未便 
[英美租界晚堂案]  
　　周炳章控順記印書局主朱倍廷翻印歐羅巴通史前晚讞賆張柄樞司馬提朱研訊周投案訴稱歐羅巴通史照本批發每部實價洋銀七角曾於光緒二十六年禀請道憲大人示禁翻印詎料朱竟私印四千一百部之多已售出二千五百部每部祗洋銀四角五分兹將原印翻印兩書呈求鑒核朱供小的在治下開順記釘書作並非印書局周所呈歐羅巴通史由金陵人李姓託售實只二百部並不知其出自翻印尚求寛限將李尋交司馬著押候交人保出限半月内將李交案如敢逾限當罰洋銀五百元 
[美租界捕房紀事]  
　　昨晨江阿四行竊虹口某姓車寓中東洋車一輛報經包探劉阿炳查獲連贓帶入捕房捕頭令押候轉解公堂禀請讞員張柄樞司馬懲辦○前晚積竊王春三混入某輪船竊取銀質對時表携至虹口某押鋪質錢適爲包探朱桂生所見拘入捕房捕頭令押候解送公堂禀請訊辦○押犯柴洪三萬有乾近忽患病捕頭令送至司考脱路工部局病房醫治前日均因病身死捕頭得報卽令本圖地保查問有無屍屬在申如竟無人則卽備棺收殮 
[方論彚登]  
　　霍亂一症有寒有熱辨症不明禍如反掌况發之也速醫藥不及苟有善針者針之似較善於用藥然用藥之法亦不可不講自來醫家愼重人命於此症頗多論說然未免皆一偏之見偏於温者謂仲景傷寒論主以四逆湯偏於凉者謂徐洄溪言此症之屬寒者百中僅一各有師承均難訾議愚謂是症之宜温宜凉不難於平時之臆斷而難於臨症之立辨耳按至眞要大論曰諸轉反戾水液渾濁諸嘔吐酸暴注下迫皆屬於熱又曰諸病水液澄澈清冷皆屬於寒此二叚古聖以辨症之法大書特書垂示後世學者可知所從事矣至徐洄溪言屬寒者少蓋以仲景之主四逆湯者大抵因傷寒而致霍亂者也則非因傷　　致者宜乎其熱多寒少是洄溪之言未嘗有悖夫仲景也今者時症盛行醫者苟能明症立方固爲盡善設或倉猝之間中懷惶惑不妨以蠶矢湯一方先行試服此方原治霍亂轉筋肢冷腹痛口渴煩躁目陷脈伏等證其立方命意是治熱霍亂者設無口渴煩躁等情且汗出便清則宜照方去豆卷梔苓減川連一錢吳萸加至錢半再加乾薑一錢有濕痰者加厚樸一錢服後如厥回利止惟微微汗出不止者是陽雖回而無隂以維之宜於前方再加人參甘草或人尿猪膽汁以固陽如此較之浪投大凉大熱者似稍妥當不識高明者見之得勿笑其愚昧耶蠶矢湯方錄後晚蠶沙五錢生苡仁大豆卷各四錢陳木瓜三錢薑汁炒川連二錢製半夏酒苓通草各一錢焦梔一錢五分陳吳萸泡淡三分隂陽水煎知味軒主手稿○外治咽喉急症神效方血竭乳香没藥全蝎元參各三分麝香氷片各一分五釐斑蟊二錢去翅足用糯米炒黄去米右藥研極細末磁瓶收存勿令洩氣凡遇爛喉痧喉風喉閉單雙喉哦等症用藥少許糝尋常膏藥上貼痛處外皮約二三時吊起白泡用針挑破流出滋水毒即解矣如屬險症起泡更速倘藥日久洩氣　薄或多用藥末和蜜調匀貼在患處起泡亦速孕婦酌用浙紹城司馬池華吉園謹錄○疫氣時行病端百出近日患癟螺痧者甚多往年大江南北患此病者百無一生症初起時吐瀉不止繼則手指螺紋内陷其斃可立而待有人傳秘方用古銅錢給病人嚼之到口卽碎病重者令多嚼數枚至嚼不碎而病卽退矣凡有患吐瀉者即用前方治之有起死回生之妙幸勿忽之素仰貴報館諸君子痌瘝在抱樂善爲懷用敢布告卽祈摘登報章以廣流傳俾患是症者得以同登夀域仁人之賜誠普矣哉專肅敬請福安江南游客叩上 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[湖北布紗麻絲四官局招商承辦章程]  
　　一湖北織布紡鈔製麻繅絲四局現　招商承租二四局成本共銀三百十六萬兩三四局機器廠房均詳另單四承租四局每年應繳銀十一萬兩五四局共欠瑞記銀五十一萬餘兩分二十四批付還自光緒二十七年九月起至二十九年八月止付清計利銀八萬數千餘兩現算至本年二月比已付過六批何月歸商承辦卽由何月起由商人按月付還瑞記如商人願先期付清應由商人自向瑞記商辦其已由官付過瑞記本息應由商人於承租時照數交回現銀六自承租之日起以二十年爲限期滿仍由收回如限期將滿商人尚欲接租應於期滿之先一二年再行酌議如何承租另訂章程七商人承還之欵本息約共銀六十萬兩此項銀兩官於每年應繳租價銀十一萬兩内由商每年加除銀三萬兩限二十年完清官不認息八承租後除歳修廠屋添修零星機件由商隨時辦理卽毋庸置議外如廠屋損壞必須大修及必須添購大機件應由商自提公積預備支付銀萬一公積無多須由商籌欵付給應先期禀知派員公估立案俟租期　後再由官酌議减成給還商人仍不得先於每年租價内扣除九布局商股五十一萬兩紗局商股十二萬五千兩絲局商本三萬兩以及另有官借官墊各欵由官於每年所收租銀内劃付一概與商無涉十四局公所住房甚多除銀庫棧房管事人等及工匠住房外其洋房洋樓等處尚有應行劃歸公用者於立合同時再行劃出界限十一各廠現存機器備用未安以及未經動用物件煤炭棉花紗線均應點明由商認價現付十二四局經此次商租只能由該商辦理斷不能轉租别人並私行抵押十三所有四局牌匾紗布牌子等名目承租後仍應一律照舊不得更易以便所出紗布得以照章完納正税可免子口半税及沿路釐金十四麻局現有洋匠一名又添雇未到洋匠一名承租後應由商人查照原訂合同辦理十五承租後應請派員駐局查看機件曁保護彈壓等事其薪水由該商按月致送十六除去每年租銀十一萬兩内扣除商本三萬兩外尚應繳銀八萬兩每年分作二期繳官每期繳銀四萬兩十七每年旣由商繳租銀十一萬兩每年於租價内扣除商本三萬兩以二十年期限爲此二十年内無論該商有無盈虧概與官家無涉總之二十年期内無論如何期限未滿之時官不得收回商亦不得辭退以及另行出押出頂十八商務報館原設紗局内另爲一事報館全院不在四局承租之内仍應歸官辦公之用 
[上海縣署瑣案]  
　　前者鄉婦賈趙氏之子賈寳寳被流氓矮精毛毛等擄藏勒贖後氏查悉此事田同族賈田雲賈仁和挾嫌唆使因將田雲扭縣求究縣主汪瑶庭大令略訊緣由諭令交人保出旋由縣差緝獲仁和解案前晚大令升堂訊究仁和供堂姪寳寳被流氓擄藏弟婦趙氏初托田雲尋訪田雲訪悉囑小的轉致趙氏同往北浼蔡姓家經蔡與流氓理論流氓勒索洋銀三十元趙氏只帶二十五元當由小的墊付五元湊成三十元交蔡轉付小的與趙氏從無仇隙豈有唆使流氓擄人勒贖之事况此項流氓擄人勒贖已非一次叩求鑒原趙氏供兒子被擄後小婦人正託田雲查訪忽仁和來家報信因同往白蓮涇草屋中議定洋銀衆流氓始至船上將兒子放出仁和素與兒子有仇定伊唆弄大令斥之曰爾子突被流氓擄去幸由同族報信得以贖回豈可懷疑控告遂叱令一并退去靜候飭差嚴拿各流氓究辦○周蔡氏控兒子育生不務正業專事遊蕩育生旋亦投案大令訊究之下育生供小的前因失業閒游致祖母命母親扭送案下奉發攺過局覊押期滿保出迄今已閱兩年在虹口開麫館去年因虧本閉歇一切欠欵均由母親料理小的隨赴蘇州謀就兹方回滬祖母以小的癖嗜洋烟又命母親控告小的聞而投案俾母親免受祖母之責惟乞施恩蔡氏供兒子現雖失業尚無違訓之處惟吸食洋烟仍求暫發攺過局待戒除烟癮然後領回大令准之飭發攺過局收禁兩月○流氓顧彩亭前在徐家匯一帶與匪人爲伍時時滋生事端經大令訪拿訊押前晚帶案覆訊諭以本應重辦姑從寛典飭發攺過局收押一年 
[英租界捕房紀事]  
　　前日混名小油炸檜之著名流氓洪長生及惡丐鄭子明之羽黨王阿寳偕行至北長浜左近瞥見王炳生手提　中百靈鳥出其不意攫取奔逃王心不能甘旋投捕房聲訴捕頭派包探張寳成將洪王拘獲押候解送公堂禀請讞員張柄樞司馬究辦○偷兒陳金海潛至湖北路某姓家竊取綢褲一條報由包探方長華拘入捕房捕頭令押候解送公堂禀請訊究○流娼尹巧雲王李氏徘徊福州路强曳途人被四百五十三號巡捕拘入捕房捕頭著解送公堂禀請押候訊辦○鄺亭良潛入乍浦路應阿毛所開鐵店竊取金飾及衣服若干旋被某包探拘入捕房捕頭著押候解送公堂禀請究辦 
[法租界捕房紀事]  
　　前日積竊陸阿三在某處竊得提貨單一紙隨經包探緝獲帶入捕房捕頭命押候解送公堂禀請讞員杜枝園大令訊究○皮匠某甲爲某西人修鞋乘間竊取各物致被拘送捕房捕頭命押候解送公堂禀請究辦○前日鄭家木橋左近被火時衆流氓乘機攫物被巡街捕拘獲甲乙二人送人捕房捕頭命押候解送公堂禀請究辦 
[金陵官報]  
　　五月十七日辦淮北鹽務候補道程龢祥禀到正任海門同知王寳叩謝飭回本任正任武進縣調署丹陽縣施沛霖到見直隸州王曜到由京引見回上元縣戴禀知會委查勘鍾山幕府山一帶官荒卽回江甯府巡檢汪蔭桐禀知奉委赴江浦公幹縣丞許仁禀知典史曹立賢病故十八日攺指江蘇試用道松增到由湖南指省來寗直隸州張羲樹赴蘇見撫憲通判姚夀春隨歐陽道赴江西知縣陳文藻奉委兼辦學堂文案差又張學緒何崧齡秦其增德清均奉示寫履歴典史王差奉示騐看又唐廷棫湖南來起服回省十九日江南提臺李軍門到會長江提臺程軍門辭行　　　孚允到由京引見來候補道范德培禀知赴河口騐收新河工程知縣許寳良辭赴淮海公幹二十日調授福州將軍崇親拜辭行洋務局候補道汪由蘇見撫憲回直隸　王茂中奉委赴上海公幹卽辭運判王繩祖奉甄别又　曜樞奉委颺晒復成倉平　米石汪如瀚奉府委　審差又游師程奉金陵關道委稽查官輪船差城守都司何復勝禀知赴江隂一帶公幹大通營左哨都司張玉山到來省領餉　問吳耀分謝委學堂差道縣丞席汝霖王基恆均奉示寫履歴巡檢任福林奉示騐看又鄒瀛葆從九朱寳　均禀知到省二十一日藩轅牌示訓署淮安府軍捕通判屠作倫現巳飭回本任所遺員缺業飭姚紀衡回任未經回任以前以候補知縣黄在福暫爲代理一俟姚紀衡回任卽行交卸又訓署揚州府訓導戴怡因病請假遺缺卽以海門廳訓導正任斯缺之朱若采飭回本任遞潰海門廳訓導查有大挑教諭沈德榮署理試用知府缺林禀到縣丞桂芳謝委認捐局差鈞和輪船馬廷樹由滬來 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年五月十七日京報全錄]  
　　宫門抄諭旨均錄前○閩浙總督許奏爲請補知縣摺○又奏爲請補同知摺○又奏爲兼署將軍篆務摺○又奏爲調署總兵接印日期擄情代奏片○山西巡撫岑奏爲捐助學堂經費請旨查照銀數覈給封典虚銜翎技片○又奏爲道員侵吞鉅欵咨明原籍查抄備抵片 
　　閩浙總督臣許應騤跪奏爲請補知縣以裨地方恭摺仰祈聖鑒事竊照福建歸化縣知縣何維搢於光緒二十七年十月初五日在任病故業經附開缺留閩另補照例以病故日作爲出缺日期歸十一月分截缺聲明勒歸十月分截缺查歸化縣知縣係選缺應卽按班遴員請補閩省病　休知縣一項曾任實缺候補後用至大挑儘先止兹所出歸化縣知縣閩省鄭工新海防遇缺先海防先及舊例遇缺先遇缺並截缺廻避撤回即用各班均無人按班應以分缺先用人員請補上次第一正途出身分缺先知縣章景楓請補連江縣知縣後歸化縣輪用第二正途出身之員查有正途出身新海防例分缺先用知縣張振寅年三十一歳直隷通州拔貢朝考二等以知縣用簽掣福建光緒二十五年三月初十日到省遵新海防例加捐分缺先補用二十五年十月二十日奉文過班序補按照限减半計算扣至二十五年十一月二十九日作爲新海防分缺先知縣到省日期遵照新章已滿一年該員才具明晰以之請補歸化縣知縣洵屬人地相宜與例亦符合無仰懇天恩俯准以分缺先知縣張振賞補授歸化縣知縣俾資治理如蒙兪允該員係分缺先知縣請補知縣銜缺相當毋庸送部引見併免核計叅罰據福建潘司周蓮臬司楊文鼎會詳前來除咨部外理合恭摺具陳伏乞皇太后皇上聖鑒勅部議覆施行謹奏奉硃批吏部議奏欽此閩浙總督臣許應騤跪奏爲揀員請補要缺同知恭摺仰祈聖鑒事竊照福防同知温冠春丁憂遺缺係衝繁難海疆要缺例應在外揀補經臣奏請以南靖縣知縣吕渭英請補接准部咨以該員請補南靖縣缺尚未議准不得作爲現任人員請升行令於合例人員内揀選等因臣督同藩臬兩司於通省合例人員内逐加遴選均與此缺人地未宜惟查有現署斯缺准補南靖縣知縣吕渭英年四十五歳浙江温州府永嘉縣舉人由福建新海防分缺間知縣於光緒二十二年四月二十九日到省歴署閩縣浦城縣等缺奏補南靖縣知縣奉部核准知照到閩據藩司周蓮臬司楊文鼎會詳仍以該員請補前來臣查福防同知駐紥省城南台地方華洋雜處爲各國領事衙署洋行教堂麕集之所平時彈壓保護最關緊要遇有中外交涉事件尤須洞悉洋情持平商辦方免别生枝節非才能出衆者弗克勝任前經奏明凡遇交涉案件在福州口者統歸福防同知專辦無論因何出缺由閩遴選熟悉洋務之員不論資格班次酌量補署或於實缺通判知縣内揀員升補等因欽奉硃批著照所請該衙門知道欽此在案蓋深知該缺之難得其人未敢拘守舊章致滋貽誤此次吏部議駁自係按照例章辦理惟該缺係奏明專辦洋務非内地廳縣可比近年交涉之事日益繁難辦理倍形棘手該員委署斯缺已將三載每遇中外交涉案件妥速辦結動恊機宜不特商民信服各國領事亦交相推許閩省現任候補同知及實缺廳縣内實無堪勝此任之人卽便遷就另補仍須該員署理殊難遽行更調查定例繁要缺出如果人地相需准其專摺聲請該員奏補南靖縣知縣業經部議核准雖福防同知缺出在先與例稍有未符然該缺係專辦洋務與尋常缺分不同方今時局日艱通才難遘亟應破格用人以收羣策羣力之效該員吕渭英强幹精明練達時務爲通省出色人員合無籲懇天恩俯念員缺緊要人地實在相需特旨允准出自逾格慈施臣爲要缺擇人起見不得不破除常格變通辦理其非關涉洋務之缺自當照例擬補不敢率行瀆請至所遺南靖縣缺閩省現有應補人員應請另行揀補所有福防同知員缺仍以吕渭英請補緣由謹恭摺陳請伏乞皇太后皇上聖鑒訓謹奏奉硃批著照所請吏部知道欽此 
　　閩浙總督兼署福州將軍臣許應騤跪奏爲恭報微臣接署福州將軍印務曁閩海關船政關防日期叩謝天恩仰祈聖鑒事竊臣於三月二十七日奉上諭福州將軍著許應騤暫行兼署欽此臣卽恭設香案望　叩頭謝恩於四月初四日接印任事伏念臣渥叨知遇漸歴疆圻未效涓埃時深兢惕兹復仰荷恩命兼署福州將軍關税船政事繁旗營任重臣惟有勉竭愚誠認眞經理不敢以暫時權篆稍涉因循仰副高厚鴻慈於萬一所有微臣接署福州將軍印務曁閩海關船政關防日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
　　許應騤片再署浙江處州鎭總兵賀吉祥前與署海門鎭總兵趙詠銘調署所有賀吉祥交卸處州鎭篆日期先據附片奏明在案兹據調署浙江海門鎭總兵賀吉祥呈報遵於光緒二十八年正月十八日由處州起程卽於二月初一日行抵海門接印任事並據調署浙江處州鎭總兵趙永銘呈報於二月初一日交缷海門鎭篆隨卽啓程於是月二十五日行抵處州接印任事等情前來臣謹據情附片代奏伏乞聖鑒謹奏奉硃批知道了欽此 
　　岑春煊片　　省庫儲久絀一切新政需用尤亟此次各府州縣中小學堂若全恃官爲倡率深恐緩不濟急查定例紳民捐修城工皆准給予加級紀錄捐助振需亦准請奬貢監銜翎封典今學堂爲育才之本較修城爲重與振需輕重無殊上年御史許祐身奏請勸立學堂照捐輸例給奬奉旨駁斥在案　專指實官捐輸而言若以封典銜翎按籌餉例十成給奬與捐振相同而銀數倍之且僅得虚榮似與永遠停捐之旨尚不相背刻下學務草創建堂購書延聘教習在在需欵合無仰懇天恩俯念興學爲重飭部議定嗣後捐助學堂經費及獨力倡設蒙小學堂者准由地方官隨時詳報按季由司詳請咨部查照銀數覈給封典虚銜翎枝以示鼓勵逆計停捐以後欲得章服榮身者莫不出於此途似與育才之道不無裨益臣爲鼓勵學務起見是否有當理合附片具陳伏乞聖鑒訓謹奏奉硃批户部議奏欽此岑春煊片再巳革　選道吳炳鑫經臣查明前統武衛中軍時扣發夫價短少兵額已專摺奏請懲處於光緒二十八年正月十九日奉上諭吳炳鑫著發往　台効力贖罪仍著勒限嚴追侵欵等因　此遵當經轉飭勒限嚴追去後兹據營務處司道詳稱該單道前項侵欵共銀九千八百四十三兩疉經嚴飭清繳先後共繳到銀一千八百二十兩訊據供稱該革道從戎多年所得薪公已隨時使用罄盡並未　有産業此次所繳銀一千八百二十兩係變賣什物及尚親友告貸而來已萬分艱棘此外尚應繳銀八千餘兩實屬無力呈繳經該司道等查明屬實詳請核奪前來臣查該革道侵吞巨欵奉旨嚴追本不容其短絀惟該司通稱其實在無力是晉省已無該革道寄頓資財詵無寄頓之財則雖日事嚴追亦終　　欵項其原籍江西臨川縣究竟有無家産自應咨查明確有則查抄備抵無亦取結來晉以昭核實所有該革道吳炳鑫未便在晉空鷹　　應　　旨發往軍臺効力贖罪除批令營務處司道派　　解赴部轉發一面由臣咨明江西巡撫轉飭該臨川　分　　辦曁咨部查川外謹附片奏陳伏乞聖鑒謹奏奉硃批該部知道欽此 
 
