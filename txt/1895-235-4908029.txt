# 1895 - 235 - 4908029

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次青先生所選分類十種淡妝濃抹各擅勝長誠爲初學之秘笈文瑞樓主人倩本局用鉛字排印眉批註釋悉依原本校讐裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角請向蘇州閶門綠蔭堂上海棋盤街文瑞樓兩書坊購取 
[北洋海軍失利情形下篇]  
　　一洋員濫用也非才之難能量才取用實難夫以中國之大人民之衆未嘗無才使平日果能於海軍諸事加意講求人才自能日出且有才而不能見用者多矣當世每聞洋人二字則目爲智巧獨擅月俸多則七八百金少則二三百金不知洋人亦有良莠不齊何可濫用乎如以用洋人之月餉而用華人未必無奇才異能出於洋人之上者北洋海軍之始設也曾聘英員琅威理爲水師副提督琅係英之管帶官熟識水師情形操練步伐勤而且能裨益實多是得眞才而用者也乃自劉步蟾以不便於已而去之後用洋員皆不及琅遠甚倭人啓釁以德員漢納根爲水師副提督夫漢納根特長於陸路砲臺營伍於水師則未能深知東溝戰後漢離水師以洋員馬格祿代之馬又不及漢遠甚矣問以水師一切章程則茫然莫對馬爲提督未聞有出一令畫一策者日以飲酒爲事直一豎子耳我中國竟尊之爲水師副統領大損國威已誤全局自馬來後洋員之貪利踵至者名曰告奮勇實則圖薪水至威海瀕危水師被困若輩早已置身局外濫用此等洋員又安能取勝乎哉大凡各國人材優者留而劣者去中國所聘洋員洋匠類皆各國唾棄之餘中國重價而聘之以至不獨無濟於事且貽各國交譏凡當道喜用洋人者盍鑒諸一員弁不擇也海戰之時管帶官不能顧及全船所藉諸員弁各司其職水勇可聽令而行耳夫二三副由學堂出身者水勇必尊之畏之臨敵時不敢躱避不敢違令如由水勇遞升爲大二三副者其平日視水勇爲朋輩無威以馭之臨敵時欲其遵令無違不可得也一陸兵貽誤也以威海之險砲臺之多且堅東北兩港道水雷密布戰船嚴守其間倭兵萬不敢冐險深入以犯我其勢明矣所患陸兵膽怯威海之南砲臺不能終保有碍大局聞丁提督亦慮及此欲將威南之砲臺曰趙北嘴曰鹿角嘴曰龍廟嘴盡行拆毁將砲移至威北之劉公島在山上另設砲臺可以助威又與水師互相犄角是一舉而兩得也其奈統領砲臺者執意不從及倭兵由山東之成山頭登岸榮城立陷長驅直進不數日卽犯威南我兵若能開砲堵禦猶可爲也乃望風披靡竟棄砲臺而遁逃矣言之髮指所有砲械藥彈均資敵用敵旣唾手而得砲臺遂以我利砲用我藥彈日夜攻擊我水師死傷殆盡怨憤衝天然尙冀有援兵躡敵之後奪回砲臺則水師不致終困威海亦可圖收復乃日復一日援兵不至威南以西全爲倭有致倭之魚雷艇得傍南岸駛入黑夜襲我於是定遠來遠威遠相繼中雷沈燬靖遠爲砲擊沈斯時兵船所剩不過幾艘欲戰不可欲守不能藥盡援絶智竭計窮惟有束手待斃水師因以殱亡此非天意之攸關實人事之不盡也一醫官不力也海中交戰砲彈紛飛有猝然中砲骨肉糜碎不知創苦者自無庸論其或臂斷股折痛極哀號慘不忍聞觸目傷心莫此爲甚士卒爲之瞻寒無復鬥志矣故海軍各船醫官必精外科深嫺西法並多備西國醫料藥水以備臨敵醫傷之用不但可止痛一時且冀保全身命此次海戰軍中醫士有長於内科未諳外科者有避匿艙内鐵甲中而弗司其事者有早行離船爲保身計者有不勝其任狥情濫充者種種不一言之眞堪痛恨前車旣覆不可不善其後也一奬卹不優也按西國海軍用兵之時倍其月餉苟能擊破敵船或斬馘獻俘論功行賞如至傷重爲廢人者則給其一生衣食又不幸而陣亡者則優卹其家使其父母兄弟妻子免於凍餒如是兵士安有不樂於死戰乎我中國則用兵之時海軍士卒月餉未加旦有從而尅扣者東溝之役死亡甚多所領卹銀除買棺運棺外所剩無幾安能卹及全家且尙有陣亡之卹銀竟無處領取者如是不獨生者無以爲養卽死者何以爲情若夫被敵砲傷肢體或爲廢人一家凍餒無人養膳者抑又不足道矣如是而欲將士戮力疆塲奮不顧身其可得乎此一端將來重建海軍必當妥議章程庶能戰氣百倍也此十事皆由目覩戰事者歸而述此雖然統帥固失職矣而管駕亦未爲得人也方無事之日招募水勇皆以賄賂夤緣而得家有吉凶事告假則扣其月餉逾期不到則另補他人額設之勇則按名每月必扣其所發之餉誰敢違言以水勇視管駕平日已望如天上甚至喜怒無常號令不時賞罰寡信眈眈疾視幾等長上爲仇讐一旦臨陣交戰欲其奮不顧身如子弟之衛父兄其可得乎况又有以上所列各弊上下之情不通貴賤之勢迥隔如此者十人而九求其所向無前戰則必勝是猶種滿地稂莠而猶冀收穫嘉禾也當事者尙其鑒及斯言而力挽從前之覆轍哉 
[述劉軍門軼事]  
　　劉淵亭軍門坐鎭臺灣與日人相持已歴數月之久勝仗頻聞海氛漸息遂使彈丸之地竟等磐石之安軍門之俠氣英名不特流播於山陬海澨間卽遠方之逖聽風聲者人人有仰止之思誠何異兒童誦君實走卒知司馬哉試舉軍門軼事證之亦可見其抱負不凡自命有千秋之想矣當日兵之先佔澎湖以圖犯臺灣也調兵約有一萬人繼以疫癘盛行又屢爲臺兵所扼死亡枕藉其得苟延殘喘者不過五千人雖佔臺北一隅然乘臺地兵變而入並非爭戰之力况所佔壤地不多未免局促轅下然日人之意狃於往日之戰勝究不免藐視臺灣以爲得此區區如探囊取物耳自此以後屢由臺北進擾臺中冀以漸逹臺南兵過之處見緑野良苗咸欣欣有生意胼手胝足者相與負耒耕耘怡然自得幾疑爲世外桃源遂淡然置之不以介意一霎時瞥見耕者釋耒耘者施鎗隴畔之農大變作行間之健卒日兵猝不及防披靡而遁其見挫於臺軍大率以此雖覆轍相尋兵心大沮實未嘗與劉軍門接一仗晤一面也日人以力懾之不能或可以計賺之乃變計遣使致書於軍門麾下具逹嚮慕之忱且告以如肯釋中來歸當爲奏明敝國主待以國士之禮建立事業當無限量奚必戀此寸壤圖苟安而忘遠禍乎軍門接書後怫然大怒呼來使而痛斥之曰汝以我爲何如人敢出不遜之言大丈夫懷忠抱義百折不磨此心旣爲臺衆所依歸此身卽與臺地相終始但使此地尙有一人之可戰一彈之可放必不任汝猖獗也日人聞之始恍然於軍門之氣奮風雲誠貫金石斷非巧詭計所 
 
 

Page 2

 
 
能誆自念以一國之力不能取一島不特不免爲他人笑且亦無以自解遂定計添調新兵五萬名欲與軍門决一死戰此日本添兵之所由來也觀此愈見軍門之風節凛然眞有横睨一時之槪以視他人之事權在握一無措施戰旣不勝守又不固身名俱玷爲萬人所唾駡者其賢不肖之相去豈可以道里計哉 
[俄謀縝密]  
　　中日議和後俄人仗義執言不准日人割取遼東之地其時俄政府曾派兵輪船多號駛赴日本及中國芝罘各授機謀准備與日人開戰嗣以日人俯首就範俄兵船遂奉令折回兹閱日本報章謂俄兵船之出也滿載各種戰具當出口之前一夜籌畫四大秘計費終夜之勞一略取長崎及長崎之船塢二截斷由馬關通至旅順之海底電線并間斷日人赴中國之路捉拿日本運兵船勒令船主大副爲引港三俄船二號及法國以司林兵船同受密函而出有俄公使之子某君乘至日本約在日本探事之兩人守候埠頭放杉板船接某君上岸通知俄公使俄公使已預期整束行裝至此可以立返四俄兵船在芝罘候中日條約交換之時如日人不聽俄言立時告知俄船宣戰俄船卽發號砲及暗號通知日本而法艦同受命令意者願爲俄人臂助乎日報所述如是說者謂其時日人不與俄抗耳否則必爲俄困日將何以支持哉 
[照錄李傅相致倭醫書]  
　　日本軍醫總監黑田忠惪曾奉命爲李傅相醫傷及傅相旋國請於朝以寳星賜之黑田得賜具書致謝傅相答以手簡云前在馬關猝覯傷疾遠荷惠臨診治千金授劑始識國能五石鍊形獨標靈異辱承高誼感泐私衷頃展來書具紉眷注伊東大臣帶回各件知已察收分致卽讅名高尙藥術擅外臺膺我朝錫命之崇爲執事榮名之寳過勞飾謝彌覺歉懷鄙人内渡後靜心調理傷病就痊神情眠食漸能照常堪慰遠系林大臣月前過津會晤旋赴北京現我國亦已簡派裕大臣出使貴邦不日遄發自此軺傳頻通敦槃脩睦得以共享昇昌願望之殷彼此實有同情也 
[回匪猖獗]  
　　漢皋西人來信云接甘肅信知回匪勢甚披猖西寗府附近各地均爲回匪所陷府城已被合圍回匪又分犯古浪平番二縣城古浪縣黃大令與回匪相持未能得手匪焰愈熾乘勢將平番縣合圍一路電綫桿盡被拆毁地方官見事勢愈棘禀請大吏奏明黼座當蒙飭下伊犂將軍調兵往剿想天戈所指跳梁小醜必當指日蕩平也 
[舟行被阻]  
　　西信云成都閙教時焚毁法國教士所居教堂無數法國遂調兵船數艘駛赴長江其中有兵船一艘名路定於六月廿九日至洞庭湖畔之岳州地方官恐湘人滋事卽發告示多張禁止各人不准鬧事後因岳州水淺路定船復於七月初二日開回漢口 
[匪首成擒]  
　　福州初六日發來西電云古田閙教一案中西各員前往查辦逐日搜捕匪黨已獲八十餘人其中有爲首滋事之匪二人又齋匪頭目亦於七月初三日成擒 
[侯官血案]  
　　福州訪事人云本月十六夜三鼓時有水口稅厘局課船駛經閩清口突有匪徒十餘輩駕扁舟一葉迎面而來先以乞火爲名闖上課船任情囉唣篙師某甲正在劃取自來火匪卽掣出白刃斫甲墮水艙中有侯官縣家丁陳姓差役順順奉縣主戚大令之諭赴古田查探戕斃洋教士之案而回其時陳方在黑甜鄉順順聞船頭有人聲卽大聲曰我係侯官縣總巡差爾等何人膽敢在此吵閙耶言未竟匪已拔刃將頭斫下一時艙前艙後諸人咸跳至水内逃生或扳住船舷半身入水匪復殺斃艙中四人課丁趙姓抱住銀箱厲聲呼救匪連斫十餘下趙力抱不釋匪將刀由背後刺入直逹胸前再從頭上斫下趙額鼻及口悉被斫去遂痛極而死死後匪將箱内現銀七百餘兩搜括一空旋持刀向船旁亂斫有二三人扳舷不住遂伍波臣吁可哀也及匪去蹲伏船下之篙工始敢上船將船順流下駛越里許訴知駐泊砲船砲船管駕官卽赴省禀報至黎明甲乙二匪至某烟館内吸食鴉片烟二三錢復市米升許煮粥充飢烟館主見其手上有血痕并微聞昨晚有某船被刼事心焉疑之私探其囊中有番鏹甚多知其爲盜因暗令徒夥赴砲船報信及船勇穿齊號褂各持軍器而來而匪已望塵不及矣現侯官縣已出有賞格購緝想諸匪兇惡已極决難法網倖逃也 
[茶樓轇轕]  
　　漢口一鎭爲南北水陸通衢襄河則通襄樊漢沔直逹漢中府爲北五省運販往來之要道至於長江則南來北往東逹西通爲水陸之腰跕又值西人通商遠近商賈輻輳規模日擴一倣滬上粤東之欵店鋪門面金碧交輝若江浙帮之銀樓廣東帮之藥肆本地帮之京蘇等貨及一言堂之帽店等鏤刻裝潢不啻玉宇瓊樓此漢上前三十年所未有也自創設一品香月華樓洞庭春等茶酒館局面一新有劉伶李白盧仝陸羽之癖者一登斯樓莫不樂游忘返業斯者均獲利倍蓰有人集股開設華洋第一樓函萬茶樓詎函萬茶樓開張時頗動外人物議有指摘其樓之太高有謂其招牌之錯謬因之地痞流氓意圖索詐該樓主人懼爲中傷因邀漢租界某西人入股並掛英商招牌已兩禮拜矣而不逞之徒不忘訛詐務在洩忿事爲漢關榷憲所聞照會領事將英商招牌收去並聞有糾股開設茶館於後湖城上亦邀西人出塲爲城守統帶升字營周軍門所阻蓋於城堡之上起造高式洋房於地方大有不便刻下函萬樓主人羅姓及新開茶樓之鄒姓均在漢清軍府具結不邀西人入股仍求中國官員出示彈壓庶免游人滋事未知能邀允准否 
[劍閣晴雲]  
　　川友信云近日川水大漲各號船頗有在夔峽失事者上月間上水進口貨寥寥無幾而下水出口貨依然行駛且船隻價值較前尤貴蓋因貨多船少故也○校塲壩原爲十五屬武童騎射之地小本營生之徒尙在擺售食物及一切雜貨諸多窒礙一日有某武童等牽馬多匹揚鞭亂撻馬驚躍狂奔撞毁各鋪器具馬益狂奔不已茶館諸人咸起趨避哄閙一時旋卽解散○臨江門外有艾姓房屋一間久未修理突於上月十九夜倒塌壓傷男女各一次日地保報官履勘明晰房主給棺掩埋 
[盜風甚熾]  
　　粤友信云日前有貨船數艘由西江開行來省駛至中途被海盜多人要截行刼貨物銀兩被掠一空有船户某甲自恃勇力與盜相持盜放槍擊之適中要害而斃現各船户齊至省城赴大憲衙門控訴業蒙大憲批准飭令沿海營勇實力查緝想盜匪猖獗已久罪不容誅天網恢恢疏而不漏斷不容任令逍遙法外也 
[一馬雙鞍]  
　　聚寳門外西街後有錢姓孀婦半百無兒僅一女年二十餘貎甚娉婷招盛某爲半子作養老之靠盛有友人任某爲箍斗斛之匠性最狹邪見盛妻姿色動人將所積餘資暗賄其母遂得與女通好日積月久被盛窺覺乃白於母曰任某與吾契好今任雖無禮吾不能破除情面莫若明言共分枕蓆於是其母分派單日值盛雙日輪任雖友朋情重氣度汪洋然不足爲訓也 
[夫婦同歸]  
　　蘇垣今夏痧症叢興死亡相繼患者大有朝不保暮之勢交秋以來天氣稍覺凉爽然一交午刻仍炎威不减樂橋附近某整容鋪某甲夫婦二人婦日售角黍以補夫之不足本月初二日午前甲忽患急痧百藥無靈延至午後斃命婦哀慟欲絶正在料理棺殮忽頭暈目眩登時跌倒於地傍人上前撫視見其面色如灰牙關緊閉蓋卽藁砧所患之急症雖經鄰右人等設法施救然亦終歸無益逾時卽斃不及一時夫婦均斃亦云慘矣 
[蘇垣牌示]  
　　寳山縣知縣馬漁珊明府海曙於上月間因病出缺曾紀前報兹悉所遺員缺藩憲鄧方伯於本月初三日下午牌示以桃源縣知縣沈明府佺調署○同日牌示部選昭文縣知縣李鵬飛堪以飭赴新任○又示照得嘉定縣知縣張樞廻避遺缺輪應各項候補班到班查有勞績候補知縣章鴻森堪以酌補 
 
 

Page 3

 
 
[股本已足]  
　　老公茂紡織公司日前招人入股曾登告白於本報後幅兹聞公司股本業經招足矣 
[上海求志書院乙未夏季題目]  
　　經學題貴游貴猶解廉辨廉端解將蒲姑亳姑解唯此文王比于文王解○史學題書莊子天下篇後書論衡實知篇後牛李二黨平議洛蜀二黨平議○掌故題國朝心性學家平議國朝禮樂學家平議國朝水利學　平議國朝鹽法學家平議○算學題有句弦較有股弦較求弦和較向有舊法兹更思得一法以二較相加爲弦以句股較爲句求得股羃半之開平方得弦和較試證之句股弦三事皆整者其句弦和與句弦較爲奇數或偶數則其股弦和與股弦較必爲偶數或奇數無論句弦和較股弦和較設爲奇則其數必能開平方得整數設爲偶則其數必能折半開平方得整數此事決非偶合有妙諦存焉但人狃於習見而不察　特明揭其奇試探源論之三角形三邊求角法以夾所求角之兩邊各自乘相加以對角之邊自乘减之爲實次以夾角兩邊相乘倍之爲法法除實得所求角餘弦若對角邊羃大於餘二羃之和則所求爲鈍角以代數或圖解證之三角形之三邊爲角亢氐有兩邊和有另兩邊較此題可化爲兩個和數仍依前數課之法施之若有兩個兩邊較祇可化得另一較數不能化得和數須别立法以御之設有角氐較甲亢氐較乙角大氐小又有角氐夾角或亢氐夾角求氐試爲細草○輿地題聖人化世其解在水說守在四夷說西人謂地球爲行星之一論書漢析里橋郙閣頌後○詞章題以正治國以奇用兵賦以正身有國詳僞用兵爲韵閏端午詞七絶八首四月爲余五月爲皋六月爲且三題各賦五律一首詠聚八仙花不限體韵 
[使星雙照]  
　　出使俄國大臣王芍棠星使自俄回國告假養疴刻已就痊遂於昨日午後五點鐘時由天后宫側行轅命駕至法租界金利源馬頭附招商局江孚輪船泝江上駛各當道咸鳴騶而往送别江干聞星使先往金陵見張制軍然後回申北上○出使日本大臣裕朗西觀察乘招商局新裕輪船於昨日午後二點鐘抵滬本埠各官員均往迎迓法讞員鄭大令撥派綫勇法捕房克捕頭亦派包探至金利源碼頭伺候觀察登岸後卽往天后宫旁欽使行轅駐節 
[改期見客]  
　　江海關道黃幼農觀察蒞任後於本月初四日拜會各國領事已列前報各領事亦訂期答拜黃觀察因公務紛繁遂於昨日遣丁赴各領事衙門備陳事冗請改期相見 
[福壽全歸]  
　　陜西巡撫奎樂峯中丞奉太夫人來滬將次赴秦不料太夫人忽患急痧以致觸發舊疾延至昨晨鐘鳴八下竟撒手西歸想須擇期大殮也 
[中途猝斃]  
　　浦東人爛痾永奎無賴也前因患病經人舁送回家及病稍瘳又來滬上前日將晚行至四馬路四海論交樓烟室向其友借得鷹餅一枚回至寳善街錦繡百花樓前卒然倒斃有與之相識者奔訃浦東昨晨家屬到來爲之棺殮 
[不准保釋]  
　　寍波人李華亭向在浙江護商局充當司事因有張某赴督轅控李通結海盜在寳山縣境搶刦米船當奉督憲批飭蘇松太道提案辦理去秋由寳山縣將李轉解蘇松太道轅發交上海縣監禁核辦在案現經李母投道轅禀求保釋奉黃觀察批示查李華亭案關重大乃前道憲發縣監禁之犯未便遽請保釋所禀碍難准行 
[解犯就道]  
　　鹽梟葛老窩子安徽合肥縣人於光緒十三年在上海縣境内閔行野雞墩等處販賣私鹽當經前邑尊審實解省提勘發回監禁擬辦在案現經葛母王氏屢赴本縣及上憲衙門禀求保釋本縣黃大令亦代爲據情轉詳奉上憲批飭從寛遞回原籍交地方官嚴加管束黃大令奉批後卽於昨日派差提犯按站遞解矣 
[法捕房瑣事]  
　　寗波人陳阿毛卽癩圑阿毛在法界彩視街開設陳長福木器店其第四子名壽鏡已娶有大婦因艱於嗣續又娶蘇人朱陶氏之女爲妾入門五載業已生育男兒因與大婦勃谿藁砧不能爲左右袒將其妾略加訓責朱陶氏偕其子歲熙投法捕房以壽鏡母子及大婦將其女凌虐徧體受傷等情控訴捕頭飭探查明實因妻妾爭毆起釁家庭細故不必外揚飭探傳諭以後毋許爭閙其事遂息嗣因朱陶氏不肯干休仍投捕房請解案訊究捕頭准之前日朱陶氏遣其子歲熙偕女朱氏上堂遞禀聲稱壽鏡助桀爲虐用刀戳傷其姊手臂傷痕尙在朱氐捋臂請騐歲熙又禀壽鏡欲將其姊鬻入花烟館爲娼小的清白傳家何堪遭此污衊求恩訊究并請將其姊斷歸清節堂守節陳壽鏡卽陳敬供原籍寗波寄居上海有年家有父母在治下彩視街開陳長福木器店娶妾朱氏性情頑梗時與大婦勃谿牽連小的詬誶之聲時間户外合家爲之不安此次起釁之由緣上月廿四日小的欲往雷祖殿燒香命朱氏取襪更換以其不肯將手輕拍一下朱氏手持剪刀欲刺小的用手格開刺傷手臂稍有血跡至鬻入花烟間一節並無其事朱氏又供翁姑夫婿大婦俱視小婦人如眼中釘伊等每食必同桌獨將小婦人擯斥不許入座現欲賣入花烟間爲娼孰若求恩斷歸清節堂大令著將朱氏交歲熙領回陳著押候交保飭探查明各節下期投案候核○九江德化縣人朱周氏控王陳氏誘匿其女五喜經大令訊供禁押在案繼有張福庭自行投案聲明此女早經朱周氏價賣與小的爲次媳立有憑據存在家中大令著交保出外限十日内交到憑據并將五喜交案迄今限滿未交亦無人具保前日王阿和呈至憑據聲稱張福庭之姊托爲送來大令飭探查明禀復昨據包探禀稱奉諭查得張姊陳劉氏住三馬路二百五十號披屋内張與李麻子通同一氣大令命提張福庭至案供家住湖北黃州府蘄水縣離城五十里地名北河五喜實係買來現在家内確有憑證大令問憑據如何寫何人作中供光緒十九年向朱周氏買來中人胡姓尙有德化縣差役買來時十一歲現年十五大令謂爾所供不合究竟是否在家供稱實係在九江買來問因何不將憑據交到供路程遙遠往反須十餘日又問陳劉氏與爾是何稱呼供稱卽小的之姊大令謂爾姓張因何爾姊姓劉顯有不合爾須將憑據與五喜交到方能了案又將呈到之據給予觀看供稱此卽買來之據小的在押不知業已交案大令謂據上賣主係福建人並非九江人著於十日内將原據與五喜一并交案違十追比張供路隔四千里尙求寛限朱周氏向放白鴿悮用此計小的因無人照顧將五喜托李寄養業於五月廿八日帶回湖北矣大令著還押再核○寗波人胡阿和手帶金釧金戒指至小東門外戲館街某鴇花烟間内尋歡爲龜子騙去潛逃經捕房飭探追到原贓解經鄭大令訊供著出具連環保結送案備查已紀前報昨日興隆棧主王益甫偕廣順興成衣店主秦廣仁各投案呈遞連環保結大令問原保人孫王因何不到二人同供因染痧症不能投案大令閱視保結著寫明胡至花烟間内手帶金釧爲龜子乾没等情送案存堂胡仍還押候呈到保結准予保釋○崇明人張阿四手持衣包質錢爲包探拘獲解經鄭大令訊供押候枷號責懲昨日寳山縣捕役呈遞飭緝信票並失單一紙請電大令著俟堂期投案候示又提張阿四到案照原斷先行枷號三月期滿責釋○又提小流氓李春元到案問同黨何人供稱長生福生小廣東均住小客棧小的代伊質當並未分用錢文大令著照原斷掌頰一百下還押○張何仁李銀泉陳富林三犯爲包探拿獲解經鄭大令訊供著照原斷各枷號一月期滿責放　　提江寛輪船竊洋傘之陳阿肇照原斷笞責二百板開釋○又提積竊王阿生照原斷笞責二百板還押送縣遞籍○又提冐充水利局巡丁之錢菊生著重笞一百板還押覓保○倪金狗經包探查明所供向裕泰衣莊買來並無其事著帶案掌頰一百下開釋○押妻爲娼之廖東甫著帶案開釋覓保在押之廖胡氏○枷犯顧阿四王阿來枷期已滿命帶案開枷照原斷顧笞責二百板王免責著一併還押覓保 
[美界捕房紀事]  
　　鄧源順鐘表店開設吳淞路第九百零三號門牌其地適在武昌路折角處爲泰西流氓聚集之區昨日午後一點鐘 
 
 

Page 4

 
 
時有某西人貿貿然來任情滋擾咆哮如虎擊壞玻璃窓店主心不能甘欲扭送捕房請辦西人力大無匹三百號巡街捕至始得拘入捕房　頭詰知其爲英國人令押候解送英領事署請斷○乍浦路第四百五十九號房屋有西洋人居焉前晚妙手空空兒某甲溷入客堂竊去自鳴鐘一架昨　西洋人奔告捕房捕頭許遣各包探查訪 
[分發人員騐看名單]  
　　新海防例掣籖分發郎中李前普湖南黃慈瑞湖北花翎頤壽廂紅滿洲花翎阿禮罕廂紅滿洲員外郎義俊正白蒙古主事李慶祿直隷李愼維江蘇方澍寛浙江大理寺寺丞姜恩濤浙江中書科中書謝桐森直隷内閣中書楊漸鴻廣東劉炬直隷申應樞山西陳惠愷湖北王儀通山西步翔藻河南余艮四川國子監助教祝椿年順天國子監學正學錄李廷瑛順天道花翎鹽運使銜陳萬言浙江知州宫元焜直隸通判席瑛湖南知縣張藻湖北陳翼棟湖南○新海防例指省分發道二品頂戴許貞幹福建浙江同知藍翎蔣濬啓廂藍山東鹽運司運判黃家瑤江西兩浙通判鄭廷驤福建浙江吕紹斌安徽直隷謝錫慶湖北山西知縣梁騮藻廣東廣西司徒瀾廣東江西李維祺直隷四川胡錫晉順天山西白坻順天四川劉步青直隷山西熊全蕚湖南廣東藍翎劉浤湖南湖北程璟光湖南廣東胡瑞清湖南浙江葉永暉湖南江西彭家祿江西廣東陳夔麒貴州四川周希韓貴州雲南趙棨楨貴州四川濮賢慕江蘇四川馬永基陜西四川李乘龍浙江廣東王思純浙江直隷包惠疇江西安徽俞炳章江蘇安徽曾汝材四川廣東黃嘉梯福建廣東布政司經歴王朝珍四川雲南布政司理問柳汝勳山東浙江直隷州州判藍翎張錫齡雲南四川李運泰雲南四川府經歴施謙福建江西張維商湖南江西陳鵬起湖南廣西毓椿厢曰廣東程世僖江蘇山西李訓鋐江西雲南張兆棠安徽湖北施祖同浙江四川馮晉昌浙江江西沈炳垣浙江廣西任憲吉四川貴州丁士傑陜西貴州孫家祥河南湖北羅鼎華浙江安徽陶楚英湖南甘肅李建章湖北貴州縣丞文龍燿湖南湖北李爾恕山東直隷熊德昌湖南直隷劉福田湖北福建張文祉山東浙江張秉忠山東北河周準湖南湖北余祖厚湖北廣東汪昭昻山東浙江藍翎六品頂戴李文蘭雲南浙江林介瑜安徽直隷吳兆左安徽福建廖壽煦江蘇安徽馬建恒安徽陜西史悠祿江蘇浙江由從周雲南四川柯廣藩安微浙江吳㴻棠安徽北河蕭棠貴州四川金炳煇江蘇浙江楊爾瓚江蘇北河汪祖培江蘇廣東朱惠浙江廣東文之綺四川湖南朱治華浙江直隷陳震浙江福建周永年四川廣西余肇度湖南安徽縣主簿張光甲湖北北河州吏目侯啓元廣西安徽胡志濬順天山西韓仁壽湖南甘肅王樾南湖南甘肅聞士溶江蘇直隷邵炯貴州廣西府照磨胡壽安徽江西同知照磨錢本善江蘇四川 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[局員聽訟]  
　　農人胡桂青卜居虹口二十三保十二圖其姪伯村以析產不　戈操同室胡忿甚於前日午後繕禀投圓　等巡　局控陳局員王壽華二尹立飭局勇協同地保　伯村傳至局中正欲升　訊斷旋　親串出爲排解求准釋歸二尹遂將伯村交親族帶回妥爲料理 
[縣案彚錄]  
　　山東人唐翰卿在南市登豐棧内　祥雜貨號爲經手結欠德生安康等十一家錢莊合計銀一萬三千餘兩控提到案押候道繳已詳前報迄今日久尙未措繳經夏明府提案諭備唐供現託趙姓分向各莊商勸以三成了事已有頭緒邇因同和泰主某甲病故是以躭延時日現擬初八日復邀各債主商議卽行清理求暫竟限不敢庭押明府准之飭仍還押務須赶緊清理違于取咎唐唯唯而退○湖北人金耀亭前在滬防左右營當什長後因裁撤糾黨滋擾經統領　請蘇松太道憲札縣訪拿究辦六月十五日由法界拿獲解縣黃大令飭卽收所候究已列前報前晚經夏明府提訊金供湖北漢陽縣人在滬防營爲什長散撤後因乏川資回里同弟兄們數人赴營中懇求酌給川　統領不允小的等卽行回籍並未滋事現於六月十五日來申十六日在法大馬路大自鳴鐘被勇丁獲解實係寃枉今蒙訊問尙乞關恩明府曰爾雖不供認滋閙然係道憲訪拿之人未便發落仍飭回押候查明核辦○謝如川控謝青洲將妻誘拐吞匿勅件經夏明府提訊謝供浙江餘姚縣人現住治下新閙親戚處向爲京貨生理現改洋貨掮客十八年分在申娶李氏爲妻卜居英界新署後面天賜里帶回原籍仍來滬上現被鄰居磨豆腐之謝青洲夫婦誘騙李氏逃逸先將隨身物件盡行運藏其家事機不密經小的知覺現將李氏送案求提謝青洲追還各物李氏供嫁謝如川已有四年現被謝百般哄騙一時受愚將物件藏匿伊家卽行逃逸被丈夫查獲願隨丈夫回家求恩寛宥明府判謝氏旣已查獲當給夫領回惟所供失物並無証據著自理處具給完案 
[英界公堂瑣案]  
　　搖彩被拘已登昨報昨日包探黃四福及中西各捕將爲首之玉泉樓主顧少芳及會中人陳更生等五十三名解案禀稱顧在玉泉樓　　陳等百人創作十衆會捕頭恐其　事特倩小的等往拘旣入捕房有經人保出者中有胡榮榮顧春泉陳茂山沈鴻章四人並未投到故先將顧及更生等四十九人解請判斷顧供稱小的卽顧子榮家在浦東賃屋治下股開玉泉茶樓邇者生涯寥落無力支持故創爲搖彩之舉共集一百人計洋銀三十圓照數分派彩洋並冀多會數碗茶而已更生等同供稱小的等不敢購買彩票昨日　在啜茗致被悮拘屠興之别駕據情商諸傑繙譯官然後判罰顧洋銀五十圓胡等四人所質洋銀一律罰充公欵更生等各罰洋銀三圓○包探孔阿才解周阿和到廨禀稱此人在任祥記石作隔壁開設椶榻店日前任失去帳箱一口内儲　銀一百十五圓金耳環一雙遍查未獲今由小的在周處查出帳箱惟贓物無存故特解請訊究任投案請查周供稱此箱係夥友所竊夥友業已逃逸無處根追矣别駕著交人保出帮同查緝○包探孔阿才解竊賊周阿福到案禀稱此人竊取人家絨布一叚布衣二件經小的拘獲人贓尙未查明失主姓名周供稱小的行竊該死叩乞施恩别駕判令笞責一百板○竊賊王鴻章曾經前讞員懲辦昨又捱入王萬順家竊取洋銀九十五圓正欲出門適爲三百零五號華捕所見拘解公堂萬順投案領贓鴻章直認作竊并稱已知悔過尙乞原情别駕判令笞責一百板起案之洋銀給還失主○前者粤東人包毓芝訴稱趙興隆客棧主趙四奎趙金標趙阿岳林杏企等四人串同兒子阿懷私携大土及川土各若干逃往崇明控請關提迄未獲案昨日包探沈金　禀請覆訊包訴稱趙等串同兒子逃往崇明前蒙關提不料阿懷已聞風颺去其住處趙等皆知求爲追究　等同供稱所有大土由阿懷取去七枚並取去洋銀三百餘圓查阿懷並非包子别駕著一併交人保出○包探秦少卿解竊賊周寳生　案禀稱此人竊取顧瑞福家布衣三件經小的緝獲人贓送請究辦顧投案領贓周供稱小的偶然行竊求大老爺筆下超生别駕判令笞責二百板贓給還失主○俞子和積竊也屢經懲辦終於怙惡不悛前日又竊取某輪船上人江榮家磁瓶布衣等物經四十三號四捕拘送公堂江投案領贓俞供稱小的窮苦無聊不得已而犯此今已自知不合如蒙恩宥定當改過自新别駕判令笞責五百板發回捕房管押二月○包探賣如海禀稱昨日船户朱三經駛　至蘇州河撈得同神全所失棉紗數十捆意圖吞匿並不交還是以拘請追究陶訴稱棉紗由駁船上人自不小心以致墮入河内朱旣撈取理合交還今旣到堂卽求判斷朱供稱棉紗確在河中撈得惟當時無人收管是以無處交還别駕著從寛斥　將棉紗給還失主○包探江阿三解張阿小顧阿虎到案禀稱昨日二人向唐　　强借不遂持刀恐嚇是以拘請訊懲唐投案申訴情由稍爲究辦張顧不認行兇别駕判令掌頰五十下與張各管押一禮拜○四百三十四號華捕解時法生到案禀稱此人乘王江朗所拉東洋車不給車錢以致吵閙小的向問竟敢逞蠻别駕判罰洋銀一圓八角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
