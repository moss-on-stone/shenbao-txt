# 1900 - 2 - 4909599

 

Page 1

 
 
[紹屬諸曁縣水災乞振啓] [  申報館恊振公的啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現屆隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑶好宏結善緣萬䙫多固拜賜少亦懷仁集腋成裘聚沙爲塔博施衆濟用解倒懸本館同人有厚望焉 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元六角○駁　彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌晝畫室或申報館帳房可也此佈 
[書本報紀節烈可風孝友可風二節後]  
　　嗚呼世風至今日可謂偷薄矣人心至今日可謂敗壞矣世風何爲而至偷薄人心何爲而至敗壞此必有其源焉說者謂皆由政事風俗不能盡法西人以致日形貧弱國旣貧國旣弱而欲風俗之厚人心之正其可得乎曰中國自堯舜禹　文武周孔以迄於今皆以倫紀爲最重故雖偷薄敗壞而尚不至於絶滅消亡者倫紀主之也倫紀一日不絶於天壤則人心風俗終可挽回故事事可效西法惟此風俗人心則中國化導之權一日不可變易張孝逹制軍勸學萹中明綱萹云五倫之要百行之原相傳數千年更無異義聖人之所以爲聖人中國之所以爲中國實在於此故知君臣之綱則民權之說不可行也知父子之綱則父子同罪免喪廢紀之說不可行也知夫婦之綱則男女平權之說不可行也故今雖世風之薄人心之壞其所爲竟有不顧倫紀者而其心中究未嘗無此二字故不忠之臣惟恐人之揚其短不孝之子惟恐人之暴其非蓋此惟恐人知之心卽倫紀之天良未嘗絶滅也天良旣未絶滅則已雖所爲不善而見人之善亦未嘗不畏而敬之朝廷彰善癉惡卽持此以化導人心斷不以一節之微一善之細而弁髦忽之觀於前報紀節烈可風及孝友可風二事不禁肅然爲之起敬曰處此偷薄敗壞之時得此一二端亦足爲舉世風焉一則爲福州西關陸莊鄉有陳裕恒者前充福靖兵輪船管帶去年娶黄孝廉維謙之第五女爲室合巹旬餘卽奉委北上行經某洋陡遭颫風全船傾没竟與其難其兄漢章前充威靖兵輪船三副本年四月娶黄孝廉維謙之四女爲室甫逾旬日卽赴防次未幾因病而逝姊妹二人均欲殉節嗣一因夫柩未還一因夫屍未得飮恨全生及今秋章柩已還而陳屍則碧海茫茫無從尋覓於是姊妹聨牀一燈飮泣於本月初三仰藥同殉一則爲寗波鎭海白家浦村有王思琴者其兄思贊早故嫂氏撫孤守節幼喪父家素貧年十七嫡母病劇刲股以療越數年始卒思琴喪葬如禮生母汪氏體弱多疾思琴衣不解帶厠瘉溺器皆親滌汪臨殁謂之曰非汝侍奉恐亦不能至今日也含笑而逝年三十八始娶孫氏女女有疾手不能舉物未嘗反目蓋有蓋永錫不嫌瞽女劉廷錫不棄病妻之心同邑紳耆稟於學憲上月二十六送匾入祠鄉里榮之夫此二者一則夫死殉節一則母病盡孝似皆人之所宜爲非世間異常之事不知惟此庸行最足以勵世規俗卽就其一家而論姊殉其夫妹亦殉其夫嫂能守節叔能盡孝可見其平日之漸摩觀感者深故志向相同立心不異試由一家推之一鄉一邑雖不必皆有此不幸之事然使凡爲女者皆守從一而終之義不存輕視其夫之心凡爲子者皆能先意承志勉爲孝行則不必仿行西法而風俗自厚人心自正若視爲末節以爲區區者曷足以挽回世道也是荒其本原猶植木而不培其根但澆灌其枝葉欲其發榮滋長其可得乎因書其後以爲舉世之不知務本者勸 
[節譯東報論湘省通商事]  
　　日本大坂每日新聞論及岳州開埠通商之事大旨謂目下岳州已百貨輻湊外人亦絡繹而來興也勃焉可操左勝月前華官劃定租界招人拍買其價甚廉然逆料再隔四五年價當增至三四倍蓋以彼處各種礦苗取之不竭且地最衝要凡由漢口至湘省及由長沙湘潭至漢口者必取道於此卽雲南貴州所産之煤炭湘潭所産之烟葉如欲輸運他省亦必道出岳關以故巿面繁華幾與漢口相將也聞之日本領事瀨川氏謂數年來英人更切望中國將長沙湘潭闢爲通商口岸此二處雖民風兇悍專主排斥外人然目今岳州旣已通商則將來風氣漸開自不難與外人浹洽云 
[原文字之始]  
　　徐家匯匯報云中國上古結繩而治今非澳野人猶用其法譬如甲乙二人相約二十日後會讌則用繩作二十結每日釋一結結盡則賓主聨歡杯盤交錯矣古者歐人記事有手帕作結之法後世文教大興此法乃廢中國上古倉頡作六書多象形埃及古篆亦有象形者墨西哥秘魯等國此法尤盛更或於象形中寓會意如畫獅爲勇字之類墨洲北境有紅人焉迄今聲教未開其上書總督以畫代字令人觀之絶倒其地各分叚落以土酋掌之酋與民俱稱爲狗或稱爲雞書中畫小雞小狗以爲民畫大雞大狗以爲酋由小雞小狗之心畫一線折至眼復由眼折至河濵逹於總督之小象其意謂上下一心深盼總督許其居河濵也讀其書如射謎然殊費心神非澳野人有以小箸架疉成形以示意者有箸中間以刀七郵寄遠方代魚鱗雁足者昔非尼西人嫌埃及古字之繁創爲諧聲法一音一義入耳卽明又作字母爲數僅數十顚倒錯亂掽成語意便捷異常希臘人仿而行之作字母二十有八後辣丁羅馬亦次第仿行今歐洲語多出自辣丁故大同小異俄人用某主教之法略變希臘字爲俄字德國用辣丁字略有不同亞剌伯回人亦用字母印度字母多至五十總之無論何國皆有虚字實字歐墨各國文字卽語言無甚分别計天下語言多至二百餘種云 
 
 

Page 2

 
 
[閱伍先聲]  
　　天津訪事友人云今年輪值各省疆臣閱伍之期上月中旬某日直隸總督裕壽帥拜摺奏聞擇期大閱一俟摺件批廻卽當就道矣 
[大帥回轅]  
　　金陵采訪友人云南洋大臣兩江督憲劉峴帥以外侮口迫沿江沿海防務宜嚴深恐各要隘營壘砲臺未能一律得力特於十一月旣望親蒞吳淞江陰鎭江一帶逐加查勘督飭將領加緊籌防旋於二十三日清晨由吳淞溯流直上二十四日黎明時節省中文武官弁相率至下關接官廳鵠候節麾迨午刻遙見波濤浩淼中有一縷濃烟飄揚空際急遣人用遠鏡窺視則兵艦兩號高掛龍旗破浪乘風如飛而至轉瞬駛入草鞋峽各官遂伺於江干俄而憲舟抵埠停輪峴帥由長龍船登岸至接官廳小憇各官紛遞手版禀叩憲安峴帥接見有差隨乘馬車回署 
[迎候旌麾]  
　　安慶采訪友人云安徽巡撫鄧小赤大中丞欽奉諭旨與升任山西巡撫前四川藩司王芍棠大中丞之春對調十一月初六日王大中丞交卸川藩篆務北上覲光官塲探知日來旌節將抵卾省鄧大中丞因委撫轅文巡捕沈少尉承祺武巡捕邰千戎赴卾迎候 
[禁錢出口]  
　　金陵采訪友人云目下銀根甚緊制錢缺乏巿面幾於周轉不靈每銀一兩僅换制錢一千二百五六十文洋銀每圓換八百七八十文小銀圓每角换八十二文大憲知必有奸商將錢囤積居奇或竟私運出口特飭所屬郡縣禁絶漏巵出示通衢極爲嚴厲然洋銀價值依然有减無增也 
[禁米出洋]  
　　金陵訪事友人貽書本館云省垣四鄉今歲同占大有沿江州縣亦復得慶豐穰宜乎百室皆盈無虞匱乏矣乃七八月間米價猶賤至中秋節後忽復繼長增高迄今猶有加無已苟非巿儈壟斷居奇必有奸商私運出洋所致藩憲恩藝棠方伯深知其弊大張告示略謂凡遇出洋米船無論軍民准其報官拿獲後卽將船中米穀一半充公一半作獲私之賞想此示一出販私之輩或者稍可斂迹不復敢顧忌全無矣 
[剿匪近信]  
　　天津訪事友人云山東會匪義合團一名義合拳竄擾直隸衡水景州等處並在景州焚燬教堂直隸總督北洋大臣裕壽帥聞信兩次派勇往勦無如匪勢猖獗一日間蔓延至十數村到處迫脅村人强之入會以致愈聚愈多初次派去之樂字三營不甚得手續去之淮軍右翼五營則尚未馳至聞某軍行抵直隸邊境有兩車滿載軍裝被若輩劫奪盡凈齎宼兵而資盜糧是不啻爲虎附翼也關心國是者能無憂乎 
[盜匪猖獗]  
　　温詶訪事人云東鄉虹橋鎭係樂清縣所轄店鋪如林一巿集也上月初七日一點半鐘時突有匪徒三四百人各執槍械蜂擁而至次第詣各鋪將銀錢貨物任意搶掠其至姦汚婦女大肆淫威居民畏其兇鋒不敢與敵不意匪衆出村後忽誤人歧途致被村人四面兠拿格殺十餘匪生禽三十餘名報經邑宰盛大令禀請上憲就地處决惟匪首某甲派營勇護解來郡府尊審取口供發交永嘉縣釘鐐收禁然口耳肩臂已均受刀傷血迹斕斑頗難辨認當格鬥時有某木匠被匪彈傷登時殞命此外尚槍傷三人 
[嚴禁闖越]  
　　武昌訪事友人云鄂省居長江上游各省官輪船往來絡繹每有不肖官弁串通奸商夾帶私貨甚至闖關越卡不服盤查實於稅釐有礙牙釐總局陳徐兩觀察查悉其弊具禀督撫憲請予查禁督憲張香濤制軍准之會同于次棠中丞出示曉諭略謂嗣後各關卡無論何省官輪船經過均須照章查騐方准放行若再任意闖越許由各關卡委員查明該官輪船管帶銜名據實揭叅决不寛貸似此實力整頓積弊庶可一清乎 
[領事回申]  
　　温州訪事友人來函云駐甌英領事官嘉福祿君近奉總領事調往别埠已於十一月某日束裝赴滬所有甌關一切事宜暫由稅務司那威勇君兼辦 
[津貼核實]  
　　金陵訪事友來函云此間聽鼓人員多於他省凡無差無缺者往往浮沈宦海貧困堪憐上憲憫之每屇歲暮由善後局籌撥巨欵按班次之大小定津貼銀數之多寡今屇藩憲恩藝棠方伯因公帑奇絀會同善後局總辦李觀察嚴定章程杜絶冐濫俾各貧員得沾實惠而經費仍不致虚糜亦實事求是之意也 
[包辦酒捐]  
　　武昌訪事友人致書本館云鄂省大吏前因庫儲支絀創設籌餉總局加抽菸酒糖捐釐定章程實力興辦近聞省垣各酒坊擬舉公正商人包定按日繳錢五十千文請免零星榷取湖廣督憲張香濤制軍韙之已諭令籌餉總局批准試行并謂菸糖各業亦可一律照辦云 
[格致開考]  
　　金陵訪事友來函云江南高等學堂自改爲格致書院督憲劉峴帥責成江寗藩司督辦一切事宜並委候補知府吳可園太守爲監督太守查得書院學生頗多缺額禀經恩藝棠方伯出示招考至上月二十一日截止後報名者已不乏人方伯乃諭令二十四日清晨各携筆硯及曾經讀過之英文書籍齊集書院聽候考試屆期方伯親蒞書院督同監院山長及教習諸君提背英文然後試以䇿論一篇自已至酉監督收齊試卷彚呈方伯携回 
[温郡設電]  
　　昨日温州訪事友人來函云中國自創行電報一昫千里消息靈通薄海商民無不稱便温郡濵海之區壤地褊小向因經費無出尚未剏興刻緣浙省海防戒嚴軍情朝夕萬變道府縣各官遂出示倡設電線開設電報局從此音書萬里瞬息可通軍務商情裨益均非淺鮮矣 
[劇賊縱火]  
　　天津訪事友人云去年津郡每有匪徒種火刼財致人心不勝驚駭嗣經直隸總督裕壽帥飭屬拿獲匪徒梟首示衆若輩始稍稍歛跡迄今計已一年日久玩生不免復萌故態日者西門内監店胡同某姓家復被匪徒下此毒手焚去房屋六間某姓家本小康匪徒垂涎已久然連竊三次均被覺察以故忿無可洩竟以一炬焚之計亦毒矣哉 
[謀財害命]  
　　厦門訪事友來函云漳浦林某向以販油爲業十一月某日携帶洋銀一百九十餘元偕夥某姓至漳州購油行至月嶺日已將暮投寓借宿偶遇同村素識之翁甲翁乙杯酒談心頗甚契合旣而二翁偵知林帶有多金頓起不良之心竊取寓中利刃藏於身畔黎明邀林同行甫至風崧嶺日已西沈翁回顧前後無人突出利刃向林猛砍以致倒地斃命復將夥連砍數刀身受重傷旋搜得所帶洋銀從容而逸隨有某丙者行近此處聞有呼救聲趨而視之見二人臥於血泊中詢問情由夥口不能言以指蘸血書數字託丙速送林家林家得信馳至夥已斃命查得風崧嶺係南靖縣管轄卽赴縣擊鼓鳴冤縣主朱大令升座研訊帶同刑仵至彼處騐勘屬實飭卽備棺收殮一面飭捕嚴緝二翁到案按律以懲 
[逝省官塲紀事]  
　　杭州訪事友人云府學訓導馬子竾廣文汝才領憑到省擇吉十一月二十四日子時接印是日爲學憲開考之期禮畢卽赴試院監塲迨傍晚出轅始赴各衙門稟見○部選定海縣　頭巡檢毛　甫少尹三錫於十一月二十四日領憑來省禀到俟奉飭知卽須 
 
 

Page 3

 
 
赴任○十一月某日仁錢二邑開倉徵漕現已滿厫仁和縣遂於二十五日封倉錢塘縣二十七日封倉其未完各户概以折色完納○寗紹台道萬砥莊觀察刻已交卸回省十一月十四日赴各轅禀到○浙省海運應解輕齎銀兩於十一月二十四日由藩糧兩憲札委候補布政司理問姚叅軍天佑押解前赴通倉投納 
[甌郡官塲紀事]  
　　温州訪事友來函云新委温郡西門釐局候補縣趙大令聨元於十一月十四日附招商局豐順輪船來温適前委員徐皖生大令赴樂清查案未旋約須臘月初旬始能接辦也○浙江巡撫劉景韓大中丞乘超武兵輪船巡視海口十一月十三日清晨駕臨甌郡地方文武各官親至碼頭恭迓憲舟下碇後紛紛呈遞手版中丞接見有差隨卽登岸赴各署報謁然後詣大校塲點騐營勇閱視砲臺至申刻回船十四日八點鐘時展輪出口瀕行時各官仍恭送如儀○督辦浙江全省營務處李健齋爵帥於十一月十三日乘永靖小輪船來温測量沙線勘騐砲臺布置江防不辭營瘁至是日傍晚乘原船而返 
[皖省官塲紀事]  
　　安慶采訪友人云安徽廬州府屬廬江縣知縣張大令琴因案撤任遺缺經藩司湯小秋方伯委試用知縣許大令月蓄署理○十一月二十四日藩轅牌示安徽候補知縣汪令錫麟請補廬江縣知縣六安州符牧兆鵬在任病故遺缺以候補直隸州朱倅式程請補 
[鎭郡官塲紀事]  
　　鎭江采訪友人云鎭江關監督常鎭通海道長久山觀察於十一月二十五日出示曉諭略謂照得算學一課專爲講求時務而設業經吕前升道議定章程由道府縣按月輪課在案兹據監院鎭江府學申請示期月課前來本道定於十一月二十七日開課肄業算生應卽自備試卷先赴監院處報名屇期齊集試院聽候點名考試除札鎭江府轉飭丹徒縣一體知照外合亟出示曉諭仰在院肄業算學生遵照毋違特示○江蘇撫憲鹿芝圃大中丞欽奉上諭署理兩江總督定於日内交卸撫篆赴曰下履新鎭江爲憲節所必經是以丹徒縣王明府先期飭辦差家丁在官馬頭搭蓋彩棚準備迎迓○十一月二十二日爲西國耶穌誕期鎭江關循例停公一日午前常鎭通海道長久山觀察洋務局員邵大令文炳租界總巡周錦堂都戎先後詣稅務司公館及英美各領事署道賀 
[雲津寒雁]  
　　天津訪事友人云十一月十八日東門外東新街源興湧錢鋪忽爾倒閉風聲所播索逋者紛至沓來匪徒從而和之乘機攫物甚至有拆毁裝修者北門内一美齋鞋鋪向有往來致被株累鋪中貨物搶刼一空鋪主魏某另居南斜街家中亦遭蹂躪是日城内裕昌源錢鋪亦有此變○自交冬令天久不雨農田待澤孔殷地方官爲民請命自十一月十二日起在城隍廟設壇祈雪事經三日影響全無十七日起復改就龍王廟禱求三日雖天低若笠饒有釀雪之意而終未渥沛祥霙日來各鋪户門前多用黄紙大書天降大雪字樣似此官民一體不知能上格穹蒼否也 
[海運開局]  
　　昨日爲江蘇海運滬局開辦之期先時由局中人整辦一切至亭午總辦張子虞太守率同各委員赴海神廟行祭神禮至開兌漕米則尚須稍緩數日也 
[中外聨歡]  
　　昨日爲西歴一千九百年元旦法總領事署曁大自鳴鐘捕房高揭國徽迎風招展清晨九點鐘許江海關道憲余晉珊觀察以次文武各官均至法領事署拜賀由蓋副領事曁何繙譯迎入欵以香茗晤談片刻然後興辭旋復赴各領事署江海關稅務司公館董家渡天主堂賀年 
[法員回滬]  
　　月前法國駐滬總領事白藻泰君赴吳門一帶遊歴至月晦而返舟抵萬航渡卽乘馬車入署蓋以時逢歲百官塲例須拜賀故於先一日遄回也 
[委員被撤]  
　　蘇松太兵備道兼江海關監督余晉珊觀察查得本城大東門守城委員魏二尹彭松小東門守城委員藍二尹杰森近來均不先告假擅離職守爰卽撤差將大東門一差委候補縣丞蔡二尹寳彛辦理小東門一差委候補主簿莊少尹㳯接辦刻已趨轅禀謝擇吉到差矣 
[起解命犯]  
　　前年英界香粉弄揚州人李有金之妻許氏被傭婦劉高氏商同車夫劉大及姘夫徐二等謀財害命一案前任上海縣王欣甫大令屢次訊供尚未定讞日前藍雲峯大令提案研詰供出謀害實情爰通詳各大憲核示前日臬司朱竹石廉訪札飭將犯解省訊勘擬定罪名大令遂飭書差繕備公文聽候起解 
[嚴辦流氓]  
　　本邑保甲總巡戴子邁明府查悉城中大小流氓遍地皆是打降滋詐無日無之雖隨時嚴密查拿盡法懲辦而耳目難周之處小民仍或受若輩之害以致損失貲財因定新章祗須由地方公正人將流氓惡跡及籍貫姓名信致局中卽當按名拿究似此除惡務盡雷厲風行若輩當亦戢忌潜鱗不復敢鴟張無忌矣 
[元旦瞻禮]  
　　昨日爲歐西各國元旦清晨八下鐘時裏虹口南潯路天主堂貝大司鐸舉行彌撒大禮中西各教友俱到堂瞻禮至九點半鐘始畢 
[催追欠欵]  
　　前者英界公堂移送康顯寅朱春生婁阿和等聨名控錢宗理修理輪船私行盜賣一案至上海縣署經縣主　欣甫大令訊明斷令將錢宗理押候繳銀二千二百兩迨大令交卸時錢求交保出外料理大令准之錢出外後拖延至今尚無頭緒日前各原告復投縣呈催藍雲峯大令飭原差著保人交到錢宗理聽候訊追 
[報館被控四誌]  
　　本埠蘇杭公報館主人謝嬾蝶主筆人李亮臣卽李作棟任情汚衊捐局委員張芝洪張忿甚倩博易律師投英美租界公廨控告其中情節已迭登本報連日張偕博律師投公廨候訊而謝李二人竟避不到案前日午後始由原差李愼恊同包探朱阿高持票至蘇杭公報館適李一人在内向詢謝姓則稱有事進城差遂迫令同行李乘人不備飛步狂奔意圖逃逸幸差探併力追赶直至會杳里某野鷄倡院始得拘住帶入捕房轉送公廨未幾謝自行投案捕頭得悉卽命包探朱阿高到廨將謝帶至捕房問明情節然後送回正欲管押謝李又挽人具保出外候訊直刺准之 
[營口衛生所來函]  
　　啓者本局之設名曰衛生所以防止疙疸瘟病也本年夏秋之間此瘟盛行現雖漸少然此温根株未斷倘或明春復盛貽害多人本局爲預防之計特請東醫多名並華醫二人現在本街分叚賜診給藥並在五台子普濟醫院分設養病醫院凡患疙疸瘟者可報明該叚醫士查騐送往五台子醫院如係他病卽送往普濟醫院所有藥物診治飮食衣履等不取分文如有病故之人係屬温病卽須往現購義塚埋葬如係他病聽其自便又患温病之家無論現在從前願將房屋薰洗本局卽代其收拾倘有衣物須毁者照值賠償又本局於温病義塚之外復設地一區凡有患他病死而無地葬者現有道示又不准在圍子内及附近圍牆埋葬可報知本局代其掩埋又凡患温病者其一家之人恐有傳染本局另租房一所可往該房居住數日無病再行回家其居住之日飮食衣服均由本局自備如係苦力之人每日仍照伊所得工錢付給以上各事均係本局行善之道除因患瘟病死者必須擡至義塚埋葬外其餘有不願者聽特此　知 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[温州試事]  
　　温郡訪事人云温州府潘祝年太守於十一月初三日考試永嘉縣文童初六日考樂平初九日考瑞安十二日永樂兩　初覆十五日瑞平兩縣初覆十八日四邑同覆永嘉已冠首題詠次題子欲無言未冠首題喜中庸第一章次題不稱其力通塲詩題賦得東晉江山稱永嘉得東字樂平已冠首題三樂損者三樂樂次題丹朱之不肖未冠如得其情次題何取於水也通塲詩題賦得鐘鼓樂清時得清字平陽已冠首題比干次題無目者也未冠首題從耳次題若湯通塲詩題賦得密邇平陽接上蘭得蘭字瑞安已冠首題雖欲勿用山次題而王保民　未冠首題晏子猶不足爲與句次題子曰毋已冠詩題賦得以文爲瑞得文字未冠詩題賦得得人則安得人字 
[上海局紀事]  
　　沙船户陳洪江前與同業毛耀宗往來虧欠貨價洋四十餘元前日毛投二十三七鋪巡防局呈控局員盛雨村二尹准之將陳提案研訊洞悉眞情姑念毛耀宗年老可憐斷令給還洋銀十元具以後不再滋擾切結○南巿大馬頭才記水果行前由蔡某與陸　榮股開嗣忽意見不洽前晚陸邀人在集水街養和茶樓評論聲稱尚有股本未及算清以致兇毆蔡妻某氏聞之前往解勸竟被毆傷蔡遂奔赴十六鋪巡防北局喊控局員楊聘候二尹飭地甲查明訊核○前日王金海張桃春等至南巿增祥馬頭福履祥鞋店向店夥王溪元索取工資洋銀二元以致口角店主蔡咸林惡之將王將扭控於十六鋪巡防北局局員楊二尹提訊之下判令王溪元將洋銀給還隨將王張各責一百板然後開釋○前日駁船户楊阿寳等多人至南巿大馬頭順源小飯館内果腹欠錢三百餘文館主向索致相口角旋控請十六鋪巡防北局訊追局員楊二尹准之 
[英美租界晚堂瑣案]  
　　本邑人王氏向在某洋人處傭工被劉毛毛陸續借去洋銀二百十八元五角八分屢催延約因於前日投控公廨讞員翁笠漁直刺准之飭差協同包探將劉提案晚間倩襄讞委員張柄樞司馬研訊王氏投案訴稱去年十一月十一日洋人家出店人劉手毛因欲娶親向小婦人陸續借去洋銀有帳可稽現在劉屢催延約且敢出言不遜不得已來案控請訊追劉供小的賦閒已久貧苦不堪且並未假伊洋銀實被挾嫌誣控乞恩鑒察司馬謂王氏曰爾指控無據不能訊追姑將劉毛毛押候飭差查明再核可也○優伶翟起林曾投公廨控徐良有以田單抵押洋銀逾期不贖翁直刺訊取口供斷令徐良有繳洋銀二百元將田單贖去前日徐遵諭繳洋銀翟起林以另有王介堂糾葛未將田單呈案直剌倩張司馬提訊翟供小的並非掯不繳單因王介堂借去洋銀一百百立有筆據實由徐良有介紹現在徐忽推諉叩求恩准追還司馬謂徐良有旣經遵繳洋銀命翟起林呈出田單以免拖累至王介堂借欵候飭差提追 
[英美租界公堂紀事]  
　　美租界唐茂記客棧主唐茂泉誣指寓客趙耕山行竊棉被趙心有不甘奔赴公堂控告讞員翁笠漁直剌准之飭卽提唐至案訊究又以唐在外冐稱包探費阿銀之夥故於日昨函致柏捕頭查問情形再行核奪○王毛毛控孫少卿積欠水木料銀兩屢索不還直剌准之昨日飭提到案押候訊追○前者陸文記控陸王氏藏匿婢女曾經直剌提訊因牽涉傭婦姚媽飭役補提昨晨陸王氏將姚媽獲送到廨直剌發交官媒看管候傳齊人証訊供察奪○蘇州人某甲蕩子人夙與兆貴里妓女謝紅菊校書繾綣時將歲暮不名一錢男女龜傭再三向索甲僞應之旋以勒索等詞投捕房聲訴捕頭派包探至妓院將傭婦某氏拘入捕房轉送公堂直剌著押候訊究 
[美租界捕房紀事]  
　　著名流氓王阿三及混名獨手金桂者專在西華德路一帶訛詐爲生昨爲藍副捕頭所知令包探洪阿寳拘入捕房轉解公堂禀請讞員翁笠漁直剌懲辦○匪人錢阿生昨在北河南路攫取某姓婦之道飾適爲包探沈阿鶴所見拘送捕房捕頭令解送公堂禀請究辦 
[金陵官報]  
　　十一月二十二日新選松江府糧捕通判劉興基到准補安東縣張狀彩禀知卽用縣王世楨聞訃丁父憂水雷輪船馬超羣到南回○二十三日留直補　遊擊魏家訓到威靖兵船徐九成由滬裝軍火來○二十四日陸師學堂候補道錢禀知畢業大考於十九日考畢善後局候補道李禀知今日開辦粥廠准補沭陽縣高振聲知縣　之瀚劉重堪沈兆褆于銘訓劉麟瑞黄龍驤兆溥聶培新均禀知在糧道署閱卷指分江蘇試用知縣熊育銳到由京來○二十五日候補道韓慶雲到叩謝奏回江蘇候補道松竣　寳門方碩轉漢西門劉秉楨通濟門均禀知今日開辦粥廠知縣秦基漢西門黄煊通濟門孫慶璜聚寳門均禀知本日開廠放粥○二十六日統領衡字全軍王由皖南回登瀛洲　船何心川鏡清兵船董全才均到送憲臺回寗海州營叅將仉志鵬到通州直隸州汪樹堂專丁來省禀知報効昭信股票銀奉部核奬以道員在任候選候補道嚴翽昌由四川回統領北洋海軍總兵葉祖圭到見由滬送憲臺來寗卽辭赴湖北○二十七日將軍豐會吳淞清丈候補道沈瑜慶到署城守協趙叩謝統領護軍三營候補道柯逢時辭赴蘇首府劉兩首縣龍戴均禀知在城隍廟設壇求雪千總李元縉叩謝委親軍後營督轅牌示准補江寗城守協副將記名提督蔣良眷現已奉部覆准應卽飭令赴任 
[上海陳家木橋電報總局内籌賑公所經收山東義賑第十六次清單]  
　　顧雯青兄交來退補氏周石氏馮余氏趙康樂汪耕禮堂五户洋各一元又一大汪潤身舒春盛　名氏仁泰五户各洋半元香港電局經募程紹庭李選卿銀一元又駐潮州恆豐行加應盧子杰銀七錢二分又張景唐銀三錢六分又通濟埠謝瑞昌鍾葆初潮州榮豐號鍾仁山林夢薌六户各洋一元又盧恆豐駐潮州黄懋記加應劉湘浦三户各銀一兩四錢四分又友慶居何銀四元又和豐號銀一中元又居善堂銀三毛又林張氏銀兩毛又馮耀東銀五元又温堃洋五角以上共合來洋二十五元泉州電局經募長合金順豐晉源金順盈劉敏加陳伯清新德豐顔興記金福安和遠曹浙春勝記成裕聨源孫合春陳豐源順泰陳義泰順裕大興張明山林佳道賛裕林長盛等二十四户各洋一元又長裕重美永義陳鴻基勿負軒陳王文章無名氏陳邦和陳德韾新成裕新源美成源泉記協盛復成謙和合和顔恊和寳瑞謙德陞源勝春洽裕發同源顔永興陳源裕陳全裕等二十六户各洋三角又自心知源順種福堂五齡童子秦天錫洽源安全黄星官湧源義順禎源泉益全裕豐益振美裕　辜經成春源周榮珍鄭全記新謙發王源通孫合興顔雙謙興源黄長發古合成勝源合發鄭賛茂顔步年顔鼎源顔亷武顔安武顔捷春劉珍源林春盛聨興黄迪興豐　薛象茂　四十户各洋兩角又順記劉惠呈邱青藜蔡葉星昌記慶豐新合隆恊隆裕昌全泰興新合源新泉勝陳淑音金同美泉裕槐音堂王裕生興順洪菁宫稅行信言裕泰振成寳裕萬　顔金盛山船吳江等二十七户各洋五角又二酉山房新恊豐孫豐王顔合吉金裕劉復興六户洋各兩元又顔恊和洋三元又心齋黄洋四元又二思堂洋六元又泉州官運局劉　龍兩户各十元又永春官運局洋十六元又程靜樂堂洋一百元又醴泉洋四角又代畊萬成恊益和隆豐源合益等六户各洋一角又潘山鋪吳九山洋三角以上共龍番洋二百十五元六角原合來英洋二百零七元殷匯電局經募不留名十户各洋一元又孔葛金魏汪羅金氏七户各洋五角又不留名洋兩元岳州電局洋十元嘉興電局續募綢公所洋四元又瑞盛益記同盛三泰莊四户各洋三元又周藍記洋兩元又李少和萬泰絲行兩户各洋一元○以上共收洋二百八十五元正 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月十六日京報全錄]  
　　宫門抄○諭旨一道錄前○護晉撫何奏爲查明知縣被叅各欵據實覆陳摺○滇督崧奏爲懇恩銷假並請陛見摺○越撫劉奏留員辦理海防片○江督劉奏甄别道員知縣片○十一月十六日内務府國子監廂紅旗值日無引見○補用道府朱敬熙等謝恩○桂伯請假二十日○文熙續假二十日○掌儀司奏二十日祭奉先殿澤公行禮○召見軍機朱敬熙○○頭品頂戴護理山西巡撫布政使臣何樞跪奏爲查明知縣被叅各欵據實覆陳恭摺仰祈聖鑒事竊查光緒二十五年六月十五日承准軍機大臣字寄光緒二十五年六月初十日奉上諭有人奏知縣貪婪謬妄請飭查辦一摺據稱山西祁縣知縣范紹曾不識詩書惟知財賄信任門丁以虐民爲事署中日用皆責諸鋪户供給並創收落地稅藉案勒罰贓欵甚多請飭嚴查懲辦等語著胡聘之按照所叅各　確切查明據實叅辦毋稍徇隠原摺著抄給閱看將此諭令知之欽此欽遵寄信到晋當經前撫臣胡聘之行司將該縣范紹曾撤任聽候查辦委員接署並飭令會委妥員馳赴該縣按照叅欵確查去後胡聘之嗣於八月二十六日卸事移交到臣兹據署藩司馮鍾岱署臬司恩銘轉據委員補用同知徐兆澧候補知縣陳毓光逐欵查明禀覆會詳前來臣復加查核如原叅祁縣知縣范紹曾以捐納得官不識詩書惟知財賄等語係屬鄙夷空言不足深論卽所云廣通聲氣恃爲奥援亦不確實指明無憑究結又原叅所用家丁劉姓楊姓及本地人顧姓兄弟皆以虐民爲事該員倚爲心腹一節查該家丁等在署服役甚淺冉四訪察范紹曾尚無倚爲心腹縱令虐民情事又原叅署中所用糧食雜貨責供於各鋪而微給以什二三之值名曰官價甚至以銀易錢亦創爲官價名目每易銀一兩比巿價勒加制錢二百約計各錢鋪每年共賠銀數千兩皆有帳册可稽又通邑巿鎭過往羊隻創收落地稅每隻制錢十餘文又數千兩一節查范紹曾署内所需糧食等物詣問鋪户僉稱公平購買並未另立官價名目短給價值上年六月間范紹曾因巿面錢價日减大爲民病傳集各錢鋪按照時估酌中定價每銀一兩易錢一千二百六十文民以爲便調查各錢鋪帳册間有虧折係因生意不旺所致不得歸咎官定錢價藉爲口實又該縣向有額徵牲畜稅正餘銀二百餘兩范紹曾查照向章每羊一隻收稅錢十文通年所收以錢易銀僅敷解欵原奏謂數千兩之多指爲落地稅自係傳聞之誤又原奏叅去年八月因案勒罰聚和德天興泰錢鋪銀二千兩年終又勒節規各數百兩本年正月因案勒罰光祿寺署正渠本沂銀四千兩有天德恒票號過付又每歲年終勒借當鋪錢銀各數百兩有各鋪出帳可憑凡殷實鋪户有案則曰罰無案則曰借鮮幸免者一節查上年甘軍迭次過境勇丁不知官定錢價頓將錢價减落一百三十文范紹曾深恐衆勇換錢查知滋事立傳聚德和天興泰兩錢鋪掌櫃到案申飭罰令各出捐修學宫銀一千兩迨交銀時各央减百兩共銀一千八百兩交存合盛元票號此外查無年終勒索節規實據本年正月縣民趙逹兒喊控職員渠本沂率領叚老虎將其胞妹叚顔氏搶匿一案當經范紹曾訊因叚顔氏戀住娘家不守婦道其夫叚老虎乘趙逹兒出外將叚顔氏接回有渠本沂在塲雖未搶匿該職員究屬蕩檢踰閒罰令捐修學宫銀四千兩萬盛源兌交大德恒合盛元兩號收存以上兩欵共銀五千八百兩均歸本邑公正紳董四品職銜梁東陽舉人劉學義等購料興工未經官吏之手查有各號及工程帳簿足據該縣地當孔道帳房應付差事向與當鋪錢鋪銀錢往來不免蒂欠調查帳簿除以前還清外尚有長用當鋪銀二百四十兩又三百兩錢鋪銀五百兩未還帳房與各鋪銀錢交易事所恒有所欠之項應飭范紹曾如數歸結其餘殷實鋪户更無罰借之欵又原叅本邑已故民人翟乾陽之妻青年守節該員如之不至乃令顧姓家丁强招之用四人肩輿迎以入署任意勾留數月不返一節查縣民翟乾陽之妻曹氏年已四十餘歲精於針炙范紹曾有寡妹在署因病急迫延之診治迨經范紹曾查知以女醫入署究涉嫌疑當已禁止查無别情應毋庸議以上各節或事出有因或傳聞失實均經確切查明惟因公罰令聚和德天興泰及職員渠本沂捐修學宫銀五千八百兩其先　據將籌欵擬修緣由禀明迨至本年六月間始據具報開工事雖因公與贓私入已者不同究屬擅自科罰顯違例禁相應請旨將祁縣知縣范紹增卽行革職以示懲儆聚和德天興泰當甘軍絡繹過境時驟將錢價减落百三十文之多祗圖射利不顧勇丁換錢滋事情殊可惡職員渠本沂被控一案訊係蕩檢踰閑均屬咎有應得惟已示罰案經訊結免再置議該縣學宫年久失修業已捐集欵項早經興工應令接署之員督率公正紳董尅期修竣造報委員騐收以昭核實而重祀典所有查明知縣被叅緣由理合恭摺據實覆陳伏乞皇太后皇上聖鑒訓示再所遺祁縣知縣員缺晉省現有應補人員應請扣留外補合併聲明謹奏奉硃批范紹增著卽行革職餘依議欽此○○頭品頂戴雲貴總督奴才崧蕃跪奏爲續假期滿病漸痊愈籲懇天恩俯准銷假恭摺仰祈聖鑒事竊奴才前因染患感冐牽動痰喘舊疾當經奏懇恩施賞假一月藉資調理嗣因假滿復受感冐精神委頓又於七月二十四日奏請續假一月各在案發摺後隨卽赶緊醫治迄已漸就痊愈當此時局艱難之際交涉事件日益繁重尤不能不振刷精神愼重經理俾免貽誤惟有仰懇天恩俯准銷假抑奴才更有請者奴才氣體素來强健惟自入仕以來兢兢業業事必躬親始終未敢稍懈近來每遇疑難之件輙凝神積慮往往寢食弗遑以致必脾兩經受傷逾甚稍一勞碌遂氣短汗多終宵不寢此次大病兩月之久屢瀕於危雖幸仰叨福庇標證現已去盡而精神一切非靜養數月難以復元若令在任一日不能不盡一日之心竊恐遲之又久病益深沉譬如就槁之木終無向榮之日且奴才自光緒十七年簡任疆臣以後至今將及九載屢經籲懇陛見未蒙俞允犬馬之戀無時去懷加以滇省邊務洋務頭緒紛紛其中一切爲難情形有非奏牘所能聲述必須面陳請示遵辦現在撫臣丁振鐸已經到任奴才業將應辦事宜詳細告知該撫臣老成練逹精細耐勞足以獨當一面可紓聖主西顧之憂合無仰懇逾格鴻慈賞准奴才入都陛見一則數年戀闕之忱藉以稍伸一則藉此道途往還旣卸仔肩轉能靜養數月於奴才病體實大有裨益此後有生之日無非大造裁成之所賜理合恭摺據實具奏伏乞皇太后皇上聖鑒訓示謹奏奉硃批著來見雲貴總督著丁振鐸兼署欽此○○劉樹堂片再廣西候補知府曾廣鈞道出浙省臣接談數次頗嫻韜略且係前大學士曾國藩之孫現直海防吃緊之際仰懇天恩將訪員留浙辦理海防以資臂助俟防務少鬆卽行飭令赴粤爲此附片具陳伏乞聖鑒訓示謹奏奉硃批所奏著不准行欽此○○劉坤一片再捐納分發人員以到省之日起試用一年期滿應行察看才具分别繁簡奏明留省補用等因歴經遵辦在案兹據江寍藩司將派在江寗差委試用已滿一年之道員知縣等官照章甄别詳請加考具奏前來臣察看得試用道那良年力强壯氣局安詳試用道沈邦憲器識宏深才具敏練均堪以繁缺留省補用試用知縣陸秉璋老成舠練試用知縣江孝詠樸實和平試用知縣蘇城年强才裕試用知縣袁運恒年富力强均留省照例補用除咨部查照外謹會同江蘇撫臣鹿傳霖附片陳明伏乞聖鑒謹奏奉硃批吏部知道欽此 
 
