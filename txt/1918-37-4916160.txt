# 1918 - 37 - 4916160

 

Page 1

 
 
   
 
 

Page 2

 
 
   
 
 

Page 3

 
 
時評 
[沉悶（冷）]  
　　數日以來無消息之報告不知時局之究竟如何亦旣沉悶矣不謂今日消息傳布依然沉悶如故也 
　　罪己令與不罪己其間有何關係懲罰與不懲罰其間又有何關係赦犯令與不赦犯其間又有何關係近之名固发是按之實固依然如彼或早已如是也 
　　然則所謂某令某令者不過少數人之傾軋運動之表記而巳與國事何預焉 
[命令]  
[二月四日大總統令]  
　　前據督軍曹錕等電呈稱時事多艱人材難得查有梁士詒朱啓鈐周自齊等三人前因政治嫌疑奉令通緝嗣於上年七月間軍事猝起奔走擘畫多所裨助擬懇略迹原心復其自由等語梁士詒朱啓鈐周自齊等三人均准免予緝究以從寬典此令 
[二月五日大總統令]  
　　譚浩　明等擁衆恣横甘爲戎首前巳有令聲罪致討譚浩明以現任督軍不思綏輯封圻恪盡軍寄之責乃竟自稱聨軍總司令率領所部侵暴鄰疆若再濫厠軍職何以申明紀律警戒來茲署廣西督軍陸軍中將譚浩明着即行褫奪官職曁勳位勳章由前路總司令等一體拿辦其他附亂軍官并着陸軍部查明懲處以彰國法而儆效尤此令 
[又令]  
　　前因湖南督軍傅良佐代理省長周肇祥擅離職守曾令免職查辦兩月以來荆襄叛變岳州失守士卒傷亡之衆人民流離之慘深愴予懷追論前愆該前督等實難辭失律債事之咎傅良佐一案着卽組織軍法會審嚴行審辦周肇祥職司守土遇變輕逃並著交文官高等懲戒委員會依法懲戒以肅綱紀而儆方來此令 
[又令]  
　　江西督軍陳光遠於湖南戰役疊有電令進援乃該督軍託故延緩致誤湘局殊難辭咎陳我遠著褫去上將銜陸軍中將仍留督軍本職俾其奮勉圖功以策後效此令 
[又令]  
　　陸軍第八師師長王汝賢前令以總司令代行湘督職務督同第二十師師長范國璋保守長沙立功自　乃竟相繼挫敗省垣不守此次岳州防務范國璋所部又復先行潰退總司令王金鏡身任重寄調度乖方以致岳城失陷均屬罪有應得王汝賢范國璋均着褫奪軍官勳位勳章交曹錕嚴行察看留營効力贖罪王金鏡着褫奪勳位勳章撤銷上將銜總司令以示懲儆此令 
[又令]  
　　署司法總長江庸呈稱陳錦濤因案判處三等有期徒刑惟細閱卷宗究無堅確證據擬請准予特赦以昭平允事經本大總統依照約法第四十條特赦陳錦濤將原判刑期免其執行以示罪疑惟輕之意此令 
[又令]  
　　任命吳佩孚署理陸軍第三師師長此令 
[五日大總統布告]  
　　立國之道綱紀爲先果頑梗不易强馴則征討自非得巳上年湖南事起閣議主張用兵國璋獨軫念時艱欲民小息雖於内閣政策亦復一致贊同但冀以武裝促進和平而未嘗以力征誓於有衆堅冰之漸固有由來迨前湖南督軍傅良佐棄職輕逃前援湘總司令王汝賢副司令范國璋接踵潰退長沙陷落大損國威前國務總理段祺瑞曁各國務員等以軍事失敗政策撓屈引爲己責先後呈准辭職國璋於此正宜申明紀律激勵戎行奮一鼓之威作三軍之氣乃因湘有停止進兵之電粤有取消自主之言信讓步爲輸誠認甘言爲悔禍方謂干戈浩刦猶可萬一挽回固料其非盡眞诚而終思要以信義於是布告息爭以冀共維大局孰意譚浩明等反覆恣肆攻破岳州今則攘奪權利之私實巳昭然若揭不得不大張撻伐一翦兇殘然苦我商民勞我師旅追溯旣往咎果誰歸傅良佐等債事失機固各有應得之罪而舉措之柄操之中央循省藐躬殊多慙德兵先論將往哲有言泛駕之材詎可輕馭國璋不審傅良佐等之躁率而任用之是無知人之明也叛軍倖勝反議弭兵内訌終凶言之成理國璋欲慰大多數人之希望而徑許之是無料事之智也思拯生靈於塗炭而結果乃重擾閻閭思措大局於安全而現狀乃愈趨棼亂委曲遷就事與願違是國璋之小信未能感孚而薄德不堪負荷也耳目爭屬責備難寬旣叢辠戾於一身敢辱高位以速謗惟攝職本出約法詎容輕卸仔肩鄂疆再起兵端尤應勉紓籌策所望臨敵之將領軍隊取鑒前車各行省區域長官共圖後盾總期大動用集我武維揚俾秩序漸復舊觀蒼赤稍蘇喘息國璋即當返我初服以謝國人耿耿寸心願盟息壤凡百君子其敬聽之特此布告 
[二月七日大總統令]  
　　湖北督軍王占元電呈陸軍中將勳三位二等嘉禾章二等文虎章王安瀾陸軍中將勳三位二等文虎章唐克明卽黎本唐結匪逞亂在隨棗沙市一帶焚殺搶掠糜爛地方現復分竄荆門公安等處請予褫奪拿辦等語王安瀾唐克明均着褫奪官職曁勳位勳章並由該督軍分行各路軍隊嚴拿懲辦以肅軍紀而彰國法此令 
[二月九日大總統令]  
　　特授李炳之以勳五位此令 
[又令]  
　　劉曜龍朱廷燦均授爲陸軍中將劉虎臣加陸軍中將銜張繼善劉占標周煜坤均授爲陸軍少將金鴻恩加陸軍少將銜岑得意加陸軍步兵上校銜此令 
[又令]  
　　署司法總長江庸呈請任命陸守經署江蘇上海地方審判廳廳長應照准此令 
[二月十一日大總統令]  
　　任命王懷慶帮辦直隸軍務此令 
[又令]  
　　任命夏詒霆爲駐巴西國特命全權公使兼充駐秘魯國特命全權公使此令 
[又令]  
　　陸軍第二師師長王金鏡着即免職交由曹錕軍前委用以策後效此令 
[又令]  
　　任命王占元暫兼陸軍第二師師長此令 
[二月十二日大總統令]  
　　陸軍總長段芝貴海軍總長劉冠雄呈請任命洪百新爲陸海軍曾計審查處科長應照准此令 
[又令]  
　　海軍總長劉冠雄呈請任命吕德元馬品鈺爲　察謝克峻爲煙台海軍練營營長均照准此令 
[又令]  
　　蒙藏院總裁貢桑諾爾布呈准伊克昭盟盟長郡王銜多羅貝勒蘇木巴爾巴圖咨請以圖們巴雅爾補鄂爾多斯左翼中旗協理台吉應照准此令 
專電 
[北京電]  
　　舊年節政象極沉悶軍事上亦無重大發展（十三日下午四鐘） 
[北京電]  
　　馮現在難對付者不在和戰者而在北方之潛勢力云（五日下午五鐘） 
[北京電]  
　　曹錕於今晨四時由保定出發與張敬堯會合於鄭州李純來電中央行動以督軍資格决不反對至張敬堯謂其奉密令現正與張交涉（六日下午十鐘） 
[北京電]  
　　王總理以各方催逼又露辭意王希望熊登台而某係鼓吹段芝貴日人消息小段巳電邀三帝犯來京 
　　（六日下午四鐘） 
[北京電]  
　　頃晤某公言報載王辭職另有作用其實至今日止王並未露辭意某派竭力設法先由小段伐總理改組内閣召三帝犯入閣（六日下午十鐘） 
[北京電]  
　　忽傳某派暫主張黎復職並聞有電到京但詢之政府及電報機關均否認之惟倒馮運動仍在進行（十三日下午三鐘） 
[北京電]  
　　湘鄂間一時不至有大戰事某派圖先棄武漢以打破現政局 
（十三日下午三鐘） 
[北京電]  
　　李純調停之旨始終不變現致電中央謂與政府政策一致乃督軍職位不得不爲是言如時局變化則調停說仍將實現（七日下午七鐘） 
[北京電]  
　　倪嗣冲張懷芝曹錕昨聨電云政府旣聲明未發主和密令嵵眦令果由何人發出請嚴飭李純將原電宣布以釋羣疑（五日下午四鐘） 
[武昌電]  
　　南軍侵鄂係程潛派主張現願議和巳自退湘所傳各縣失守多訛王譚約兩不侵犯現難題惟主戰派肯否罷兵 
　　（五日下午七鐘） 
[北京電]  
　　罪己令巳繕就昨因蓋印稍遲未及發表戰令下後主戰派行動仍混沌馮與人言將親赴鄂一行張敬堯仍電稱岳州已失欲援無從願追隨張曹兩總司令勉効前驅（五日下午四鐘） 
[北京電]  
　　王芝祥昨謁馮報告與陸榮廷接洽情形深惜中央現忽改易主旨致調停巳無從着手云云（五日下午四鐘） 
[北京電]  
　　張懷芝不日開拔張敬堯八日啟行昨日軍警會議維持京市方法 
（七日下午七鐘） 
[北京電]  
　　各總長電詰李督適李巳有魚電到京院即印刷送各總長聞李對於各總長電將置不覆（十三日下午四鐘） 
[北京電]  
　　馮見譚浩明代表略有表示 
　　（五日下午五鐘） 
[北京電]  
　　特赦帝犯亦係蚌埠會議要求倪嗣冲不願孫毓筠回皖活動故僅赦三人一說梁等報効一千萬元爲戰費 
（六日下午四鐘） 
[北京電]  
　　帝犯特赦係由某方面間接運動且報効鉅欵馮遂允許（五日下午五鐘） 
[北京電]  
　　某派倒王以小段繼復改組引入帝犯此種計畫已披露於京津報紙王以是故决暫不引退但某派運動極猛烈 
（七日下午七鐘） 
[北京電]  
　　現張作霖又來電反對局部討伐令因是又傳馮再將親征（七日下午五鐘） 
[北京電]  
　　王芝祥昨謁馮報告與陸接洽情形謂陸雖不能代表西南全體假以時日未始不可收功不意中央現忽主戰調停益無從着手云云（五日下午五鐘） 
[北京電]  
　　粤廉州又被林虎佔領龍濟光自港來電擬親出馬赴高州（六日下午四鐘） 
[北京電]  
　　川軍械竭以十萬火急電請援政府僅飭陜陳速接濟一說劉存厚巳願與滇妥協馮昨召見由宗龍（六日下午四鐘） 
[北京電]  
　　川樓山入滇軍手離成都三百里 
（五日下午五鐘） 
[北京電]  
　　叙州仍在滇手川地滇黔得十分之七劉存厚張瀾均自請罷斥將來或以熊克武督川與滇無惡感（七日下午七鐘） 
[北京電]  
　　前次僅張瀾辭職除夕始接劉存厚電以械盡餉竭請假一面聞劉又與唐通欵提和議唐代表陳鈞頃赴府催詢馮對川滇究竟取何具體辦法 
（十三日下午三鐘） 
[北京電]  
　　閣議决定即將臨時參議院改正兩法公布馮意如該法公布則統一絶望馮希望早復岳州再事調停兩法將交覆議延緩時日（六日下午四鐘） 
[北京電]  
　　此間傳萍鄉安武軍襲入長沙 
（六日下午十鐘） 
[北京電]  
　　院惲秘長因嫁妹赴津未返 
　　（十三日下午四鐘） 
[武昌電]  
　　支日至今各方無戰報曹使駐漢口劉園有銑日攻岳信吳佩孚巳往前敵 
　　（十三日下午六鐘） 
[南京電]  
　　軍署開軍事會議結果仍主和潘志和今日率魯軍一旅赴贛公府參謀長熊炳琦巳赴鄂（六日下午八鐘） 
[杭州電]  
　　元日午後地大震（十三日下午八鐘） 
[揚州電]  
　　本日二時地震半分鐘 
　　（十三日下午四鐘） 
[松江電]  
　　元日下午二時十分地震越三十分鐘之久（十三日下午三鐘） 
外電 
[北京電]  
　　今日無閣議料因王總理對蘇督李純之態度與其他閣員不協之故上次會議時其他閣員以李純近來之活動不利於政府力主政府應加以懲罰王總理力反對之迨星期五日其他閣員拍發一電未經總理署名聞王昨又呈請辭職總統不許謂無論如何須俟總理有人方可卸責云（九日） 
[廣州電]  
　　廣州刻正組織委員會形式之政府其領袖或將爲伍廷芳程璧光岑春暄唐紹儀唐繼堯陸榮廷諸人（七日） 
[廣州電]  
　　省長李耀漢因龍濟光未能入粤現擬辭職白鴿票未必開辦　繼要爲省長者將不許之也唐紹儀巳赴香山度歲（八日） 
　　以上路透電 
[北京電]  
　　中國駐美公使顧維鈞最近致電政府報告與美政府交涉關於中國出兵之軍事借欵之顚末聞其内容中國向美國借美金一千萬元半交中國政府半由美國存儲作爲中國出兵用費政府接電後已覆電顧公使告以大致皆可承認並囑從速進行交涉（七日） 
[漢口電]  
　　此次直隸所派軍隊爲五箇混成旅其中第一二兩旅巳到第三旅從昨日起陸續抵漢旅長蕭耀南已於昨（四日）晚抵漢第四五兩旅擬不日抵漢又近畿第十四師第五十六七兩團業巳派赴前敵（六日） 
[北京電]  
　　昨日王占元陳光遠李純聨名電請中央仍以和平手段解决南北之爭其内容略謂程潛譚浩明等主張停戰議和如中央首肯卽將撤退入鄂南軍而聚於岳州自守該地王陳李三督軍巳表示贊成之意聞馮總統對於此次電陳頗窮於處置之方法（六日） 
[北京電]  
　　馮總統甚懸念李純之態度昨夜（四日夜）曾發密電其意義如左　南北旣開戰端無請收回成命之理若强行之南方乘其隙以迫吾北方將士藉以杭命然時局益至不可收拾處事當宜愼重云（五日） 
[漢口電]  
　　曩討伐襄陽後駐屯該處之直隸第三師其中一部現奉曹錕命陸續集中於漢口 
　　（十三日） 
[漢口電]  
　　八日英國砲艦胡特壳克號護送怡和洋行輪船江和溯江而下中途在岳州下游磨盤石地方遭南軍轟擊該艦當即發砲應戰卒使南軍沈默停攻而止中國兵士死三人傷數人又七日由漢口啓程護送太古洋行輪船吉安東下之英艦斯奈浦號在金露山附近與北軍交戰　目下南軍在岳州下游之臨時砲台其備砲數目大致如左磨盤石（在岳州下游九里）山砲四尊臨湘磯（在岳州下游十六里）山砲三尊魚　（在岳州下游十八里）山炮一尊（十二日） 
[漢口電]  
　　聞黎天才現在湖北興山縣招集部下其一部已經由歸州向巴東進發佔據荆門縣之王安瀾其部下有三千人巳在該處設湖北靖國軍第二聨合軍司令部唐口口（電文不明）率部下五千人佔領公安縣聲言將恢復沙市在常德之湖南軍約一營經由澧州向長樂方面前進（十二日） 
[天電]  
　　曩在奉天省招募之警備軍二營約七百名預備運往閩省者已於昨日下午四時由奉天出發赴秦皇島再由該處由海道赴閩 
　　（十三日） 
[奉天電]  
　　奉天督軍署楊參謀長及第五十三旅族長張作相於昨日下午四時乘運送閩省警備隊之火車啟程據一般人士之推測大約前往北京且有張旅長任南征奉天軍總司令之說 
[廣東電]  
　　傳說高州爲李嘉品軍所佔領同時龍濟光向督軍莫榮新提議請暫行停戰維持現狀以待南北和議之成立但廣東官場絶對否認此說（十三日） 
[廣東電]  
　　聞兩三日前劉子陸軍之先發隊由某方面回廣東旋即開往高州方面沈鴻英擬俟劉軍之後續部隊到後即行出發與在陽江方面之魏邦平林虎等相策應圍攻在高雷方面之龍軍軍艦永豐巳於十二日抵高雷方面之某地點（十三日） 
[漢口電]  
　　今日下午二時二十分漢口地震約兩分鐘卽止震動不甚劇烈（十三日） 
　　以下東方通信社電 
公電 
[岑譚請協定和議通電]  
　　北京大總統鈞鑒王總理李步軍統領熊督辦徐州張督辦各巡閱使巡閱副使各都統各省督軍省長并轉省議會各鎭守使各師長各總司令各司令各報館鑒讀秀山督軍三十一日通電涕泣而道語重心危凡有人心孰不感動煊亦調人尤爲愴惻諸公公忠體國諒必覆以嘉猷共定國是煊之愚見已於三十日電陳茲煊　等更有進者同國戰爭有敗無勝何也國者共同之國民者一體之民糜爛其民殘破其國敗固敗勝亦終歸於敗往昔强藩巨鎭弄兵好亂其得以功名終者能有幾人今之雙方相持孰能必操勝算况用兵必借欵借欵必喪權辱國軍械之權礦産之權金融之權無不斷送於主戰政策之中徒逞一時之意氣將爲萬世之罪人又奚爲者旣非不戴天之仇焉有不可解之結現接湘鄂迭電旬日以來湘鄂之間各守境域巳無戰事足見雙方將士均無仇視之心卽此息爭言歸於好誠如秀督電言雙方提出條件協議磋商果互相曲爲體諒不爲已甚之爭執自能得解决之方和平指顧可期豈非如天之福諸公拯溺救焚諒有同情謹爲同袍馨香祝之急不擇詞幸恕愚　岑春煊譚延闓陽 
[岑西林致總統總理電]  
　　北京大總統鈞鑒王總理鑒敬讀五日明令贛督軍曁王范各司令均褫職奪官且下令罪己無任惶悚煊亦不主戰之一人也上而總統外而督軍將帥均以主和而獲咎矣煊雖在野亦何能辭妄言之罪惟竊有萬不能不辨者國如累卵民不聊生同心禦侮猶懼不支若復自戕豈有人心者所忍出此年來以國内戰爭之故耗軍實幾何耗民命幾何耗財産幾何姑置不計祇財一端外債頻興不知胡底軍械借欵喧傳三千萬中行千萬交行二千萬幣制墊欵二千萬問其名義皆爲補救金融整頓紙幣而中交京鈔價值六成以下甚至印刷一局亦供抵押竭澤而漁以供軍需天下咸詆借欵爲賣國此後戰局重開若曠日持久兩莫相下不知更將續借若干萬萬因是而至破産而至亡國是主戰政策直亡國政策耳大總統軫念民艱顧全大局當戾氣充塞玄黄鼎沸之時力主和平砥柱狂瀾功在天下何言乎罪和戰兩事一身不可得兼大總統總理旣以仁民愛物之懷力主和議於前斷無突然主戰於後之理五日各令以煊之愚不敢認爲出大總統總理之本意想係有人挾持或誤認西南無和平誠意所致如屬前因煊衰朽無力匡扶如屬後因則岳州之役實荆襄所激成現據鄂中來電旬日以來湘鄂之間已各保境息兵而譚程迭雷聲明决無入鄂之意戰機已息正可力圖善後伏懇大總統總理於萬分棘手之中仍作勒馬懸崖之計默察情勢不獨人心厭戰主和者不欲戰即西南各省曁向持主戰論者亦各有寗息之懷並無相仇之意是在大總統總理之明斷耳岑春煊蒸 
 
 

Page 4

 
 
   
 
 

Page 5

 
 
   
 
 

Page 6

 
 
戰電 
[倫敦電]  
　　德國外交大臣庫爾滿伯爵奥國外交大臣塞林伯爵忽同由白里斯特里土夫斯克回抵柏林陽稱參與討論與中歐列强有關之政治經濟土諸問題其眞意未明大約媾和談判已暫時中斷奥德或將以最後通牒致俄政府要求即行承認德國之兼併條件（五日） 
[亞姆斯特丹電]  
　　德奥外交大臣已回白里斯特里土夫斯克與俄國及烏克蘭繼續議和（六日） 
[丹京電]  
　　德國半官公報宣稱德國代表今日與烏克蘭議會代表簽定和約（九日） 
[倫敦電]  
　　德國與烏克蘭議會之媾和甚有關係或將引起重要之事端德人之主要目的顯在裕其糧源與南俄定密切之商業關係及政治關係藉此得一日後施行計謀之實在立足地德人另一目的卽相機以武力迫令羅國媾和及止過激黨在北俄運動免受其害是也此殆爲柏林近今大會之結果 
　　（九日） 
[巴塞爾電]  
　　德國各報載稱興登堡上將六日以德政府名義致哀的美敦書與羅國限於四日内議和羅内閣討論良久後上書辭職已由羅皇允准（十日） 
[倫敦電]  
　　路透電社確息德國致羅之哀的美敦書於五日提出羅内閣於八日辭職哀的美敦書於九日滿限今有何發展尙未得悉（十日） 
[亞姆斯特丹電]  
　　柏林電稱波蘭軍佔據摩希里夫即俄軍大本營所在地點拘獲過激黨總司令克里倫柯氏及其參謀人員烏克蘭媾和代表主任郝魯波維區氏巳被任爲烏克蘭内閣總理 
　　（五日） 
[俄京電]  
　　軍工農代表大會贊成下令將國民委員會改名工農政府刪去臨時字樣並通過土地公有議案（五日） 
[倫敦電]  
　　俄國公報云立陶宛全權代表出示要求立陶宛國整體之存在並否認奥德所稱立陶宛古爾蘭里加之人民願與俄國分離之言又要求奥德撤兵俾得自由表示意見謂俄國旣允撤兵中歐列强如信人民願與俄國分離則不復有所瞻顧無留駐軍隊之理由云（五日） 
[亞姆斯特丹電]  
　　烏克蘭議會之軍巳佔據加柯夫烏克蘭内閣總理組成内閣其中無一過激黨（五日） 
[俄京電]  
　　政敎分離令巳下取銷根據宗敎信念之特别權利限制信仰自由禁止另立宗敎學校强施之宗敎課程宣布各敎會産業均爲國民公有（五日） 
[倫敦電]  
　　駐俄京泰晤士報通信員電稱加里定將軍巳辭哥薩克軍統將之職而讓亞力克齊夫將軍居之亞氏以三萬人另編一軍攻擊過激黨加里定將軍因與亞氏意見不合隠失所在今估計少年哥薩克兵贊助過激黨者共有四萬人（八日） 
[倫敦電]  
　　泰晤士報俄京訪員電稱國民委員現正討論贊助中國南方反抗中央政府運動之方法擬派員赴華專任此事志在引起社會主義與革命性質之騷亂以破壞中國禁止糧食入俄之謀（七日） 
[倫敦電]  
　　海軍部宣稱運船土斯開尼亞號（一四三四八　）於星期二晚在愛爾蘭外中魚雷船中載美兵人等共二千三百九十七人遇救者有兵士二千零十一人船員一百四十一人又餘人三十一人失蹤者共二百十人該船於下午七時沉没（七日） 
[倫敦電]  
　　海軍部宣稱土斯加尼亞號船之遇救者共二千二百三十五人失蹤者一百六十六人（八日） 
[亞姆斯特丹電]  
　　柏林半官電稱罷工風潮可謂巳止柏林軍火廠多照常工作其大廠之從事工作者約占全體百分之八十（五日） 
[亞姆斯特丹電]  
　　柏林電稱聨邦議會定十九日開議（八日） 
[倫敦電]  
　　星期六晚罷工人以炸彈一枚擲入皇宫被拘者二十五人（六日） 
[亞姆斯特丹電]  
　　德國社會黨開會通過决議案要求政府切實宣布戰爭目的從速施行内政改革（七日） 
[倫敦電]  
　　泰晤士報載稱英國工界代表現準備赴巴黎俾英法工界與社會黨於二月二十日倫敦開國際大會之前商定意見然後再於瑞士召集大會（五日） 
[亞姆斯特丹電]  
　　　　維也納電稱内閣業已辭職現信其故乃因臨時預算案曾被阻撓兩月政府對於該預算案未必能占多數所致（八日） 
[蘇里克電]  
　　奥皇拒絶内閣辭職（八日） 
[倫敦電]  
　　公報局宣稱管糧大臣朗達貴族今日向國會議員宣稱糧食現局於後二月内將臻極困難之階級請各議員於其選區内出力助其應付困難 
　　（五日） 
[倫敦電]  
　　克拉萊斯氏今日在下院宣稱强迫派糧制已展期至四五月間實行（五日） 
[倫敦電]  
　　每日電聞特别訪員估計德兵之在西歐者共有一百八十師其中駐陣線者約一百十五師較一九一七年約增四十師之多（四日） 
[巴黎電]  
　　半官公報云西歐全陣線之敵軍布置未來之戰事將次告竣敵軍參謀部現圖以襲擊法探聽虚實砲戰近來日見活動（五日） 
[倫敦電]  
　　英軍司令部路透訪員謂目下西歐陣線其外表惟有襲擊與斥堠隊衝突並戰壕白砲之交轟而巳但此瑣事僅爲過渡時代之點綴品邇來敵援自東歐絡繹而至西歐之協約軍亦源源增加一旦接觸就雙方人數而論其勢之猛必逈異尋常也（五日） 
要聞 
[中央並無主和密令之剖辯]  
　　張敬堯電稱李純勘電有奉有密令主和之說一般嫉視李氏者頗藉爲攻訐之口實但日來眞相漸明並無其事茲將總統通電及李督覆電錄左 
　　馮總統於冬日通電云徐州張總司令卅日通電首稱岳州失守蘇督奉有密令仍主調和等語不勝詫異岳州之役釁自彼開鄙人痛憤塡膺引咎自責方激勵將士親自出巡明令主戰義不反顧安有密令蘇督仍主調和之理即從前蘇督以調人自處不過默體鄙人愛重和平之意冀免同室操戈其來電有主和不成仍可主戰一語最爲扼要初非中央先有委託不辨自明該總司令電述譚浩明皓日通電謂此次攻岳之變係得李督辭職之電迫於義憤等語此正敵人反間之計欲使國軍自相蹂躪以孤吾勢斷不可輕信以中其狡謀現在宣戰旣示决心豈有反汗之餘地李督以前日調停之故與彼中消息往還本無足怪且其事在未見明令之前若謂其暱近西南而棄同袍於不顧萬萬無此情理鄙人深恐我北系軍人自壞團體曉音瘏日不啻再三深懼遠道傳聞或生誤會不得不特加剖晰以釋羣疑須知鄙人以愛重和平之故而横受欺紿忿不能平較之向日主戰之人痛恨尤烈若再因循畏葸其何以立於天地之間若我同袍自相疑忌授敵以隙　鄙人誤國之罪更重矣幸三思之國璋冬印 
　　江蘇李督軍支日覆電云特北京大總統均鑒伏讀冬日通電所以爲純辯護者無微不至迴環三復感激涕零純何人斯渥蒙優遇敢不肝腦塗地以答鴻慈張總司令蘇督奉有密令之言不知何所根據頃已去電致詢如係得諸傳聞或見之報章自當通告更正以證事實而釋羣疑此事關係個人猶小竊恐淆惑聞聽影響大局其害實鉅故不敢不辯時局阽危團體尤應固結萬不可受訛言離間致墮彀中純雖愚昧謹當恪本斯旨期副均座諄切誥誡之至意區區此心諒蒙垂察李純叩支印 
　　又李純於魚日致北派各督軍各師旅長等電云元首冬日通電諒均鑒及内開張總司令三十日通電首稱岳州失守蘇督軍奉有密令仍主調和等因查敝處並未奉有此項密令檢視前致徐州各電亦均無此言不知張總司令何所據而云然殊令人無從索解致勞元首反覆剖晣並爲純代白其誣捧誦之餘惶愧無地竊思純對於和戰毫無成見對於中央明令尤屬極端服從縱云主張和平亦係個人政見又何必假託名義以自欺而欺人憶自提議調和以來曾經迭電聲明以戰爲和後盾而於北洋團體尤深以破裂爲懼耿耿此心天日可矢函電具在似非空言彌縫純雖至愚豈不知木本水源各有所自亦何忍燃　煎豆自迫同根而反搖尾乞憐向西南以討生活耶苟非喪心病狂何致荒謬若此總之此語不知由何誤會本可無須置辯在純一人原無關係而對於元首心實不安若任令展轉傳聞不但使同系者發生意見且使任事者生懈慢之心影響大局影響團體者殊非淺鮮因是種種不得不詳爲證明决非事實以昭眞相而釋羣疑不憚曉曉伏爲鑒察無任幸甚李純叩魚（六日）印 
[九總長發電與三督軍辭職]  
　　李純三十一日之通電已紀前報該電係分致國務總理各部總長各省督軍就詢和戰兩項意見者聞前日閣議席上僉以現在討伐命令已下疆吏不能再持異同擬請元首電戒李純不得再有此種議論　因李電係致京外長官並未及大總統不便用元首名義遂改由全體國務員發電勸誡外内陸海財法農敎交通九部總長均署名訖最後及總理王士珍王不允署名亦不言可否某閣員主張即以九部總長名義逕行發電因將電稿交院秘書長院秘書長不敢　發又以之請示於无首元首閱後謂可照發然聞前晚未果拍出至昨日（八日）晨間始發至該電内容聞以陸徵祥領銜全體閣員署名惟總理不與其列電文甚長大意係就李督卅一通電加以駁擊末謂督軍爲應受政府命令之人乃以第三者自居此種風氣勢不至亡國不巳彼時貴督軍雖欲披髮入山而不可得云云並聞將更於今日以此電通電北洋派各督軍惟國務院對各省疆吏發電固常有之事但從未聞有閣員聨名發表主張者且總理爲内閣之領袖國務院應爲政見相同之團體今閣員發令獨無總理則此種電報其爲内閣之主張抑陸徵祥等七八個人之意見公私混淆性質不明誠最近時局中之一奇聞也 
　　又聞蘇督軍昨日電呈元首謂舊疾增劇未能視事懇請續假十日軍署各事由參謀長代拆代行云云政府接電後即去電勸慰電中對於續假一節並無准與不准之語只勸令不必拘定假期 
　　蘇督李純旣電請續假同時江西督軍陳光遠亦有電呈元首謂腦病重發近益增劇萬難支持懇准開缺另以吳金彪（九江鎭守使）補贛督必能勝任愉快等語中央亦即於昨日去電慰留並告元首不得已之苦衷勸令力疾任事云云未知贛督能不再堅辭否 
　　湖北督軍兼省長王占元日前致電中央請辭省長兼職並保參謀長兼署政務廳廳長何佩瑢（湖北人）繼任中央當即去電慰留茲聞王督軍昨日又來電催請將此項命令從速發表云 
[南方新提出之議和條件]  
　　南軍自得岳州後又擬乘此時機要求和議以弭兵禍故近日南方又有人倡議和之說昨聞京中某方面已得有南方新議和條件數項如下一召集新國會二陸榮廷爲湘粤桂巡閱使三唐繼堯爲滇黔川巡閱使四改組内閣須張耀曾谷鍾秀程璧光孫洪伊復任五李烈鈞鈕永建冷遹等爲參戰處參贊六岑西林爲長江巡閱使七軍政会由中央擔任撥欵解散八湖南督軍由中央任命並取西南同意九湖南省長由中央任命並取湖南人民同意 
[程潛等克岳後之通電]  
　　程潛等攻克岳州後曾有通電元首以下即列西南各偉人自述陷岳之功績末仍言以和平爲目的原電云潛等苦心憂國仗義興師本爲除奸原非黷武前者長沙旣克武岳震動若存戰勝攻取之心乘勢追奔逐北不難横渡洞庭直搗江漢然一聞長江三督有調停之說立卽停兵靜候解决蓋以師旅所經閭閻騷動軍實虧耗財力殫竭原野厭人肉川谷流人血每一念及心爲之傷雖曰討軍實申儆部伍然時時引領和議之成功不意天未厭禍大　猶存陽卸政柄陰攫大權我就是和平而彼乃昌言主戰我欲申法紀而彼乃進奸人元首被其挾持羣小助其簧鼓停戰之令朝傳縱兵之事夕見荆襄之慘被蹂躪龍劉復大肆跳梁邇者李督居間調停彼輩嫉其異己皖魯之師集中滁州近迫金陵逼使去職是段祺瑞直欲以一人之私心置全國於不顧曹張之兵陸續南下俾我過信調停之說適以墮其緩兵之謀荆襄旣失岳州繼及淫威所逐流毒安窮與其屈意訂和而及戰爭之實禍母寗權宜應戰或可促和局之成功此潛等逼於事勢不得已再見兵戎之苦亦當爲全國所共鑒諒者天誘其衷師出以律五日之内遂下岳陽戰鬭之期旣短生民之禍稍紓絶彼輩上游之長城保湘省天然之門戶行見勢絀兇燄或可以少熄矣所不得不爲全國通告者則駐岳各軍慘無人道殺戮居民燒燬房屋戰線所在閭里爲墟至其戰敗奪逃猶復刦掠岳城商民將南關外繁盛市應付之一炬外國敎堂亦被焚掠正在兩國相爭尙屬冒犯公法何况　室相鬭竟敢豺狼存心國軍之程度如斯外人之觀慼何若是非猶在天壤功罪自有定論至潛等隠忍撻伐關懷同胞非臨陣不讓之外無異家人彼營衡湘之師俘虜數千卹死扶傷授餐適館方待和平有日悉令温飽還鄉實乃人道之當然並非優待之過分此次捕獲之衆一律遣送給養潛親爲撫循痛陳利害莫不感動泣數行下足知袍澤之誼人有同情而告貸之間有所屬望全國父老試一比較情實即可以知起釁之由與將來弭禍之道矣潛等鋒鐍餘生夙夜不寐上無以副代總統調停政策之至意下無以慰全國人民想望和平之渴誠惟此次以武力爲手段以和平爲目的之私衷金石不磨始終如一自今以往代總統果能宏惻隠之心化除畛域一秉至公法律有所率循政治當能平允潛等所求旣遂俯仰無虧必當解甲歸田共享共和之福嗚呼鬻拳强諫卒以利楚慶父不除終於禍魯區區此心不敢怠懈敬布愚忱伏祈鑒察程潛趙恒惕劉建藩林修梅卅一 
[舊曆年關之南京所聞]  
　　夏曆年關各機關均停止辦公軍民兩署自十日起訖十二日止亦循例休息三日本無要事之可記自謠諑頻興傳說不一有謂漢陽莫保者有謂武昌巳失者有謂安徽消息不佳者言人人殊莫衷一是昨赴某公署訪友調本一切答謂以上諸說均無電訊到來想係無稽之談惟聞中央發來一電與時局頗有關係大旨因李督軍前日請中央收回討伐命令中央不以爲然並有痛責李督語緣日前江西督軍陳光遠與紳商各界以中央忽派魯軍入贛恐主客雙方衝突電李督軍力言贛省安寗如常無客軍入贛之必要請轉電中央力陳利害從緩開拔並謂贛爲我公舊治必能體卹商民從中斡旋等語陳督軍亦以中央無故自擾不安於位李督軍除覆電贛省外並代電中央現聞中央已將贛督革職留任矣又李督軍於除夕前一日召集要人會議出中央討伐電傳觀旋謂中央旣决意主戰吾輩軍人只好服從且此次和議無成南軍一面言和一面進攻懈吾軍心以致岳州失陷近且會師武漢順流東下和議之不能就範圍不能獨責北方之無誠意　部令調蘇軍南征頗費躊躇本省所有軍隊已屬不敷分布本城防務吃緊而江北土匪又時思蠭動且余現在尙未脫離調人關係忽又自食前言遽允出兵加入戰爭漩渦對人對己兩俱不順故現在抽調一團赴鄂助防純係友誼的關係（因王督來電要求故）云云昨日某君晉謁李督又告人曰近日中央爲一方面之觀察主張先戰後和使之易就範圍然試思旬日之間岳城失陷（昨聞巳經克復唯未徵實）武漢震驚南軍聲勢日張欲議和而彼且不應禍結兵連不知到若何地位言次頗爲歎息 
[近數日武漢戰局之變遷（一）]  
　　武岳戰事近日仍呈混沌之象據督軍署所宣佈則謂湘桂軍並未侵鄂業巳退回湘境據他方面所傳確訊亦有南軍願退守岳州重行議和之說而調查各路北軍戰報則捷電頻來大有轉敗爲勝反守爲攻之勢吾人身處局外對此惝恍迷離時局殊難得其眞象茲聞和議實已大有希望因總統總理與長江三督仍趨重於和如湘桂軍不侵鄂境進窺武漢即可賡續前議復行言和陸武鳴岑西林譚浩明亦趨嚮於和者也此次攻岳原爲北取荆襄不能不戰以自固其地位攻岳之始卽曾聲明不以湖北爲敵國詎岳州旣 
 
 
 

Page 7

 
 
下程潛與一派之民黨以北軍望風而潰大可乘勢取鄂長驅武漢當以哀的美敦書致王子春限其於二十四小時將北軍盡退往武勝關外以印信交於何錫蕃王於失岳後本不願戰曾電詢譚浩明是否京此息兵當接程電以南軍意欲取鄂勢不能不應戰於是二十八至三十一日之間通城崇陽蒲圻嘉魚新堤監利等處皆一致動戰監新一帶爲左翼通崇一帶爲右翼蒲嘉一帶爲中軍每路均名有約近兩師之兵力以此多數之軍隊直攻進取不難即日將岳州克復惟北軍皆仰承王意不願力戰左翼則由監利退守新堤右翼尙能保住地位而中軍一方則見敵即逃聞砲輒　故兩三日間南軍竟深入鄂境連陷蒲嘉二縣有進圍武漢之勢實則左右翼未潰南軍獨佔中心勢至危險依兵法必須先將左右翼撲滅然後可進聞當時南軍隊伍在趙李橋（隔蒲圻城四十里）蒲城已無北軍成爲一座空城南軍不敢遽入譚浩明亦電前敵阻勿攻鄂其後乃由本地黨人搜拾北軍所棄軍械集合一軍暫守縣城至嘉魚之失與蒲圻相同並非南軍力戰所得亦由北軍潰退後土匪突起佔城自附於南軍也總之中路各軍並未與敵一戰以致武漢大震嗣後南軍以形勢上不能佔領酃蒲是以一二日張敬堯軍竟未開戰一到卽將守城之少數民軍驅散適和議已有頭緒南軍之佔據鄂境通崇蒲嘉各地要隘者（非縣城）皆於二日奉譚浩明嚴令開始撤退於是南軍俱陸續拔隊回湘聞王子春譚浩明業巳約定各守疆界兩不相侵如我不再攻岳南亦卽不侵鄂以靜候和議解决但主戰派目下在武岳巳大佔勢力各軍多開上前線恐非王子春所能制今日南軍向湘退一步難免彼等不進一步相逼不巳必仍歸大戰如三日羊樓峝之戰是也羊樓峝屬蒲圻爲鄂湘交界要隘市面極繁盛南軍駐有數營在該處三日尙未即退走張敬堯所部與安武軍一部未知奉何人命令是日拂曉忽向攻擊南軍因作戰巳疲且奉有退命節節敗退向湘境潰逃北軍遂跟蹤追至雲溪南軍之在城陵磯者受其壓迫亦向岳州退走北軍卽飛電至省告捷有即日進奪城陵磯之請王子春以城陵磯屬湘境當電令各守疆界勿得進取尙不知該軍是否遵從也（以上五號） 
[廣東最近之政局（平生通信）]  
　　自北方討伐令下而南北戰爭於是决定粤省爲西南之策源地其情形尤關喫要近來報界因度歲休業雖無大事登載然默觀督軍府之規畫其於軍事上進行異常忙碌二月六號晚城内惠愛街一帶有苦力者扛抬軍械及子彈凡數百箱居民頗爲注目嗣經調查乃知由永濟軍庫發出搬運下船爲援湘軍隊所用者大抵湘鄂軍事方急故粤省供給軍需不能不格外着急至於連日軍報則聞岳鄂方面南軍仍極得手也若粤省内部則孫中山之軍政府近似大有發展其犖犖可舉者則一爲陳炯明代理潮梅鎭守使一爲張開儒到省就陸軍總長職是也自軍政府成立以來祗有虚名而無實力絶無根據地之可言滇軍與軍政府雖稍爲接近然仍不甚秉承其命令故雖授南韶鎭守使張开儒爲陸軍總長爲日巳久而張猶遲遲不受職乃今忽宣布就職興高采烈其中實有絶大之策畫聞此後滇軍將與軍政府利害相共凡滇軍勢力所至之處即爲軍政府勢力所至之處而南韶連一帶即入於軍政府範圍矣若潮州屬於陳炯明陳炯明孫中山所統轄也潮州爲粤省之財賦地孫中山到粤時即先至潮州盤桓數天首發攻閩之說欲利用潮之財賦以爲憑藉奈爲莫擎宇所阻其計畫不行迨莫擎宇失敗而劉志陸收復卽支配以歸桂軍範圍乃因潮汕中軍隊迭生暗潮於是劉志陸回省而陳炯明繼任潮循方面又入於軍政府範圍矣潮循爲粤省之東部南韶爲粤省之北部此兩部皆秉承孫中山命令則謂軍政府之能新發展勢力亦無不可故近日軍政府中頗欣欣然有喜色廣惠鎭守使李福林又軍政府所謂龍軍司令也六號下午即在軍政府讌會國會議員七號下午孫中山又借省議會以讌會國會議員聞皆有事籌商而又有一異事可紀者則廣州地方審判　長陳立權亦正式宣布受軍政府委任也查軍政府成立後行政官未聞受其委任何有於司法乃此次法官受委任溯其原因乃由於其初地方廳長陳英將廳中入欵多供軍政府需用迨陳立權接陳英任苦於地方公欵無所著落不如逕受軍政府委任反有代負責任之人故自陳立權受軍政府委任後而檢察廳長亦繼之惟高等審判廳長秦一民獨不願受委任則以秦本督軍府總參謀乃桂系中人且其廳中公欵一切皆聽命於督軍府提撥者也故粤省司法長官令乃有受督軍府委任者有受軍政府委任者說者謂軍政府待羽毛豐滿必有一鳴驚人之日近來聨合會成立雖喧傳軍政府將改組然國會議員必極力擁護軍政府保存其體面且非常國會亦將改進而爲正式國會今仍在籌畫之中則軍政府前途殆有不可限量者然歟否歟 
[川事調和聲中之戰雲]  
（成都通信） 
　　川省自劉存厚接督軍後調和之聲甚高然劉之眞確熊度迄未表示一面言和一面又在下攻擊命令收復瀘渝五光十色令人無從捉摸惟攻擊命令下後不惟未得勝利反將川北遂寗順慶保寗等處犧牲與熊克武石清揚川東永川榮昌等處犧牲與顧品珍今又犧牲隆昌富順與葉荃趙又新前此在瀘前方進攻之劉督自部賴縱隊心輝已將納溪及瀘縣對面之南田壩佔領現因後方舒汪兩旅在瀘縣背面小市五峰頂失利亦不能不退出南納等地以圖軍事上之便利免孤軍之受敵刻聞與納溪接壤之江安縣賴隊亦巳改調他處瀘縣上遊一帶巳無多軍隊防守現狀岌岌可危昨午得個中人言舒旅由電報傳來消息刻在富順牛腹渡之間與敵大戰頗獲勝利須俟友軍到後乃能向前攻擊據此則滇軍巳過過瀘州地界在富順矣故自井方面亦岌岌可危且聞自井上而榮縣地方亦有一民黨中人招集鎗枝八百桿樹靖國軍司令旗幟欲與川北之石軍遙爲聲援此中路第二師之情形矣 
　　至第一三師在隆昌方面攻擊榮昌瀘州於瀘隆交界之玉蟬寨及福集場諸處大戰隆昌城内之招安軍倒戈前方聞後方有變當卽下退却命令一直退到内江桿木鎭等地現聞又收束隊伍欲與滇軍决一雌雄此後之勝負雖不可知而新敗之兵欲卽反而爲勝恐非易易也現在成都民黨中人在此時期内竭力爲兩面之疏通以冀免除戰禍維持地方屢曾進言於劉存厚請其竭誠與熊克武携手由熊轉介與滇黔前此嫌疑可望解釋聞劉亦有意刻巳托民黨中人趙鐵棆薛仲良等前往重慶並派其同黨之議員董金鎔胡文英隨行以冀取信現聞已行至資中因前方一三師尙在作戰和之問題不便開　且因劉所給資斧太少每人二百元現巳告乏不能前行昨巳來電請示尙不知如何回答至此間報載謂西川道尹熊成章督署諮議趙時欽均爲舊國會議員行將奉劉督命代表赴渝與熊克武接洽當道有此擬議因初次代表尙未到渝民黨所發起之調停會議地點擬在永川或渝城之說尙未得重慶回電此時尙不能確定外間傳言省議會議長朱大鏞將代表劉督到西南各省接洽此說亦復有因第因時期未熟尙不能成爲事實昨復有人謂朱欲藉此調停以爲運動省長張本此說不知何來朱即有此野心恐亦難得各方面同意也 
[徐州快信]  
　　張敬堯近有不願親往援岳意然所派之田旅已經全數開拔據個中傳說張之不肯輕動實有一番苦衷也 
　　毛兵前開走兩營聞中途多半逃亡 
　　東鄉匪患稍平而西北鄉匪又大熾本月三號夜間十時許突有匪徒三十餘人各持快槍攻入李莊圩擄去保衛團之鋼鎗三枝架去梅楊二姓之男孩二口現該處紳董十餘人來城齊赴鎭署要求派兵往剿准否尙未確定又附郭之石狗湖莊張姓家昨夜被十餘匪闖入搜去錢物無算並將該事主用木棍擊傷甚重 
　　日前余知事提交全縣敎育行政會議之案件茲經審查完畢提出大會逐條議决一敎育欵産處應卽成立二公田加租俟欵産處成立派員調查　之肥瘠分别加租三全縣學欵按照六市十二鄉分别支配每市每年應攤六百餘元每鄉四百餘元四實業敎育應從農商入手五加捐各行戶補助學欵認爲應加者爲下列四種（甲）斗斛行（乙）牙行（丙）屠宰（丁）菸酒議畢散會 
[杭州快信]  
　　徐州來電張敬堯已於庚日親率所部馳赴鄂省前敵 
　　督署參謀田鶴年升調第一師二等參謀遺缺委包鏡接替 
　　温州引渡到省之黨人柳金義（卽楊樹）運動軍隊訊供屬實已於靑日在陸軍監獄執行鎗斃 
　　寗台鎭守使何豐林報丁父艱呈請開缺楊督温諭勸慰飭卽在署治喪無庸固請 
　　齊省長由津來電准十七日（陰曆初七）南下 
　　嘉興知事張昌慶因金章喜家刦案防務廢弛咎無可諉奉省飭記大過一次 
　　省城自宣布戒嚴以來夜間十二鐘後即禁阻交通陰曆除夕奉令暫行弛禁鳳山武林艮山清泰四門亦開啟通宵惟警察則加派雙崗軍隊添班澈夜巡邏市面極形安靜 
地方通信 
[蘇州]  
[蘇垣近事]  
　　吳縣知事吳其昌於本月四日晉省禀商要公又聞吳縣征收六年分忙漕自本年陰曆二月二十七日起至十二月二十七日止爲完納期間逾限即加征二十分之一如再逾二限完納者卽加增十分之一茲各鄉業戶因期間將届紛紛來縣赴　完納大有人山人海之象唯亭警察分所長周詠之經吳知事撤換後亟待新委分所長沈祖侃早日接差視事茲聞沈奉委後當向吳知事辭職不就目下更委何人尙未確定須待吳所長返蘇後方能發表 
松江 
[封翁因病逝世]  
　　現任浙江寗台鎭守使前松江防守司令何豐林之封翁何禹臣本由何使迎養於松江司令署内前月何使調升寗台鎭守使時因封翁已患咳病不能動作是以仍留署中詎知封翁病日沉重竟於本月八日逝世比卽急電何使奔喪守孝乃楊督又以寗台重鎭電勸爲國奪情故不得已祗得在署服喪一面即復電來松請由松江王司令劉團長李知事那警佐等襄理喪務旋於十日下午大殮並照山東俗例（何係魯籍）即時用全副儀仗恭送紙人紙馬等物至馬路橋堍焚化名曰送西方而軍警之肩荷倒鎗列隊恭送者亦有三百餘人至封翁靈柩之回籍日期聞須俟開弔之後再行定奪云 
[盜匪刦物傷人]  
　　浦南蔣莊正六圖謝書波家於本月六日夜被盜十餘人明火執杖破扉直入適謝出外祗將其妻女捆縛搜索各房並無值錢物件故以刀背毆打謝妻並用洋燭盪傷謝女面部逼說藏洋處所乃謝之妻女均忍痛不言盜等始呼嘯而去現謝書波已報由縣署派委沈檢查員勘驗屬實業已呈報上峯通緝矣 
[查辦越境捕賭]  
　　靑浦縣王警佐在松縣練墩廟越境捕賭並被警察毁斃董新觀妻張氏一案現由松縣檢驗明確呈請高等檢廳指示管轄今巳奉到指令派委查辦未識王警佐能免予撤懲否 
[地震紀略]  
　　古曆正月初三日午後二時十五分起地殻大震一時屋舍樹木均軋軋有聲其波動方向似從西北向東南而去餘勢亘十餘分鐘猶未已方初動時各住戶蜂擁出外口噤色敗亦可謂飽受虚驚矣 
無錫 
[殘年中大刦案]  
　　本月九日即舊曆小除夕招商内河輪局之小輪自溧陽開班來錫傍晚之時行至洛社北新橋附近忽有小船數艘在僻港中疾馳而來攔住輪船前面去路即有盜匪數十人手執快槍利刃躍上輪舟將舵工縛住擁入艙中毁壞引擎使該輪不能行動惟輪後尙拖有水警巡船擔任保護之責因見來勢甚猛不敢抵抗反被盜匪刦去快鎗七桿以致該輪及拖船所裝現洋五千餘元如數被刦旅客中之携有洋銀金飾者悉遭搜索彌有子遺損失綜數計有七八千金盜匪得贓仍下來船揚長而去該輪亦專足來城報信楊知事聞警除咨會水警第二專署外並派某委員前去履勘師專署長以案情重大立飭偵探多名馳赴水陸要衝嚴密緝拿翌日卽大除夕經水警巡官吳正榮帶同眼線在火車站守獲盜夥一名身上有贓洋二百五十元移解縣署當夜密訊得盜船所在由吳巡官帶領巡船至武進縣屬戚墅　鎭圍捕得盜船一艘搜出現洋一千九百數十元快鎗七桿子彈多粒業已解縣正在審訊中事後武進縣知事以吳巡官圍捕盜船並未咨會該縣頗爲不懌來函切責故本日楊知事特趁車赴常面謁武進陶知事藉資疏通云 
鎭江 
[舊曆年關各業狀况]  
　　陰曆年關巳過鎭埠商業景况彙錄如下錢業因受各路錢莊倒閉影響年關結束頗難獲利北貨自津浦路告成後僅到零星雜貨去歲較之盛時僅得百分七八米豆全憑内地運來銷售前因天氣酷冷内河氷凍來路停滯市價日漲迨至臘月中旬河氷融解來米較多方稍跌減而黄豆一項則進出甚鉅現市價極低聞營此業之王某巳虧四五萬之多油之銷路雖暢惟以北軍扣車貨悉停滯途中故亦大受打擊此外惟營綢業之　福記陶乾記陳恒順曹生茂源泰昌蔡桂記等綢號雖受時勢影響尙各獲利一二萬不等其餘雜貨糖布廣貨等業盈餘者更寥寥可數矣 
南昌 
[贛議會再電阻魯軍南下]  
　　省議會前曾電請蘇督阻魯軍入贛上月三十一日業得蘇李督覆電略謂艶電敬悉魯軍現已抵寗其入贛協防係奉中央命令阻其不來勢難辦到云云該會以李督旣不肯負此重大責任爲今之計祗得由本省各公團合力電懇中央收回成命未悉能達到目的否 
九江 
[客軍過境]  
　　馮玉祥援軍自招商局江新江華江孚江永固陵快利六輪輸運抵潯後停泊數日徐待過駁所有兵士均不准游行街市僅在江岸分配活動地方幸無騷擾昨已上駛漢口聞行至黄石港以上因水淺難行尙停滯江心云又施從濱師長已整軍來贛協防雖經省議會商會曁潯商會電阻無效現在九江龍開河一帶已設立兵站預備過兵九江縣知事汪慈蓀刻正與兵站委員鄭楚生佈置一切聞舊曆年内大軍當可抵潯以後分防計畫半數駐省半數駐潯云云 
安慶 
[商團與警察衝突詳情]  
　　皖坦中路商團於上月三十夜整隊出巡經過四牌樓西街小墨子巷口適該處崗警楊西明佯爲行禮俟該團敎練陳俊卿向彼答禮時該警又僞爲不覺且反背以足向地畫一圓圈表明團字之意以示戲謔該團團員多抱不平旋至王甌春茶莊休息該警亦跟至門外（距崗位約五十餘步）冷嘲熱笑適被某甲窺見以該崗警如此無理遂向前直掌其頰該警當時受辱下班後揑詞報告署長謂無故被商團毆傷楊署長信以爲實即將該陳俊卿李厚坤王永福到署談話當將陳等一併送廳收押劉代廳長始擬判罰洋千元繼則改判六百元商界聞之大動公憤在商會開全體大會籌劃對付方法電告馬少甫統領（馬爲商團團長）稱三十夜商團巡夜被南署崗警戲謔致起衝突並被朦禀劉處長違法誘捕三名拘押三十小時尙未釋出商民均抱不平請會長電警廳開釋以免釀成風潮詳情續禀云云此電拍發後黄省長聞之卽委電燈廠吳錦雲局長出而調停令其向商會勸導務使顧全大局雙方和平解决並令警廳將所捕三名一律開釋故警廳巳於三日將陳俊卿李厚坤王永福等省釋矣 
重慶 
[章太炎到渝後情形]  
　　章太炎於一月十號抵渝聞是日熊鎭守使曾親至離渝四十里之鹿角場迎迓各機關各學界集江干者約千餘人爲大半年來未有之歡迎會入城後擬住新豐街聨陞棧適鎭署派副官敦請始赴五福宫寓所隨行有有前國會議員江西郭同又聞章太炎由綦到渝民蘇報曾預登啓事并拍電歡迎十號該報全體職員於午前十鐘渡江至黄桷垇廣益學校假該校客廳爲歡迎地點并懸掛歡迎旗一面午後一鐘太炎抵老廠熊使及護廳長等在此歡迎及章氏抵廣益學校該報全體職員恭迎入内并迎郭議員一體致敬該報職員叩以時局大勢旋請太炎及郭議員各留一小影以作紀念復茶會一刻因歡迎者尙多太炎即偕郭議員辭去十二日渝中軍政紳商學各界假商會開歡迎會并慶祝五旬壽誕 
雜評一 
[七日來之消息（默）]  
　　七日來政局之消息依然無進步也討伐令雖下而南北之和議依然在若近若遠問也川湘雖已開戰而勝負之數依然在相持未决中也此外因李純之故而引起閣員之意見焉因陳光遠之故而引起督軍之異議焉故政局非特無進步且將因此而起糾紛此已明白顯著者也至總統方面發四命令與罪己布告宜若可以平人心而稍息爭端然而復黎運動之傳說依然不絶况特赦帝犯尤足資攻擊者之口實乎 
　　嗚呼七日來所得之消息如是則七日後之情形亦可略見一斑矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[張嗇庵致李督軍電]  
　　南京李督軍大鑒騫蟄居久矣蒼黄世事不忍置喙奉電撫然同戴一國家苟非喪心病狂詎甘相視自殺言戰何忍言和亦無名多爭持一日多耗若干民財多戕若干民命日月無盡民財民命有盡謇意不必言和但主息戰此後惟有平意氣絶横議發天良求立國正軌共延我國旦夕之命不爲人几上　而巳江蘇幸托帡幪大局亦賴砥柱公意皎然願始終一貫張騫 
[武漢人紛紛避難]  
　　自岳州失陷後武漢兩地謠言迭起人心皇皇去臘二十四五日該處商民來滬避難者甚夥各輪埠碼頭幾無容足之所及至二十五日以後聞該處來人云業經官廳出而阻止有扣留行李之舉然到埠各輪仍搭客擁擠因無坐處站立艙面者極多故本埠租界各棧房莫不利市三倍云 
[黨人運動軍警之防範]  
　　淞　滬警察廳長徐國樑咋奉江蘇李督軍齊省長來電略謂茲據探報告近有民黨重要份子在淞滬一帶運動軍警欲圖起事着即妥爲防護軍警界中如有將運動之人拿獲解案訊實每名賞洋二千元並破格拔升若知風報信因而破獲者賞洋一千元應着一體注意嚴防等因徐廳長奉文後立時通飭所屬各署所警正佐並各隊隊長一體遵辦 
[定期還債之部電]  
　　上海總商會接財政部來電云三年内國公債第一次還本抽籖定於二月二十日在中央公園舉行届時請貴會遴派代表蒞場參觀藉昭國信 
[農商部僉事來滬考察]  
　　農商部特派員李兪兩僉事因公來滬現寓振華旅館昨日上海總商會接到江蘇實業廳來函云逕啓者案奉農商部第六八號訓令開本部現派僉事李澂兪鑅前往蘇滬一帶視察棉紗麵粉保險各公司及工商各團體辦理情形仰即轉知蘇州上海總商會并附近蘇滬一帶各商會知照俟該員等到時俾資接洽除咨江蘇省長外合行令飭遵照辦理等因奉此除函蘇州總商會并令無錫武進丹徒崑山上海等縣商會外相應函請貴會查照於李兪兩僉事到時派員指導俾資接洽再李兪兩僉事如赴上海附近一帶視察時并請轉函各該處商會知照至紉公誼上海總商會 
[普陀山將爲德僑收容處]  
　　江蘇特派交涉員陳貽範君於去臘底奉到外交部來電略謂德人收容所曾經閣議决定以浙江境内之普陀山爲德國僑民收容處當經照會外交團徵求同意去後茲據各團公使照復對於德僑收容處均無異議合電知照云云 
[昨日上海之地震]  
　　徐家匯天文台報告十三日午後二時十二分上海地震西部尤甚爲近十二年來所未有距上海四十基洛邁當（每一基洛邁當約一英里之八分之五）處亦覺震動動之方面爲東西鐘被震而停各物搖動經二十秒鐘始止 
[暹羅輪船失事]  
　　文匯報云海關巡工司佈告暹羅政府之船薩末得號（二九九二噸原係德船）近在福州鱷魚島外失事船之前部尙露出水面船長與管貨華人四十名巳由美國船雅蘇號於七日載抵寗波失事船之水夫九十七名尙留於鱷魚島美船於五日離島時曾留下食物足敷十日之用 
[三誌强搶男子之黑幕]  
　　駐滬京畿憲兵前在南車站緝獲擄人勒贖之盜匪唐敦宣鄭洪慶錢白卿等三人並被擄之男子王杏均　一名曾由憲兵第一連一併解送護軍使署訊供確係希匯勒索巨欵致將男子王杏均刦至滬上訂約人洋交換各情曾兩誌前報茲悉王杏均在途不能喊救者因被該匪等以啞藥勒令吃入腹中致難聲言而破獲之後該男子所供者係用筆寫是以知其被匪擄劫來　乃該家屬自得憲兵營吳連長去信始報經浙省奉化縣公署立派警備隊隊長丁賢昭借同王杏均之族叔王某來滬卽至護軍使署認領骨肉完聚甚爲感謝奉諭暫住滬南旅館候冉質證所有獲案之三匪聞擬判處死刑云 
[公廨預審沈强夫案八誌]  
　　奉天人尹神武被護軍使署偵探雷應春指爲黨人沈强夫（即孫祥夫）先後暗殺前上海鎭守使鄭汝成憲兵營司務長舒錦秀及榮記報關行主金琴蓀報請老閘捕房協同專查特别事件之中西包探在法租界白爾路將尹提解公共公廨迭經預審詳情屢誌本報本月六號上午由廨繼續研訊先由見證丁人傑上堂由被告代表禮明律師詰據供稱湖北人陽曆十一月間見本埠各日報所載沈强夫（即孫祥夫）被捕一事我知孫祥夫早離上海在廣東軍政府辦事彼起程之日與我會面因悉捕房所獲之人决非孫本人實係偵探邀功圖領賞洋我亦民黨一份子如果孫祥夫本人被捕關於廣東軍政府名譽故悉心調查始悉被捕者係尹神武因尊重人道起見曾於去年十二月一號將捕房拘獲之尹神武指爲沈强夫之實情函請報館登載至蔣介石與孫祥夫均我知友現爲國家大事先後赴粤此次由福崗律師邀我到堂證明實在並無别故言至此由禮明律師將甲乙兩照片給丁指認丁稱通緝文上之肖像係孫祥夫另一照片與被告尹神武面貌相似云云又由捕房代表牛門律師向丁逐層盤詰一過即由尹竹林投訴奉天人被告尹神武是堂弟我與日本人井久居係知友於去年陽曆十一月三十一號見十一月二十七號上海民國日報載有堂弟尹神武被捕即與兄長二人商議托日本人井久居來滬爲全權代表調查其事彼於本年正月三號來滬查明確係堂弟尹神武被指爲孫祥夫彼至營口通知兄長以此事大爲詫異挽李姓友人轉懇井久居復回上海延請律師我於正月三十一號亦由營口來滬現寓虹口豐陽館内帶有堂弟尹神武之照片二張已交與禮明律師其時由禮明律師將尹竹林所交尹神武之照片兩張呈案請察復由牛門律師向尹竹林盤詰良久卽與被告代表禮明福崗等律師將大小照片六張一一研究因時巳過午經關讞員商之英卓副領事宣佈退庭判被告帶回捕房候再復訊 
[外人討論改良養蠶之意見]  
　　二月六日外人絲業公會在上海英商會集議討論改良養蠶之方法意比總領事及英美駐華商務委員皆與會主席英人白恩氏佈告此會宗旨略謂日本於一八七三年至一八七四年輸出絲一萬五千包同時上海輸出絲五萬四千包一九零七年至一九零八年日本輸出九萬三千一百十包上海輸出五萬七千五百五十三包一九一六年至一九一七年日本輸出增至二十二萬六千五百六十九包而上海則僅輸出六萬五千八百四十包兩相比較中國絲業進步寥寥而日本絲業則蒸蒸日上以言綢緞之類中國輸出更遠不若日本之多日本所以有此進步者實由政府振興實業之力世界産絲之國其政府輒講求育蠶爲民提倡中國亦應如是假令出口絲每擔收稅銀十兩中政府若撥銀十萬兩爲培植絲業之經費則不難使輸出絲增多一萬包是雖費銀十萬兩而可多收稅銀二十萬兩也惜中國遲滯不前吾人乃不得不代爲出力耳從前紹興蠶繭四擔半可出絲一擔今則需繭五擔餘始可出絲一擔他若無錫等處蠶繭亦復如是此後苟愼選蠶種則三擔半至四擔之繭即足出絲一擔照此算計出産之增多可令人驚異價值亦可較廉聞日本某種蠶繭三擔竟可出絲一擔再出絲愈多則絲質愈多故選擇蠶種猶不僅增多絲之出産已也吾人所擬辦之事當然視經費多寡而定今擬採他國行之有效者試爲之除扶助蠶事試驗場外擬購買蠶繭考察蠶種採用法國巴斯託氏之方法庶可得能作大繭出絲較佳之蠶至於今年經費華商與法商會及外人絲業公會各出相同之欵惟得益於此者以華人爲較多故將來經費亦應以華人擔任較多尤望中政府引爲己責實力進行止上蘇浙等省難有試騐場然規模不廣於事無大裨益再華絲出口收梲太多足爲絲業之障礙云云法人賴脫氏繼起演說略謂五十年前法國育蠶不得其道與今日中國情形適同一八六零年巴斯託氏發明育蠶法絲業遂復振他國採行其法亦著成效如中國用之定可爲中國保全絲業也美國商務委員安諾爾氏亦有演說略謂美國非養蠶之國但銷絲較他國爲多中國輸出之絲運往美國者居其半數美國銷路今且有增無減近年來美國絲業公會頗思改良華絲其致力之點在使華人改良共製絲之方法俾可合用於美國高速率之織機惜向中政府商量無無效去年杜狄氏由美來華專爲改良製絲以合美機起見美國之絲從中國運去者不足五分之一非因其質之不佳實由其製法之不合用中國絲業頗有發展之機會美國銷場亦有擴充之希望今外人絲業公會設法振興之殊可欣喜云云華商楊信之等亦起演說允爲合力襄助共策進行主席至此乃提出决議案大旨謂中國絲業因政府缺乏理無所扶助致無進步中政府宜速設法且絲之捐稅爲國家歲入之大宗尤宜垂念及此而予以切實之輔助辦法務使絲業得立於穏固擴充之基礎在場諸人一致贊成此案遂通過日内即將由該公會送交北京政府云 
[丁巳各業盈餘調查錄]  
[錢業]  
　　滬上各錢莊自受光復影響之後往來交易日守安穏是以客歲南北各錢業頗爲發達今庚新開者又有五莊茲將盈餘表錄後　永豐八萬一千兩　信孚二萬五千兩　福康三萬五千兩　滋康六萬六千兩　賡裕二萬九千兩　承裕三萬一千兩　義生四萬六千兩　順康二萬三千兩　鼎康三萬五千兩　信成四萬五千兩　合豐二萬一千兩　鴻勝三萬兩　安康四萬七千兩　存德二萬兩　安裕四萬兩　豫源四萬兩　長盛二萬兩　潤昶三萬兩　益大四萬兩　源餘一萬五千兩　滙昶三萬兩　信元三萬四千兩　永餘一萬二千兩　恒興二萬七千兩　信裕三萬三千兩　光裕一萬一千兩　恒祥二萬五千兩　叙康二萬八千兩　志慶三萬二千兩　兆豐二萬八千兩　鴻祥二萬三千兩　寶豐三萬一千兩　怡大二萬六千兩　彙康二萬八千兩　元甡二萬兩　元盛一萬六千兩　同餘一萬五千兩　振泰一萬四千兩　衡通一萬二千兩　瑞昶一萬一千兩　泰康一萬兩　祥生一萬兩　（以上大同行四十二家）　祥裕三萬四千兩　同豐一萬六千兩　信康八千兩　久和三萬兩　源和一萬五千兩　致和八千兩　潤餘二萬三千兩　同德一萬五千兩　愼益一萬兩　敦餘二萬兩　謙成一萬兩　鼎大六千兩　同益五千兩　鼎甡五千兩　瑞康五千兩　長和五千兩　恒甡二千兩　元順五千兩　元久五千兩　久大五千兩　源成五千兩　大德未詳　）以上小同行二十二家）　致祥二萬六千兩　衡姓萬九千兩　源昇一萬五千兩　乾元二萬五千兩　元春一萬八千兩　義昌一萬五千兩　茂豐二萬五千兩　益愼一萬二千兩　益康一萬兩　元善六千兩　徵祥五千兩　元孚三千兩　晋德一千兩　（以上南市十三家）　並聞今正大同行之新開者北市德康一家小同行新開者隆泰慶祥益豐正和等四家 
[銀行]  
　　本埠各外國銀行自歐戰以來雖先令與大條銀價頻頻增漲其營業尙稱發達是以上年年有日商組織三井三菱兩銀行茲將上年度各銀行買辦賬房内盈餘之數錄下　滙豐一萬七千兩　麥加利一萬五千兩　花旗一萬兩　台灣二萬五千兩　華比七千兩　道勝七千五百兩　東方三千兩　正金八千兩　中法二千兩　荷囒六千兩　住友三千兩　德華（未歸我國以前）二萬兩　並聞各銀行定於日日（星期五）一律照常營業 
[紗業]  
　　滬地紗市上年均能獲利計益大等六十四家丁已全年共盈餘一百五十一萬三千兩茲將牌號列後　益大二十萬　崇德十四萬　福泰十萬　南公茂十四萬　裕亨十三萬　吳仲記七萬　立大長七萬　盛康祥五萬　北公茂四萬　亞東四萬　葆昌四萬　春華祥四萬　中興四萬　榮豐恒三萬　惠泰三萬　懋昌三萬　嚴蘭記二萬　承德二萬　裕豐二萬　協太升一萬　源泰一萬　合興一萬　源裕一萬　恒泰一萬　元昌一萬　寶裕一萬　湯漢記一萬　寳盛一萬　川源七千　愼康七千　義和七千　聚昶永七千　聚裕六千　振源六千　吳遂記六千　愼裕五千　成大五千　源太昌五千　宏源五千　怡興五千　賈永興五千　興盛五千　恒興五千　朱培記五千　元豐五千　辛泰五千　仁記五千　泰源五千　恒隆四千　寳泰四千　壽昌三千　周杏記三千　正泰三千　協興三千　慶成三千　元亨三千　堃裕二千　泰昌祥二萬千　成裕二千　田維記二千　阜豐二千　錢木記二千　永盛二千　裕大二千　去年紗業獲利頗豐故本年添設者又有多家現定於元宵節前開張者有綸昌長　達生　豐泰　聚豐　裕盛祥　滋豐　合昌　鴻大等八家聞接踵而起者尙大有人在也 
[花廠]  
　　本埠火機各花廠以銷行日本爲大宗上年因花紗均佔優美各廠均得獲利惟因煤炭價昻故盈餘略少茲將盈餘各家調查列下　益泰四萬兩　禮和二萬五千兩　永茂一萬六千兩　晋豐一萬八千兩　雲龍七千兩　怡豐六千兩　 
[反對收買存土之舊案重提]  
　　全國禁烟聨合會致内務財政兩部函云自去歲政府有收買存土之舉以致國民憤激騰笑全球現聞又有舊案重提之說不勝疑訝乃竟有滬上奸商及自稱北京政界之人在滬運動聲稱係官商合股作此生意獲利可一千三百餘萬贊成者亦可分利即有反對亦所不恤志在必成等語查禁烟現現由政府收買存土不啻將烟禁樳有本破壞大部爲高級行政機關似不致喪心病狂保存毒害至於此極若不明白宣布恐招搖撞騙之徒更得藉大部之名以欺人誤國敝會以禁烟爲專務對於宫廳有贊助報告之責現旣確有見聞不敢安於緘默特此函請大部倘無收買之意請即明白宣示以免奸商惡吏再施技倆如必欲破壞烟禁則敝會惟有抵死對待决不因循隠忍放棄責任也 
[修改稅則委員會第四次會議紀聞]  
　　二月六日（卽星期四）爲修改現行進口稅則委員會第四次會議之期將前次付議之議事大綱十二條内未經表决之某某兩條再行討論並將新稅則未訂以前之暫行通融辦法徵求各國意見以便公决施行當經領袖總領事薛福德君與各國領事商務委員等互相討論各西員以奉到本國政府命令對於該兩條未能完全贊同當經磋商之下决定將該大綱内之某某兩條完全修整始得全部表决此外曾正主任所擬之修改稅則未訂以前之暫行通融辦法因各西員意見未符未得通過俟後再開會議討論云 
[南洋成績品展覽會之無根]  
　　南洋中國全國敎育成績品展覽會之名發生於去年九十月問以雪蘭莪吉隆坡蘇丹街中國學校爲會場其緣起列發起贊成諸人均係僑商領袖及各埠領事故消息傳入國内均深贊許各地報紙亦有揭載鼓吹者不謂南洋各埠於此事初無所開即原列發起贊成諸人事前多未與知該校亦並未有相當之準備現列名發起之鉅商張永福簡英甫陳楚南蔡熾三諸君均紛紛登南洋各報否認並由駐新加坡總領事胡惟賢君公函雪蘭莪總商會略謂貴埠發現南洋中國全國敎育成績品展覽會前月曾接有中國學校學董公函本總領事以爲茲事體大必經貴商會全體通過然旣名南洋中國全國則南洋各埠各商會均須公同議决然後由本總領事一面呈報北京敎育部允准一面報告當地政府認可乃該校貿然具名逕報敎育部已屬不合不謂内地各報先刋通告而本坡各報反寂然無聞今知所謂發起人贊成人多數末由本人畫諾事屬冒昧跡近招搖亟應咨請貴商會澈究此事究爲何人主動何人出資並著登報聲明停止開會免貽笑柄是所至要云云亦可見此舉之輕妄矣 
[法捕房發封德商洋行]  
　　自我國加入協約國以後德奥商人均須向租界捕房報名掛號每星期六日特詣捕房報名以資查考茲聞上年臘月間法總領事韋禮德君諭令法捕房飭將本租界内德商美最時洋行發封等因旋於十二月二十八日下午二時由法總巡施美德　同西探長石維也華探日黄金榮包探張掌福華春林程芝卿及越捕等前往浦灘美最時洋行檢點一切逐間封釘並用火漆印蓋在外間特派越捕兩名日夜輪流看守以昭鄭重所有在彼之德人兩名囑其另行遷居云 
[眼線與嫌疑犯各執一詞]  
　　李懷元兪光祖王國佐徐廷建等因與陽曆去年五月二十號夜公共總巡捕房一千二百四十八號華捕王明山在江西路搜檢行人被匪開鎗擊斃並流彈傷害順泰福木器店夥葉炳榮一案牽涉業經總巡捕房中西包探將李等各人先後獲解公共公廨迭經訊供收押在案本月五號由關讞員會同日副領事林君升座刑庭復訊據線人梁錫仁管寳林相繼上堂證明第一被告李懷元曾經言及在江西路大陸西報館門首　刦某店銀洋通遇巡捕在途搜檢一時情急與兪光祖等發鎗擊中一千二百四十八號華捕流彈傷害葉炳榮等兩命伊等由五馬路逃至黄浦灘從虹口折回新閘寓所我等聞之即報告探目陳雲忠先後將被告拘獲解案是實訊之李懷元供年十九歲江北人　總梁錫仁等到堂所供盡屬子虚並無紏黨圖刦擊斃人命之事况出事地點我從未到過此事實係爲眼線者向我拆梢洋十元不遂誣指乞鑒並據陳探目投訴李懷元曾在捕房供認今忽　供諒係受人唆使所有供單已經附卷請察中西官復向李懷元盤詰良久並向兪光祖王國佐徐廷建逐一訊供均不承認遂判被告各人帶回捕房候再復訊核斷 
[挾嫌誣告之查究]  
　　松滬盧護軍使日前據人密報謂有住居高昌廟同樂里二弄某號門牌之張和尙通同黨人密設機關時常會議定於大除夕起事等語當卽飭令駐滬憲兵營第一　連長吳金亭密查根究去後昨據該連長復稱查得張和尙向業鮮魚生理家甚貧寒平日尙屬安分密訪鄰右皆稱毫無别項舉動業經飭傳張和尙到連研訊據稱祗知賣魚營生今被牽涉黨人關係明係被人挾嫌所致云云盧護軍使以挾嫌誣告罪應反坐業已　令各機關一體訪拿矣 
[强盜刦船殺人]  
　　本月四號晚有盜匪劉廣富錢桂福沈永華等在吳淞口毛竹港地方刦取夏姓之捕魚船將船主婦及船主擊斃推落河内惟留船戶之子夏宫寶現年十六歲用繩綁縛抛於浦東岸上經六區長警查見六號下午該匪等駕船經過新閘河閘北水巡隊解隊員見其形迹可疑將船扣留詰問該匪供出前情傳到夏宫寶認明此船卽係被刦原贓解送淞滬警廳司法科核辦 
[無頭命案續紀]  
　　寶山縣四圖境内奚家巷地方發現無頭男屍曾誌前報茲悉地方檢察廳林廳長曾委宗檢察官於六號下午蒞鄉驗得死者不獨無頭且右腰間有刀傷一處委係被人謀害身死旁有瓜皮小帽及藍靑布鞋一只布札脚帶一條查無屍屬報堂收殮聽候緝兇究辦 
[范高頭羽黨就擒]  
　　伏誅巨匪范高頭之牙爪崇明老二（即宋老二又名宋秀生）潛居西門外華界經派駐老閘捕房專查特别事件之中西包探查悉以宋與公共租界麥根路二十四號門牌彭友生及派克路七百六十六號門牌許松春等各家被刦現洋衣飾等案均有關係禀明捕頭於舊曆歲底由華探目陳雲忠李星福包探王寶生借西探目壳羅香投請該管警區加派警探在九畝地將宋緝獲寄押警署回訴捕頭轉禀公共公廨備文於除夕上午復往將宋提回收押候查明劣跡以便解廨澈究 
[小除夕之兩刦案]  
　　陽曆本月九號（即陰曆十二月二十八夜）八時有身穿長衣操本地口音之盜匪五人突至公共租界新閘孟納拉路四百三十六號門牌向在滙豐銀行爲寫字之席姓家賺開後門入内各出黑色手鎗嚇禁聲張刦取值洋二千餘元之金珠飾物呼嘯而去又同時新閘淡水路一百九十二號門牌胡姓家亦有操本地口音之盜匪四人敲門入内各出手鎗恐嚇刦取鈔票洋九十元及值洋一百餘元之衣飾逃逸事後由該事主等分投新閘捕房報告立飭通班中西包探分往追拿該盜等巳早携贓遠遁遂向該事主等詢明各盜年貌服式回訴捕頭轉禀麥總巡通飭各捕房中西探捕一體留心偵緝 
[新舊盜案俱發]  
　　陽曆二月四號即舊曆十二月二十三日夜四時許有盜匪十餘人明火持械擁至浦東上邑二十二保二十六圖顧家宅陳岐山家撞門入室嚇禁聲張搶去銀洋衣服並田單一哄而逸陳卽鳴鑼告警召集四鄰在後追趕適上海縣第六分所巡長景震寰督同巡警經過聞警趕上拘獲盜匪李濤濤一犯餘均逃逸抄出原贓衣服等押入該分所由湯潮海所長令送警所經司法科員提訊據李供認不諱並稱陰曆十一月十六夜曾隨衆行刦木工陸洪生家財物均係在逃某甲起意等語奉判押候查拿逸匪訊究 
[抛擲炸裂物之嫌疑]  
　　公共租界福州路（即四馬路）靑蓮閣茶館樓下於本年正月三十號夜被人抛擲炸裂物曾誌本報嗣經老閘捕房包探沈阿岳姚錫卿協同西探奎爾查得吳淞人崔桂生跡涉嫌疑將吳帶入捕房於七號上午押解共公廨請究先由中西包探偕該茶館 
 
 
 

Page 11

 
 
内之孫鋆卿上堂禀明前情繼據沈探禀稱崔在捕房内供出某某等兩人與本案亦有關係要求出票提究等語經王崧生襄讞商之美博副領事判崔押候補提同黨到案併究 
[行使假鈔票之懲儆]  
　　浦東人趙福康不知何來某銀行之五元浙江假鈔票與張仲林持向公共租界山西路（即盆湯弄）七十二號門牌瀛園茶館内掗賣於單錫卿取得定洋十元被其同伴榮仲勤訴由總巡捕房探目王潤甫　明捕頭協同二十七號西探目彭山將趙張兩人一併拘解公共公廨訊供收押在案本月七號由廨復訊先由中西包探上堂禀明前情將五元之假鈔票一張呈案請察繼據單錫卿榮仲勤相繼投案證明被告在瀛園茶館内兜售假鈔票被騙去定洋十元訊之張仲林供稱此項假鈔票係榮仲勤交來因榮前次搶人紅土被我道破是以挾嫌誣攀求察復據榮仲勤與單錫卿供稱所有定洋十元係包探王潤甫交來付給是實詰之趙福康供詞推諉經王襄讞商之美博副領事判趙與張仲林各押西牢一月僞票銷燬 
[市北公學定期開學]  
　　滬寗車站慶祥里市北公學定陽曆二月二十六日開學凡有高初小各級程度之男女學生均可插班如欲知該校詳細辦法可附郵票五分逕向該校索閱校務槪况一書再該校夜學部分中英法德日文數學珠算等科定三月六號開學亦有餘額可補云 
[南市上海醫院定期開診]  
　　南市三泰碼頭公立上海醫院前因陰曆年關循例停止門診現定於本月十六日即舊曆正月初六日照常診治該院自王彰孚（日本東京帝國大學醫學士）氏接任院長後力謀改良遇有大症親自診治所聘内外科兩主任亦不久到院刻因天時不正爲預防時疫起見廣種牛痘對於紅痧喉症等均備最新療治藥赴機靈敏病家受惠頗多惟該院接近街市院庭不大收容傳染重病頗苦無地且該院並非專門傳染病院收容各種病人甚多倘併收傳染重病反有傳染他種病人之虞聞王氏已請董事會預覔妥適房屋作爲收容傳染重病之用以免臨時措手不及云 
[基督徒之新年聚會]  
　　本埠基督敎徒在三馬路慕爾堂舉行第四次新歲奮興大會三天由浸會萬應遠博士主講聖道昨前兩天各會男女信徒每日到有三百多名今日（初四）午後三時仍由萬博士演講四時傳道聨會主任蔡式之牧師主行聨合聖餐禮會員分任典禮職務云 
[不識字女子之福音]  
　　美租界愛而近路小菜場上海女子手工傳習所今年增設文算簡易科專爲不識字年長女子補習之所其敎授速成之文字係採用通俗六百字兼授實用習字算學每日授課二小時上午下午可以預先擇定畢業時期只有半年聞於陰曆正月十六開始敎授 
[烟酒公賣局記事]  
　　江蘇全省烟酒公賣局長兼領二區分局事務第一號布告云查上海烟酒公賣分局原係爲特别區域事務甚繁責任較重暫由本局長自行兼領並添設坐辦一員以昭鄭重而資輔助業已令委謝宣爲坐辦茲於本月八日接領二區分局事務除分别行知外合行布告仰烟酒各商一體知悉此布民國七年二月八日局長殷錚坐辦謝宣 
　　江蘇第二區烟酒公賣局向設大南門外金庭會館茲悉新任局長殷鐵菴已將局所遷至尙文路即市經董辦公處由坐辦謝惠塘常川駐局殷局長雖駐寗省亦不時來滬主持公務並悉該局内部舊有人員槪未移交由殷局長重新委任云 
[元旦商民之歡樂]  
　　舊曆去年冬間天氣嚴寒且久旱不雨迨至除夕午後五時許忽爾彤雲四合風雪交加至晚十時許始止馬路泥濘各商收賬殊形不便一般小販以新年營業關係咸有憂色詎至元旦日大放晴光道途游人如織各公共游戲處劇場莫不擁塞各小販亦均利市三倍莫不頌天公之做美云 
[屯田繳價請求展限]  
　　本邑屯田繳價自上年十一月間開辦後曾經布告業戶限令於陰曆年　一律繳清徒以民力凋敝遵章繳納者甚屬寥寥年底由四鄉業戶懇求各該市鄉經董函請繳價處主任謝酉山君轉請沈知事布告展限免加滯納處分以卹民艱當經謝君代爲轉達未識能邀准否 
[警察開鎗自戕]  
　　南市第一區一分駐所第八棚警察盧尙武係直隸河間人年二十八歲客臘二十八夜九點餘鐘時在薛家浜外灘站崗不知如何突發神經病將所負之毛瑟鎗裝入子彈自行用脚踏動機關擊中右脇鎗珠從脇穿出倒臥地上不省人事旋爲鄰崗警察得悉立即回報張警佐將該警舁送上海醫院醫治延至是晚一時許殞命張警佐即於次日詳報徐警廳長函致上海地方檢察廳於二十九日上午由林廳長委檢察官帶同檢驗員蒞驗委係自行鎗擊受傷身死當即塡明屍格由警區照章代爲棺殮暫厝會館以待知照屍屬來滬領棺 
[輪船掀翻渡船]  
　　陰曆新正初二日上午十一時有渡船戶楊阿新在滬北楊家碼頭載客過江直達浦東八埭頭適有大帮私販從浦西販賣私鹽後同乘該船過浦共有五十七人駛至中流適遇某輪船出口爲浪掀翻各渡客盡行落水俄由東溝小輪經過救起多人尙有二人已在船底溺斃當將二屍帶至同市救生局碼頭留候家屬認明棺殮該船戶楊阿新則由新關水巡捕房拘去旣而浦江水巡隊潘隊長得悉立派巡官帶同偵探駕駛小輪前往失事處調查眞相一面條諭各渡口渡船以後不得違章貪載云 
　　又一訪函云浦東洋涇鎭東首八埭頭渡口（卽楊家碼頭）船戶楊阿新之擺渡船於前日（十二）午刻裝載渡客四十餘人渡浦駛至中流適有某公司輪船經過波濤冲激該渡船因係帆船進退不能自由一時支撑不住被浪激沉全船渡客極聲呼救當由塘工局小輪救起八人水巡捕房巡江小輪救起十餘人其餘十餘人均遭溺斃事後該船戶楊阿新分投該管縣警察第六區警察所浦江水巡捕房報告失事情形經湯區員梅捕頭諭令交保出外雇工打撈屍身再行核辦聞此次被難諸人均係湖北帮客民死者家屬現正向該船戶交涉未識如何解决也 
[貧民乞米之擁擠]  
　　閘北慈善團施粥循例於陰曆除夕停止至新正初四起繼續開辦食粥貧民一律給發食米計大口每人二升小口每人一升二十八二十九兩天共發去五千餘號計米八十餘石至下半夜領米者尙絡繹而來所備之米已罄幸得朱君葆三兩次捐助白米二十石一般焭黎得免向隅之嘆並聞當時由游巡隊劉巡官率同隊士在場彈壓故人雖擁擠並未滋事云 
　　又同仁輔元堂慈善團各紳董循照舊例於除夕十一時召集男婦老幼窮民每名發給米票一張計折米二升大小窮民到者有四五千人之多所以喬家浜馬路交通一時斷絶一區三分所特派巡長一員督率巡警十二名到場照料 
[淞滬警廳招領小孩之傳單]  
　　爲招領事案據四區二分駐所呈稱一月二十八日夜由崗　查見在途啼哭迷路之男孩帶所等情訊據該男孩供稱姓顧名梅春年十三歲無錫人在鐵店學徒今早被司務打出住居何處均不知曉等語查該男孩顧梅春身穿藍布破棉袄下身黑布褲足着黑布鞋萬難送歸除將該男孩暫送閘北寄養所留養外理合呈報鑒核等情前來合亟通傳仰該迷路男孩家屬前往認領可也 
[禁止抛擲金錢砲]  
　　英美總巡麥高雲君以每届舊曆新年有等無賴子弟在福州路中心熱鬧處所各茶肆憑欄觀看見有大家姬妾及靑樓豔妓或步行或乘坐汽車馬車等經過將一種着地作聲之東洋花砲抛擲以爲取樂而兩旁駐足觀看之人尤密若堵牆不但車馬行人來往不便且馬易受驚跳躍肇2事自應取締乃於除夕諭飭新老兩捕房捕頭於元旦午後一時起各加派華印巡捕分往該處梭巡如有將金錢炮向人抛擲者許即拏辦 
[違背租界煙禁]  
　　無賴趙甘順因在北西藏路一百四十七號屋内私售烟膏並私設烟具容留外人開燈吃烟被探查見將趙連同煙具煙膏帶入捕房押候解送公堂請究 
[索取運土保險費之衝突]  
　　甬人毛金發向在浦東其昌棧一帶販運私土前日被靑口人韓四向索保險費洋二百元不遂各糾多人互相械鬭當由三區巡邏警孫寶珠等到來將毛韓拘解至署當在韓四身畔抄出金四開十七個經解警正略詰一過以兩造供詞各執判候查明再核 
[租界除夕之安靜]  
　　英美總巡麥髙雲君於舊曆除夕通諭各捕房捕頭轉飭中西探捕分往所管區域各熱鬧地點及僻靜處所日夜嚴密巡邏而各銀行並大商號亦均派捕前往駐查以故公共租界内匪徒搶刦之事鮮有所聞云 
　　法總巡施美德君以舊曆歲底係各店舖收賬結束之期途中行人身帶洋銀者必多深恐匪徒有乘隙摸竊强攫情事故於除夕日諭令探目黄金榮沈德福率同通班包探並加派巡捕一百餘名各持器械於上午八時起至元旦日八時止不分晝夜分往新老兩租界嚴密查緝施總巡及石偵探長親自督察各探捕巡緝異常勤奮故此毫無搶竊之案發生商界居民頗爲受益云 
[緝獲攔刦鈔票之匪徒]  
　　匪徒兪德堂因於西曆一千九百十七年九月五號糾同在逃五人在北西藏路七浦路轉角將劉包平攔住去路百般恫嚇摧取鈔票洋十元飛奔逸去經劉報捕飭緝未獲本月八號被滙司捕房包探奚德安金福壽嚴桂金與九十八號西探查見將兪拘入捕房禀明捕頭略詰一過押候查明解究 
[對付碼頭匪徒之計劃]  
　　浦東沿浦一帶廠棧林立土客雜居人類至爲不齊一遇輪船抵埠即有一種碼頭匪徒成羣結隊或假搬運行李爲由乘間攫刦旅客財物或冒充探役假名查土詐欺取財此種情事日有發生茲太古輪船公司爲保衛行旅起見擬自本年陰曆新正起雇用越捕八十名在浦東西各碼頭分班照料所有薪餉由各商業行家分别擔認一面責成碼頭偵探楊阿桂實力整頓以安商業惟楊探以浦江之事甚爲危險如以後發生挾仇傷害情事須由各行家代爲伸雪聞太古公司已允予所請矣 
[匪徒搶取金押髮]  
　　陽曆二月八號即舊曆十二月二十七日下午四時許有住在滬城天官牌樓之婦人陸朱氏因事行經邑廟内園門口忽有匪徒甲乙二人趕上搶去金押髮一支計重九錢爲老慶雲牌號該氏大聲喊救經崗警趕上拿獲甲即張桂林惟原贓已爲乙匪接去乃押送一區二分駐所轉解警廳解往地檢廳訊究 
[匪徒拒傷事主]  
　　去年十二月二十五日上燈時滬城福佑路安仁橋附近一千八百六十九號同福源蔴油店主婦王黄氏手持洋五元在櫃檯上觀看間忽來三十六個黨匪混名小寗波即厲鼎源入内將洋搶去該氏將厲匪扭住反遭咬傷右手二指氏夫王榮生上前帮助亦被打傷腰肋等處厲卽飛步逃逸當經巡邏警抄獲原贓洋四元尙有一元不知去向乃押送一區二分駐所申送警察廳訊辦 
[被告先交賬據]  
　　張桂泉在公共公廨呈控沈永生朱雲龍不理帳欵一案本月七號由兪襄讞會同英卓副領事傳訊原告延朱斯芾律師上堂聲明被欠洋二千六百元要求飭令被告交出帳據俾得查核訊之被告亦延羅斯律師到堂辯稱被告反對原告所控案情巳反控原告由檢察處訂期開審請求併案訊理中西官判被告先將帳據交原告查閱再行訊核 
[不付票欵之爭執]  
　　孫文記木作頭現在閘北包造慈善團房屋陰曆小除夕有自稱西門三區救火會調查員之孫某持蓋有該作圖章之期票一紙向作主收洋二百元當經察得票上並非書柬圖章查係木工王洪生竊取閒章私自蓋印不肯照付致起衝突互扭至四區警署告發奉諭着投司法官廳起訴 
[警廳禁賭之簡示]  
　　淞滬警察廳長徐國樑於客臘發出布告云　照得聚衆賭博　爲害地方最深　曆經出示嚴禁　不啻三令五申　現在年關伊邇　瞬將陰曆新正　誠恐無知之輩　膽敢故　復萌　用特重申禁令　務仰恪守凛遵　倘敢故意違犯　定卽拘案嚴懲 
[探捕驅逐賭攤]  
　　每届舊曆新年有等流氓賭徒在街頭巷尾擺設僞賭　誘人入局爲害非鮮茲届公共租界内由麥總巡通飭各捕房中西探捕於除夕夜九時分往界内查巡如有沿途設攤誘賭者　即驅逐違則拘究 
[法捕房查禁賭博]  
　　法捕房總巡施美德以賭博爲害甚烈現屆舊曆新正恐有賭徒暫賃房屋或沿途擺攤聚賭抽頭故飭探捕於新正三四天内如查有設攤賭博勒令停歇如違拘究不貸 
[當舖失竊後之吵鬧]  
　　去臘十八日重慶路久大芳記典當被賊竊去　毛皮衣數十件歲底當戶持票取贖無着遂致吵鬧一時嘖有煩言當夥則置之不理聞若輩環立櫃外良久始散云 
[誌謝]  
　　新閘路中華圖書館印刷各種彩畫早已有目共賞近又特製名畫家周慕橋君所繪之岳武穆精忠報國圖神采奕奕尤爲可貴昨承以一紙見貽書此誌謝 
　　南洋兄弟烟草公司歷年所製各種月份牌無不風行一時今新月份牌又經製就昨承惠贈二張並五色日曆一組不勝感謝 
雜評二 
[張嗇庵主張息戰電（訥）]  
　　張嗇庵主張息戰電人人所欲言者也然而各方面息戰之運動已久迄未獲絲毫之效果息戰必有息戰之條件今南方新提出之條件能得各方面之允洽乎如曰不能則不僅中央以討伐令已下難收成命而不能息戰且因條件之磋商難决時機未至而不能息戰也然而不息戰則人民之顚連益將不知所屆試觀武漢之避難者紛紛來滬亦可見戰禍之烈矣嗚呼今果有息戰之望乎 
本館啟事 
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[祝馬年文] [  南屏]  
　　蓋聞趙王求買馬之工伯樂擅相馬之技經綸展布具龍馬之精神恩德高深得犬馬之報効今歲流年其象屬馬送過去之光陰無須馬後放砲迓新來之歲月居然馬到成功惟願近今之南北調停無秣馬厲兵之舉代表之東西奔走息　塵馬足之勞府院問隔閡可通豈風馬牛之不相及新舊黨競爭早息庶驛馬星之不爲殃内閣從茲穏固勒馬繮早在手中公民母許猖狂策馬鞭能及腹下懲治復辟黨魁藉戒盲人騎瞎馬消滅非常會議毋使三馬亂一槽雙方停戰不聞銅駝鐵馬之悲聲萬惡消除盡驅馬面牛頭之怪狀督軍旣可疏通豈有指鹿爲馬之誤會政客無從挑撥難施蒙馬以虎之餘威用入則選拔鴻才貴良馬之善馭保民則嚴防鼠疫驅害馬而離羣吏治澄清自有走馬看花之好現象官方整飭莫如吹牛拍馬之老面皮固結人心可敵千軍萬馬挽回世道休誇肥馬輕裘民權發展使奴隸牛馬之苛待胥捐商務振興有車水馬龍之盛况可覩凡此皆屬馬年之希望馬歲之禎祥也爰仿迎新之例乃爲善頌之辭總之騎馬勿撞着親家公失馬安知非塞翁福還我大好中原爲總統者即是馬頭出角洗盡腥膻遺臭稱軍人者不須馬革裹尸從此風潮永息不聞車　馬蕭水陸交通儘有香車寶馬設使遨遊上海欣看馬路之繁華咸來慶賀新年定見馬車之忙碌六 
家庭常識 
[閱報新法] [  園]  
　　辦事人往往無暇閱報而於飯後即伏案作書實大碍於胃之消化故以此時閱報爲最宜惟置案頭坐而閱之其弊亦相等宜特製一種報挾將報紙直剖爲二捱次順疊劈花竹竿一段長於報紙上緣可二寸將報夾入其中如舊式之掛曆狀於竹之兩端繫以人字式之長繩更用一繩長丈許繫於人字之頂更於壁上最高處旋一螺絲圈長繩貫圈而過可引繩之一端使報紙高低任意適合視線每於飯後仰面佇立而觀旣不虚耗時光亦得助胃部消化之作用誠一舉而兩善備焉且懸報紙於壁日日更換實較書畫屏幅爲耐觀也每閱一紙竣即翻轉於背後全報閱竟則可完全反背以閱廣告及至隔日換下即可於横面綴以長脚書釘使成直册積月成卷亦可免致散失盍仿行之 
[素海參] [  李亞明]  
　　將黑芝蔴一升研碎置釜中以水煑之沸後去渣投以豆粉半斤速攪之融和後取漏勺一柄以渣（即所去之渣）灑鋪底上將粉盛入乾後卽成形極似眞海參與蘑菇香　諸鮮料同煑味美無倫（不受酬） 
[藕嵌肉]  
　　新鮮猪肉斬之極細加食鹽適量嵌入三分厚之生藕片中外用稀糊狀之麥粉塗之乃下猪油鍋以武火炸之至炸透爲度湖北人恒喜食此清酥可口 
[花瓶防凍] [  漏署]  
　　前載瓶中揷以竹管其法固佳但不如用食鹽一撮投入搖之使其溶化亦不致凍裂手續旣省花反耐久但有根者莫行此法 
謎話[  李實秋]  
　　守愚君余之莫逆交也喜讀西箱記一書能背誦不遺凡有作謎亦常以西廂之句爲面近見共所製數謎如白頭難負荷射四子人（高叟戴不勝）元來西廂裏結絲桐射（琴張）半响恰方言射易經（乃徐有說）快休題長老方丈射詩經（不尙息焉）吃菜饅頭委實口淡射（不素餐兮）乍孤眠射唐詩（鴛鴦不獨宿）小生仔細訴衷腸射古人（張說）常言女大不中留射藥名（當歸）老的少的射（白頭烏頭）乍相逢肈悄眞嬌模樣射四子（其生色也）自思量射（予忖度之）我不曾出聲射（予欲無言）要算主人情重射（吾其爲東周乎）黄卷靑燈射（然後爲學）别一個怎退干戈射（殺伐用張）和小姐閒窮究射詞牌（繡停針）看人將涙眼偷瞧射新名詞（悲觀）口兒作念心兒印射詩品（誦之思之）均頗可采 
工業須知 
[金屬着色法] [  左丹]  
　　金屬着色法者即於鋼鐵銀銅鉛錫等種種金屬之表面用化學藥品使之輝發種種之色彩美麗其外觀之方法也如日本人所售之水孟鎭紙匙碟之類皆以鉛質製成外着紅銅色蒼古異常輕便價廉人都好之他如西人鐵床之梃以及窗檻欄杆一望皆黄金燦爛閃爍眩目何莫非金屬着色之功欲行着色時必須預將着色之金屬先行清淨一回以除去其外部附着之塵埃及脂肪等汚物然後方可着手但塵埃脂肪等物非草草水洗即能剝脫如洗滌不清潔時即行着色非着色不牢卽有斑駁不匀之弊故非用化學作用不爲功普通洗滌時槪用苛性曹達水溶液（其濃度以汚物之多少爲比例）加熱煑沸之將金屬品投入其中二三小時後取出洗淨之即能清潔無疵然有時金屬外面附着假漆之屬仍然不能洗淨除非浸漬於盆純（西名Benzene一名盆睛爲一種極易揮發之油最能融化脂肪藥房中之油蹟藥水即此物也）則未有不去者矣但金屬中性質柔軟之物如錫及亞鉛等若長時間放置於沸煑之曹達水中必致惹起化學之變化而侵蝕金屬之實質故操作時不可不注意者也如遇此種金屬時放置曹達液中决不宜過長轉瞬間當即取出用毛刷子細拭擦并以清水充分洗濯之庶可免腐蝕之虞不然有時金屬之外面若雕刻緻密之花紋者必致有磨滅之患也又金屬之外面往往酸化而生銹普通用磨擦法除去之使之滑澤有時銹腐堅厚不易擦去則用重炭酸曹達殷勤磨擦而水洗之可也清淨之法旣明乃可言着色法矣茲將各種金屬之着色法略述如下（未完） 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中第二十二章（一） 
　　曼萊父女對坐於楓影之下是夜月色倍明銀光一片穿樹葉而過映其父女之面溶溶然似含喜氣蓋明日此時即爲女郎之嫁期矣今夕嘗晏嬌客綺席方散曼萊於送客之後獨伴老人坐此爲促膝之談老人笑容在頰藉爛然之月色視其愛女覺其粉靨之上亦多倩笑曼萊則以素臂挽老人之肩曰父今日樂乎老人曰樂甚賀兒得佳壻也曼萊微頳曰兒之所樂不在此惟幸此後仍得與阿父同居耳言時倚身老人之懷仰面作嬌語曰父乎父試告我果能信我此心否乎老人笑而撫其髮曰吾安能不信汝以我思之汝嫁後之幸福當不淺也曼萊曰吾願與父共此幸福老人曰孺子佳哉向者汝以愛我之深而竟不願有家若我則固朝夕祝天願兒早得快婿曼萊急以手捫其口不令言而老人則笑握其柔荑置掌中撫之曰此何足腆女子生而願爲之有家父母之心疇不如此蓋汝我相依爲命汝之幸福苟不圓滿者我能安乎曼萊曰父言足見愛兒之摯然非遇湯訥者兒心亦豈能輕許老人笑曰如何汝固以愛父之心移諸湯訥矣曼萊大窘　埋首於老人之懷但笑而不能辨此時月色愈妍砌石盡化爲瑩玉老人以指理其黄金之髮曰兒勿憨髩髮亂矣汝愛老人老人寗有不知頃言戲耳何赧爲曼萊曰然父此言實使我無以爲答老人曰休矣吾固不必汝之答也夫以少年而慕少艾亦天演之公理即無湯訥亦必有第三人博汝之愛吾安能以汝之身心永遠藏之嚴匣中耶曼萊無語起視明月則見亭亭樹影方劃地爲冰蘭之紋老人仰面視月又視地上葉影中心沸然頗生遐想蓋人生於美滿之時輙不禁回念舊時評量甘苦因曰吾女視之此月皎潔雅似我當年在北塔所見者爾時吾心乃如秋江之潮汨汨有聲念此月色同時必照入吾家不知我可憐之妻及幼稚之女對此明月其感想爲何如也吾因而老淚潸然眼簾之前但見條條黑影成氷蘭之紋卽如此者言次以目注地額紋起如簾波曼萊竊念老人六年以來未嘗一言舊事今忽語此其心中感想正不知何若則亦不禁爲之止笑而顰（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
筆記 
[日本敎育譚（見壬申年十一月十八日本報）] 　　 
　　日本現在之敎育以多設書塾爲主通國巳設五萬五千所先將全國分爲八區每區設大書院一中館三十二講解館二百一十以上并設蒙館以訓誨男女之六歲者每月束脩中館各五員大館七員半更每睥由中館選生徒一百五十名遣往外國每名給銀費一千員大館選三十人每年給銀一千八百員若中館之有才藝者每年選一千一百人給以職銜其在館費用皆取給於公庫下館則無敎習西人語言文字之例惟規模悉效西人而已日本頗喜西人書籍故譯出者多以日本文筆之供下館之用其敎下館之法則聘日本人之通西國語言文字者充任惟華人文字則不敎習以所重者西文也但據西人謂中館給一千員大館一千八百員未免過多緣靑年出外與以多金使之習慣亦有弊害在英國阿士佛及金布列治二大書院生徒每年需銀不過二百五十鎊至三百鎊耳其僅百五十鎊者亦有之總之以英國計一千八百員已似太多若蘇格蘭埃爾蘭法蘭西日耳曼花旗各國尤覺其奢矣此據日本西字日報所言 
　　日本創建書塾敎習西國文學各塾約納學童一百二十名其課女童者則容七十名國中殷戶及有聲望人各捐助經費或銀或米中有殷戶三名一每年認捐米二萬五千擔一每年認捐一萬二千五百擔一每年認捐五千擔另有在官者一人每年認捐五千擔另一官員捐助七千五百擔更有官况清苦之官員一人亦捐助銀一百圓其餘所捐多寡不等此該國興學之大凡也 
[西人之陰魂談（見甲戍年六月二十四日本報）]  
　　泰西自格致學盛興以來對於虚無渺茫之說均視爲假託而不深信乃不謂近又有崇信魂靈之事尤可異者彼國名士昔所輕視而非笑之者今亦入於其途按泰西有一類人能以心力之大自入定其神如昏迷者然謂生人可與陰魂通也旁人欲詰先靈之事彼皆能娓娓而談若以前事質之常有符合者又問以生人之今事亦能準情酌理談言微中目前泰西著名之報多不信之謂此類事大抵皆虚無杳渺不足爲憑試借觀術師之演劇可矣明知爲心靈手敏串合而成之法顧當其演術時亦似有借助於鬼者然究不可因不明其法而遂謂爲鬼所致也云云惟近來格致博學之人已多和附其說而一般似信非信者則云現在明顯之事已爲格致學者揣測無遺至若陰靈之事而欲深知其究竟必先研攻實學然後可定其爲眞假也 
　　按此即爲泰西研究靈魂學之始 
[沭陽奇案（見甲戍年月二十四九日本報）]  
　　某甲者世家子少無賴習於淫賭父在東之嚴往往踰牆從惡少遊恒數日不婦父卒甲益無忌憚肆情花柳不兩年産業立盡身　廟中爲香火道人甲父在日爲聘同邑某氏女甲財産旣竭貧不能娶僧故饒於資性尤險僻賞奢甲值而輕其事甲頗感之一日置酒密室召甲飲半酣謂甲曰聞子巳諭婚胡久不娶甲以貧時僧訽需費幾何甲曰財禮需百金且渠富家女不能作苦今一身尙不獲自保胡能及此僧曰今有一策不知子能俯從否若能與　共之當先爲子謀百金入門後衣食悉取給於我我並當增子值甲本非人類欣然從之合　之夕賓客旣　甲日易僧入房女不之知聽其所爲天未明僧即去次夜甲婦宿女覺有異大駭將執以嗚官甲不得已詳吐顚末並長跪求女隠其事女默默不言及甲外出而婦雙扉巳閉急集鄰里破扉而入則女已自縊救之不及甲告岳家驗之確係自縊遂亦無詞惟不解其覔死之故存爲疑案而已後甲力不能葬停棺寺中僧戀女美入夜潛開棺與尸合曾有偷兒從屋上見之走告地保遂擒僧報官以開棺見尸論死僧述前事並擒甲重懲之後甲亦瘦死獄中 
[守備署紫荆（見癸酉年二月初九日本報）]  
　　川沙守備署在城之西南角地本幽僻四面與民居隔絶署後有紫荆一株大可兩抱榦不甚高而虬枝矢矯與數拓外之老桑相糾結近根尺許有大孔其中空空相傳已三百餘年前任守備某在署三年事多拂意近有城守官新到暫居見垂枝礙屋略加修罷異時烟氣蒸騰自孔中出城守官以爲妖用洋鎗擊之烟氣化爲烈燄滿樹皆大其色淡白與凡火稍異四鄰火驚嗚鑼呌喊救火者畢至水龍五六具四面環攻自黄昏至二更火燄益張城守官懼焚香跪祝始漸息滅咸謂樹已灰燼天明視之枝榦無少損惟孔内色黑如炭其下似有窟穴以竹竿探之莫測深淺此壬申十一月事 
四十年後之新世界 
[戰車之女偵探（續）]  
　　某女之抵埠也適在英國戰車取道是埠以赴松末前敵之際初次所製之戰車長三十五英尺寬十二英尺高九英尺以笨重不能由鐵路運故不得不以自有之力行車行多在夜中且外蒙油布不易窺察但以前後輓推與夫左右擁護者衆故亦不能自隠遠近皆爲注目惟所過各鄉旅客鮮有出入無庸嚴事防備耳蓋戰爭中能如女之挾平安證劵而旅行者殆無幾人且如女之美而動人者亦不多見女寓埠一星期之久深夜輒外出嘗告旅館書記謂睡前非稍事運動則不能合睫以寓巴黎久故必至午夜始目倦云女以六月一日復回巴黎即請當道易其護照作西班牙之游云往桑塞巴斯興觀賽馬也護照入手怱怱上道旣稅駕旅館即有一人時過其寓蓋久爲法政府所疑者也聞是人且以劣馬與女爲賭輸金甚巨無何女又出現巴黎與某氏頻相過從旣而海格將軍傳來松末境捷報戰車於是役衝鋒陷陣無堅不摧惟有數輛失其效用殆爲一種特製之砲彈所損彈力至大能洞穿所中之物而後炸裂雖鋼板不能當之可見敵人於戰車早有所知故巳製就抵制戰車砲協約軍後檢查戰利品果得克虜伯砲廠最新之利器且據所俘德國高級軍官供稱彼儕於數星期前已知戰車之詳情且接有抵制方法之訓令云合各方面事實觀之是必有人通敵無疑特一時不知誰何耳本年二月某日瑪太哈里舞女自法抵英所携護照擔保其行爲端正心地良善甫下船即登火車赴倫敦女於其地友交亦多方入頭等車廂即有偵探向問姓名且婉辭請稍留焉女神色不少變立起隨偵探同至旅客盤查處研問多語主事吏告以倫敦不便往之故女坦然自若笑謂英國偵察神經過敏適足自誤法國通信部必能矯正其過云當晚即有　騎自法國至女乃就逮女聞得罪原由始稍驚怯然猶侃侃自辯　晨解交巴黎陸　當道於是美麗之舞女遂爲觳觫之重囚矣開庭之日主審官歷舉女之罪狀女乃乞憐其無知然卒以案情重大證據確鑿而於七月間判定死刑蓋女與某男子同謀且以法國飛機營與飛機至貴重之消息秘報敵人也女上訴無效旋於本年十月十五日清晨鎗斃於巴黎於是晨目乃瞑目矣 
　　逸史氏曰女荷人也其爲德人奔走非有愛於共國也貪利而已其技貌雖冠絶一時而智不足以自保悲夫雖然彼士君子以文章名於一時而亡身於物欲者夥矣吾又何足爲女哀哉 
 
 
 

Page 18

 
 
   
 
