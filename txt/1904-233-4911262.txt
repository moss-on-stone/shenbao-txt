# 1904 - 233 - 4911262

 

Page 1

 
 
[朱侍御奏劾道員招摇貪請飭查辦摺]  
　　湖廣道監察御史臣朱錫恩跪奏爲導員招摇貪黷請飭查辦以儆官邪恭摺仰祈聖鑒事竊以浙江吏治所濁已久而莫甚於已革鹽運使黄祖絡候捕道許貞幹二員上年夏間黄祖絡被參畏罪病故旋經革職不知許貞幹何術倖脱人咸異之今請言其共見共聞千夫所指者四事一挾邪術以惑宫民杭州省城有吳山山有東嶽廟　抽同知孟芳率其子及孫設乩壇於其中許貞幹名之曰飛雲閣廣爲號召每月六集逢二八日仕商雜至風雨無阻求醫問下以外尤多神怪不經之説杭州府知府宗培仁和縣知縣蕭治輝等有時呵道而往悍然置政體官箴於不顧其間沈迷者半迎合者亦半許貞幹歴權臬運而又總辦洋務局總理營務處權傾全省巧借神道以開此終南捷徑歴任撫臣藩司若非爲其所惑何至倚信如是夫左道惑衆例禁何等森嚴許貞幹以監司犬員惑世誣民月有常集舉城若狂此其　摇之顯著者也一縱家丁以營商業杭州省城大井巷中有聚豐園飯荘冠蓋之藪也許貞幹等以時過從旋因小事稍不遂其所欲乃令其庖丁高生財與調任撫臣誠勳之管廚徐海泉知府宗培之管廚牛錦峯上年三月於巷之東夥開聚寳園京式飯荘凡下屬餽送上司筵席非該園所供辦靳不收納可怪者聚寳園三字之額許貞幹竟大書特書直署姓名懸幟爲招過其門者罔不笑之竟有指此飯荘爲許貞幹所開者一納私贊以庇劣員諸曁縣舉人陳蔚文與前任撫臣任道鎔之孫任承沅江浙同年賣緣得識二十八年冬該撫将卸任時湖州府孝豐縣知縣趙金壽託陳蔚文以銀票五千元爲贐求調長興該撫以同座有人執難收納付此票於陞任藩司誠勳将趙令卽日懸牌撤任人人謂趙令荒謬至此卽不特參亦干年終甄别矣該令大懼以銀二千兩投贄許貞幹門下爲之關説得免雖無從尋其關説之據而以大駭物聽特予撤任之事爲之幹旋可謂無忌憚之尤者矣一假查缸以婪巨賄杭州省城北門外曰湖墅有張姓趙姓夥開之同福醬園按缸銷鹽定例也不敢謂市儈一無弊混特造醬必蓄清水臘月預備凍裂不能不多設數缸此亦物理之常上年十二月望後許貞幹不查他人突然密派候補鹽大使徐惪立微服逕往該園細查并蓄水預備等缸一律指爲私缸謂共多一百餘口令該圍認罰庫平銀三萬兩否則立卽封閉充公該園以時方歲晏一經封閉終年放帳無著不得已忍氣允諾而由松所甲商顧誥　减半價實過付銀一萬五千兩由晉義荘劃付並酬該大使銀五千兩跟丁四百元人言鑿鑿並間　　　　間而大譁公啓許貞幹吐此欵爲學堂經曹不從期廷力圖自强方鋭意保商許貞幹等明目張瞻以該商爲魚肉可謂廉法掃地盡矣以上四事浙中人莫不知之臣藉隸浙江見聞較確不敢不據實以陳應請飭下署閩浙督臣李興鋭切實查覆以儆官邪庶浙省吏治或有起色是否有當伏乞皇太后皇上聖鑒謹奏 
[本館接奉電音]  
　　昨日午後　點鐘越十五分時京師友人飛電傳來上諭二道敬謹譯登　七月十二日内閣抄奉上諭周馥奏山東黄河伏汛或漲下游北岸利津縣境　荘提岸　溢情形一摺本年五月以來兩多晴少河水逐日增漲六月以來利津縣南岸十六户廢埝衝毁溜勢自　　下　潯荘堤岸潮溢口門刷寛一百餘丈被淹二十餘村荘鹽灘二十一窩雖因堤曲浪湧人力難施究屬疎于防範　有　汛各員候補知縣張珔試用從九品王篤明管帶津北營游擊王得坪哨官守備趙興禮著一併革　留工効力　利津縣知縣吳士釗著革職留任總辦下游道員朱吾泉提調試用知府高令喆著一併交部議處周馥督率無方著交部議處仍著嚴飭各工員竭力保護毋得再有疎虞所有被災地方著卽遴派妥員迅放急振妥爲撫恤毋任失所欽此同曰奉上諭錫良奏川省連月大旱猝成巨災懇恩振恤一摺本年四月以後夔州緩定重慶順慶保寗潼川六府資瀘兩州所屬　　連月田疇荒蕪據錫良電奏業經諭令速籌振濟兹據奏報亢旱情形甚重小民困苦顚連實甚惻惻所有被災地方著頒發帑銀十萬兩以資振撫並准其籌辦振捐寛籌欵項遴派妥員赶緊振濟務當督飭盡心辦理核實散放毋任一夫失所以　朝廷軫念災黎至意該部知道欽此 
[電傳宫門抄]  
　　昨日午後四點鐘越十五分時京師友人專電告知本館云七月十二日皇上召見軍機大臣 
[譯日電論俄人侵犯中國局外中立事]  
　　昨晚日本駐滬總領事小田切君以日本東京所發官電見示内開自日俄兩國在中國邊界互戰中國所守局外中立之例照萬國公法未能盡合蓋因兩國中有一國兵所到之處卽不能視爲局外卽如俄國兵船名雷司德理内者從旅順逃至烟臺顯係違犯中國局外中立章程故日本亦不視烟臺爲中國局外中立之地今俄船旣被日本拘去烟臺仍得視爲局外中立之地要之日本之至烟臺因俄船先逃至彼處故往追捕並非有犯章程也按俄國犯中國局外中立之例尚不止此一事日本初攻旅順時旅順有無線電報通至烟臺俄領事署日本向之詰問俄國仍通信如常又滿洲兵艦在上海時中國令其退出俄人泊至數禮拜之久始将軍械卸去現俄快艦名阿思谷耳及滅水雷船名閣老思謂者在上海又閲一禮拜有餘旣不肯出口又不肯卸去軍械日本初意並不欲壞中國局外中立章程然亦不能准俄國兵船在中國口岸内停泊至俄兵艦之逃於烟臺雖稱軍械已經拆去其實並不足信因七月初三日日本兵官到彼察看與前無異中國旣係局外自應實力将俄艦中軍械拆卸不能任其空言塞責有人謂現在日俄之於中國可以照從前各國守局外之例一律看待然各國凡遇此等事於守中立之例均能完全現在中國實難相提並論因烟臺離兩國互戰之處甚近現在俄國顯係先犯局外之例是以日本實不顧與之理論按此事尚其小者然不與爭辨将來有大於此者亦不能禁仿行觀此情形實係中國無力堅守此局外中立 
 
 

Page 2

 
 
章程惟俄兵艦旣可到烟臺将來亦可至各處口岸攻擊日兵所泊兵船是以此事實不能任俄人爲此創舉也 
[美廷意見]  
　　昨晚倫敦來電云美國官場現已傳知美國各兵船不能保護中國局外章程亦不阻止日人干涉中國之事其意因日人斷不因此有損中國主權也 
[德定逃艦禁例]  
　　西字報云德國外部大臣電致膠州德官凡遇戰艦駛入膠州口内准給以煤及食物足敷駛往本國海口之用限二十四點鐘内駛去倘因修理之事不能依限當展限二十四點鐘届時若再不出口則當起卸軍装将船歸地方官管理至其兵船曾經進口一次者不准再行進口 
[俄艦逃至西貢]  
　　華歴七月十二日英京倫敦來電云有俄國快船名地亞那者刻已駛至法屬西貢口内矣 
[詳述俄艦阿斯科爾始末緣由]  
　　俄艦阿斯科爾逃至上海各報紙咸紀其事言人人殊以致人心皇皇大爲驚駭惟此事總須有一結局逐日記載折衷無由徒亂人之心意而爲人所厭聞上海爲通商大埠人各有業亦不能舍其正務而日逐觀此煩瑣之記錄也以是本館執筆者逕登阿斯科爾俄艦觀其舉動於本月十一日略紀其情於報端刻下将詳細情形重爲紀之以供衆覽查阿斯科爾俄艦於一千九百零一年造於德國寄函爾地方量見五千九百零五墩船身計長四百二十六尺半闊四十九尺三寸入水二十尺九寸機器馬力二萬四千匹船面鐵板厚三寸装砲之處則厚四寸所装之砲約係快砲六寸口者十二尊三寸口者十二尊一寸八分口者二尊機器砲二尊魚雷筒六具四具在上二具在下造成後試其行駛之力計一點鐘能行二十三海里半煤艙内常時容積七百二十墩遇有要事時可容一千二百墩艦中弁兵約其六百人自與日人開戰以來此船皆與其役每次皆甚得力故俄皇深倚重之此次由旅順逃出日軍最爲注意此艦以快艦七艘及滅水雷船水雷船等竭力追逐有一日本水雷船爲阿斯科爾　沈又有日本快船一艘爲阿斯科爾發開花砲擊中登時火起其餘各日艦爲砲擊傷者亦有數艘至阿斯科爾艦上死者武弁一員兵十名傷者武弁二員兵四十名内有重傷者二十名已連武弁送入醫院醫治艦身右舷水淺處受一重傷左舷受傷三處艙面共中開花砲八彈另有被小彈子擊中之中舵後桅已折其半烟囱五具被毁其二艙面及烟囱之傷半係前次戰時受敵砲彈所擊尚未修好者非盡此次之傷也察其情形於日艦數十艘中脱逃而逸則其受傷尚不謂甚計其合艦軍士亦不過十人中受傷一人日　攻擊此艦時度必發砲甚夥而擊中其要處者祇十二彈其餘小傷固不甚爲害也俄人嘗謂日本砲火未足爲利觀此艦之傷處殆非虚言或謂旅順口内糧食匱乏是以俄艦皆駛出口外但吾艦中軍士皆甚精壮並無菜色則外間浮議恐亦未足爲憑惟各國兵船皆甚整潔而此艦甚爲污穢零星之物東堆西積大約因爭戰之時與平時有異髹漆之色本不雅觀而軍士又無暇收拾故也不知者觀之皆疑此艦已成廢物實則未經收拾所致是非我之私言此艦尚在皆可往彼察視也前時得有官電謂此艦已經沈没今猶在上海則前言非傳之眞矣 
[奬勵俄将]  
　　華歴七月十二日英京倫敦來電云初六日旅順俄将司多瑟爾報知俄政府稱日軍接連兩日來攻旅灣　譯音砲臺未被所破而日軍則死傷甚衆初六日日軍遣弁來管説降堅拒不允部下各兵亦合力抵禦並無貳心俄皇因電致司多瑟爾温諭奬勵并慰勞其軍 
[俄調續備兵統領]  
　　華歴七月十二日英京倫敦來電云駐俄京聖彼得羅堡之路透電局訪事人由電報稱俄皇所降諭令續備各兵統領出應調遣矣 
[政務處奏遵議山東沿海知州要缺請改爲直隸州摺]  
　　政務處大臣慶親王臣奕劻等跪奏爲遵旨議奏仰祈聖鑒事竊軍機處抄交山東巡撫周馥奏沿海知州要缺請改爲直隸州一摺四月二十一日奉硃批該衙門議奏欽此查原奏内稱膠州一缺本係繁難外調要缺與附近之卽墨高密二縣統轄于登萊青道隸萊州府兼轄近年德國租借膠澳鐵路已至濟南膠州爲西來首站州東爲卽墨縣西爲高密縣皆鐵路所經之地萊州府治距各該州縣均在其北二百餘里擬請将膠州知州一缺改爲直隸州知州定爲衝繁難三字外調要缺以卽墨高密二縣隸之仍歸登萊青道管轄以明幹有爲熟粤交涉之員不論候補試用酌量請補倘本班人員不宜擬請于現任州縣内應升者擢用如再不得人准不論資俸通融升補各等語臣等查膠州本係沿海要缺近德國租借膠澳開辦膠濟鐵路尤爲交涉繁重之區應有品秩較崇之員方足以資彈壓現鐵路已通濟南其本管之萊州府轉遠在其北文報往返每致稽遲該撫所擬将膠州知州升爲直隸州以附近卽墨高密兩縣歸其管轄遇有交涉及地方事件均由該直隸州承轉係爲愼重地方起見自應准如所請所有膠州知州一缺准其改爲直隸州知州定爲衝繁難三字外調要缺如蒙俞允卽行知該撫揀員請調查山東直隸州只有臨清濟寗均係三字要缺如無可調之員准于候補試用本班内揀員酌量請補儻本班不得其人准于實缺州縣應升人員内揀員升補如再不得其人亦准其不論資俸一體升補總須遴選明幹有爲熟悉交涉人員期於人地相宜不得稍涉遷就卽墨高密兩縣改歸管轄膠州原設州同一缺亦並改爲直隸州州同登萊青道應改爲登萊青膠道至各該州縣徵收錢糧及各官廉俸役食等項均仍其舊其改鑄印信及一切未盡事宜仍由該撫詳核分别奏咨辦理所有遵旨議覆緣由是否有當理合繕摺具陳伏乞皇太后皇上聖鑒訓示再此摺係由政務處主稿會同吏闻辦理合併聲明謹奏 
[新章未改]  
　　京師訪事人云前者某侍御奏陳設立洋務館事宜奉旨交政務處議奏隨經議定嗣後外務部司員俱由大學堂仕學館挑選補用從前招考章京著卽停止兹聞外務部章京已屆傳盡而大學堂諸生尚未卒業故此次外部章京擬仍照前次考俟大學堂諸生卒業後再爲改章錄用云 
[師範宜端]  
　　松江訪事人云近日郡紳馬孝亷糾集同志具禀府署擬就西門外祭江亭開設師範講習所旋奉府尊田紹白太守批示略謂該紳等招集遊學回國各同志於星期暑假等暇日自備書籍互相討論以期成就師範資格具見　學心殷深堪嘉許所擬章程亦尚妥治惟須添入不得妄議中西政治及評論人物干預時事免蹈從前社會陋習 
[八閩瑣錄]  
　　福州訪事人云侯官縣周少甫司馬以多病之軀膺繁劇之任以致積勞成疾遽返玉樓其繼室某夫人痛不欲生竟以身殉聞者深悲悼之上月十七日爲出殯之期官紳士庶之祭奠者素車白馬爛其如雲○上月二十六日午後山洪驟發突高丈許大橋下　溢岸上翌晨更有漲無退平地已有二尺許其低窪之地尤無處不横流汎濫幸天氣晴明並無風雨諒不久必漸消矣○福州府玉冰清太守素爲上 
 
 

Page 3

 
 
憲　器重現因厦門道黎觀察國廉因事開缺所遺篆務卽以太守升署遞遺府篆則以財政提調程聰彝太守署理○月前武備學堂督辦徐君紹楨招考豫備科學生凡外省人士胥准報名閩人士羣焉不平相率停考現經議定凡外省人家子弟亦准與考惟另設附齋畢業後仍回原籍學堂分别考選給予出身如此則於閩籍毫無妨碍故閩士亦已樂爲依允矣 
[蘇垣雜志]  
　　姑蘇訪事人云省中飛划右營帮帶兼左右二營總巡陳少鵬游戎長春現經漕運總督恩藝帥調赴清江以資差遣爰於六月二十四日禀請銷差馳赴江禀到○本月某日省城平江路甲乙二機匠因索舊欠互相鬥毆甲突出鐵梭将乙連擊數下乙受傷倒地氣息奄奄旋經家人喚同地甲舁至長洲縣署禀請騐傷縣主蘇靜菴大令騐明飭卽舁回醫治一面飭差拘甲訊懲 
[花縣欵賓]  
　　前日調署邳州知州胡聖餘刺史希林道出滬江假寓英界後馬路福興棧昨日命駕至上海縣署投刺拜會縣主汪瑶庭大令以禮欵之 
[公堂鞫盜]  
　　前有西洋阿生被人槍斃後英界捕房先後拿獲九盜本月初二日蘇松太兵備道袁海觀觀察曾札飭上海縣汪瑶庭大令詣英美等國公共租界公廨偕讞員黄耀宿司馬會同英總領事署繙譯官德爲門君訊鞫昨日午後鐘鳴二下捕頭復将各犯解案閲二刻大令與德君次第乘輿而至偕司馬升堂先由律師古柏爲所獲之劉季平賀止舟訴稱查劉賀實被西洋阿生一案牽涉與正案無關應請堂上隨卽訊結捕頭禀稱七月一號劉賀在百花里與擊斃西洋阿生之人飲酒經西探拿獲古律師又稱西例如犯案之日其人不在彼處且與本案毫不相干者應作爲因案牽涉今者劉賀不過與犯案各人同桌飲酒當各人犯案之日劉在華涇請堂上深信此供確實大令傳劉至案問西洋阿生之事爾旣不干涉究竟爾在上海作何事業劉稱前在日本肄業一年去年六月回申初曾邀集同志創設學堂後以經費不敷事遂中止此次於五月十四日由華涇來此僑居祥陞公棧十八日在三馬路遇賀言有陳姓友人請伊相邀飲酒詎料入席未幾卽有巡捕來拿在席之人除賀外槪不相識賀供向在嘉興營中辦文案因與費統領不合辭歇來申五月十八日陳恒太邀赴妓筵因轉邀劉同往大令謂案中何以並無陳恒太其人答稱斯時有客未至伊親去邀請甫出卽被拘拿大令與司馬商議良久著将劉賀二人仍發回捕房交原保人具保本廨則須另尋的實鋪家加保古律師謂劉賀之親戚均有體面人可著另覓妥保旋提俞長慶推鞫供小的係鹽城縣人向在妓女花四寳處傭工是晚送花至百花里侑酒誤被巡捕所拘大令詰以花妓應何人之召俞供局票寫一公字未知何人葉子青卽謝青和供小的係江西人因三弟在申有信相喚故於五月十六日山家動身十八日到此借住某客棧每日寓貲洋銀一角西洋阿生之事並不知道如有證人確指小的所爲小的願卽抵罪王松林供小的從九江來此祇有三天五月十八日在新北門遇萬姓友人邀往妓院飲酒甫至方脱長衣卽被巡捕前來拿住劉成德供稱小的在飛划營當眼綫去年崑山縣刧典事發之後高東山以洋銀五十元賄囑汪友禮将西洋阿生處死事後汪卽他往小的知七寳劫案亦汪所爲汪卽戴月才供劉係辦公事人小的亦辦公事人來申後與劉同房居住雖傳聞西洋阿生被人致死然並不相識西洋阿生爲誰張喜成卽陳瑞亭又卽宋美玉供小的方蒙上海縣汪大老爺懲冶腿上板花尚在何能擊死西洋阿生是日實往妓院中觀巡捕拘人致被一併拿獲張玉慶卽張少雲又卽胡老九供小的係湖北漢陽縣人與西洋阿一素不相識大令謂前次王松林稱爾於新年曾與伊同賭後因向索賭帳起見因卽提王令與對質王向張玉慶曰新年同賭之事不必狡展卽如新陽之公和典劫案亦爾所爲爾尚思抵賴耶大令謂司馬及德君曰今日所問之供無一人確實此等刁徒非用大刑安肯吐露又提與西洋阿生鄰居之張陸氏至案問擊死阿生之際爾手上亦曾受傷今日所訊各人爾相識否答稱事在深夜實在辨認不清及提訊劉桂雲卽劉耀亭供小的係湖北漢陽人是日在百花里被拿時實由黄金亭邀赴妓讌大令問同席共有幾人答稱祇三四人相識大令謂然則黄金亭安在答稱黄方出外邀客故未被禽至西洋阿生之事實不知悉席間共八人訊至此包探方長華解黄洪芳至案禀稱是夜黄亦在妓家飲酒當被逸去後在虹口仁智里獲住黄洪芳供小的前在老湘章字營當差五月初十日至上海欲向劉索賭欠西洋阿生之事並不知情時已鐘鳴五下二刻大令及司馬向德君相約退堂訂期禮拜六午後二點二刻時再訊 
[會議銀市]  
　　前日上海西國商務公所董事與中國錢業商董會集議事錢業商董袁君鎏謝君綸輝應西商之約赴圓明園路第一號門牌商務公所與西董黎得爾君及百勞竇蓀君晤商荘票到期曁用匯劃圖戳之事此事先已往返函商黎君復将前函所述大槪情形重説一過指明近來慣用匯劃圖戳實與向來辦法有間並詢何以更改辦法旣未知照更未商諸各業與商務通例亦有不合彼此譚論至一點鐘之久兹将袁謝二君所述錄之於左一商務擴充而現銀並無如許之多市面不及周轉是以不得不改從前辦法二現在辦法荘票到期送赴往來之荘該荘卽照到期之日登入三到期之日如需現銀應於午後兩句鐘送荘是日半夜卽可取銀查向例送荘時刻以四句鐘爲度黎君以錢業袁謝二君應約而至面致謝忱並告以當将所譚各語轉商同事諸君 
[續誌火灾]  
　　前晚法租界小東門外洋行街火警兹經查悉起於第二十二號門牌天成藥店後樓計共焚毁房屋六幢同時英租界望平街失火者係二百十一號門牌升昌坐墊店樓上延燒二百一十號門牌整容店計焚去樓面二間轉角處古香室箋扇店雖未延及然已所失不貲矣 
[上海縣署瑣案]  
　　奚懋忠控餘大豐記豆行霸屋不遷等情前晚縣主汪瑶庭大令升堂研訊奚供稱南市龍德橋南堍有市房一所計二十二間前年經楊文士向小的租開餘大豐記豆行每年租錢三百六十千當收頂首錢三百六十千文去年行中虧本向小的退租約定今年正月遷出房租自去秋到今分文未收詎料現忽改豐記爲德記竟敢霸屋不遷屢次向催置諸不理餘大夥張志卿供去年貿易虧本故今春招集新股改爲德記並未向奚退租奚挾未曾知照之嫌加租未成揑造退據投案朦控至房捐照章主客各半奚竟不認分毫求鑒大令飭換新租摺每年加租錢二十千房捐照章主客各半兩造乃各具遵斷結而退○兇犯衞連生於本年四月十八晚在法界公館馬路向沈阿順訛詐不遂持刃将沈戳斃棄屍河中被獲解縣業經大令訊實供詞前晚命提復詰衞所供與前相符大令飭在供單上蓋印指模還禁獄中聽候解府訊勘○日前著名土棍小福生與流氓潘其祥拔刃尋仇事後逃匿蘇垣被長洲縣差役拘獲大令聞信卽派差至蘇連其兄大金林移提至案分别禁押　晚升堂研訊大金林供小的久在蘇垣耕田度日上月某日大盤門外與胞弟福生相遇不知伊在上海犯事故偕至某烟館吸烟旋被縣差一併拘解長洲縣轉解來案小福生供前月糾黨與潘尋仇者係惠福生並非小的大令喝跪鐵練踏杠數次小福生一味求恩不肯實説大令飭将大金林還押小福生仍收禁外監候再嚴訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗上官場紀事]  
　　揚州訪事人云揚屬各州縣圑練早經陸續舉行郡尊余石蓀太守特於本月初一日親臨查騐並順道察勘各屬秋成約計月之中旬方可言旋郡署○代理甘泉縣白朶卿大令蒞任以來並不存五日京兆之念勵精圖治勞瘁不辭詞訟案仵類皆隨到隨審毫不積壓上月審結多年積案若干起深得上游器重兹已下札改爲署理某日憲檄到揚本署書役等人均入内叩賀○本月朔日爲兩淮運司恩新甫都轉課吏之期是日大小各班之與課者約八十餘員題爲廣四軍務有碍長江大局應如河設法預籌援助策 
[馬路工程局瑣案]  
　　前日船户李正元徐洪發被金餘慶扭至捕房訴稱伊等承装見縣漕米中途盜　一百餘石捕頭令解至馬路工程局總　翁子文太守倩襄讞委員黄衡堂二尹研訊以事關漕務移送上海縣署請汪瑶庭大令訊究○漁户嚴榮和悞将馬路旁電線撞壞以致電火頓滅經電　廠工人拘送捕房轉解馬路工程局總辦翁子文太守蒞廠勘明倩黄二尹研訊判枷號一禮拜○日前歹人何衡金誘得江北女郎王玉珍在法租界某小客棧姦宿次日至指南白玉樓啜茗被巡捕所見拘解工程局黄二尹訊明情節判責三百板枷號二月兹因患病由地甲送案請示二尹以案關誘拐未便輕恕命将枷開夫移送改過局禁押二月○昨日水巡捕頭陳向榮解王阿海徐毛張錫桂張阿冬至案禀稱王徐二舟子承装永愼和行小麥中涂竊取五擔在浦東求售二張冐充江海關水巡捕向索洋銀一百元徐王情急訴知捕房小的至新關查問知二張實係冐充取有巡江吏梅羅名片請爲重辦二尹命押候查明復訊○小工孫吉昌至大春南貨店購物因事爭論赴局訴稱被毆受傷黄二尹傳店夥吳菊生研訊斷給洋銀一元爲孫醫傷 
[英美等國租界公廨會訊案]  
　　包探劉光震解送石子榮控包文蔚一案請訊石稱包在祁德隆律師處當繙譯三月二十五日因被廣生買辦某甲欠銀浼伊設法索取至五月初四日相晤據云甲欵已託祁律師索到計洋銀一百五十元内除訟費七十五元尚有七十五元緩日掃趙詎料至今未見分文向索含糊求卽追給祁律師亦投案請追包私用訟費洋銀七十五元襄讞委員王松丞剌史會同美總領事署繙譯官白保羅君研鞫包供洋銀已經僞去自當設法措還旣而有朱烜煌者投案聲請附追包所欠洋銀一百二十元剌史詰以因何被欠答稱前因有事託包　理曾於西歴七月二十一號午後在山東路第一百三十八號門牌某烟館付去洋銀一百二十元有劉朱氏在塲目見今此事未成自應璧返包供事非虚誣惟只一百元刺史謂包曰爾充當律師繙譯理宜潔身自愛何得屢次騙人欵項以致被人控告殊爲不合隨由包父鶴峯投案求保共子出外清理剌史商之白君著将包交其父及祁律師帶回限日理楚至期如仍不理定照撞騙例重懲○某洋人控稱羅滎德收買商人家中所失孔雀牌香烟匣内錫皮若干磅有張恒生爲証求著交出張供六月初一日有人來言羅於四月二十二日收買錫皮十餘斤計洋銀六元厥　又收二擔計洋銀六十元羅供稱有洪福來者於六月初二日以錫皮求售小的不在店内由妻子出貲買下計付去洋銀六元並無第二次收買二擔之事實因張借錢不遂架詞誣指剌史著發回捕房押候交洪○洋人别諾訴稱傭人朱慶餘竊取洋槍頭上之刀求爲追究朱供小的在洋人處執役本年五月初旬妻弟阿松永林　來向小的尋釁小的時情急将槍尖卸下以備抵拒事爲地甲所知以小的持刃行兇拿交寳山縣庭訊五月初十日蒙縣主大老爺笞責一百五十板取具改過切結刀尖存案現在洋人向小的索還務求移文寳山将刀吊回以便轉交剌史著押候備文至寳山将槍尖吊回以便給洋人領去 
[英美等國租界公廨晚堂瑣案]  
　　趙馥疇控地販鄒運甫等串吞定銀等情讞員黄耀宿司馬准詞簽差恊同某包探将鄒及凌榮華萬阿元顧張氏顧關之一干人提到前晚升堂質訊趙倩抱呈趙福投案禀稱小的家主趙馥疇在美商豐裕洋行當買辦光緒三十八年秋欲購一地旋有已故之殷慶章薦鄒與主人相見向顧張氏購成一地先付定銀一千三百兩限六個月交出屆期忽生糾葛鄒先後浼凌萬擔　展期一月以便将道契調換妥當詎料至今杳無音信向追定銀置之不理爲特禀請究追鄒供趙所付定銀計顧張氏取去四百兩陸秋濤取去五百元殷慶章取去五十兩地保張連生取去二百元韓大來取去一百元嗣因其地糾葛甚多遷延至今尚未了結現在須俟律師哈華托返申約再緩兩禮拜卽可還銀過割顧張氏供祇收洋銀二百五十元並無四百元之事司馬限鄒三禮拜内禀覆核奪餘人一併交人保去○邵仲記前控妾母徐蒋氏徐阿根盤踞滋詐等情讞員黄耀宿司馬會同英總領事署繙譯官德爲門君訊供取具安分切結交人保釋不准再往滋詐前日徐蒋氏忽遞呈詞稱有養媳被邵勒阻不放等情司馬研訊之下氏供養媳年甫十一當日小婦人領至邵處遽被扣留叩求傳邵交出司馬飭押候傳邵質訊○前者應珊彬控王得勝藉端訛詐等情司馬訊究之下著給川資洋銀十元遞回鎭海縣鎭防營收錄未及旬日潛逃來滬復經鎭海縣某大令移文公廨司馬飭差協同某包探将王拿獲前晚升堂研訊王俯首求恩情願回營不敢再來滬上司馬判重責五百板還押候示 
[法租界捕房瑣案]  
　　前者周谷華扭控流氓范金標誘拐伊妻楊氏匿跡租界中尋獲領回范不肯放等情讞員陳楚生大令訊取口供飭暫管押昨日提范至案重責四百板楊氏掌頰二百下交周領回周不願領大令著押候過堂復核○吳柏生前控許東林之子許某强索香烟不遂所求逞强毆擊以致吳去鈔票洋銀十元等情大令飭探拘拿許某聞風逃逸因将東林拘入捕房交人保出限交具子到案迄今日久仍不交到昨日著保人交案訊比東林堅稱小的實不知兒子避匿何處大令著押候嚴追○積竊余三元向趙連生借錢不遂褫其衣服並将頭血戳傷控奉大令騐明将余責一千板押捕房五月期滿之後送交改過所監禁半年○偷兒劉洪天行竊姜王氏家小洋銀五角扭解公堂訴明情節大令著重責三百板小洋銀給氏領去○流氓陳阿二攫取車夫周三泉所持洋銀四十餘元報捕拘獲解奉大令訊供将洋銀給周具領陳枷號一月期滿責釋○倫兒李余曾陸阿毛行竊某姓家篷帳水烟袋等物經包探拘獲解奉大令訊供著各責二百板○小偷曹慶生顧阿泉在某馬頭上貨棧中行竊紅糖被巡丁拘獲解奉大令訊供著各責二百板○小偷王阿寳劉德才行窮某姓家洋傘帳蓬等物解奉大令訊供著各責一百板 
[美租界捕房紀事]  
　　前晚有某國兵船水手某甲雇坐陳阿龍所曳東洋車至公平路下車徑去不給分文陳向索錢突被毆傷眼角等處事爲五百二十七號巡捕所見将甲及陳一併帶入捕房捕頭令人送陳至同仁醫院醫治甲則押候解送該管領事署禀請訊懲○昨日甬婦陳袁氏投捕房訴稱僑居提籃橋左近腦威國輪船馬頭上第九十八號瘦牌房内生有一女年甫十有一齡兹忽失去無蹤請爲查緝捕頭允之○湖北某邑人李慶恒在天潼路第五百九十五號門牌某姓整容店爲夥昨日乘間竊取同事胡阿二之衣物被胡查悉報知捕房捕頭令　　顧福其将李拘押聽候解送公堂禀請讞員黄耀宿司馬訊辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
