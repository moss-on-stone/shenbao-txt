# 1900 - 70 - 4909667

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[靖梟宜籌善法論]  
　　邇來梟匪横行各處皆有而以蘇皖各地爲尤甚原夫梟匪者初皆販賣私鹽者也國家定例民人不得私販鹽斤一經查獲人則治罪物則充公而沿海窮苦之民以鹽爲活者往往以鹽斤私售與人人以其價較官鹽爲亷無不樂於購取然沿海窮苦之民雖貪其利亦知爲犯禁之物究不敢明目張膽故其運出也或托貨船夾帶或竟黑夜肩挑販者雖多爲數亦微乃有亡命之徒見有利可圖爲之包運窮民亦恃爲護符向之不敢公然載運者至此則連檣滿載闖卡越關毫無忌憚若遇巡船遠則開槍恫嚇近則持械抗拒若輩人數旣衆兵勇往往不敵以致鹽梟之膽愈大而其黨亦愈多梟黨旣多安有如許私鹽爲之載運於是散之各處設賭害人甚則打家劫舍擄人勒購種種不法無所不爲卽各處土棍流氓向非販鹽者亦附入若輩黨中恣其横暴以致梟黨愈衆梟勢愈張殊爲地方之害昨報登蕪湖訪事人來函云皖省江北無爲州和州含山巢縣等處梟匪充斥和州則有陳橋洲田舍翁張姓有賣榖洋銀五十餘元恐爲若輩所算分寄戚友家所留僅十數元匪黨於某夕洶洶而至將張夫婦捆吊用油紙撚灼其鼻孔詰問藏銀之所不言則又以破絮浸洋油裹其手而灼之張痛極難熬和盤托出若輩以數尙不符不肯釋下張乃歴數某人所借某人所欠若干始釋之而去張雖受創究以所失無多恐某挾恨不敢報官此一事也宣城則梟匪竟敢將私鹽排列通衢繼且設諸鹽局門外局中人勸令移開梟黨卽大肆咆哮郡尊桂太守聞之飭差拘獲三名發縣獄收禁未幾卽有紅其頂花其翎者往謁局員肆行恫喝並於夜間張貼僞示派黨潛伏要隘迭放排槍以致人心震動陳大令聞之恐有劫獄之變商請府尊將匪開釋梟黨更爲得計冨釋出時雇坐肩輿燃放鞭爆招摇過市矯稱官長向之服禮事聞於桂太守急飭閉門搜捕而已被逸去此又一事也説者謂官吏旣已拿獲安可輕釋卽梟黨之拜會局員及開槍恫嚇無非虚張聲勢若堅以持之若輩終不敵而退陳大令畏事開釋不免示之以懦適足以助梟匪之燄而良民益覺不堪不知大令雖不免懦怯然梟黨亦必有所恃故敢如此横行劫獄閙署之事恐難斷其必無鄙意欲靖梟匪當探其本原若臨時而始加以威必至激成禍變探其本原當奈何曰梟匪之禍起於私販私鹽之充斥由於官鹽之漲價若官私之價相敵誰肯再食私鹽私鹽旣無銷路則梟匪可不絶而自絶或謂梟匪若無私鹽可販其擾害於民恐更甚曰是更當設法以處之西人每以工作養游民中國工作之事少莫如開闢荒田使之耕種俾有衣食可謀則爲匪之心自滅然若不絶其私販之路安肯舍其自然之利而從事手胼足胝之勞耶古人云言之匪艱行之惟艱是在有位者熟思而審處之也 
[本館接奉電音]  
　　昨日午前京師飛電傳來上諭三道敬謹譯登○二月十六日奉上諭本年朕三旬壽辰所有年逾七旬之文武一品大臣業經分别加恩降調四川總督李秉衡加恩著賞給頭品頂戴欽此同日奉上諭户部奏遵議解清甘餉各員應給奬叙請旨辦理一摺著吏部議奏單併發欽此同日奉上諭此次京察一等覆帶引見各員内除紹昌爰諏劉若曾易福元吳蔭培張星吉吳懷清景方昶宗室墨麒榮霈謝啓拜華樂平敷俊清盛彦忠錫恩英勛嵩連銘勛恭額忠廉黄均隆李江毋庸記名外宗室靈昭著仍以四五品京堂候補宗室吉爾哈春著以五品京堂候補宗室麒德著仍以四五品京堂候補宗室璣著仍以五品京堂候補靈椿英華楊樹劉振鏞崇壽崔永安戴兆春姚清藜敖名震葉昌熾吳士鑑嵩岣錫恒鈺斌惠森延譽巢結丁寳銓鍾潤寳棻如銓劉宇金文同陳宗爲恒廉穆墀恩信福恩張彭瑞徵曾銜李士瓚恩聯裕厚張嘉猷恩良易允源琦璋崇恩恩開黨蒙林星賡杜慶元俞炳輝瑞峻松墀福潤惠裕畢念承世善延清榮凱志全桂年慶緜戴恩溥齊蘭潔慶澜雷孚宸黄桂鈞麟趾海福增厚均著交軍機處記名以道府補用欽此 
[印度洊饑]  
　　日本東京某日報云東歴正月中旬查得印度被災之處多至面積三十萬英方里飢民四千萬名口此外尙有十四萬五千英方里亦人民流徙困苦難堪核計振卹之費需羅比三千萬枚英國路是痕總督伯爵卡路卡之他氏謂目下英廷方注意於搭浪司華列戰事此項振災之欵須由印度自籌因立會演説情形俾印人心中感動云 
[諭查毁屋]  
　　日本東京接華盛頓來電云美國伯理璽天德下教火奴魯魯政府命派一監理官將前者驅除瘟疫時所毁居民屋産逐户丈量查明值銀若干大約須出資撫卹也 
[丹藩辭别]  
　　日本東京某日報云丹墨國親王航海至日本後東歴三月十日午前十下鐘越三十分時趨詣鳳皇間覲見明治天皇及皇后一條美子藉告歸期至四十五分時退出十一日午前十下鐘越四十五分時命駕赴新橋附火車至横濱日廷遣軍艦送之 
[行蹤叵測八志]  
　　武昌訪事友人云蘄州匪人某甲揑造硃諭煽惑人心蹟其種種荒謬情形雖立正典刑亦屬罪有應得督憲張香濤制軍明愼爲懷不忍遽加以重辟爰於本月初八日會同撫憲于次棠中丞親提研鞫以成信讞而釋羣疑是日武昌府余太守江夏縣陳大令飭差將甲解案制軍與中丞督同署藩司瞿賡甫方伯署臬司孟志青廉訪升座後甲供詞狡展一味支吾詰以僞造硃諭各節則皆諉爲不知制軍以案情重大未便含糊發還監獄俟覆訊確供再行按律懲辦又以鄂省民情浮動喜造謡言自甲解省收禁後杯蛇市虎謬説紛紜幾有舉國若狂之勢並有不法匪徒黏貼匿名揭帖自稱兩湖兩江兵馬大元帥糾衆勤王等詞種種狂悖情形實至目無法紀爰會同中 
 
 

Page 2

 
 
丞出示曉諭略謂本部堂本部院疉接都中來信知京城極爲安謐外間謡諑均屬無稽至蘄州解省之犯實係闖騙一流疉經嚴切訊供業已水落石出乃有不法之徒妄造揭帖托稱勤王察其語氣實與哥老會匪無異上海滬報不察虚實率行登錄并將詞句代爲潤色實屬荒謬已極凡爾士民人等務宜各安本業切勿聽信浮言自取罪戾似此諄諄告誡苦口婆心彼包藏禍心者庶可潛鱗戢羽乎 
[藥局奇災]  
　　香港循環日報云正月二十五日之晚廣東潮州府城某廟方迎賽花燈十色五光輝煌絢爛紅裙白袷士女如雲忽聞轟然一聲恍若天崩地陷旋悉城畔金山火藥局被火所燬震坍附近民房二百餘家壓斃民人二十餘名口傷者不計其數翌晨搜掘燼餘得無名男屍一具面目焦黑殊可憐也 
[總署王大臣遵議出洋學生肄業實學章程疏]  
　　奏爲遵旨覆陳恭摺仰祈聖鑒事光緒二十五年七月二十七日軍機大臣面奉諭旨向來出洋學生除學習水陸武備外大抵專意語言文字其餘各種學問均未能涉及卽如農工商及礦務等項泰西各國講求有素夙擅專長中國風氣未開絶少精於各種學問之人嗣後出洋學生應如何分入各國農工商等學堂專門肄業以備回華傳授之處著總理各國事務衙門詳細妥定章程奏明請旨辦理欽此由軍機處傳知臣衙門欽遵臣等尋繹再三仰見聖謨廣運振興學術取彼良法以阜民生國計之至意伏查遴派學生出洋肄業自前大學士兩江總督曾國藩始光緒十六年四月二十二年九月先後奏准出使英法俄德美五國大臣每屇酌帶學生二名共計出洋學生十名自同治以來江督所派幼童一百五十名往美國肄業因年太幼稚志氣未定多有通洋語而抛棄華語並沾染習氣之病是以嗣後南北洋武備水師學堂歴派武弁學生赴各國船砲機器廠水師學校肄習新法福州船政局先後派學生分批出洋肄習製造管駕等事多係年齒較壯通曉中西文字之選間有專肄工商礦務者其中才能雋敏能通格致化學汽機製造學生回華擢用要差者亦不乏其人英德有農政公會美國有農政書院最爲講求耕墾收獲之務近日英之愛爾蘭新立勸農勸工章程至商礦學堂各國多有之其名物器具象數之繁分門記載各有專書非精通西文繙譯無由入門而悉其體用利病歴派出洋學生每屇三年回華爲時旣暫有如聖諭專攻語言文字肄習水陸武備而於農工商務礦務未有專門肄習回華傳授者誠宜變通出洋肄業章程使各就其才性之所近分門研究以收布帛菽粟興物前民之用以植民生而裨國計非此不能爲之椎輪嚆矢也夫中國自來以農戰立國近年始趨重商政泰西素以商戰立國而近來農學大興臣等間嘗考校中西農學互有短長泰西農家新法多從格致化學中出有與中法同者有與中法異者有可行之中國者有不可行之中國者徐光啓農政全書教民用龍尾車以汲江河之水恒升車以汲井泉之水此泰西水法與中國同者也察土性有四五原質之殊資澆壅有燐養鳥糞之别此與中法異者也地宜何榖播種必察其土脉氣分養淡植物必順其生機此糞田之法有與周官草人土化焚骨漬種之法相似者可行於中國者也歐洲人少工貴易牛耕而用機輪耘鋤收割之具多用汽機肥田之物或用硫强水此則成本太鉅獲不償費不可行於中國者也若論農學之美備則欽定授時通考一書備括千古農家之術新法不能出其範圍至於工商礦務之學則泰西以商立國以兵衞商專門之學專營之政講求最精誠如聖諭風氣未開中土所素不習者今奉飭議出洋學生分肄農工商礦等學詳細章程以備學成回華傳授兹乃强本利用之根基臣等謹參考中西政學權以目前事宜詳擬章程六條敬爲我皇太后皇上備陳之章程冗長過甚俟後續登 
[觀察北上]  
　　武昌訪事友人云湖北銀圓局總辦王雪澄觀察前因京師創設銀圓局經大憲奏調赴京責成總攬宏綱以資熟手適太夫人因病謝世未能卽日登程近日督憲張香帥疉接總理衙門來電飭催觀察就道觀察迫於朝命不得不墨絰從公已定於本月十二日赴申江乘某輪船北上矣 
[請禁淫書]  
　　杭州訪事友來函云售賣淫書本干例禁而無賴之徒往往於烟室茶樓到處求售傷風敗俗莫此爲尤月前郡紳樊彭伯孝廉糾約同志具呈學憲請通飭各屬嚴查書肆不准銷售淫書並移知江蘇撫憲轉飭蘇松太道照會領事查禁石印翻刻以絶根株刻下學憲已命書吏繕文分别移咨辦理矣 
[蘇垣火警]  
　　姑蘇采訪友人云本月十四日之夜三鼓時省垣皮市街金獅子橋北首祥符寺畔小巷口某雜貨鋪不戒於火一刹那祖龍之燄四處飛騰警鉦亂鳴聲聞遠近各水龍星馳而至吸水狂噴幾如萬斛銀濤破空而下地方官吏亦皆策騎臨塲指揮人夫併力施救時適封姨怒吼致祝融氏飛揚跋扈鋭不可直至拆去近火之矮屋一椽方得漸漸救熄是役也除起火之雜貨鋪悉付一炬外延及左右鄰房屋二十餘椽迨水龍夫唱凱言旋則已更魚四躍矣 
[浙省官塲紀事]  
　　杭州訪事友人云正任兩浙鹽運司兼署浙江臬司世振之廉訪以清道爲當務之急爰籌巨欵存典生息專備此項要需特委候補通判史别駕悠揚董理其事以專責成俟核定章程卽當設局開辦矣○署理嘉興縣蕭藴齋明府奉藩憲惲方伯調署湖州府屬歸安縣篆而飭正任嘉興縣劉大令矞祺回任本月十二日已禀辭赴禾擇吉接篆矣○牙釐局提調賀仲餘太守奉藩憲惲方伯委辦蘭谿捐務所遺提調一差尙未悉何人接辦○常山釐捐總辦潘星若大令現屇期滿由總局憲札委候補縣劉大令永安接辦○本月十二日藩憲惲方伯牌示平湖縣乍浦巡檢缺現飭正任是缺之沈桂榮回任象山縣竹山巡檢缺飭正任是缺之葉恩溥回任秀水縣典史缺飭正任是缺之朱立勛回任寗波府經歴缺現定以新海防遇缺先補用府經歴鄒福應請補○東防同知劉鶴笙司馬頌年向充洋務局提調去年補授斯缺後因值冬令塘工尙簡故仍兼攝是差現届春雨連綿潮汛尤大頗覺兼顧不遑經藩憲惲方伯札委候補知府葆太守謙接辦并兼農工商務局提調太守奉札後已於本月十二日到局視事矣○本月十三日藩憲惲方伯撥出銀五萬兩作爲本年第一批地丁京餉札委卽用知縣蘇大令耀皋管解是日大令赴庫督同釘鞘不日卽須起程也 
[湧金燈市]  
　　杭州訪事友人來函云杭垣近多匪類拐騙小孩仁和錢塘兩縣主聞之各飭差捕嚴行訪查並頒出賞格云現經訪聞城廂内外時有失孩之事其中必有拐匪混迹於兹除飭捕密訪外如有偵知拐匪下落者立卽捆送來縣或通風報信因而緝獲者一經審實當由本縣捐廉分别給賞决不食言但不得挾嫌誣告致遭反坐之罪切切特示○兼署浙江臬司兩浙鹽運司世振之都轉重蒞栢臺更覺風行雷厲查訪民間利弊餘力不遺凡有害地方者無不嚴加懲辦近又訪得省城上下每有虔婆開設臺基引誘良家婦女入其彀中藉以漁利爰飭地方官及保甲局嚴拿密訪并出示查禁大旨謂臺基之害甚於娼寮每有貞節婦女被其煽誘遂致玷辱門楣甚且輕生殞命言念及此令人髮指除飭地方官及保甲局嚴拿盡法懲治外合行出示曉諭如有將房屋租賃臺基者赶卽據實呈報俾免牽連倘敢扶同隱匿一經破案卽將房屋查封入官并提房主治罪决不姑寛 
[四明瑣紀]  
　　寗波訪事人云寍郡西鄉梁山伯廟某廟祝稍有積蓄盜匪垂涎久矣本月初十日之夜糾黨入内行刦其妻大聲呼救被盜毆傷次日廟祝開列失單將妻舁赴縣署稟請騐明飭緝○浙江提督學政文大宗師按臨台郡歹人羅爾美鄧悦來傅長生胡稀和等向應試生童招摇撞騙騙得洋銀三百八十元附海門輪船來甬旣而羅以分贓不匀投江北岸巡捕房據情聲訴捕頭著抱獲鄧等三人連羅解送鄞縣 
 
 

Page 3

 
 
署縣主徐大令飭差看管聽候核辦 
[清溪棹歌]  
　　金陵訪事友人云此間自設立新關以來各國商人挾其長袖善舞之技聯袂而至以期利益同沾惟事無禀承商情恐難聯絡現聞駐鎭江之英領事馬敦君已由政府調駐江寗兼辦各國通商事務所遺駐鎭英領事缺歸美領事兼攝○正任兩江督憲劉峴帥老成碩望坐鎭東南每遇交涉事宜尤能不亢不卑動中肯綮前年法人强索上海四明公所一案堅持定力卒能戢其要挾之謀四明人士銘感五中近聞奉召入都啓行有日爰醵集貲財製就德政匾一方德政牌四對萬民傘兩頂由公所董事齎送督轅峴帥接之以禮命將匾額懸諸大堂工役偶不經心悮傷左目峴帥聞而憫之賞給百金俾資醫治盛德及人洵無微不至哉 
[邗水春漪]  
　　揚州訪事友來函云上年兩淮塲運各鹺商所領昭信股票繳銀後均由局先發實收以備將來核奬之據日前泰屬草埝塲商德成祥等六家忽至淮南總局報失局員批其牘尾云此項實收爲核奬要件理應妥愼收藏何得遽行遺失因念部章本有准報之案自應准如所請以示矜恤除取具保切各結存案並另行補給實收六張外仍應詳報運憲查考○兩淮皖岸所銷北鹽向由運憲派員赴袁江領運至十二圩交納每檔計六千引分十二批合成每批五百引去歲北鹽産數稍豐江蓉舫都轉連委三檔以致船不敷運船户故意刁難加以隆冬水淺是以不克成行邇者皖岸忽備文咨催都轉遂出示嚴諭云照得本司復准皖岸督銷總辦咨稱現在春銷暢旺請將北鹽源源多運以濟销市又據儀棧提調毛丞稟皖岸需鹽甚亟棧倉無存請飭各委赶運等因據此除飭分棧洪知事隨時稽查催運外合亟出示嚴催爲此示仰承運北鹽各委赶卽赴浦領運限於二月十五日以前一律雇船起程如再逾延定卽改委接運仍將誤運之員分别記過停委其各凛遵毋違切切刻下春水已生各委員奉到札文卽可整備行裝禀辭就道矣○兩淮運司例於正初赴省恭賀各大憲新禧本年江蓉舫都轉因政務紛紜遲至本月初十日始赴曰門大約小作勾留卽須遄返也○五成巷小高子家著名妓寮也樽罍簫鼓窮極奢華本月初九日夕陽西下時某營勇丁數人偶動尋春之興批杷門巷聯袂偕來龜鴇見係赳赳之流傲不爲禮以閉門羹待之各勇變羞成怒嗔鶯叱燕大肆摧殘擾攘間門外又來勇丁多人龜鴇急將大門扃閉喝令蝦兵蟹將各持木棍作當頭棒喝各勇亦出利刃以拒格鬥多時院中被傷三人各勇見已釀禍乘隙逸去有三勇被龜奴擒獲旋由鴇婦繕稟投地方官署控訴當滋閙時保甲總局憲飭某武弁率勇前往彈壓及鴇婦回來三勇已由某弁拘解回局大約略訊口供卽須移縣訊辦矣 
[監司回滬]  
　　前日清晨蘇松太兵備道江海關監督余晉珊觀察率同文武印武各員赴吳淞口恭迎正任兩江總督劉峴帥旋於昨日午後二點鐘時回滬 
[讞員回滬]  
　　日前英美租界公廨讞員翁笠漁直剌赴白下謁見署理兩江督憲鹿滋帥事畢乘某輪船回滬前日午後抵埠由署中書差人等迎之回署 
[移提保人]  
　　前日代理上海縣篆務之戴子邁明府移文英美租界公廨内開上年乾元錢莊執事人沈馥堂控積竊金裕卿行竊寳銀業經拘獲訊押嗣由金善卿保出現在原告以金善卿不將金裕卿交案迭次禀催查得金裕卿畏罪遠颺金善卿匿跡租界中應請移提歸案以憑訊辦襄讞委員張柄樞司馬准之飭公差協同包探將金善卿提案押候備文移送縣署核辦 
[監犯患病]  
　　昨日上海縣獄所收戮斃張竹卿之重犯丁阿全忽患重症禁卒飛禀代理縣篆之戴子邁明府明府著傳官醫入内爲之診治 
[南市捕房紀事]  
　　日前南市東洋車夫陸某失去第二百十一號捐照一張因投報捕房請爲查緝前日午後某號巡街捕忽見張富華御車飛駛視其車上並無捐照向前盤問張卽由身畔取出相示捕見號數與陸所報相符遂拘入捕房捕頭令傳十二圖地甲移役帶去妥爲調處○前者民人嚴功勲由崇明販得棉花一百十七擔雇沈阿茂所駕之船載運來滬倩掮客楊茂之經售旣而楊向索取用錢嚴靳而不與在指南白玉茶樓互相爭閙十九號巡街捕聞之拘入捕房管押嚴自知不合遂於昨日浼人投捕房請免送工程局究治捕頭許之將楊開釋著出外妥爲理處免肇訟端 
[英美租界公堂瑣案]  
　　包探朱阿高解送流氓王阿二到案禀稱此人强向胡大海索詐洋銀一元胡給以小洋銀三角王以未滿所欲扭住逞兇適爲小的查見拘送請究胡大海投案申訴被毆情形王供稱小的向索舊欠不敢扭歡襄讞委員張柄樞司馬商之佛繙譯判責二百板遞解蘇州原籍○包探費阿銀解送丁朝春到案禀稱此人强奪錢顧氏所携布衣五件報捕後經小的缉獲人贓送請究辦錢顧氏投案供稱前日小婦人持衣行經後馬路被鄰人丁朝春調戲小婦人正言斥之彼卽老羞變怒攫衣而逸今由包探獲案叩乞究懲唐根寳計阿四供小的等目擊丁沿途攫衣特來作證丁供小的與錢顧氏素識偶與閒談並無攫衣之事司馬判責二百板管押一月○四百四十三號華捕解送流氓馮雙福劉阿福到案稟稱前日此二人行至胡家宅左近扭住夏熊氏任情調戲經小的所見拘送請究夏熊氏投案申訴前情馮劉同供小的與夏熊氏同居不知何故挾嫌誣指尚求鑒宥司馬判令各責五十板○包探張才寳解送汪金堂到案禀稱此人竊取李仁祿家鞋一雙經小的拘獲送究李投案領贓汪供小的見此鞋置諸門外貪小拾取並非行竊尙求恩宥司馬判責五十板○包探竇如海解送陳阿大到案禀稱此人竊取徐友山家衣服二件經小的查獲送請究懲徐投案領贓陳供小的窮苦無聊致犯此不端之事叩求恩典司馬判責二百板○虹口管理公和祥碼頭之某洋人解小工張仁芝潘裕德梅阿鶴等到案禀稱伊等串竊舊鐵鮮魚肥皂等物當塲拘獲送請究懲張潘同供小的等貪利拾取不敢行竊司馬判各責一百板 
[法租界公堂瑣案]  
　　前日虹口恒生米店主遣學徒押送曰米數石至法界金利源碼頭交缷被偷兒陳阿榮竊去五斗報捕查獲昨日解請研訊恒生夥葉清泉偕學徒應麗生投案伸訴前情賊犯陳阿榮認竊不諱讞員朱森庭明府商之何繙譯判責三百板贓給失主領去○日前招商局失去點銅錫二十九條約值洋銀四十餘元報捕後拘獲偷兒楊寳生起出原贓解經明府訊供判責二百板飭探帶出指拿同黨劉春生陳阿二到案詰知贓已售與張兆堂遂帶往吊到原贓五條昨日解案請訊張兆堂供小的收買點銅錫七條不知賊贓尙求恩宥劉春生供餘贓均係陳阿二之黨所竊與小的無干明府命將劉等三人各責二百板俟吊齊各贓再核○包探稟稱前日太古棧失去白糖數十斤旋拘獲賊犯陳阿三起出原贓送案請辦明府判責二百板贓存候失主具領 
[美租界捕房紀事]  
　　福建人趙勝奎向在在浦江中駕駛杉板爲生昨午因與同伴張某爭奪雇主互相毆擊旋扭至捕房聲訴捕頭謂兩造均有不合申斥數言揮之使出○昨晨小竊劉阿三混入裏虹口鄉民某姓家竊取衣服携至某押鋪求質適爲某包探所見拘入捕房捕頭令押候解送公堂稟請讞員翁笠漁直剌訊辦○昨晨有口操湘音之某甲行至北蘇州路東張西望形狀慌張適爲某號巡街捕所見向之盤詰言語支吾因卽拘入捕房捕頭令押候查明曾否犯竊然後解送公堂稟請核辦○昨日江北小竊王連生竊取天潼路公盛米店小車一輛適爲包探袁春榮所見拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯試二誌]  
　　九江采訪友人云江西提督學政李伯虞大宗師按臨九江後示期本月初九日覆試府屬各邑生童經古生詞章題王義之以書掩文賦以人才之術多不兼揀爲韻賦得曉日山川神禹蹟得神字五言八韻史論題种景臨事不惑論經解題詩經生甫及申解時務題江防策算學題勾股形内容五等邊形其一邊切於股求五等之一邊試詳其術問砲在平地最遠界五千八百八十尺今所欲擊界四千二百二十尺求高角應若干度童詞章題相風午賦以孤星直上相風竿爲韻賦得雨露瞻雙闕得瞻字五言八韻史論題耿弇不以賊遺君父論經解書經六宗解算學題與生同初十日考試德安瑞昌彭澤三邑文童德安首題然則師愈與至季氏富於周公瑞昌首題而附益之至小子彭澤首題師也辟至其庶乎通塲次題踵門而告文公曰遠方之人聞君行仁政詩題賦得庭樹春晴起緑烟得晴字五言六韻十一日覆試六學招覆生員四書文題於是始興發補不足召太師曰爲我作君臣相悦之樂詩題賦得短籬疎竹不遮山得遮字五言八韻 
[上海縣署瑣案]  
　　去年十月十四日滬北乾豐成繅絲廠管車人支金波與女工洪瞿氏等口角旋卽被毆而死控經前縣主王欣甫大令迭次研訊尙未定讞前晚代理縣篆之戴子邁明府提案復訊陳三供小的在滬北開設茶肆去冬十月十四日支金波等至小的處啜茗不知因何與查朱氏洪瞿氏口角未幾倒地身死陳阿五供小的在乾豐成繅絲廠當出店之役當日支金波與查朱氏洪瞿氏在老虎灶茶肆吵閙隨令小的往喚伊婿小的因路遠至廠内邀同支友陳鮑等同往時支已不省人事至查朱氏等曾否與之扭毆實未目見不敢妄供黄支氏供小婦人係金波之女原籍嘉善縣母親已故父親向住廠中小婦人隨丈夫寓居池浜橋上年十月十三日父親至小婦人處並無病容翌日忽有人來報凶耗小婦人馳往父親業已氣絶旋訪悉係被查朱氏洪瞿氏毆死叩求伸書查朱氏供丈夫早故小婦人生有遺腹子年甫三齡去年九月某日托人薦引至乾豐成繅絲廠做工後有同居之洪瞿氏夫出不歸難以餬口央小婦人帶往做工小婦人薦與管車人某姓已允許矣迨十月十三日挈之進廠支金波阻不許入小婦人告以洪瞿氏係山左人客居此地餬口無資求暫留廠内俟放午工時回去支仍不依喚出店人將洪瞿氏毆傷洪瞿氏適懷孕回家後卽痛不能忍翌日小婦人到廠求支出貲醫治支非但不允反勒扣小婦人半日工資故於傍晚時伺支出廠約至老虎灶與之評理支恃勢辱駡小婦人亦反唇相稽支觸發疾壅舊疾遽爾身故實與小婦人無干洪瞿氏供詞與之相同明府謂兩婦雖無毆支實迹然不應凌辱年老之人以致氣塞殞命飭分别交官媒小心看守候錄供申詳擬辦○江北人戴長春吕三仔因販賣來歴不明之煤屑經捕役獲解到案前晚戴明府提訊戴吕同供此項煤屑購自寗波船上並非竊取明府謂收買竊贓實難寛恕判將船貨一併充公並各枷號半月發小東門示衆 
[上海巡局紀事]  
　　前晚南市二十三鋪地甲夥勾串上海縣差夥混名長脚阿慶等在安瀾道院開塲聚賭二十三七鋪巡防局勇前往掩捕嗣見若輩聲勢頗豪不敢造次回禀局員及馳往則早已偃旗息鼓逃逸無蹤矣○前日南市叚董盛悦卿等在董家渡查獲販賣字紙之高羊壽送至二十三七鋪巡防局禀稱此人常將字紙販運出口售與鞋店褻瀆聖賢莫此爲甚請卽究懲局員盛雨村二尹提訊之下判鞭竹梢二百五十下押候交保字紙送往某善堂焚化一面著巡勇隨時查察務獲訊懲 
[英美租界晚堂瑣案]  
　　本邑人楊阿新偕其媳之兄李錦堂控楊榮華王金氏串拐媳婦讞員翁笠漁直剌准詞飭差協探將楊榮華王金氏拘獲前晚由襄讞委員張柄樞司馬研詰楊阿新供小的耕田度日上月十九日鄰人楊榮華將媳李氏誘出藏匿胡家宅新興里王金氏家小的查知向之領回伊竟出爲霸阻不得已來案控追李錦堂供與略同楊榮華供小的現住北泥城橋爲人執爨楊媳李氏因家計維艱囑覓傭工之所上月二十六日倩王金氏領去並非小的拐匿求鑒王金工供李氏從未到過小婦人處叩求恩宥司馬飭將楊榮華王金氏分别管押候傳到鄰人再訊○裱畫匠吳長生控薙髮匠金桂林誘匿妻子葛氏及女福弟前經襄讞委員張司馬訊供飭將金桂林押交葛氏及福弟到案再訊前日吳葛氏挈女投案司馬詰訊之下吳長生所供與前堂略同吳葛氏供小婦人因被丈夫毆擊怨恨難堪挈女暫避浦東康家橋並非金桂林誘拐福弟所供與其母同金桂林供小的不敢誘匿他人妻女司馬飭將葛氏母女交吳長生領回不准逞兇凌虐責令金桂林具安分切結存案備查 
[金陵官報]  
　　二月十一日開缺福建興泉永道惲祖祁到由通州紗廠來准補淮揚道任前江南鹽巡道胡家楨吳淞開埠事宜寗滬鐵路駐滬官書局候補道潘學祖辭回滬赴日本壽春鎭郭寳昌狼鎭山曹德慶辭内河厘捐總巡知府黄家瑋見蘇州中西學堂提調知府王毓芉由蘇來署安東縣絲友蕚到江西知府侯青照湖北來知府江雲龍謝委釐捐局提調差南瑞兵船吳克威辭送陳軍門赴上海鏡清兵船董全才到由滬裝煤來水雷輪船馬超羣到送黄宫保回翰林院檢討張恩培辭赴浙江首府劉禀知考時務課至州礦務兼四川礦務滬屋知府吳惇蔭到由滬來知縣黄龍驤奉委河運差又董汝誠謝委調辦厘捐局文案差○十二日江南提臺李軍門會兩淮運臺江人鏡皖岸督銷候補道錢松年江西補用道張煊上海英美租界會審直隸州翁延年均到見江蘇廻避卽用縣李前泮由蘇來辦理城内外保甲候補道張錫壽禀知今日到局壽春鎭郭　昌辭首府劉禀知交缷保甲差藩轅牌示江寗府劉名譽因病請假遺缺查有候補知府王毓芉堪以代理會辦清查上海灘地知府張福謙辭隨潘道赴日本○十三日　南提臺李軍門會辭行縣丞陳和章奉示騐看新選糧道庫大使王錫珍謝委飭赴任調署碭山縣蕭仁暈交缷署鹽城縣回浙江叅將蔡錦章到府經歴盛治辭隨劉制軍北上藩轅牌示新選江安糧道庫大使王錫珍現已繳憑到省自應飭赴新任 
[蘇省官報]  
　　二月十三日同知全志鋭高廷蘭均禀謝飭知清賦案内蒙氓大功一次知縣胡保聯禀謝飭知清賦文案出力蒙給予勞績班酌委署事一次又恩厚禀謝飭知二十二年分海運案内蒙保補缺後以直隸州知州用又杜子彬禀辭回吳江又馬枚陶聯琇均禀辭赴海運津通局差縣丞陳翊榮由滬來○十四日藩轅牌示照得寳山縣縣丞吳德培年滿撤回遺缺查有新班到班試用縣丞姚霆堪以輪委署理又署奉賢縣典史鄭興貴現因斬犯越獄應卽撤任照章配委查有候補主簿陳寛潤堪以酌委署理准補蘇總捕同知黄家珍禀謝飭知赴任通判郭廷沛禀謝委署松江府柘林通判事卽辭赴任署金山縣武專丁來省禀謝飭知二十二年分江蘇海運案内蒙保補缺後以直隸州補用新選昭文縣張瀛禀謝奉飭赴任卽辭知縣薛葆楹由江震絲捐局來卽兩又李樂善由車坊厘局來卽辭又朱福濳禀辭赴海運津局差縣丞陳翊榮禀辭回滬 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
