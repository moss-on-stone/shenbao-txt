# 1916 - 62 - 4915468

 

Page 1

 
 
   
 
 

Page 2

 
 
時評 
[何以善後（冷）]  
　　今日之大局已縻爛至此矣帝制之行動將復進行乎抑暫中止乎抑立卽取消乎三者必居其一而三者之中無論何者能罷西南之兵事乎不能罷兵則其結果政府之兵果能削平西南乎即更退一步言之西南果能削平矣能保國中他處之一不反抗乎卽更退一步言之國中他處一不反抗而此忽二忽三之舉動果能再取信於民而發號施令乎即更退一步言之能再取信於民發號施令而此民窮財盡瘡痍滿目之國家果仍能用此自私自利之方法之人才以敷衍度日乎 
　　嗚呼進步不必言矣即欲苟安旦夕亦何法以善其後 
[命令]  
　　三月三日政事堂奉申令文官高等懲戒委員會奏議决吉林巡按使王揖唐奏劾樺甸縣知事周際唐觸犯刑章請付懲戒一案依照知事懲戒條例應受褫職並奪官處分等語周際唐着准照所議褫職並停叙實官其所犯均涉及刑事範圍應即提交法庭訊辦餘如所議辦理交内務司法兩部查照此令 
　　又令文官高等懲戒委員會奏議决陜西巡按使吕調元奏劾卸任隴縣知事鈕承恩玩視烟禁竊名揑報一案依照知事懲戒條例應受褫職並奪官處分等語鈕承恩着准照所議即行褫職並停叙實官以示懲儆餘如所議辦理交内務部查照此令 
　　三月四日政事堂奉策令山東巡按使蔡儒楷奏請任命胡成立爲高唐縣知事洪壽昌爲平原縣知事陳以豐爲章邱縣知事徐德源爲　寗縣知事易揚遠爲膠縣知事應照准此令 
　　又令内務部奏准江西巡按使戚揚咨請任命陳其達爲江西九江警察廳廳長應照准此令 
　　又令内務部奏准江西巡按使戚揚咨請任命張毓芳王襄張榮完歐亞爲江西省會警察廳警正應照准此令 
　　又令陸軍部奏准靑州副都統延年咨請以繡綸陞補協領應照准此令 
　　三月六日政事堂奉策令劉一淸張聯棻均給予二等文虎章王丙坤給予三等文虎章此令 
　　又令郭　祥熊祥生江紹沅均給予四等嘉禾章此令 
　　又令梁文忠馬昌期張翊郁孔繁錦均給予五等文虎章此令 
　　又令劉一淸張聯棻郭漢祥均授爲陸軍中將此令 
　　又令熊祥生江紹沅王丙坤均授爲陸軍少將此令 
　　又令馬昌期授爲陸軍一等軍需正梁文忠授爲陸軍一等軍需正此令 
　　又令陸軍部奏請以傳象泰充任陸軍第六師步兵第二十二團團附倭興額充任陸軍第六師步兵第二十一團團附趙文魁充任陸軍第六師步兵第二十三團團附高敬修充任陸軍第六師步兵第二十四團團附吳佐書充任陸軍第六師步兵第十一旅少校副官路其恩充任陸軍第六師步兵第十二旅少校副官應照准此令 
　　又令參謀本部奏請任命竇家楨爲陸軍第一師二等參謀官應照准此令 
　　又令陸軍部奏准步軍統領江朝宗咨請以王雲卿補巡捕中營遊擊應照准此令 
　　又令内務部奏察哈爾警察廳廳長張振聲辦事粗率被控有案擬請　去本職等語應照准此令 
[專電]  
　　成都電滇軍在叙府之勁旅已移赴瀘城叙府甚爲空虚陳將軍因飭馮玉祥速進攻叙府 
　　北京電政界稱納溪方面仍在劇戰中滇軍築壕而守甚爲堅固兩方均有難越電池一步之槪彼此死傷頗衆 
　　重慶電綦江戰鬭兩軍未分勝負北軍現作守勢專待援兵 
　　長沙電聞大庸縣警備隊已有受黨人之運動主謀人係羅贅侯劉心甫湯純臣丁玉淸等 
　　北京電此間得湘籍政界要人傳述寶慶府屬新寗武岡等縣相繼失守滇軍方面統兵者爲李烈鈞氏先期得田鎭守使同意乃長驅直入田部即全數降順　　北京電電令魯省募夫卒二千飭送湘交第一路軍隊收用 
　　北京電廣西連電請餉前後共四十萬元又請撥軍械多種（數未詳）聞政府一面電復照允一面飭由陸財兩部迅速籌措 
　　北京電决就重慶設總糧臺一處已派定杜鴻年（第二期模範團第二營營長）充任總監 
　　北京電豫省第七混成旅赴湘擬派模範團往豫將實行 
　　北京電政府嘉王士珍籌劃軍務忠勇將奬以鎭威或德威耀威等字樣 
　　北京電總統以近來因軍事發生之交涉日形棘手特在宫府設一軍事交涉研究會派洋文秘書蔡廷幹爲會長以軍事上及外交上兩項人員充任會員 
　　北京電臨時軍務處已擬訂逃軍治罪法呈候核明施行 
　　北京電步軍統領衙門現已着手改編爲衛戍總督大致採各國組織法總督一職不出江澄宇陸朗齋二人若屬陸則江繼陸而督理陜西軍務 
　　北京電肅政史查得某某兩省 
政治棼亂流弊過深擬定重要彈章從嚴糾劾此爲張都頭第一開幕之傑作不日便可揭曉 
　　北京電吳金彪有會辦贛軍務消息 
　　北京電調查徵收四肅政聞另有密查事件 
　　北京電政府得滬上警告議在滬組織會議昨已派多員南下意在會同討論 
　　北京電代行立法院已閉會參政院今午議本年六釐公債案 
 
 
 

Page 3

 
 
　　北京電昨傳見憲法起草委員諭令速定憲法 
　　北京電夏同龢昨奉命南下宣慰 
　　北京電大理院第一庭長董鴻褘前日病故 
　　北京電靑木中將昨進見明日取道武漢回滬 
　　北京電駐京比使昨抵京 
　　北京電議召朱家寶參與機密會議 
　　北京電外蒙貢使昨由參謀本部派員引導至南苑觀看飛機軍界中人又擬在德昌飯店公讌 
　　北京電洪憲年號之壽命决視前敵得手與否爲斷 
[譯電]  
　　北京電法使康悌君將於五月間回國繼其任者大約爲前充駐韓公使之方特雷君靑木中將抵京後曾晉謁袁總統及黎副總統茲定明日赴滬（七日） 
　　哈爾濱電三日庫倫電稱駐庫俄國外交委員出示禁止外蒙俄僑販賣酒品且限酒商於四個月内銷淸存貨中國都護使亦出示禁止華人售酒（六日） 
[東方通信社電（日本人組織）]  
　　北京電綦江方面之貴州軍最近復增其兵力該處方面南北兩軍之兵數各有一旅以上（七日） 
　　北京電長沙電云此間得有貴州軍近復佔領湖南西部之靖州通道及綏寗三縣之報當地並傳雲南護國軍曾派湖南招撫使陳（譯音）某等二員來湘（七日） 
　　北京電據廣西來電云陸將軍嘗向中央政府要求軍餉百萬元其中五十萬元已於本月五日領到同時發表受貴州宣慰使之命（七日） 
戰電 
[其一（英人路透電）]  
　　巴黎電昨日凡爾登陣地惡戰終日但至晚間兩軍陣線尙未變動德軍仍猛攻杜哇芒村終因法軍力拒不能逞志法軍之兵士軍械皆甚充足可無意外之虞其死傷之數逈不若德軍之多凡爾登戰事之第二幕進行兩日然德軍絶無絲毫進步且不復有襲擊之機會砲擊不息土地破裂雖有科學亦不能使之恢復舊狀德兵之作戰者精力已疲而生力軍來援者見法軍陣前德兵死屍堆積不下五萬具爲之喪膽是以巴黎對於此戰之結果毫無焦慮之象（五日） 
　　巴黎電公報云法軍轟擊亞貢重要地點凡爾登北面無步軍戰事僅末斯河左岸有猛烈之砲火杜哇芒有間斷之戰事法軍轟擊華愛佛敵軍之交通線（五日） 
　　倫敦電北巖爵士近赴凡爾登觀戰頃在泰晤士報發表戰紀據稱法軍損失爲數尙㣲聞三日晚間德國第三與第十八兩軍團完全喪失第七軍團（策應軍）損失半數第十五軍團損失全軍四分之三第五軍團（策應軍）之第一百十三師與巴維里亞師團亦喪失若干一俘兵云二月二十一日彼隊中有二百人及軍官四員次日僅剩七十人軍官一員餘皆喪命於戰場估計德軍損失不足其戰地兵士總額三分之一至少當有十萬人俘兵面目憔悴一望而知其所經之苦法軍佈置妥善彈藥充裕曾在某路上見摩託車二千輛裝載彈藥而來一路且如此則接濟之足已可知也法將裴丹將軍與士卒同甘苦頗類昔日英國羅伯慈將軍德軍人數遠過法軍爲三與一之比較但仍不能擊敗法軍（六日） 
　　巴黎電法軍勇禦德軍之處乃掩護凡爾登三陣線之一自伐歇爾洛維勒起跨波瓦佛山脊及杜哇芒高原含有伏村及丹洛泊村成一直角形深七基洛邁當餘德軍攻擊此鞏固之防務前仆後繼死傷甚衆（六日） 
　　巴黎電今估計德軍每日轟擊凡爾登法軍陣線所用之砲彈約有四十萬枚（五日） 
　　巴黎電德國聚兵三十萬人於狹窄之陣線從事凡爾登第二幕大戰（六日） 
　　倫敦電公報云現信星期日夜間襲擊英倫之齊泊林飛船共三艘分道飛行共擲炸彈約四十枚擊斃男子三人女子四人小孩五人傷三十三人毁屋若干所（六日） 
　　倫敦電薩洛尼加電稱聞士麥拿軍隊因受苦過甚乃仇視德人相約叛變據開魯電稱雅典私家消息謂維尼齊洛氏近曾覲見希皇數次彼此感情漸洽雅典不日恐將發生政治風潮（六日） 
　　彼得格勒電俄國驅逐艦轟擊特里比崇特毁港内之船數艘土砲隊回擊者未有效果（六日） 
　　亞姆斯特丹電柏林電稱德艦摩威號之艦長爲都那男爵俘虜中有印人一百零三名都那已得一等鐵十字章艦員得二等鐵十字章都那已奉命入覲德皇報告一切（六日） 
　　倫敦電英船瑪森達號（四九五二噸）被沉船中之人均遇救（六日） 
　　巴黎電每日官報謂聞土政府現從太拉建議研究媾和問題（六日） 
　　雅典電君士坦丁狀態日惡前儲君黨之勢力爲靑年黨政府所畏仇德之情日見其甚聞桑德斯將軍刻已往覲德皇報告土國情形回敎堂中講道者斥責德人及土國靑年黨（六日） 
　　羅馬電塞拉郵報謂土國專使兩員奉命赴瑞士與協約國開議談判（六日） 
　　倫敦電條頓尼亞號石油船被沉船中之人均已登岸（五日） 
　　倫敦電喬治君宣稱軍械部管理之軍火廠共有三千零五十二所（六日） 
　　倫敦電英商船羅士塞號（二○○七噸）被沉（六日） 
　　亞姆斯特丹電德國著名社會黨里伯克尼克特博士近在普魯斯議會痛斥檢查員不應取締因主張和平或因糧食昂貴而鬧事之消息又切責德軍在佔領地之暴行與官場縱令獄囚從軍之辦法又謂國人因政見不合致被繫獄者已數百人官場旣不許其請律師辯護且組織新警察以懲主張和平之人此種情形適足釀成革命今日呻吟呼救之聲雖被遏制然終必有發洩之一日届時人類皆將奮起作神聖之戰事而求和平云云（五日） 
　　巴黎電勒本海軍中將已任爲海軍參謀總長（五日） 
　　倫敦電每日電聞紐約訪員謂英國復在此地定大借欵（六日） 
　　紐約電警告美人勿乘武裝商船之提議案已經上院否决將來下院提出此案時亦將有同樣之否决故　　德人者大爲失望報界批評之大意謂上院已表明美國外交事件尙 
歸總統掌握不爲德皇所操縱（五日） 
　　倫敦電葡政府拘捕泊於瑪台拉之德商船四艘（六日） 
　　羅馬電羅馬敎皇近又發表勸和書大旨謂歐洲自相殘殺不忍默視爰請交戰國各陳志願但須各有犧牲庶可得持平之永遠和局（五日） 
[其二（德人德文報專電）]  
　　柏林電德國大本營五日公報云前敵數處向　有劇烈之砲戰末斯河與摩塞爾河間　砲隊甚爲活動而轟擊杜哇芒尤爲劇烈是日無步軍戰事德軍因法軍重砲環轟二月二十八日所佔之巴同維萊爾東北擊靶室附近之戰壕故已棄之以避無謂之損失（西境戰况） 
　　俄軍在伊魯克斯特希　進攻且轟發地雷未獲效果陣線他處敵軍偵察隊之進攻者均爲德軍擊退（東境戰况） 
　　維也納電奥軍大本營六日公報云意軍陣線近降大雨山間積雪亦崩落意軍幾全不能活動（奥意戰况） 
要聞一 
[英文楚報論楊度請奬]  
　　英文楚報二十九日北京通訊云發起籌安會之楊度兩年前曾任重建漢口工程監督一職接事以來從未有所舉　忽於日前呈請當軸奬勵其屬下中外人員謂漢口建築借欵爲英金千萬鎊今怡大洋行已墊付若干此欵應作何用職員薪俸應從何日起支統乞示遵又謂從前經費支絀渠未支薪俸所有辦事公費悉由渠私人籌借而來此呈上後奉批　照浦信前例辦理交財政部商部查核衆信怡大之欵縱不全入私嚢然楊度等必以薪水夫馬費種種名目而吸去其大部份以酬其禾曾重建漢口之功楊於一九一三年十二　就職後僅到過漢口兩次每次盤桓兩星期旋即回京中國政府大員居高位糜重祿絶不作事觸目皆是如楊度者即其一也華字報云楊度辦理籌安會頗爲折本不得已乃思補救之法遂恫嚇怡大洋行謂不繳欵即將取消一九一四年合同楊度此舉志在得資若漢口建築工程則非其所注重也 
[南京新事（特約通信員）]  
　　臨時警備之設立南京警備頗爲嚴重平日警察廳保安隊專司警戒自近日謠言大興時局紛紜軍巡兩署特於警備加嚴警察廳於廳内附設臨時警備事務所各署長科長督察長爲所中職員與戒嚴時之戒嚴司令處相仿布置可謂周密軍署及鎭守使署常派專員往返滬漢接洽軍事長江巡閱使特在下關設立偵緝局米占元之稽查本部已移設鎭江安徽探訪局特派高等探員來往於蚌埠南京之間防備方法無孔不入或者南京其可平安乎 
　　實業會議之精神江蘇第二次實業行政會議已於月初開曾範圍僅及於省立各營業機關如七工場棉花試驗場電燈廠印刷廠寗省鐵路下關商埠局商品陳列所上海水電廠等議員共約四十人内實業科員四五人各機關長官三十人而各縣之掾屬不與焉與第一次之會議不可同日而語當時政局各縣皆設有實業科即以財力論預算亦有實業預備費一百萬元今日之各工場試驗場皆基於初次會議之結果也現在財力困艱舉凡新政槪須停辦則本届之會議其實質精神爲保守的縱其建議案有煌煌之計畫而其無裨實用可斷言也 
編輯餘談 
[不干涉之義務（飄萍）]  
　　當國内起革命時外國對之有所謂不干涉之義務者此國際法學者所同認也 
　　多數之學說謂不干涉云者無論對於原有之政府或對於革命軍皆不得與以援助其理由則以一國这人民有自由選擇何種政府之權利苟外國而参與其間是侵犯一國人民之權利也 
　　日本有名國際法學者立作太郎其說稍異言干涉之義爲反乎該國國家之意思而参與其内治外交之事但所謂國家之意思者於何處見之乎代表之者則爲政府苟政府已失墜其權力或因違法喪失其資格而革命軍已成事實上之政府時則乂成别一問題 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川湘桂黔之最近軍情]  
　　四省軍防之密議初三日中央軍務處連開戰事緊急軍機密議三次計上午由七鐘至十鐘一次係討論湘中大局之各要案下午一鐘至四鐘一次係討論重慶堅守政策各要略晚六鐘至八鐘一次係防桂攻黔之各密要聞每次會議均有緊要密電發出同日政事堂統率處軍務處各要人亦於豐澤園開聯合會議大致係以在征各將領對於軍事上施措情形往往因意見糾葛互相觀望致屢有失利之慮於大局前途實屬可危議由政事堂統率處軍務處分電調和聞已决議當日發出之眞碼密電即係此事次日上午八時公府中春藕齋特召密議政事堂陸國務卿及楊錢左右丞陸軍總長王士珍交通總長梁敦彥審計院長孫寶琦參政梁士詒等七員均與議密談甚久除爲財政問題外另有籌商川湘鄂桂四省軍防事宜於會議畢特召統率辦事處張總務廳長入見旋封交密要議案兩封飭速與臨時軍務處妥議具覆内係保衛重慶嚴加防禦之方略並擬特派軍員携帶現餉分赴湘桂兩省協辦防務兼舉行犒軍等事 
　　川南戰訊之一斑據某處接到重慶電云本月一日北軍整隊再襲納溪南軍迎戰擊破北軍右翼北軍不支乃下船順江流潰走南軍追之已抵瀘州上游未知此後勝敗如何又據某國公使館接到重慶來電云虎威將軍曹錕於初一日大舉圍攻叙州南軍背城防戰直至初二日南軍兵力不過五千人其中二千人係新募之兵衆寡不敵遂退出城外云云惟聞北方軍隊之調往蜀中者或因氣候不良而染恙或受戰創而入醫院於戰鬭實力不免受有影響曹將軍仲三業已急電中央請速派軍醫官五十名遄往軍前以資療治第七師師長張敬堯昨亦有電至京略云本師馬匹不善走山已另在重慶採購川馬以應輜重及馬隊之需所有購馬銀兩支出頗巨請即撥發政府如何批答尙未確悉 
　　長沙吃緊之消息某方消息云黔軍進攻湖南常德長沙等處該省黨人起爲内應省垣岌岌可危日昨湘省有急電到京内容計有四欵一請從速撥發鉅額餉銀以安軍心一請調派大隊精兵以資援助一報告各處應行一體施行戰區戒嚴或警務戒嚴蓋該省自原有軍隊解散後塡紥之北軍旣盡數入川馬繼增師長又中途逝世所統軍隊遂大半失其效力以致戰事日益延蔓而長沙省垣之現狀故亦日形危急又據天津某報昨載北京專電謂外報喧傳有長沙失守之說惟京中政界確未得此消息云云然則湘垣之吃緊固意中事矣四日上午十一時公府中臨時軍務處接到湖南湯靖武將軍是日晨六時自長沙致中央之萬急密電一道内容極爲簡單約在三十字之譜而情形則異常緊急披覽畢旋即在該處召開會議直至十二鐘餘始畢隨封交軍電處拍致湯將軍沈巡按使曁現駐辰州常德岳州等處之各旅團長等並另電鄂省王襄武皖省倪安武兩將軍密電各一道均爲分别指示軍防機宜 
　　政府對湘之布置昨某要人密陳政府略以湖南一省關係大局苟湘省入於黨人之手則湖北即告危急面長江上下游必受影響應派妥靠兵隊分駐湘省更應派一忠於政府之高級軍官帮辦湖南軍務若能照此辦法則湘省萬無一失云云政府頗然其說除各軍隊已陸續開往湘省外並有將任命安武軍統領倪毓棻爲帮辦湘省軍務之消息又聞倪毓棻曾致密電於軍務處略謂現全部已出發即於日内開赴岳州惟有請於中央者二事一爲所統各軍須按戰時通例加給雙餉其原有各餉仍由皖省發給其增加各餉請由中央擔任一爲請中央飭由漢陽工廠就近撥給快砲十尊機關槍十二架及各項子彈若干經該處呈遞後已均蒙批准矣 
　　桂黔態度之關係最近廣西近狀漸發現有不明瞭之消息然尋常各電仍尙能通政府前曾密電王祖同巡按使及臨武將軍龍覲光密查覆報昨聞龍將軍曾有密電到京大略謂廣西近狀甚安並無不穩之處請中央勿輕信謠諑惟查得黔西劉顯潛態度甚不明瞭請勿輕即撥匯協欵又謂聯軍進攻滇境仍有各項困難之處尙未籌畫解决等情在表面上桂省大局似屬並無妨碍惟詞意間多不免有近於呑吐之處王巡按於五日來迄未見有密電報告未識何故並聞龍氏抵百色後又致電政府密陳劉顯世獨立後之近狀唐爾錕不能使其内向之詳情並請中央從速撥匯軍餉十餘萬元及撥發軍械若干以資接濟聞政府已飭陸軍財政兩部迅速籌措因此政府最近對於廣西情形非常注意已連日開此項密議籌商對付之策詳情未悉 
[目今政局之所謂大事者]  
　　嚴守秘密之誥誡陸國務卿於三號在抱膝軒奉面諭略謂國家大事在提議未成事實以前自應嚴守秘密以昭鄭重近如帝制前途問題本在開始提議之際竟將此項重大問題洩露於外殊屬不成事體致遭外間種種揣測之論嗣後對此案件凡關重要在未成立前務應保守愼密 
　　虚君政體之風說帝制前途之結局問題洵爲當今動人最注意之要件公府中聞曾爲此事連次召集軍政兩界中堅首領密議據一密息云初三晚八鐵後有軍政界重要分子齊集遐矚樓特開緊要秘密茶話其所研究之事聞爲保維元首地位起見擬由立法院全體議員建議主持虚君政體之議不知確否 
　　政局更動之推測自帝制問題發生以來中央政局更動之消息屢次喧傳尙未出現聞其原因蓋由帝制進行爲種種事情所障碍一時挫折不能如意迄於最近憲政進行之聲俄然湧起所謂責任内閣問題最爲政府中人所研究於是政局更動說又同時恢復據聞此次更動之事現爲府中一大問題惟内閣果以何時成立并以如何人物組織之現正在多方研究中並無何等之决定伹另得一方面消息政局更動之期大約在四月下旬其入閣人物聞梁士詒氏必於其中可占一席云 
　　調停戰事之一說政府刻因一面抵制南方亂事一面希望收拾人心除以明令組織正式立法院外曾擬由公府中重設國務會議及政治研究會等以示實行改良政治而立憲政之基礎惟據順天時報云此種内幕之本意殊不在此所謂組織前列各項者不過暫時敷衍現狀以備將南方亂事削平後再圖某項要政之復活昨已擬定密飭前敵各軍極力進攻至組織責任内閣一事尤屬無望而所以汲汲然默爲預備者亦專爲北軍至不能勝利時一種調停之法而已云云 
　　蘇滬請願之質疑中央近日疊接特派駐滬高等密探員先後報告略謂江蘇上海及某某兩省有多數士民秘密聯合擬共同上書中央爲某項大事之請願請中央速即電飭各該省長官嚴查解散以免搖惑云云所謂某大事者不知究爲何事然旣曰請願則非有若何違法之行動可知而亦必勞長官之嚴查解散果何爲耶惟事之有無吾人殊無所聞今且以質諸蘇滬人士 
[文官考試有延期說]  
　　自帝制問題發生之後政府次第頒行各項考試章程及施行細則原爲一種登賢進士以安頓一部分人心之計近日雲南軍事着着進取西南半壁不遑寗處如貴州四川湖南等省皆爲戰爭區域人民苦受兵災莫堪言狀而各省疆吏亦曾有請緩考試之舉者茲聞某政客又向政府建議略云時値國家多事干戈未息各省士人萬難來京應試即有少數熱心奔走長安者亦不能於風聲鶴唳之際鎭定其心思預料總不齊全若徒藉考試榮典粉飾太平殊失政府開誠布公旁求俊又之本旨矧官塲歷來奉行試驗百弊叢生應試者或僥倖取入未必見諸實用與其考而不用不如仿照帝政辦法明令一律延期舉行較爲妥善例如法官者試全　司法機關共有幾處錄取後不過設立講習研究等所以覊縻之而已如高等文官考試京内外各機關此時裁員減薪尙形棘手錄取後祇得以學習三年或五年等名目以籠絡之而已徒滋擁擠毫無實益加之目前國家狀態一則財力困難每月軍費浩繁　濟一則勝負未分不如圖謀治安移緩就急　大局底定人民瘡痍稍復再爲示期舉行方臻完備云云聞此議已向政務處提出結果如何不得而知 
[鄂中之軍事消息]  
　　近日川中戰事殊鮮確信惟湖南因此軍六師師長馬繼增之死影響於戰事甚大傳言該師在湘之行動已着着失敗竇慶已被革軍佔領常德勢亦岌岌現由鄂往湘之援軍日有上駛者安徽倪將軍所派安武軍步三營砲一營昨已過此馳往岳州而洪江芷江等地郵局已停寄包裹 
　　鄂省前因有退伍兵卒及苦力貧民擅着軍服假冒磕詐之事業飭由警察廳署憲兵隊嚴加查禁遇有冒穿軍服者肢攔街剥脫或帶案懲辦刻當道又以各工廠工匠藝徒人等仍多有穿軍服或形似軍衣之短裝者稽查頗費周折昨特飭令各工廠管理人責令工匠人等一體改着便服又漢口地方除劉家廟及鎭守使署有駐軍營房外其餘兵士多係借住各街巷會館公所廟宇近自滇事發生後杜鎭守使深慮黨人運動漢上駐軍難以稽查取締特籌的欵招工將前漢防營舊址重行修造大營一座屯　軍隊以便約朿現正日夜趕造不日則可觀成 
　　武漢民食向孫仰給湘省今湘中因戰事擾攘鄉民皆囤榖不售留以自保不能大批輸出聞已由湘巡按飭長沙岳州二關監督於本月一日起禁米出口武漢米糧來源今後惟恃本省各縣故米價刻已驟漲矣 
[續誌鄂官民之恐慌]  
　　鄂省官民因時局危險謠言四起皆呈一種恐怖現象連日　嚴禁　箱攔出城而不敢居此險地之闊官富紳仍將衣物打包携出惟不能扛抬耳聞巡按道廳各署中人員亦多有將衣箱濳移出署甚有並鋪蓋被褥取出不在署歇宿者珠屬不成事體昨江漢道尹范守佑查悉該署有某科員亦挈被出署勃然大怒立飭該科長轉諭其不必來署矣外間傳言所以如此恐慌之故係因聞官錢局有將大宗錢票銀元運往漢口租界寄存事乃大起驚疑其實原因尙不僅祇此要之上行下效决非無故自擾也現在出防各縣之北軍第二師部隊與原來留守省防之各軍已紛紛互調武漢警廳又一律淸查户口取締旅館至爲嚴緊聞所有遷徙之公館富户因傢具不能搬動咸將廉價售與舊貨舖故旬日來省垣閱馬廠荒貨業總匯生意大爲發展標賣之木器傢具一切用品堆積如山業此省皆獲大利 
　　此次人民恐慌紛紛遷徒雖經各官署示禁飭城門上守兵勸阻仍鮮效果昨王將軍特再出嚴切韻示聲明不遵嚴究第軍政兩界人員違諭送眷他往者現尙未絶業經兩署查明撤去差使已有數人至省垣紳商奉武昌知事飭知組織保安會事昨已在南樓積善堂集會到者有三百餘人警務處亦派警到塲監視聞會議之結果决定組一總會十八分會公推胡衢農姚傅岩爲總會正副會長其經費即以原抽自治經費之肉捐充之開辦費則借各善堂存欵濟急現已詳禀軍巡各署立案不日開辦又官票擁滯金融恐慌事亦經武昌總商會開大會籌議以維持之策端在多鑄銅元目前銅價奇昻旣難趕急鼓鑄又無力認此虧耗爰擬仿辛亥成例由官錢局會同商會發行一百文及二百文小錢票以濟市面此議已經全體通過由會備文詳請兩署核辦又聞造幣廠因鑄造銅元折閱太巨燬鎔制錢亦不合用現已派人四處收買廢紫銅並向各典當收買滿當銅貨以爲鑄幣資料 
　　漢口各叚保安會所組商團警察頗能維持地方補助軍警之不逮乃每遭各區署官警嫉視前以風鶴不靖其未組商警之保安會已一律組設全鎭之治安倚賴甚重詎近警察廳長周亞芬未知何故有限制商警之議擬飭裁汰數團刻各國團聯合會會長楊貞生等特召集各團代表會長妥籌維持之策矣 
　　武昌總商會團體渙散易歲以來尙未集會一次茲該會總理殷友于因奉當道諭飭解釋謠疑且以該會應遵章改組乃於三月一日開全體大會議各帮議董到者有七十餘人爲該會近年未有之盛會當中殷極力解說謠言勸各董轉告各商勿自驚擾其未開市者勿得意存觀望致礙生業至該會改組問題亦經决定以三月半前爲籌備期三月底前爲投票選舉期並議定今後每日須派議董兩人輪流在會辦理改選事宜 
[南京快信]  
　　軍署昨接統率處通電略云前次曾令各該省將所部挑選精壯聽候調遣編征滇第二軍迄今兩旬未蒙呈報用特分别嚴催所有各該省撥調之軍隊預備編入征滇第二軍者究屬何師何旅官長姓名兵士若干望速摘要電復以便通盤籌畫事關軍政萬勿片延云云 
　　聞倪嗣冲前日（四日）已由蚌埠乘車入京 
　　中央因軍費缺乏昨電官產處迅將已經估價之各項官產減成出售以濟急需聞蘇省官產如能脫售淸淨尙可得七百餘萬云 
　　省農會擬將前勸業會内公園改作苗圃昨特呈請齊使核示 
　　江寗商會因商會法施　細則業已修正頒布自應依法進行故由該會總理蘇錫岱定日内開會選舉議董聞已函告各業預備届期來會投票 
　　蘇常鎭守使殷鴻壽水警第二廳長趙會鵬來省會商要事並賀齊使壽辰昨已公畢返蘇 
　　淮安巨匪陳美日前被第五混成旅拿獲軍署昨電劉鎭守使訊實准即就地正法 
　　省警廳楊督察長緝獲皖省全椒縣盜匪張維珂陶長慶二名　使以　於捕務咨請内部給予奬勵 
　　京漢鐵路局員張鴻藻編輯全國鐵路地圖内部咨請齊使飭屬推行 
　　使署諮議廳長王莘林内務科長程學恂均奉令授中大夫警政各機關人員昨晨到署道賀 
　　憲兵司令陳調元前日因公赴錫昨已回省 
[孤山梅訊（靜眼通信）]  
　　孤山之梅方志著稱林處士曾引爲伉儷其聲價可知本年寒季大雪瀰漫西子湖頭無論山川草木均被縞素一若弔戰禍之紛紛而故作是裝飾者當此時也巖枯水盡萬木無華衝寒之梅似宜乘機大放一慰孤山之寂寞而抑知不然 
　　舊曆正月中春雨連綿探梅者因而却步而孤山之梅遂以孤芳自賞爲嫌閟其英華鬱而不發其亦受時勢之反響乎有鄧尉山人者脫京洛之紅塵携眷來杭居孤山之北新新旅館内月餘日探梅訊竟失所望而去 
　　梅訊中有學界團體聚讌於孤山者則中等校長會借西泠印社作會場也於休假之期内集同儕而歡聚良辰美宜如何鼓舞精神一開襟抱忽有一事敗興則中等學校運動會各校長與省敎育會籌議多次忽被滇事而阻滯是也雖是日官廳致省敎會文以五月中舉行籌備不及爲言而旁觀者已如見之矣所奇者杭滬各報近日尙有經會長禀請通飭開運動會消息不知自何處得來也 
　　壺春樓向營飲食之業地據形勢產經入官前日經官產處標賣定價只在四千以上顯官楊某投至六千餘金尙不及格而爲投八千金之姬某所得聞姬某實受猶太富豪哈同之命擬在彼開倉聖學校者繳價甫淸而築塘插籬塡土種樹相繼而興遊湖者懼白堤望湖之景爲之障蔽擬除壺春樓基地任令建築外其徐烈士墓前一帶聽其種樹布景惟求不築垣牆然警察局及工程局已因其佔及公地軼出原有範圍飭令停工候勘矣以外國人之貲財爲敎育吾國人之用在勢應共歡迎而因佔地事故忽而輟工亦可惜也 
　　壺春樓之屋旣將拆除而營業機關因之遷移近有遷入平湖秋月消息哈同旣崇拜倉塞乃出貲修吳山之倉聖祠丹靑土木煥然一新其西北即面西湖孤山一帶隱然在望不日將竣工矣 
　　去年官家撥欵修理表忠觀三潭印月平湖秋月等均已竣工遠望之亦較前淸潔然多仍舊貫毫無改作費錢亮無多也 
　　葛嶺之初陽臺及路亭頭門修葺獨佳聞出諸上海商人孫某祠前且有洋房其地居全湖之最勝處冬燠而夏凉蓋北背面南面湖也以視官家所修諸處倜乎遠矣 
　　南屏山重建兩浙節孝祠由奉化孫玉仙君集貲興建頃已開始六月内可竣工也凡各縣 
 
 
 

Page 7

 
 
之守節婦女均可入祠聞贊助者頗多 
　　人方高譚政治之紛爭忙碌於黔滇之戰事熱心者日日留意於各省時局之消息而我乃述此孤芳自賞之梅得毋爲閱者所笑乎雖然熱鬧中之淸凉散亦不可無也 
[山東之軍費]  
　　陸軍第五師及補充旅之餉糧舊年度核定爲一百六十一萬八千四百三十元本歲經軍署呈請將該師薪餉仍以一百八十一萬八千餘元定爲額數另請增服裝歲修雜費二十八萬元奉批第五師薪餉服裝雜支等項共准年支一百九十三萬元 
　　東省防營經費三年度核定一百二十萬元四年下半年由統率處覆核前右後沂新五路年支百萬元左路年支二十六萬元兗烟曹三鎭守使署年支六萬元又因防務重要准加支四十萬元共一百八十萬元本年度復經部核除將兗烟曹三鎭守使經費剔出另列外餘照四年下半年開支 
地方通信 
[蘇州]  
　　發見金人頭之傳聞朱鏡淸在前清蘇州臬台任時嚴衙前原有住房一所自朱謝世以來其子祥甫不能克紹箕裘連年將所遺之產陸續出售嚴衙前之住屋現亦賣與平江路混堂弄顧姓現經顧姓入宅居住屋内從事修葺並在後天井喚工開井以濬水道詎知兩工人掘至一丈數尺之下發見爛棺柩一具木質已爛而棺中竟有赤金人頭二個據値價約在十餘萬元兩工人不敢私藏當即送交顧姓說明提出一成爲酬顧則始允終賴兩工人見索不遂昨特邀請同業多人與顧評論現尙未解決此事是否確實尙不可知然而風聲所播已遍傳各處矣 
　　王局長愼重軍裝獅子口軍械局局長王錦文前因無錫有刧奪軍械情事故於蘇州方面之槍枝子彈留意保管迭次飭令葑橋十里亭城内北寺塔後兩火藥庫愼重看守以免意外復請禁衛軍加派目兵保護連日並親赴兩局查驗存儲庫内之各子彈槍械且將槍機一律卸下收歸獅子本局庫内封存昨已將愼密情形報告省局長矣 
　　無錫憲兵調移分隊蘇州憲兵營長王韶楨以無錫南門外一帶地處荒僻所部十一連派防之分隊又兵力單薄近雖黨人已獲嚴懲而蠢動之勢實所難保特令連長王賓杰將原在南門外南禪寺之該分隊即日調遷至南水仙廟與蘇軍步兵第一營之分遣所合駐一處平時分任職務遇事互相協助刻已將遵飭遷移情形報告上官矣 
　　官產訴訟不歸法庭範圍省中淸理官產處處長曾　以各屬淸理官有產業每遇混佔糾葛情事交由司法機關辦公手續殊覺困難日昨接中央財政部飭開嗣後查追官產事宜應歸行政官廳執行毋庸交由法庭核辦故曾處長已轉飭吳縣無錫各屬淸理官產處辦事員遵照辦理矣 
　　高等審判廳長回蘇江蘇高等審判廳長蔡谷靑日前因有要公赴寗謁見齊巡按使商辦司法事務並參考兩京模範監獄内容以便將蘇州模範監獄改良現已事竣於昨晚乘車返蘇矣 
　　訊究私奔之女子吳縣屬　墅關警察分所日前拘獲形跡可欵之女子李福根一口移解來縣昨經周慶高承審員提訊　供上年由母親作主賣與閶門内倉橋浜郎念春家得身價洋一百六十元嗣在閶門外大馬路楊樹里么二妓院爲娼因不堪凌虐是以出奔前日在穿珠巷口獨自喚東吳公司籐轎言明洋一元六角檯至滸關探親不料被拘移縣至身畔所帶之洋係上年母親於身價給二十餘元並無偷盜情事等語周承審員判將李福根押發女看守所候調查確實再行發落籐轎夫陳松壽江北阿二因營業關係無干取保釋放惟郎念春有虐待情事候補提到案質訊 
[鎭江]  
　　游擊統領過鎭江北淸淮一帶各防軍行將遣調征滇馮將軍以際此防務吃緊之時恐有土匪乘機滋擾昨特電調淮揚游擊統領馬玉仁到寗面授機宜聞馬統領業於五號由浦乘小輪過鎭當即換乘火車赴省 
　　又一擄人勒贖案鎭江對岸八港口王姓家於昨晚被匪多人入室將王姓之子阿祥擄去勒以巨欵取贖嗣因其籌措爲難一時不易交割竟被匪將阿祥擄拔遠行無從尋覔現已禀縣請緝矣 
　　烟酒牌稅之調查丹徒縣章知事以近來兼售烟酒之舖時有不納捐稅不領牌照私行售賣之事昨特飭烟酒牌照稅王委員馳赴城鄕各處會同就地警察分别抽查以重稅務 
[無錫]  
　　考試私塾敎師無錫縣署籌備考試塾師種種手續已誌本報茲悉本月五日在連元街縣立第一高等小學校内舉行考試報名者三百八十四人到考者僅三百十一人是日上午八時王知事偕同各職員蒞校即由王知事親自命題國文（一）敎然後知困義（二）韓文公師說書後（三）論私塾與學校之得失三題在作一題即爲完卷午後考試算學與考之塾師人數驟減三分之一場内秩序尙整肅門禁亦嚴聞不日即可出榜也 
[杭州]  
　　菜市大火記昨（五號）夜十時許杭城菜市橋直街頭髮巷忽報火警一時風助火威延燒六十餘户計共一百十五家就中惟聚源昌顏料店賴四面圍牆得以倖免焚燒地段計朿首至蕭王弄口止北首至柏子巷口止南至一元布店止西至久昌南貨棧止聞損失不下二十餘萬金自火起至火熄約二小時頭髮巷口德裕線店有小孩兩名一名七歲一名五歲當時已在睡鄕其母聞得火警惶急異常未將兩孩抱出及記憶復入不料火已延燒樓梯援救乏術於是兩孩俱身葬於火窟其母痛子情深復自投於火幸經消防隊救出始得更生又洪順肉店失去十歲小孩一名迄今尙無下落起火時有某店主婦因不及逃避由樓窗跳下身受重傷未識能否免性命之憂起火緣由尙未深悉或云爲洋燈失愼至於起火之家或云德裕線店或云貼鄰之收紙店即錫箔店該兩家亦在互相推諉將來警廳傳訊當見分曉據當地父老言菜市橋一帶未遭火患已十四年此番之舉實稱浩刧惟被災各店户保有火險者十居五六雖遭焚燬尙不至不可收拾 
[武昌]  
　　羅家墩全村被搶之駭聞望山門外白沙洲上丁公廟一帶江岸爲湖南木業十八帮泊排攤基容納工徒三千餘名份子雜複匪徒混跡其間刧殺鉅禍時有所見茲聞陰曆正月二十四日有最悍工人王某朱某手持尖斧前往砍伐墩後古樹有吳光祿之母吳楊氏出爲阻止該工人竟將該氏毆倒於地而全莊男子均在隴畔無人解救適附近有楊家河米商六人由城歸家經過該村代鳴不平將兩工人毆打朱某頭部微傷王即馳報衆工比晚集合百餘人持排鈎刀棍前往將朱抬入吳宅勒令賠償藥資數百金並綑拷其婦女聲勢汹汹復有大批工徒跟蹤而至約有四五百名先將吳宅抄搶一空維時全村男女或逃遁或閉門該工人乃將全村四面包圍按户劈門而入肆行掠搶迨次晨將各家細軟衣物及首飾錢票搜括凈盡復以羅筐蔴袋盛載黃荳小麥包穀等五百餘石肩挑背負而去各户所養牛十餘頭猪三十餘口鷄四百餘隻均被剝殺煑食眞所謂鷄犬不留也二十七晚搶挑尙未告罄有數十人盤踞搜尋（計兩夜一日之久）是夜駐防造紙廠北軍聞信即往巡哨果有搶匪盤踞乃會隊密往包圍立將未去者十三名拿獲該隊乃以電話急報上官一面分隊追緝廿九日武昌吳知事地方廳李檢察官前往會勘被搶者共十二家以吳失贓爲尤多各户門框板壁桌椅等物皆被拆毁燒盡 
[雜評一]  
梅訊（默） 
　　梅之品格孤芳自賞不與流俗競榮者也故當凡卉欣欣向榮時梅則避之惟恐不深迨夫隆冬之際風雨飄搖雪霜交迫凡百草木凋零殆盡而梅於是衝寒出焉一若表示其足以擔當此嚴威肅殺之世運而勝任愉快者此梅之所以足貴也今嚴寒之氣候將過矣以其時考之則可矣而梅猶鬱而不發似尙徘徊有待焉者何耶不轉瞬間春風一至則凡卉又將欣欣向榮而梅之時機不已失耶 
　　夫鄧蔚之梅孤山之梅江浙兩省著名之梅也奈何使探梅之客廢然而返耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[業廣公司之營業]  
　　　業廣公司每年收房租有七十餘萬兩之多本埠居民賃居其屋者計有數十萬人茲特訪其去歲營業狀况記其梗槪以爲賃屋者告 
　　公司爲英商所設創於一千八百八十八年迄今已二十八年專營地產貿易資本總額收足三百九十萬兩負債總額四百餘萬兩去年年底結賬地產估價八百三十一萬一千四百八十七兩有零人欠地產押欵二百十一萬八千一百四十三兩有零全年共收房租七十一萬零九百七十八兩有零盈餘五十六萬五千五百十六兩有零分派利息一分二釐加紅二釐每股票面五十兩共得七兩提出修理費五萬六千八百六十七兩撥存未派餘利賬十五萬兩歸入下届盈虧賬四萬六千六百四十九兩總計公積現有一百五十二萬三千零五十四兩未派餘利賬現有二十萬兩 
[約翰大學之醫學校]  
　　本埠三大醫學校爲約翰哈佛與同濟約翰哈佛爲美人所經營而同濟則德人所辦三校以約翰之資格爲最老已造就之人材亦最衆如兪　賓刁信德顏福慶蕭智吉譚以禮輩皆約翰醫學校之畢業生也 
　　約翰醫學校之發軔遙在一各八百八十一年時美國文醫生爲虹口同仁醫院主任醫士特組醫學班於院中至一千八百九十六年聖約翰大學設醫學專科延文醫生爲校長習醫者四年畢業給文憑然無學位一九零六年聖約翰大學在美京註册得與美境諸大學受平等之待遇乃改醫科爲五年畢業者給醫學傅士學位先是美國費城本薛文義大學於一九零一年在廣州設本薛文義醫學校麥克拉亘爲校長成績甚優美至一九一四年約翰醫學校與本薛文義醫學校議合併本薛文義醫學校之敎員學生均自粤來滬而校名遂改定爲本薛文義醫學校即聖約翰大學之醫科 
　　醫學校之校舍現半在梵王渡半在虹口初級學生在梵王渡受課高級學生在虹口受課其實習之地即虹口之同仁醫院敎職員十七人美人居其十三華人居其四校長麥克拉亘美國本薛文義大學之醫學博士華人職位最高者刁信德聖約翰大學之醫學博士而本薛文義大學之公衆衛生學博士其餘三華敎員爲古恩康高恩養吳慶元皆聖約翰大學之醫學博士也 
[請放鹼燐養之海關覆函]  
　　海關施監督致上海總商會函云敬啓者中英藥房請驗放鹼燐養一事前准貴會取具該藥房　　備函擔保當經致關商請通融征放並　　　　　長安稅務司函稱前奉轉行稅務處飭文　　　　　　　取結出售禁運藥品僅爲外國醫生曁外國藥舖之特别辦法中國醫生藥舖並無一言提及何敢擅奪非得請由政府核示不可並謂近來外國藥房有請運莫啡鴉進口提存關　俟中國各醫生各藥房需用時分次請領業予拒絶中英藥房之鹼燐養如果通融照准其餘各藥房勢必紛紛援以爲請莫可批駁應仍不准方爲正辦等語茲將原函錄送台閱此事稅務司未允通融征放之故實以外國藥房請運批駁在前勢難准此拒彼實有見地案關禁品自應仍由各藥房速呈中央政府核辦以重約禁而便遵守即祈查照飭遵爲荷 
　　附安稅務司致關監督函逕啓者一月三十一日接准來函以中英藥房定購鹼燐養十四兩進口被擱關棧茲由總商會送中英藥房切結一紙備函擔保商請驗放似可暫時通融征放除函復外函請查照辦理見復等因本稅務司卷查淸光緒三十四年十一月間曾經奉有總稅務司通札轉奉稅務處札行飭禁販運莫啡鴉及刺莫啡鴉藥針等項案内附有處札原文叙明外務部照會各國大臣定自西曆一千九百零九年正月一號起所有莫啡鴉及刺莫啡鴉之藥針槪行禁止運進中國各口云云此足以見無論華洋各商槪在禁運之列又云其爲醫藥所必需者另照以下所擬辦法辦理凡有外國醫生欲運莫啡鴉進口應在本國領事署具立切結聲明實爲自用或爲某醫院專用凡有外國藥舖欲運莫啡鴉亦在本國領事署其立切結聲明非有外國醫生藥單不得出售即有藥單亦僅以些須小數出售該領事署將切結並運進確數知照中國海關俟海關發出專單方准將貨起岸倘查有不遵照所具切結者以後即永不准其再運等語以上原文所叙僅爲醫生曁外國藥舖之特别辦法而於中國醫生中國藥舖並無一言提及何敢擅奪鄙意非得請由中央政府核示不可近來本埠外國藥房曾有擬運莫啡鴉進口請先提存關棧俟至中國各醫生以及各藥房並醫院等陸續需用之時分次請領本稅務司以前章具在即予拒絶今該華商中英藥房請予征放之前項鹼燐養十四兩如果暫爲通融照准則其餘各藥房勢必紛紛援以爲請莫可批駁是故應仍不准所請方爲正辦茲准前因合行函復即祈貴監督查照核辦爲荷 
[湘省紅十字分會成立]  
　　本埠紅十字會近接湘省常德紳士來電以該地戰事日緊請趕組臨時紅十字分會并公推前内閣總理熊希齡君爲理事長入會者極形踴躍已集有會員千餘人云云昨經該會復電認可矣 
[西南戰事聲中之防務種種]  
　　江西將軍李純近因西南戰事迭起防務緊要因特擬訂長江上下游水陸聯防辦法咨陳統率辦事處呈奉核准分行各省軍巡二署各區域駐在長官一體查照聞其辦法縷分十四條以毋分水陸疆域一體聯絡互防爲要旨云 
　　松滬護軍使署近據探報謂肇和案内在逃未獲之黨人黃步洲現復經黨魁委爲蘇浙聯軍總司令又圖起事等語聞楊護軍使以此等謠傳殊難憑信惟因在逃人犯未便任其自由當即分飭所屬一體查拿矣 
　　松滬楊護軍使以製造局浦面防務緊要特責成水上警察二廳一專署第三分署派撥師船來滬保護現該分署長王壽良已督率師船十艘來滬以四艘停泊浦江上流之望道港口又以四艘派駐下流之西砲台浦灘一艘駐泊日喗港口一艘泊楊思港口另雇舢板划船八艘自入晚至天明通宵在製造局浦面往來梭巡并令各項商民船隻停止夜行自下午六點起至黎明六點止不得駛入該處水面防線以内以昭嚴密並聞王分署長已將該署辦公處由閔行遷移來滬以便就近節制 
　　淞滬警察廳徐廳長以滬杭車站沿鐵路係在軍廠防禦線之内茲値戒嚴時際巡邏亟宜周密該處爲二區警署分駐所管轄區域是以飭高昌廟警區宋巡官於巡士站崗落差之後每夜率警持鎗馳往沿路線一帶妥愼巡邏以冀防範周密昨已由宋巡官遵照辦理矣 
[偵探拘獲唐繼星]  
　　道尹公署偵探昨在閘北四區一分所境内拿獲廣東人唐繼星一名謂係黨人當解閘北司法科轉解淞滬警廳訊核 
[新普育堂留養婦女從火圖逃]  
　　大南門外新普育堂留養之婦女均由滬上司法機關函送或已經判决由堂擇配或留候家屬認領者爲數頗多前晚有留養之女子數人同謀在柴間内縱火以便乘機逃逸一時火即冒穿屋頂經該堂立報救火聯合會鳴鐘告警即由近處各洋龍馳往救熄僅焚去披屋一褖餘未殃及事後調查在堂留寄之婦女共被逃去六口當報警廳轉知各區署所留心查緝是晚八時許董家渡祥發小客棧内有操浦東口音之女子挈領同伴二人進棧投宿自言姐妹三人係由普育堂灶間火警出外不及返堂等語該棧主見其形跡可疑立報一分駐所由安巡官到棧查詢三婦女其一稱姓王名桂林尙有崇明及嘉興口音者兩人名王利珍王士女年均在二十左右旋因各人言語不符即行帶所暫留昨晨知照該堂董派司事前往認明一係龔阿寶浦東人年二十歲一係顧則英崇明人年十六歲一係江阿三嘉興人年二十三歲均由地方檢察廳發堂留養者宋警佐當即向詰起意縱火之人據云由顧女等所爲遂飭一併移送警廳司法科訊核一面再查緝在逃之三女孩歸案辦理 
[研鞫墳山路刧業案盜匪]  
　　盜匪孟瑞友於舊曆去年十二月十四夜糾黨持械搶刧公共租界墳出路永昶祥烟紙店内大小洋銅元共三十餘元逃逸因被該店學徒尾追喊捕復開鎗圖擊老閘捕房二百二十七號西捕及一千零八十四號華捕未中流彈擊傷法捕房探夥王明甫旋經英法捕房中西探捕協獲解奉公共公廨訊供收押在案前日午後由廨復訊先由中西探捕上堂禀明前情繼　該店學徒馮福元投訴是晚我在樓上聞知盜刧當即下樓見兩盜各執手鎗一盜在門外望風二盜跳入店堂搜刦銀洋而逸我即尾後喊捕追至長浜路被告向我開鎗幸未擊中遂往法租界飛逃我復窮追至菜市街衖内經法捕房西捕帮同攔獲揑住被告右手彼將所搶銅元擲於地下得以拿解案下等語訊之孟瑞友俯首無詞兪代襄讞核供商之英領卓君以此案發生地點雖在公共租界惟因流彈擊傷法捕房探夥會判孟押候函送法公堂訊供後仍送回本廨過堂再行解送護軍使署按例懲辦英領卓君又以該學徒年輕膽壯奮勇追盜深堪嘉尙諭挨會商給奬以昭激勸 
[阜𡩋縣著匪判决引渡]  
　　著匪戴如忠（即伏誅巨匪戴如山之胞弟）因在阜寗原籍先後糾黨持械夥刦小毛莊西唐家宅等處各居户衣飾巨贓並開鎗拒捕擊斃是處商團團長陳如尹事主邱定江邱國順邱唐氏等多命分贓逃匿滬北公共租界化名高荃國復糾黨搶刦被總巡捕房華探目李星福與二十七號西探目彭山將戴匪緝獲連同案證苗以忠解奉公共公廨經中西官訊判苗以忠先行摘釋候示戴匪押候詳請滬海道尹轉飭阜寗縣知事傳各事主到堂質證在案昨日公廨王襄讞會同美領郭君升座樓上正式刑庭復訊先由中西探目上堂禀明前情並稱現各事主與案證均已到案惟阜寗警探未到等語繼由陳百鳴投訴年五十八歲向在皖省水利局辦事與戴如忠兄弟相識戴匪曾在阜寗迭次糾衆搶刧燒燬民房堂弟陳如尹被戴等擊斃請爲伸雪又據邱金發投訴與戴匪自幼相識前年冬問目覩戴匪率衆搶刧開鎗擊斃堂兄邱定江等數人云云並據見證苗以忠供稱在卡德路六百二十一號門牌開設飯店與戴如忠戴如山兄弟相識並知戴氏弟兄行爲不正是以到堂作證訊之戴如忠供稱苗以忠係屬同鄕至陳邱兩見證從未見過惟前年七月間到過阜寗一向在上海拉黃包車度日此事實遭誣陷求察中西官以供證確鑿自應引渡會判戴如忠押候函致阜寗縣知事派警來滬迎提歸案訊辦 
[盜匪圖刦未成]  
　　前晚八時許美租界北浙江路和康里一衖第二家二百四十六號門牌羅坤祥家有盜匪兩人敲門入内袖出手鎗恐嚇圖刦羅姓傭婦見勢不佳奔至里口大聲喊捕經巡街中西各捕聞聲各鳴警笛相應會捕該處與滙四捕房近在咫尺捕頭聞警立飭通班中西探捕携帶手鎗馳往兜拿該盜等聞警笛亂鳴即從後門逃竄各探捕見里不通達均在里口守候許久不見逃出共同入里搜查始悉盜匪已從羅姓後門逃逸即據情回禀捕頭諭着留心偵緝 
[關於地方欵項之飭文]  
　　江蘇齊巡按使昨飭上海縣知事文云准財政部通電略謂去年度預算核定出入欵項其時國家地方名目尙未奉令取銷各省地方欵項經部覆核即以地方收入之數爲地方支出之限通行在案及辦理四年下半年槪算各省開報地方　項多未完備當經本部將京外各機關册報國家出入欵項根　年度預算核定数目考核分别開具淸單陳請政府核定並聲　地方欵項另案核辦嗣因京外各機關趕辦本年度預算刻期報部所有四年下半年地方欵項各省各特别區域迄今尙未報　查考核地方欵項其大要在出入相較不使逾越毋以國家之　補地方之虧自應明示標準俾有遵循擬嗣後地方欵項即由　省各特别區域量入爲出自行支配毋庸另行核辦以定範圍而省繁瀆仍將各欵項支配實數報部查核等因除分行外仰即　照一體遵辦 
[道試報名之展限]  
　　上海縣公署昨發通告云本三月三日奉江蘇巡按使公署快郵代電開學續試驗之道試蘇省前定三月十五日起至月底止爲報名限期四月内舉行考試曾經電陳政事堂一面通行嗣　限期甚迫將條例及施行細則應行注意各項一切辦法釐定四欵通飭出示在案茲准政事堂來電所定辦法與前飭各節不無異同應候另文飭遵惟手續旣費周折前定限期未免過促自應展緩改於四月二十日起至五月五日止爲赴道報名限期五月二十日舉行考試以重大典除電堂外仰即遵照出示通告俾衆周知毋延切切東印等因到縣奉此查此案學績試驗道試前奉飭發釐定條欵一切辦法正在刷印告示通飭間接奉前因合亟示諭通知爲此示仰闔邑紳民人等一體遵照毋違特 
[内地電燈公司之整頓]  
　　南市内地電燈公司所裝置之電燈近因燈光不甚通明人咸嘖有煩言公司總理迭據各用户函詢後查得因燈額已滿而裝接之燈線太細電力不逹所致刻已向某洋行訂購紫銅質粗線數千磅定於日内大加更換以冀整頓 
[綢緞業改良後之發達]  
　　杭州鐵機改良綢自振新創辦以來繼起者爲日新九成緯成文緯等廠已有二十餘家今正又組織數家在滬上英租界均設有總發行所日來銷於香港新加坡等埠之僑商者日多是以該業各出心裁研究花色如（樂園遊）（金鳳羣）（角鞠草）（喜蛙珍）（寸蘭菊）（玉蓉仙）等時花雲霞缎均係新出者惟現貨均已售罄故各客帮紛紛向各廠預定 
[本廠布集議加價]  
　　常熟華昌愛工社中興昭勤等廠本廠布自新正以來所出之絲光布色格布白格布銷於東三省者日見發達惟染料與四十二支雙股線價格飛漲雖各布已每疋漲銀三錢至五錢然尙不敷成本前日又經華昌等十五家同行在培綸堂開會集議略謂本會同人因鑑於廠布染料進價步昻曾於新正初邀集會議將各種布盤量予酌加原擬一二月間各物料行情不致過於漲落詎料多事之秋商情易變顏料線價竟節節飛漲現與前定布盤時已相差甚遠本會同人爲顧全成本起見再行議定各種布盤如右白條布每疋銀一兩九錢五分白格二兩半色格二兩一錢七分半色平格起碼二兩三錢花格照申五分普通絲光起碼三兩二錢嗣後宜加宜降隨時再議云云散會時已傍晚矣 
[靑年會聖經學堂消息]  
　　靑年會聖經學堂現已有學生二百餘人中西文共分二十四班已於昨日正式開課尙有餘額可補學費分文不取欲知詳細章程逕向該會取閱可也 
[英文夜社推廣學額]  
　　本埠派克路富華里振新小學校附設之英文夜社係徐望先所創辦迄今已及五載今歲延請朱稼甫擔任敎務將學科重行配置聞於本月内推廣學額云 
[商業函授學校之遷移]  
　　上海愛而近路均益里中國商業函授學校近又添設英文專科發行商業週報並附設商業傳習所因該處校舍狹隘已於前日遷至英大馬路第五百七十五號洋房内續訂新章招生矣 
[查獲藏匿行李内之拐孩]  
　　揚州人步友甘偕其妻步瞿氏住居本埠小東門内劉家弄十四號門牌内向爲小工度日有子阿福現年七歲忽於去冬十一月二十二日被匪拐失當時步四處找尋毫無蹤迹茲悉該孩實被著名廣東拐婦王陳氏所誘匿至昨晨始帶該孩搭乘太古洋行頴州輪船擬赴香港廣東等處販賣時適救濟會偵探虞占順協同水巡捕房偵探何阿春等上輪調查見該拐婦之行李甚高向詰其中有何物件據稱舖蓋外别無他物該探等以其將有可　即令打開觀看詎内藏一孩即阿福也該探以其拐帶屬實遂雇車將該孩並該拐婦一併拘送地方檢察廳迨車過小東門劉家弄口阿福在車中大呼我家到矣我家到矣堅欲回家一見父母該探等明知有異即命停車向附近一帶調查時步友甘夫婦聞信趕來一見其子大爲喜悅該探等當令步夫婦同赴地方廳具禀伸訴一面將王陳氏禀解到案昨日午後經檢察官提案預審後判阿福交步夫婦領回完聚王陳氏誘拐小孩證據已確判令押候再訊擬辦 
[旣佔其妻又思奪其子]  
　　住居西門内翁家弄之崇明人沈士元向以收取字紙過活其妻潘氏於民國三年間被林開淸拐去姦佔沈因找尋無着業已置之度外惟該氏生有一孩小名毛囝今已五歲向隨乃父度日詎料林於昨日竟潛至沈處將毛囝抱去適爲鄰人杜漢文撞見立將林連孩扭住告知沈報告巡警將林拘送警所略訊情由將林連同原告父子並證人杜漢文一併函送地方檢察廳訊究 
[地保匿孩之敗露]  
　　二十七保十一圖現年地保談祥生（即老江湖長生）刻與其妾老三在英租界開設野鷄妓院近因誘拐某姓之十歲女孩藏於家内被該孩家屬偵知禀控淞滬警　前日經顏司法科長派探往　詎談已知風避匿惟將女孩解案候訊 
[查獲汕頭請緝拿之拐匪]  
　　法捕房前日接到汕頭電報謂有鮑杏生拐帶謝氏來申請爲緝拿等情石總巡立飭包探韓邦達前往查緝昨在法大馬路名利棧十九號房内將鮑杏生謝氏拘獲解入捕房管押石君即發回電催原告來案質訊核辦 
[追究逃妾]  
　　新北門外達生南貨店執事湖州人沈元楷於去冬由南市同盛雜貨店夥張九九與銀匠潘仁貴介紹價買南馬頭海門婦人顧王氏之女侯珠爲妾當時交價洋二百四十元並費媒金三十餘元已於去年陰曆十一月間過門詎料該妾遽於今正十九日私逃無蹤沈即邀張潘向氏交涉氏稱係被沈虐待所致昨日張潘二人將氏扭控一分駐所請追經巡官訊問顧王氏推托不知遂飭移送警廳司法科訊究 
[阿母尋獲逃女]  
　　泗涇人徐煥文向在吳淞爲洋貨店生理前年憑媒娶靑浦人金福康之妹金氏（名金小寳）爲室成婚後相安無事嗣該氏暗與自稱在某律師處爲書記之陳永生姘識於去年五月初九日托故歸寗濳行逃匿徐見妻走失即責令金福康並妻母金楊氏等交出去年歲底金母子將小寳尋獲領回行至半途被陳糾黨追來扭去前日復經金母子探悉陳將小寳藏匿於閘北天寳里第九弄第三家中即往尋獲詎陳又出阻撓金遂鳴警將陳連同小寳拘送警廳司法科訊供一過因案涉刑事於昨備文飭警將陳並小寳及金福康母子一併解送地方廳經檢察官預審後判陳等收押金母子退去候傳徐煥文到案再訊 
[江北人尋見髮妻]  
　　江北人孫立美之妻徐氏前年因家貧來滬帮傭被其母舅王炯生串同徐叔興周殿榮等價賣與住居烏鎭路之凌叙寳爲妻得洋六十元前日孫來滬尋見徐氏扭探四區警署經姜警正派探將周妻王氏逮案押候究辦 
[引誘幼女之控案]  
　　住居北蘇州路愼裕里之王玉泉偕證張松林於前日投滙四捕房控無賴馬老三引誘伊之十三歲女兒根寳至漢口路三百三十一號門牌迎賓旅館内同宿請爲提究等情捕頭准飭包探鍾星南將知情之胡福章拘獲昨解公共公廨請究先由中西包探投訴前情並據王女供稱於四號下午五時被馬老三與胡誘至三馬路晚膳後由馬將伊領至棧内同宿云云訊之胡福章供稱是晚在阿拉白斯脫路龍淸池浴堂内洗澡可以查問關讞員核供商之美領判胡交一百元人洋並保候補傳人證再訊 
[新民路火警即熄]  
　　新民路亞通黃包車放租帳房於前晚十二時後突然失火旋經衆鄰居帮同救熄昨日閘北偵緝隊將該公司司帳王鑑　傳案解送四區警署訊間起火情形聽候核辦 
[雇船不歸之扭控]  
　　江北船户宋寳裕彭維根均泊船於新閘河内前日宋妻唐氏扭彭至四區警署控稱日前彭向氏夫云伊友王三因欲搬家每日 
 
 
 

Page 11

 
 
出洋一元五角將船僱去氏寄住彭之小船上詎一去不回杳無音信嗣據妹夫葉光裕探悉王三彭維根借船往西鄉行刧船已被水巡隊破獲現彭在逃等語氏聞信情急萬分今在义袋角小茶館内將彭尋見向詢推諉是以扭案請究當經姜警正訊據彭供稱由王三託伊向宋雇船餘不知情云云姜君判彭押候查明核辦 
[空屋内病斃乞丐]  
　　王家宅後會館路空屋内前日有年約五旬之乞丐一名患病身死昨由地方檢察廳派員驗明飭金二圖地保報堂收殮 
[汽車撞傷女孩]  
　　前日午後有九百八十一號汽車駛經北四川路碰倒行路之十餘歲某女孩受傷甚重由九百四十三號巡捕到來將女孩車送捕房轉送同仁醫院醫治 
[攫挖耳判押四月]  
　　流氓王國成前日因在厦門路攫取周曹氏金挖耳圖逃當被鳴捕追獲昨解公共公廨經中西官訊實判王押西牢四月示儆 
[賭徒各罰五元]  
　　粤人鄧阿弟梁國芝温功記梁生記關慶王德陸生等十人前晚在河南路四百三十二號屋内聚賭被捕房查獲昨將各人一併拘解公共公廨請究經中西官訊明判各罰洋五元充公賭具銷燬 
[小茶館聚賭抽頭]  
　　在虹口東有恒路六百七十八號屋内開設小茶館之江北人楊五十子因聚賭抽頭被捕房查獲於昨將楊傳至公共公廨經中西官訊明判罰洋三元充公 
[鄉民聚賭罰洋]  
　　善鍾路捕房解鄉民徐銀壽至法公堂禀稱徐在家深夜聚賭飭探前往起獲賭具解請訊究徐供係親友义蔴雀消遣不敢抽頭聚賭求宥判罰洋五元充公如無力繳洋改押五天 
[累犯賣烟加倍判罰]  
　　小東門捕房解劉老三至法公堂禀稱劉在家中私設烟榻違禁售賣燈吸前次曾罰過二十元仍不悛改今起獲烟具五副請爲重究劉供以後决不再犯求宥聶讞員判加罰洋四十元烟具銷燬 
[竊物與收贓之懲儆]  
　　吳和尙陸桂泉張小二楊小三仔林生等因串竊瑞鎔廠銅壞皮鉛管消贓於吳阿大由探將各人一併拘押昨解公共公廨經中西官研訊明白判吳阿大罰洋五十元充公無洋改押兩月林生押候查辦吳和尙與陸張楊三人各押西牢三月示儆 
[犯竊判押兩月]  
　　張南川因竊洋東之金别針等件被控捕房於昨由探將張拘解公共公廨經中西官訊實判押西牢兩月示儆 
[式拉夫私用賬洋]  
　　日斯商飛星黄包車公司控式拉夫高寶生私用賬洋一千五百元一案前日午後公共公廨王襄讞會同該管領事升座復訊原告西人延律師到堂譯訴前情請追訊之被告延朱斯芾律師到堂代表聲請准被告交保候訊中西官核供會判被告交三千元人洋並保候補傳人證再訊 
[不認掉換抵單]  
　　朱厚生控周頌鈞將二百五十八號僞單掉換伊所抵之五十八號方單等情昨由捕房將周傳至公共公堂請究先由原告訴稱被告將伊所抵方單已轉向小沙陀居人祝妙松處抵洋由地保談士生知照始悉請爲訊究訊之被告供不承認中西官核供判周交五百元人銀並保候見證到堂於禮拜四再訊 
[不理自來火欠價]  
　　自來火公司洋人前控東江樓廣東菜館虧欠自來火價洋四十一元向收不付求請訊追後由店夥到案繳洋三十元餘欠判限三天如數繳淸在案迄今逾限不繳洋人續投請追被告抗傳不到判候改提到案訊追 
[小客棧收拾不潔]  
　　虹口元芳路一百九十七號門牌小客棧内因收拾不潔被工部局衛生處查悉於昨將該棧主劉連芳傳至公共公廨經中西官訊明判罰洋四元充公並着趕緊收拾潔淨 
[誌謝]  
　　昨承天外天見贈觀覽劵四紙謝謝 
[招請南市訪員]  
　　本館現需招請南市訪事一人以探事翔實文理淸願爲合格願承斯乏者無須托人介紹請先送訪稿三天註明住址姓氏以待函訂[  申報編輯部白]  
[氣候報告（上海徐家滙天文臺天氣測候報告）]  
　　已過者之報告三月六日浙江發生低度反旋風退往中國北部涼風在黄海轉向東南揚子流域開始降雨七日上海天陰而雨氣壓下降涼風仍以東南爲嚮七日下午四時前二十四小時内上海氣候温度至四九·六至低三八·八 
　　未來者之推測七日下午四時三十分預測反旋風仍在中國北部海濱一帶仍有冬季信風天陰而寒 
雜評二 
[今日之所謂要務（一子）]  
　　今日最通行之名詞曰鄭重機密曰禁止謠言曰注意防範此數者各省官吏竭心力以爲之者也惟密是務惟謠是問惟防是圖而於是非密非謠非防之事遂皆放棄於冥冥之中矣 
　　夫非密非謠非防之事關於國家之本務者何限而乃因是三者而犧牲之不大可慨耶况乎密終不能保其密謠終不能止其謠防終不能勝其防則於事又奚益耶 
來函 
[滬北棲流公所來函]  
　　敬啓者茲有章宸蔭善士助到上白米二十石拜領之下不勝感激用特請登貴報以揚仁風滬北棲流所司董謹啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[游城隍廟記] [  劍秋]  
　　星期六午後鐘鳴三下余與張君同游城隍廟是日也天氣淸朗風微日煖因步行而往先由老北門入一路肩摩轂擊游人如織城内（城已拆去所謂城内者從其舊也）街道極狹兩旁店舖伸左右手可接而東洋車偏馳逐其中五步一停十步一撞人坐其上搖搖俗堕拖車者不足責吾不知坐車者有何適意而爲此軋鬧忙（吾鄕俗語猶言趕熱鬧也）之事也旣抵城隍廟自西便門入上九曲橋過荷花池繞至星宿殿是日爲陰曆初一男女之燒香者絡繹不絶而乞丐亦特多擁敗絮手破籃者觸目皆是見有身衣華服者過即隨其後娘娘太太呌喚弗已不予以錢不去予之則前者甫去後者又來余嘗怪此輩膂力方剛爲農爲工爲小販何事不可自活而乃蒙袂輯履受此嗟來之食及見桂花廳側五人始恍然悟五人者二老二中年一幼童蓋三代同堂也席地而坐見人輒叩其首論理此中年夫婦極應自食其力而亦爲此然後知此輩蓋專以行乞爲生活者廉恥已喪筋骨盡惰即執而置之工藝局亦無濟於事眞韓愈所謂天下之隋民俗語所謂討飯三年做皇帝亦不願者也所異者警察所司何事而乃熟視無覩不加驅逐脫在英法租界斷斷無此怪現狀余與張君不禁歎息久之入星宿殿瞻仰一過即出前行至正殿城隍神像在焉善男信女手香燭而來者如山陰道上應接不暇或一拜即去或手持籖筒測測然托托然求所謂却病仙方拜墊之上男女雜跪不以爲嫌而輕薄少年復時時調笑於其旁神果有靈决不享受　更有可笑者花烟間之雉妓長三么二之倌人亦復濃粧艷裹來此求福吾不知彼輩所求者果何福也徘徊久之余以别無可玩遂拉張君從原道出旣過西便門見有女丐一緊隨西婦之後伸其手向之索錢口呼密昔司密昔司余謂張君曰此女學士殆學堂畢業者張君曰君何以知之余曰苟非學堂畢業何英語如是之爛熟也張君笑余亦笑迨歸庽已六句鐘矣乃就燈下拉雜記之以寄覺迷君作爲諧文可作爲游記亦可 
詞選 
[滿庭芳觀劇作] [  實甫]  
　　鳳帕籠春鵝笙炙曉歌塵影碍紅樓粉郎初到纎指卷廉鈎誰把重楊種徧繫香　竟日勾留應休怪行雲遏碧不向鬢邊流嬌　　一試人間蕪妒天上　愁奈匆匆鏡裏月散置收更借么絃　　　　　　　　　銷凝處靑　淚濕腸斷白江州 
筆記 
[師水齋遊記] [  師水道覊]  
　　登岱紀略（再續） 
　　百丈崖至南天門記 
　　由御帳行數百步至百丈崖崖厂可覆數十人轉側之間爲伏虎廟即二天門王山陰所登振衣亭也雖高寒不勝而烏道絲絲絶處逢生因難得巧予長歌有曰回馬嶺間愈上則愈高伏虎廟前大恐轉大喜蓋實錄也（愈上愈高四字自以爲創評不意馮時可記已先言之）回視獓來已落膝下作匍匐狀經小龍峪大龍峪約十里至十八盤則一梯懸空萬級無倚罡風蓬蓬欲拔太瘦生上昇此處即壯夫膽包於身無不股戰心寒然而兩　屏環靈松數百株飛植其上千囂萬窟積素皚皚靑白斑駁其玲瓏暎逗之姿浩瀚蒼雄之氣謂非造物之厚我俾領略玉虚勝槪不可得也憶三十年來屢夢見蒼峯倚天萬分危亦萬分秀今自伏虎廟十八盤一路仰睇始悟舊夢非幻境予斯時呑吐月華踏碎虚空 
升南天門精神四飛揚如出天地間矣漢郭使者得銅物及木甲即此處應劭狀羊腸之險與行人之影亦千載無第二手自天門出徑道夷坦多矮屋列市蓋此山祝釐祈福者多士女螘綠魚貫而來日間唄誦之聲震動山谷皆藉此爲棲息飲食予以夜登竟道無摩擊呼號者尤淸福也二里許至碧霞宫斯時已過三鼓遂叩宫旁小齋托宿焉 
自由談之自由談[  少年進德錄]  
　　凡事須小心寅畏子細體察思量到人所思量不到處防備到人所防備不到處方得無事 
　　於天下之事有可否則斷以至公而勿牽於内顧偏聽之私於天下之議有從違則開以誠心而勿誤以陽開陰合之計則庶乎德業盛大表裏光明中外遠邇心悅誠服 
　　會做事的人必先度事勢有必可做之理方去做不然則謹守常法 
　　將事而能弭當事而能救旣事而能挽此之謂達權此之謂才未事而知其來始事而要其終定事而知其變此之謂長慮此之謂識 
　　會做快活人凡事莫生事會做快活人省事莫惹事會做快活人大事化小事會做快活人小事化無事 
　　凡人處事只問道理如何隨而應之無往不中攸往咸宜若先有偏主做來畢竟不是 
小說 
[我之新年（續）] [  天虚我生]  
　　廳之後院一牆之隔即南正院也吾母居此有如北辰諸姊妹則如衆星皆集於其間此間景物與吾書館中乃大異入門即聞笑樂之聲廻廊之下列盆梅及山茶無數居中垂猩紅之簾宫薰列於其中圍爐而坐者婢媪居多數時方以靑箬白糯滿貯於盆兩兩對坐以製角黍小曇亦衣犢鼻褌亭亭而至褌之製式特殊深藍之地鑲以白如意角其中且以白線綴爲折枝之花蓋方自製完工於今日初上身者予因握其手曰天寒如此汝亦作此苦工耶曰否我來製粉團耳予因大喜蓋製粉團之原料實至有趣可製人物而小曇尤爲擅場故予極表贊成催促至再乃始得遂予　所獲爲一粉牛及鷄豕各一其中皆餡肉惟予愛不忍食終爲饑鼠負之而去至今思之猶可惜也小曇旣有工作亦不復與予語予覺無歡乃　魯媪爲予製抱暱糉所謂抱暱糉者即兩小糉相連如人之暱抱狀玲瓏可喜予得此乃以眩諸姊妹時予姊妹方在吾母起居室中以紅綠紙剪裁種種花勝各出心裁巧樣百出而仲妹所剪之四合如意尤爲工細蓋一如意中包含小如意可十餘而小如意中又有　空之字廻環可誦悉成吉語予乃握其工且細者各取其一將以佔爲已有吾姊瞋予曰人家手凍且僵甫成就汝乃攫之而去豈書館中亦需此耶予曰吾知阿姊大忙將以爲模型爲阿姊仿製若干耳仲妹笑曰誠然心靈手敏如阿兄必能代吾之勞來我當爲汝導師乃取色紙疉之數層以剪成標本覆其上引針刺小孔無數一一貫以紙撚之釘且以手剪授予令予籕其空隙予亦樂此不疲伹數分鐘之假限已久逾矣館僮來促予往予始憶及功課未完萬不獲已乃始悵悵而去 
[俠情小說紅蘩蕗别傳] [  天虚我生]  
　　第十八章 
　　舒勿林以王家貴族爲共和黨性情至狡獪曩雖爲紅蘩蕗所敗然亦唯紅蘩蕗始能敗之至若亞猛則舒勿林眼中實未嘗見有是人玩之股掌直如兒戲故於此時亦不再握亞猛之臂泰然循甬道而行雙睛作灰色似笑非笑彼蓋深知臘丁民族之少年往往將豪俠二字誤解爲一女子輒不惜自輕其身爲從井救人之舉雖死不悟今亞猛亦然故其行時絶不回首蓋知亞猛情崇已深雖捉其臂令弗入井彼亦不以爲忠告也但論亞猛者之身亦不過一意氣任事之少年舒勿林獲之豈足以卜殊榮彼之爲此蓋有一念以爲神鬼莫測之紅蘩蕗或將尋蹤而至彼於漠不相識之人猶且不惜性命救之以出網羅矧亞猛爲馬克格尼爾之弟寗在陷入敎堂獄中袖手而不一救乎紅蘩蕗來則舒勿林之目的遂矣故雖兩次失敗於紅蘩蕗之手而希望之心至是又不禁油然而生似見千層之網張布其前坐待瘦小之紅蘩蕗投身其中也時經過甬道無數遙見高塔燈光隱約自迷濛細雨中射出似告亞猛曰此中蓋卽法蘭西尙未加冕之儲君度其末路之光陰處矣但亞猛心中殊無暇隙以念嘉蓓而舒勿林則已遙指言曰小友汝儕所謂大俠紅蘩蕗者亦嘗一至此乎亞猛不答蓋其心中方念白浪琪故於此語亦殊未聞舒勿林見亞猛不答則聳肩而笑復行過一庭院忽聞有喧笑之聲雜空氣而至亞猛仰視則其地爲守兵休息之所荷鎗之士三五成羣顧已爛醉倒臥如尸桌上紙牌凌亂乃如落葉而喧笑之聲即出自門後石梯之上且雜有婦人音吐亞猛微詫舒勿林似亦愕然因卽趲步入門則見石梯之上堆遍什物破桌斷椅錯雜無倫其中一人趺坐短髮赤頰狀至可哂舒勿林一見即識立曰西蒙國民汝於今日行乎西蒙昂首曰舒勿林國民耶誠告君吾居此鬼窟實已厭倦故不得不捨之而去 
 
 
 

Page 15

 
 
   
 
 

Page 16

 
 
   
 
