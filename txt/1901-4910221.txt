# 1901 - 199 - 4910221

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉繪昔明廢八股鄉會試及生童歲科兩試均以中國政治史事及各國政治藝學　題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代興章歴圾政術亦何以　　竟委見諸施行因思九通一書經累朝碩彦通　增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票　部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寶文閣書莊文樞堂書莊江甯詞源　書坊浙江杭州申昌書局湖南長潲愼記書莊岳州江左漢記分局湖北漢口江左書局愼記書莊鴻文順記書局少市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購賀異日出　亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論請展捐限]  
自七月二十九日奉旨永停報捐實官以降旨之日起通限一個月内截數報部有識之士莫不謂朝廷痛除弊政莫善於此然人雖以捐納爲弊政而有志顯揚者報捐更實繁有徒在捐例未停之時人卽躍躍欲試有力者或爲父兄牽制一時不能如願無力者籌措爲難不能不觀望以待機會故捐局卽各處分設而捐數終不能十分暢旺乃一聞停止之信冋之躍躍欲試者咸以爲平日固不妨遲遲有待而今則機會一失永無登進之階於是有力者卽有父兄牽制亦必設法以傾囊而爲父兄者亦以千載一時不肯過於遏抑無力者則更羅雀掘鼠刓肉補瘡權顧目前再圖弭補故向之不卽捐不能捐者而今則無不捐矣然捐者雖多究以爲時過促其在通都大邑消息通靈或措置裕如納捐較易而鄉僻之地儘有輾轉相託爲友朋所誤或籌資不易以致過期欲捐而仍抱向隅者比比皆是現雖尙未至一月之期而去京較近之省有輪船火車可通之處已不能不扣留赴部躭　之時日故名爲一月而其實上兌不過半月耳若在遠省水陸兼程更恐不及報銷造册安克如期有謂非大吏奏請展限不杏得有謂旣已停止何可再請展　者議論紛紛莫衷一是乃閱昨報紀武昌訪事人來函云湖廣總督張香濤制軍因　　公欵不繼奏請開辦助餉新捐派員分投捐辦凡紳商士民之捐助餉銀者均准照新海防章程　　今奉旨停止捐納實官限一個月　　商民聞此消息大半觀望不前制軍爰　商兩江總督劉峴莊制軍擬　銜由電飛請將江南湖北助餉新捐展限四個月　限滿再行截止香帥豈不知捐納爲　政停止爲善舉而必欲奏請展限蓋亦有不得已之苦衷焉無論現在正在需　之際戞然而止致有飢者待食無米爲炊之慮卽使十分節省竟可無須乎此而已捐者皆延頸而望給奬就此中止亦不免失信於人故揣其奏請展限之意非僅以勸未來亦所以了已往也夫自開辦各項捐務奬給實官最新者曰順直曰秦晉曰各省紳富朝廷原不欲徒取民財以實官奬勵故予限一月然後截止是朝廷必以爲一月之中决無有不及給奬者不知僅此一月之中除去報部之時日其不及者尙累百盈千所謂或居鄉僻或爲親朋所誤或爲程途所阻苟非大吏奏請展限何以使天恩汪濊一例同沾故蒙以爲香帥之擬請展限亦在情理之中非眞不可行之事也或者謂數百年之弊政今幸一旦廓而清之乃事不旋踵而可以奏請展限恐不數年後又可奏請開捐防微杜漸之道是又不可不慮者也且今日旣可奏請他日何妨續請是捐例雖停而不停欲肅清吏治整頓官方恐無其時矣曰事不可執一而論也捐納之政已行之數百年何在此四月之久仕途擁擠何止數千萬人亦何多此四月中捐納之數至慮屐限爲關捐張本此則朝廷自有權衡非事事可俯允臣僚所瀆請者也總而言之後日自不能再關捐　而今日則尙不妨請展限期現雖未知朝廷兪允與否而請之者亦若題中應有之義不得謂其率爾而非之也　 
[嚴防假道]  
　　美京華盛頓來信云美國戶部人員每見華人由大埠登岸假道往墨西哥國詢之云充鐵路　工及細意稽查十人中僅一二人赴墨餘皆留滯美疆查中美和約内載凡華人欲向美國假道他往者美國固無不准但必能信其果往别國始得允從因之札飭大埠稅關人員凡華人之假道於此前往墨國作工者必先呈騐合同方得任其假道 
[擬禁日傭]  
　　美國紐約克來信云駐紐日本領事聞美國工人黨擬請政府禁止日人與禁止華人無異於是駐美各日領事互相商議謂此事料美國議院必不依從不過工人妄想耳如果美國禁我日人則我日亦可援例而禁美人也 
[請弛美禁]  
　　廣東安雅書局世說編云美國自禁止華工登岸以來旅美華人受害不少現在禁期將滿華人深恐蟬聨而下羣推旅居舊金山之商民司徒芳爲首聨名遞禀兩廣督轅請先期照會美政府弛其禁令等情督憲陶芷芳制軍批示曰中美會訂限禁來美華工條約係光緒二十年二月所訂載明以十年爲期現在尙未屇滿所稱本年華歴九月間開議之說顯有未確惟所禀粤民賴此爲生者甚衆必宜設法力請弛禁以廣生計自係實在情形原約本有如限屇滿須於六個月前將停止限禁之意行文知照現距期滿之日爲期不遠候咨請外務部及駐美大臣酌核辦理至唐瓊昌家屬已據恩平縣申報於本年五月初九日因病取保矣並卽知照 
[鬍匪未靖]  
　　營口訪事人云月前水師營統帶姚君招撫鬍匪頭目曾姓賞給頂帶責令務將羽黨妥爲彈壓於是河路始得通行豆船陸續到營約計四百餘號所有從前停泊田莊臺之小船千餘號亦卽次第上駛詎料甫至新民屯突遇一鬍匪所設之卡因索規費不遂放槍轟擊致斃水手舵工十餘人幸係空財貨故並無所失 
[撤軍事冗]  
　　京師訪事友人云自八月初旬起連日各國聨軍運物至天壇外附火車赴天津轔轔之聲晝夜不絶日本兵士因器物過多商請外務部司員代雇大車三百六十輛車價照常發給外務部以一時無從代雇轉請倉塲侍郎將漕米停運入倉五日卽以運漕大車借與日人 
 
 

Page 2

 
 
[軍斾入都]  
　　京師訪事友人云八月初一日馬軍門玉崑由蘆保鐵路乘火車入都隨帶親軍馬隊數十名甫至正陽門外迤西卽經日本使臣派某武員帶兵迎入迨抵東交民巷使館界址各國武弁咸出驩迎旋由日本步兵送至行轅而返連日軍門至金魚胡同賢良寺謁見議和全權大臣李爵相互商一切事機所統勇丁現駐保定將來移駐何處尙未探知 
[續登盛京將軍增祺府尹玉恒奏報東邊一帶堵剿賊匪情形摺]  
　　迨林長靑由九連城回援賊已竄往龍王廟等處盤踞當卽督隊跟剿在單家屯等處疉次接仗斃賊二十餘名十四日該匪等復由鳳凰城勾合林七周玉麟馬步千餘人分路撲大孤山該統帶激勵上卒拚命接戰相持兩時之久賊勢不支我軍乘勝追逐陣斃僞營官宋任胡等姓及餘賊六七十名生擒十餘名獲馬六十餘匹槍械旗幟甚夥並奪獲林七大纛令旗令箭我軍亦受傷哨官二員兵十餘名時遼陽俄軍已至鳳凰城林七隨回竄寛甸周玉麟率其黨百餘人北竄大偏嶺爲賽馬集巡檢江文蔚團會所扼營官張國慶翼長瑞祿等由堿廠馳至合力堵截斃匪十數名生擒九名並將周玉麟擒獲餘匪逃奔山林而俄隊至鳳凰城時聞林七竄寛甸卽徑返剿師次二龍渡該處巡檢徐楨廷芬帶團勇來會適探知林七在掛牌嶺屯紥當明分路進攻俄以大砲連環轟擊斃賊二百餘名該匪奪路逃散獲其砲二尊騾馬百餘匹槍械多件俄統領米申高復輕騎追至小雅河等處探詢林七已遠遁無蹤俄隊始撤回論者皆謂此股自竄懐仁時未半月擾及四屬大有滋夢難圖之勢今僅旬餘賊股悉平實爲始料所不及惟該匪等經過之黄石嶺至太平哨一帶其間房屋被焚者十之六七其鳳凰安東寬甸城市尙未大遭蹂躪刻下官吏均已回署商民亦各來歸此東邊一帶大股賊匪悉平人民漸次歸業之大槪情形也至北路劉彈子等股旣爲海龍廳各軍所挫又聞兩路俄軍大至皆竄往八道江哈泥河一帶大肆焚掠以致通化東境居民紛紛西逃旋爲俄軍四面搜捕陸續斃賊五百餘名然餘賊多匿深山密林中且山勢險峻向爲人跡所罕到雖俄軍亦無如何於是俄軍都統柴爾必思克總兵甘得拉爲尺等商令我營官蒲步瀛馮弼賢遣人赴各路收撫該匪等勢旣窮蹙其頭目出而就撫者有李正中寗鎮東張桂林冷振東等惟聞劉彈子帶數十人逃入吉林境界其兄劉秉和已爲懐仁團練所獲計陸續收撫馬步三千餘人均經俄員按日發給口糧頃該都統等來商收留之計奴才等再四詳酌擬派員前往查點暫且酌留數營分紥各處以爲俄兵撤退地眇該匪等勢窮就撫似不致再滋事端此海龍通化各股匪亦經分别剿撫之大槪情形也查劉彈子楊玉麟等衆本皆潰軍散卒初爲北路俄軍逼入奉境不過乞一駐足容身之地乃前署通化縣知縣陳璋不善處置遂致激成釁變旬月間集附三萬餘人風聲所至匪徒爲之四起時值省城地面尙未交還勦撫均無所措手是以派員招諭令其墾荒開礦藉資安插暫可息事寗人再作日後分别遣留之計乃又格於俄都統之决意往剿遂致豕突狼奔延及各屬該匪又復良暴不一多假忠義爲名施其殘毒之實所至焚殺淫掠鄉里爲墟林七李　叭等則更到處攻城意圖佔據營官周玉麟竟自脅衆投賊均屬罪大惡極法不容誅設非華俄各軍合力兠剿立時撲滅一經燎原地方禍患何堪設想周玉麟一犯已解省訊明正法足以昭炯戒而快人心惟林七卽林成岱李　叭卽李貴春等均仍在逃俄軍撤後難保不復出勾結已通飭一體設法嚴拿以絶根株再據興京副都統靈熙函稱該處已無賊跡此次俄軍往來亦無騷擾且屢次撥兵保護永陵重地刻下各屬難民旣皆漸次回歸雨水調匀有秋可望人心尙覺安穏堪以仰慰慈厪除此次剿匪情形業經隨時電請全權王大臣先行代奏外謹此恭摺馳陳伏乞皇太后皇上聖鑒訓示謹奏 
[派辦章程]  
　　邇者朝廷懲舊習之非力圖富强銳行新政金陵爲東南大都會兩江督憲劉峴帥議設江南派辦處以江甯藩司恩藝棠方伯總其成而令江安糧儲道效觀察江南鹽巡道徐觀察軍裝局郭觀察洋務局汪觀察副之奏蒙兪允刊用江南派辦處木質關防旋復擬定章程十條頒發所屬各府州縣客有以一紙見示者爲特照錄報端一議設坐辦二員以實缺候補知府任之與司道同堂辦事俟派辦事件逐漸加增隨時禀請添派各員亦如之一議設掌稿委員四員以候補同通州縣任之各任一科凡派辦稿稿函牘往來均須手自擬稿呈堂核定一議設提調二員卽以兩首縣任之凡有傳喚稽察彈壓等事均歸提調惟首邑公事較煩如有交辦事件隨到隨去不拘時刻一議設文案委員二員常川住宿凡文移檔卷均歸該委員收掌登簿列號存記用備檢查如有交查之件均須手自呈堂按號簽記如檢卷存堂隨時呈催歸檔不准遺漏久擱以昭愼重一議行政事分設四科一正治吏治刑章屬之二利用戶稅工藝屬之三求賢　制科舉屬之四講信外務部戎政屬之凡特交議行各件由司道公同議派分科辦理以專責成一議設立堂行簿一本遇有交辦事件隨時登入立來去電簿各一本凡承發各電隨時粘記司道局署均有應辦公事不必同時到齊立簿存堂以便檢查一目了然堂屬接見坐談公事槪不迎送以省繁文一議籌經費凡派辦議行各件均關係地方政令通行整頓之事應酌派各府廳州縣公籌經費以期經久一議定二五八日爲堂期午刻會齊商辦公事申刻散值如有要事另爲面訂一議設薪水夫馬以及招募字識章程紙工各費一切公事辦法惟支應局爲最善一切仿照辦理本處應用稿生二人字識四人榜示招募專用士人報名投考選定之後延在本處謄寫公牘以幕友相待一現議章程内多有未及周密之處應隨時公同酌議續行添列 
[示停武試]  
　　廣州友人來書云各省奉旨停止武科一時彎兩石弓不能識一丁者罔不㗳焉若喪本月某日督撫兩憲會銜出示曰爲曉諭事光緒二十七年七月二十日接到西安來電七月十六日内閣奉上諭武科一途本前明舊制相沿旣久流弊滋多而所習硬弓刀石及馬步射皆與兵事無涉施之今日亦無所用自應設法變通力求實際嗣後武生童考試及武科鄉會試著卽一律永遠停止所有武舉武進士均令投標學習其精壯武生及向習武學之童生均准應選入伍俟各省建立武備學堂後再行酌定挑選考試章程以廣造就將此通諭知之欽此嗣據本省武生童聨名呈懇由電奏請將廣東本屆恩正武科鄉試照舊舉行一次自明年爲始一律永遠停止七月二十七日戌刻接准西安行在軍機處來電奉旨陶模等電悉廣東本科武鄉試仍遵前旨停止欽此業經恭錄札知欽遵在案合就出示曉諭爲此示仰粤省候考武生武童知悉爾等練習技藝用功良苦原圖上進博取功名前因因時制宜停止武鄉試朝廷求才務實原恐中國人才悞用心力無裨　濟與文塲攺試論策同一振新之意業經覆奏乞恩未邀兪允爾等務卽回家安分守業遵照應募入伍現已接奉電旨飭各省創設武備學堂卽爲習武人材奮蹟功名之路諸生抱負才略效用更易見長經飭司赶將武備學堂章程妥議具奏卽可挑選入堂肄業以竟所長尤爲識時俊傑智勇之士有心報國者以有用之力轉求現今華洋武備之精義必有奇才輩起超越環球不特鄉國之光亦本部堂本部院所同深奮勉者也各宜懍遵毋違特示 
[粤試述聞]  
　　廣州中西越嶠報云本科廣東鄉試所調房官計合浦縣鄧大令倬棠大埔縣范大令宗瑩正任花縣祝大令　望海豐縣王大令全綱截取同知蔣司馬茂璧卽用縣曹大令子昻鄒大令增祜宜大令勳大挑縣李大令學泮陳大令清源候補縣勞大令鼎勛潘大令志裘本月初六日布經歴李君承緒布照磨徐君鼎煌赴藩轅禀知賣卷事畢共賣出正案遺才卷一萬四千三百三十八副報効貢監卷七百一十一副某日學憲牌示云現准督部堂撫部院咨開據善後局申送報効各監生或經考遺未錄或未經考遺者共一百六十三名前來均准補送入闈仰該局書吏及各生遵照科塲事例辦理可也迨試期已近供給所查得貢院號舍止一萬三千餘間不數尙多遂濫架竹號二千間有奇亦可覘東粤文風之盛矣 
 
 

Page 3

 
 
[嚴催截數]  
　　揚州采訪友人云停捐實官已奉諭旨兩淮之捐而未繳及已繳未奬之捐爲數尙復不少本月某日鹺憲程雨亭都轉接准金陵籌餉總局來電催令速解速奬旋又先後接督鹽憲劉峴帥四百里排單曁電札飭將各捐奬案於八月十八日截數造册限二十日到省以便遵旨造報逾限駁回係屬自誤等因遂一面牌示轅前一面飭淮南局員飛電海分司遵照 
[監司更調]  
　　蕪湖訪事人云徽寍池太廣兵備道兼蕪湖關鹽督吳季卿觀察經安徽巡撫王芍棠中丞調署安廬滁和道篆務而以即補道龔觀察署理徽寍池太廣道本月十七日龔觀察已接　任事矣 
[會匪潛蹤]  
　　蕪湖訪事人云蕪湖爲中江樞紐會匪麕聚密肆狡謀自自立逆會正龍頭葉玉亭副龍頭陳和尙卽陳天保被保甲局會同精健營拿獲後匪黨聞風膽落不敢逗留頃聞保甲線勇傳說日來匪徒之逃避他處者已不下二千餘人風聲所播醜類震驚殊足爲閭閻之福也 
[瀋陽雲樹]  
　　營口訪事人云近日豆價甚昻且復告匱其中所存祗千餘石而已本月初十日始有大帮小船到營大約價可稍减矣○本月初五日通江來信言及回空各小船停泊新民屯不能載運以致營河所泊輪船九號無貨可裝刻下豆餅每百斤售至銀七兩六錢且復貨物告罄行客無不愁鎖雙眉云○營口各船坊又名經紀房專代上河各小船售貨邇年歴次加收用錢每石多至一百四十文至寗船則每石須一百六十文輪船則每石須一百八十文另抽賣客錢每石二百文本月初八日復邀集三江廣潮建各商公同會議欲再加一百文各商堅不允從相約閉門不作交易○西海關自沈長茂沙船偷漏被罰後馬稅務司深惡華人狡獪凡船抵埠皆逐細查騐多所苛求受其累者咸痛詈沈長茂不置○營地瘟疫盛行謠傳螃蟹散毒所致以故俄人見有賣蟹者卽毆而逐之營地已無横行公子之蹤跡矣 
[上海官塲紀事]  
　　昨日午前本邑城廂内外保甲總巡朱森庭明府命駕至南市馬路工程局請見總辦翁子文太守互商要公○昨日午前本邑清道局員章喆卿明府因有要公乘輿至馬路工程局請見總辦翁子文太守旋又至浦江水利局拜會帮辦陳玉如二尹○昨日洋商租地會丈局員黄黻卿明府乘馬車至南市馬路工程局投刺總辦翁子文太守飭丁擋駕○昨日江西候補道江湘嵐觀察因公來滬命駕至上海縣署拜會縣主汪瑤庭大令大令延入花廳茗談良久而别○江蘇候補道朱修亭觀察於昨日由省會到申甫息征驂卽命駕入城赴道縣各署投刺至縣署時縣主汪大令飭丁擋駕 
[示禁僞照]  
　　日前蘇松太兵備道兼江海關監督袁海觀觀察接俄國闊總領事來函以近有匪徒在外售賣俄國僞照請卽嚴禁等因爰於昨日出示曉諭曰本年八月初八日接駐滬俄國總領事闊函稱本年四月間某日報登有湖州鄉間近有撞騙之徒兠售俄國監生執照妄謂購存此照將來中國有亂可由俄國保其無事因之無知之徒出錢購照者竟不乏人等語實深詫異因所言不免傳聞失實未便率行函致不料日前忽有處州松陽縣民人周觀法貿然來署云處州一帶近有人購得此種執照兹特來滬購買等語當經飭差告以此事全係匪徒揑造以希哄騙錢財切不可信如見有此種執照可送至本署以便查究周爽然若失而去本總領事因憶該報所載之事未必無因此種撞騙之徒實屬膽大已極若不設法嚴禁深恐愚民無知被其誘惑請速出示曉諭並咨行查照辦理等因到道除禀南洋大臣曁蘇撫憲咨請浙撫憲轉飭一體示諭訪拿究辦外查奸徒造謠揑照不過藉以誑騙錢財深知大義明晣事理之人自能洞燭其奸不爲所惑惟恐愚民輕信或墮其術中轉致有意外之累合亟出示曉諭爲此示仰道屬軍民人等知悉爾等須知率土之濱罔非我中國子民但能尊君奉親安分守法自獲享安全之福何必輕信浮言自取咎戾自示之後倘再有前項情事准爾等將人照扣留扭送地方官訊究本道自有奬賞倘敢知情容隠或互相串誘定卽查命嚴究不貸其各凛遵毋違特示 
[招告流氓]  
　　流氓方阿祥前在南匯縣境犯案收押自新所脫逃來滬至閔行一帶訛詐行兇浦東流氓曹阿榮卽董曹榮亦在彼處有訛詐情事事爲上海縣主汪瑤庭大令訪聞飭差拿拘訊責發頭門外鎖繫石墩並於昨日出示招告略謂准受害者來縣指實控陳以憑重辦原告訊後卽釋决無拖累 
[輕生遇救]  
　　本邑南市新馬頭裏街延齡小烟館係聾子王某所設其妻某氏略具姿首而性不甚貞近日王偵知其有外遇略加訓責氏羞忿交加遂於前日夜半時濳吞紫霞膏以圖畢命未幾毒發呻吟宛轉牀席王始察知有異急卽覓藥救之不移時得將毒物吐出而愈亦云幸矣 
[美租界捕房紀事]  
　　前晚十點鐘時司各脫路工部局醫院病犯李松全忽越窓而遁適爲駐紥是處之德國兵所見飛步追獲帶入捕房捕頭令押候解送公堂禀請讞員張柄樞司馬訊辦○昨日寄居漢璧禮路之甬人顧某家失去衣服甚多時適甲乙二磚瓦匠在彼修治房屋疑及二人所竊因卽扭入捕房捕頭令押候查悉情形然後解送公堂禀請懲辦○昨日清晨某西婦乘陳阿坤所拉東洋車行至百老匯路轉角處車忽傾翻致婦跌傷面部及腰際巡街捕見之將陳拘入捕房捕頭令送婦至同仁醫院求治姑念陳事出無心申斥數言釋之使去○前晚十一點鐘時有一德國兵乘東洋車至有恒路飲酒過醉悞入日本人某甲所開蛋行甲怒喚同各夥肆行毆擊車夫恐釀禍端急將德兵載送捕房捕頭令送至司各脫路德國營官處請爲管束 
[詳述皖省振務第四函]  
　　潤甫春榮樂山錫五寳森諸仁翁兄先生善長大人閣下敬啓者八月初七日晨起六句鐘是日麻埠鳳林兩圩發出振票二百五十張有奇十句鐘見英領事馬的麻云伊曾發過洋銀六百元并言江北難民若知有振則已至者不歸未至者續來恐反於地方不便須俟其歸而振之方得緣是蕪振隨卽停止然零星未放者亦屬無幾矣初八日晨起七句鐘振事將就結束清釐諸務自初四至初七日總共發出振票二千七百零九張内二百四十一張未領計大口六千一百七十小口四千二百九十九付出小龍圓三萬三千二百七十八角連未領之票約計不及四萬角之數乃雇定救生局紅船訂明次早七句鐘偕榮兄等動身渡江適聞姚石翁由省至蕪因偕榮亭兄往候投函談次言及和州災民竟有五萬口之衆逃荒在外者一萬數千口其在本境者約三萬餘口與前趙向翁所言大相懸殊與商蕪振收條承其設法出給和州印據回寓後旋卽遣和州保甲總局委員何君鏡秋來會答覆何君印庚堂湖南人刻奉委查荒歉人甚温樸覘其狀貌似爲仁人長者伊約明後日一同渡江惟和州災民若果有此數則一振卽須洋銀一萬五千元或萬元將來告急在所不免望閣下預爲籌劃且無爲州災區與和州祗一湖之隔恐亦不能恝然置諸不問也蘭翁官圩之振若何前浼尊處函商懇其來皖接手一節未悉曾否達商至今未接覆示爲盼昨由寶善長號附呈第三次蕪詞想已入鑒矣肅泐布達敬叩崇安諸惟亮照不一晚周榮亭吳禮門周蓮墅郁懐智許道良同頓首上辛丑八月初八日泐 
[屍棺待領]  
　　本月十七日有倪姓病人到堂求醫迨出門甫行數步卽倒斃因無屍屬只得報知捕房旋由本堂棺殮權厝義阡其人年約三十餘似係手藝中人衣袋内有船票一紙寫明由申赴杭倘有人知其籍貫姓名者請告知家屬赶緊來申領咽安葬本堂照有小影懸掛門前面貌不難辨認也此布滬北天后宫前廣益善堂啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[匯銀被騙]  
　　厦門訪事友人云某大員由福建泉州籌備洋銀四萬五千元遣人押解至厦門某銀行轉匯省垣其人隨持回某銀行所給回單以昭憑信不意後接省垣來札言此欵竟未收到因持回單向銀行理論銀行中人堅稱並無囑匯巨欵之事　將回單細騐圖章果不相符急查押解之人則已不知去向心知被騙然已無處追尋矣人心叵測如此彼席豐履厚者可不善自防維哉 
[舟子昧良]  
　　安慶訪事友人云此次皖屬各邑洪水爲災圩堤衝决民人流離蕩析不寍决居老墳頭　　某氏年約三十許先期抱孩入城寄居親戚家近聞水退乘舟而返行甫里許挈孩登岸購物舟子陡起不良之心揚帆而逸洎氏回至泊舟處徧　無蹤不覺號咷大哭事聞於救生局董某君再三勸慰允代設法追尋未知能合浦珠還否 
[上海縣署瑣案]  
　　招商局北棧司帳人屠文經與經收棧租人須啓庭互相串合吞用棧租事發經總辦甚觀察送縣請究前晚縣主汪瑤庭太令升堂研訊須供小的在棧中經收帳欵已歴五年前年屠與小的合股販運棉紗屠占四股小的占六股計共銀二千兩後因乏本將局欵暫移倒閉後不及歸楚求恩寬限理清屠供小的在棧中司帳已歴多年去年與須合股販運棉紗須出貲本銀一千六百兩小的出貲本銀四百兩嗣因生意清寥虧耗三千餘金兼之須又乾没客帳十九戶計銀二千餘兩致小的被累不堪求恩明察大令叱各笞責兩人一再苦求遂暫行管押從速理清如違血比○前由吳縣田大令移解僞造廣濟公司彩票騙取洋銀之歹人許榮寶到縣經大令訊責收押旋查得尙有同黨朱子香在逃未獲因於前晚飭提到案詰以朱究匿何處供稱朱在蘇時已經逃逸現在不知下落大令飭交的實人保出將朱尋獲送案究懲○江朱氏控吳長根誘匿女孩前晚大令升堂研訊江朱氏訴稱小婦人原籍南通州現居治下泥城橋外與吳爲鄰日前吳情小婦人爲伊子薙髮伊卽乘間至家將女兒拐去有人目見叩乞嚴追吳供小的係南通州人在滬當小工某日江朱氏在小的家中爲小孩薙髮適小的有事出外並無潛到伊家拐女之事求恩鑒察大令著出外帮同尋緝禀覆核奪 
[南市捕房紀事]  
　　前日車寓主張福金投捕房報稱頃在馬路中被人竊去第三百六十三號車照請卽查追捕頭允卽派捕留心偵察至晚十一號巡街捕查見某甲所拉之車與張所失捐照號數相符因卽解入捕房捕頭令押候轉解馬路工程局禀請總辦翁子文太守訊究○前晚有張某者肩負斛一口在南馬頭馬路中俯首疾行十號巡街捕見而疑之　之詢問張倉猝不知所對因卽拘至捕房捕頭令暫行管押旣而錦記米棧中人出爲剖訴乃得釋歸○馬路工程局總辦翁子文太守以浦濱所泊艒艒船甚多殊碍水道飭差一律驅逐前日水巡丁奉諭前往有某甲者違抗不遵乃卽拘至捕房捕頭令押候解送局中禀請訊辦○前日車夫姚福榮用破舊東洋車載客趁錢行至中途車輪忽脫致將坐客傾仆於地十九號巡街捕見之拘至捕房捕頭責令交出車寓主聽候解送局中禀請訊究 
[英美租界公堂瑣案]  
　　前者何錦豐號主鄔肯堂被所雇車夫張渭昌竊去洋銀及鈔票計共七百五十餘元交包和興收藏報捕後由探包石錦榮拘獲起出洋銀二百九十餘元解經讞員張柄樞司馬研訊包供張所竊洋銀與江北人陸紹記李龍交分用當經押候備文關提在案昨晨石探禀稱小的奉文至江北某邑關提陸李陸並未回家由其父措齊洋銀一百元交小的呈案兹將李解案請究司馬研訊之下張包李三人同供所少洋銀二百四十餘元已由小的等用去無力賠償惟求恩典司馬商之偉繙譯官判將包張各責四百板發押捕房一年李責三百板遞解回籍贓銀給失主具領○老公茂紡紗廠執事人控鄉人周淮淮周錫臣周多生周晉發混售攙水花衣有碍市面等情四周同供小的等所售新棉花採自田間本尙潮濕兼之天雨更易受潮其實並未攙水司馬察騐棉花攙水屬實判各枷號半月以儆○法婦某氏控車夫王阿六行竊金約指一枚王阿六供小的於西歴前月二十七號至此婦處爲車夫迄今將屆一月向之支取工資非惟不付反以行竊見誣叩求明察司馬謂控竊雖屬無憑但金約指實已失去王阿六監守疎忽咎亦難辭著罰去一月工值以示薄懲○趙楊氏在沈永壽家爲傭竊取金約指二枚妄稱與鄰人王周氏串竊報經包探何阿春拘解請辦沈投案歴訴前情趙楊氏供實係小婦人一人所竊與王周氏無干司馬判責手心一百下掌頰一百下王周氏無干省釋○西成照相店主章雲峯控章安牛擊毁雜物司馬判責手心三百下發禁攺過局章安生再四求恩司馬諭令留候晚堂核奪○倪阿寳行竊顧書卿王阿二二家水烟袋銀簪等物報經包探倪順泉拘獲解案請辦司馬判責三百板發押捕房三月○張阿三徐阿二串竊盛福卿船中皮箱一口洋銀七十元衣服若干件報經包探竇如海拘獲解案請訊司馬判各責三百板發押捕房一年期滿遞解回籍○女傭黄李氏竊取主人金成山家銀水烟　一枝銀簪七枝報經包探顧阿六拘獲解案請訊司馬判掌頰二百下遞解咽籍○王金章行至新閘與蔣萬昌遇冋之訛許倂肆兇毆報經包探徐榮珊拘獲解案請訊司馬判責三百板 
[法租界捕房瑣案]  
　　菜市街老虎灶主邵招福與伊子阿根專收偷兒所竊東洋車賣與蘇州等處前經各車主查獲扭入捕房昨日讞員杜枝園大令命提到案枷號一月期滿遞籍○前者榮華棧執事人車阿連以無賴沈阿三在蘇强釋竊犯李六寳控諸吳縣署縣主田大令移解到廨大令著交李到案究懲昨日命提覆訊沈堅求備文至溧陽縣關提大令命押候過堂覆核○前者流氓張庚生陳阿新持刃行兇藉端訛詐經包探拘解至案大令判令枷號一月昨日期滿命將枷開去重責五百板然後釋歸○逆子劉阿寳竊犯周金生前經包探解請大令訊明判各枷號一月昨已期滿命帶案開枷各責五百板釋之使歸○昨日有任順寳者投捕房訴稱岳母徐王氏將妻誘匿意圖價賣捕頭命將氏押候解送公堂禀請訊究 
[江西官報]  
　　候補同知顧開第委辦吉安　鹽分局汪培謝埠公幹回府經賀彦彬副辦候審公所王慶餘委辦籌餉新捐陳懋功禀銷威武行營營務處支應局並繳鈐記内河長龍兼領哨林新章騐收砲船署南昌府查恩綬禀謝奏補鹽道行知另補縣徐維屏委辦籌餉新捐代理宜春黄圃　劉壽萱卸事並銷宜春保甲回指芬從九張應周缴照知縣陶鈞勷辦兵餉報銷從九王保清查進賢門署長寗王繩武據報丁憂以龍南縣徐清來調署遞遺龍南縣缺照章輪委卽用縣張肇基署理又署定南廳同知胡耀斗人地未宜應飭回南安同知本任所遺定南廳缺以委署南安同知尙未到任之洪子煃署理戶部主事乙未進士馬汝驥由貴州籍來江原籍臨川縣人署貴雞縣張察卸事清理交代回楊家駿酌委本班一次 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
