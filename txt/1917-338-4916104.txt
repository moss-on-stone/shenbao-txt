# 1917 - 338 - 4916104

 

Page 1

 
 
   
 
 

Page 2

 
 
[時評]  
過不去（冷） 
　　京信云北方之主戰派非真欲與南方戰特與總統總理過不去耳余謂非真與總統總理過不去特與中國過不去耳總統總理之過不去不爲總統不爲總理即過去矣至中國則無論爲彼輩破壞至若何地位皆須任受而無可逃避也 
雖然主戰派而明目張膽以主戰按其所定之策所宣之言以實行則人各有志我亦何責獨奈何一方則有主戰之舉動一方又有表明心跡非自主動之疏通半明半暗究不知其中果有若何鬼蜮也則過不去云云者更淺之乎測若輩矣 
[命令]  
　　十二月九日大總統令陸軍總長王士珍呈准鑲藍旗滿洲都統巴哈布咨請以桐續接襲世管佐領應照准此令 
又令張文給予三等嘉禾章此令 
　　十二月十日大總統令關賡麟王景春均晋給二等嘉禾章德致爾給予四等嘉禾章此令 
[外電]  
　　北京電 
　　據政府中某大員之談話云政府内部祗王總理一人猶主張和平解决馮河間則一面對於天津會議贊成遣討南軍一面對於南方頻發電報力求和平解决其意志實在維持武裝的平和（十日） 
　　北京電 
　　梁啟超湯化龍一派决議對於時局取中立態度（十日） 
　　北京電 
　　此次海軍部與丹麥商人訂結架設無綫電報契約劉總長非但未曾提出於國務會議即最有關係之交通農商兩部亦未與接洽完全出於劉氏一人之獨斷乘此政變之時機擅行蓋印故政府中人與之反對者甚多劉氏或將因此而至於不得不引退亦未可知一説劉氏已受丹麥商人鉅額之預付金手數料（佣錢）（十一日） 
　　北京電 
　　就於抗議無線電報契約一事日英兩國公使已於昨晚接得中國外交部之答覆允將該契約取消中國對於日英兩國雖已聲明取銷此項契約但中國對於丹麥商人之真相如前電所述至今尙未解决（十一日） 
　　北京電 
　　海軍部决定取消無線電報契約現正與丹商交涉丹商藉口取消之理由不充分不肯允從將請求丹麥公使向中國政府提出抗議故欲辦到取消契約之地步尙須經過多次之折衝也（十一日） 
　　北京電 
　　得確報武岳總司令王金鏡與譚浩明程潛等所議之停戰條約業已成立（十一日） 
　　北京電 
　　近日王士珍派密使赴天津詢問黎黄陂有願復職之意否並請黄陂調停南北皆經黄陂完全拒絶（十日） 
　　北京電 
　　中國政府已與日英美三國議妥將吉林軍隊派往哈爾濱維持該處秩序識者對於此舉咸非常注意以爲中國對於北滿洲西比利亞之政策將因今後俄國之情形如何而大有所改變此其第一步也（十日） 
　　北京電 
　　據消息靈通之某氏云以調停南北爲已任之李純日來稍受挫折當此之際可目爲上海稳健派民黨代表之岑西林忽呈現於表面而爲南北調停者此最足屬目之現象也蓋馮河間與陸榮廷之間欲圖直接調停實有種種困難之處故此時有岑西林介於其間圖雙方之調和洵屬便利之舉云云（十日） 
　　北京電 
　　戰時國際委員會於昨日决議加入巴黎經濟同盟中之糧食會議聞該會以後再將討論禁止對敵通商案禁止軍用品或原料直接或間接運入敵國案及没收敵國船艦處分案等（十一日） 
　　北京電 
　　由重慶潛逃之吴光新現在巫山峽某地招集敗兵（十日） 
　　北京電 
　　北京中日新聞記者俱樂部以此上海新聞記者團赴日參觀之舉爲最有裨益於促進兩國相互之了角與兩國之親善特電致在日上海新聞記者團以祝其成効並電致日本各地記者團以謝日本朝野之歡迎（十一日） 
　　漢口電 
　　吴光新已由陸路行抵萬縣其參謀長汪樹璧已抵漢口又北兵之一部已抵宜昌（十一日） 
　　漢口電 
　　王督軍派遣近日抵漢之第十一師之一部前往岳州但該師長李奎元因奉中央政府命令防守武昌故拒絶王氏之命因此監利縣所派遣之二營亦未出發（十一日） 
　　漢口電 
　　自荆州獨立以來中央政府之專使往來甚頻其所齎之條件要求荆州取消獨立將目下在荆州之軍隊改編爲近畿第十九師任石星川爲湖北軍務會辦（十一日） 
　　東京電 
　　中國武官靳雲鵬等於本日午由東京啟程回國加藤海軍大臣上原參謀　長島村軍令部長及其他海陸軍將校等皆與歡送之列（十一日） 
　　以上東方通信社電 
[戰電]  
　　倫敦電 
　　俄國無線電云黨人當道宣告所有田地耕畜農具農場之産品及建築物皆作爲國家産業民間不許私置田地主之房屋改作公共學校醫院休憇處及劇場並飭各處田地委員會設法看守以防搶毁（九日） 
　　倫敦電 
　　俄國人長漸有厭惡美克齊美爾黨手段之象各黨派除美克齊美爾黨外皆不與聞俄京之巿選舉合法國會將於一星期後開會但美克齊美爾黨如不占多數則國會必被解散故國會亦不過一幕滑稽劇耳社會黨農夫黨之中央幹事員多已發表宣言書反對單獨媾和並指斥美克齊美爾黨之專擅行爲謂該黨未得國人同意未與恊約國商榷遽卽磋議單獨停戰故此停戰之約不能有束縛之效力云云磋議停戰之主要俄代表聲稱德人允不調動軍隊但不　給予切實之擔保德奥等代表對於俄國所提出兵士交　以便設法　制長官之　並無熱忱贊助之表示云（十日） 
　　希新福電 
　　芬蘭參議院議長以芬蘭民國之宣言通告各國並謂俄國執政者導國家入於饉擾亂之境故芬蘭人民不能復倚賴俄國（九日） 
　　倫敦電 
　　德公報云德軍已與里斯特河與多瑙河口間之俄羅軍簽字停戰（十日） 
　　葡京電 
　　國會不足法定人數步兵數聯隊騎兵一聯隊及砲兵若干刻贊助革命黨羅西哇火車站已被炸彈所毁電車全停革命軍據守公園重創政府軍諸閣員所避登之巡艦放砲轟擊京城革命黨領袖發無線電囑其停擊否　砲臺還擊於是砲火遂止（九日） 
　　西班牙京城電 
　　葡京西班牙公使電稱已恢復安寗革命黨發表宣言書謂葡國必仍與英國等同進退必履行其國際之義務（九日） 
　　倫敦電 
　　葡京消息遲滯而不聯屬無從知其詳情起事之主因似爲民食之困難至不滿於現政府之政客遂利用之以推翻政府今革命黨有解散國會之説所可知者政府雖有變易而對於恊約國之政策仍不改變（十日） 
　　倫敦電 
　　今日午後波拉勞氏在下院宣佈耶路撤冷被圍後現已投降（十日） 
[公電]  
　　譚組菴請中央收回成命電 
　　北京大總統王總理鈎鑒庚電敬悉不勝惶悚延闓兩次在湘徒苦父老無顔復往非敢偷安當此艱難之會尤非庸下所勝乞愚誠收回成命並前請免去省長本職實感成全抑更有陳者此次政爭名爲護法非由根本解决誠恐治絲益棼定難息爭必先恢復舊國會大局既定湘民自安伏惟英斷早慰羣情延闓叩青 
[要聞一]  
東報之中日經濟同盟論 
大阪每日新聞載法學博士堀江歸一論文云近來中日兩國朝野人士盛倡吕日經濟同盟之説如現游日本之梁士詒氏聞關於此問題負有使命當徵求日本朝野有力者之意見以備他日機會之降臨易於施行云云然所謂經濟同盟究爲如何乎依如何之根據成立始有利於兩國乎且此種同盟能否容易發生於兩國現下事情之下乎凡此諸種問題在中國固毫無成算即在日本亦不能認爲有確乎之定見甚至無識之徒關於叚内閣末路將成立之軍器借欵契約亦認爲中日經濟同盟實現之一端其不解經濟爲何物固不值識者之一笑也假令欲使中日經濟同盟之成立利及现國而不定將來可逹之目標排降如斯之謬説不僅同盟之説萬難實現卽欲謀經濟上親密關係之計畫亦將無由企圖耳夫所謂經濟同盟者兩國所生之經濟關係加以人工的制限而不聽其自然之進行使兩國所享之利便比較對於他國更爲優越之謂也今日國際間之經濟關係凡人物資船舶資本之移動均認通商之自由故此中濃密亦不能特别規避就中日兩國之關係而觀凡人之移動其影譽於兩國並無重大之關係蓋兩國之生活程度尙不甚高興其將兩國國民互相移植莫如各將本國國民移植於生活程度較高勞働報酬較貴之其他各國也至物資船舶資本等之關係非如勞働問題之比如物資一類有爲日本生産豐富而爲中國甚形缺乏者有爲中國生産遇剩而爲日本極感不足者故日本應供給中國生産不盛之各種製造工藝品並應以日本所有之船舶助長中國之貿易且應舉日本所存之資本以供中國開發富源之用而中國亦應供給日本産額豐富各種原科品加之中日兩國爲兩國互相貿易之故應恊定特惠的待遇之方法而後中日經濟同盟之形態始堪稱完全成立若除却以上諸要訣則經濟同盟不能存在無庸置論耳主張經濟同盟諸公務須理解其真意義懸以上所揭之狀况爲目標而從事計畫則或有違到之一日也換言之於兩國間必認關稅上之特惠主義使兩國之經濟長短相補惟成立經濟同盟之理論固應如斯但今日中日兩國關於通商條約對於其他諸國概以最惠國條欵之適用爲基礎故欲逹此目的則不能不謀改正條約之規定否則主張經濟同盟終難期實現不過一時之空論而已中日兩國人士不深究此中之意義祇漫然案出中日經濟同盟論彼唱此和大有岌岌實行之概豈非爆露兩國國民經濟思想之缺陷乎然則吾輩對於中日經濟同盟論下以平庸之解釋實義不容辭也即如關稅之互惠主義通商條約之最惠國條欵適用制限等項均爲成立所謂經濟同盟之必要條件茲因對其他諸國之利害衝突關係暫置不論單就兩國經濟上之關係使之日加密接則自然釀成互相補助之關係似此先其實體後其形式之手段經濟同盟雖終不能實現而尙得發揮其精神也如論者之所謂經濟同盟往往有招外國人之反感傷各國之感情之虞茲避此危險之用語僅曰中日經濟親善豈非計之得者乎然以吾輩之所見圖中日兩國經濟的關係之親善雖似極爲簡單然使兩國所行之經濟政策及兩國國民所懷抱之經濟思想不加以大變革則將來實行尙有許多障礙横置於前也 
[北京特别通信（一百三十二）（飄萍）]  
（十二月七日） 
　　馮王左右做人難 
　　新閣登臺第一幕 
　　當段前内閣方始主戰之日傳良佐告急求援之電日必數至粤桂軍大舉圖湘之報亦日必數至而平時素受豢養擁兵自娱之各督軍除以一二清描淡寫之文電應酬敷衍而外對於段前内閣之主戰不啻隔岸觀火毫無所動於中即令抽調隊伍開赴前敵亦必擺架子敲竹槓師行濡滯類於中州之蝸於是傳良佐逃於是王汝賢逃於是段内閣倒幾令人有生女不生男緩急無所用之歎以理言主戰者倒主和者興對於主戰者袖手不爲之助且從而速其倒則對於主和者應一致贊許以收寗人息事之功而結果則與吾人所論相反言其原因（一）段派 
以爲非馮派督軍主和則段閣不倒（二）同爲主張調停之四督而曹錕心疑爲李純所用且懼李之得勢旣不甘心復慮危險（三）某派某系於段閣倒後尙有執政之心而馮與王不爲之地遂一變而怨馮主（四）外交方面有不以我國安寗爲得計者亦從而煽動之總言之千頭萬緒雖甚複雜而可以（利害嫉妬）四字盡之其中主動之人於應怵以利害之處則怵之以利害如倪嗣冲張懷芝之流則中利害説之毒者也於應引之以嫉妬之處則令其發揮嫉妬之本能如曹錕之流則因李純將出風頭而生氣者也其應用材料有所謂梧州會議之條件有所謂南京會議之大觀腦筋樸素舉動粗豪之督軍遂以天津會議與梧州南京鼎足而三爲第一快人快意之事某督來津也某代表與會也明眼人視之傀儡登場而已某省調兵若干也某省籌餉若干也知其内容者測之等於無有而已簡言之則醜態畢露爲中國人獻醜於世界而已 
是故所謂主戰者非盡對於西南而言也直對於總統總理過不去耳然一方則調停之聲又方興而未艾於是馮總統左有請速發明令停戰之人右有請速發明令主戰之人同一總統旣不能同時下兩種相反之命令使兩方各滿其意而去平時對各方用不同之密電以敷衍之之手段遂至是而窮今日（七日）段芝貴自津回京報告天津會議之聲勢如何赫赫至下午且有所謂八督軍會電（張懷芝曹錕張作霖倪嗣冲閻錫山陳樹藩趙倜楊善德此外尙有盧永祥張敬堯）請發主戰之命令而馮王爲難之處則天津近在咫尺比對於調停派尤難應付惟一味以疎通緩和爲務而主戰派所以請下明令者與調停派之請下明令又大有不同蓋總統而果下主戰之令則其影響（第一）王士珍必不台而去（第二）王内閣有總理署理閣員特任之奇觀故王不負全閣之責任而影響直及於馮（第三）王果飄然下野則必仍覓主戰者以任總理有是三者主戰派利害嫉妬之觀念大可得意一時然馮豈於此而不計及故馮氏之躊躇不决正以戰令一下則來日大難可以不下必不肯輕下者也 
上所述者爲京津近日之怪象愚本不願宣示於人然或者各方知其内容受利用者稍有所悟而可以少紓其禍歟 
王内閣登台後今日之第一次國務會議關於派兵哈爾濱及無線電借欵等案昨報已述梗概惟中有未盡詳者則無線電借欵之一事溯自海軍劉冠雄與丹商那森氏訂立無線電台借欵合同正續二十五欵近日恊商各國公使紛紛向政府抗議（日本昨亦提出抗議）謂有德人暗中主動希圖利用此項無線電台與本國及各地之德艦密通消息要求政府取消此項合同丹國公使則謂那森確係丹人惟此次來京並未往見即借欵一層亦未先與丹使館接洽今日閣議對於此事頗費研究劉冠雄則力辯並無德人在内如果查 
 
 
 

Page 3

 
 
有德人暗中主動確據自當擔任取消合同云云即决定以此意答復抗議各使或者此項借欵有可以取消之望也 
書此函竟得政府方面報告特任譚延闤以湖南省長兼署該省督軍今晚卽下命令此事聞係湘省有聲望者所主張各方亦已同意譚氏而果返湘今昔之感爲何如也又得一驚人而未足信之消息則謂湖北王占元業已出走惟外電亦未之見真否無由證明或係某方面之所流布中原擾攘各逞私心對於俄德休戰等重大問題政界中人從無一語提及可慨也夫 
[吴周離渝後川事之京訊]  
　　吴光新統率所部退至萬縣已有電報告政府昨聞中央亦拍去一電飭令吴氏固守夔州萬縣以待大軍一俟厚集兵力後再行相機作戰又據漢口虞電吴光新率原部兩旅由萬（萬縣）夔（夔州）抵巫（巫山）折向陜西方面進行並聞鍾體道曾電政府請飭吴使仍扼守夔萬以圖恢復則眸日之電令吴使固守夔萬大約卽根據鍾電而發也當重慶未失之先吴光新以所部軍隊之鎗械餉糈不足應用電請中央轉飭鄂督接濟當由王子春督軍派員押解過山砲七尊鎗一千五百支子彈二十萬枚現欵十萬元餅乾兩千箱於二日由武昌出發赴渝交納詎次日甫至荆南監利縣突聞重慶失守中途折回嗣由王督軍電飭改赴萬縣交納云又聞政府迭接劉存厚等來電報告規復重慶之計畫聞擬定以周道剛所部與管金聚陜軍合保合川一面將第二三師軍隊集中瀘州永定之間以謀進取昨聞劉存厚張瀾又有會銜電報到京略稱已令分軍東下惟子彈奇缺望速濟急云云川軍各師因前此大戰多時子彈多已用盡故劉存厚張瀾來電請撥子　甚急乃屬實情然滇軍子彈亦竭將來勝利卽在兩力子彈接濟何如也此次重慶失落固因熊克武内應　致據聞此外尙有兩種原因其一川滇仇讎本與黨派無干卽國民黨對滇亦有惡感在戴戡未得會辦四川軍務以前蔡鍔令其巡閲川東軍隊戴遽將民軍解散故國民黨深恨之其後羅佩金又與戴戡解散川軍陳澤霈一師陳固國民黨人因是又增一重惡感至周道剛督川驅逐滇軍當時國民黨中人多有投周自告奮勇願集舊部助攻滇軍者周未加收羅且下令緝捕因是國民黨人轉恨周督熊克武遂得利用其機會其二則周督所部第一師之旅長劉湘由排長出身洊至旅長在軍界十餘年資深而善戰最近克每瀘州劉功最多周旣升督軍劉滿擬坐升第一師長不圖周督乃另保徐孝剛並派徐爲東路司令位置駕於劉湘之上劉以是大不悦不再爲周用按兵坐觀重慶遂至終失矣此又周道剛失敗之第二原因也 
[株萍鐵路損失情形]  
　　日昨醴陵車務處報告株萍路軍事損失情形電云長沙督軍譚省長程鈞鑒竊本局自曾前局長鯤化因報軍情被禁旋由湘督署及交通部委粤漢工程處副局長唐德萱暫行兼代本月方到局視事旋即進省至株時以本代局長因公晉省所有局務仰車務課陳主任代拆代行電知到課總務會計兩主任及警務所長均先後因事赴省震獨支全局煞費苦心至十五日唐忽電稱省城安靖王總司令力予維持等因當即有安武軍扣車之舉贛軍且又同時開醴幸經震極力交涉權允不扣否則兩軍倘因扣車起釁危險何堪設想渡此難關後至十六日則赴株軍隊所載旅客皆被北軍擁擠下車逕開長沙此後則本路除安武軍扣存醴陵站車輛三十餘輛及大小車頭三部外已無餘車株站長季登雲亦因無車應付被軍士勒去該站復搶掠一空十六七兩日安武軍有將扣存車輛由醴先開株至姚至白按而回醴者至十八日安武軍因不能赴株乃轉而赴萍强欲將客車兩部大煤車十一部小煤車十七部一次開運經王站長鴻逵力陳軍隊超過法定重量及長慶必出危險請分爲兩次未蒙許可反遭痛斥致該站長以奉行與否均有莫大危險不能回站嗣經震一面激勵回職一面飭令養路工程司披蒲思以工程責行詳爲解釋始免此險然安武軍是日固恐南軍追及旣毁軌道復封電機而機車則出軌於易站煤車或逕拖於岳州安源至醴則以安武軍鬱塞其間湘贛仍形隔閡卽劣小機車亦難逕通此月餘來運輸上所受之艱難險阻也至局中所存欵項將近十萬及各項摺據均被唐代局長電飭會計課主任夏邠濟掃數携省至十一月份薪膳工食不敷發給唐夏蹤跡渺無局庫一空如洗每日開支分文無着此經濟上困難之極點也十九日南軍抵醴唐旣携欵他去職權當然消滅全路無主人心極惶野心痞徒又復百方蹂躪經震月餘來以同生死共患難相覊縻之員司自此亦有托故他往而路政愈陷於危境實有不可終日之勢此又行政上極號維持之困難也現震奉馬總司令委任兼代局長責令認真整頓然才力　薄深虞隕越當此時機首宜與粤贛軍隊雙方接洽以車輪直逹爲第一要着然昨奉令代表馬總司令單獨赴贛交涉彼因誤會幾遭軍刑看守一日夜而能生還者尙係鈞座福庇之所致則通車目的一時似難逹到次則調查本路留存湘路車輛迅速修繕以早日接運爲第二辦法奈岳州方面刻下尙難着手至籌難方法則追緝唐夏實爲要圖今唐代局長早無歸期震自不能不將經過事暫及維持困苦情形詳陳鈞座究應如何善後之處伏候訓示遵行冒凟縷陳無任迫切待命之至株萍鐵路兼代局長陳震叩勘 
[杭州快信]  
齊省長通信各道尹以本年末日爲中英禁煙條約限滿之碁期迅卽取具各縣禁淨種運售吸切結彚送來省並加考成備核 
教員檢定委員會長本由省署教育科長馮凖　兼任現齊省長接部咨應由教育廳就各科長中選派昨日訓令遵照 
第一師師長童伯吹十日督帶四團全軍由甬旋省　飭伍團長駛回嘉興原防童於黎明入城謁見楊督面陳一切並報告陳肇英一團留駐甬城鎮懾 
温州第六區警備隊統帶戴任自取消自主後未見呈報到省齊省長特飭某知事馳往密查聞擬下令撤換委總司令部副官長李襄隣接替 
二師第三旅自葉煥華潛逃後第五團一營三營亦經潰散儻留駐台吴國棟二營張師長雖令直接師部惟仍需早日恢復以符編制昨日午後召集潘旅長盛團長及各級軍官在吉祥巷師部特開軍事會議討論一切 
楊督軍前商調十師三十九團步兵兩營砲兵一連機關槍一連由團長張慕韓率領來嘉填駐現一師第四團已開回嘉防張團長亦率所部回駐松江故昨日嘉興來杭客車未見駛到專運兵士 
衢州防務近來謡言叢起益形吃緊统帶梅占魁連日親自查防以舊存子彈不敷分配特電齊省長添撥四十箱已咨准督軍飭軍械總局如數發給昨由專員馬志傑領運回防 
[南京快信]  
　　陸榮廷代表彭允彛雷慕南連日與李督磋商時局據聞陸尙未正式提出條件彭雷來寗不過述陸希望和平之意李督昨特電陸探詢切實意見並告已派白堅武李廷玉李登科來粤接洽陸建章因需俟陸榮廷復電尙未赴鄂 
李開侁昨由寗乘車赴鎮遊覽焦山 
曹錕派來之劉參謀昨已回津聞曹力表天津會議非彼主動促陸建章赴鄂恊商武漢防務 
中央昨來電 
省議員楊石因沈惟賢已到院執行參議員職 
務議員資格當然消滅已提案更選議長明日付大會討論 
兩淮緝私統領劉槐森電告軍署續赴淮南檢查水陸各營 
教育廳第二科長已定龔惟楨（安徽人）其一三兩科長劉榮昌楊傳福昨已到廳 
 
 
 

Page 4

 
 
   
 
 

Page 5

 
 
   
 
 

Page 6

 
 
申報第二張 
[要聞二]  
京訊中之鄂湘前途 
　　近日湖北謡傳種種或云武昌已於昨晚不守王占元督軍率衛隊百餘人乘一軍艦已赴上海此項消息係某路局得鄂中之電報云或云鄂中當道昨日尙有電報告謂逃兵蔽江而下沿途擾殺武昌漢口一帶土匪遍地謡言四起旦夕恐有不保云云其失守之電政府則尙未得該省正式電報云或云王督軍因該省受湘省影響石師長復已宣告獨立武昌難於久守故於數日前已移居軍艦惟城内各機關則因此大起恐慌云其最奇之傳説則謂湖北已於前數日忽將五色旗撤去所用之旗係三色爲藍白紅大約與德國旗相似不知是何用意云云凡此等傳説愈出愈奇惟以事實言以上警訊固望而知其非確然武漢情形甚爲吃緊人民恐惶萬狀亦實有風聲鶴唳草木皆兵之勢頃聞漢口各團聯合會致電南北兩方請將武漢區域劃在戰線之外其致大總統電文云昊天不弔禍患迭乘湘衡戰過延及鄂區主張調停固爲息事寧人之計萬一各趨極端和平無望武漢地勢在所必爭辛亥慘劇行將再見於今日回溯辛亥之役吾鄂受剏獨甚至今元氣未復何能更肆摧殘以絶孑遺仁人博愛當不如是也邇者戰禍迫於眉睫料想無可逃免徬徨四顧不知所措惟有呼籲鈞座之前敬懇電飭前敵將士仿照各國保護巿政辦法將武漢區域劃在戰線之外俾殘喘無告之孑遺深惠實受除電請黄陂逕電尊處爲鄂請命外特此電呈鈞座俯賜哀矜無任惶悚待命之至漢口各團聯合會會長王明文等全鎮人民叩 
陸軍第十一師長李奎元日昨致電中央略稱該軍現已全數抵漢本擬遵命馳赴岳州茲與王子春總司令一再磋商據云荆襄獨立鄂省防務尤爲吃緊諭令職軍分駐漢陽白沙洲洪山新河一帶以資防衛除遵令派軍前往各地駐紮外特此電陳以釋厪念等語元首披閲之後覆電准其聽憑王總司令隨時調遣前日院秘書長之談話（昨報所載）謂岳州現無戰事但據某機關昨晚六時所得之漢口電報則謂晉軍第一旅長商震所率之軍隊自全體敗潰後商氏現已潛逃來鄂王金鏡副司令見岳州之形勢不佳已禀承王子春總司令將該師退出岳境其司令部暫於湖北之咸寗縣城等語似此則近日岳州之形勢已可想見譚組庵此次被任爲湘省督軍事前並未邀其同意據公府某要人消息馮總統鑒於長沙秩序之紊亂極欲譚督軍早日赴任以資收拾現擬派員前往面勸譚督軍尅期到省並携有熊秉三范靜生等之密函數件在譚氏前本有電表示不願回湘繼以熊希齡范源廉兩氏力向總統前建議先下命令後擔任勸譚氏就職聞譚氏鑒於時局之艱危昨已有電致政府表示並非規避責任惟請政府將岳州北軍撤去然後敢於擔任王總理當卽覆電大意謂中央非不願撤退岳州之駐軍惟如撤兵兩方理應同撤須能保障將南軍由長沙撤去面後可云云 
[荆州獨立軍已有開戰消息]  
荆州獨立昨傳有和平希望者係由王督軍派員與石星川商榷條件令其於調停期間不得添招軍隊擅提稅欵及更換地方官吏任聽南軍至荆如守此旨則各守和平兩不相侵聞石雖陽爲承諾實則自由行動現鄂省閑散將校激烈黨人如黎本唐藍天蔚等到荆者有百餘人沙巿商埠警察專局長江陵公安石首各縣知事均被更換松滋知事鄭光弼（皖人）因有貪劣聲名且被石部鎗斃刻由湖南常德方面運輸至荆軍機頗爲不少荆州有前清滿將軍之軍械庫一所儲藏土鎗抬砲之類甚多（據記者所聞均屬廢械不能實用） 
頃已編就四梯團擬漸次擴充成兩師俟會合川湘各軍卽下窺武漢所有荆屬各縣局存欵已被提搜五十餘萬串足敷暫時軍費由漢口揚子江船廠所造二百餘噸之江犀小砲艦艦長朱某原早與勾通上月杪裝運吴光新軍餉二十萬元鎗彈四十萬顆砲彈十餘箱上行至沙巿適值獨立遂舉全艦歸附又聞有楚字號之砲艦一隻亦有響應之説但石所切望其響應者重在襄陽黎天才之第九師黎與石本早有成約一致行動今竟寂然毫無動作而黎師之旅長張聯陞且將奉命攻荆石懼張進逼有電致黎天才請派其十七旅長由猶龍率軍尾躡張後以牽掣之未知黎能照辦否蓋黎師兩旅長張爲北系由爲南系平時黎由皆與石聯絡張獨不與今日黎天才之急難響應即爲内部不能一致然時局瞬息萬變黎師終恐有響應之日聞荆州現定進取計畫擬聯湘西之軍由荆襲岳州北軍之後一面約同湘陰平江華容之湘桂軍雙方夾攻期在必得岳州以通湘鄂之道另以一軍由潛江漢川下攻武漢據長江中流以扼南北之衝又以一軍（即擬用黎天才軍）侵入河南佔據武勝關横截京漢車道以遏北來援軍顧其計畫雖然如此實行則諸多阻碍現自馮總統發表停戰通電後湘桂軍並未攻岳滇黔川各軍雖佔有重慶然重慶以下至宜昌尙有四五旅北軍重慶南軍斷不能逕行直下石所視爲手足之黎軍又不能出力相助倚爲後援者僅有湘西一方之兵石部原有第一師附從者又祇步兵兩團（孫國安胡廷佐之兩團聞胡團尙有一營在沔北未奉其命）工兵一營湖北退伍兵固滿坑滿谷一聞獨立卽蟻集荆州其奈徒手無械何縱使湖南接濟至多不過鎗數千支大小砲二三十尊其力總不能謂强現聞王督一而勸導服從一面已準備攻荆業命第二混成旅長劉曜龍第三混成旅長盧金山第十八師長王懋賞第十八旅長張連陞以四混成旅之衆包圍荆州劉旅由公安石首攻其後張旅由沙洋天門攻其前盧旅由宜昌宜都枝江攻左左王師由漢陽沔陽潛江攻其右石氏明知形勢不佳其復王督各電措詞極婉惟以促成和局爲言王督對人宣言亦謂石爲促成和局計並無進窺武漢意本督對荆亦未發一兵靜俟時局解决自然就範云云不知此皆鎮定人心之虚語頃據沙巿傳來消息劉曜龍之第三團楊團長已於三日之夜由公安往襲荆州被獨立軍擊敗北軍死百餘人並奪獲大砲數尊斯説恐係該地謡言若果非虚則荆州戰禍旣已開始曰内必續有大戰又聞張連陞軍亦於五日由沙洋進攻沙巿被石軍擊敗退回沙洋石已派兵追圍此説恐亦出於謡言因日來謡言無奇不有昨漢口巿上竟盛傳南軍已佔岳州進攻省城據此而觀所傳石軍戰勝二説恐與此相類也石所致襄陽德安兩電茲并録如下 
　　致襄陽電 
　　襄陽黎師長鑒襄密溯自辛亥以來政局紛爭愈演愈劇我輩同舟風雨五載於茲險阻艱難備嘗之矣雖則護國保民爲軍人天職然其本意實欲鞏固中央之信用調和南北之意見以真正之民意成純粹之共和庶内患旣消斯外侮可禦無何籌安會起帝制出現督軍獨立復辟發生我輩忍氣吞聲猶不敢積極進行者以數年維持南北之成績恐灰之於一旦耳現在西南各省大軍已聚長沙王范師潰北人之氣已奪當此之時王督猶復心懷疑忌偵我行動派隊監視又復分析貴師兵力以爲離間之計冀取漁人之利我輩同係南人旣在嫌疑之中自屬切膚之患夏問密約刻不能忘今旣時機已熟彼此自表同情特電請吾兄同意一致主張自主並懇急電張旅長令其暫緩來荆免致誤會如伊請令聲稱攻省爲之聲援否則請令由旅長尾後牽制兩南方面不獨完全接洽且確知其勢力雄厚計畫周詳岳州不日可下現已電令劉旅長一致自主並請吾兄就近指授機宜爲要至我輩此後利害與共休戚相關旣屬同心决無異議諸希大裁立候明教臨電不勝神馳之至弟石星川傳人傑朱兆熊胡廷佐孫國安等同叩東 
　　致德安電 
　　德安劉旅長黄州謝團長鑒襄密民國締造六載於茲我鄂軍人創深痛鉅辛亥義師大半裁撤流亡遍野舉目寒心即本師存留至今亦屬不完不備政府每謂經濟困難所有空額懸而不補試問被之成師成旅經費數十百萬獨非我全鄂父老之膏血耶妄分南北釁自彼開湘省起義不一月而長沙完全佔領從此乘勝進攻則克復岳州會師武漢當可計日而待也本師分防各屬地處一隅倘即此不圖將來南軍大功告成則我先之不見容於北者恐今又不見容於南也茲已於東日宣布自主務望貴旅速將所部集合德安一面向黎師長由旅長處聯絡一面宣告自主黎由前有成約雙方贊同此次必能與表同心謝團長處已電知能集合德安更妙否則即在黄州同時動作貴旅向稱精銳當能同德同心告厥成功也石星川朱兆熊傳人傑孫國安胡廷佐及在荆全體軍官等同叩（按劉旅全部並未附和） 
[湘鄂間之調和佳訊]  
　　北軍亦已停戰　　 
　　耿毅奉派來湘 
岳州方面南北兩軍接觸過近時有衝突之虞現南軍已於上月二十八日由聯軍譚總司令通電前方各軍暫行停戰靜候解决茲聞北軍武岳總司令王金鏡亦於一日通電停戰其致譚程兩司令電云長沙譚督軍程省長鈞鑒頃接鄂督來電知執事已飭前敵各軍一律不准妄動以期促進和平仁人用心曷勝欽佩查湘民不幸罹此鞠凶稍能主持人道寗忍再啓釁端兵陽駐軍鏡已 
通飭謹持現狀靜待後命以冀早日解决斷不稍存詐虞素仰執事顧全大局不存物我愛民惜國諒有同情仍祈轉飭所屬嚴守信義免生誤會臨電神馳無任迫切感　之至武岳總司令王金鏡東印（一日） 
近蘇督李秀山氏特派耿毅來湘商榷調和事件耿氏已於前日馳抵武昌與鄂督軍王子春先行接洽一切然後赴湘交換意見昨已有電來湘請派輪往接其電云湘陰趙師長長沙譚總司令程總司令鑒奉岑西林李秀山督命來鄂謁王督軍商籌調戰事宜擬明日乘武陵輪赴湘請夷吾兄派輪到蘆林潭停候爲罷耿毅叩 
譚總司令昨接李蘇督軍電云宥勘艶三電同時奉悉淡於權利而以用舍歸諸中央停止作戰昭然大信皆足見顧全大局之盛心深所欽佩查岳州駐紥國軍由來已久况此次係由前線退而至此鄂贛並無增加軍隊之事或因鄂境土匪不靖稍有移勸布置以保地方公安現在根本問題旣已解决斷無再行作戰之理請勿誤會甚盼我公轉知湘桂各軍母越湘陰平江縣城之線而後自無衝突之虞現在與陸幹老電商兩方部隊斂兵驰嚴指區分紥解除作戰情形各保防地治安等辦法尚未奉覆至駐湘客軍一節係屬尊部條件現因解决大局問題故未議及於此然將來必有和平辦法以滿湘人之心乞先慰藉以免懷疑俟開議後自當以次提出解决亦必不遠特此覆聞李純東印 
[川中叙南方面之備戰聲]  
　　成都通信 
近來川東方面省中消息甚滯軍界旣無捷報披露民間所傳者又紛紛不一（按重慶早爲黔滇軍攻破大約川當局諱莫如深故省中消息沉滯）只好舍川東而言川南瀘縣滇軍業已退到納溪昨得前方消息納溪滇軍亦已退走納溪附近之江安南溪兩縣聞亦有川軍佔據滇軍根據地現祗有一叙州府城（卽宜賓縣）刻聞川軍積極籌攻該處兹將所得消息詳誌如下 
現在進攻叙府之川軍約四十營内如劉成勳一混成旅陳洪範一旅李鑫元一混成旅舒雲衢一旅汪可權一旅早已准備停當各軍機關已接劉存厚巧日亥刻通電約定舒汪兩旅號日進攻劉成勳擬親赴前敵指揮一切已於二十一號率兵到健司令部現覔定池坎上中學校地點陳洪範李鑫元亦擬同赴前方督戰藉振士氣 
右翼軍第一梯團長藍上校現已准備齊全昨奉令已調所部各軍開往乾柏樹灣泥溪一帶以便進攻 
此次攻叙第一路游擊司令現集合勁旅十四營並擬出奇兵直搗叙府現已准備 
犍爲守備司令李鑫元前因警備隊已有七十餘名編爲步兵二連現復同未改編之警備隊同改爲警衛營 
雲南綏江縣川地屏山縣祇隔一江攻叙期中現有某君上一條陳願親率川南一帶土匪分道進攻綏江使滇軍首尾難　又聞一路游擊軍偵探報告綏江滇軍祇有百餘人而　丁甚多滇軍不難攻克云 
中央隊司令陳洪範聞不日將赴犍爲與右翼司令計劃一切 
中央隊第七團團長萬成現奉令改編爲混成第一支隊開赴屏山擬由屏進繞滇境綏江聞前隊已抵犍爲 
嘉城之管退砲一尊及野砲一尊於本月十六號拉天二百餘人在月咡塘操習沿街石板　行損壞現已開赴犍屏方面 
近因各方面戰事吃緊滇軍密派探訪嘉定城防司令格外戒嚴昨獲滇探一名係扮小商人因查出身中有古錢五枚係其證據該探又供認不諱並拿女偵探一口亦查出有古錢五枚於昨　赴刑場鎗斃 
駐榮二師砲團三營王營長於十九號率全營向自井開拔預備進攻叙府 
[攻潮事外之粤聞]  
　　炸彈案主名就獲 
　　上月三十號莫代督因歡迎伍秩庸氏行至天字碼頭被人抛擲炸彈未中事後軍署即通令軍警嚴密偵緝數日來毫無頭緒前日（三號）郵政局檢查郵件忽拆閲雙掛號信函一封係由城内寺前街鎮東旅館寄往囗囗某街者中間詳述謀炸莫代督榮新恨未得手等語該員知此項書函與天字碼　炸彈案煞有關係卽將此函扣留密報軍署卽夜派遣衛戍司令高成忠率隊馳往鎮東旅館搜查當場將兇犯緝獲並在身上搜出密函一封登即帶回軍署禀請莫代督親行提訊據供此案夥黨七人係在汕頭受莫擎宇主使來省謀炸督軍許以事成當以知事一席報酬七人因奉秘密命令來省分頭居住昨忽探得督軍出署歡迎伍廷芳某第七人先乘機溷入人叢觀看所抛炸彈確係由我下手同夥六人亦均在場因見我抛炸未中各均袖出短鎗轟擊旋因事敗均各逃遁不知去向等語莫代督訊畢時已夜深飭先收禁至昨（四號）晨六點十五分鐘即由署中執法官提出該兇驗明正身派隊押往東堤江防司令部右　側之曠地（卽當日炸彈爆發處）將其鎗决聞該兇手係林姓年約三十三歲廣西容縣人年前曾在省長公署充當收發維又改在汕頭充當警察區長與莫擎宇相識此次由汕到省寓於老城寺前街鎮東旅館逮案時尙身衣深色夾長袍白土布褲足登緞面學士鞋惟此案發生不及五日即獲正兇斯亦神速甚矣 
　　省議會内閧原因 
　　省議會前因省長問題某部分議員不滿於議長致有提出懲戒之舉（詳九日報）現聞此事原因複雜初由某系議員擬提出彈劾省長書令人示意李氏取瑟而歌後已運動打消而提出者又心有不甘又有質問之説以貫澈其省長胡氏之主張乃其别系陳鴻銓等（該系所目爲帝孽者）又親往肇慶歡迎李氏復任某系以其因風討好復恐訂有特别條件愈爲不服已集議對待不料陳等先發制人竟有懲戒議長之提出謂議長違法某系聞之以爲此等六人之提議有何效果該系旣已挑戰不妨以手段應付於是又將提出質問略謂省長一職關係重要乃李省長忽 
 
 
 

Page 7

 
 
申報第二張 
　　而棄職夜行忽又自行回任是視職守爲兒戲以公署爲傳舍陷人民於恐慌置大局而不顧深辜省會推舉之初意在李耀漢個人往返來去視作等閒本爲絶對之自由然省長職守所在當陳督在任之時乃竟一切不恤悍然逕行揆諸恭敬桑梓之義已有所乖况責任所寄更何以對人民即此推論已足見武人主政之不明權責今其回任通電仍有避位讓賢之説似此人民惕慄未寗之際能堪該省長之出位避位自由來去若干次乎本席特提出公同研究應否量與限制抑仍爲最初公决請胡漢民就任以爲將來者鑑戒云云 
[沈瑞麟歸國情形]  
國際委員會久未開會近因王内閣成立後如俄德單獨媾和等外交上之新變動皆關係至鉅特於昨日開會討論其所議外交上之重要問題内容秘密不知其詳惟聞前駐奥公使沈瑞麟昨到會報告其歸國沿途情形頗有可紀者沈使謂中奥宣戰後卽準備出境奥國一切待遇尙好我國在奥留學者只有二人一係小學生其母爲奥人安全上自無問題其一爲學陸軍者現已畢業丹麥公使託其看守中國使館亦可免危險沈使得出境護照及德國通行證後卽起程往德沿途車上均無阻碍至柏林停車兩小時丹麥駐德公使特上車與晤言及在德之中國留學近况謂德國待遇頗好該生等現仍照常上課並無輟學之虞惟每禮拜必須向警察廳報告兩次而已沈自德國趁車赴丹麥由丹麥乘船至瑞典由瑞典至芬蘭此時俄地因受政變影響地方騷亂異常搶刦之事觸目皆是沈亦幾至不免至彼得洛克則情形甚異巿面荒凉滿目亂象沈至旅館時見牆壁間彈孔歷歷密佈則兩小時前巷戰之成績沈將由旅館往訪劉鏡人公使因交通斷絶乃不能成行嗣竭力設法始得勉强通行沈於未到俄京之先曾電劉代爲定車而見面詢及則劉使以俄交通部無人辦事不得要領最後由劉君設法親到交通次長家中詢問次長謂車已定好不知何日開車劉又轉詢車站方知兩日後始有車行沈俟至二日方得成行車中異常雜亂有亂兵三千與之同車舉動暴烈異常行稍遠又遇俄兵一萬强迫將三千亂兵武裝解去而亂兵等必欲與沈同行經站長設法將亂兵車斷下沈方得行而亂兵等憤取石礫亂擊車窗以致破壞不堪幸人尙無受傷者耳自此以東尙稱平安云云 
[兵車出險之别報]  
字林報七日北京通信云近從南方得一極駭人之事實當北軍占據長沙時北軍擁集車站要求將預備車立卽開行站長知路上尙有他車行駛堅法之允乃兵士不由分説叢集車中迫令車頭以極速之力開駛乃爲時未久此滿載兵士之車竟駛行於别車地駛之路上而奇慘之結果於是發現矣聞死於是役者三百人傷者無數其最奇者則此種意外竟時有之一二年前軍人擾亂鐵道秩序而逼令機匠開車者恒有所聞不久記者乘京奉車車中所載之華人數近兩千幸以管車西人特别慎重雖閣車旗號業已發布仍禁止之不准開行時吾人方停於側路之上乃半英里前忽來一車滿載張勳之兵其行如飛掠余車而過雖有旗號禁之亦不過問設吾人之車果已開行則駭人之意外必不免矣 
[蘇省會十日會議記]  
昨日（十日）下午一時江蘇省議會第一日大會是時到會議員計九十一人後續到四人已足法定人數遂開議當由議長沈惟賢主席並提出緊急動議禁止旁聽探悉爲鳳凰山鐵礦問題結果付審查又日人設民政署於山東事擬由本會電部力爭厥後按照議事日程開議（一）省長交議規定水利恊會研究員如何提出方法案王玉樹李燻葛夢樸先後發言有主張付審查者有主張規定方法者結果付審查如有意見須至審查會陳述（一）省長交議追加閘北水電廠第一水池經費案許蘇民奥王撰曾先後發言均主張付審查結果贊成居多數遂交財政預算合併審查（一）省長諮詢重辦輿地測量隊究應如何辦理案王撰曾朱紹文蔡璜均主張付審查可决（一）本會五年度决算董永成朱紹文起立謂本案頭緒紛繁宜交審查會結果可决後有議員俞仁愈提出時局問題請由本會電請停戰以期和平緊急動議經大衆議决俟編入議事日程再行討論此外金天翮對於調停時局事亦有議案尙未提出至四時散會 
[地方通信]  
北京 
　　法官與律師之考試期 
　　法官與律師考試日期法部刻已發出通告二則第一云司法官考試定於民國七年一月十五日舉行甄録試二月一日舉行初試業經奉令公布在案現本部以本年十二月十日起至二十五日止爲報名日期凡具在司法官考試令第二條各欵資格之一志願應試者務領限期内親赴司法部内司法官考試事務　繳納手續費二元領取履歷書及保結書照式填寫依限投遞並將足資證明各項資格之書類憑證文件隨同送驗其二云司法官考試業經奉令定期舉行查律師考試第一條内開律師考試與司法官考試得合併行之等語現本部定本年十二月十日起至二十五日止爲報名日期凡具有司法官考試令第二條各欵資格之一願應律師考試者務於限期内親赴司法部内司法官考試事務處繳納手續費二元領取履歷書及保結書照式填寫依限投遞並將足資證明各項資格之書類憑證文件隨同送驗恐未周知特此通告云云 
[安慶]  
　　開挖巴澮兩河 
　　淮河淤塞迭經蘇皖士紳會議借欵修浚迄未實行所有沿淮各縣歷年受災甚巨加以淮河支流巴澮等河由河南灌入皖北沿淮各縣亦時形汜濫現豫省擬開挖巴澮兩河上下游水道以資宣洩日昨特將辦法咨商工賑督辦倪督軍頃聞倪督已將一切開挖情形咨會黄省長查核 
　　合肥請減警隊 
　　合肥縣知事前以該縣地連壽定時有盜匪竄擾當經呈准添募警備隊以資保衛現在皖北各屬盜匪已經四省剿匪張督辦派隊巡緝所有該縣警備隊薪餉復形支絀日昨該縣知事特呈請省公署酌裁該縣添募警備隊二十名每月可節省經費三百餘元惟時届冬防究未識可否能准所請否 
[鎮江]  
　　憲兵調防 
　　駐鎮憲兵第二營第三連昨奉李督軍飭令調駐寗垣另派南京憲兵第一營第三連來鎮填防日内即將實行 
　　飭查旅館 
　　鎮地城廂内外各警區同日接奉警察總局倪兼局長訓令略謂大小旅館應由該管警區查明地點牌號館主姓名籍貫以及館夥姓名填表送局備查歷經各區遵辦在案近來各區不免疎懈致此種應填之表久不填送殊屬非是爲此令仰該區長於奉令後五日内趕造呈送母再延綏現值戒嚴期内又届冬防各旅館難保無匪徒混跡應責成區員每夜親在詳查如區員奉行故事或並不往查即由該區長據實呈請懲戒母得徇隐 
[揚州]  
　　江米到銷暢旺 
　　本平屬運來之江米江稻連日到貨頗湧日近千石銷場亦旺幾及千石大都販運至邵伯及西山一帶脫售以故南門外沿河又成爲米巿之場（按米價每石售洋六元左右稻價每石二元六八角）此亦商業之好現象也 
　　食商纏訟未已 
　　同德食商號東劉濟清等互爭鹽産迭在鹽務署呈訴纏訟二年之久奉判應歸民事範圍向該管衙門起訴至今未已昨復在運署禀訴張司長以旣經鹽務署判定未便違背部令擅行受理特批飭仍赴行政官廳起訴 
[蘇州]  
　　吴縣啓徵下忙 
　　現届農民秋收之後縣屬各鄉閙荒風潮亦已平靜故吴縣吴秀芝知事已定於陽曆十二月十一號設櫃啓徵下忙銀兩並冬漕銀米 
　　警區恊助徵稅 
　　吴縣烟酒牌照稅自改歸駐蘇第三區煙酒公賣分局徵收後卽由該局分派經徵員按期徵收乃各户蒂欠不納者頗多昨經三區烟酒公賣分局吴局長函請警廳分飭各區凡遇經徵員到境徵收牌照稅時派警恊助崔廳長已分飭各區遵照 
　　前任傳票無效 
　　吴縣吴秀之知事查悉本署法警有將前任所發拘傳各票在外需索情事昨特牌示各該署警限兩日内一體繳銷俟發出新票傳提按序帶訊如再有舊票傳提者許該原被告指名控究以除積弊 
[松江]  
　　學務近聞一束 
　　江蘇省立第二中學因學生發逹宿舍教室漸不敷用今春特向省署請欵添建洋房十五幢嗣因省欵不能完全領出僅造十幢現楊子侁校長已將短領之欵掃數領下故又鳩工續造矣此間學校對於星期假日已有實行補習者如縣立第一高小每逢星期日必令學生會課國文或會課習字並將課卷送請校外人評閲擇尤奬勵以資勸誘其餘如私立尊親求忠兩校則於是日上午補習各種科學以助平日之不逮午後始行給假休息小西涇鄉各國民學校於日前開聯合學藝會學生家屬到者甚衆惟學委吴子祥演説時因誤以不識字人比擬下等動物會衆大譁幾欲與吴君爲難亦可見鄉區之不開通矣 
　　印花重貼被罰 
　　縣署檢查印花稅委員昨至倉橋堍某號内檢看賬籍時發現廢花撕下重貼之弊當即據情報知縣署擬令罰洋四十元以儆疲玩嗣該號因所罰過重報請商會斡旋始罰十元了事 
　　諭勸佃户完租 
　　今秋蟲災楓涇五庫兩鄉被害尤重故迭次閙荒均出該兩處人近更播血會飲相約抗租縣署聞悉後亟編白話韻示發貼該鄉聲明租米應還理由並言如敢聚衆胡閙卽照懲治盜匪法辦理一面於今日（十號）午後傳集各圖催徵吏由李縣長親自諭話飭令向各佃户從速催追並因各圖地保均有催還租米之責當場發給諭單諭令該吏等於本月十二日傳集全縣地保來縣聽候諭話 
[嘉興]  
　　區教育會開會 
　　嘉興第一區教育會於九日召集職員會推選編輯評議幹事三部部長是日共到職員十餘人由正會長陳仁甫報告會務並經公衆决議各部部長用雙記名投票公選投票畢公推沈子才張文波二人爲開票員結果田毓夫得九票選爲編輯部長張文波得四票爲評議部長張舒霖得七票爲幹事部長末由公衆决議於每月第四星期開職員會常會一次集議各項事件遂即振鈴散會 
　　災歉成數核准 
　　嘉興四鄉田禾今歲風蟲爲災由縣呈奉省委覆勘並將災歉成數報省核奪張財廳長以所報成數過鉅有妨國課將原案駁回飭縣重行釐剔當由張知事親赴省署面禀災情奇重萬難減折現上峯已將所報災成略予減削已核定災歉三分八内災三分歉八釐於前日指令到縣飭速趕造抵補金串據免誤征期張　事奉令後已飭各經造人從速趕造矣 
[雜評一]  
荆事之危機（庸） 
　　王占元面告武漢紳商對於荆事决不武力解决即其令飭省外機關亦以不發一兵保全鄂省治安爲言是則荆州風雲雖惡而戰禍不致發生武漢之恐慌亦可漸歸鎮定乃據鄂訊則謂獨立軍與北軍已入交戰狀態而王占元之攻荆計劃亦早著著進行决裂殆無可免然王占元所謂和平和平者殆一種慰藉商人之門面語固無此决心也 
自頃以來武人態度往往言行不符以一人之身忽而主戰怱而調和極翻雲覆雨之態者姑勿具論即以南北兩方主幹人物而論通電表示停戰吾人亦旣耳熟能詳然而於川於湘於粤停者自停戰者自戰初何嘗表裏相合大抵今之當局一方欲借和平口惠顯其宅心之仁他一方又欲肆其兵威以示勢不可侮天人交戰乃有此種現象固不獨王占元爲然耳 
 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
總商會請部取消改組公會之呈稿 
　　自農商部頒布工商同業公會規則後工商人等每多誤會上海總商會爲免除紛歧起見特呈請農商部分别取消其呈稿如下江蘇上海總商會呈爲各業改租公會每多誤會懇請俯賜察核分别取消以免紛歧而順商情事竊照大部訂定工商同業公會規則八條原爲聯絡同業感情糾正舊有之某某業商會免與各省商會混合誠爲要政乃外省工商人等每有種種誤會請爲大部約略陳之部定規則工商並舉然未必勞働苦力㣲細工人皆包括在内滬埠前有蘇廣成衣舗約集同業十數輩依據規則訂立專章請會核轉馴至服役西人之細崽烹調西菜之廚司更有銀鑪鎔銀之匠人各自組織公會要求代報其類於此者尙多本會以若輩誤會别有用意未便核辦而竟有轉向地方官廳剔　者此誤會者一也梓人圬人載在考工其稱爲工人古今無異組織公會律所深許上海一埠該兩項工作實繁有徒按照規則第一條設立同業公會須由同一區域之同業四分三以上之决議乃有混合兩業少數工人公然立會本會若不細加研究遽予照轉必啓日後無謂之紛爭此又誤會之一也工商同業設立公會其會中一切事宜必先有人主持或名會長或名總董名目雖異而辦事則一然必須由同業中選出方爲合格斷不容業外人濫厠其間現在設立公會竟有不工不商之徒襲取現行法律以博會長總董之名義如江浙兩省之機織工匠每有同盟罷工要挾加價皆由其本業工人知識不逮最易受人牽動祇須修訂言章集合成會龐然以會長自居任其指揮縱部定規則並未明加限制揆諸事理商業已隐受其害此又誤會之一也即以知識較高之上等商業而言公所與公會實有區别除無關於工商業者不計外有可以改組公會者有萬不可改組公會者如西北各省向有之某某業商會係各該業之貿易機關南省亦嘗有之或名之曰茶會今旣頒行商會法不可與商會名稱混合此應改爲公會者也其東南各省向有一業之團體稱爲公所者主持行規保護同業通逹官商之隔閡聯絡中外之情誼與僅事貿易之公會截然不同溯自烟台馬關訂立條約准各國商人赴中國内地投行採辦土貨每有貿易爭持以織茶之微嫌成巨大之交涉鄉民蒙寃官廳受過往事不堪僂述自有該業在滬埠設立總公所於内地出産土貨繁盛之區設立分公所華洋中外聯絡貫澈頗收整齊畫一之效遇有事故出而調解即可消弭於無形此項公所就土貨而言包涵者廣或不必拘於一業限於一區其性質與公會不同近自公會規則頒布以後内地商人每多誤會自行分組致使向來指臂相聯之團體因此而破壞久已習慣之成規因此而紛亂設遇華洋商人交涉得以乘隙而入殊於實業前途頗多危險此等新組公會無輔助之功效有駢枝之隐患利未一覩害已叢生實萬不可改組者也前三項之誤會商會得依據規則不予核轉但無部令明飭則糾纒無已怨　滋多後一項之誤會闕於實業進行華洋交涉非請大部明令撤銷不足以順商情而收實效所有改組公會每多誤會懇請分别取消緣由伏乞批示祗遵謹呈農商部 
[寗杭直逹貨車後補稅問題]  
　　滬寗滬杭甬兩路准於七年一月一日起直接通行貨車凡由杭至寗及由寗至杭纒過上海一站母庸換車即時開駛以便商旅一節業誌前報茲聞滬寗南北車站上海稅務分公所以此項通車直逹後凡通過上海貨稅均須照章改由杭寗兩處補抽劃歸比較關係極大已於昨日選派司巡等分赴杭寗兩處開辦補收通過稅分局尅日成立以資接洽惟路局及轉運公司方面尙持異議應候呈請交通部核准方可照辦 
[絲巿對外貿易之呆滯]  
　　近兩星期間各繅絲廠之廠經及湖州之七里大經乾經等對外貿易甚爲呆滯緣國外滙水有增無減航路危險往來各國商船年内除本月十五號二十號有東洋公司輪船二艘出口外其餘尙未確定且噸位有限各洋商購存之絲茶綢緞雜貨恐年内亦不能裝運完竣故以上各絲非惟價疲竟無交易惟四川之摇經黄絲昨日售出六十包（牌價參觀商務欄）至本埠各絲廠之無存繭者現將一律停車轉瞬年關存貨之稍多者莫不躊躇云 
[選舉人名册賫送赴寗]  
　　江蘇第二届省議會議員上海縣初選舉調查事宜經各巿鄉調查後造具選舉人名册報告到縣由縣着手審查編造清册業已趕辦完齊昨日沈知事派員賫册赴寗呈呈送省署彚核矣 
[四川旅滬同鄉會致重慶電]  
　　四川旅滬同鄉會昨致重慶電云重慶商務日報轉各師長重慶道尹商會各報館各團體均鑒報牘傳聞渝城復戰商等刦後之餘旡可陳訴惟懇諸公息事寗人恊力維持不勝感泣之至四川同鄉會會長王北樞朱伯爲等叩 
[客述武漢恐慌之情形]  
　　昨日旅滬武漢各客商得本籍來人述及邇來該處狀况略謂連日武漢兩地謡言不息紳商各界均懷恐慌遷家他適者絡繹於途雖經軍警阻止仍無效果各碼頭扛夫及民船小輪無不索價昻貴每雇一舟渡江竟有索洋十元八元之價值者前數日喧傳南軍進逼岳州襄陽鎮守使黎天才恐難阻遏已與南軍司令約處於中立又謂由湘退出之二十師北軍與安武軍由王督派軍圍守武漢兩地者亦擬乘此而起是以羣起驚慌至二三號間中央調派第十一師軍隊三營計馬步砲機關鎗隊並隨帶器械來漢經王督軍派員過江照料一面商由招商局派上水某商輪於翌日將是項軍隊運赴岳州助防詎該軍出發至中途得悉荆州獨立襄陽黎天才宗旨亦不明瞭卽在半途折回返漢人民見該軍未及岳地忽然退回荆襄獨立之説必非虚語遂至全巿振動武漢左近等處亦起恐懼逃避者爭先恐後兩地商務遭此影響完全停頓所有該處消息經王督軍派委分赴郵電兩局嚴密檢查故難得詳細報告云云 
[李厚基派員催促馮軍赴閩]  
　　閩省督軍李厚基以對粤風雲日益緊迫而援閩之第十六混成旅尙在浦口故於前日令派中將銜閻吉勝由閩航海來滬轉至浦口謁見馮玉祥旅長請其從速拔隊赴閩恊助昨聞閻中將電復閩督謂馮旅長已在浦口整備開差約本月二十號之前可望抵閩云云 
[赴閩新兵假道淞滬四誌]  
　　閩省在津魯等處添招之新兵其第一第二兩批約兩營業經湯玉林曹斌臣二員於本月七八兩號分乘湖北丸新濟兩輪船送閩編練迭紀前報茲悉十號晚十點時及昨日（十一號）午刻又由楊副官將京津滁州各處續招之第三第四兩批新兵共一千六百三十五名由寗乘坐火車抵滬卽由北站特開專車送至南站下車暫駐滬軍營操場内擬於今明附輪赴閩 
[探報中之黨人舉動]  
　　長江巡閲使據調查員報稱探有某某兩黨魁爲軍政府代表現由滬潛派多人前往長江淮北安徽頴亳等處運動軍隊希圖大舉並由某處滙到巨欵以資運用等語昨特請由倪嗣冲電致盧護軍使請爲設法查防一面並由該巡閲使飛令各路軍統嚴加防範 
[遞函索助軍餉之澈查]  
　　滬海道尹公署昨訓令各縣知事文云案准淮揚道道尹公署咨開案奉江蘇省長公署指令江都縣知事周光熊呈爲鄉民朱肇林家接有索助軍餉函件請示辦理一案緣由内開據呈已悉此項函件即係由滬寄遞不難根究仰淮揚道尹令取原函轉咨滬海道尹查明究辦以儆刁風仍侯督軍指令此令等因到道奉此當卽轉行該知事遵照辦理去後茲據將前項函件呈送前來除指令外相應備文檢同原函一件咨送貴道尹請煩分别咨行澈底根侒實紉公誼此咨計附朱肇林家被索軍餉原函一件等因准此查孫君洪伊已將此事於申新各報聲明被人假冒應免置議惟蕭士鈺應澈底查明認真究辦以儆效尤除分行外合行令仰該知事即便遵辦具報母延切切此令 
　　附抄發朱肇林家被索軍餉原函一件 
　　啓者天禍中華權奸當道督軍圍叛逆於前宗社黨復辟於後神州陸沉國幾淪亡猶幸共和洽於人心舉國同聲致討近畿將領明大義而興師被黜元凶乘間而攘竊盜取政柄棄遺總統苟有血性烏何能忍故海軍將士首先發難率第一艦隊南下粤東西南六省因卽團成組織軍府出師湘閩蘇爲東南策源地不得不急　響應以壯聲威而寒賊膽惟以時機迫切需用浩繁海外餉源緩無能濟茲據本埠揚屬調查員報稱執事素抱熱忱多財好義無已用泐公函商請惠助軍費兩萬元以應急需值此千鈞一髮之秋倘荷慨許允如所請則高義薄雲無任欽佩今特派本部交際員携帶公函星夜投前面陳一切并邀台端趕速來滬到部接洽幸勿猶疑觀望貽悮軍機國家興亡匹夫有責希執事善籌之 
[阜寗黨案牽涉人尙須質審]  
　　前月間問有黨人某某等在阜寗地方運動軍隊圖謀起事因事機不密當被拿獲楊超岩徐爲信及知情之該處保衛團團王杏村等三人訊供牽涉寓居公共租界南成都路一百九十三號屋内之青江人夏炘三業經江蘇李督軍電令淞滬警察廳派警持文恊同新閘捕房中西包探將夏拘解公共公廨諭着押候訊侒在案昨嚴復由捕房將夏解送公廨請究即由西探貝麒上堂禀明恊同來警將被告拘獲情形並據淞滬警察廳偵探王慎卿投訴被告於本年十月間串同已獲同黨在阜寗地方圖謀起事案發逃滬要求引渡歸案等語王崧生襄讞核供商之美博副領事向夏略訊數語判仍帶回捕房着來警回禀廳長轉請李督軍將在押之王杏村楊超岩徐爲信等解送本公廨聽候預審再行核辦 
[修訂關稅員不日抵申]  
　　我國政府自對德宣戰後曾經商允恊約各國改訂關稅並由國務院分咨總稅務處財政部派員會同洋員組織會議所調查物價互相研究恊議妥貼定期實行征收部處　咨後擬設會議機關於滬埠業已各派專員來滬部緒嗣因政局變遷各總長相繼辭職部派籌備員返京此事遂受頓挫茲番總稅務處財政部以此事籌備已久亟須實行現王總理亦已就職自應從速開會恊議訂期實行故特令前經派定之曾述棨李景銘賴發洛即日南下從速組織會所開會磋議聞曾李等各特派員定於八日由京起程日内即可抵申云 
[德國教員擬赴牯嶺之阻止]  
　　同濟學校德教員庫石擬於寒假後前往牯嶺經同濟校長函知交涉署請核給護照薩交涉員以敵僑赴牯嶺近奉省公署訓令准江西省長咨以後遇有敵僑赴牯嶺應即阻止等因該德員庫石所請給照赴牯嶺一事碍難照准昨已函復同濟學校矣 
[警察廳長慎重冬防]  
　　淞滬警察廳長徐國樑近因時届冬令各處地方宵小出没盜竊頻仍亟應嚴密巡查以戢盜風故自昨日起特派暗探二十餘人各給手鎗一支分赴城廂内外各區地方嚴密巡查以保治安 
[犯事地方鎗斃盜匪續誌]  
　　盜匪王信庭經護軍使軍法科判處死刑發回閘北執行已紀昨報茲悉該犯於前日下午四時有水巡隊小輪押解至光復路登岸雇坐黄包車前後左右有軍警荷鎗園繞游行大统路新民路至蒙古路犯事處折回經公益里天保里復由新民路大统路直抵太陽廟刑場監刑者爲警廳督察長曾永奎四區署長姚志祖行刑者係游巡隊隊士該犯於游行時面無懼色高唱皮簧賣馬教子等劇觀其年約三十餘歲體格不甚高大相貌亦無兇狠之狀鎗斃後並無尸屬到場收殮報經閘北慈善團給發棺柩收殮後舁往義塜地埋葬茲將松滬護軍使布告録下 
爲佈告事案照本月五日午間住居閘北承慶里之民婦宣陳氏家突來盜匪數名袖出手鎗嚇禁聲張當被搶去金戒金錶等件旋即出門分途逃逸經該處崗警瞥見上前截拿當場拘獲現行盜匪王信亭一名　在其身畔搜出實彈手鎗一支金戒一只及當票信函等件解至五區一分駐所訊問旋據事主宣陳氏投案報告被刦情形并據認明金戒一只確係原贓獲犯王信亭一名確係進屋搶刦之匪該分駐所以安關白盡持搶夥刦情節重大當將人犯贓物解由警廳預審後呈解來署發交軍法課審辦訊據該犯王信亭供認本月五日夥刦承慶里宣陳氏家一案係由在逃之友人李老三起意於先一日約定至次日上午李即紏約該犯及不認識之王姓張姓二人共四人於中午時間在九江路老火灶會齊一同前往承慶里宣陳氏家由後門入内行刦該犯帶有手鎗一支遂持向事主恐嚇並在其手指上攫得金戒一只携贓逃逸被警追獲各等情不諱此案該犯王信亭旣經訊明係糾黨持搶白盡行刦之現行盜犯且據事主宣陳氏在警所指認屬實倛證確鑿無可諱飾實已搆成暫行新刑律第三百七十三條之强盜罪查現當戒嚴期内又值冬防吃緊之時該犯王僧亭等膽敢於白盡時間紏黨持鎗侵入民婦宣陳氏家肆行搶刦實屬目無法紀罪不容誅自應按照懲治盜匪法第二條之規定判處死刑以昭炯戒除飭將該犯王信亭一名提出驗明正身發交警廳押赴犯事地方依照軍法執行鎗斃並飭嚴緝逸盜務獲解辦外爲此佈告軍民人等一體知悉此布 
[恊拿泰縣案犯]  
　　秦縣知事署警探於前日午後帶同線人董如金投福州路總巡捕房報稱現寓公共租界内之江陰人温八郎曾於去年五月間糾黨十餘人在泰縣犯有命盜重案請爲派探恊往拘拿等情捕頭准飭包探張芝卿隨往將温查獲拘押昨解公共公廨即據申中西包探投訴恊同來警將被告拿獲情形繼由見證董如金證明被告糾黨犯事各節經中西官核供判温押候函詢泰縣知事將獲盜口供及被告所犯案情復廨再行訊核 
[人頭充作禮物案之結果]  
　　刑事竟不成立 
　　張楊均已開釋 
　　浦東彭家宅鄉人張阿華前被楊阿妹挾嫌將骷髏一個澆灌猪血盛入蒲包送到張家經張察悉鳴警將張拘送三區警署嗣由親友和解了結經地方檢察廳林檢察長訪悉函詰警廳次日由該區將張楊二人並骷髏申送警廳轉送檢廳訊供判押候示在案茲悉此案連日由檢察官分别提案研訊並檢查新刑律無此規定條例當以刑事並不成立將案却下張阿華交保楊阿妹姑念在押多日從寛着具改過切結送案備查開釋骷髏一個聽候飭警掩埋 
[賣藝人中毒五誌]  
　　同寓於靜安寺路二十五號門牌在新世界管理髦兒戲班揚州 
阿二（即吴海仙）家内唱大鼓調之天津人楊國棟杜長卿王坤山皮恩榮劉玉長羅桐卿李通林鐵小峯祁萬鵬及女子劉小香成衣匠賀初才等被人將紅砒置於飯鍋内食後均腹痛如絞口鼻流血報請新閘捕房由探將可疑之飯司錢正榮李八王二等一併拘解公共公廨經中西官訊供以受毒各人次第醫愈判祁與王二拘留餘人分别交保開釋候訊在案昨晨由廨復訊據九號西探目斐司戤潑上堂禀稱飯鍋内所置毒質已由西醫化驗明白因捕房代表牛門律師今日另有要公不及到堂申説案情應請展期研訊中西官得禀判祁王兩仍帶回捕房候特别訂期研訊 
[捐助義賑人員之奬勵]  
　　又開捐官舊例 
上海縣商會昨接京畿水災善後督辦熊希齡來電云此次京直水災漫淹一百五縣災民四百餘萬情形極慘非籌巨項賑捐不能救活明年春撫尙無的欵焦惴萬分現經本督辦呈由國務會議議决各埠商民特捐至數十萬以上由本督辦臨時呈請特授勳位或保奬委任職及各升職其餘各等勳章均照章分别請奬在案事關慈善奬勵洵爲名譽光榮與尋常功績不同用特電逹卽乞傳知商僑廣爲勸募隨時電告至紉公誼督辦京畿水災善後事宜熊希齡叩庚印 
　　附録熊督辦佈告文 
　　爲佈告事准内務部咨開承准國務院 
 
 
 

Page 11

 
 
申報第三張 
　　面奉大總統發下熊督辦呈請從優特獎捐助義賬人員文一件經國務會議議决交内務部核抄録原文一併函請核議見覆等因到部查原呈所稱特奬捐助義賑人員擬援皖賑江督辦前呈奬勵捐賑人員辦法辦理一節本部無案可稽惟查民國三年十一月本部會同財政部核議江皖水災籌賑給奬辦法如特捐二千元以上至萬元者准由該督辦呈靜特别奬給勳章餘照褒揚條例及義賑奬勸章程辦理業經會同呈奉令准在案自應查照辦法辦理又原呈所稱捐賑至數十萬元以上者擬請特授勳位或保獎委任及各升職各節如果將來有特捐至數十萬以上者由貴督辦臨時酌核呈請特奬時應經國務會議决定等因到處查此次捐助賑欵人員業經分别呈請奬勵茲准前因合行公佈嗣後如有慨捐鉅欵救濟災民者本督辦即當援案呈請特予優奬以資激勸待賑孔急需欵尤殷務望踴躍輸將源源接濟有厚望焉特此佈告 
[函請調查神州催眠學會]  
　　上海縣署昨致第一區學務委員函云逕啓者頃接京当第一監獄典獄長王寳生函開頃接到貴治美界青雲里北九弄神州催眠學會函授部徵集會程敝署現有人願入會學習惟該會組織是否確實有無學術大家編講傳授旣在貴治擬請費神就近代爲調查俟奉覆後如果確實當力爲介紹入會以便廣傳學術增遣社會幸福等因用特函逹希即調查見復以憑轉復 
[青年會徵求會員發表分數]  
　　青年會第十次徵求會開幕情形已詳前報今晚（十二）八時爲第一次分數揭曉之期本届共分八隊均以各處火車爲名故該會大堂外已懸有火車模型八具今晚分數發表後即開始競爭頗有趣味此外請有青年會全國恊會來會理博士演講（美國在歐戰中之事業）並演滑稽活動影戲無論新舊會員均可邀友前往届時之熱閙可知也 
[餞送卸任審廳長預誌]  
　　上海縣商會正副會長因前上海地方審判廳長袁麟伯交卸已畢行將起程赴蘇故訂日内在會設筵公請袁君赴讌並爲歡送昨已預備通知各業領袖矣 
[省派檢查印花稅員來滬]  
　　十二月份檢查印花稅一事現由江蘇印花稅分處長李君委任人員分赴道屬各縣實行檢查上海縣境已委王聯璧陸阮千兩員來滬會同淞滬警察廳上海縣公署等所委各員至各商家檢查契約簿據發票等類有無違法漏貼不足數等事昨日該兩員特至縣商會及各機關會商一切定期舉行檢查 
[西砲台試倣過山砲]  
　　上海兵工廠額造民國六年份之陸路過山兩種快砲共四十餘尊除陸續造成先後解部撥交軍用外茲又造成末批過山砲數尊照章應先試騐故由砲廠主任黄承慶報由謝總辦定於本月二號起逐日在西砲台試放將砲之吃藥若干射繫之速率及遠近瞄準是否無誤於試放後填入造砲表册以資考查惟試放之時砲聲甚響深恐人民驚駭故先期由謝總辦函致盧護軍使出示佈告 
[電車碾斃小孩]  
　　昨日下午兩點餘鐘時華商十一號電車由南往北在薛家浜附近接帶拖車後駛過三泰碼頭時適有江北女子顧光和（即光武）由三泰碼頭内衖穿出欲回船上從電車前奔過十一號司機人張芝南急卽踏鈴截住車機已經不及該女竟被撞跌灣進車輪之下截斷腰部手臂血肉横飛慘不忍視當由司機人將該女設法拉出早已殞命女母顧鄒氏方在浦畔浣衣聞信急即奔視撫屍大慟後由崗警將該司機人拘住並屍母至一區一分駐所由張警佐問明肇事情形當即親赴該處察看一周然後派警將女屍看守遂將張司機人送至地方檢察廳禀明一面由二十三舗地甲姚鴻投廳報請蒞場相驗聞該女年僅十二歲伊父顧某向爲工藝家甚貧苦云 
另一訪員報告云昨日午後二時三十分鐘南巿華商十一號電車駛至薛家浜橋北首該處適當馬路狹窄之處司機人張子南竟開駛快車致將顧姓家十二歲之子撞倒碾傷立時斃於電車底下經崗警上前將張拘獲押送一區一分駐所該孩屍横在軌道之上致該處電車一時不能通行後張警佐諭令將該屍暫置路隅電車始得照常往來張警佐以案關人命飭將張子南函送地方廳請辦一面着二十三舗地甲投該廳報請相驗當經李檢察官將張提訊一過判令收押四時許李君帶同毛檢騐員等前往驗明該孩實係碾傷各處要害致命而死填明屍格判屍屬自行棺殮當據孩之父母投案泣稱我子今日無端慘斃請求伸雪李君諭令靜候回廳訊辦 
[控訴司事毆斃女工之覆訊]  
　　談阿炳偕妻陳氏控浦東陸家嘴香烟廠司事王鈞康毆斃伊十八歲女兒阿昌請求伸雪經地方廳派員往騐各情兩紀前報昨午　時又經該廳熊檢察官傳到談阿炳等並在押之王鈞康到案研訊之下着令原告退去王收押候示 
[嘉定縣又請恊緝命案逃兇]  
　　上海縣沈知事昨接嘉定縣姚知事咨文云案據民人王介春狀稱鄉民嚴臣熙於本年九月間向民父王國珍借洋三元屢討不還反使其弟婦嚴李氏誣指民父與伊通姦初十日夜　臣熙嚴阿坤嚴裕堂嚴來生襲華臣並邀不識姓名多人來至民家嚴裕堂與民父彼此爭論忽被隨人拔刀亂砍傷害民父胸膛等處並乘便擄去银洋衣飾等物開單请求驗傷緝究以雪殺父不共戴天之仇等情到縣當派檢驗吏馳往確查勘騐一面飭警嚴緝旋又據王介春狀報民父王國珍越日身亡卽經詣勘屬實取結令卽殮埋並據屍子王介春供報相同除一面派警嚴緝逃兇外相應備文咨會請飭警探恊緝此案在逃兇犯務獲究辦此咨計開嚴臣熙嚴裕堂嚴阿坤嚴來生金萬全龔華臣 
[兵士兇毆電車查票員]  
　　昨日下午五點時華商電車公司之十二號查票員王某在由南駛北之二號電車内查票之際該奄車駛至滬軍營此首轉角上突來身穿灰布軍衣藍領章之砲兵一人躍上該車將該查票員無端兇毆左眼及左耳均被毆傷流血當由售票人與司機人等勸解始釋該查票員當卽訴知崗警請將該兵拘捕詎該崗警置之不理該查票員乃回報公司請爲查究 
[傭婦吞烟自盡]  
　　法新租界霞飛路某醫院傭婦揚州人吴氏年三十一歲不知因何於昨日吞服洋烟自盡迨院中人覺察施救不及當即身死由該院報告嵩山路捕房將屍車送同仁輔元堂驗屍所禀請中西官於下午六時蒞所檢驗後恐有别情候再延西醫到來請細察驗有無傷痕再行核辦 
[菜巿街火警續誌]  
　　法租界菜巿街瑞慶里某姓家失慎一則略昨報茲悉係瑞德里六十四號門牌爲英租界愛多亞路一百四十四十二兩號門牌之朱振記慎號洋貨店主眷屬住居之處樓係洋貨棧房保有火險銀三千六百兩是晚七點三刻樓上房間内起火延及鄰居六十六號李姓六十八號汪姓等家共燬房屋三幢昨由嵩山路捕房捕頭親往災場查勘見有焚剩之東洋磁器等物聞捕房尚須詳細澈查起火情形再行解送公堂訊核 
[淫奔婦人交夫領回]  
　　常州婦人葉周氏於今年六月間背夫私逃來滬與茶業掮客王玉印私識日前被伊夫葉寳福偵悉來申報告大自鳴鐘捕房飭探王銀桃將王及葉周氏拘入捕房捕頭諭令王交保周氏押候解送公堂訊核在案昨日解送法公堂請訊先據葉寳福禀訴前請求請訊究葉周氏供實因丈夫失業貧苦難以度日旦時常將婦人凌虐故此來申帮傭後由素識之某婦將婦人領至王處苟合是實王玉印供七月間由素識之某氏爲媒領周氏至商人處僞稱丈夫已經去世當時商人信以爲真故出媒金洋十二元收留爲妻詎於日前有周氏之父並胞兄前來商人處强借銀洋不遂以致串出伊夫至案下具控聶讞員詰其旣有媒人領來是否立有婚據該媒人能否交案王支吾推諉中西官判王罰洋二十元充公周氏交伊夫領因管束 
[串搶珠花案候傳原告再訊]  
　　匪徒王連生與在逃同黨數人在西藏路串搶城内婦人陳倪氏孔楊氏值洋八百餘元之珠花兩朶消贓與墳山路二十三號門牌婦人周楊氏業經老閘捕房中西包探將王與周楊氏一併拘解公共公廨判令分别收押在案昨晨由廨復訊據包探姚錫卿將吊到原贓呈案並禀明移傳原告未到各情又據當舗代表律師投訴收質情形要求追償當本中西官核供以原告屢經傳訊不到實屬有意藐視遂判被告王連生與收贓之周楊氏仍分别押候移傳原告等到廨於下禮拜四再訊 
[匪攫老婦金圈]  
　　滬城北張家弄商人袁頌堯之母某氏年逾七旬前晚九時由親戚處雇人力車歸家行至舊校場忽被匪徒攫去金圈一只回家告知伊子即投警署請求查緝 
[過犯攫取金圈]  
　　鎮江流氓張阿三因串黨在老閘唐家弄　取行路婦人沈孫氏之金圈一隻圖逃被行人李長林與包探金福壽帮同追獲帶入捕房捕頭詰得張係十次過犯飭押候解送公堂訊懲 
[兩烟案併送檢察廳]  
崇明人張寳郎昨日應某甲之雇代將烟土十三小包半遞至南巿大碼頭某小輪上許給酬勞洋五角行至中途被寗波無賴李阿生跟蹤其後向之敲詐洋二十元無着致起口角爲崗警一併拘至第一區署又浦東人向爲捕魚之夏金華在公共租界棋盤街購得煙膏二十五小包烟灰一包共值洋六元行經南巿十六舗爲崗警查知當場扣住搜獲證物帶至一區署問明違禁屬實董警正飭即兩案併送地方檢察廳訊究 
[鞋中查獲烟土]  
　　朱阿生私帶烟土兩磅藏於鞋中乘神丸輪船於昨午抵滬正欲登岸爲水巡捕房探目何阿春查獲解入捕房轉送地方廳訊辦 
[串騙銀洋之追究]  
　　北四川路一千八百二十七號門牌某店主粤人梁振才因串同方兆平設計向附近二百七十二號門牌居人譚合騙取現洋九百六十五元被譚偵知控由虹口捕房飭探蔣阿林往將梁等帶入捕房押　解送公廨請究 
[先施公司控告總稽查串騙]  
甬　楊大章（卽楊桂亭）在南京路先施公司内爲總稽查並與張玉堂楊琴方周怡芳等在九江路分設某某綢號及某某票號濫出本票向該公司騙取值洋數百元之鑽戒等物經該公司總理察悉控請老閘捕房派探沈阿岳將楊等四人拘獲昨解公共公廨請究卽據沈探上堂禀明查得楊大章係屬過犯尙有同黨數人在逃請爲展期開審等語中西官得禀判被告一併還押見證婦人楊林氏暫留候提齊人證再訊 
[尋獲取欵潛逃之包車夫]  
　　住居閘北义袋角承德里之陳登銀雇李阿六爲包車夫日前令李持莊摺向某錢莊支洋五十元一去不回陳着薦保人朱阿三追尋當由朱允許賠洋三十元付過十八元尙少十二元昨陳至朱處索討見李匿居其家因即鳴警一併拘入四區二分所轉解司法科聽候訊辦 
[研訊收賬人舞弊案]  
　　英租界南京路彚司公司經理西人曲羅門延代表律師在公共公廨刑事科控收帳員杭州人唐蘭生上海人鄒坤泉於半年之前串同西人鉛泊司舞弊欺詐原告銀兩違犯中國三百八十二條刑律一案業由總巡捕房西探目彭山包探邵仁初將唐鄒兩人拘解公堂訊判各交二百五十元人洋並保候訊在案前日午後由捕將唐等解廨由李　仙囊讞會同英白副領事升座刑庭訊據原告代表律師上堂譯述案情並詰據原告曲羅門上堂聲稱伊在彚司公司爲經理雇用兩被告已有四五年查核本年三月一號起至八九月止如公濟醫院與西人哈爾司及日本人等各户所付之貨欵帳簿上均未登載均被兩被告私自收用應請訊究並將帳據呈案請察供畢由被告代表律師反覆駁詰之下經中西官判兩被告仍交原保候再復訊核辦 
[行使假莊票人押候再訊]  
　　公共總巡捕房指控趙福慶於十月二十七號在廣東路十七號門牌行使假莊票欺騙取財等情前日午後由探馮兆蘭與西探目朋山將趙拘解公共公堂請究經李襄讞與英白副領事訊據梅吉言律師上堂聲稱敝律師代表收受假票之人被告與在逃之一人行使僞票騙取巨數項欵現在捕房查其店内生財並無價值業將抄獲之帳簿及鈔票洋十元呈案請爲訂訊中西官判趙押候訂期研訊 
[錢莊不付存欵之控案]  
　　某洋貨店主林寳琛及趙利山同投法公堂控稱光秦錢莊主李逹鴻與商人等往來存欵出有期票共七千餘兩向收延約詎該錢莊忽於日前倒閉李布圖脫逃後由商人報經捕房飭探王銀桃前往拘案請求訊追詰之李逹鴻供因商人素與英租界某股票公司往來日前往提滙銀詎亦被逃逸捲去銀洋巨欵故此商人情急萬分暫行止付清理賬目並無逃逸情事求察各原告又稱李將各户存欵均滙至原籍置産有意倒閉希圖逃逸况尚有大股東在某處開有絲廠並非無力求請嚴追中西讞員會判李交八千兩人銀並保出外限理並准予原告將某股東另行起訴控追 
[電燈公司用人私裝電燈之懲罰]  
　　英美工部局指控新記浜路一千二百三十四號門牌向在電燈公司管棧房之本地人崔長壽私裝電燈盜用電汽一案昨晨由廨復訊先由工部局代表牛門律師上堂譯訴偷用電汽案已有多起其偷用方法均屬相仿惟被告旣在電燈公司管理棧房盜用電汽乃係明知故犯應請從嚴究辦繼由電燈公司西人華特投案證明被告舞弊各節訊之崔長壽延海德禮律師到堂辯稱原告所控係盜用電汽並非竊取捕房内物件與管棧一層並無關係且盜用電汽祗有二三元之價值被人報告後除拘留八天外每月辛資五十元之管棧職司亦被辭歇應請堂上明鑒經俞襄讞核供商之美柯副領事判崔罰洋五十元充公示儆 
[索討會欵之衝突]  
　　住居閘北天通菴之徐吴氏前日向奚開高之妻杜氏索討會欵無着口角互毆致傷杜氏頭部由五區崗警一併拘解司法科訊辦 
[女過犯復來法租界]  
　　蕩婦李張氏前日在黄浦灘某輪船上强拉狎客至棧房中姦宿並乘隙竊取輪船上洋人物件被西探查見拘解法公堂訊判禁押期滿逐出租界在案詎張氏前晚又潛至法租界民國路拉客爲二十四號西浦查見拘入捕房昨解法公堂請究詰之張氏供實因找尋表妹經過不敢拉客求宥中西官判張氏不應復來法界着罰洋三十元無洋改押一月示儆 
[駕船行竊白煤]  
　　竊賊周桂生用小船一只駛至招商局碼頭海晏輪船上行竊白煤當爲水巡捕房探捕將人賊併獲解入捕房轉送地檢廳訊究 
[竊取銅吊]  
江北人許變賣昨晨闖入北河南路四百四十六號門牌楊林生家竊取銅吊一把圖逸被探周耀廷查見當將人贓一併帶入捕房禀明捕頭押候解送公廨請究 
[劣孩交母領回管束]  
　　劣孩馬照　與王和尙串竊倍而路一千四百五十八號門牌劉永全之鐵器五件當被包探查獲解送公共公廨經中西官訊期判王押西牢半年馬孩留候傳其父母到案再核在案昨由捕房將該孩之母馬張氏傳至公堂並將馬孩解案請示由中西官路訊一過判馬孩交其母領回管束 
[過犯圖竊禁錮三年]  
　　過犯陳杏生深夜在麥根路圖竊被探查獲拘解公共公廨訊押在案昨晨由捕房將陳解廨經中西官復訊屬實判押西牢三年期滿仍逐出租界 
[縣署批示兩則]  
　　張晋卿呈爲徇私議梱改立議單求令册書查明由梱業責成圖董整理二十七保四圖圖董前以梱業議單送縣備案聲明舊議單第一梱副梱金玉亭第四梱正梱張晋卿把持圖務議定剔除母庸爭執此批黏單附 
　　潤吉公司商人陳敦大呈爲新領部照每紙均有蘇字滬字號數並非此外另有證據由呈悉存查此批 
[介紹時令藥品]  
　　每届冬令喉疾盛行滬寗車站對過永新製鹽公司發明之喉症消毒鹽頗著靈效凡無力購者該公司并肯施送兼備初起喉症簡要方任人索取又上海三益社製造之甲乙兩種凍瘡藥均甚靈驗代發行處在西門内靜修路二十六號以上兩種均係時令藥品患者盍試購之 
[來函]  
　　沈元吉冶坊來函 
　　謹啓者十月二十六日報載沈元吉冶坊在油車碼頭起運生鐵被警察扣問恐是私貨一節小坊起用生鐵甚夥皆有往來發票回單爲證並無私下收買之貨故無到局之事報載實與小坊名譽攸關懇祈更正不勝感激沈元吉謹啓十月二十七日 
[雜評二]  
奬勵賑捐（步陶） 
　　中國自來最大之弊政亦最足遺國家以恥辱者莫賣官鬻爵若良以此舉等國事於貨販置賢愚而專論貲財其結果終至敗毁官常而莫可究詰也民國以來各地私賣差缺之事雖未能革除淨盡然要皆未敢彰明較著用以號召國人而初不謂今於奬勵賑捐辦法中乃忽公然顯啓其端焉蓋賑捐而奬勵勳章與前清之捐虚銜者正自相類其委任升任云云則直捐實官或大八成之類矣所不同者名目較爲新式耳或曰災區廣大賑欵難籌當局者不得已而出此下策殆亦目　災民慘狀一時心不能忍因關此途以爲救濟之方夫豈必有奬勵捐官之成見者然而前清捐官之成例其開端固曰爲軍餉也爲賑欵也迨行之旣久餉與賑胥不知歸於何所而捐官之花樣獨愈出而愈巧馴至舉國皆官而民犯徧寰宇國且隨之以去嗚呼今日何日而乃急急學步清政若唯恐其不肖此何故耶詩曰相彼雨雪先集爲敝我於此蓋不勝其危懼之私懷矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬湘君弔陣亡將士文] [  嬾真子]  
　　竊維帝德好生故神武而不殺苗民逆命需文德之誕敷作五絃以歌南風阜財解愠率羣牧而巡北岳輯瑞燔柴天下一家惟和衷而共濟頌聲四訖幸元首稱明雖南巡而没於遐荒妾身是殉豈北鄙而張其殺伐民命胥殘此夫主公天下之心卽民國大共和之義不謂政潮迭起戰局頻興莫敖狃於蒲騷必不羅而致敗苻堅厄於淝水因易晋而兆亡頃者政府勝於豐台謂天下事不難獨辦遂將辮軍編入蚌部挾囊中智自以爲雄方云總統問題歸余掌握竊幸閣員産出皆我腹心爰易湘督以私人欲大張其勢力遂使衡州之獨立猶小視爲么麽詎劉林背後有人取同袍而敵愾致傳范胸中無計乃棄甲而曳兵將效檀公走爲上策任從屈子哭向長沙徒觀夫戰殁軍人陣亡將士屍横巨野血滿長城彈雨過兮塵昏硝烟起兮霧黑似漢軍之圍垓下四面歌聲似秦師之敗崤函二陵暴骨未參歐戰竟五千而喪胡塵匪遇秦苛何十萬而坑趙卒乃中央之失算兮以人命爲草菅致爾曹之流血兮羗萬里而朱殷國殤無歸兮嘆湘雲之漠漠鬼燐聚泣兮洒予竹之斑斑爾父曰嗟而母曰嗟兮願由來而無死爾老何終而幼何長兮舉全家而相棄爾骨已喪於河邊兮爾妻猶夢於閨裏旣因失律而敗亡兮豈能援卹典而邀褒美然而爲國而宣勞兮亦中州之義士相與見危而授命兮乃優秀之分子特爲黨派之糾紛兮誤屬北洋餘系夙秉服從之性質兮致與南軍對壘今雖死去作鬼雄兮幸無向茲土而爲厲宣蕪詞而弔長沙兮應有愧於賈誼促哀絃而寫幽憤兮空鼓瑟於湘水令爾曹月夜而聞此兮當同聲一哭而悲風起嗚呼（五） 
家庭常識 
[已潰之凍瘡] [  栩園]  
　　凍瘡旣潰欲其全愈甚難徧試各方惟硼酸酒膏加入淡磠砂少許頗能去腐生新收效極速　酸油膏西藥房有售淡磠砂則惟中國藥店有之每油膏一兩中拌入五　即足硼酸油膏亦可自製每硼酸粉一兩和凍猪油六兩即成加入加波加酸少許尤妙 
[暴酒速陳] 　　 
　　葡萄酒以陳者爲可口可以新製之酒藏之暖室中熱四十度者一月而陳熱三十度者三四月而陳熱五十度者數時即陳惟猛漲甚烈瓶勿宜滿又以堅繩繫瓶塞否則塞出而酒亦溢出矣 
[利糖] 　　 
　　生梨可以煎爲糖法以三斤白糖四斤梨浸於清水中經六句鐘後置鍋中燒一句鐘方止煎羅萄糖木瓜糖亦用此法 
[泡蛋] [  讓竹]  
　　鷄蛋投入滾水三分鐘卽出蛋已熟而未硬食之易化且補 
[新漆器做舊] [  吴秉怡] 　　 
　　取敝舊漆器上剥下之漆皮碾成極細粉拌入生漆中用之顔色古樸可愛與舊製無異 
[生菜包飯] 　　 
　　取蒿苴菜葉之肥大者洗淨以巾拭去其水另以鷄蛋猪油炒飯一碗取葉一張即以匙盛飯一瓢傾於其上包而食之清香可口飯上更另以韭菜或冬笋炒肉絲一箸更佳粤桂人多食之 
[五香魚] 　　 
　　取新鮮之鱖魚割腹去鱗洗凈後遍擦以鹽數小時後更用甜醬或豆醬加茴香末川椒末少許遍塗之放置三四日後取出刮去其醬以油煎而食之味美無倫 
[乳腐水蒸蛋] [  張覺] 　　 
　　吾人常食乳腐其餘下之水不可棄去以之蒸蛋其味甚美又吾人常食乾魚所餘之渣滓魚骨以煑豆腐作湯其味亦佳 
工業須知 
[銀耳栽培新法（續）] [  曾濟寛] 　　 
再若此項種木不易得時則唯向産地訂購七八分成熟之銀耳囑其用包郵票之蠟紙裏銀耳摘下時用手輕壓以紙裏落有白粉爲止（此白粉即銀耳種子）連疊數十枚迅迅用信封送寄大約兩禮拜以内還可種活即依前法調漿注射可也播種銀耳後之木最忌陽光須以樹枝或　桿覆之約經三禮拜後可以除去若夏天陽光過烈時宜陰蔭庇覆之間遇雨水過多又須取開總期給與木以相當之混氣春季播種後至當年八九月卽有銀耳小體發生此時斷不可採若不見發生而或疑未種成者則將各术木用斧砍進皮層如皮不脫而皮底帶白色絲狀者即爲銀耳已種成之證此白絲即銀耳之根（名曰菌絲）此時雖未結耳然根已蔓延矣如砍之皮脫而裏帶他色者其木已不能生耳可取出而爲他用至翌年三四月則於陰蔭適度之森林内（無森林搭棚亦可）架木爲叉叉上横梁而以將生銀耳之木料立於左右則五六月生耳必旺適度採之以日光曬乾即可販賣又若於秋季欲使銀耳盛生則以木之兩端用黏泥漿叩之每三五日叩一次約三禮拜放置如前則銀耳易生以後倣此至第三第四年出産最多至第六七年則減少此時可豫備其次栽培之木而陸續以此爲種木則銀耳之收穫未可限量矣（完） 
詞苑 
[浣谿紗（題畫屏秋思圖）] [  汪若騏]  
　縹渺何從託蹇修彈筝人去思悠悠冷雲和夢下簾鈎滿眼花光誰作主屏山深掩鎖棠愁一生消領是清秋 
[眼兒媚（題畫屏秋思圖 <）P ][  顧佛影]  
輕簾半截上鈎纔紅雨響蕉階屏山當而闌干背後人自天涯玲瓏椅子欹湘竹玉腕枕香腮雁兒消息夢兒憑據一地胡猜蝶戀花 
[題畫屏秋思圖] [  洪雪廬]  
曲曲圍屏雲錦繡欄外秋棠簾角疎黄柳緑意紅情春思有西風吹斷連絲藕竹椅輕寒侵翠袖自把香顒貼著柔荑手玉樹交柯弓樣瘦芳心一寸難猜透 
長篇小説 
[二城風雨録] [  英國郤而司常覺小蝶迭更斯原著矣虚我生合譯]  
　　卷上第四章（一） 
　　巴黎聖安東街之轉角有酒桶墮地而碎桶篐盡解酒乃四溢街道本不平正小石嵯岈至是盡成酒渠滿街居人爭輟其業圍酒桶作一大圈竸掬地上殘瀝而吸喧聞之聲乃震一巿旣自吸之不足更以餘瀋哺肩後之婦人而黠者且以瓦罐舀之尚欲備夜來之飲而婦女則爭弛其頭中以巾蘸酒絞入兒口於是衆皆大喧唯恐酒瀝爲人攫奪而盡則以地上泥土範爲小壩貯酒其中而哆唇吸之旣盡一壩則更覔他處石縫尋其餘瀋街中人旣喧雜則樓上居民亦爭憑窗而觀以爲笑樂或且爲之指點以憑高望下視線固較晰也其不得酒者且捧酒桶碎木而舐味亦津津然此種舉動半出老饕半亦出於滑稽以博婦女之笑迨至酒涸瀝乾而一陣譁笑之聲乃震動街巿擾擾之狀如散盛宴握手親吻醜態乃畢露或且當街而爲跳舞若叢類皆巿中間氓其聚也速則散亦速故酒興一消頓如狂風之吹浮萍東西四散但留滿地酒漬與狼藉之爪印而已此酒本爲紅酒其色殷赤餘漬在地乃類塗血卽此輩洪醉之人東西四散亦不知染紅幾許手吻也當時乃有瘦長之人兩頰亦塗殷紅即以食指蒞蕪地上餘滴就粉璧而書曰血酒嗟乎血也著者曰此不過爲流血之預兆而真正之流血正不遠矣其染紅之土且什百倍於今日讀者試放眼一觀則此街中之人額紋之間莫不書有亂離二字頃間歡笑正如陰霾中略放晴光曾不轉瞬而愁雲慘霧又罨而下矣日雖亭午亦黯而不明光線所燭但有齷齪之街渠頽圯之屋宇與夫呻吟疾病之人凄風來自海面皆挾恐怖即哺乳之兒面土亦莫不呈蒼老之氣額間似書以一字曰餓也兒旣如是則其父母可知人人皆有菜色衣雖被體而縷縷下垂皆作餓紋行動亦無生氣乃大似田中驅雀之草人屋頂烟囱雖多顧終日不見烟即麫包店中之麫包亦盡呈枯槁色熏臘之肉則以死狗代之而俄神之宫遂即棲息於是街撫字羣生抒其政續人民則皆皇皇然如喪家之狗其因此而流爲盜跖之徒者蓋什九也及夜則街中路燈一一現其死以燈上繩垂垂然燈黑且小隨風而蕩大似梟示之人頭於是人人心中皆作獰想安得以此繫燈之繩而繫人頭故凡人之一言一笑亦莫不含厲氣其中似有鬼神爲之主也 
 
 
 
] 

Page 15

 
 
   
 
 

Page 16

 
 
   
 
