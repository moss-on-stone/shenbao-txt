# 1901 - 164 - 4910119

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印日本國志] [  圖書集成局啓]  
　　是書爲粵東黃公度亷訪所著亷訪前曾贊使日本研求彼國數千年來禮樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室及各書坊購取 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山陰湯蟄先先生有三通考輯要通雅堂主人購付本局鑄印兪曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本業已成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[宗室子弟宜使周知時事說]  
　　虞書放勳克明駿德以親九族重華命夔典樂以教胄子蓋以古帝王之立教自親者如自貴者始故其時靑宮華胄無不優遊於學問之中而派衍天親亦皆行誼修明鮮敢入於匪僻唐宋以後風尙不逮於古世主雖特設宗學以教宗人然有其名而無其制於聖王教養宗親之意微不合焉我朝龍興東海人文蔚起屬在天潢無不禀資卓犖應運而生列聖麼念宗支恩施疉沛猶慮其玩時而愒日也爰於順治九年設立宗學宗人府等衙門每旗各設宗學每學用學行兼優之滿漢官各一員爲之師凡未封宗室之子年十歲以上者俱入宗學有不循禮法者學師具報宗人府小則訓責大則奏聞其親王世子郡王選用滿漢官各一員講論經史貝勒以下亦勤加講習所以防邪慝而納規範者旣如是其審愼周詳繼又定三年考騐之條停鄉會應試之例務期崇尙實學勿襲浮華是以其時玉牒天親無不弓馬熟嫻文學優裕或以武功顯或以文事彰翊戴王朝股肱帝室親賢夾輔有足多焉乾嘉以來天下承平日久宗室懿親養尊處優日卽驕泰汲修主人禮親王嘯亭雜錄有云近日宗室蕃衍入仕者少飽食終日毫無所事又食指繁多每患貧窶爲不法事蓋因宗室習俗倨傲不惟漢士大夫不肯親眤即滿洲親戚稍知貴重者亦不肯甘爲之下惟巿井小人日加謟媚奉爲事主宗室樂與之狎一朝失足遽難回步每干法紀嗚呼何其言之親切有味哉然當時宗室子弟之所謂驕恣不法者不過馳逐於聲色貨利之塲沈迷於狗馬珍玩之事飛揚跋扈如今世俗惡少年所爲而於挾制君親擾亂國事尙未有所聞也至去歲而端莊二王以王室之親號召匪徒盤踞宮闕宗室之不肖著又從而和之終日呼神役鬼不啻如醉如痴以致激怒外人驅兵直入大局糜爛收拾無從今雖爲禍首者或賜令自裁或奉旨圈禁雷霆震怒未嘗援議親議貴之例梢事寛容然時局旣由此壞國勢旣由此衰彼端莊諸人雖再加等治罪亦豈足以謝天下哉今者皇上傷往事之難追慨大錯之已鑄痛定思痛爰於五月初一日特降綸音略謂我朝開國以來宗室人才蔚起超越前古凡屬宗支宜如何謹守家法增輝玉牒乃近來風氣日趨浮靡其已登仕版者每致沾染習氣不思上進著宗人府宗令等傳諭各宗室務當力除積習爭自琢磨勉成大器至閒散宗室往往有不務正業日事遊蕩甚至爲匪徒邪教煽誘肆意妄行者實屬有玷家聲殊堪痛恨並著宗令等嚴加約束隨時宗究如有自甘暴棄信邪爲匪者即著從嚴懲辦不稍寛貸大哉王言洵足寒不肖宗室之贍而可以杜此後之亂萌矣顧僕竊以爲訓諭非不周至然不有以增其智慧擴其見聞雖暫戢其乖張謬妄之心將來事過境遷安知不故智復萌又蹈從前之覆轍欲爲正本淸源之計惟有選宗室子弟之年力强壯心地明白者俾令遊歴外洋周知世故軺車所至須悉屏奢侈之習時時以刷國恥振國威爲心如是則風化所趨未始不足爲轉弱爲强之一助卽如此次朝廷因德使被害之故特簡醇邸持節前往代道歉忱倘能遇事詳稽博訪隨處講求他日海外歸來就所聞見奏之大廷參中外之異同爲朝野之繩準斟酌盡善見諸施行所謂翊戴王朝股肱帝室之盛或不難再見於今日又何至再有信邪爲匪之事因之䙝國體而玷家聲也哉 
[本館接奉電音]  
　　昨日午前西安行在飛電傳來上諭二道敬謹譯登○五月初四日行在內閣抄奉上諭工部右侍郎兼管錢法堂事務著陳邦瑞補授仍兼署吏部左侍郎欽此同日奉上諭本日召見之翰林院編修徐世昌著以道員交軍機處存記欽此 
[芳蘭入夢]  
　　華歴本月初四日卽西歴六月十九號英京倫敦來電云本日接聖役得羅保電音悉俄皇后誕生一公主 
[工人鼓譟]  
　　華歴本月初四日卽西歴六月十九號英京倫敦來電云美國孟得利握埠興築鐵路工人約三千名相約停工異常鼓譟 
[廻鑾撥欵]  
　　金陵訪事友人云月前省垣大憲欽奉上諭皇太后皇上定於七月十九日由西安行在啓蹕回京京師壇廟宮殿在在皆需修飾工價不貲因命各督撫分別籌解兩江總督劉峴帥因於本月某日飭江寍藩司恩藝棠方伯赶緊撥銀十萬兩運解北上方伯通飭所屬各州縣迅速分籌仍恐緩不濟急先將庫銀墊解俟各州縣解到再行補足 
[敬呈方物]  
　　漢口訪事人云皇太后皇上准在西安消夏定期七月十九日回鑾湖廣總督張香濤制軍捐廉購辦夏令所需各物委員齎赴行在進呈已於日前首途矣 
[轉錄英儒李提摩太君所擬敉平山西耶穌教禍章程]  
　　山西自巡撫毓賢蒞任後卽庇護拳匪一意戕害教士教民直至合肥節相奉旨議和始元惡伏誅地方安謐今歲節相以和約將定教禍宜敉爰電召英儒李提摩太君入都商訂一切李君至卽擬成節略上陳節轅昨見上海萬國公報登有全文因轉錄於報日光緒二年至十二年太在山西時官民接待尙好萬不思去歲殺害中外教會人數千此眞亘古未有之奇變今殺外國人之罪有各國欽使與 
 
 

Page 2

 
 
中國全權大臣商辦太無庸叅末議惟辦理耶穌教受苦華民章程謹擬七條恭候傅相核奪施行一各府州縣殺害教民之人甚多本當按例正法但太知此輩受官指使又受拳匪迷惑不忍一一牽累惟各府起亂首匪當懲辦一人以示警若晉撫果能剴切曉諭使伊等痛改前非敝教亦將首匪從寛免究二晉省地方紳民脅從傷害教民之人雖寛其死罪却不得推言無過凡損失教民財產必當罰其照數賠還並無依之父母孤兒孤婦必爲事奉撫養三共罰全省銀五十萬兩每年交出的欵五萬兩以十年爲止但此罰欵不歸西人亦不歸教民專爲開通晉省人知識設立學堂教道有用之學使官紳士庶子弟學習不再受迷惑請中西有學問者各一人總管其事四凡教民被害各府州縣地方當立碑記念叙明匪徒犯罪源流教民無辜受害五耶穌教五會中人有殺盡者亦有回國者不能一時來華俟外國再派教士來時晉省官紳士庶當以禮相待賠認不是六要永息教案中國官待教民當如待教外人一視同仁如果犯法自應按律嚴辦若有功勞亦應保舉作官與教外人同凡照此辦法無論中外古今從未見有不相安者若或不然欲求無事恐不可得矣七經此次議結之後凡以前作亂首從之人皆有名單存案若不悔過再行難爲教民必當按律嚴辦不赦查山西耶穌教原有五會一曰浸禮會一曰內地會一曰公理會一曰自立會一曰福音會又名學道會今商擬以上七條皆公同葉守眞文阿德代各會酌定非太一人私見事雖主於保教民其實保晉省太平之道亦不外此也若果能再立時設法請精於鐵路礦務製鋼並商務農務等學之西人或總理或協辦期於必成如此則體上天好善之心聯中外和好之局將來可以永息教案並可講求一切養生防災之術使從前無用之地變爲有用不至困窮利源外溢爲人侵奪凡此等事太前二十年曾爲傅相與張香帥言及亦以爲當辦後因事不果今禍患愈深殊可嘆息然亡羊補牢未爲晚也果肯照以上章程辦理大禍猶可轉爲大福不知高明以爲何如 
[飭移營署]  
　　寗波彩訪友人云郡城西鄕四明亮衕及大嵐山與紹興毗連夙爲盜賊出沒之所近更殺人越貨數見不鮮浙江巡撫余晉理中丞惡之特於四月之杪札委候補府某太守會同寗波府高嶼卿太守紹興府熊再靑太守餘姚縣趙佑之大令寗波府經歴蕭勉夫叅軍鄞江司巡檢徐筱山少尹提署幕友鄒君前往勘視情形擬令寗波府經歴鄞江司巡檢及提標後營移駐彼處嚴密設防刻已回至郡城適逢梅雨涔涔道途泥濘一俟天容晴霽尙須深入大嵐山內周察情形 
[推廣郵政]  
　　漢口訪事人云江漢關稅務司何密蘊君擬就新堤蔡甸等埠創設郵政分局緣兩處均有小輪船往來傳遞晝函甚易也幷聞蒲節後卽須開辦云 
[誨爾諄諄]  
　　粵友來函云高要一縣地枕西江教士遠來較前益衆縣主傅大令深恐愚民無識起而爲難特頒六言告示勸諭民人似此誨之諄諄當不至聽之藐藐也其示曰縣屬地方遼闊西江旣已通商各處城鄕墟巿多方設立教堂外國來華傳教久已載在約章無非勸人爲善須知作善降祥民教皆吾赤子各宜勉爲善良凡事必當循理愼毋欺弱逞强本縣一體保護斷無歧視分張不憚諄諄誥誡爾曹其各思量 
[明刑弼教]  
　　九江訪事友人云江西按察使司柯遜菴廉訪慨民風之刁健獄訟之繁興皆由刑律未明所致爰援引定例誥誡諄諄冀人觸目警心免于罪戾其文曰爲申明例禁剴切曉諭事照得私和人命誣告人罪例載森嚴豈容輕犯本司履任以來披閱各屬案牘及民間呈詞其眞正命案固所時有而以服毒自溺自縊自盡爲威逼自行失足爲追毆推跌老病路斃爲謀命種種藉屍圖詐視爲固然迨經集証審虛非謂事出有因即係懷疑誣控私和誣告各律例幾同虛設以致刁風漸熾官民皆不以爲非喪心病狂嗜利忘義民窮財盡綱紀蕩然若不申明例章認眞整頓何以申國法而懲民奸合亟示諭爲此示仰闔省各色人等一體知悉本司十年讀律忝爲執法之官案牘呈詞無不細加披閱斷不敢稍有草率致使民寃而於私自賄和沈爲痛恨除隨時批斥外不忍不教而誅嗣後務當查照後開例章互相勸戒勉爲良善痛改前非如再怙惡不悛以身試法惟有照例懲辦决不姑寛其各凛遵毋貽後悔特示一例載凡屍親人等私和人命除未經得財或贓罪較輕仍照律議擬外如屍親斯服以下親屬受財私和者俱計贓准枉法從重論其祖父母父母及夫若家長被殺子孫及妻妾奴婢雇工人受賄私和者無論贓數多寡俱杖一百流三千里若子孫及妻妾奴婢雇工人被殺祖父母父母夫家長受賄私和無論贓數多寡俱杖一百其以財行求者如係兇犯之緦麻以上有服親屬及家長奴婢雇工人均不計贓數擬杖一百若兇犯罪止軍流者以財行求之親屬等各杖九十罪止擬徒者各杖八十說事過錢者各减受財人一等查例載枉法贓一兩以下杖七十一兩至五兩杖八十一十兩杖九十一十五兩杖一百二十兩杖六十徒一年二十五兩杖七十徒一年半三十兩杖八十徒二年三十五兩杖九十徒二年半四十兩杖一百徒三年四十五兩杖一百流二千里五十兩杖一百流三千里八十兩實犯絞候一例載控告人命如有誣告情弊卽照誣告人死罪未决律治罪不得聽其自行攔息其間或有誤聽人言情急妄告於未經騐屍之先盡吐實情自願認罪遞詞求息者訊明該犯果無賄和等情照不應重律治罪完結如有教晙情弊將致唆之人仍照律治罪該地方官如有徇私賄縱者指名題叅照例分別議處一例載誣告人笞罪者加所誣罪二等流徒杖罪加所誣罪三等誣告人死罪已决反坐以死未决者杖一百流三千里加徒役三年一例載子孫將祖父母父母死屍挾仇誣告他人謀害致屍遭蒸檢者比照毀棄祖父母父母屍棺律擬斬監候其有並未挾仇止以誤執傷痕告官蒸檢者照誣告人死罪未决律杖一百流三千里加徒役三年若期親以上尊長按律不應抵命者誣告人謀死人命致蒸檢卑幼之屍及卑幼誣告致蒸檢尊長之屍俱擬絞監候若並非挾仇止以誤執傷痕告官蒸檢者亦照誣告人死罪未决律定擬一例載挾仇誣告人謀死人命致屍遭蒸檢爲首者絞候爲從杖一百流三千里其有審無挾仇止以誤執傷痕告官蒸檢者亦照誣告人死罪未决律定擬一例載挾仇誣告人謀死人命致屍遭蒸檢爲首者絞候爲從杖一百流三千里其有審無挾仇止以誤執傷痕誣告蒸檢者爲首發近邊充軍爲從滿徒其官司刑逼招認妄供者革職審出實情者交部議處一例載詞內于証令與兩造同具甘結審係虛誣將不言實情之証佐按律治罪若非實係証佐之人挺身硬証者與誣告人一體治罪受贓者計贓以枉法從重論地方官故行脫罪者該督撫題叅交部嚴加議處 
[觀察赴蜀]  
　　蘇州訪事人云新簡四川鹽茶道黃愛棠觀察於本月初一日詣各憲轅辭行擇吉初三日起節入川履任省中文武同寅及在籍各紳士均設筵餞之 
[逆匪候訊]  
　　金陵訪事友人云逆匪徐春山私携火藥密謀轟毀各官署上月下旬某日經徐寳山游戎在滬拿獲請蘇松太兵備道袁海觀觀察派籌防局員朱大令解送金陵二十七日抵省趨詣督轅禀到督憲劉峴帥飭發上元縣收禁候訊 
[會匪解鄂]  
　　漢口訪事人云湖南某邑張周等五姓族人曩多在湖北武功營統領方翰卿麾下當勇旋因事撤遣竄入自立逆會案發漏網得保餘生茲聞自立會匪又有約期舉事之說遂復結伴到漢甫登岸卽爲線人某甲所見尾隨至某姓薙髪店一鼓成禽旋由陳慶門都戎解赴省垣禀請湖廣總督張香帥核辦 
[怙惡不悛]  
　　漢口訪事人云前者自立會匪頭目李和生案發被拘幾難保其首領嗣忽投漢口糧揇通判馮少竹別駕處自願指拿餘黨以贖前愆別駕允之派充線目不料李狼子野心不受約束近忽屢次闌入兩湖督署不知有何詭謀事爲別駕所知立即設計捕獲覊禁囹圄未識將來何以懲之 
 
 

Page 3

 
 
[僞票敗露]  
　　漢口房事人云近有张某王某龍某等歹人私造湖北龍圓及官錢票事爲夏口同知陳少石司馬訪知立即派捕拘獲訊實飭站木籠以示儆戒 
[嚴懲作僞]  
　　武昌訪事友人云鄂省鑄造銀圓遠近通行商民稱便乃作僞之徒竟敢攙入銅質私造僞銀圓流行廛巿以致商民咸有戒心每於鄂省銀圓任意挑剔不願收用銀圓局銷路因之頓滯湖廣總督張香濤制軍惡之密飭地方宮一體查拿務將作僞之人獲案嚴辦日前夏口廳同知陳少石司馬緝獲三犯搜出製造僞銀圓器具當卽禀知制軍請示辦理制軍以此輩此僞害人斷難寛恕飭一併裝入站籠示衆以儆其餘按此卽漢口友人所報僞票敗露之案因詳略互異故兩存之 
[釐卡被劫]  
　　寗波采訪友人云郡屬大西壩釐卡於本月初一日之夜被盜行刼銀錢衣物所失不貲鄞縣主徐蓉齋大令聞之已乘舟前往踏勘矣 
[閩學過鄂]  
　　武昌訪事友人云前任福建提督學政新授工部右侍郞戴少懐少司空由閩中交卸學篆趨詣行在供職本月某日道出鄂垣親詣各署拜會旋由江夏縣陳介菴大令雇備官舫伺候啓行湖廣總督張香濤制軍藩湖北司瞿賡甫方伯臬司李少東廉訪曁闔城文武齊詣舟次寄請聖安禮也 
[湘學過鄂]  
　　武昌訪事人云新任湖南提督學政柯大文宗劭忞由行在請訓東下上月二十二日道出鄂垣江夏縣陳介庵大令親詣舟次迎謁旣而文宗排導入城拜會督憲張香濤制軍及司道各官聞因衡州停考士民頗多怨望深恐激成事端擬商請制軍會同湖南巡撫兪廙軒中丞電商議和全權大臣設法斡旋以弭釁端而慰輿望但未知各國使臣能允從否也 
[彝陵風暴]  
　　宜昌訪事人云上月十四日午後陡起風暴江中浪湧如山有一栢木船順流而下勢將傾覆幸昌和輪船行近其處水手卽用繩繫住得以轉危爲安迨風定始解䌫而去又姜孝子巖下有一栢木船被風吹覆不知有無溺斃人口之事 
[漢皋火警]  
　　漢口訪事人云四月二十八日之晚十點鐘時漢鎭黃陂街潮嘉會館附近某書坊忽然失火霎時光燄熊熊不可嚮邇各鋪水龍夫聞警飛馳而往竭力施救約歴一點鐘許始得火滅烟消計共燬去鋪戶六七家所失甚巨翌晨某姓危墻忽爾坍倒傷斃數人殆亦劫數使然歟 
[蘇垣火警]  
　　蘇州訪事人云上月二十八日之夜十下鐘時省垣閶門內楊家院子巷居民蔣姓家不戒於火突兆焚如本坊地保見之立卽鳴金馳報各叚水龍夫聞聲畢集汲水狂澆萬斛銀泉四圍噴薄約閱一時許卽漸漸救熄計焚去大廳茶廳房屋七八椽左右鄰均未殃及亦幸事也 
[吳儂細語]  
　　蘇州訪事人云本月初一日常州府屬無錫金匱二縣解到命盜重犯七名時適大雨滂沱解差帶水拖泥淋漓盡致不得已就蘇州府署前福民橋堍某老虎灶茶肆小憇迨雨止始詣按經廳署投文禀請庾叅軍將士犯收管○閶門外利華戯園伶人霍春祥誘姦某大姓婦女騙取財物事發經署江蘇臬司朱竹石廉訪密飭商務局發審委員李大令派差協捕拘解吳縣署縣主田明府迭次研訊飭用竹梢鞭背數百下釘鐐收禁禀請上憲擬定罪名一切情形均詳前報慈悉此案已由廉訪科以監禁十五年禀詳督撫二憲批准月初某日霍父具禀臬轅哀求開釋廉訪怒謂汝子所犯何案汝豈尙在夢中耶本當重辦今姑念汝老悖格外從寛汝非但不知感激反敢來轅瀆請殊屬不知輕重因將原禀擲還麾之使去 
[茸城近事]  
　　松江訪事友人云每屇學憲按臨考試時必有異方棍徒潛隨憲舟至松就祭江亭馬頭大開賭塲喝雉呼盧貽害非淺當陳蓉曙太守攝府篆時勒石河干嚴行申禁若輩始稍稍潛蹤近則日久玩生此風復熾婁縣屈吉士大令聞之商諸城守營楊克明遊戎於四月二十五日督率兵役馳往驅逐賭徒始一哄而散○四月下旬某日府署東首小倉橋弄內胡某家所寓考生正在開塲聚賭忽有陳許二人入局共博誤被他人攫去洋銀兩元致與考生爭執後經胡如數賠償始止事後考生忿不能平擁入華亭縣署聲請究辦縣主林霨生大令慰以好言允即飭差查緝許聞之卽於翌晨投案備質大令惡其肇事判令荷校署前亦自取之咎也 
[上海官塲紀事]  
　　昨晨上海縣主汪瑤庭大令命駕詣道轅謁見蘇松太兵備道袁海觀觀察叩賀重五佳節旋至淞滬釐捐總局拜謁總辦朱詵伯觀察茗談良久始興辭回署○昨晨新勝營管帶徐寳山都戎由鎭江乘某輪船來滬午前命駕至上海縣署拜會縣主汪瑤庭大令大令飭家丁擋駕都戎言有公務面商大令遂延入花廳茗話片時而別○昨晨英美租界公廨讞員張柄樞司馬命駕詣道轅賀節繼至上海縣署縣主汪瑤庭大令延入花廳煮茗清談移時而別○昨晨江南提標守備程厚菴守戎偕上海城汛周鑑之千戎命駕至縣署拜會縣主汪瑤庭大令大令飭丁擋駕 
[彈壓歹人]  
　　昨日爲端陽佳節本邑南市浦江中龍船添至七艘較前日尤興高采烈兩岸觀者如水如雲捕頭王經年恐歹人滋生事端特派華印各捕若干名分投彈壓 
[令節停讞]  
　　昨日禮拜四爲法租界公廨訊案之期適屇端陽令節讞員杜枝園大令飭丁禀知法總領事署繙譯官費亨祿君暫停讞政 
[協擒匪黨]  
　　湖南某邑人龔積三卽龔澤侯係逆匪徐春山之羽黨匿迹英美兩租界行蹤詭祕出沒靡常近經上憲訪悉購線緝拿龔遂潛居法租界新街費長興小客棧前日經蘇松太兵備道袁海觀觀察查知札飭各公廨讞員備文照會領袖總領事幷飭上海縣汪瑤庭大令派出差役薛貴協同英美租界公廨差役洪福法租界包探嚴頌眉將龔拘獲送入捕房捕頭令押候解送公堂禀請讞員杜枝園大令訊明口供然後移解上海縣署 
[獲竊候懲]  
　　有某甲者不知由何處乘舟來滬被賊竊去衣服一包遂投報法租界捕房捕頭令某包探查獲竊犯陸阿大押候解送公堂禀請讞員杜枝園大令懲辦 
[上海縣署瑣案]  
　　本邑大東門內王源順嫁妝店主王日新偕媒人張忠文顧祥驥控曾姓賴婚前晚縣主汪瑤庭大令升堂硏訊張顧同供王日新浼小的等作伐聘曾姓女爲室並未言已娶妻今屇婚期曾查知王前曾娶妻生子是以不願將女遣嫁並非設計賴婚王供稱小的前妻生有二子今言明納曾姓女爲妾叩求恩鑒大令大加申斥一併交差看管聽候提　訊奪○前年沈福全因其師傅羊羊被人戳斃投縣報請相騐緝兇旣而縣差將邱少卿卽邱六眼拘送至署屢訊不承遂將原被告一併解府勘訊邱堅不供認惟扳出湯秋秋其人府尊札縣飭差拿獲前晚差役將湯解請汪大令硏訊湯供稱邱傅二人小的均不相識乞賜鑒原大令飭交差收管聽候備文解歸松江府訊勘○喬高氏控包東臯盜賣墳田前晚經汪大令提訊氏供稱包將墳地盜賣與某洋商求恩究辦包供小的向在喬家爲墳丁現已被喬斥歇此地實由傅維忠等永遠出租求恩鑒察大令飭押候提傅等到案質訊 
 
 

Page 4

 
 
   
 
 

Page 5

 
 
 [G　　奏辦順直義賑彩票普濟公司謹登 
　　駐滬辦理順直善後振捐局爲出示曉諭事照得本局案奉北洋大臣直隸爵閣督憲李札飭驻滬籌辦順直善後賑捐當卽設局派員分投勸辦在案茲據職商黄秉璋胡長林禀稱援照江南義賑彩票章程在上海設立順直義賑彩票公司月繳釐洋報效賑欵先行開辦自於賑需不無裨益業經據情禀請北洋大臣直隸爵閣督憲李會辦商務大臣宗丞府丞憲盛援案會同具奏復由本局禀奉丞憲盛曁接准順直善後賑捐總局電開奉爵閣督憲李諭准奏明辦理合先出示曉諭爲此示仰售票人等知悉須知須直居民慘遭兵燹流離瑣尾急待賑需該公司設立此項彩票係爲推廣順直義賑起見與江南廣濟公司彩票事同一律旣經奉准自應一體行銷以裕賑欵有私造僞票影射等情准該商隨時禀究决不寛貸各宜凛遵毋違切切特示光緒二十七年三月廿八日示 
　　婦女白带聖藥 
　　廣東陳恒德堂婦科良方功效啓 
　　婦女白带一症皆因氣血虧損陰虚陽竭或房勞耗傷膀胱受濕以致脾胃不和或前或後總因濕熱積带月經不調而其病原尤在肝經鬱火寒痰凝結日久則形容枯瘦頭昏腹痛盧損勞傷從此起矣本堂得祖傳良方不惜重資秘製婦科白带丸此丸專治婦女赤白带下當日立止屢試屢騐無論遠年初起服之立除宮中之濕平定肝鬱之氣煖宮濟陰培元固本故能带下立止腹痛立愈月經調和却病延年輕者一大盒重者二大盒包可全愈永無後患妙在神清氣爽身强體健誠婦科却病之妙品種子之聖藥也虚言欺人罪我惟在每大盒二元小盒一元○假冐甚多購者認明○函購信力自給○舗分上海英大馬路萬康醬園對門德仁里内石庫門廣東陳恆德堂謹識 
　　壹料愈秘製異法耳聾丸化痔散 
　　京都天寳齋○久遠馳名○包愈年深月久三十六種内外痔瘡○兼中外第一耳聾丸發兌○假冐甚多購宜留神 
　　耳聾一症皆由肝腎兩虧相火上升或怒氣傷肝必致耳鳴耳脹耳痛頭暈目眩等症市上所售藥者絶無復聰之方惟本齋以廣濟世製成靈藥無論男女老幼新舊兩耳重聽呆如木人服之立刻見功不論十年念年老症服丸一料當卽轉聾還明並非筆墨爲先情眞實事求是凡患耳症請速試之始信藥騐方奇也每料洋四元每盒一元○另有珠珀吹耳散每瓶七角但耳内有傷損膿水等吹之立愈○痔屬肝脾腎三經大都係陰虧濕邪所致或肺與大腸積熱醖釀而成久則不治成管生漏痛徹心肺胎害终身本齋悉心考究以眞正熊胆珍珠人參佐以舒肝培元妙品理濕去熱要藥修合成丸一切惡痔腸紅脫肛服之止痛消管去瘀生肌以積熱去而　　自散濕邪清而漏管亦消理固然也内痔服丸外痔搽散丸價每雙料六元每盒二元散價每瓶一元或　内外痔瘡散丸並用功效無不神速外埠函購信資自理○上海 
二馬路西鼎新里石庫門内交易 
　　浙湖老紫陽觀聲明 
　　南北兩號分設上洋已歷十餘載雖係虧本不貲幸已四遠馳名是以前請王縣憲出示禁冐牌號在案近因劣夥互相串通弊端百出查察劣 
跡因此歇出勢必聘東開店然各謀生業例所不禁設有隠戲紫陽觀招牌定當扭送捕房禀憲究治毋貽後悔特此聲明 
　　老紫陽觀聲明 
　　本號向在浙湖開張百有餘年四遠馳名自分設上洋南北兩號已歷十餘載精製四時繪醉各種甜鹹醬菜紫芽醬薑内河團　醉蟹金華茶腿鷄鮮肉茶腿鮮肉茶腿鮮蝦等鬆名目繁多不及細載各　之道地腧炙衆口早邀士商獎許自上年查察劣夥舞弊將貨苟且貪圖目前之利不顧久遠之名實今堪痛恨今將劣夥歇出從此各貨格外考葺精益求精以圖名譽凡蒙士商賜顧須認明浙湖老紫陽觀南北兩號北在畫錦里南首第四家南在法大馬路南誠信隔壁便是庶不致悮 
　　上海新開巨誠昶洋廣京貨號 
　　先行交易　擇吉開張 
　　本號開設法大馬路中市坐南朝北門面專辦中西欄杆花邊緞带五彩鴛鴦桂花珠辫絲巾香水顏料鈕扣洋珠香皂杭廣雅扇以及東西洋貨各色齊全批發門莊價値格外公道劃一不二凡仕商賜顧者請認本號招牌庶不致悮 
　　開平礦務有限公司告白 
　　本公司創於一千九百年共集股本一兆金磅每股一金磅按照本公司與開平礦務局於一千九百年七月卅號所訂合同凡執有該局股單者應准其掉換本公司股分業經本公司托麥加利銀行暫換馮單凡執該局股單一股計津平銀一百兩者可換本公司股份廿五股每股一金磅望卽將該局股單於七月三號後在銀行辦公時刻持送上海天津香港麥加利銀行請塡換憑單此項憑單請分五股十股或廿五股一紙均聽執股人之便如執股人不指明請分幾單則每一憑單旣槪塡廿五股發給凡持送該局股單者卽認爲執股之人欲知詳細情形請問本公司所聘之担文大律師 
　　上海四馬路弟一樓後理文軒中外書會五彩石印錢票仿單外國書地圖畫帖 
　　本會向在日本東京創設五彩石印銅版書局歷有年來不惜重資用頭等機器揀選各色顏料專造五彩銅版石印錢票花紋極細顏色新鮮 
　　及造各種書籍紙張細紙張細綿潔白字蹟鮮明屢蒙官紳賜顧贊美四遠馳名今分會設上海仍用頭等機器照東京本會章程不更價目較上海各局從廉更加工精物美推廣招徠官紳賜顧請臨本會面議外埠函議亦可批發外國書籍地圖畫譜法帖新出有用之書列後日清韓三國詳細地圖四元又小三國詳密地圖三元世界新地圖二元世界全地圖一元六新鮮世界地圖七角日本海陸里程詳細地圖四元日本明細地圖七角日本詳密全圖四元日本管轄分圖三府一　四十三縣三都市市町村鎭七元近世萬國新地圖二元帝國新地圖二元新繪中等敎育萬國日本全地圖詳細附表五元新繪支那新地圖七角世界讀史全圖附略說一册三元萬國名所勝蹟圖繪八元分邦萬國分繪詳細地圖三元新出戰國寫眞名勝畫圖報二十册洋裝八元日清戰眞繪圖五册五元朝鮮細密地圖五角臺灣地圖七角又詳密全圖附言語集一元日本暗射全地圖三元萬國暗射　地圖三元蘇藩屬地圖五角日本府縣明細地圖二元半地圖集覽二元半小學日本地圖七角五大洲坤輿方圖五角亞細亞東部輿地圓五角半圓地球全圖五角讀書入門掛圖二元小學算術掛圖十八幅三元小學讀方作文敎授掛圖六十一幅四元半小學修身訓畫二十幅三元半十大國皇帝五彩像二元日本歷代帝王像一元半羅布存德原著英華字典附華英三字經關聖帝君覺世眞經太上感應篇共一千數百頁十二元英華和譯字典乾坤兩厚大册三千數百頁十二元四月新出雙解英和太辭典附圖數十頁七元四担達大字典四元和譯英辭林三元又加增補三元半和譯字彚四元學生用英和字典三元英和新辭林二元英和新字彚一元半衣羅哈大辭典五元小衣羅哈字典二元日本大字典三元半帝國大辭典五元日本新辭林三元漢語熟字典七角銅版皮纸鰲頭音釋康熙字典三箱十二元新撰日本字典二元日本言海五元法和華字典六元法和華字彚七元英和字典二元半和英字典一元六英文字典八角漢語熟字解四角日本無雙玉篇四角廣益會玉篇一元廣集玉篇大全一元生植器新書一元五角普通妊娠論附小兒養育法一元三通俗造化機論六角男女交合機論五角無上之快樂四角男女交合新論五角男女造化機論七角男女造化機新論七角男女交合秘訣五角日本風俗七角本會地圖五彩新鮮顏色均目下新繪照價不减外埠信當班寄奉東洋香港上海理文軒中外五彩書畫告白 
 
 

Page 6

 
 
 [G　　>廣東中和公司籌防彩票批發 
　　中和公司奉爵閣督部堂李諭准在案承辦廣東籌防彩票專辦六年在廣東省城北帝廟前當衆開彩信孚中外現批發第十三會票准期五月十二日開彩每張售洋五元批價各格外公道票號碼總印二萬號防有小票射利仿照號單故内有票號二千張不發出俟開彩前五天將不發出之號碼登明報章昭以誠信而杜絶小票混淆者票額其實一萬八千張頭彩洋二萬三千元二彩五千元三彩三千元四彩一千元五彩至八彩共得彩有一千三百三十餘張共彩洋六萬七千五百元凡中式卽兌現洋不誤兼此江南票價照大市外埠信購原班回件此佈總公司在粤省打銅街上海南馬路經理廣中和謹啓 
　　尋獲胡翔鷗酬儀 
　　上海三洋涇橋臨平里恆隆號夥胡翔鷗又名胡鴻瑞南翔鎭人年四十餘歳身長面瘦黑鬚上年十月初六日捲逃如有人能尋獲送到者酬洋五百元知風報信因獲尋到者酬洋二百元决不食言上海恆豐當啓 
　　香港太古糖局 
　　車糖出售 
　　本行由港自運ＡＢ唛五温Ｂ唛四温半ＣＷ唛四温二五Ｘ唛四温ＨＸ唛三温七五Ｈ唛三温車糖出售如貴客欲買祈請到本帳房面訂買定卽收定銀如過期不出將定銀罰去特此佈聞上海老太古洋行謹白 
　　禮拜五拍賣 
　　准於初六日十點半鐘在公和祥廿六號棧内拍賣水月電光燈機器十只該物全新如欲看樣請至本行面看可也此佈瑞和洋行啓 
　　禮拜五拍賣 
　　准於初六日兩點半鐘在本行拍賣和訪彩條絨色絨布紅棉呢色花布元羽綢色素竹布好時扇牌金　魚漂洋標漂布公平十一磅銅雀台市布元羽绸茂生花其大馬頭龍馬粗布泰和跑鹿市布餘貨不計係和記之貨准限二禮拜出清瑞和行啓 
　　禮拜五拍賣 
　　准於初六日十點半在本行拍賣爲四格香餅五斗櫉椅色火爐鏡金邊木鐵床三扒籘椅脚踏車頂上男女衣服鞋襪又水烟東洋車鏡子拍照鏡頭外國衣服鐵灶木器什物不計此佈丙魯意師摩行啓 
　　禮拜六拍賣 
　　啓者禮拜六卽初七日十點半鐘在本棧不限價拍賣各色海馬牛牌鵝牌獅牌無牌龍牌三皮等呢各種洋紅標等货此佈義記洋行啓 
　　拍賣名酒 
　　謹啓者禮拜二卽本月初十日兩點半鐘在本行不限價拍賣新到砵酒車釐毡酒威士忌各色好酒限兩禮拜出清拍定須付定銀另有部于列明屆時請至本行面拍可也此佈三馬路元芳洋行啓 
　　禮拜六拍賣 
　　准於初七日十點鐘在本行拍賣各色厚薄衣料呢絨洋沙疋頭絨襪帽子及檯椅床櫉東洋車一應木器什物一應木器什物不計此佈瑞和洋行啓 
　　拍賣產業 
　　啓者今奉受押之人託賣產業定于西歷六月二十五號卽華五月初十日下午二點半鐘在上海四馬路第六號門牌本寫字房内拍賣坐落北蘇州河邊地一方在上海英總領事署掛號計開第一千四百四十五號地掛號至第一千四百卅八號照契量見三畝一分八厘五毫又地一千一百九十六號契上一千一百八十九號照契量見六畝一分八厘五毫又地第一千七百卅九號契上亦一千七百卅九號照契量見七畝八分二厘二毫以上各地照一千九百年工部局北叚地圖一百零二一百零三二百零四等號地上有公和永張記紡纱局房屋及上等中國房屋凡地上各項房屋局中機器生財一切統行拍去倘先期有人商買則屆期不拍欲知各項詳細情形者請至馬理孫洋行或本行面詢可也此佈　錦名洋行啓 
　　失票聲明 
　　今失去和豐成支源利莊第十八號五月初十期九八元一百五十兩已向該號說明作爲廢紙望各寳莊號切勿收用特此告白馮學記號啓 
　　大阪商輪公司 
　　啓者本公司大利丸輪船准於五月初七日卽禮拜六晚開往長江等埠該輪走水極快買辦司事等均係華人茶飯應酬一切無不週到倘蒙各寳號欲裝貨搭輪者請至本帳房面議是荷郵船會社代理 
　　聲明 
　　第五千五百六十六號彚康莊初十票洋八十元來歷不清咨莊作廢先此聲明望各莊號勿受其愚怡大參號啓 
　　地基出售 
　　啓者今有地一方坐落百老匯路水手公寓封門其四至北至一中國路南至百老匯路東至華記路西至元芳路在英總領事署掛號第七百六十號及八百九十九號照契有十一畝二分三厘以意度之實八畝八分零三毫然其數不能保定如有欲買者能出價若干請至寗波路第二號門牌老元芳洋行面議可也特此布聞五月初六日蜜司唐啓 
　　鳴謝 
　　余酒後悮入花叢不意傳染淫穢致患白濁痛如刀割幸購京都同德堂白濁丸得獲全愈身受之餘登報鳴謝知恩子述 
　　聲明報關 
　　杭州拱宸橋源茂昌茶葉報關棧自開埠創設以來卽寓戴生昌輪船總局事辦有年報關裝載均屬妥貼去年生意大爲减色折本均歸經理人杜愼之彌補所與本局往來尾欠區區與各茶商無涉而源茂昌照常報關裝儎照應妥善請各商釋疑仍舊照顧戴生昌總局代啓 
　　批發義振票得月樓 
　　門售零躉公道函購卽奉上海萬裕碼頭老馬路 
　　留心影射假冐 
　　始創眞正戒烟呬噶仙草 
　　此草只有本堂一家出售呑服簡便永無後患每包錢廿一每洋五十包批發公道賜顧者認明本堂土旁城字庶不受欺上洋法馬路寳興里對門得善里内城濟堂恆記啓 
　　CHAMBERLAINSMEDICINES 
　　曾伯廉各藥料 
　　醫生云小孩咳嗽夜晚更甚及哮喘之症痰在喉間不能咯出卽用曾伯廉所製之咳嗽藥服之病卽可鬆動咳嗽漸止痰亦易吐曾伯廉所製咳嗽藥治咳有效决無危險之事 
　　發痧一症須立時醫治不可稍缓爲此家中應儲曾伯廉痧藥此藥中隨便用之其中並無毒物無論小孩成人用以治痧别無他患 
　　曾伯廉所製止痛油爲至妙人之劑無論人身因何疼痛敷之立刻可止頸子生硬風溼疼痛筋絡疼痛骨節不和諸病因曾伯廉所製止痛藥油敷之眞絶好方法 
　　分寄各藥鋪出售每小瓶洋五角大瓶洋一元丁上海新晉隆洋行總經理 
　　義記洋行保險 
　　義記洋行保險公司 
　　ＲＥＴＳＥＨＣＮＡＭ 
　　啓者本行於英一千八百九十六二月六號起經理孟皆司德火險公司計存有銀一千五百萬兩正在上洋承保各家房屋生財棧房貨物等件其保費格外公道遇有賠欵極其迅速如欲保者請至本行面議可也主人謹白 
　　老太古告白 
　　倫敦格崙西火險公司啓者本行經理以上叭喇定火險公司四保險公司事務現可代客保房屋棧房及各屋内所存衣服生財貨物等保費格外公道本行更設經　處在寗波鎭江蕪湖九江漢口宜昌蘇州杭州沙市烟臺天津牛莊等處貴客阿德來火險公司欲保者請臨　議可勞洽愛司具火險公司也特此佈告丁 
　　寳順洋行保險 
　　本行股申最先辦理火險歷有年數敝公司在外洋創立百餘年資本頗巨賠欵迅速恐未週知爰特登報無論行號棧房財產家私一例可保價極克已倘荷見顧請至二馬路外灘末行帳房面議此佈 
　　黄夢畹啓 
　　嫁綫勞人日鮮暇晷荷蒙諸君枉顧請於午後二下鐘前移玉如有緊要公事仍可隨時事仍可隨時賜敎惟乞恕簡慢不恭耳肅陳維鑒不宜 
　　棧房召租 
　　今有大棧房一所在大馬路老亨達利後面如欲租請至三馬路本行面議此議此佈魯麟洋行啓 
　　招人建造爐子 
　　啓者本廠今欲招人承造火磚爐子如有人欲承斯事者卽來本廠面議可也特此佈告江蘇藥水厰啓 
 
 

Page 7

 
 
   
 
 

Page 8

 
 
   
 
 

Page 9

 
 
[黃堂訓士]  
　　粵友來函云試塲之弊縷指弗勝端在鑑衡者謹愼關防及與試者安於義命耳兹者廣州府施太守以府試有期誠恐應試諸童仍蹈從前積習特出示誥誡曰爲申明約束事照得歲科童試爲士子進身之始文風士習根柢於兹持衡者固不容輕率以將與試者亦何可菲薄自待本府早歲掇取科名未嘗學問一行作吏學殖益荒兹者開考歲試郡屬人文鼎盛試卷繁多此次校閱甄錄其高下去取豈能不爽錙銖所可自信者惟有盡心鑒定一以文字爲憑决不作聽情受賄之事爲斯文玷辱所延　閱僚友均屬品學素優本署丁胥更不容稍涉非分敬與諸童要約務宜恪遵功令用心考試切勿狃於積習謂案首前茅可以賄買情託致受人籠詐倘有自稱本署之人在外撞騙者准其登時扭禀立子懲辦至傳遞搶替例禁極嚴本府親加糾察幷於覆試時酌提前列一一面試如與前塲不符立卽屏斥倘或文理荒謬仍予扣除諸童宜體本府厚待斯文之意謹守禮法各奏爾能倘有仍蹈鑽謀搶替情弊以及在外聚衆打架賭博酗酒等情則是不自愛惜本府惟有從嚴懲治幷惟該保師父兄是問士習純駁繫風化之隆汗英彥升沈亦有司之榮辱用特先期誥誡其各聽從庶幾相感以誠猶或失之未遠毋違特示 
[馬路工程局紀事]  
　　前日歹人王小保濳至浦濵所泊某姓船上圖一試其胠篋之技經十號巡街捕拘押捕房昨日捕頭解送馬路工程局禀請總辦葉孟紀司馬硏訊司馬如念圖竊未成從寛斥釋○浙江石門縣糧米攬頭龔清源因被任伸生欠銀若干控諸馬路工程局總辦葉司馬准詞提任到案押候訊追任自知不合浼人保出料理司馬准之 
[英租界捕房紀事]  
　　有朱金達者向居廣西路某號門牌屋內其母朱衛氏以其遊手好閒不務正業屢加督責曾不稍悛前日又因他事略加訓斥朱非但不服反敢拔刀恐嚇鄰人周來全等見而不平喚令六百二十號巡街捕到來將朱拘入捕房捕頭令押候解送公堂禀請讞員張柄樞司馬嚴行懲辦○積竊李茂林屢次犯案由包探解請司馬訊懲遞解回籍昨又潛來租界中圖竊經包探趙銀河拘獲帶入捕房捕頭命押候解送公堂禀請訊究○某流妓浼傭婦張李氏蹀𨇾途中強曳行客經一百七十五號巡街捕拘入捕房捕頭命押候解送公堂禀請訊究○前日有張阿三者貿然至墳山路羅立卿所開酒肆中沽飮臨去羅向索酒貲張非但不給反敢行兇經六百零八號巡街捕拘入捕房捕頭令押入乞丐牢一宵以示這儆 
[美租界捕房紀事]  
　　前晚廣東流氓方阿秀貿貿然至北河南路桃源坊第一百四十一號門牌粵妓陳小妹家強欲入內尋歡陳妓拒而不納方變羞成怒將房中器物擊毀無遺陳妓忿甚據情投報捕房捕頭令包探卲承楚將方拘入捕房押候解送公堂禀請讞員張柄樞司馬究辦○昨日午前無賴陳阿福彳亍元芳路申見方陳氏之女穿花拂柳而來臂上籠有銀跳脫突伸巨靈之手逞強攫取飛步奔逃事爲包探劉光震所聞將陳拘獲連贓解入捕房捕頭令押候解送公堂禀請懲辦○昨晨山東人王阿五陳成富章慶法在篷路某茶肆因賭起釁互肆兇毆幷各出利刃亂揮包探劉光震見之恐肇巨禍一併解入捕房捕頭令押候解送公堂禀請究辦○昨日午前長江輪船著名竊犯胡小有王廷桂混入外虹口某輪船上竊取某姓客所携綢布衣服數十件持至百老匯路某押鋪求質適爲包探劉阿炳所見連贓送入捕房捕頭令押候解送公堂禀請訊究 
[上海北巿絲業伕館籌賑公所施子英經收順直陜西賑捐三月卄三至廿九日第九十三次清單]  
　　廿三日河南隱名氏求女病愈周歲筵資移助英洋十五元龍洋五元龔門韓氏求病速愈龍洋六元○廿四日蘇儲署羅篤甫爲內人顏氏產後血崩求速愈現因已故因求來生之福由恊餘莊來洋二百元合肥無名氏五十元申記保母親平安十元南匯顧六瑄募談瀛客二元又不留名一元李軔始一元四角○烏戌萍寄生將親友賜奠儀移助計金振瑛洋四元余能培二元汪錫　錫璜錫琛錫鋆二元洪善符洪昭則洪業燾三戶各一元吳葆誼葆誠葆誠對開一元○廿五日達源莊募友于堂朱洋五十元又楊胡氏四十元安鎭安錫福求子病速愈五十元碧兆山莊銀兩錠批見規元十兩零八錢八分八厘嘉興無力子由張希孟兄來洋十二元天泰隆三元王陽氏爲小兒來生完願二元無名氏二元知非子爲四兒百齡完願二元隱名氏銅洋二元○廿六日新聞報館恊賑所經募第六批英洋三百九十一元龍洋五十八元機器洋三元香港洋一元日本洋一元小洋三十六角銅洋三十二元銅小洋一百十四角字軸六頂畫軸一頂銀小手鐲兩對一兩一錢五分兌見洋一元八角銅首飾十四兩一錢兌見洋四元象山龎善士募始平蔡氏病愈海虞步雲樓主人祈嗣各洋廿五元又鹿門厚盦氏節省新年宴客酒席移助十六元又始平韞玉年四歲節省押歲錢移助四元沈卓峰送徐石士六十生辰壽儀移助求增福延壽十元又爲孫週歲求關煞開通一元蘇州曲園居士爲曾孫僧寳病愈完願十元湖州恆有東典沈募望太平錢門沈氏求平安各一元又鳴應主夢覺廬各五角○永吉棧來統領浙西水陸全軍費洋六十元又募總理浙西營務處吳湖防楚軍水師左軍張管帶綏靖親兵前旗黎管帶綏靖親兵後旗符管帶綏靖親兵左旗董管帶綏靖親兵右旗王湖防楚軍水巡江右營周楚軍水師正右營徐楚軍水師新太營費湘軍水師左營鄭十戶各洋三十元統領新後軍胡湖屬巡鹽營安各洋廿元共十三戶合洋四百元○廿七日招商漢局募總辦湖北牙厘總局札善長洋五十元又總辦湖北牙釐總局殷善長洋五十元昇州悔過子龍洋二元○翁寅丞善士募許士諤妻殷氏因病愈續繳洋五十元丁彩蟾三十元不留名操勞氏廿三元王培記十五元無名氏方劉氏病愈愛英居續繳三戶各十元衆善姓積餘香資二元三角無名氏銅洋一元○廿八日程景亭五十生辰壽筵移助求消災延壽洋五十元龔養吾前因胞兄出門求保平安逢凶化吉完願四十元屠雨卿求病愈三十元○江蘇候補道楊印開第經募楊師古堂銀一百兩襄樊西帮典商帳行錢號合銀一百兩楊九研山房楊遠安堂單賜書堂劉保善堂四房四戶各十兩楊共濟堂楊崇德堂同心社山西駝客會首三戶各六兩新野縣駝行武國泰四兩公記光記各三兩楊李記楊雷記楊王記楊涂記楊蘭記五戶各二兩恆豐永立大信永長義德裕永庚泰信吉太恆王勉記王誥記八戶各一兩徐修仁堂錢四千文何同昌趙萬順趙萬興三戶各三千文羅洪盛豐泰福正興和廖恆發楊佑順仁順行學源堂恊成玉晏怡泰胡森茂允盛鴻張紫卿李文山十三戶各二千文王元盛袁同興永生厚陳德昇太順永永遠德義豐長大來元長盛福復盛源陳德昇義興仁曾和興松茂純蜚聲閣永興行永生行芸生光力成玉太順永六合恭李興發大川利余同興王福太致中和陳鴻太乾亨貞順豐臨無名氏宏昇爐永大祥三十二戶各一千文共七十四戶合規元三百五十八兩三錢五分○廿九日濟美堂洋四十元徐石士翁花甲榮慶同人移助壽儀求增延壽七元甯詳孫補三募葆安生壓歲移助二元○義善源來高湻保嬰總局經募李浚泉存仁藥號折春酒席費各洋五元趙肅夫四元陳智珠洋三元三角魏亮卿三元章裕廷吳敬敷王義和油坊趙仁四戶各二元陳正興紙坊折春酒席費一元五角王源昌折春酒席費一元四角邢浚清一元二角五分陶光福陶三泰陳瑞亨謝楨根焦有壽陳啓信邢浚清許麗泉德昌恆九戶各一元陳瑞亭諸鏡清一元郭益興品陞園陳業生徐昌金諶明彰堂五戶各五角陳守麟三角姜庭慶許多福各二角保嬰局銅洋七元無名氏銅洋三元吳敬惠錢三千二百五十文捐　內洋一元三角五分銅洋一元錢五百元共三十四戶合洋五十元五角銅洋十一元○三月分共收規元一千三百零五兩六錢四分六厘洋七千六百廿七元扯七三六七五合規元五千六百十九兩一錢九分二厘龍洋一百九十七元香港票洋十元日本香港機器爛板洋七元扯七二六合規元一百五十五兩三錢六分四厘對開洋一元小洋七百零二角四分二厘扯六八合規元四十八兩一錢零五厘以上共收規元七千一百廿八兩三錢零七厘銅大洋二百四十元銅小洋三百八十二角字軸六頂畫軸一頂連前共收規元廿七萬一千三百廿六兩一錢四分一釐銅洋六百九十二元八角砂錢五千二百文仇畫卷一冊畫絹三幅殿板宣紙卄四史一部圖書集成醫部兩箱福報錄五千本字軸六頂畫軸一頂 
 
 
 

Page 10

 
 
[奏疏彚錄]  
　　頭品頂戴調補陜甘總督奴才崧蕃跪奏爲恭報到任接印日期叩謝天恩恭摺仰祈聖鑒事竊奴才蒙恩調補陜甘總督前於光緒二十七年正月十八日恭赴行在請安蒙召見二次仰荷聖訓周詳無微不至下忱感激莫可名言旋於二十八日陛辭起程至二月二十四日行抵蘭州二十八日准護理督臣何福堃派蘭州府知府胡孚駿督標中軍副將楊志勝齎送陜甘總督關防一顆並王命旗牌文卷檔册等件前來奴才當卽恭設香案望闕叩頭謝恩祗領任事訖伏查陜甘爲邊陲要地總督爲文武兼資番回蒙漢部落紛歧關隴伊凉幅員寥闊茲値乘輿西幸駐蹕長安則後路之屏藩尤爲奴才之責任况恊餉未能齊集時事又復多艱奴才檮昧深懼弗勝惟有恪遵訓示督率闔屬文武舉凡綏輯整飭如事宜隨事隨時悉心籌畫旣不敢操切希功更不敢因循誤事尤當綜攬全局畛域不分殫竭血誠力圖報稱以冀仰紓聖主西顧之至意所有奴才到任接印日期並感激下忱謹繕摺叩謝天恩㐲乞皇太后皇上聖鑒再奴才經過地方頗形乾旱十九日抵安定自下午至夜上下游一帶均經得雨此外仍待澤孔殷合併陳明謹奏三月十二日奉硃批知道了欽此 
　　缺護陜甘總督甘肅布政使臣何福堃跪奏爲恭報微臣卸護督篆赴藩司新任日期叩謝天恩恭摺仰祈聖鑒事竊臣前在臬司任內奉旨甘肅布政使著何福堃補授護陜甘總督欽此當將暫護督篆日期並感激下忱籲懇陛見恭摺奏報旋奉硃批毋庸來見欽此欽遵在案調任督臣崧蕃於二月二十四日行抵省城臣於二十七日將陜甘總督兼管甘肅巡撫關防一顆並王命旗牌文卷等件委蘭州府知府胡孚駿署督標中軍副將楊志勝齎送督臣接收臣卽於是日交卸奉飭赴藩司新任旋准署藩司潘效蘇將印信文卷移交前來當卽恭設香案望闕叩頭謝恩祗領任事伏念臣早緣科第供職京華延際聖明榮除外任方愧涓埃未效廼蒙寵眷頻施秉藩條而榮晉頭銜撫筦鑰而殊慙心計况値時勢艱難之際竟承地方凋敝之餘鄰境有遷徙之民比戶無蓋藏之粟議蠲議賑民瘼固應詳求籌餉籌糧邊防尤關緊要庫儲匱乏協餉維艱譾陋如臣懼弗勝任計惟策勵迂庸彫磨朽鈍遇事禀商督臣認眞整頓智力所及勤瘁無辭以冀仰答高厚鴻慈於萬一所有微臣卸護督篆接受藩篆日期並感激下忱理合恭摺具陳伏乞皇太后皇上聖鑒謹奏三月十二日奉硃批知道了欽此 
　　兵部尙書兼理順天府兼尹事務臣徐會灃留京辦事大臣順天府府尹臣陳夔龍跪奏爲請補京府通判員缺恭摺仰祈聖鑒事竊查順天府糧馬通判衛榮慶奏叅降補遺缺業已扣留報部自應揀員請補以免員缺虛懸伏查吏部定章順天糧馬通判一缺按照部屬人員補缺章程辦理遇有缺出先行咨部核覆俟覆到後准其自行帶領引見又查吏部奏定新章請將在京例應題補各官一律改題爲奏各部院司員應由各該衙門擬補自行帶領引見者臣部核覆均准一體按班奏補統俟廻鑾後各依補缺先後帶領引見各等語臣等查有學習期滿奏留臣衙門候補京府通判劉于祐年四十一歲湖南長沙府長沙縣人由廕生奉旨內用籖掣京府通判未及禀到旋卽回籍措資嗣復在籍丁父憂服滿起復於光緒二十年五月初十日到臣衙門二十四年五月十六日學習三年期滿照例奏留奉旨著准其留署欽此該員心地明白人亦勤幹以之請補順天府糧馬通判實堪勝任當經咨部核覆兹准吏部覆稱請以行走資深京府通判劉于祐擬補順天府府京通判員缺與定例相符因准擬補等應片覆前來合無仰懇天恩俯准將順天府糧馬通判員缺以奏留臣衙門候補京府通判劉于祐補授出自逾格鴻施如蒙兪允應遵新章祗俟廻鑾後再行帶領引見合併陳明所有請補京府通判緣由理合恭摺具奏伏乞皇太后皇上聖鑒訓示謹奏三月十三日奉硃批依議欽此 
　　兵部尙書兼理順天府兼尹事務臣徐會灃留京辦事大臣順天府府尹臣陳夔龍跪奏爲揀員陞補要缺知州以資治理恭摺仰祈聖鑒事竊查昌平州知州裴敏中奏叅革職於光緒二十六年十一月二十八日奉旨應以十二月十二日接到部文之日作爲開缺日期歸十二月分截缺所遺昌平州知州一缺地當京北首衢界連邊關隘口旗民雜處命盜案多兼管驛站差務絡繹係繁難三項要缺例應在外揀選查定例員缺緊要人地實在相需而所保之員與例稍有未符者亦必須將該員不合例之處詳細聲明專摺奏請又同治三年奉部議覆臣衙門條奏章程內開凡陞調人員任內如有承審承緝案件徵解錢糧已起降調革職叅限者槪不准其陞調其有缺係繁要人地實在相需爲地擇人者亦應據實陳明仍照定例辦理各等語臣等在於選缺知州內逐加遴選非歴俸未滿卽才難治劇一時實無合例堪調之員其候補知州各員均與此缺人地不宜未便稍涉遷就兹查有現署是缺之正任房山縣知縣許元震年三十九歲浙江山陰縣人由監生報捐按察司經歴選用光緒十四年二月選授直隸按察司經歴五月二十日到任十六年永定河漫口合龍出力案內保以知縣在任候補請咨交卸赴部於十七年五月十八日引見奉旨著照例用欽此十八年天津海運出力案內俟補缺後以直隸州在任候補是年題補房山縣知縣奉部覆准於二十一年八月二十六日到任任事先于署糧馬通判任內辦理光緒甲午科鄉試總理供給出力給予加一級紀錄二次二十四年通州海運出力案內保奬運同銜二十五年通州海運出力案內保俟補直隸州後以知府補用均經奉部覆准二十六年八月初三日委署昌平州知州到任十二月間經臣等以爲保民捍患艱險不辭保奏奉上諭著傳旨嘉奬欽此欽遵在案據兼理直隸布政使高驂麟署按察使孫鍾祥會詳請奏前來臣等查該員才長肆應洞達治體以之升補昌平州知州實堪勝要缺之任該員雖未得有卓異與升補之例稍有未符第自署理斯缺以來辦理任內一切事宜諸臻妥善于民教各案尤能措置裕如該處自兵燹之後地方元氣未復似非該員不足以資整頓且人地實在相需例得聲明奏請合無仰懇天恩俯念員缺緊要准以許元震升補昌平州知州實于地方有裨如蒙兪允再行給咨送部引見恭候欽定該員並無承審承緝盜案徵解錢糧已起降調革職叅限處分且題升要缺任內因公處分例免核計亦無叅罰案件所遺房山縣知縣係屬選缺應照新章請留外補容俟接准部覆核明開缺日期再行揀員請補現在直隸軍務未靖並請免扣限期謹會同大學士直隸總督臣李鴻章合詞恭摺具陳伏乞皇太后皇上聖鑒敕部核覆施行謹奏三月十三日奉硃批著照所請吏部知道欽此 
　　端方片再查上年六七月間警報迭聞晉豫電桿多遭毀伐專恃陜省一路電線藉通南北消息經奴才嚴飭各州縣加意防護迄今十越月電音一律暢捷略無阻滯本月初十日藍田縣大燒寨地方傷毀電線竟至四十餘丈之多據西安電報局委員禀報前來奴才查値此欵議吃緊之際一切機密事宜全恃此路電線無阻方能迅赴事機今驟被奸徒拆毀多處該縣知縣周之濟平日漫不經心以致疏防貽誤實屬咎無可辭除飭勒限嚴緝匪犯務獲究辦曁由電局委員赶緊修復外相應請旨將藍田縣知縣周之濟先行摘去頂戴以示懲儆如再有疏虞卽行從嚴叅處謹附片具陳伏乞聖鑒謹奏三月十三日奉硃批著照所請欽此 
 
