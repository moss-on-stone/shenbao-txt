# 1895 - 154 - 4907948

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以　木箱三口定實價洋每部五十元世有留心乙部者請臨申報館帳房購取可也 
[新印隨園三十六種告成] [  圖書集成局啓]  
　　隨園太史全集三局覔得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師蓽繪連太史遺曬冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎闕紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製檡木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[審機說]  
　　天下萬物萬事莫不各有其機其未發也索之無端視之無形其已發也如疾風之掃籜無蹤影之可指如沸湯之沃雪無涓滴之可尋怯懦者以因循失之昏眊者以蒙蔽累之遂致明明有可乘之機而甘讓他人之我先人爲其巧我爲其拙人爲其逸我爲其勞機之未至絕無人焉能逆料其將至者機之已失亦無人焉能猛省其已失者迨至機已至則瞻顧躊躇一籌莫展機已失則太息痛恨異口同聲或歸咎於任事之無人或抱憾於沈觀之不審而不知言之匪艱行之惟艱苟當承平無事抵掌高談雖繼軌皋夔比隆伊吕亦復易易一旦躬歴其境事機所發猝然相遭如泰山之崩於前如麋鹿之興於後鮮有不倉皇失措者夫我國安危之機不必其見諸我國也有見諸他國者矣數十年治亂之機不必見於數十年之後也有見於數十年之前者矣試以中日之事言之東方之國中爲大日次之介乎中日之間者厥有朝鮮中國以安民息事爲心朝鮮以事大稱臣爲事苟無日本　臲其間則二百餘年之藩服常修歲貢克盡臣職用以扼東海之咽喉作天家之保障其關繋何等鄭重而惜乎事機之變突如其來有以乘我於不覺也以國之大小論朝不如日日不如中互相牽制以日本之力制朝鮮則有餘敵中國則不足誠不料區區島國竟敢蠢然而動奮然而起悍然而作昻然而視高瞻遠矚若將横行於東海中者昔何懦今何勇昔何卑以自牧今何盛氣凌人則豈非中國之見幾不早有以自執其咎哉夫日本之仿效西法較中國爲後而中國自與西國通商以來創行西法已歴三四十年較日本爲早祗以日本事事覈實色色求精其於水陸軍兵商工雜藝之凡可爲强兵富國之計者無不持以精心運以全力而中國則仍因循粉飾有砲壘而築造不如法有兵船而運用不如法有鎗砲而操縱疾徐進退離合皆不如法文武諸臣浮沈其際但知以侵餉肥已爲事不復知已之所司何事積弊相沿日甚一日盱衡時事者咸竊竊然慮禦侮之方未可長恃太平之局不能常保而無如巢幕之燕處井之蛙但計目前不顧日後致使事機已露而所以處之者仍洋洋如平時昏昏如睡夢此豈非見機不早而又不善補救之咎哉自古迄今國之强弱無定形大不能制小則大變而弱小能敵大則小亦可變而爲强戰事旣無把握勢不能不舍干戈而修玉帛夫以我制人之與以我受制於人其得失榮辱固不可同日而語矣乃旣爲舍戰言和之舉而狃常習故者猶欲執腐儒之論若者可以俯允若者萬難曲從迨而樽俎周旋幸有成議三寸舌固已勝於百萬師矣不意盈廷諫牘薄海輿評皆不能曲諒當事者之苦衷而惟知以指駁攻撃爲事此其意豈不自以爲如此立論方不愧讀書勵志至於事之成敗利鈍則固有所不顧也故當和約旣成之後衆說紛紜幾似道旁築室仰賴聖聰獨斷諭令欽差大臣劉峴帥署理直隸總督王夔帥將大局所繋及各路軍情戰事究竟是否可靠各抒所見據實直陳不得以游移兩可之詞敷衍塞責厥後劉士兩帥在唐沽會議顧全大局舍戰言和聖意遂决夫知羣議之不可從而獨折衷於一二偉人明良遇合乃益信善審事機者識見固超出尋常萬萬也推而論之和局雖成而東方大局尚未永底敉平者正自有在臺灣屹峙海中區區一島地産頗豐爲西人所垂涎形勢尤關緊要是以日人志在必得於立約時再三力爭厥後遼東一帶歸我故物而臺灣仍割愛相贈亦可見其志之所在矣交割之期本限二月今以臺民願作中朝赤子不某爲異域覊囚遂循西例立爲民主之國中日兩國交割使虑不能久待遂未满期而先交有謂臺民忠憤當不見屈於日人然成敗之數未可逆料卽使爲日人據而有之東方大局豈卽能保太平哉卽使臺灣幸保太平而有類臺灣者又豈能鞏如磐石哉熟察而預料之操縱而指揮之是所望於審機之君子 
[本館接奉電音]  
　　昨由京友電傳諭旨三道敬謹譯登○五月十四日奉上諭督辦軍務王大臣奏提督董福祥請假省親據情代奏一摺覽其所陳情詞懇切出於至誠惟董福祥現在統領甘軍一切訓練事宜正資得力未便遽允所請該提督忠勇樸誠朕所深悉際此時艱當思力圖報稱用副朝廷委任至意欽此同日奉上諭德馨奏藩司病難速痊籲請開缺據情代奏一摺江西布政使方汝翼著准其開缺欽此同日奉上諭江西布政使著魏光壽補授欽此 
[電傳臺灣警信]  
　　專駐臺灣西友電致本館云臺北自民變後撫藩各署及附近局所盡付咸陽一炬唐總統業已退守中路其餘官塲均爭先搭輪至厦門間有逃往新竹者○來電又云由臺至内地一帶海底電線已爲倭人割斷從此消息難傳海外遺黎欲歸不得當有望滄波而灑淚者矣 
[詳述交割臺灣事]  
　　西報云李伯行公子交臺灣與倭人由上海乘公義輪船前往初九日行抵淡水海面遇一倭兵船船上人持倭官樺山氏書函投遞函中言請至基隆左近三條嘴地方等候公子遂由倭兵船陪送而去至初九日下午船抵三條嘴樺山氏已乘横濱丸先至公了立登横濱丸以禮謁見回時倭兵船鳴砲十五聲以示敬意初十晨樺山氏登公義船報謁隨商交割臺灣之事其時已繕就中倭文憑證各一公子畫諾後時已夜間十二點鐘遂卽交樺山氏收執公子立卽命公義船轉柁回申向溯公義船泊在三條嘴時倭兵已有一萬二千名馬一千匹由此登岸聞數日内須添至兵二萬名爲止并擇定十一日海陸兩面夾攻基隆埠 
[倭國備兵]  
　　日本來信云倭人現已預備交戰之事各海口皆安設水雷魚雷砲臺上添置大砲遼東撤回之兵並不遣散一律令嚴陣以待而倭報中皆諱莫如深蓋懾於官之刑法也 
 
 

Page 2

 
 
[問答節略接前稿]  
　　李云兩位同居否伊云分居李云何日來此伊云陸外署三日前到此本大臣昨日方至平時往來於廣島東京之間乘火車有三十餘點鐘之久辦理調兵理財外交諸務實屬應接不暇李云貴國大皇帝行在廣島幾個月伊云已七月矣李云宵旰勤勞不勝欽仰伊云誠哉萬幾無暇凡一切軍務國事以及日行諭旨皆出自親裁李云此處與各處通電否伊云與各處皆通李云本大臣有電回國伊云前張大人等來此本大臣未曾允電此次自應遵命飭電局照發李云當時未曾開議故耳卽彼此相問年歲伊藤五十五陸奥五十二李云我今年七十三矣不料又與貴大臣相遇於此見貴大臣年富力强辦事從容頗有蕭開自在之樂伊云日本之民不及華民易治且有議院居間辦事甚爲棘手李云貴國之議院與中國之都察院等耳伊云十年前曾勸撤去都察院而中堂答以都察院之制起自漢時由來已久未易裁去伊云都察院多不明事務者使在位難於辦事貴國必須將明於西學年富力强者委以重任拘於成法者一概撤去方有轉機李云現在中國上下亦有明白時務之人省分太多各分畛域有似貴國封建之時互相掣肘事權不一伊云外省雖互相牽掣都中之總理衙門當如我國陸奥大臣一人專主李云總理衙門堂官雖多原係爲首一人作主伊云現係何人爲首李云恭親王榎本與大鳥兩位現辦何事伊云榎本現任農商部大鳥現爲樞密院顧問官請問袁世凱何在李云現回河南鄕里陸云是否尚在營務處李云小差使無足重輕李云全權文憑旣已妥善互換所有應議條欵祈卽開示以便互議伊云當照辦當卽與訂明日午後兩點半鐘會議並訂明日午前十點鐘移住岸上館舍卽散○第二次問答節略光緖二十一年二月二十五日午後兩點半鐘仍在原所與伊藤陸奥會議李云承備館舍甚佳有賓至如歸之樂謝甚陸云前備行廚相待乃中堂辭却只得遵命伊云中堂昨交停戰節略現已備覆卽將英文朗誦另備華文交參議閱後轉呈陸云英文字句較爲明晰羅道卽將英文譯誦一遍李云現在日軍並未至大沽大津山海關等處何以所擬停戰條欵内竟欲佔據伊云凡議停戰兩國應均沾利益華軍以停戰爲有益故我軍應據此三處爲質李云三處華兵甚多日軍往據彼將何往伊云任往何處兩軍惟須先定相距之界李云兩軍相近易生釁端天津衙門甚多官又將何爲伊云此係停戰約内之細目不便先議試問所開各欵可照辦否李云雖爲細目亦須問明且所關甚重要話不可不先說伊云請中堂子細推敲再行作復李云天津係通商口岸日本亦將管轄否伊云可暫歸日本管理李云日兵到津將住何處伊云俟華兵退出卽住華兵營盤如不敷住可添蓋兵房李云如此豈非久踞乎伊云視停戰之久暫而定李云停戰之期誰定伊云兩面互商但不能過久李云所據不久三處何必讓出且三處皆係險要之地若停戰期满議和不成則日軍先已據此豈非反客爲主伊云停戰期满和議已成當卽退出未完 
[嶺南叢話]  
　　廣州訪事人云某日有一婦人手携金飾往某質鋪抵錢半途被匪人刧婦追捕不及懊惱而歸怨恨交縈雉經畢命迨次日家中人始知覺則已香消玉殞無術返魂矣吁慘哉○四月二十五日有一人在河南某戲園觀劇而歸行至聯興街碼頭猝然倒斃旋經親屬備棺收殮舁之而回 
[宜昌近事] 　　 
　　東湖縣歲科兩試文塲旣畢又擇於上月二十日考試武童馬箭定於是日早五點鐘時魏明府會同張守戎鳳翔至演武廳閱看馬箭是日到者約二百餘人至十二點鐘馬箭試畢魏明府卽坐轎回署兩旁觀者如堵又值天朗氣清紅男緑女絡繹於途小本經營亦無不利巿三倍云○宜昌水師統帶邱俊鳳軍門前奉撫憲札調到省昨坐沙巿輪船回宜交缷水師局務然後到差來宜於十八九日拜會由西各員卽日辭行聞接統水師者爲黄軍門現在尚未來宜云○前因四川重慶新設稅關將前在宜昌海關之夏德君調往開辦此間關務換人接辦兹夏君坐民船於前日來宜聞不日須鼓輪往漢不知又調任何處也○某客由重慶託裝掛旗船運得土藥多件及至宜昌起貨有一箱底已破壞當卽開騐失去藥土二十餘元追究船主船主不認澈底清查悉船上帳房同某甲作弊盜出變賣約土千兩内外已送地方官訊究不知能否歸原也○宜昌監督行臺向在城内大十字街口自南關外立德將其洋房賣與鄂省大憲於是重加修整改作行臺因地方窄小兩旁民房價又昻貴不能擴充道憲只得暫就該洋樓居住每逢行閱必在該處暫駐襜帷今春道憲來宜見行臺前臨外河坡皆塌圮不堪一遇水漲行路殊難於是採石築成碼頭用麻石鑲砌極其堅固平坦非特脚夫上下稱便卽行路之人莫不耳目一新云○水師統領樊國泰前日由省回宜交缷後卽往中西官衙門辭行前日已坐快利輪回省城内營兵及砲艇俱燃槍砲送行聞樊大人係撫憲調回省城統帶防營也○南門外設有南卡徵收落地厘金有藍某者洋南人在該卡充當查貨之人已有年矣先是宜昌在打包店七家每栥由輪船運上打包之草蓆向不完厘惟藍某私收每包數十文已歴數年近日南卡新調唐姓局員到卡後藍某與七家打包店所謀不遂竟將七家開送卡員卡員卽請大關委員傳七家管事商議章程方知七家雖未完厘然在藍某手内已私納數年卡員查明大怒卽將藍某開除赶逐藍已於前日坐船回籍害人自害卡役之無良大抵皆然也○近日洋船上貨其旺多有隨到隨開往漢再行裝運者惟洋紗爲多餘則雜貨等件而已今年所運洋紗較往年爲尤多昨有川信行巿言近日洋紗重慶已經售盡望貨甚殷昨有某客又辦有一千數百包上駛云○月半後雨澤甚渥四鄕已徧插新秧二麥亦皆收割詢之鄕老云此地高暖較下路苗稼收成栽插爲早所以宜地刈麥插秧武漢地方尚未動手近日宜昌農事告竣而下路方有栽插者亦地之高低所致也○前日快利輪船抵宜時有臺灣北境鎭守鷄籠等處之張鎭軍月樓係宜昌藉貫其官眷人等約數十位全數坐快利船回宜云及張鎭已退回福建省城矣 
[鷺江消夏錄]  
　　厦門訪事人云近時年少紈裤每喜短衣窄袖洋襪綉花鞋花褲帶袖口褲脚均鑲雲頭竟與女衣無甚分别卽文墨中人亦多短衣上街口銜吕宋烟捲棄長衣而不穿意謂不如此則非時髦大少爺也電報局學生大都來自申江衣服都喜時派動輙三五成羣出門冶遊一陣短裝全無斯文之像本地紈褲大半效之亦足見其品行矣○厦門設創躉船俾輪舟易於缷貨免致小工起缷稽延商船有悮日期待輪船一到口内卽靠躉船裝缷各貨立時開行此乃小太古洋行費十餘年之心力始於去春將前在洋子江失事之上海輪船底改作躉船拖帶前往安設島美路頭碼頭將素泊此處之大䑩駁船一律令其遷泊别處現在招商總局見小太古獨擅其利亦於四月二十五日經禮富由申江撥來躉船一號擬在媽祖宫路頭寮仔後碼頭海邊停泊以便招商局各船來厦缷裝貨物迅速而免停滯並聞怡和洋行亦欲效之拖一躉船來此以成鼎足之勢云○厦門捐置德國克虜伯二十八桑地邁大砲兩尊於去秋到華因日本犯順海上不靖暫放省垣馬尾船政局江岸上次由福靖官輪船載運砲架日來又由靖遠官輪船拖帮載砲方式躉船來厦裝砲暫泊厦門港以待秋間砲臺築成後安設○閩海常稅關哨捕巡丁在山在海藉查緝之事索詐商民魚肉鄕農久已怨聲載道雖疉經海關委員勸禁無如海關署中委員平櫃科房皆用家丁充當哨捕不能越權管束委員雖與官塲公事交接而平櫃則係將軍隨帶服侍之長隨家丁專理關稅銀項過平入櫃等事科房卽承書供事之役彼此鼎足各有權力互相抵制新任軍憲家丁人衆厦門一口派長隨充平樻查河出水櫃者多至十數名粥薄僧多不得不藉哨捕爲爪牙詐勒賣兒賣女之錢以供揮霍日前某處農民數人附興化猪船到厦帶有烏鹹菜數袋哨丁指爲紫菜勒索兩圓鄕農不肯照付哨丁卽將菜呈送大關請從重科罰平櫃以爲此天財也卽令委員將農民寄寓之某號主傳案並將興化小猪船上櫓舵携去擬各罰洋銀二三百圓委員深知鄕民受累無力繳銀而平櫃倚隨侍之權必得任意科罰農民具禀究訴想民之父母自能爲之分别辦理也○劣紳承辦善堂董事經手銀錢出入每年數以萬計去冬第氛不靖銀錢緊逼巿人胎借善堂之欵多有倒閉者委員劉二尹禀明道憲擬將各鋪户存項收回置買房業以爲永遠之計業已呈報道轅 
 
 

Page 3

 
 
批准照辦從此善堂存欵寄放生息得有業産爲抵不致如前之一任劣紳婪吏私自借與親友矣○厦門向無施醫給藥之官局前年好事者特就武當殿内廳延一醫生施診未期年卽中止兹英道憲擬在藔仔後街賃屋開施醫官局延一官醫診治不取分文若延到病家則必付轎金一百文不論遠近一律收取醫生薪水定以每月二十圓由猪牙行抽提付給但只給施醫單購藥資則仍由病人自出耳 
[杭試紀事]  
　　浙江學政徐季和宗師按臨杭郡招覆一等生員名次列後○府學魯宗泰陸鳳祥趙淞汪元文屠镐許之瑔王盛麟許以清吳繼善徐松任蔚黄寳琮何謹修何明生朱大文姚夢麟王掄奎洪昌烈戴克勤孫宜福方鴻修○仁和陳敬第范廷鋆錢中青韓澄祝寳榮沈作梅范鴻藻陳寳仁沈鵬朱冕英朱用賓周德彰錢承銈章以璠宣桂煜洪榦臣江巨楨何春彬周守權湯湘○錢塘吳道升黄日復祝震劉泉蕭樹霖楊譽龍吳忠本朱光勛吳家棣張桐蓀朱宗麟胡樹桐王家賢方光榮戴克恭方光澦錢毓英俞鍾禮顧廷 
琥趙鵬○初一日覆古學題擬韓昌黎石鼓歌用原韵初三日覆一等生題毋以交於右此之謂絜矩之道賦得艾人得人字是日有餘杭某生因病未到當卽懸牌降作二等又杭府學某生仁和學某生因詩句輕佻牌示均降作三等末名正塲有不完卷者二名仍作欠考論○初四日考試武生内塲畢卽發梆傳諭書役預備出圖至十一點鐘忽聞號礮連聲巡捕官將招覆童圖捧出置於彩亭之内前導彭樂齊鳴送至照牆邊高貼於上各學門斗及考童等擁擠異常無不以先覩爲快此往彼來幾無容足之地直至十二點鐘人始漸散○初五日覆童題自行束修以上賦得龍舟競渡得舟字是日有新進童二人失帶浮簽本擬扣除後經認保再三懇求暫免扣除提堂面試如果文理相符不與深究 
[儲憲拜客]  
　　江蘇督糧道吳廣涵儲憲承璐由蘇蒞申已列昨報昨日午前儲憲乘坐綠呢大轎進城赴各當道答拜駕至縣署黄大令飭丁擋駕 
[危險異常]  
　　昨晨有某西人在浦灘游玩至四馬路口碼頭見有華船一艘泊在是處船内裝有炸藥西人立卽往報巡捕旋告江海關速令設法將船拖開不然浦中停泊許多船隻岸上又有許多財産設有疏虞豈堪設想經江海關用小輪船將是船拖出口外以免不測 
[古鐵沈沙]  
　　虹口洪對面浦左陸家嘴地方建造紡紗局擬於江岸添築碼頭以便運物嗣因水淺復用挖泥機器撈取淤泥前日撈獲鐵二塊其形方每塊約重五百餘斤不知何時沉下未有識者 
[烹茗遺火]  
　　滬南製造局西栅左近福里内某姓家於前晚三更後尚未夢入華胥祁以枯吻欲裂喚雛鬟烹茗止渴不意遺火積薪一霎時濃烟密布冒穿屋頂適飛廉助虐延燒鄰佑不可嚮邇當卽鳴鑼報警幸此處製造局勇丁工匠及撫標滬軍營蕭軍門督隊馳至竭力施救南巿各巡局委員到塲彈壓移時救熄計焚去民房數幢云 
[才女含寃]  
　　有周氏者技擅丹青下筆天然曩時槖筆皖垣曾蒙某大僚青睞一時聲名藉甚以故筆耕所入頗有積儲旋卽來卜居五馬路定源里形單影隻亦可憐已忽於前日午後投英公廨控稱被在洋行生理之龔琅甫以求畫爲名時時相過漸與熟悉致被騙去洋千餘元本知咎由自取抱憾難言近日因原籍常熟有事亟欲回里料理龔忽覇阻向之理說竟出手鎗欲置我於死地竊恐悮遭毒手故特來此喊控求請伸寃值日差詢明一切入禀宋通刺旋奉内諭着周氏明白補詞靜候核奪 
[拔刃尋仇]  
　　木工湯錦泉失斧誣指同夥桂全所竊桂全將湯扭入捕房捕頭謂事起細微當卽斥釋旣出捕房桂全復將湯攢毆一顿此已紀諸前報湯有弟某甲膂力過人瞻尤潑悍聞兄見侮於人躍然而起定欲得仇人而報復每日守在中途如博浪之伺秦皇昨晨在伯怡路相遇甲不發一语攘臂直前拳足交施之餘突出利刃向湯直刺腿中二刀脇中一刀甫欲奔逃被三百零八號巡街華捕追至當卽拘獲與受傷人同送捕房捕頭命將桂全送至同仁醫院療治甲押候解送英公堂訊究 
[烟窟藏嬌]  
　　保甲總巡夏芝蓀明府訪悉南巿洪生碼頭及新碼頭等處有某蕩婦開設信榮發烟館并有名嗳姨者亦開烟館此二家私雇女堂倌數輩塗脂抹粉每於夕陽西墜時倚門賣俏招引烟客有傷風化前晚夏明府帶領差甲前往拘拿先至信榮發果有女堂倌多名立將門牌吊銷拘拿核辦次至嗳姨處女堂倌等已得風聲及早散出故無就獲者想明府必當持之以恒覘之以密勿使死灰復然也 
[送所改過]  
　　本地人沈桂松年二十餘不務正業嫖賭揮霍無所不爲經其父沈某屢次管教仍不悛改不得已懇求水利局總辦周秋江司馬函送改過所請委員吕蘭階二尹將沈覊收以冀悔悟 
[地保應笞]  
　　虹口圓通寺巡防局員王壽華二尹昨午飭傳二圖地保如二並十五圖地保陳生發到案諭曰爾等圖内有種無業流氓專以拆梢打架爲事更有身藏器械聚衆格鬥情事實屬不法已極爾等從未拿案顯係庇護喝將如二責二百板陳生發姑念年邁責一百板限期將流氓拿案否則重責不貸 
[巡局瑣案]  
　　江北人王長發孫鳳秀前日至南巿十六鋪外灘馬路盛興冷店估買牙柄油紙扇旋據店夥翁二和指稱失去一柄向王孫二人是問周身搜檢並無贓証王孫以冷店誣指竊扇不肯干休因相爭鬧旁人愈聚愈多忙亂之際失去物件不少遂互扭至十六鋪巡防中局控訴店主劉三高開呈失單禀稱王等打店搶物局員李蘭史二尹訊供之下未便擅理繕函飭令勇甲將一干人移送上海縣黄大令諭令暫爲看管聽候訊斷○前有徐雲卿投保甲總巡局控王福金拆梢尋釁經十二圖副甲阿桃帮助索去小洋十二角洋銀一圓求請提究夏芝蓀明府准提到案訊問之下徐供住居大南門外耕種度日路遇王定金誣指小的取伊菜秧任意拆梢王供小的向某菜園主價買菜秧徐冒名取去向伊索追經副甲阿桃斷伊出洋十元伊自願罰洋一元小洋十二角並非拆梢明府以徐所供情節未免不實不盡斥退不追王福金屢次犯案實屬怙惡不悛喝笞責二百板枷號一日發局前示衆○南巿廿三七鋪巡防局委員戴憶珊二尹前晚巡查至董家渡見增長興烟館深夜售賣有違定章飭將門牌弔銷不准復賣店主某甲再四苦求嗣後不敢再犯二尹姑念初犯准將門牌給還諭令如果再犯定當加倍重辦○拐匪彭友順誘拐小孩王阿毛趙阿慶經事主某甲查獲送請西門外巡防局懲辦局員蔡蓉卿二尹以事干拐孩情罪重大未便輕恕轉送保甲總巡局從嚴究辦到局後夏明府飭局差看管聽候究懲 
[英界公堂瑣案]  
　　包探孔阿才禀稱過犯王得成前因屢次犯竊曾經遞解今又潛到上海竊取趙金生家錫壽字燭臺一副報捕後拘獲人贓送案請究趙金生遣人投案領贓王得成供寍波人行竊是實倘蒙恩佑定當改過自新宋通刺以王得成屢懲不悛殊堪深惡判責一百板押候再行遞解○嚴阿華前因屢次犯竊經公堂懲辦已有十餘次今又竊取李得雲家綢洋傘一柄水烟袋一枝經包探顧阿六緝獲人贓昨晨送究李得雲投案申訴前情求請領贓嚴阿華供本地人實因窮苦不堪無資餬口以致屢次犯竊通刺以嚴屢犯竊案未便從寛判令管押四月满日笞責二百板○羽士丁鶴章手持法器及綢裙一條意欲質錢適爲黄四福所見以其形跡可疑拘解來案請爲訊究丁供西鄕人向爲羽士法器實係已物綢裙一條去向妻子硬借而來通刺判令管押一禮拜○四百二十號華捕拘解戴勝洪並啞子至案禀稱二人均係流氓昨又 
 
 

Page 4

 
 
與王榮財在路爭毆致將王毆傷眼角爲此拘解請究通刺略加研詰以三人均非安分之徒姑念王榮財受有微傷從寛斥釋其戴勝洪並啞子各押十四天○包探江阿三禀稱木作金永記曾向某米店購米二十擔雇彭洪成張阿紀二人之車送往作塲在途竊取五斗報捕後經小的緝獲送究金永記投案申訴前情彭張二人供詞支吾通刺判令各押一禮拜○包探倪順泉拘解朱二郎至案禀稱此人竊取自來水龍頭一個當經小的瞥見爲此送請訊究通刺略詰數語判將朱二郎枷號三天發犯事處示衆 
[美捕房琐事]  
　　昨日午後二點鐘有某甲喚東洋車欲往小東門行至美界南潯路車夫某乙謂車資太少不願前往甲怒其中止加以惡詈復毆鬥不休經二百八十三號華捕一併拘入捕房捕頭謂甲不應多事欲押候送辦甲哀求至再始允免究○虹口楊家灣地方周姓家有餘屋租與成衣匠某乙暫息勞薪日前周囑乙製綢衣數件乙頓起不良捲之而遁周卽訴諸捕房嗣訪知乙家在江灣鎭相近尋蹤而至將乙父及弟誘至虹口扭入捕房捕頭詰問前情伊父及弟同稱不知捕頭命押候飭包探倪順泉拿乙到案再核 
[善有同心]  
　　昨承恊同慶記遞來同慶堂助順直賑光洋銀一百圓又寓安慶嶺南烟洲生惠書云順直災荒頻告令人慘不忍聞特具規銀二十二兩正求保妻兒平安豆區釜鍾無非善念上天福佑左券可操矣謹綴數言以代千萬飢黎同伸謝忱 
[助賑摭要]  
　　順直乞賑迄無竣期而新災又告草根樹皮維掘殆盡幾有人將相食之虞彼悽然溝瘠何以聊生所賴濟危厄情殷羣焉布惠功德積累殊軼尋常矣德華銀行洋布同業經募各善士一百廿二户助欵由餘大莊李墨君先生交來合規元一千兩隱名氏完前願洋五百元又代求病愈洋一百元蔣稚香兄募隱名氏規元二百十六兩九錢五分九厘潄瓊館主祈病速愈由天順泰來洋三百元梅溪居士由羅青　兄來洋二百元葉保之善士洋二十元江寍宋玉田善士募無力博施人由元源莊來漕平二七寳銀五十兩合規元五十三兩五錢九分又願學堂宋洋三十元郎川氏洋七元蕭惠農善士求天保佑身體結壯百病不生洋五十元平望逹順坊惜隂居士各洋五十元委解災區正在時事孔艱彌縫乏術而胸襟寛大者不吝資財以援人困亦由於勸導多方善氣相迎其殆上感蒼穹得以轉荒爲熟乎上海北巿絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂案]  
　　喚捕捉姦一則曾列前報兹悉姚永清卽阿福係浙江慈谿縣人向在英大馬路源豐源發等小客棧爲夥去秋因阿福竊取棧中白銅水烟袋一枝當由棧主查獲原贓不加深究將其斥逐阿福自歇業後無以爲生遂至原籍將妻曹氏遷至滬上賃屋四美園弄内擺設麻雀檯聚賭抽頭未及數月頗有餘資阿福將妻移至泥城橋東首阜康里第四弄轉租某姓樓面一間改作香窠曹氏每至下午塗脂抹粉伺立門首遇有浮浪子勾引入室阿福雖戴一頂綠頭巾從此吃著可以無慮日前阿福携帶洋銀數枚至虹口某賭檯賭博不料將所帶錢洋及衣服盡行輸去迨晚歸家向妻逼索錢文其妻以無錢對阿福亦無可如何假意出門而去迨至次晨八點鐘時破扉入内直至臥房揭帳細視見妻與友人畢阿五並臥阿福不由忿火中燒遂將姦夫髮辫割去阿福遂愬短巡街華捕將姦夫淫婦一併拘至捕房捕頭略詰情由飭送英公堂請究宋通刺升堂提訊姚供小的家在慈谿現居治下實因犯姦故報捕送案通刺謂畢因何到爾家中究竟爾妻與畢曾否犯姦供是晨小的見畢雖在小的臥房與妻閒談然未有犯姦事通刺謂爾旣甘作龜本委亦不加深究遂向曹氏訊問氏供年二十六歲不敢犯姦畢供小的係寍波人現在本埠楊樹浦某軋花廠爲夥與姚爲友是晨小的因至姚處托寄家信適姚他出未晤偶與伊閒談竟被誣指犯姦以後决不敢再至姚處通刺判令畢具改過切結存查斥釋曹氏交姚領回管束○前者俞洪記木作頭俞渭川控司帳王子岩侵蝕銀三千餘兩一案宋通刺庭訊之餘判將王交差管押公俞將帳核明一面補提薦保王麗堂到案前晚通刺復訊俞供小的向在治下開設洪記木匠作專接包造房屋等工程曾憑王麗堂保薦南翔人王子岩爲司帳立有保單載明倘有虧用洋銀等情惟保理直字樣今子岩侵蝕共有銀三千餘兩之多查子岩南翔原籍藏有木植等貨約值一千餘兩求大老爺恩准令子岩交出亦司抵欠麗堂供嘉定人前者擔保子巖在俞處爲司帳係友人祝挺同及管某與小的等共四人今求大老爺傳齊祝等來案面諭帮同料理子巖供所有小的宕欠三千餘兩内有一千餘兩係同事祝鰲生宕欠小的實祗一千八百餘兩前奉訊押後小的已倩人向俞料理現求寛限容小的赶緊託人料理明白决不延玩通刺判將王麗堂交保帮同料理延干咎戾王子嚴還押令赶緊設汉理處俞遵諭而退　 
[法界公堂瑣案]  
　　美最時洋行歇夥王可漁陳載之陳竹平等控金阿茂短交棉花子當葛同轉操讞政時已迭次研訊並飭探眠同算帳嗣因理算不明將載之禁押捕房迄今已逾兩月鄭大令檢閱陳管卷飭探提集人证覆訊金偕竹平投案金遞禀聲稱此案早經葛大老爺研訊小的實被寃誣大令命提載之對質供稱金尚少洋银一百零一圓四角四分麻袋二百餘口金供稱小的經收洋銀九百圓除付棉花子一千零十七包外已在美最時行中面同買辦周甲算清因載之等盜賣美最時棉花子以致缺數反誣小的短交大令問金究竟如何金供稱小的目不識相各帳皆載之經管王及載之同稱金曾立尚少二百零四圓之筆據今有心圖賴求卽究追金極口呼寃包探禀稱此案經葛大老爺迭次研訊並飭帶同原被各人理算帳目彼此爭執以致案懸未結大令仍著出外邀同公正人理算如理算不清則須送縣辦理遂將載之還押金交原保人保出○德康質鋪夥汪一生手持磚塊一包呈案訴稱頑童陳阿仁持物質錢小的以爲時太早尚未開門却去後忽拾碍塊將小的四顱撃破送請究懲陳供稱小的將物質得錢一百文數之祗九十七文且攙小錢六文心有不甘向之理論伊舉手欲撃故小的拾碍撃破伊之頭顱大令問陳多大年紀供稱小的年十五歲大令與祁君便商再四然後判令押候責手心一百下○興聖街某廣貨店夥羅廷德所稱前晚十點鐘時被竊賊徐子山王阿四竊去洋燈罩六枚幸卽拿獲解案請懲包探禀稱此係積竊前因竊取瓦缶送請葛大老爺辦過徐王同供稱此物在垃圾堆上拾來大令着將徐押候枷號一月笞責一百板王笞責一百板免枷○某烟館夥李阿和訴稱王茂生偕某甲入館吸烟甲將烟熗竊去因此拘王請訊王供稱小的係寗波來滬訪尋叔父王亭才雖知叔父向業扛夫迄未知其住處正在倀倀無之之際忽遇騙子許薦小的做工每日工錢一百四十文小的信以爲眞同入烟館開燈騙子忽竊槍而出小的尚在烟榻上守候旋被送入捕房大令著押候掌頰五十下○八仙橋畔鄔喜全漆作主人鄔某欲保周南恩王迎春二人出外大令著各具改過切結送案備查○烟鴇周黄氏持小東門外恒源酒肆保單並具切結求保烟倡周阿三大令謂爾女與流氓吳錫慶私姘時時肇禍著交吳到案方准保釋○　信和絲線店主潘子儀遣夥某甲投案遞禀求减罰欵入令謂爾店貪圖賤價收買賊贓本公堂計贓判罚何得率行請减遂將原禀發還仍照前斷罰洋銀一百圓著赶緊繳案延干未便○費香生控族弟費海根常致地中滋擾大令提案究懲押候覔保迄今無人具保遂著帶案開釋○竊犯李雲亭經大令訊懲後飭送上海縣遞回松江華亭縣原籍○流氓陶阿春旣經懲辦送請上海縣黄大令交三林塘某圖地保管束○前法商某輪船細崽徐寳林糾衆行兇以致逮案大令著押候過堂笞責一百板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
