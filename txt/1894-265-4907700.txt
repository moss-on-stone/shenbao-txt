# 1894 - 265 - 4907700

 

Page 1

 
 
[聲明漢口售報處] [  申報館主人啓]  
　　在漢口經售本報之人自八月十六日起另換新手經理賜閱本報者請向漢口黃陂街太平巷口江左漢記石卽書局　取可也此佈　 
[招請漢口訪事人] [  申報館主人啓]  
　　本館欲請一諳練穩妥之人在漢口採訪時事如願俯就望先繕見聞數則並書明姓名住址以便擇定後專函奉訂如不合意槪不作合以歸簡便此佈 
[繪圖後施公案出售] [  圖書集成局代啓]  
　　施公案一書始於江都縣令終於倉塲總督而以後許多情節離奇變幻可泣可歌乞未叙入閱者憾焉本局不惜重資延請海內知名之士採輯施公軼事凡名臣傳方略實錄無不搜羅殆盡其事實旣蟬聯而下而其敍次之周密用筆之精奇尤駕前刻而上之而施公之政蹟於是乎全也急用新鑄鉛字排比成帙幷倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[臺防客述]  
　　倭事初起余卽發爲狂瞽之言謂臺灣一隅孤懸海外與琉球相去最近前此琉人爲生番所戕倭人遂以之藉口以兵輪直犯臺灣彼時中國猝不及防乃被索去撫恤琉人之費而去而琉球之夷而爲冲繩縣其禍亦卽發於此可見臺灣之地爲倭人熟諳之路旣與啓釁此處卽不可不嚴爲之防且不僅專爲防人之來也將來兵力厚集我軍卽可由此路而進所謂以守爲戰正兵法守如處女出如脫兎之說也乃昨有客自赤嵌城邊而來者告余曰臺灣防務極爲嚴密兩月以來大小港口無不布置妥貼軍民皆摩厲以須頗極踴躍况唐維卿方伯現奉帮辦臺灣防務之　命尤爲殫心竭慮不遺餘力唐方伯前以單騎假道越南以達滇桂帶兵出關者幾次與法人對壘紙橋太原屢挫敵鋒旋以和事旣成始收隊入關聖心早已簡在故有此命而方伯酬知念切報國心殷自必不敢稍懈盡心籌畫近日城廂內外遍懸告示大意謂臺灣爲海外要地籌防尤貴嚴密本司宦臺八年愧無德政惟與民相親日久誼若一家深知全臺粵莊夙著義聲屢蒙敕奬閩莊並多忠勇番社且曾挫倭人以全臺忠義之民禦日本無禮之師何所不克昔年法越之役本可戮力行間百戰之餘精神尙健兹欽奉帮辦防務之命願爲我臺民父老慨賦同仇惟是敵氛尙遠未便遽行調集應先由各縣各堡公舉勇敢之士無論有無官職能帶一百人者爲哨官能帶數百人者爲營官能放鎗砲者爲勇丁放鎗有準及別有技能者爲先鋒開具姓名年歲籍貫村堡造册送縣轉遞到轅以備有警時按册徵調給與口糧軍械聽候指揮臨陣出力論功奬賞其未調之先官無給欵該各莊僅先造册所費無幾亦不得藉擾鄉愚其自揣不能打仗者切勿强附於册濫竽充數如有不按各縣各堡編集雜湊成軍逕行赴轅投効者槪不收用至今日海疆多事正英雄有爲之秋凡有而氣男子與其鼠伏城鄉肆行不義盍及此自新悔過奮立功名所有犯法負罪者無論有無案據准向公正紳耆僉同具保投効來轅量予錄用斷不追究並非若有欺誑神明不宥特此檄告全臺父老子弟知之云云此正有備無患之善經也夫散則爲民聚則爲兵古人之治軍旅者本來若此自後世歧兵民而爲二於是有好男不當兵之諺顧在昇平之世修文偃武之時若不能自執一業而藉馬步名糧以餬口此可恥者也若在有事之際出力報効投身行　一戰而立功再戰而邀奬數戰之後向之賤者忽變而爲貴昔之貧者忽變而爲富覔取金印如斗大何嘗非由行伍中得來者哉又奚恥焉此時中倭戰塲在於朝鮮臺地去敵爲遠故尙可以從容布置而防之則不可不預也倭人狡計最多變詐百出此時專意在東北雖以中國有重兵赴韓故倭人不得不竭力阻禦無暇擾及東南然又安知其不潛爲之謀以出我之不意乎至於地方痞棍本足爲害於閭閻抑旦恐其爲敵之間諜此等人非盡可誅也前者彭剛直公招降黃金滿而台州之盜風幾息此其騐也可知地方痞匪當有事之秋收而用之正是英雄作用第駕馭貴得其法化導當有其方耳古來用人之勇去其詐用人之仁去其貪公侯干城公侯好仇以至於公侯腹心未始非從罝兎中林之中拔而取之者也斐豹以罪人而殺督戎要離以刑餘而刺慶忌可知天下之人無不可用惟用之爲何如耳今臺地之所以爲防者如此其殆庶幾乎余聞之擊節而歎曰蓄之久則其發也銳結之固則其報也盈臺灣之防務如此豈但可以防臺地亦且足以擣倭巢試　目以俟之 
　　　本館接奉電音　○昨日京師飛電傳來上諭三道敬謹譯登○八月二十六日內閣抄奉上諭朕欽奉 
慈禧端佑康頤昭豫莊誠壽恭欽獻崇熙皇太后懿旨本年十月予六旬慶辰率土臚歡同深忭祝屆時皇帝率中外臣工詣萬壽山行慶負禮自大內至頤和園沿途蹕路所經臣民報効點綴景物建設經壇予因康熙乾隆年間歴屆盛典崇隆垂爲成憲又値民康物阜海宇乂安不能過爲矯情特允皇帝之請在頤和園受賀詎意自六月後倭人肇釁侵予藩封尋復燬我舟船不得已興師致討刻下干戈未戢征調頻仍兩國生靈均罹鋒鏑每一念及憫悼何窮前因念士卒臨陣之苦特頒內帑三百萬金俾資飽騰兹者慶辰將屆予亦何心侈耳目之觀受臺萊之祝耶所有慶辰典禮著仍在宮中舉行其頤和園受賀事宜卽行停辦欽此朕仰承懿旨孺懐實有未安惟有再三籲請未蒙慈允敬惟盛德所關不敢不欽遵宣示各衙門卽遵諭行欽此同日奉上諭順天府奏遵查各屬續報被水並現辦情形請飭催原撥銀欵以資接濟一摺本年入夏以來雨水過多順天府屬各河漫溢田禾漸次浸渰民情困苦覽奏實深厪系加恩著撥給倉米三萬石發交順天府分別災區輕重妥爲撥放以惠窮黎至所稱解存戶部兩淮鹽商捐欵十五萬兩著戶部卽行發交又戶部奏准撥歸順屬之湖南漕折銀兩及各省應解備荒經費請飭各該省赶緊籌解之處並著戶部分咨催解餘著照所議辦理欽此同日奉上諭長江水師提督黃翼升忠勇性成勳勞卓著由水師將校隨同曾國藩剿辦粵匪轉戰江南湖北等省克復城隘所向有功迭蒙先朝恩遇賞給勇號黃馬褂補授淮揚鎭總兵洊　江南水師提督賞給三等男爵嗣因患病開缺調理前年補授長江水師提督賞給紫禁城內騎馬本年正月欽奉懿旨賞加尙書銜治軍三十餘年整頓營伍實力操防克盡厥職方冀得享遐齡長資倚任遽聞　逝軫惜殊深黃翼廾著照提督例賜䘏加恩予謚並將戰功事蹟宣付國史館其原籍及立功省分准其建立專祠伊子候選道黃宗炎著俟服　後　道員卽選伊孫黃恩綬著俟及歲時交部帶領引見用示篤念勳勤至意欽此 
 
 

Page 2

 
 
[光緒二十年加上皇太后徽號恩詔]  
　　奉天承運皇帝詔曰朕惟聖人孝治天下尊養兼隆王者身先萬民顯揚立極在昔雅歌京室肇成周忠厚之基頌美有娀啓毫邑寛仁之治矧邁前徽而介祉宜攽曠典以臚懽欽惟慈禧端佑康頤昭豫莊誠壽恭欽獻皇太后德配乾元道昭坤厚蘐宮垂訓深仁裕福祿之原蘭殿延釐純嘏勰升恒之吉五福一曰壽紀鶴籌而彩絢瑤圖大德必得名膺 
鴻號而華鐫玉檢屆六旬之慶節際九有之昌期爰晉榮稱式符茂矩謹昭告天地宗廟社稷於光緒二十年八月十五日率諸王貝勒文武羣臣恭奉册寳加上慈禧端佑康頤昭豫莊誠壽恭欽獻皇太后徽號曰慈禧端佑康頤昭豫莊誠壽恭欽獻崇熙皇太后 
崇高式度作紘戴德於仁天熙洽綏猷六幕依光於愛日用承景祚特沛洪施所有應行事宜開具於後一歴代帝王陵寢孔子闕里及五嶽四瀆等祀應遣官致祭者照舊例舉行一歴代帝王陵寢有毁壞者該督撫查明具奏覈實修葺一凡嶽鎭海瀆廟宇有傾頺者該地方官估計價値具奏修葺以昭誠敬一各省道路橋梁間有損壞者地方官查明修理以利行旅一在京在外諸王以下至公等以上俱加恩賜一內外自公主以下至格格各加恩賜一王妃以下奉恩將軍之妻以上俱加恩賜一外藩王妃以下公妻以上俱加恩賜一滿漢大臣命婦年六十以上者俱加恩嚴　　內外滿漢文武大小官員俱加一級一內外大小各官除各以現在品級已得封贈外凡陞級及改任者著照新銜封贈一文官在京四品以上在外三品以上武官在京在外二品以上照現任品級各廕一子入監讀書一內外文職自四品以下武職自三品以下降革留任及住俸罰俸處分准其開復一在籍休致告假官員來京慶祝萬壽除從前已經得過封典毋庸另給外其現在京師者著加恩一體准其照原銜請封一會試額數俟禮部臨期奏明人數請旨酌量廣額鄉試大省加三十名次省加二十名小省加十名滿洲蒙古加六名漢軍加三名一各直省入學額數大學加七名中學加五名小學加三名一八旗滿洲蒙古漢軍兵丁及內扎薩克喀爾喀等蒙古七十八十以上者分別賞賚至百歲者題明給與建坊銀兩一軍民年七十以上者許一丁侍養免其雜派差役八十以上者給與絹一疋棉一斤米一石肉十斤九十以上者倍之至百歲者題明給與建坊銀兩一太監等著賞給一月錢糧一八旗昻阿什婦人著酌議賞賜一各處養濟院所有鰥寡孤獨及殘疾無告之人各地方官酌籌欵項以時養贍毋致失所一官吏兵民人等有犯謀反叛逆子孫謀殺祖父母父母內亂妻妾殺夫奴婢殺家長一家非死罪三人採生折割人謀殺故殺眞正人命蠱毒魘魅毒藥殺人强盜妖言十惡等眞正死罪不赦外軍機獲罪隱匿逃人及侵貧入已亦不赦外其餘自本年正月初一日以前已發覺未發覺已結末結者咸赦除之於戲永錫爾類有道　於萬年長發其祥惟天佑於一德布告天下咸使聞知 
[倭奴諱敗]  
　　我中國大軍大破倭奴於鴨綠江外海中此固人所共見共聞無所容其掩蓋者也乃昨日日本來電謂倭　自言此戰大獲勝仗並無一船受傷嘻是眞欲欺乳臭之小孩乎何不知愧恥若此也 
[戰事餘聞]  
　　本館專派赴天津偵訪軍情之友來信云本月十八日我國海軍與倭奴戰於鴨綠江洋面槍林彈雨肉薄血飛從午正十二點鐘起至傍晚五鐘點止戰酣時礮不停聲濃烟滿海倭船被我軍擊沈三艘壞三艘我國致遠靖遠兩船亦壞倭奴死傷無算我國兵弁亦難保完全並有西人四名斃命事後將受傷人載回旅順西醫伊爾文君于二十一日携藥料前往醫治傳稱德員漢納根在定遠船上親臨戰陣亦並受傷○我國大軍次於平壤支搭浮橋本月十三日過江時突被倭奴邀截前者已過後者未來當敵之衝者係統領奉天馬步練軍左軍門寳貴軍門揮軍接戰兵士無不勇氣百倍惟被拆斷浮橋後車不能繼至倭奴又四面雲集以致傷斃若干人然猶裹傷血戰陣斬倭奴數與我軍之陣亡者相埒至軍門身當前敵以致受傷而殞 
[倭奸正法]  
　　天津訪事人云書吏劉五甘作漢奸窩藏倭諜事發拘獲一經刑訊倭諜供認高陞輪船之毁由伊告知倭奴大憲覆訊再三口供無異隨於本月二十一日押赴西校塲由督轅親兵開鎗擊斃劉五亦於是日綁赴西郊明正典刑 
[天津客述]  
　　自倭奴犯順以來羽檄交馳軍書旁午刻下當事者擬札調訓練已成駐紥新城小站之勇丁前赴朝鮮後路並由河南札調四營尅期馳抵天津以便應敵○天津米價騰貴民食維艱李搏霄大令惄然憂之示禁奸儈遏糶並高擡巿價日內米每石售津錢十一千文左右白麫每百斤售七千文玉米麫較平時加大錢六文卽津錢十二文貧民恃此爲養命之源何堪此奸商脧削乎　 
[貽笑鄰邦]  
　　日本來信云倭人現甚誇張自言六月二十三日之戰中國廣乙濟遠兩戰船合計僅三千三百八十八墩是時倭船與之對敵者合計有一萬零九百五十墩砲位亦大於中國又據日本官塲言當時廣乙濟遠二船與倭人交仗約越一點零二十餘分之久濟遠且戰且走向直灣而去廣乙則駛擱淺處蓋二船皆已受傷日本軍士毫不死亡船艘亦並無傷損西報因從而論曰據其官塲謂兩軍交戰已越點餘鐘之久而倭人不傷一卒不損一船是則　中國之砲手不合用已極矣然曾聞日本八重山戰船已受損傷回長崎修葺其傷係被砲彈擊中試問此船若非在牙山附近海面開戰受傷其在何處受傷乎如謂別處亦有戰務則別處所戰何國所勝何軍乎然則倭人此言不令人聞而起疑哉要之此次之戰倭人以巨艦三艘截擊北洋海軍小船二艘卽使無傷亦不足以稱勇倭人又何必諱敗爲勝妄自矜誇耶西報所論如此可見公道自在人心倭人聞之能無汗顏哉又有日本加薛西報論及此事亦與以上所言大同小異且復先揚後抑以嘲倭船之無用其略曰此事若據倭人所言而論則今之船砲卽使堅利無匹而旣交華人之手卽屬無用何則當日之戰以日本大鐵艦三艘截擊中國亦水師船二艘鏖戰至一點餘鐘乃倭水手毫不損傷而華軍膽小如鼷祇一彈中於南尼艦無怪倭人之施施自得然倭人旣已精幹乃鏖戰逾一點鐘祗擊毁一不裝器械之運軍船又不能將　中國水師船三艘全數捉獲則雖謂華艦無用亦究非無用也抑更有可疑者當戰罷時日本松島戰船有如人之跛足者然蹣跚以行駛進橫須賀修葺船面吊橋已失船身亦所傷實多吉野艦亦已受傷故令神戶丸商船停留三日駁運工匠三百五十人及材料往修在倭人之言旣謂是戰倭船並無損傷卽軍士亦無死亡者乃何以交仗之三船皆需修葺豈各船非因戰而傷乃回國後自行毁拆傷爛者歟此眞咄咄怪事令索解人而不可得者也合觀兩西報所述倭人之諱敗爲勝如此抑知補手旁觀之人已洞燭靡遺乎有徒貽鄰邦之笑而已矣 
[欺人太甚]  
　　倭兵初踞高麗毆辱英國星使曁其夫人幕友倭廷自知冐犯大國釀禍不小多人設計以彌縫之陸續發電報數十起至英國略謂敝國提督星使各大員實有鹵莽之咎已向貴國公使服禮謝罪矣貴國駐亞洲水師提督及公使均已消釋微嫌和好如故說者謂此言實是憑空結撰實則日本提督星使並未服禮謝罪我知英國政府查知定必大發雷霆聲罪致討也 
[粵省考優]  
　　廣東學政徐花農宗師被言官糾叅奉旨革職永不叙用此已見諸報章矣兹接訪事人函悉宗師尙未交卸於某日傳到各屬優生一百四十餘名示期八月二十五日考試頭塲二十七日考試二塲然後會同督撫憲覆試 
[杭州火警]  
　　浙江訪事人云靑雲街爲考店麕聚之處本月十九日戌時陸姓廚下不愼於火以致上炎幸人手衆多登時救熄各考店一聞警報急將貨物搬移有一老嫗擠跌於途蹴傷手足不知能免性命之憂否 
[小秦淮㯭唱]  
　　昨報曾紀升署漕運總督鄧小赤漕帥秉節過揚州兹得揚州訪事人續信云漕帥實於本月二十二日之夜由長江入 
 
 

Page 3

 
 
口二十三日上午抵徐凝門碼頭寄椗後各官以次遞呈手版漕帥接見有差隨命輿入城分赴各局各衙謝步沿途有淮揚水師親兵曁江甘兩縣民壯並隨行之戈什哈等人簇擁而行及回舟小泊片時卽揚帆北上○邇日江北應試諸生紛紛遄返聞有乘民船由老灌河前進者越過黃天蕩然後出口至金陵草鞋夾一路布帆高掛穩妥非常卽遇暴雨疾風亦無驚恐正不第春水船如天上坐江行之樂足稱杜老詩情也 
[畫舫叢談]  
　　中西報云珠江花舫向以榖埠爲上乘次則迎珠街河面一帶亦牙檣錦纜　幕　簾故有小榖埠之稱自本月朔日榖埠回祿爲災畫　珠船悉付祖龍一炬於是尋芳攬勝者只得降格以求當夫節屆中秋期逢大比三條燭燼九轉丹成待登逵路以梯雲先　華筵而醉月笙歌達旦宮如到夫廣寒燈火通宵城恍開夫不夜固已三千珠履飛羽觴者酒不空樽十二金侍淸宴者席不暇煖矣無如蠟炬迎風偏向歡塲而下涙扁舟捉月反從樂境以生悲其間復有奇焉者雖曰死生有命究亦水鑒宜知也有歌妓名阿棠者箇中翹楚也苗條態度瓜字年華十六日花放午晴棠醒春夢欲作華淸之浴以除塵垢之汸乃燂香水於釜中而架木盤於厠上羅襦輕解鈕扣徐鬆影照花羞彷彿紅蕖出水脂凝藕雪依稀翠羽凌波詎知人立盤中忽爾脫如桶底遂使身從厠上隆然落在江心阿棠疾呼失聲自料凶罹滅頂幸有隣舟驚見亟行入水救援追至四壁齊來拯之出險則又一絲不掛彌覺增慚後有投以衵衣者始免圖呈太極露眞面於匡廬然已頂灌醍醐濕酥胸於訶子矣未幾金烏西下玉兎東升紫洞艇有一幼孩年方十歲忽從船面墜落海中竟如入水泥牛尋之不得遂與三閭大夫爲伍由此觀之則一日之間兩人墜水彼則入坎而能出坎此則之死不獲之生雖有幸與不幸之分而得不謂之定數哉 
[女子從軍]  
　　泰西戰例有隨營療治傷疾之醫士敵軍不得加害今有女子之有志者謂侍疾療傷分宜出自巾幗巾幗中人體貼周至較勝於鬚眉遂擬請於英廷許其自成一隊遇有戰事卽束裝入伍專司醫療如蒙批准則先合同志女子學習損傷內外諸科與夫伺應病夫諸法按此事已有行之者今蓋重申前議推而廣之耳幷言凡有願承是乏者請卽赴某處報名云志在四方殊可嘉尙以華人言之則車中有婦人兵氣恐不揚耳 
[擬雇女傭]  
　　循環日報云聞船鳥地方擬雇女傭二百口捕捉烟蟲每口月給薪水銀六圓來往船費由官支給惟各傭皆須年未三十有五如於夜間工罷寄跡平康則不給薪水倘不操工作祗作倚門賣俏生涯亦聽其便所聞若確亦招工之別開生面者也 
[說象]  
　　某國有一象形體甚巨國王畜之於虎圈國中羣瞽爭欲識其狀乃邀人導之入象圈撫之以手有得其足者有得其尾者有得其脅及腹頭及耳牙及鼻者於是欣然相喜各自以爲得象矣導人戲問之曰象像何如羣瞽相率而對曰請言其似勁焉似鐵非鐵確焉似石非石其屋柱乎或曰不然似麈尾可以拂塵其中有骨焉似木之有枝或曰不然廓乎其有容似石鼓而無聲或曰不然堅而實似墻壁或曰不然突焉而聲似高山之頂或曰不然似石臼千夫不能舉也或曰不然非羽非竹而搖動生風殆皮扇也或曰不然尖而活似竹笋之出地或曰不然似長蛇之赴壑焉舒卷不定旣乃各執所見互相爭辨問之導人導人曰皆是也羣瞽曰惡有是象一也吾輩所見不同而君皆是之將象之善變耶抑其爲類實繁也象像何如君試言之導人曰吾之所見亦與諸君同耳其足似屋柱其尾似麈亦似木枝其腹似石鼓其脅似墻壁其頭似山頂亦似石臼其耳似扇其牙似新笋其鼻似赴壑蛇吾之所見與諸君同耳故曰諸君所言皆是也於是羣瞽乃交相語曰得象矣似屋柱者其足也似麈與木枝者其尾也似墻壁者其脅也似石鼓者其腹也似石臼與山頂者其頭也似扇者其耳也似笋之出地蛇之赴壑者其牙及鼻也得象矣世有不知象者吾輩明以告之無隱也此由西畫譯出記者謂是西域事 
[輪船是主]  
　　中國招商局海晏新濟新豐三輪船已售與信義洋行管業犬約交兌後卽須擇日易旗矣其價若干容俟訪明再錄 
[郡尊謁客]  
　　松江府恩太守抵滬後於昨晨排道入城先赴道轅賀禧然後向各當道處投刺前駈至上海縣署黃大令命家丁擋駕 
[西員下窆]  
　　昨報紀比利時國駐滬總領事某君因患肝疾於前日逝世昨日午後在泥城外公館中舉喪屆時江海關憲劉康侯觀察洋務提調蔡二源太守英讞員宋莘樂通刺俱往吊唁駐滬各國領事亦先後戾止俄而道轅親兵二十名及西國團練兵各兵船水手咸詣公館站隊其時靈柩已遍綴松柏鮮花裝入馬車隨舁往西國塋中安葬 
[女將宣威]  
　　本邑人有名春發者不知其姓昨日下午一下鐘時未知因何與比鄰江北人王關福口角隨卽各奮老拳其妻見夫力不能支袒臂相助王妻見孃子軍衝鋒陷陣亦卽大踏步而出互相扭結同入捕房捕頭問悉情由申斥一番揮之使出 
[捉賭紀聞]  
　　本月二十三日上海縣捕役柴樛趙金奉諭往虹口拘拿賭棍各地棍知此處不可以駐足攺而之吳淞路迤北首沈家灣喝六呼么大張旂鼓事爲地保孫順和查悉急會同捕役於昨晨往拿各賭棍先有風聲越墻而遁乃將賭具全行毁壤廢然而歸○昨日江海關道劉觀察派營勇數名至虹口傳諭二圖地保陸坤咸將圓通寺修飾整齊擬派親兵數十名住紥其中以便隨時捉賭 
[騐屍略述]  
　　牛奶棚命案已紀報章前日十點三刻時上海縣黃大令帶領刑仵人等鳴騶蒞騐旣到屍塲先問葛美春供稱小的在是處當園丁非棚內之人飭提陸茂賢詰究供稱小的係本邑人在沙袋角開設茶館二十三日張阿春來啜茗逾時忽昏倒於地似是發痧問知小庫渡牛奶棚內所用之人隨喚人舁送至棚到時業已氣絶大令飭仵作騐視旋卽唱報委係發痧身死大令問葛曰爾是園丁非棚中之人不知棚中尙有何人旋有方阿福者投案供稱小的是棚中執事人阿春於二十一日倩人替工因事出去至二十三日由陸舁來則已身死棚內並無別項情事及口角等情伊家在寍波聞有老母並無別人大令飭到案諸人具結存查於棺殮後發交地保暫厝候傳屍屬來案具領諭畢離座登輿呵殿而回 
[備文遞解]  
　　湖北人潘裕齋潘長耕前在招商局滋事送請上海縣押候備文遞回原籍兹文已備就黃大令派差押解至嘉定縣按站解回湖北 
[法界雜聞]  
　　昨日流氓十餘人在中八仙橋詐得鄉人某甲之錢若干俵分不勻簇擁至菜巿街永興里前舌劍唇鎗紛紛擾擾里中人某乙見而喝阻流氓欲與乙爲難正在擾　之時適有巡街捕得得而來若輩始鳥𡃣散○甲乙等諸賭徒在永安街萬安樓旁賃屋一椽召集報關行夥等人赴彼聚賭昨經某丙偵知潛身進內各賭徒正在采烈興高呼么喝六見丙至隨將賭具等藏匿嗣卽分投散去內亦無可如何俟有續聞再報○前夜同安里門樓上所寓寍波人某甲大呼捉賊鄰家疑爲火警羣起觀之旣而知中被偷兒所算乃各圖戶而眠○趙王氏赴某煤船竊取二副之對時表捕頭飭探拘氏解經葛同轉掌頰幷押繳洋銀五元六角此數日前事也昨某包探奉諭押趙王氏出外遍尋戚友措繳洋銀不知會措到否也 
[英界公堂瑣案]  
　　昨日一百九十一號華捕解朝鮮婦人唐沈氏幷毛元全至公堂禀稱小的見伊等與鄰人口角是以拘請訊供宋通刺諭令分別管押以待明日早堂訊核○洋人姓活者雇銅工李榮修至家掭鎖旋因給資口角經四百四十八號華捕拘入捕房昨晨轉解公堂李供稱洋人給價過少以致口角通刺商諸薩副領事從寛斥釋○一百十二號印度巡捕拘解周阿和至案禀稱昨日騎馬出巡周無端將馬活擊一下馬忽驚躍幾至肇事周供稱小的並非有意擊印捕人之馬尙乞開恩通刺判令管押三日○一百零三號華捕禀稱李和尙小茶館中時 
 
 

Page 4

 
 
時糾人賭博喝止不理是以傳案請懲通刺判罰洋銀二元○二百二十四號華捕拘東洋車夫湯意福到案禀稱昨日小的見此人停車碍路拘入捕房捕頭將車照存在捕房湯拉無照會之車兜攬生意是以拘案請懲湯供稱小的因某西人車錢未付故往收取通剌判罰洋銀半元○三百六十九號華捕禀稱馬夫林阿仲駕車不愼將陳周大之東洋車撞壞陳亦撞傷曾送往仁濟醫院醫治據言無甚大害推須今日再往覆診方能定幾日告痊林供稱馬性不馴以致肇事現願將軍修整叩乞免懲通刺判著交的實人保出先修還所壞之車俟陳傷痊然後覆訊○陳阿榮竊取季雲口之鵰翎扇一柄經包探陳阿九拘獲人贓送案請究季投案申訴前情陳供認行竊泥首求恩通刺判令陳管押五日贓給還失主○包探孔阿才禀稱陳福榮曾經犯竊遞解回崇明原籍今又潛行來滬竊取衛阿惠趙福生二家綢衣二件經子鴻拘獲請究陳供稱小的回籍後無從餬口不得已而又來如蒙恩宥則定當改過自新矣言已頻頻叩首雙涙瑩然通刺命帶回捕房管押半年期滿冉遞回崇明原籍　　　　 
[善願天從]  
　　趙朗垣善士爲子長齡病愈完願助順直賑銀二百兩洋一百元徐興裕善士爲子九官痢疾求速愈助賑洋一百元淘聘卿仁翁交來袁江吏隱求病速愈助賑洋五十元又助救狗經費洋五十元隱名氏善士病痊愿洋五十元劉福房善士助本堂棉衣洋一百元當此順直賑務孔亟乃蒙各善士互解仁囊正値當厄之施體天地好生之德善願天從順天道報施之常吉人天佑謹登報瀆叩謝宏慈　上海六馬路仁齊善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[牽累老夫]  
　　歐陽杭號竺三本年七月某日遣丁方昇赴上海縣呈稱寗波人陳根心哄騙銀兩請卽提案究追黃大令准詞查得　　欽榆在虹口開設洋貨字號隨飭書吏備文派差投英公禀請移提到案前日傍晚大令升坐花廳研訊歐陽遣丁遞呈曰禀供小的方昇係天津人在歐陽家主處當長隨家主已卯科舉人去年在京候選知縣曾在受業師汪柳門汪大人家與陳相識陳自稱在上海虹口開設洋貨字號父親經看房屋生意甚大一年有十餘萬之譜現已捐職在京候選並欲謀一館地家主信以爲眞交接甚殷至秋間陳虧空衣莊飯館各帳三百零數兩被逼不堪向家主借貸許定發信到申寄銀來此歸趙家主允之如數交付隔月餘向之索取伊稱家中不知何故竟不寄來必須自往一行又向家主添借銀六十兩臨行說我家屋宇極寛暢吾兄到申不必住客棧小店儘可盤桓家主更信之彼此殷勤送別詎陳到申後日久未見寄來家主屢次函催接陳兩次回信然並無分文寄還今年六月家主蒙汪柳門大人給函來申在新任關道憲某大人處圖謀館地無奈人多席少未得就緒及到虹口尋陳索取詭言稍緩家主遂與欽榆談明情節後又去取陳避而不晤欽榆一味胡賴家主因　萬壽聖節業經由部報名在祝嘏之列日內當火速北行是以求恩追繳大令飭提欽榆研訊供稱寗波人在治下虹口開設洋貨號共有三子長子根心自幼讀書至十七歲習京貨業娶親已四年今年二十六歲習業後嗜吸洋烟盡情揮霍去春擬送官究辦旁人再三勸免後卽外出不知所之歐陽控追之欵未悉究有其事否未立憑據殊難深信大令將呈案之兩函給觀曰此信是爾子所寫否欽榆熟視良久供稱眼目昏茫閱視不淸大令將眼鏡給用始細視一週供稱是兒子筆墨事無可疑容找到兒子問其借錢何用得好賠償大令曰歐陽之家人方舁供稱伊主人曾王爾店與爾父子會晤事都說明爾今尙佯爲不知耶卽傳方昇對質方仍照前供欽榆則執定並無其事大令曰旣是爾子所爲爾當速爲了理欽榆求寛限十天大令曰爾子似此行爲爾之受累更無窮止理應懲辦以儆後來但歐陽速欲北上祝嘏勢難再緩姑將爾暫押限五天內找爾子到案料理欽揄叩求免押大令曰原告情急本縣旣由英公廨移提到案豈可空放爾去爾有的實保人否答稱有嚴茂堂在外大令傳嚴詰問供稱寍波人與陳同鄉願具保結大令問爾作何生業供稱在邑廟東首木業公所爲董事城外開有店鋪大令將陳子根心騙銀情事告明嚴稱素知根心行爲不正大令曰爾旣願保准爾保去限五日淸理不得逾限嚴陳唯唯具結而退 
[不准求銷]  
　　前者李徐氏控施達夫等拐匿具失弟媳之胞妹薛鳳妹宋通剌疉次刑訊將施及寄匿鳳姝之車寓主婦楊陸氏分別押交　　列報前日李徐氏具詞附結呈求銷案通剌升坐二堂命差役將案中應訊各人提案李徐氏訴稱小婦人家在嘉定縣境瀏塘鎭夫故無依在治下傭工餬口日前因事回籍適鳳妹久病不愈定欲同來滬上至仁瀏醫館求醫行至鄭家木橋沿河鳳妹步履維艱欲雇東洋車至西門因乏車資經小婦人向舊東處商借錢文囑鳳妹暫時守候　小客棧中迨小婦人持錢到彼鳳妹已失所在偵知被施透匿向之索取以致忿爭遂被某號巡街捕拘案今小婦人接夫弟媳來信云已訪知鳳妹在崑山縣境安定鎭其兄薛兆榮家患病臥牀未能投案囑小婦人具禀求銷施供稱小的係海門人素以耕田爲業曾娶表妹薛氏卽鳳妹爲室前因堂叔欲將鳳妹婪賣曾在原籍地方官衙門涉訟嗣妻兄薛兆榮等勸令小的立據退婚原許償還身價洋銀七十元立有約期據迨後鳳妹逃遁無蹤以致小的人財兩失邇者小的由籍來此找尋舅父薛竹梅是日邇在鄭家木橋沿河某小客棧門首遇見鳳妹雇得東洋車送至　閘附近楊陸氏之姘夫陳培榮小車寓內暫寄次日陳將鳳妹送至安定鎭其兄薛兆榮處現由竹梅等向小的理勸明白待鳳妹病愈後仍與小　完娶求恩開釋楊陸氏供稱前蒙訊押現知鳳妹實在安定鎭其兄家因患病臥牀未能投案而李徐氏與施已經人理勸明白叩求開　竹梅供稱小的亦海門人施與小的係親串行此事曾經小的至安定訪悉鳳妹患病知照彼處地保查明無悞始敢投案作証通刺以李徐氏不應　滅自由况施等並未將鳳妹交案不准所請飭將施管押著楊陸氏交人保出限日交到鳳妹再行訊釋旋由差役金鑫之夥役高寳生跪禀稱李徐氏是否釋出候訊抑仍交官媒看管通剌查閱前次堂諭李徐氏並無看管字樣命將帶至案下謂前次何人將爾覊押答稱高寳生官間此人向爾勒索錢財若干答稱雖曾稍有需索然小婦人無力使用以致未能遂其所欲官拍案大怒謂該夥役不問情由擅將原告覊押遂命重笞二百板以儆差役金鑫著罰停差三個月 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年八月十八日京報全錄]  
　　宮六抄○諭旨四　錄前○鄂撫譚奏懲辦紏衆搶奪之首從各犯摺○滇撫譚奏報正法之强盜土匪各案摺○東撫福奏　撥河工　費銀兩片○鄂撫譚奏拿獲盜竊各犯按律問擬摺○八月十八日刑部都察院大理寺鑛紅旗値日無引見○衍　公孔令貽到京請安○鄭王等塲差覆命○慶公由白龍潭回京請安八額駙等加級謝恩○陜西學政趙惟熙謝恩並預備召見○甘肅學政劉世安謝恩並預備召見○良培假滿請安○睿王請假十日○錫侯者齡各續假十日○召見軍機衍聖公趙惟熙劉世安○○頭品頂戴湖北巡撫臣譚繼洵跪奏爲拿獲紏衆持械搶奪首犯審明照章懲辦從犯按例定擬恭摺仰祈聖鑒事案據跡　縣知縣梅冠林詳報客民朱明廣在途被搶銀物一案當經批飭緝究該縣旋獲犯薛樂意傅一徂並起獲失贓洋藥二瓶給主認領訊供通禀經臣與督臣批司移行該管道提犯覆審明確將薛樂意照章就地正法傅一徂仍按例擬辦兹據該接署縣丁國楨提犯審擬由府解道覆訊議擬經湖北按察使陳寳箴核明轉詳前來臣覆加查核緣薛樂意傅一徂分榖城蒲圻等縣各游蕩度日彼此素識先未爲匪光緒十八年九月初七日薛樂意傅一徂與素識在逃之徐發卽徐老五同在襄陽縣屬樊地方會遇共道貧難薛樂意起意搶奪得財分用傅一徂等允從卽於次日天微明時薛樂意手執木棍徐俱徒手一共三人行至施關營地方適有袁萬昌信行雇夥朱明廣代人挑送銀物信件由漢口前赴陜西道經該處薛樂意見其擔甚重料有銀錢卽執木棍赶上毆打嚇禁聲張朱明廣棄擔逃跑傅一徂並未動手薛樂意與徐發各搶得贓物當將信件拋棄其餘携至僻處與傅一徂查點俵分尙有包袱一個未經開視薛樂意不知內包何物經徐發携去約俟賣錢再分各散該犯等名將分得贓物賣與不知姓名人得錢花用朱明廣報經該縣梅冠林會營詣勘詳緝旋獲犯薛樂意傅一徂並起獲失贓洋藥給主認領訊供通禀經臣與督臣批司移行安襄鄖荆道朱其煊提犯覆訊明確將薛樂意照章就地正法傅一徂按例擬辦兹比緝逸犯無獲應卽議結查例載搶奪之案聚衆三人以上經執械威嚇事主者爲首照强盜律擬立决爲從在塲並未經手者發遣新疆給官兵爲奴等語又光緒九年湖北省奏定章程嗣後拿獲夥衆持械搶刦罪于斬决之犯審明後解由該管道覆審明確卽行就地正法等因遵行在案此案薛樂意起意紏搶過客朱明廣銀物首夥已至三人持械威嚇事主實屬强暴昭著薛樂意合依搶奪之案聚衆三人持械威嚇事主者爲首照强盜斬立决例擬斬立决已照章就地正法應毋庸議傅一徂聽從搶奪得財在塲並未動手合依爲從在塲並未動手者發遣新疆給官兵爲奴例擬發新疆給官兵爲奴仍依名例改發極邊烟漳充軍以足四千里爲限到配後鎖帶鐵桿石墩二年照例剌字該犯等訊無父兄其在外爲匪原籍牌保無從覺察應免置議買贓人不知姓名無從拘究獲贓已給主領未獲各贓同逸犯緝追另結賊械木棍案結銷毁此案首夥三人已獲首從二名獲犯過半兼獲盜首疏防職名邀免開報除供招送部外理合會同湖廣總督臣張之洞恭摺具陳伏乞皇上聖鑒敕部核覆施行謹奏奉硃批刑部議奏欽此○○頭品頂戴雲南巡撫臣譚鈞培跪奏爲滇省二十年春季分正法强盜土匪各案恭摺仰祈聖鑒事竊查滇省强劫土匪案件前經奏准仍照舊章審訊明確禀請委員會審或就近解由該管道府覆審錄供禀由督撫核飭就地正法歴經遵照辦理按季造册奏咨在案兹據按察使岑毓寳詳稱查得光緒二十年春季分羅資等縣州廳詳報盜去等案共二十七案除在監病故各犯不計外計罪應擬斬盜匪各犯李沅沅梁放生龔三李沛榮王怔禮吳洪順范二張墻孫占遺趙順卽嚴小三趙有貞卽趙三楊有田二孟松淋張之淋孟保和尹眸雲詳楊定幗高子成熊腐沈安射巴劉之美楊怔洪汪老三何老二湯長生田牛三鍾三沁李大漢黃老三尙小弗生李名淸開老二黃老四何起潰李洪舜李燒臘黑爲章羅自發王興舜李滑亭白小受趙小二用趙春亭趙逕亭趙小六宋炳明廬菜停陳王春孫發濚楊椿洲李長科張汶韋喬保簡沅保簡小雙傅五等共五十七名據各該廳州縣禀經委員會審並解由該管府道覆審明確開具供摺禀經臣等核明分別照章批飭就地正法梟示在案兹屆季底開造案由淸册詳請具奏前來臣等覆查無異除淸册送部外謹會同雲貴總督臣王文韶恭摺具奏伏乞皇上聖鑒勅部查照施行謹奏奉 
硃批刑部知道欽此○○福潤片再山東黃河額撥防汛經費銀六十萬兩奴才督飭總辦各道員力求撙節不使稍有虛糜無如工叚太長兩岸二千里埽壩林立廂修防護用料浩繁險要各處並應加拋磚石大汎期內人力不足又須添雇民夫帮同搶險以致額撥銀兩每年均不敷用光緒十五六兩年需銀至八十八萬及九十七萬兩自奴才抵任三載之中均祗續請銀五萬兩凡可節省之處實已不遺餘力本年伏汛來源不大兩岸險工無多料物人夫足資應用本無須再行添欵惟銀價甚賤料價昻貴每銀一兩僅易京錢二千七百文較之往歲折耗甚鉅現據各總辦禀報經費已將告罄秋汛爲日尙長不能不作未雨綢繆之計奴才擬請在於藩庫照案續撥銀五萬兩分發上中下三游以濟防汛工需仍當督飭核實動支不准稍涉糜費謹附片具陳伏乞聖鑒訓示謹奏奉硃批該部知道欽此○○頭品頂戴湖北巡撫臣譚繼洵跪奏爲拿獲强刦拒殺事主盜犯審明照章懲辦並聽從行竊之夥犯按側定擬恭摺具陳仰祈聖鑒事案據東湖縣知縣周瑞鑾詳報民人鄧起善家被盜强刼拒傷鄧何氏身死一案當經批飭緝究該縣旋獲張老六王大發陳利喜三犯訊供通禀經臣與督臣批司飭府提犯覆審明確將張老六王大發二犯照章就地正法陳利喜一犯仍飭按例擬辦兹該縣提犯審擬由宜昌府知府存厚詳經湖北按察使陳寳箴核明轉詳前來臣覆加查核緣張老六王大發陳利喜卽賈辮子分四川巴縣長壽湖北利川等縣各至東湖縣屬傭工度日彼此認識均先未爲匪光緒十八年十二月十九日張老六會遇已獲之王大發陳利喜及在逃之陳小二共道貧難張老六知鄧起善家有錢起意糾約行竊得財分用衆俱允從卽於是夜張老六王大發各携尖刀餘俱徒手一共四人行抵鄧起善門首因見大門虛掩鄧起善等尙未就寢張老六料難行竊起意行强陳利喜畏懼先逃王大發陳小二允從卽推門一齊擁進鄧起善喊捕張老六用刀劃傷鄧起善左太陽穴左腮膈王大發用刀劃傷鄧起善左耳垂左頷鄧起善之妻鄧何氏攏護王大發用刀劃傷鄧何氏左腮膈左耳垂張老六因刀失落順拾地上木棒連毆傷鄧何氏左耳輪連左耳根額顱連石額角倒地同刼衣物而逸尋獲陳利喜告知强刦拒捕情由張老六因陳利喜先逃未經分給衣物卽將贓物賣與不知姓名人得錢同王大發陳小二分用各散鄧何氏旋因傷殞命鄧起善之堂弟鄧起丙投保報縣會營勘騐詳緝獲犯訊供通禀經臣與督臣批府覆審明確將張老六王大發二犯照章就地正法陳利喜按例擬辦兹比緝逸犯無獲應卽議結查律載共謀爲竊臨時行强以聽時主意及共謀爲盜者不分首從論又强盜已行但得財者不分首從皆斬又例載强盜殺人斬决梟示又竊盜糾夥三人以上但有一人持械者爲從杖九十徒二年半又湖北省竊犯罪應擬徒毋庸解配在籍鎖帶鐵悍石礅五年各等語又湖北省奏定章程盜案如有執持刀械强劫拒傷事主者地方官獲犯訊明後解由該管府覆審明確就地正法等因遵行在案此案張老六紏夥持械行竊臨時起意强刼鄧起善家得贓拒傷事主鄧何氏身死王大發聽從行刦拒捕實屬兇暴昭著同惡相濟自應按律問擬張老六王大發均合依强盜已行但得財者不分首從皆斬律擬斬立决仍按例加擬梟示業經照章就地正法梟示應毋庸議陳利喜聽從行竊首夥已至四人執有刀械惟於張老六起意行强當卽畏懼走避事後亦未分贓應仍按竊盜爲從問擬陳利喜卽賈辮子合依竊盜紏夥三人以上但有一人持械者爲從杖九十徒二年半例擬杖九十徒二年半照例刺字毋庸解配在籍鎖帶鐵桿石礅五年限滿開釋該犯等在外爲匪各原籍牌保及父兄均無從覺察禁約免其置議買贓人不知姓名無從拘究未獲贓物同逸盜陳小二緝追另結此案首夥四人上盜三人已於疏防限內拿獲盜犯二名謀竊夥犯一名獲犯過半兼獲盜首所有疏防各職名邀免開報除供招送部外理合會同湖廣總督臣張之洞恭摺具奏伏乞皇上聖鑒敕部核覆施行謹奏奉硃批刑部知道欽此 
 
 

Page 13

 
 
[光緒二十年八月十九日京報全錄]  
　　宮門抄○諭旨三道錄前○粵督李等奏報徵收上忙錢糧銀兩數目摺○雲督王奏銷雲南武職養廉銀兩摺○江撫德奏查覆會匯肅淸案內請奬緣由摺○雲督王等奏遵駁另覈請奬摺○黔撫崧奏委臬司糧道篆務片○粵督李等奏派員隨辦萬壽慶典點景事宜摺○又奏請補佐領員缺摺○閩督楊奏委署提督篆務片○八月十九日工部鴻臚寺正藍旗値日無引見○那王等良伯各謝加級恩○安徽總兵李占椿請訓○四川學政吳樹棻謝恩並預備召見○廣東學政惲彥彬謝恩前預備召見○鍾公陳彝各請假十日○良弼續假五日○雅爾堅續假十日○兵部奏派武舉覆試之王大臣派出莊王怡王福中堂陳學棻志銳鳳鳥李文田英年○召見軍機李占樁惲彥彬吳樹棻○○太子少保頭品頂戴兩廣總督臣李瀚章頭品頂戴廣東巡撫臣剛毅跪○奏爲奏報徵收光緒十九年上忙錢糧銀兩數目恭摺仰祈聖鑒事竊准部咨州縣每年應徵錢糧銀兩除例上留支及實欠在民外儘數提解司庫下忙限十二月底截淸解司銀數造册詳報督撫於二十日內專摺具奏將原册送部又准部咨准下忙錢糧以額徵數目按八分計算上忙勻爲三分下忙勻爲五分徵收其餘二分歸奏銷前徵完分別藩司功過責令督催又各省上下兩忙錢糧於截止後上忙限十一月底下忙限次年五月底分晰成數報部等因均經轉行遵辦在案兹據廣東布政使覺羅成允詳稱廣東省光緒十九年分應徵地丁雜稅屯丁等項共銀一百九萬三千三百八兩七錢二釐自光緒十九年正月初一日起至十一月底上忙期滿止各屬起解司道庫及存留等項共銀三十五萬七千二百六十二兩二錢五分九厘三毫二絲六忽又額徵耗羡銀一十七萬七千五百七十五兩八分六厘截至十一月底上忙期滿止各屬完解司庫銀四萬八千六百二十一兩六錢六分二厘八毫統計額徵正耗二項分數上忙勻爲三分計算已督徵全完除各廳州縣應行留支外均據批解司道各庫檢查各屬實徵底簿核算相符未完之數委係實欠在民並無揑飾等情前來臣等覆查無異除行司嚴催各屬迅將未完銀兩上緊催徵務於奏銷前掃數完解毋許稍有延欠並將已未完數目各册咨送吏戶二部查核外所有廣東省徵收光緒十九年分上忙錢糧數目謹循例合詞恭摺具陳伏乞 
皇上聖鑒謹奏奉硃批戶部知道欽此○○雲貴總督臣王文韶跪奏爲報銷光緒七年分雲南各標鎭恊營武職養廉銀兩恭摺仰祈聖鑒事據雲南布政使史念祖詳稱滇省雲貴督標雲南撫標提標臨元開化騰越鶴麗昭通普洱曲尋永昌楚雄順雲淮西雲南城守永北武定元新大理城守尋霑廣南景蒙東川龍陵鎭雄廣西威遠劍川澂江等二十九標鎭協管光緒七年分共該養廉銀八萬一千八百五十六兩舊管無項新收本省七年分鹽課銀八萬一千八百五十六兩開除應支各標鎭恊營官弁養廉銀七萬四千一百四十三兩六錢四分九厘內除三品以上停給一成養廉銀二千七百八十四兩五錢實支銀七萬一千三百五十九兩一錢四分九厘共截曠養廉銀七千七百一十二兩二錢五分一厘該年正額兵餉不敷已將此項停給及截存養廉共銀一萬四百九十六兩八錢五分一厘全數收入兵餉項下支故實在無項所有前項養廉俱係實用實銷年淸年欵又各營官弁支食全半養廉共銀七萬一千三百五十九兩一錢四分九厘應扣减平銀四千二百八十一兩五錢四分九厘亦係按照實銷實扣已於另册造報兹遵照部文查案補造變通辦理分晣造具淸册並彙造總册詳請奏咨核銷等情前來臣覆核無異除將造送淸册差弁齎送部科查核外謹會同雲南巡撫臣譚鈞培恭摺具奏伏乞皇上聖鑒敕部核覆施行再此案向應循例具題因係軍務後初次補造案卷邇失無可遵循是以改題爲奏合併陳明謹奏奉硃批該部議奏欽此○○頭品頂戴江西巡撫臣德馨跪奏爲江西萍鄉縣會匪肅淸請奬案內經部駁查各員分別查明聲覆請奬恭摺列單仰祈聖鑒事竊照前准吏部咨議覆江西奏勦辦會匪一律肅淸在事出力文職各員紳請奬按照異常勞績分別准駁一摺光緒十九年四月初四日具奏奉旨依議欽此欽遵咨行到臣伏查駁查各員部議以中書科中書李槼查無報捐中書科中書之案翰林院孔目銜賈荃孫五品軍功府經歴銜鄒興禮五品頂戴從九品職銜滕永齡縣丞職銜鄭學嶟從九品職銜陳鴻炤均無報捐案據甘肅補用典史黃世溶履歴册內並未聲叙保典史之案奉旨日期增生徐光煒學册並無其名應令逐一詳細查明覆奏再行辦理五品頂戴遇缺先補用知縣何其坦己另案得有五品頂戴同知銜遇缺先補用知縣陸坦己並案得有同知銜五品銜升補直州候補知縣麻瑤所請係屬層遞豫保官階優貢候選知縣彭樹華請分省歸候補班補用增生陳乃弼楊國晉附片宋賡梅喻照旭黃世瞻各請以訓導選用均覈與章程不符應令另覈奏明請奬等因當經轉行遵照兹據李有槼賈荃孫鄒興禮滕永齡黃世溶徐光煒鄭學嶟聲覆原捐各案並據何其坦彭樹華陳乃弼李國晉宋賡梅喩照旭黃士瞻陸坦麻瑤各擬請改奬叙由善後總局司道覈明開單詳請具奏前來臣查李有槼等並何其坦等各遵照駁查聲覆原案改請奬叙合無仰懇天恩俯准分別給予奬勵以照激勸所有遵駁聲覆請奬緣由謹會同兩江總督臣劉坤一恭摺具奏並繕淸單敬呈御覽伏乞皇上聖鑒敕部核覆施行再黃世瞻原保係寫黃土瞻應請飭部照原更正又原保之陳鴻炤業己病故應毋庸議合併陳明謹奏奉硃批吏部議奏單併發欽此○○雲貴總督臣王文韶頭品頂戴貴州巡撫臣崧蕃跪奏爲遵駁另覈請奬恭摺仰祈 
聖鑒事竊查上年普安廳妖匪劉燕飛等聚衆滋事當卽調集將弁練團勦辦立解城圍擒獲首要地方肅淸前經臣等會同遵旨擇尤保奬嗣准部臣覆議除議准議攺各員不計外其核與限制不符之秦定基潘光照熊永福吳霖生黃祖鏡許家琛張鴻逵劉鳳翔陸繼昌許之震吳良駿尙昌堃蕭詩煒吳養性李燕頤謝乃俊唐銘鼎吳世昌等十八員飭令另核請奬等因自應遵照辦理臣等逐一咨商擬將秦定基等原保官階酌核改奬繕具淸單恭呈御覽合無仰懇天恩俯淮奬叙以昭激勸除咨部查照外謹合詞恭摺具陳伏乞皇上聖覽訓示謹奏奉硃批吏部議奏單併發欽此○○崧蕃片再貴州按察使唐樹森欽奉上諭派出著於十月初一日以前到京屆期隨同祝嘏欽遵在案現據詳請委帶候補同知齊綬祺赴京隨同班列併交解起程前來所遺臬司篆務查糧儲道黃元善歴練老成實心任事堪以署理遞遺糧儲道篆務查候補道袁開第才識穩練辦事精詳堪以署理除檄飭遵照併咨部查照外謹會同雲貴總督臣王文韶合詞附片具陳伏乞聖鑒謹奏奉硃批吏部知道欽此○○太子少保頭品頂戴兩廣總督臣李瀚章廣州將軍臣繼格頭品頂戴廣東巡巡臣剛毅跪奏爲派員隨同辦理萬壽慶典點綴景物事宜恭摺仰祈聖鑒事竊本年恭逢慈禧端佑康頤昭豫莊誠壽恭欽獻皇太后六旬萬壽普天同慶薄海臚歡前經臣等率同副都統提鎭司道等官於通省報効經費外續請報効銀三萬兩以備添設地叚點綴景物之需聲明委員隨同辦理仰荷天恩俯准報効已將前項銀兩委員解京交納並遴委本任南韶連道阿克敦恭摺賞撥地叚點景事宜隨同內務府敬謹辦理謹合詞繕摺具陳伏乞皇上聖鑒謹奏奉 
硃批知道了欽此○○奴才依克唐阿增祺跪奏爲請補佐領員缺恭摺仰祈聖鑒事竊查布特哈正黃旗達呼爾佐領庫祿善調轉遺缺查有鎭邊軍六起馬隊委營官布特哈正黃旗達呼爾驍騎校博多羅自民軍以來委爲營官歴年剿捕馬賊操演兵丁洵屬異常得力現出庫祿善佐領之缺覈與該員旗翼部落均屬相當請以博多羅先行奏請揀放以示策勵如蒙兪允該員現在帶瘃緝捕賊匪一俟捕務稍鬆卽行給咨補行引見以符定制奴才等爲鼓舞人材激勵戎行起見是否有當理合恭摺具奏伏乞皇上聖鑒謹奏奉硃批兵部議奏欽此○○楊昌濬片再臣接准甘肅提督臣李培榮咨開前經奏請入都陛見一摺奉到 
硃批著來見欽此欽遵轉咨委員接署以便起程北上前來臣查提督篆務關繫緊要兹查有新授凉州鎭總兵張永淸久歴戎行於西路情形亦極熟悉堪以委令接署除檄委外理合附片陳明伏乞聖鑒謹奏奉硃批知道了欽此 
 
 

Page 14

 
 
[光緒二十年八月二十日京報全錄]  
　　宮門抄○諭旨四道錄前○浙憮廖奏報浙海關徵收華洋各稅銀數摺○又奏銷比數上三屆完欠數目摺○總督松奏報湖河水勢並伏汛增長情形摺○浙撫廖奏報海塘沙水情形摺○陜督楊奏調員請袖知縣摺○東撫福奏伏汛期內黃河工程防護平穩摺○黔撫崧○奏收到協餉銀兩片八月二十日內務府國子監廂監旗値日無引見○崇禮謝授熱河都統恩○前陜西總兵余虎恩到京請安○連印等加級謝恩○廣西學政馮金鑑謝恩並預備召見○雲南學政姚文倬謝恩並預備 
召見○瀾公會章各請假十日○克們奏續假十日○値年旗奏派署專操之大臣派出敬信○掌儀可奏二十三祭奉先殿慶王行禮○召見軍機崇禮余虎恩姚文倬馮金鑑○○頭品頂戴浙江巡撫臣廖壽豐跪奏爲浙海關第一百三十四結徵收華洋各稅銀數遵照新章繕具四柱淸單恭摺仰祈聖鑒事竊浙海關洋稅收支數目前經部議按結開單奏報以期劃一又該關四成華稅目光緒六年正月起應照新章與洋稅四成合爲一宗分解南北洋以充海防經費又准部咨嗣後每結期滿務須遵照奏案將華洋各稅管收除在數目逐欵開列四柱淸單送部查核各等因行關遵辦在案兹據護理浙海關寍紹台道吳引孫詳稱遵將寍波口自光緒十九年十一月二十五日起至二十年二月二十五日第一百三十四結期滿止所收華洋各稅並支銷各欵銀兩數目開具四柱淸單詳請具奏前來臣復核無異除分咨查照外理合繕具淸單恭摺具奏伏乞皇上聖鑒謹奏奉硃批該衙門知道單併發欽此○○頭品頂戴浙江巡撫臣廖壽豐跪奏爲浙江省光緒十九年奏銷比較上三屆完欠數目開單奏聞仰祈聖鑒事案准戶部咨開道光初年欽奉上諭著照部議設立比較之法各督撫於奏銷題報外照例具奏摺內開具淸單明列通省三年比較如本年額徵若干已完若于積年舊欠若干本年帶徵已完若于未完若于比上三屆最多最少之數或盈或絀一一註明務使眉目淸楚一覽了然等因欽此經部議定章程頒發式樣歴經欽遵辦理在案兹據布政使趙舒翹詳稱現屇光緒十九年奏銷除舊欠錢糧比較另行開報外所有各屬解司光緒十九年新賦完數與上上三屆比較皆在九分以上遵照頒式開具簡明淸單詳請具奏前來臣覆覈無異理合繕單恭摺具奏伏乞皇上聖鑒謹奏奉硃批戶部知道單併發欽此○○頭品頂戴漕運總督奴才松椿跪 
奏爲謹將湖河水勢並伏汛增長情形恭摺具陳仰祈聖鑒事竊照光緒二十年五月初一日至二十九日止湖河水勢情形經奴才於六月二十七日具奏在案兹查六月初一日至二十九日止洪澤湖長水二寸現存水四尺六寸高郵玉馬頭水無長落淮揚裏運河各汛長水一尺餘寸至四尺餘寸邳州宿遷一帶運河長水二尺餘寸至五尺餘寸當六月中旬各汛水勢較之上年節令均大四五尺不等各廳隄埽工程間有蟄塌之處業經奴才飭令廳汛動用存工料物隨時搶鑲以資保護惟汛期尙遠奴才謹督率在工員弁認眞加意防守不敢稍任疏懈所有湖河水勢及伏汛增長情形理合恭摺具陳伏乞皇上聖鑒訓示謹奏奉硃批知道了欽此 
○○頭品頂戴浙江巡撫臣廖壽豐跪奏爲查明本年六月分海塘沙水情形恭摺具奏仰祈聖鑒事竊查浙江省仁和海寍二州縣海塘沙水情形向係按月繪圖具奏兹據布政使趙舒翹署杭嘉湖道丁彥會禀稱六月朔望兩汛時屆委夏潮勢較旺查勘得東塘尖山護壩併西塘范公塘兩處沙塗及南岸各山之外新舊漲沙誌樁丈尺曁東塘念尖二汛海中新漲陰沙逐細查量均無升刷與上月相同等情禀報前來臣復查無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此○○太子太保頭品頂戴陜甘總督臣楊昌濬跪奏爲揀員請補知縣員缺以裨地方恭摺仰祈聖鑒事竊據甘肅藩臬兩司詳稱合水縣知縣嚴澤調補敦煌縣知縣奉部覆准業將開缺日期及例不掣簽緣由詳咨在案查例開知縣升調遺缺出用各項候補前先進士卽補前先一人各項候補進士卽用相間輪補一人委補前先一人委用一人本班前先用大挑一人本班大挑一人各項候補前先進士卽用前先一人各項候補進士卽用相間輪補一人又新例內開道府以至佐貳雜職無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽第二輪用海防先無人仍用海防卽無人用舊例銀捐遇缺先人員如無人用舊例銀捐遇缺人員再無人過班卽接用各項班次一人以五缺爲一週又新例報捐分缺先用分缺間用人員輪用各項時將鄭工分缺先分缺間人員用一次再到班時將海防發缺先分缺間人員用一次鄭工無人用海防海防無人用鄭工均無人用舊例銀捐分缺先前分缺間前人員其例減成之分缺先分缺間人員仍專俟捐納正班到班鄭工海防分缺先分缺間舊例分缺先前分缺間前無人方准插用至候補卽用委用以及本班先到均不准揷用新例分缺先分缺間舊例分缺先前分缺間前分缺間各等語甘省知縣升調遺一項自停止變通章程後上次金縣知縣係第一次出缺以海防新例候補班儘先補用知縣姬愷臣文縣知縣以曾任實缺應升之候補知縣高繼陳通渭縣知縣缺以海防新例分缺先補用知縣楊宸謨秦安縣知縣缺以大挑試用知縣劉至順請補在案今合水縣知縣一缺查鄭工新海防遇缺先舊海防新班先新班卽舊例銀捐遇缺先遇缺均無人照例過班應揷用分缺間人員查鄭工新舊海防分缺間亦無人輪用進士卽用到班現無進士卽用前先人員應以進士卽用知縣本班科分名次在先之巢鳳岡請補查該員年四十一歲江西新昌縣人由進士卽用知縣簽掣甘肅光緒九年十二月初一日領照到省嗣丁父憂服滿起復仍赴原省候補署臬司黃雲甫經到省未便加考藩司沈晉祥查該員巢鳳岡才明識敏穩練老成以之請補合水縣知縣與例相符會詳請奏前來臣查巢鳳岡性情質直志在有爲合無仰懇天恩准以該員巢鳳岡補授合水縣知縣實堪勝任如蒙兪允銜缺相當毋庸送部引見該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○尙書銜山東巡撫奴才福潤跪奏爲伏汛期內黃河兩岸工程一律防護平穩恭摺仰祈聖鑒事竊奴才前將節交庚伏出省駐工親督防汛緣由於六月十五日奏報在案拜摺後迭准河臣咨會並據駐汴委員電禀萬錦灘於六月十八日陡長水三尺二十四日續長三尺五寸又沁河於二十八日長水四尺五寸七月初九日長水三尺四寸奴才駐工督率各員畫夜認眞防護前摺所陳上游南岸藍潞口冲泐縷隄埽壩業已搶護平穩經此盛漲又行出險雙合嶺靳莊工叚亦復蟄陷頻仍其餘孫樓影塘及中下兩游之徐家莊等處險工各員弁搶辦穩固後又據報中游東阿縣陶城埤迤上之格隄溜勢坐灣淘刷坦坡情形危險平陰肥城交界之陶家嘴正當頂冲刷叚下墊長淸縣大高頭黃陡崖齊河縣豆腐窩及牛趙莊五里堡王莊歴城縣桃園劉莊趙家莊小魯莊霍家溜溞溝等處因大溜裏臥埽壩吃重下游章邱縣胡家岸濟陽葛家店張辛莊桑家渡惠民縣王秦家莊白茅墳王楊家賓川打魚張家油坊北鎭牛王莊利津縣張家塢大田家官家鹽窩等處均係著名險要埽壩隄埝被冲坍塌各總辦會辦道員督率弁勇人夫分投搶廂適當大雨時行奔走泥淖異常艱苦猶幸來源間斷並非接連盛漲得以隨時消退員弁人等竭力經營藉免疎失奴才因籌辦海防不克久駐工次每據報險均批飭赶緊搶護格外認眞辦理現在伏汛已過上中下三游工程一律平穩卽沿河民埝亦無冲刷漫溢之處實爲歴年所未有此皆仰賴聖主洪福非奴才意料所及除仍督飭嚴防秋汛外所有伏汛期內黃河兩岸防護平穩緣由謹恭摺具陳伏乞皇上聖鑒謹奏奉硃批知道了欽此○○崧蕃片再光緒二十年四月分收到各省關解黔軍餉銀數業經奴才奏報在案兹查五月分僅收到廣東省本年分第一次恊餉銀一萬兩據布政使嵩崑申報前來除咨部查照外謹附片具 
奏伏乞聖鑒謹奏奉硃批戶部知道欽此 
 
