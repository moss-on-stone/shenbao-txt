# 1921 - 42 - 4917237

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[聯省政府] [  老圃]  
　　陳炯明與葛爾婆脫談話謂袁世凱段祺瑞張勳皆思征服全國統於一尊而皆失敗即孫逸仙亦思以征服之法謀統一而亦失敗中國欲求和平除以全權統歸國民外更無他法以後當以村落自治爲基礎一言以蔽之當自下而上不應自上而下再蹈前之覆轍此其言皆娓娓可聽中國武人能明此義可謂鐡中錚錚庸中佼佼者矣但中國有通病凡當局者與外人接談其擇言皆至精而以言行相較又若出兩人不知陳炯明亦同此例否 
　　吾謂陳之理論固甚佳但主張縣知事各官皆民選及其他極端分治主義是否能行於今日之廣東似不無疑問即行於廣東矣是否能推行於各省實施其理想之聯省政府更不無疑問彼所謂自下而上固不易之理然亦須上下通力合作并須全國通力合作若如今日各省各擁重兵督軍師長斗量車載衝塞要路人民雖欲自下而上亦覺寸步難行若必待高尙之理論一一實行後始能統一即不肯統一之别名故就人民言不可有倚賴心而就各派各首領言當知今日中國危機决不容繼續分裂當犧牲私利先求統一先籌裁兵而後民治可次第進行民國統一後按照約法當然爲聯省政府而非聯邦政府不必立新名也 
[命令]  
　　二月十六日大總統令調任黄祖徽爲九江關監督此令 
　　又令任命楊毓璿爲新隄關監督此令 
　　又令署財政總長周自齊呈南寗關監督韋錦恩請免本職韋錦恩准免本職此令 
　　又令任命蘇希詢爲梧州關監督胡銘槃爲南寗關監督李春暉爲潯州關監督黄自希兼龍州關監督此令 
　　又令任命蘇希詢兼外交部特派廣西交涉員此令 
　　又令任命蘇建斌爲廣西南寗道道尹黄誠高爲廣西蒼梧道道尹雷殷爲廣西桂林道道尹余炳忠爲廣西歐江道道尹黄自希爲廣西鎭南道道尹劉炳宇爲廣西田南道道尹此令 
　　又令懷履光晋給二等大綬嘉禾章尹慈設給予三等嘉禾章此令 
　　又令任命丁錦爲航空署署長此令 
　　又令任命王家瑞爲國務院印鑄局參事此令 
　　又令署内務總長張志潭呈督辦呼倫貝爾善後事宜鈍毓另有任用請免本職鍾毓准免本職此令　 
　　又令任命程延恒督辦呼倫貝爾善後事宜此令 
　　又令任命魏聯芳爲湖北財政廳廳長此令 
　　又令任命陳繼祖爲廣西財政廳廳長此令 
　　又令任命崔肇琳爲廣西菸酒事務局局長此令 
　　又令署財政總長周自齊呈九江關監督景啓調部任用請免本職景啓准免本職此令 
[專電一]  
　　北京電英使館得滇領電有葉荃戰敗一語（十七日下午三鐘） 
　　北京電褚旅於告急時尙來電陷從蹤跡不明當非叛去現由游擊隊丁司令派兵赴託羅蓋一帶探報日内當有詳情（十七日下午三鐘） 
　　北京電俄黨决大舉攻叨林我軍守備力單極可慮（十八日下午三鐘） 
　　北京電張口電據自庫逃歸者言外蒙如不復東三省卽可危 
（十八日下午二鐘） 
　　北京電參陸處奉命電催奉黑兩督速編兩師以厚兵力由滿洲里出發援庫又電鄒芬速令各支隊圍攻庫倫實施總攻擊至所需餉彈已飭財陸兩部籌備儘十日内運往前敵（十八日下午二鐘） 
　　北京電張景惠電叨防駐軍紛更已委王佐才爲叨防總指揮郭裕厚爲參謀長俾從事預備糧料有日内攻叨說又聞東蘇尼墨爾根旗有招兵情事已飭第五支隊兼程赴叨並飭駐烏各營嚴防該旗 
（十八日下午三鐘） 
　　北京電直曹聞奉軍將派兩師援庫亦願抽調第三師加入現正電由中央轉徵張使同意（十八日下午三鐘） 
　　北京電張作霖對奉黑出兩師仍嫌運輸給養困難謂黑綏兩軍足以復庫（十七日下午三鐘） 
　　北京電政府電高在田着速整理隊伍嚴守後地退出商民究有若干該地能否給養日食退出隊伍尙有若干有無戰鬭能力速查明具報（十七日下午五鐘） 
　　北京電庫陷歐美各國商人失踪甚多駐京公使團赴外部質問 
 
 
 

Page 5

 
 
   
 
 

Page 6

 
 
　　北京電外息庫倫活佛已宣布獨立並令徵集蒙兵準備抵抗 
（十七日下午四鐘） 
　　北京電昨法日巴三使訪外長談在蒙外人想均能安全退出因庫華商均安全退至後地（十七日下午三鐘） 
　　北京電昨午後三點英美使訪外長詢庫况并云英美對無線電交涉已由商人自行商妥毫無問題但日本以噯昧手段取得三十年壟斷權太便宜中政府究如何顔答彼若不照合同履行卽解約 
（十七日下午三鐘） 
　　北京電陳毅褫職查辦張景惠兼雖决定但輿論益非謂陳實有罪張豈有功抑陳揚張非平不啻以庫陷爲某派擴充地盤機會恐後此多事（十七日下午三鐘） 
　　北京電張勳援庫總司令將成事實張有今晚應召來京承認就職說（十七日下午四鐘） 
　　北京電奉張藉口援庫軍出發邊防空虚再增二混旅訂三月朔開募（十七日下午四鐘） 
　　北京電報載奉張將來京詢駐京辦公處否認（十七日下午五鐘） 
　　北京電現居京之恩琴偵探數十人將加害優林優請注意辛博森亦條陳防止俄舊黨在京活動辦法（十七日下午三鐘） 
　　北京電黔訊王文華抵黔廖運動劉顯世舊部將實行驅逐盧燾 
（十七日下午七鐘） 
　　北京電張内長語人中央對選舉雖積極進行而在各省亦有事實上困難不能不認爲延期 
（十七日下午五鐘） 
　　北京電中央對新選舉定分兩種辦法已辦省分令依限辦竣未辦各省酌予延期兩月（十八日下午三鐘） 
　　北京電財次汪士元决引退周保盧學溥繼徐主趙椿年楊壽枬二人中擇一以任（十八日下午三鐘） 
　　北京電汪士元允回任惟以財部發出期票三月三到期無法付給爲慮（十七日下午三鐘） 
　　北京電院電蔡成勳伊克昭盟劃歸綏遠前經電告緩辦陳樹藩電稱綏忽收界何故希查覆如有其事速制止（十七日下午三鐘） 
　　北京電中央又將興辦房屋稅徵收法區三等（十七日下午四鐘） 
　　北京電贛陳又電請中央擔任王康福一團餉項（十七日下午五鐘） 
　　北京電政府電贛陳王康福團有犯上之嫌碍難存留（十八日下午三鐘） 
　　北京電王永泉自閩來電催餉詞極憤激謂再不撥發軍心有變不能負責（十八日下午三鐘） 
　　北京電統一委會提案（一）川事應由政府會議辦法（二）湘省北歸應囑鄂督接洽條件（三）黔省紛擾亟應綏輯否則滇軍入黔更難收拾 
（十八日下午二鐘） 
　　北京電物品交易所條例將公布 
（十七日下午四鐘） 
　　北京電吉督問題已與奉張解决仍令鮑回任虧欵由鮑承認彌補如是魯督亦可不動（十七日下午四鐘） 
　　北京電張廣建電告來京請飭交部備車（十七日下午四鐘） 
　　北京電濟寧開埠政府助庫劵二十萬（十七日下午三鐘） 
　　北京電部電楊增新决定不許阿年闊夫假道科布多暫留古城開凍由新送出（十七日下午三鐘） 
　　北京電本日閣議賑災糧食免稅决定展至三月爲止（十七日下午七鐘） 
　　北京電邵領電駐崴日司令與俄組檢疫會在俄境四站及華境綏芬站專司檢疫車客（十七日下午四鐘） 
　　北京電張宗昌抵京分謁府院徐靳均加撫慰（十七日下午四鐘） 
　　天津電天津英文報因棉紗商要求取消定貨以六先令折金鎊反對甚力 
　　天津電警廳佈告養（二十二）日起結束遣散留津災民（以上十七日下午十鐘） 
　　成都電省議會近又有宣言主自治廢督軍劉存厚甚贊成 
　　成都電省立各校學生解散到渝各校長現因學欵無着又通電總辭職當道已設法挽留可望開學 
（以上十六日下午十鐘） 
　　滁州電内部地方自治會議皖議會推晋恒履省長委何炳鶴列席何已北上（十八日下午八鐘） 
　　香港電西南因北五省奇旱籌賑已由陳烱明諫（十六）集議一次兹函各團巧（十八）再議 
　　香港電軍府派員勸阻滇顧北向聞滇變多由李根源暗中主動 
　　香港電軍府致書聘林修梅爲顧問王伯羣病假離粤赴滬 
（以上十八日下午六鐘） 
[公電]  
　　趙恒愓通電各報館鈞鑒日前京滬等處有三數報紙專電欄内誣載湘省與北廷商訂取消條件及恒惕派員與北廷接洽等則恒惕自總湘軍主張民治尊重人格迭電表明已成信誓故於此項無稽讕言本毋庸辯近閱京漢報紙竟有登載北國務院關於湘省取消自主事件致鄂督及恒惕正式電文似此愈出愈奇非好人施其播弄手段即北廷資其挑撥技能二者居一要不外行使卑劣之新聞政策本無傷我毫末但恐輾轉流傳淆亂一般之觀聽妨碍自治之進行特電申明用乞糾正無任盼荷趙恒惕銑印 
世界路透電 
[戰事罪犯之近聞]  
　　十七日倫敦電檢事長今日在下院答覆質問謂協約國國際委員會因德政府聲稱協約國各堅主交出戰事罪犯則恐發生政治風潮故特提出四十五人之名表擬在萊浦齊審訊英政府共提出七人二因擊沉病院船一因殺害英國船員四因虐待戰俘德政府旋聲明徵集證據之困難惟協約國已彚集而提出之遲至今日無一人拘案審訊該員並否認數案業已解决之說且謂政府擬强迫德國開審 
[大使大會與亞德里亞海]  
　　十七日巴黎電今晨大使大會開會由康本氏主席福煦統帥亦與會議决法兵支隊駐於亞德里亞海之加太羅者應於本月杪撤退分派前屬奥國國有鐡路之火車委員會已有報告遞到即移交專家股員會審查 
[美議會之應急稅則]  
　　十七日華盛頓電福德萊氏提出之應急稅則議案已由衆院以二百四十三票對三十票通過 
　　十七日紐約電福德萊氏警告大衆美國如不多用菲列濱産品則將失去在該處所佔商業領袖之地位菲列濱歐人商業漸有復振之象蓋歐貨雖須付稅百分之二十五而因匯兌上之便利價仍廉於美貨也菲幣比沙之落價乃由美國停止需求菲島産品之故 
　　十七日紐約電稅則議案今日由參議院以三十四票丵三十票通過威爾遜總統擬加否决故此案不致成爲法律衆院籌欵股員會修改常行稅則行將戰事福德萊氏已定於明日往謁被選總統哈定氏聞將詢明切實意見及是否於訂定稅制以前修改稅則 
[美議員之縮减軍備說]  
　　十七日華盛頓電共和黨議員米勒氏今日在衆院宣稱日本非俟其興造戰艦巡洋艦計畫告成後不允從事縮减軍備直可謂爲準備戰事米勒氏力主鞏固太平洋海濱之防務且謂日美戰事苟非日人願有之不致成事實 
[立陶宛請美承認]  
　　十七日紐約電麥加都律師（前國務卿）以立陶宛國代表之名義致書國務卿請承認立陶宛之獨立謂各大國皆已承認之如美國竟不承認則徒使立陶宛復處俄羅斯之武力中耳　 
[英議會之軍備問答]  
　　十七日倫敦電下院今日開議時議員冠松氏詢問者否從事或擬商諸美日兩國政府以便切實規定限制軍備首相喬治答稱政府現正注意此問題惟尙未能發表宣言 
[英俄通商約]  
　　十七日倫敦電首相喬治在下院答覆質問謂莫斯科政府二月五日覆牒中建議修改英國所草擬之經濟條約政府現正攷慮莫斯科提出之修正文又稱俄代表克拉新氏不日將抵倫敦 
[橡皮市面談片]  
　　十七日倫敦電財政時報載有橡皮公司總董何奇士氏議論橡皮市面之談片略謂去年橡皮貿易過多今乃有此衰落如不歷時過久則渠未便視此衰落爲一純而不雜之害就製造家觀察點言之今未有早日恢復之氣象故橡皮出産人公會限制橡皮産額之行動如果純出於自願則渠亦贊成之但渠極不贊成可强使價格高起之人爲的計畫或政府方面之干涉該橡皮公司以爲目前困難暫而不常此可以事實證明之緣馬來島與蘇門答臘雖皆縮减抽取漿質之工作然工人仍皆不遣散而用於他種工作也橡皮之公允價格當爲二先令至二先令半 
[英國之大實業展覽會]  
　　十八日倫敦電英國實業展覽會之兩部將於星期一日在倫敦之白城及白明漢開幕海外貿易部長基拉威氏語客此會規模之大爲英國實業展覽會前所未有海外貿易部在一百十二外國與英殖民地發與海外買客之請畫共有六萬份又發與國内買客之請書共有九萬五千份外國商業委員團被請與會者共十七國深望此會可爲英國商業之轉機云 
[美國對於德海綫之處置]  
　　十七日紐約電國際交通大會未能議决德國舊有海線之處置故已展至本月二十一日再議但華盛頓傳來消息謂此問題完全停頓大約在三月四日行政當道交換以前未必有議决之希望聞法國之態度爲此事停頓之原因而日本對於雅泊海電之態度亦無更變紐約時報云現有理由可信美政府已諷示其意如三月五日左右不能議决辦法則美國任留施行各項舉動爲中國利益所必要者之權 
[美國對華無線電借欵]  
　　十七日華盛頓電政界表示意見以爲中國取銷美國無線電報合同之爭端必可在新總統哈定就任以前圓滿終止美國致中政府之牒文係由駐華公使克蘭轉交克蘭屢向華盛頓聲稱取銷美國合同將爲對華開放政策之打擊此牒措詞頗爲嚴厲可視爲如中政府堅執取銷將召回克蘭之先兆 
[英政府中國麵粉聲明]  
　　十七日倫敦電英國所銷中國麵粉近有品質有礙衛生之驚人謠言今日上議院特注意之勞福爵士代表政府發言以極嚴厲之詞斥責狂妄之讕言聲明政府從無强令紗廠工人收受中國有毒麵粉之事各種麵粉分配適當聽廠工自擇購之不拘多寡自休戰後英國存儲麵粉最少之日爲一月一日去年阿眞廷禁止食物出口政府乃收買中國麵粉獲有此項麵粉以純麥磨成之擔保衛生部曾施行試驗查明每次麵粉皆以良好衛生之麥製成今通銷於歐洲各處 
[各國近事記]  
　　十七日巴黎電英報所載意皇下諭批准對土和約之說已經當局正式否認 
　　十七日倫敦電路透電社巴黎訪員電稱羅倍與土爾柯瓦兩處之織工因廠主决議减輕工資已相約於二月二十一日罷工 
　　十七日孟買電大印度半島鐡路之工人三千名於常日前罷工今已上工 
　　十七日巴黎電巴黎交易所今日英鎊收盤之價爲佛郎五三·一二 
　　十七日倫敦電顧維鈞博士今日赴外交部謁見外相克松貴族 
　　十七日倫敦電工黨發表宣言書詆責政府之自殺政策而對於和約與賠欵事件攻擊尤力謂爲有害歐洲之最好利益 
　　十七日華盛頓電參議院共和黨領袖允速通過議案規定每年各國人民入境之數以該國寓美人數百分之五爲限此案將儘先提議視爲未完事件 
太平洋路透電 
[庫事之外信]  
　　十七日北京電旦夕將有命令褫陳毅之職以張景惠代之交通部得悉美國無線電專家杜克萊少佐與中國電報局職員丹人亞爾白森氏及其他九人已偕同陳毅由庫倫行抵恰克圖大約其他九人亦係外人因駐庫倫之英美丹日人約有此數也杜克萊與亞爾白森因係交通部雇員故特提其名 
[北方近事記]  
　　十七日北京電財政次長汪士元辭職未經邀准 
　　十七日北京電張宗昌已於星期二日抵京陳光遠豫來電報請治張以刦掠之罪 
　　十七日北京電參與地方自治大會之代表到京者已有八九省内務部通告諸代表須到部報名開會日期不日宣布 
　　十七日北京電政府電命蘇省長禁止售賣載有過激黨宣傳文字之雜誌書籍内有數種曾由寗寄至北京 
[南方近事記]  
　　十七日廣州電孫中山之子孫復（譯音）已被任爲廣州市長預料市政局改組事宜本月内可以告竣市議員將於四月間選舉軍政府將於省議會提出議案禁止以外幣爲商業買賣之基礎僅許銀行及兌換舖行用外幣軍政府現正查抄政治反對者之産業楊永泰等三人已被波及 
[日議會中之軍事問答]  
　　十七日東京電海軍省大臣向上議院預算委員會聲稱目下擴張海軍之計畫至一九二七年可告完成雖政府造船廠造費便宜百分之十五但大半船隻將由私人船廠承造外相内田稱與朝鮮毘連之境仍騷亂不靖故日軍未能即日退出西比利亞今爲阻免韓人作亂及保護日人利益起見日軍仍須佔據海參崴外人若承認赤塔政府則將大有影響於日本但目前尙無此舉動云云繼討論英日盟約歷一小時之久 
[日議員之阿片質問]  
　　十八日東京電國民黨議員小橋氏在議會聲稱關東境内有關於鴉片貿易之不規則活動宜注意之關東有某公司享鴉片專賣權名爲華人所辦實則日人查其簿紀自一九一九年八月至一九二○年三月止幕後日人凈得日幣二十八萬六千五百元其所以能獲此大利者以日人與關東當道有密切關係之故此種不規則之貿易規模甚大定必有私運出關東而入中國他處禁烟之地者關東總督山縣答稱政府並未破壞國際道德私運違法非政府權力所能及政府與不規則之貿易從無何種關係所言簿紀一層其眞確與否頗堪疑問云 
[日太子游歐期]  
　　十六日東京電皇太子定三月三日啓程赴歐東京市將於二日晚間舉行提燈會以助興 
國内要聞 
[北京通信] [  穆]  
　　雲南事變與大局 
　　顧品珍入昆明唐繼堯走安南西南形勢又一變換政府對滇雖作萬一之想冀其取消自主歸附北方然迄今數日凡接近顧氏之旅京滇人政府並未與之有何接洽且顧氏與北京政府向來關係亦極淺政府中之稍明大勢者咸料雲南之將來必歸於與湘川同式之自治特望其對於廣東軍政府之關係較前淡薄而已故北京對於滇事並不感其有何影響也 
　　顧品珍之爲人向稱平和雖爲雲南宿將而對唐繼堯尙屬恭順猶憶距今兩年以前顧氏統兵在川而唐忽有易將之令顧即隻身回滇及部下大譁唐再令顧回任顧又由滇返川此彰彰在人耳目者其逐唐之動機蓋在去年九月八日與趙又新聯名通電主張川滇息爭是爲對唐立異之始蓋自廣東二李風潮起在粤滇人之不滿於唐氏兄弟者對顧有所運動滇中將領自唐信任其弟繼禹陵轢諸將一般不得志者又暗中欲擁顧抗唐其時熊克武適將對滇宣戰乃乘機接洽顧氏允協助其回滇以互不侵犯爲交換條件故有九月八日之通電然顧趙雖有此電軍隊並未移動而劉存厚回川叙永川滇兩方之勸顧回滇者又環繞顧氏之側顧始尙猶豫然顧氏始終有代表在重慶與熊往來極密熊仍允助餉械而顧遂進至畢節滇中聞訊由省長周鍾嶽以調人資格往見顧氏戒以如糜爛桑梓則鄕人必羣起而攻且允以軍餉之維持由周負責顧氏於此又止而不進無何而軍餉之允許者仍不可恃唐氏且遣其弟繼禹率兵出昆明對顧示抗拒之狀而顧遂又進兵宣威其後先歸雲南之葉荃亦與唐不洽唐令其殘部三百餘人移往省外葉赴温泉避匿葉部譁變唐氏解散之昆明内部之軍人對唐大有叛離之勢而趨向於迎顧此所以昆明有八日之變而唐遂出走蒙自也此間滇人於距今一星期間始輾轉得顧氏消息謂决於本月五日宣布唐氏罪狀進兵昆明然唐走顧歸如是其易則尙不及料焉 
　　當去年九月八日顧趙息爭通電發出靳雲鵬正對於和議以滇黔梗議無從進行乃欲從聯絡顧氏下手曾復顧一電大贊同其息爭之說並使人示意允爲之助顧氏遂派一代表來京與靳接洽留京七日一無結果而返及顧軍返畢節時李曰垓適由滇來亦曾與政府接洽一次勸政府對於顧氏爲實際上餉械之援助勿以虚文相委蛇而政府終覺滇唐勢大顧氏力弱以顧氏能否可恃轉詰李氏李氏大不滿意而去今聞李已應 
 
 
 

Page 7

 
 
顧召行抵雲南矣而自是以後遂無滇人與政府說話者及顧已抵宣威乃急派將軍府參軍張子貞由重慶赴宣威覘顧氏之内容爲表面之聯絡然迄於今日張子貞行抵何處如何接洽尚未得有報告故雲南與政府間可謂尙無關係而顧氏之趨向川湘式之自始則李曰垓在京時即曾與人言及以顧氏非有大野心者必取徑於此也　 
　　今後雲南之局面據旅京滇人所談爲自主的自治固無疑義且滇並無人與顧爭而唐氏近來之勢力除乃弟以外皆離心離德顧氏必能立脚於滇不至如貴州之紛亂亦屬可信至於與雲南關係密切者爲川爲黔四川方面因顧熊曾有夙約且顧軍之歸熊曾助以三十萬元彼此已有各各自治不相侵犯之約束故滇軍攻川之事在顧氏執政期内可不至發生而顧氏與熊氏對於大局之態度亦必取於一致不至或向北或向南爲單獨之行動貴州方面顧氏與王文華在川時本極水火而今之黔中局面則盧燾不過傀儡其實權在谷某胡某孫某之手皆王文華之黨羽其逐劉擁盧仍王文華之暗中主持現劉顯世雖隨唐出亡然顧氏終未必援助王文華之一派故貴州現局仍恐不能由此相安雲南局勢稍定或仍不免干涉也惟現之軍政府向只與唐繼堯聯絡且以顧品珍親熊克武頗外視之今顧氏得勢或不免受一打擊耳（二月十六日） 
[北京通信] [  靜觀]  
　　都門時疫之猖獗白喉與天花 
　　近自入春以來北京社會白喉與天花兩種傳染病隨爆竹之聲以俱來極爲危險得之者往往失其生命據京師人士言謂此病發生原因（一）由於烤煤火蓋舊式煤爐無烟筒以出於户外煤氣蓄室中人與之接吸入肺内易受其毒經春復發遂成喉症（二）由於冬季少雪而不寒以爲如有大雪及嚴酷之寒氣則疫氣將無自而生其實彼等所言尙不盡然蓋都門空氣之不潔實爲易致傳染病之總因道路失修沙塵滿目地溝不整蓄穢無由宣洩經狂風之簸揚受炎日之蒸發傳染病菌浮游其中在在足以襲人之口鼻至如劇園及游藝塲動集數千人於一堂換氣之方不講消毒之法不明益以茶杯手巾隨便公用不加拂拭無一不足以便病疫細菌之滋生至如家庭之間旅店之内多舍自來水而不用仍飲舊式之井泉一人患病事前不知間隔事後不知消毒若勞働者流之負販小商拉車走卒往往麕居斗室之内炭酸滿屋臭氣逼人絶不知衛生爲何物加以舊式庸醫徧於市井隨口亂談隨筆亂寫不明時疫之特質藥劑雜投更不知斷送多少無辜性命而警廳及市政公所亦不能不分負其責矣此次白喉之起也在舊曆年前患者即已不少但雖有性命之喪亡然多數尙可服藥而瘳幸告無恙近數日間乃情勢大異一家數口相繼傳染往往六失其五四失其三甚有無一幸免者現在城内城外染此病者已不乏人尤以中等以下之户居多數醫生藥店均極忙碌如此情形倘不設法防閑止其猖獗則範圍日擴危險益甚矣頃聞京師警察廳衛生處及市政公所專司衛生之機關已開過聯合會議一次籌商防衛方法至於天花其始盛行於天津繼乃傳染及於都下患之者當然以幼孩爲多但亦間有成人而患痘者津門學校且有因之停課者北京各小學自舊曆年節前已屬學生各自種痘近則開學伊始對於此事益形注意即在中等以上各校亦多特發通告購備痘苗由校醫分日代種蓋事關公共衛生及個人安全斷不能置之等閒也 
[庫倫失陷之因果]  
　　庫倫問題前日閣議决定依參陸處之决案分兩路夾擊一面由叨林本道集合四枝隊援軍及多倫譚慶林之兩團向庫實行總攻擊一路由黑龍江出一混成旅逕赴車臣汗沿克倫河流域直趨汗山以拊庫倫之背聞已由軍事機關分電各路至褚其祥所在地昨日政府尙不明瞭縱褚部下有變叛而褚氏本人當不致附和故政府去電赤塔轉致陳毅令其查明褚旅所在又聞高在田在後地養傷在庫倫之商人陸續退至後地者有十萬人糧食僅有五天之支持政府已電赤塔轉致高團堅守後地並慰問商民陳毅前晚續有支電抵京陳報失守情形原文略謂上月三十日有敵一股猛攻毛篤慶將張翟兩營截斷死亡大半次日又有一股由正南汗山樹林潛入襲攻佛宫活佛被刦我軍守佛宫衛隊兩連守汗山南口兩連均不支死傷甚夥當派楊團率衛隊各連往助進攻佛宫因宫牆堅固迭進迭出不能奏功二日褚旅退至東營盤敵復由烏蘇里灘進攻高團得信即調駐後地兩營前來協助旋均不支相繼退却敵復由二里半灘進攻鎭署後方其時衛隊僅留十餘人無力抵禦有隨身衛弁二名將毅抱出上車敵在車後猛攻追擊隨員等攀車不及先後被擊斃者甚多秩序大亂商民紛紛向小庫倫逃避毅本擬退至五台瑪哈台暫駐集合因該處謹有電局房屋一間且無人隨從不得已轉退至恰城民政署暫駐以便就恰署人員辦事至鎭署佐理人員多數陣亡餘者亦莫卜生死此庫垣失守大略也現令各軍在瑪哈台集合總之此次失敗原因在援軍阻滯不前長途運輸困難餉費積欠過多雖年關向活佛借到現金十數萬元存儲中交兩行而該行又無現錢發放地方代墊給養絲毫未還軍民受困加以軍隊分離指揮不能統一此亦失敗之大原因也毅奉職無狀懇請迅賜褫職開缺另簡賢能接替即當進京領罪乞速示遵覆電祈由俄線寄恰 
　　又據自叨林來京之某商人（在叨七日起身十四日到京）云庫倫隠患自陽曆元旦日已危機四伏恰克圖庫倫噶爾格等處俄黨欲即乘援軍度歲期内以圖大舉弗意庫防戒嚴至元旦日較平時尤甚各援軍亦未解除防禦故未如願然東蒙之俄黨因得恰克圖後路之大宗餉彈食料遂倡言歡迎活佛聯絡各處蒙匪及各土司一般無賴壯丁編爲攻庫軍六大支隊分庫南庫北庫東三路進攻又派多數蒙匪扮作商人混入庫倫商塲遂與庫防軍（係褚旅）實行勾結作爲内應本定夏曆除夕日共同進攻嗣因俄黨在多倫之某部被第二支隊擊敗恐勢力由此渙散各方面均認時機已至遂於本月二日各路一齊攻入庫防軍因被運動亦卽譁變於是内應外合遂於四日早兩點將庫倫完全佔據俄黨之副參謀波魯斯夫（正參謀係日本人山田）即統率南路之蒙匪進攻漢山高在田督隊抵禦數小時之久被大砲轟擊不能支持所部亦均潰散當俄黨入庫時以舉火爲號集合各路蒙兵是以漢人之各商店多被焚掠惟稍通俄語之商人均被幸免然華人被難者已逹數萬人之多而褚旅譁變後各兵士現均投入俄黨高團皆被俘虜陳毅於三日拂曉即逃入叨林其部署職員多數被蒙匪掠去庫倫附近現已無援軍踪跡第一第二各支隊因子彈缺乏雖在叨林集合不能前進惟俄黨節節增兵不遺餘力是以庫倫此種險惡實出吾人臆料之外府院若再遲延不速增援則庫局不堪問矣 
[滿蒙之危險物] 俄黨與鼠疫 
　　字林報十六日北京電云謝米諾夫·安倫柯夫·杜土夫·恩根男爵之代表今仍在北京會商擬統一各黨政策並行政權與指揮權以期清除滿洲蒙古土耳其斯坦之過激黨彼等且圖購買軍火數星期前謝米諾夫張作霖與日本軍官數員曾在奉天開同一性質之會議據一般人士推測彼等欲藉日本助力宣布滿蒙之獨立遠東民國代表甚注意此事現議以赤塔軍隊協助華軍逐恩根退出庫倫庫倫日來無確報據俄國傳來最近消息陳毅與華兵均逃至買賣城 
　　字林報十六日北京電云哈爾濱肺疫漸見蔓延本月十三日死者十五人沿鐡路一帶之各鎭勢頗危險 
[張内長之選舉自治談]  
　　張志潭氏近對北京某報記者談選舉及自治兩大問題之意見張氏云曩時南北久持不决之問題即在援用舊法今中央容納援用舊法之意見若不積極依照舊法辦理選舉則何足以表示容納援用舊法之意見乎此國人所應共諒者且今當國勢危迫萬端待理之秋對内對外之若干重大問題莫不待决於國會例如財政問題之關於增加人民負擔者不經正當國會議决則皆無從進行彼欲徵收所得稅以興辦敎育實業以至於附加捐等因無國會爲之監督今皆阻礙横生懷疑莫釋又如關於各種重要法案急待制定議决者尤多此内政上需要國會之理由也以言對外我國在國際聯盟會議中因友邦之同情與顧使之努力幸躋於爲世界所重視之地位若國内久無國會以爲代表民意機關殊足令友邦對我政治前途有所疑慮故無論對内對外國會皆屬必要而不可缺政府之積極爲此自信純爲國家大局着想若欲爲政府中人便利起見則國會似應從緩矣外間有對於選舉懷疑之說余（張君）以爲無所用其懷疑如所謂選舉費用之無着此說不成問題蓋政府旣决意不從事於操縱選舉一任人民之自由競爭則區區籌備現在情勢言大多數業已着手辦理間或有因特别情形（如天災等）須稍延時日者然此亦不足影響於大體也至於地方自治問題政府對此决無反對之理亦决不稽延惟因各省同時希望地方自治而所要求之範圍各有不同有謂政府應自行制定一種法案逕行公布者理論上自可以備一說然苟果以此種手段行之必至各方皆不滿意而難實行故政府之召集地方行政會議即在集合各省不同之意見求其大體共通之點祗須意見歸於一致將來可以實行政府無不立時容納是故地方行政會議之任務所以釐定中央與地方權限之範圍即爲實行地方自治之先着也今各省長官所派者多數業已抵京省議會代表則因有在休會期間中者尙未悉數推定現在到京者亦已有八九省余（張君）意此項會議下月必當開會也政府對於地方自治無所用其吝而不與之理由蓋中央與地方之最易爭執者莫如財政權與用人權試問今日之財權是否皆握於中央之手乎今日之用人又是否皆出於中央之獨斷乎實行地方自治與政府有何損者故政府希望地方自治之實行可謂與國民之希望一致者也 
[保定兵變之眞相]  
　　保定二十三師一部分軍隊日前小有譁變兹據某軍事機關消息當局昨日曾派員赴保調查此事眞相實因本月十三日晚有第二十三師兵士數人在戲園觀劇偶有第十五旅兵士因爭座位口角遂互相毆打略受微傷乃二十三師兵士憤爭不平緣該師兵士近與第十五混成旅兵士時有小衝突二十三師迭次吃虧存心報復議定十三日動手事爲該管官長所覺經八十九團范團長臨時發令鎖閉營門禁止兵士外出並在營内習練操法檢查槍械直至午後三時始行停止在范團長用意無非藉此消耗時間免致暴動不料入夜十一時該團第三營目兵湊集三百餘人突然鳴槍出營先赴火藥庫謀搶子彈庫内聞警隨放機關槍一排未被侵入此時退回本營者約逹百餘名下餘百餘名行至南關外向同太和等五六家商舖口稱借錢借去之數尙不甚多時有警察一名在關服務被兵槍擊殞命該兵士等遂出南門向西南逸去據聞在一小村莊寺院内存身該師長王承斌現已派人前往收撫並於十五日上午十時集合全師與十五旅全體長官頭目在劉爺廟西南空地彼此行見面禮解釋嫌怨目下雙方感情尙屬融洽吳子玉副使得此消息已於十五早車帶衛隊一連趕至保定定於十六日上午招集各軍將領開緊急會議討論善後辦法 
[許昌兵變紀聞]  
　　十五日下午開封方面即謠傳許昌兵變記者赴各方面探聽未得確實消息今早（十六）聞軍署中人云十四日晚十一時駐許第八旅軍隊在城内某廟駐紥不知何故突然譁變槍聲四起到處搶刦並放火助威延燒數百家直至十五日破曉該亂軍始呼嘯由許昌南門分兩股竄去一股南下向臨穎郾城一帶逃走一股向西南襄城郟縣一帶逃走許昌巡緝隊領官祖某初聞警耗踰牆匿於鄰舍及亂兵旣遠颺始從容整隊出城追擊然亦無及兵變時許昌車站上人以電話向駐鄭州直軍張子衡師長報告適吳佩孚由洛至鄭趙司令亦因事與吳副使商酌聞耗即同赴許昌彈壓抵許天已黎明乃親赴各被搶街市巡視一周囑許昌知事妥辦善後並派隊赴襄郾等處追剿潰兵即相率返鄭吳於是日（十八）赴保趙亦返汴初傳譁變之兵約有雨營現得確訊譁變者僅二百餘人均係在信陽收撫吳光新舊部至譁變原因此刻尙未訪悉也 
[南京快信]  
　　寗垣各商店現聯合一致否認簿摺加貼印花 
　　曹錕來電通告駐保定城外第二十三師一部分譁變旋即平定秩序如常 
　　王省長查復戚揚案已於日前電呈府院略謂據朱振儀赴贛密查贛人對戚好惡各半議會通過彈劾案手續似欠完備惟戚在贛聲譽平常自係事出有因然亦無實據云云 
　　機工搗毁議會毆傷議員案江寗地方廳昨又傳集原被告及各證人到處預訊 
　　寗垣設有江寗貸濟處一所係由軍署籌墊官本專爲便利貧民周轉商業而設經理先由華通銀行經理楊文元兼充嗣因華通將擬收莊於上年四月間從事改組並派王嘉樹接辦現王又因義興銀號收莊亟應北上特呈軍署懇請派員接辦齊督以該員勢難兼辦自應照准所遺經理一職特委趙光甲接充並責成警務處長王桂林負監督責任 
　　昨日（十七）夫子廟貢院商場一帶各遊戲場所收遊資全數捐助北省災賑 
　　有管漢章者年五十二歲江寗人向在坊口大街億泰和布店爲夥舊曆歲底代該店出外收賑行經夫子廟被扒手將欵竊去該店主即將其停歇管自覺無顔歸家遂搬至下關榮鑫棧暫住前晚忽萌短見服毒自盡身死已報官相騐 
　　蘇屬緝私統領劉之潔已交卸來寗今日午車赴京就將軍府將軍職 
　　公府侍從武官馮國棟財部秘密李春鴻昨由滬來轉車赴京海軍部司長吳紉禮交通部主事趙君愚參謀科員張彭齡·裔壽康昨均由京來寗 
地方通信 
[松江]  
　　初選消息衆院初選投票期已確定三月一日雖外間傳聞緩辦選舉然松縣以未奉功令之故仍在籌備進行所有松江五庫白沃錢河吕蕩小西涇官紹塘等七市鄕擬假白龍潭縣立第二高小校爲投票所惟此次選民人數較之上届多逾四五倍故縣公署現又令行各市鄕董續報士紳姓氏以便添聘爲各區投票監察員云 
　　提倡藝桑縣公署以松地爲蠶桑區域曾呈准省長逐年在實業經費項下撥欵採購桑秧發交人民領種俾資提倡兹已委定苗圃技士吳履剛赴浙省嘉湖等處購定桑秧萬餘株一而又令行各市鄕董招人領種矣 
[蘇州]  
　　警廳更委科長之波折警察廳行政科長王宗嘉被控解職另委中彤藻接任申君原任吳縣知事署第四科主任自警廳委任令發表後外間輿論頗有煩言申君因於日昨上書辭職請爲另簡賢能並將委狀繳還不識李廳長若何辦理也 
　　吳江縣破獲連刦案吳江縣屬溪港鎭上年九月間被大帮盜匪連刦李姓等數家並槍傷董事秦季葵一案現經代理吳江縣姚紹枝知事飭派警官購線偵緝在江浙交界之東池地方拿獲匪犯賀公即賀文秀楊得發何老四楊鳳江傅慶田梅成貴吳仁齋秦阿七沈阿五等九名並起獲洋槍十餘桿解縣研訊已據供認迭次搶刦各案當即收禁呈報省道各署姚代知事旋於十八號交卸已將此案移交後周寳孚知事審辦矣 
[鎭江]  
　　籌備衆院初選本届衆院初選投票紙由覆選監督通電各縣派員具領兹聞丹徒縣張知事以徒邑選民總數共十三萬六千八百八十四名遵章加領三成約需投票紙十七萬八千張之譜業已備文並附具印領派員如數領回以備應用至徒邑此次初選當選人民額已確定四十六人核計每一當選人應需二千九百七十五票方能有濟一般希望當選者頗生望洋之歎 
　　各業盈虧續誌鎭郡錢莊各業上年營業盈虧情形已誌前報兹聞銀樓業以寳成爲最約盈二萬餘次則天寳其餘亦均有盈無絀綢緞業以裕記爲最次則裕康祥亦盈六七千兩茶業繭業均因洋莊敗獲利維艱布業雜貨業苦樂不均箔業藥業南貨業等則多折閱 
[揚州]  
　　軍界要人之行蹤兩淮緝私楊統領日前赴寗謁見齊督磋商打消淮北分統軍宜現已公竣業於十六日遄返揚城又海州鎭守使白寳山前赴寗垣謁見齊督禀陳防務現亦於十五日過揚遄返海州防次矣　　　 
　　教育行政會議紀詳江都王知事於十五日假勸學所開本縣第二届教育行政會議學界要人均參與會議勸學所長爲臨時主席其議案已表决者（一）敎育經費每逢淡月收支不敷仍由縣署勸學所維持（二）十年度地方預算奉今改編對於敎育經費由勸學所編造（三）籌辦義務敎育帶收十分之二登録稅學捐仍照舊推行（四）現收中資捐一分限期已滿仍請縣署繼續徵收（五）義務敎育省令催促至再由勸學所寬籌經費次第舉辦（六）學務委員及勸學員分區查學須有確實報告（七）本邑女學偏干舊城新城原有之女子公學限於經濟未能完備歸十年度預算辦理（八）私立作新加給補助（九）登録稅照章徵收十分之二由縣另委實行徵收（十）茶頭捐照案每碗徵收二文請縣署責令各户實行繳捐（十一）造就師資爲推廣義務敎育（十二）實行宣講勸學取締私塾以備强迫敎育（十三）提倡鄕村敎育增加小學敎員俸額（十四）各學區組織可爲模範之學校（十五）請以甲種商業改爲代用師範（十六）從緩加添縣視學（十七）學務委員及勸學員須訂細則（十八）查禁拆毁縣學（十九）全縣私立學校考查成績酌量補助（二十）僅先委用受檢定敎員（二十一）整頓縣敎育經費（二十二）各學區從速組織未成立之敎育會（二十二）取締私塾責成各警區一律協助（二十四）否認國校職員須由校長請縣發給委狀（二十五）鄕區學校擇優分别請獎（二十六）派員出發參觀不限區域（十八）敎育經費須籌的欵按月發給此外尙有多案未及表决定十六日續議 
[嘉興]  
　　下忙定期加徵九年份下忙丁銀照章於二月一日起加收逾限罰金二十分之一本邑汪知事爲體恤民艱起見特呈准上峯展緩一月加罰現縣署奉到財政廳訓令下忙丁銀於三月一日起實行加徵不再寛限故縣署於日昨飭令嘉秀兩櫃經徵人員遵照辦理並出示布告各業户於本月末日以前將應納丁銀赴櫃完納毋再觀望致干處罰 
雜評一 
[庫倫問題] [  默]  
　　腐敗之選舉無益於國家也而政府則以全力行之對於浙盧之請停辦視爲最重要之事空名之統一無關於時局也而政府則以全力行之對於滇顧之新趨向又視爲最重要之事而於今日最危最急之庫倫則一無辦法殊可慨也 
　　援軍之如何進行餉項之如何籌措中外人民之如何援救凡此種種問題皆今日急待解决而政府則一無辦法也其他關於庫倫之有責任者不視此爲危機而視爲個人有利之機會地位則乘之以擴張軍隊則乘之以添練而於催促進兵則設詞推諉政府對之又一無辦法也 
　　使今日字林報所載之言而信則庫倫之可憂不僅在俄舊黨又使字林報所載之言而信則中國之可憂更不僅在庫倫而以一無辦法之政府處之其奈之何 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[關於華顧問之工部局覆函]  
　　謂對於納稅華人會會章第六條並未錯譯與誤解 
　　不變一月十三日函所採之地位 
　　一月二十五日總商會以一月二十四日納稅華人會關於華人顧問事之函（原函大意曾紀本月十二日本報）轉致工部局前日（二月十七日）工部局秘書具函答覆原函昨由字林報發表兹譯其文如下前接奉一月二十五日貴會來函内附一月二十四日王正廷博士代表納稅華人會簽字之函對於一月十三日工部局致貴會之函言及去年十一月二十四日貴會來函所提出之工部局華人顧問事者有所評論兹覆者工部局對於納稅華人會會章第六條並未錯譯與誤解竟如王博士之言工部局無論如何情形不準備改變其一月十三日致貴會一函中所採之地位即因設立選擇顧問必要機關而創成之團體其職務必須以此爲限是已故非俟不爲工部局所反對之會章所束縛之五顧名單由貴會代表華人送交工部局後則工部局愧未能進行此項顧問之委任事宜也以上數節希爲王正廷博士告之顧問五人姑不論其爲何如人但若舉之者猶自己不準備信任之而必使之處於以其他不下二十二人組成之管理或監督團體之下而欲工部局接受此顧問或信託此顧問安可得乎貴會若以此自問當可更恍然明悉此地位矣工部局所欲者爲五人之顧問委員而非二十七人之顧問委員也華人某部份中似已有工部局阻撓顧問委任之印象余奉命切實聲稱工部局並無此意且有進者顧問就職愈早則工部局愈爲欣悅但工部局所必主張者此項顧問須依照工部局所定與納稅人所通過之條件而委任之也 
[遠東運動會委員會會議紀]  
　　大會地點擬江灣跑馬塲或虹口花園 
　　　選定會長王正廷副會長穆藕初張伯苓 
　　　　開會時每日並舉行任何團體表演或比賽 
　　　　　斐列賓已出資五萬披沙（合我國五萬餘元） 
　　第五屆遠東運動會准於五月三十日至六月四日在本埠舉行已誌前報昨日午後該會委員會在青年會開會到者有王正廷·穆藕初·聶雲台·顧亨利·格林·郝伯陽等所議情形如下（一）大會會塲現尙未能規定已與江灣跑馬塲接洽批假用該處萬一不可則假用虹口花園（二）舉定王正廷爲會長穆藕初張伯苓爲副會長顧亨利爲會計兼書記（三）議定其餘職員由郝伯陽與顧亨利開擬名單交委員會通過再定（四）大會秩序定照前次所擬者實行惟遠東運動會開畢向有一種萬國運動會Open　Meet附後舉行其秩序與本會秩序僅有四異點一無五項及十項運動二鐡球用十六磅者無十二磅者三加十六磅之鍊球運動四加波羅球游泳游戲（五）開大會之五日中每日加增舉行團體表演或比賽即無論何種團體如學校·工塲·會館等類可各選兒童三十人由領袖一人（如學校之敎師之類）合共三十一人爲單位或以數單位之人數入會表演體育技藝並可比賽凡有志於是者可向青年會郝伯陽幹事早爲接洽以便排序實行（六）斐列濱議會已出資五萬披沙（每披沙時價合中國一元零五分）充此會之用希望中國政府及各省區廣爲出資云云薄暮散會 
[基督敎大學同學會年宴紀]  
　　基督敎大學同學會昨晚六時在大東旅社開年宴會到會者有福州鶴齡書院·福州格致書院·蘇州東吳大學·南京金陵大學·上海中西女塾·聖約翰大學·聖瑪利亞女校·滬江大學·杭州之江大學等之代表約三百人由李登輝博士主席開會秩序如下（一）唱讚美頌由俞宗周牧師領禱（二）入席（三）李登輝博士致開會詞（四）潘玉梅女士鋼琴獨奏（五）本年會長李啓藩君報告略謂兹有數事與諸君言者即今日到會代表祗有九大學前日已由本會執行部議决邀山東齊魯·長沙湘雅·山西·金陵女子·廣東嶺南·武昌文華·北京燕京七大學入會再有三事亦須從速議定者一辦報紙二設平民學校三三月内學生募賑時本會爲之後盾請各校同學會派本年職員明日午後二時半在青年會叙會商議進行方法云（六）馬雪珍女士獨唱（七）王瑞嫻·凌筱嫦·湯藹琳三女士鋼琴合奏（八）余日章君演說略謂今晚能與男女諸同學共叙一堂無任榮幸鄙人所欲講者即二三十年後之中國將爲何如之國或爲富强或爲貧弱鄙人雖非先知但他日中國之命運如何祗須觀今日之青年即可知之若以今日之敎育政治商務天災各面觀之則易發生一種悲的觀念然吾人之希望不可絶因吾人旣生於今日自有一番事業可做决不可自暴自棄致放棄爲國家同胞服務之機會尙有數事貢獻於諸同學者一各學校同學會須設法做有益之事二組織職業介紹部使懷才求職業之人各遂所欲三須有求學之心但有學問·能力·金錢·苟無人格仍於救國無補故亦須養成良好高尙之人格方能救國然非耶穌之博愛與耶穌之能力不能逹之也云云（九）聖瑪利亞女校唱歌（十）國歌至十時半始盡歡而散 
　　是晚在會塲有義務敎育特刋分送各人又備有中英文詩歌中文歌有本會立志歌（同志·親愛的同志·今天叙書·你有何意志·改良社會·振刷精神·富强國家·立己而立人·）全體同唱當時除秩序上音樂外席間唱歌不絶於耳各校之校歌聲歡呼聲陸續相接故會中精神甚爲活潑也 
[留法勤工儉學生之呼籲聲]  
　　江蘇特派交涉公署昨接留法勤工儉學生千六百人十碼諫電開法國因經濟關係工廠相繼停頓生等覔工無工絶糧絶學窘迫萬狀生命堪虞深望國人關懷培植籌撥的欵接濟以維生計而竟學業云云 
[疋頭市價看漲]  
　　大陸報云前日元芳呌莊疋頭貨價較公平呌莊尤高據一般疋頭商人觀測謂市面可望繼續趨高云　 
[兩新錢莊定期開市]  
　　北市匯劃大同行各錢莊本年新正上市已載前報兹悉該同業連新開鴻賚寳興兩家共計五十九家鴻賚已定元宵節開張寳興定於十七日開張已分送往來各户經摺矣 
[絲繭業爭分部欵之昨訊]  
　　滬上絲繭業上年因受匯率影響廠絲洋莊滯銷絲價頻跌於是由江浙皖絲繭公所名義呈部請准撥發債券維持該公所總理沈鏞接到部批後擬援照民國三年及七年間辦法專以此欵維持絲商繭商得此消息以由絲繭公所名義請准繭商亦須分配屢與抗議尙未解决兹悉繭商方面議定俟債票發行之後繭商如不得與絲商受同等之待遇則是沈總理不認繭商而繭商歷年所繳納之公所捐不啻徒供其利用此後不獨各自分立並定有對付辦法昨日各絲廠因十三日絲繭公所開會提議此項問題絲廠計分「楊樹浦」·「老閘」·「新閘」·「徐家匯」·「曹家渡」·五路各舉代表預備屆時蒞會繭商聞信亦於前昨到申密議進行辦法恐屆時必有一番爭議也 
[存繭之市况]  
　　近日滬上所存金壇溧陽等産之蠶繭（名大白圓）約有二百餘擔以五百十斤包繅可做絲一擔廠家給價每擔一百六十五兩而繭主需一百七十兩故尙未成交又湖州三塘橋之乾繭一百餘擔烘工不佳稍有黄損故祇售一百三十兩如色能潔淨則可售一百四十五兩各絲廠之下脚長壯去年冬間曾售過每擔二百二十二兩以後未經開過此次如有售開其價恐不能滿意矣 
[去年棉市之經過]  
　　去年各業無不凋敝棉市亦甚惡劣查前年棉花收成甚歉各帮患貨短缺紛紛購進囤積至去年春季市面仍極固定蓋所售皆前年陳貨通花及陜西花衣價格均在三十兩以外乃三四月後日本經濟恐慌日本商人爭以脫貨售現爲事其時華棉洋裝銷路及各埠訂購均在寂寞無生氣之時而日本轉口運入之印棉數逹千餘萬擔之巨不顧成本低價出售於是華棉遂亦不得不逐步跌價從此一蹶不振此棉業失敗不主要原因也棉市受日棉影響旣如上述此外尙有三端足使棉市日衰（一）新棉去年秋季收成極佳供過於求益使棉市跌落江蘇浙江各植棉區域俱報有八九分年成通州一埠今年新墾荒地植棉者有十餘萬畝故出數大增國外來源旣旺國内生産又高需要又少故棉市日益不振（二）棉花本爲棉紗之原料故棉市漲落視紗市爲轉移去年紗市受日本影響旣無市面可言棉花銷路遂少且去年印棉價跌故本埠紗廠紛紛購買印棉華棉銷路遂一落千丈矣（三）各埠之不靖實亦大原因之一去年棉花供給旣豐而各埠兵燹荒旱交通阻滯致容帮交易異常清淡若天津漢口青島諸埠向來採辦棉花極盛或以兵禍或以天災商人亦都裹足不肯買進銷塲之冷淡實往年所少有云 
　　去年上半期通花價在三十五六兩之譜今則開價二十十三兩左右跌落至十餘兩之鉅其餘粗花價僅二十兩左右說者謂棉價之低已逹極度或者能引動交易亦未可知並聞去年元月份美棉價格計三十六元餘迨今則低至十六元餘矣由此觀之華棉起色殊少希望也去年出口華棉共計三十四萬二千七百四十四擔計元月份出口數額五五九九八擔二月份四○二九七擔三月份三一○三九擔四月份一八○八四擔五月份二五一三八擔六月份九六九五七擔七月份一三○六二擔八月份二四二八三擔九月份三四九二擔十月份一七四四一擔十一月份二六七九擔十二月份（二十一日止）一四二二四擔 
[老公茂紡織廠之發展]  
　　楊樹浦英商老公茂紡織廠邇來營業日益發逹去前兩年盈餘至二百餘萬之鉅現由總管理惠勃司脫商由總大班批挨司大加擴充已在在廠旁購地繪圖添建廠屋並在倫敦定購布機五百架錠子一萬枚於去冬陸續裝運來滬業已裝置妥貼由買辦周慶生添招男女工人千餘名至本月初旬報名足額遂於前日開車紡織矣 
[航務消息零拾]  
　　寗紹商輪公司因連年營業發逹獲利至厚乃於江西路之二百十六七號自建新屋現在布置將竣定本月二十七號遷入新屋内辦事 
　　俄國義勇艦隊自經振華公司經理後照從前老公司行駛之船隻已减兩輪祇留愛勒文·星飛樂浦·及鄂里爾等三船以備往來上海至海參崴云 
　　美國太平洋郵船公司本定增加中美新郵船五艘早誌本報兹悉其第一艘噸量最大之金邦號GoldenStatl已於本星期二（即十五號）從美國之寳提滿城開出經巴拿馬·羅城·而至新金山共有五千四百七十八海里須經行十八日故下月三號可抵新金山昨日此間接美公司電報該輪於下月十九號在新金山開出二十五日至檀香山四月五日抵日本横濱十一號可至上海其第二新輪名帝邦號Einpire　State刻定四月十五號由斐拉特斐開赴金山將於五月十四號離美來申進口當在六月六號云 
[海軍司令借欵發餉]  
　　去年海軍部因財政部庫欵支絀積欠各艦隊餉欵四月爲數甚巨迭經催領無着藍總司令於去年陰曆十二月問親往北京向海軍部催領坐索日久僅領到八年份公債票六百萬元並無現欵到滬後當將公債票託人抵押乃因銀根緊急亦未抵到惟各艦隊催欵甚急藍總司令無法可想乃向中交兩行暫借洋三十萬元俾得發放以維現狀 
[直督派員來滬領運軍械]  
　　直隸督軍曹錕因需用軍裝特於日前派員來滬向上海兵工廠領取七生五管退砲及子彈皮件等項當經謝廠長飭屬照撥分裝五十四箱並由押運員蔣濡川高恩貴持有護照前往滬寗滬杭甬鐡路局呈驗報運即由該路趙局長飭令車務處撥車候裝於昨日（十九）計裝三十噸鐡蓬車一輛附掛於下午四時開出嘉興區間車前往新龍華然後轉由上海北站轉掛滬寗路火車運往聞此項軍械係援庫所用云 
[徵收軍工路養路費之布告]  
　　沿路地産契價内抽百分之五 
　　滬北工巡捐局寳山縣公署上海縣公署昨發會銜布告云案查軍工路工程浩大常年養路經費較他路爲巨而該路房屋甚少四季總捐尙未開徵滬北工巡捐局欵項甚絀不敷支配而修路又不可緩惟查該路自築成以後沿路地産價值日增應即分擔養路之義務經本局前局長召集會議會同市鄕經董議决在路南以黄浦爲界路北以沿路地畝爲界於地産賣買内每百元抽五元以濟養路經費之不足由閘北市吳淞鄕殷行鄕引翔鄕各紳董一致贊同並於民國九年十二月分别呈奉省長護軍使核准在案爲此布告軍工路沿路業主一體知照凡關於該路地産賣買出入應照契價數目抽百分之五繳由本縣彚收轉撥以充軍工路常年養路經費而維路政仰即遵照毋違切切特此布告 
[友華銀行銀市報告]  
　　中美新聞社譯友華銀行十八日報告云昨日倫敦銀價近期漲三先令四便士遠期漲一先令二便士紐約銀價六角倫敦紐約滙價三八九今日此間定價與昨同僅金圓跌至六三又四分之一日金跌至七五半羅比漲至二四○市况終日穏固交易頗多交易價金鎊自三先令三便士又四分之三至三先令四便士又四分之一金圓自六五至六五半昨日倫敦銀價之漲由於投機買進故 
[外洋輪船進出口行程紀]  
　　日本郵船會社之淡路丸AwajiMaru自日本横濱開來今日可到定二十二號開還長崎又筑後丸昨在上海裝往苧蔴五百餘件麩皮及菜子二千六百包花衣一千三百包餅屑七百餘袋此外爲棕衣·鷄蛋·鐡器等項又花旗郵船公司之寰行世界班貨輪西開森號自去年十二月十一號由滬開出後至十二月底至星加坡上月二十七日抵孟買昨日接該輪電報謂於本月十號離開亞歷山大將於二十六號至法國之馬賽大約在三月二十二號到美國紐約尙有一月三日離滬之西卡度號本月十三日已自孟買開出刻在蘇彞士河又有愛爾克里奇號於本月七號從新金山開來昨日已至檀香山據該輪來電報告謂下月十七日至大連二十三日到天津大約二十九日方可來滬裝貨開往歐美各國云 
[國内輪船進出口貨之調查]  
　　進口貨（寗波）寗紹公司之新寗紹輪船昨由寗波裝來棉花三百五十包竹木三百十件明礬二百三十四包螟蚰二百三十六件大豆七百二十五包飛花八十包草蓆七十二件棉紗七十件鐡桶二十只雜貨二十四件（長江）太古公司之聯益輪船昨由長江各埠裝來小麥九百零九包黄豆七百八十包苧蔴七百六十四件紙頭二百五十件五連紙二百六十件烟葉五十件皮蛋五十缸鷄鴨毛五十包芡薑四十包苧蔴十二包雜貨一百五十三件又三北公司之德興輪船裝來之貨有米八百五十包木耳二百四十二件機花一百七十五包白鐡一百五十件綢子一件又轉甬貨青蔴二十件藥材十二件又轉天津貨大米四千包（福州）三北公司之寗興輪船昨由福州裝來橘子二千九百七十桶松板七千二百塊茶葉一千零七十四箱紙頭二千六百十二件箱板三百五十件笋干三百三十簍冬笋一百四十一簍香菰二十四件紅米十九包樟板十六塊蔴袋五件（浙海）越束公司之永利輪船昨山石浦海門裝來橘子三百九十五桶松板三百零六丈水炭三百二十簍鮮蛋一百四十六擔冬笋八十二簍草蓆二十九件橘皮十三件舊袋十二件冰魚五桶羊毛五包硬柴一千五百零六擔 
　　出口貨（寗波）太古公司之新北京輪船昨日裝赴寗波之貨有車糖二千四百包青糖一千五百四十八包冰糖四百七十六包皮油三百九十九桶苧蔴二百二十九件青蔴一百三十四件藥材一百十四件青鉛一百件棕片五十五件洋蠟八十件紙頭五十四件甘蔗三十四件蓮子二十三包雜貨七十八件又寗紹公司之新寗紹輪船裝去之貨有麵粉三千六百包米四千三百十七包點鋼三百二十塊香爐三百二十件肥皂二百二十八箱機花二百包甘蔗一百九十件洋布一百十一箱瓜子一百包板一百六十塊豆麥五十一包糖二十包鐡一千擔雜貨一百四十六件（厦門）招商局之同華輪船昨日裝赴厦門之貨有麵粉三萬零五百包疋紗一千商八十件雜貨四百三十件（港粤）太古公司之四川輪船昨日裝赴香港之貨有麵粉六千五百包黄豆生仁一千五百包生油三百簍洋紗布四百件肥皂二百箱香烟四十箱土酒一百髮　 
[請速修復電話線路之部復]  
　　上海救火聯合會前因本月二日滬上雨雪内地電話局桿線不良損壞旬日尙未修復電話不通適際舊曆年關連遭火警消息不靈貽誤匪淺曾經專電北京交通部請爲嚴飭滬局從速整理去後兹該會昨已奉到北京交通部復電内開上海救火聯合會鑒蒸電悉已電滬話局長迅將線路修復并查明呈候核辦矣交通部銑 
[組織全國急募賑欵大會消息]  
　　上海總商會曁縣商會昨日同接江海關監督公署來函云敬啓者奉孫公慕韓諸位先生冬電（詳下）等因查上屆南北災廣大衆冬賑甫畢春賑孔殷爲日方長需欵浩大滬上賑團之多集欵之巨放賑之踴躍誠爲各省埠首屈一指所惜各自爲政尙少聯合未能樹全國之先聲今者中央倡設大會爲從來未有之舉果能多立機關聯合一氣一致進行旣可厚集捐欵多救民命而於賑務前途亦必大有裨益相應照録原電專函轉商即祈貴會查照共襄善舉仍望惠示以便彚復除分致外此頌善祉附抄電江海關監督上年北省旱災南方水患陜甘復遭地震災異迭乘爲從來所未有聯合中外人士組織全國急募賑欵大會公推徐大總統爲名譽會長推囗囗爲會長並蒙大總統慨捐銀三萬元以爲之倡素仰執事熱心公益乞速聯合合當地紳商及中外人士凡已設有賑災會者即請作本會機關未設此項賑災會者應請速行組織俟成立即爲本會團體之分枝庶衆擎易舉鉅欵可集以救垂斃之同胞曷勝盼禱佇候惠復餘函詳捐册另寄孫寳琦等冬 
[致海外章僑籌募賑欵之兩函]  
　　華僑聯合會函逕啓者敝會頃接上海女界義振會函開天禍中華降此奇災迭遭水旱之慘哀鴻千萬待哺甚殷婦孺凍餓尤爲可憐死亡枕藉充塞於途凡有人心能無惻隠雖迭承中外各善團慷慨捐助然災區太廣布施非易男界旣經出力助賑女界焉可坐視兹特具函懇求貴會大發慈悲代寄捐册於海外女同胞協力勸募以救災黎生命等因敝會前已通函各埠僑胞諸君均屬異常出力其籌捐情形以及滙欵數目已經陸續報告前來極爲佩慰今女界義振會乃盛宣懷夫人與臺灣華僑林本源家林熊徵夫人以及名門淑媛所組織平素深居簡出不聞外事者除認捐巨欵外又復不辭勞苦奔走勸募以盡女子之天職仁慈之心誠足令人起敬查其辦法極爲妥善聞會内一切經費均由發起諸女士自行擔任不開銷捐欵分文以期涓滴歸賑殊不負各善士一片婆心拯救災黎之意云云如此實心任事敝會贊嘆不已且有多數華僑女界在内共同發起出力協助不能不代爲廣布務望海外各埠僑胞諸女士協力進行固女界之光亦災民之幸也臨風拜禱無任感謝諸惟慈鑒敬頌善安上海華僑聯合會謹啓再者敝會不收賑欵免多周折如蒙海外諸女士勸募各欵請迅速滙交上海滙豐銀行妥交女界義振會收爲荷 
　　女界義賑會函敬啓者救災恤鄰傳稱秦穆移民就食政美梁王自來天災之流行端賴人力以挽救此次北方旱災爲數十年來所未有災區遍五省而遙災民逹千萬以上草根樹皮因剥掘之已盡賣妻鬻子更慘痛而難言雖迭蒙中外慈善大家發起義賑設法捐助無如災區遼闊施濟爲難壯丁健男尙可奔走於四方婦女幼稚惟有安坐而待斃德華等誼屬同胞覩兹奇慘爰約集同志發起斯會查直魯豫晉陜五省之中尤以陜西爲最重祇以地居僻遠注意者少現經公議首從該省着手擇尤查放如有餘力再籌推擴惟能力有限呼懶無方素仰諸公領袖僑胞熱心祖國僑居女界尤多見義勇爲兹特懇請華僑聯合會具函介紹送上捐助囗本務祈諸公俯念陜省災民慘苦登高一呼響應自衆但求多得一金即多活一命如能代捐千元以上當請政府特别優獎千元以下則由敝會贈送金銀徽章區額等以爲急公好義者勸而有永久之紀念至查賑義紳已請定唐莫潮先生唐君係義賑老手且上年曾辦陜賑熟悉情形必能仰問諸公濟施高義使災民咸沾實惠不致一錢虚擲也謹代災民也頓請命敬頌善安翹企德音女界義振會會長盛莊德華勸募豐長林盛關願謹啓倘荷捐畢請將捐册同時寄還以便登報奉揚諸大善士仁風又及 
[鄭州保嬰隊運滬災孩之處置]  
　　客歲保嬰隊由豫運滬災孩一千五百餘名當承各廠各校分領肄業頃查蘇州鴻生自來火廠亦頗熱心故當領去設法安置災孩一百數十名刻該隊派嚴春霖君赴蘇察看回稱該廠處置災孩甚爲適當並按時請師敎學習業所得工資立摺存藏臥室亦頗清潔廠主劉鴻生君曁經理蕢敏伯君亦常去視察故向各孩詢問甚爲喜歡云 
[法國官長分謁華官]  
　　昨日上午十一時法國駐滬總領事韋而登君正領事德賚沛君曁現泊浦江之法艦艦長麥少將由陳世光科長陪同乘坐汽車至閘北道尹公署謁會王道尹由交際科邵樹華殷勤招待欵以茶點賓主暢叙甚歡至鐘鳴十二始各興辭而散云 
　　又函云本月十四號進口之法國砲艦艦長於昨謁會江蘇特派交涉員·松滬護軍使·海軍總司令·滬海王道尹·均由交署第二科長陳世光爲之招待云 
[衛生處注意天花] 極力施種牛痘 
　　入春以來天花盛行傳染甚多工部局衛生處對於保嬰極爲愼重特就各衛生分處分别定期一律施種牛痘不取分文並飭人穿街走巷大聲呼喚使一般有小兒之未經種痘者知所警覺云 
[部頒審理特别行政訴訟及訴願辦法]  
　　淞滬警察廳昨奉王省長第八三一號訓令開准平政院咨開本院擬訂審理特别行政訴訟及訴願辦法呈請大總統鑒核於本月一日奉指令呈悉准如所擬辦理即由該院通行遵照此令等因奉此除分咨外相應刷印原呈咨請查照并希轉飭所屬各官署一體遵照等因准此除分行外合檢印件令仰該廳長即便一體遵照此令平政院擬訂審理特别行政訴訟及訴願辦法原呈附録於下竊查無領事裁判權之外國人民刑訴訟已由我國法院審判其訴訟章程業奉明令公布在案此項僑民因不服行政處分已有在本院提起訴訟及在地方行政官署提起訴願者嗣後發生訴訟訴願情事勢必繁多自應規定辦法庶於我國法權及僑民訴訟兩無妨害所有陳訴改審程序擬即按照行政訴訟法及訴願法辦理惟中國地方遼闊各級行政官署遇有前項陳譤事件往往以明文未經規定或有辦理參差之處於我國法權關係無鉅自不得不聲明特别辦法藉資遵守理合具呈聲請伏乞鑒核批示如蒙俞允即由本院通行京外各行政官署一體遵照再有約國人民遇有權利爭執事件依據條約往往聲訴於該管領事爲多但行政陳訴權依現行法令規定本屬内外國人平等享有設使有約國人民受行政處分致權利損害提起訴願及行政訴訟似亦可從當事人意思准予受理合併聲明 
[浙實業廳覆絲綢機織聯會函]  
　　江浙絲綢機織聯合會因前呈農商部整理蠶桑絲綢辦法五條現奉部交江浙二省實業廳議復故特將前項議案詳註理由送請兩廳核轉施行在案兹悉該聯合會昨接浙江實業廳覆函云接准來廳並附整理蠶桑絲綢辦法說明理由書三份具悉一是查此案前奉部省令廳核復業經允後兩次核議呈請省長察辦在案相應函復查照云 
[青年會消息]  
　　青年會歷届徵求會爲徐君可陞所主持其成績已昭在人耳目現徐君爲蘇州青年會聘任總幹事業往就職所有該會會員科事宜經董事部公推湯君仁熙接任湯君原爲該會德育科主任品學兼優爲會衆所欽服今届二十一週紀念徵求大會均由湯君籌辦已於十六號開幕該會門首高懸徵求大會大旗一聞會内懸有快著先鞭四大字左懸紙製時計一具有紅藍兩針逐日移轉詳指人數分數旁有長江流域地圖一幅自南通至重慶共分十處各繪寳塔一座以表明十隊進行之遲速此外又另立徵求事務所專人當值傳便傳逹各隊消息及收受會費繕發會證等事佈置極爲周到現聞各隊已開始活動均有奪魁之希望並 
 
 
 

Page 11

 
 
聞浙江盧督軍松滬何軍使均已首先加入以示提倡各隊因此更極奮勇云 
　　今晚（星期六）八時青年會舉行春季第一次會員家屬同樂大會並演新奇影戲（一塲幻夢）共有十大本爲近今最著名之佳片前曾在愛普倫演觀者咸嘖嘖贊賞今該會以值兹陰曆歲首爲會員新年娱樂計特出重價租映凡欲在新年中得高尚之娱樂者盍往試之入座劵會員二角非會員四角凡持有該會發出之交換劵者概收二角並聞該會介紹科近接天津某校託聘具有根底之中文敎員一員須兼通英文又本埠某行託聘縮寫打字一員又廣西某校託聘英文兼體操敎員一員凡具有上列資格者可向該科請爲介紹月薪從豐云 
[學校消息彚紀]  
　　精武第一義校北四川路横浜橋福德里内精武第一義務學校爲精武體育會諸君所創辦本學期力事擴充由王漢禮君主幹其事廣放學額添聘敎務長及男女敎員將校舍粉刷一新學生書籍亦由校供給不取分文並由寳山楊永經發起英文附設義務夜課凡係本校義務生均可入課肄業概不取費現定陽曆本月二十二日開學凡貧寒子弟無論男女報名求學均可收録云 
　　平民義務學校中華救國十人團爲維持義務學校開會議决於正月十六日晚七時在夏令配克戲院舉行游藝大會每劵售洋一元所排節目（一）主席報告（二）唱歡迎歌（三）國旗操拳術（四）雙簧（五）國技（六）蘇灘（七）新戲（八）京劇（九）影戲其餘節目倘多并聞購券者異常踴躍云 
　　培秀女塾乍浦路多子里培秀女塾開辦至今已歷三十二年學生頗爲發逹兹悉該塾於此學期始更加整頓務使學者受益現已定正月十七日開課云 
　　亞東公學北京路亞東公學日昨舉行春季始業式學生到者百數十人敎員多有訓話定於正月十八日正式上課聞該校尙有餘額有志者可報名入學云 
　　涵德夜校新閘醬園弄口涵德學校夜校部本學期聘毓賢商業夜校校長應毓賢爲主任已於昨日起報名定古曆本月二十二日開學所定學科均切實用如文學讀法文法譯作會話信札商學商算簿記書法等均爲商界必需之學問有志求學者可速往報名 
　　英法夜社乍浦路英法夜社本學期定舊曆正月十四晚開課並聞該社於本學期始增加縮寫科以便商業上之應用學費每學期十五元云 
[瘋子阻滯火車開行]  
　　前日（十七日）晚滬寗路由寗十一點鐘開行之夜車將至鎭江車站時有一三等車搭客大發神經病向同車乘客滋擾不已當被站長派警拖至站下忽逃至車底手握輪盤上站長恐被軋傷致一時不能開車當由該站職員六人用力拖拉並用燈火灼其手足該瘋人仍不放手站長無法可想乃將該車輛卸在鎭站其餘列車方得開行該車被瘋客滋擾計逾一點鐘之久始得開車昨日（十八日）該瘋客已送醫院内請治矣 
[法租界聯合會開評幹會紀]  
　　昨日法租界商業聯合會於下午三時開評幹聯席會議葉祝辰主席沈問師紀録由主席將上星期江錦春等提出議案五則交衆討論（一）整頓中英義務夜校並議設國文日校結果將夜校重訂校規以上年學生每多缺課不甚注意殊督背會設立義務學校之本意原定開校時每生交保證銀一元至年終發還如不到校而無請假書至三次者將該生保證金充公學額開除倘得本會會員介紹時能遵本校規則者可免保證增設日校當推汪偉江錦春劉屏仙錢士湧四君爲籌備員並訂定十九號起每晚七時到會集議以促進行義務夜校定二十三號開校（二）組織本界商團以一時無相當操習地點結果暫作緩議（三）徵求會員結果定期叙議從速徵求（四）另推會計結果由葉祝辰暫行擔任兩月（五）興聖街房屋加租房主不允減讓結果再行設法疏通議至五時而散 
[拳術研究會行始業禮]  
　　中華拳術研究會於昨日下午二時舉行始業禮到會會員約四十餘人由主任吳蔭培演說略謂本會自開辦至今已逾一年所有學員成績甚佳即如幼童陳金鴻練習祗有三日而其身手之活動不可多得皆由敎員葉鳳枝劉子潮二君之敎授得宜也繼由學員等練習各種武術畢遂散會 
[中華武術會消息]  
　　小南門中華武術會近來會務發逹除創辦月刊及添設圖書館外現又鑒於會員入會求學者日增自本學期起添聘職敎員擴充學額力謀普及吾國固有之武術精神現聞該會定於下星期一上午六時舉行始業式報名者已絡繹不絶云 
[陜西旅滬同鄕會開會紀事]  
　　昨日下午四時陜西旅滬同鄉會在貝勒路樹德里該會事務所開常年大會到者五十餘人總幹事吳芷敬主席連仲玉記事首由主席報告一年經過情形次討論事項修改會章選舉李伯愚劉默安吳懷仙至益三朱子良李輯五雷晉生康寄遙吳芷敬李午亭趙銘三吕幹青孫郎清等十三人爲職員選舉將結果時忽有華某立主席位置發種種言詞衆以不合該會聯絡感情之宗旨且又破壞秩序議决逐出會外至七時散會 
[安鎭救火會訂期開會]  
　　高昌廟安鎭救火會成立以來迄已二年地方受益良多兹因籌商進行事宜並擬舉行二週紀念故由會董劉竹溪等訂期舊曆正月十三日即星期日下午一時開會業於昨日分函官商各界屆期蒞會商議矣 
[先施公司春宴紀]  
　　先施公司昨晚在東亞酒樓舉行春宴六時入席各界人士與宴會者約數百人由該公司黄煥南歐靈生劉錫基君等殷殷招待八時許始盡歡而散 
[總統給予徐誦先匾額]  
　　湖北督軍省長署諮議官徐誦先籍隸上海現在本邑西鄉漕河涇鎭購地數十畝建築清芬山莊當由湖北王督軍呈請總統賜給匾額以誌光寵已經核准頒發樂善好施四字前日王督特派朱委員乘江新輪賫送來申當由徐君迎至庽第云 
[隆茂船入塢修理]  
　　英商隆茂公司航行川河之隆茂商輪因其行駛川河故構造特異船底平底自船頭至船尾船艙各貨間均能拆卸設或中途觸礁遇險不致全船損失靈巧非常現因機件汽鍋損壞並須油修特於前日駛滬商請江南造船所進塢飭匠動工興修矣 
[同德錢莊擱淺之誤傳]  
　　昨報紀同德錢莊擱淺一則兹查得實係寳善街同茂小錢莊之誤同德錢莊開設如意里已有十五六年係南京富紳韓永清君與通州得記錢莊張澍源君合開資本雄厚信用昭著歷年盈餘公積甚夥該莊經理賈祥甫君對於放欵素極愼重故營業甚形發逹云 
[汽車傷人三則]  
　　昨日下午一時有某號汽車駛經法租界公館馬路撞倒上海人朱金龍右足受傷由大自鳴鐘法捕房三百十號華捕到來抄録汽車號碼呈報捕頭一面雇人力車送受傷人往仁濟醫院醫治寓居虹口鴨緑路某號門牌之江北婦人朱徐氏昨日下午五時行經家門附近被某號汽車撞倒受傷甚重當經閔行路捕房二百七十五號華捕瞥見前來將汽車號碼抄録另雇車送受傷婦人往愛文義路廣仁醫院醫治即持傷狀單呈報捕頭請究又有某號汽車於昨晚六時駛經兆豐路口將江北人十二歲女孩譚得華撞跌碾傷足部由提籃橋捕房一千三百零三號華捕到來雇車送往同仁醫院醫治一面抄録汽車號碼歸禀捕頭請究 
[指控警廳偵探敲詐案之昨訊]  
　　松滬護軍使署前據浦東民人姚啓明控告淞滬警察廳偵探朱仁泉曁朱寳生於去臘在老北門晏海茶樓詐去洋三十元當因無洋故將皮袍金戒質洋交付有茶客等爲證并呈騐當票一案當經何使發交軍法課訊明屬實令具切結一面令行警廳查復去後嗣因警廳屢傳原告姚啓明未到曾經公告限該原告於十日内來廳候質逾期將案註銷等情曾誌前報兹聞軍署對於此案無論虚僞極主撤究昨由何使諭飭軍法課將上年訊問該原告姚啓明時除令具切結外尚有具保姚啓明之保人應責令繳案備質云 
[粤商在輪患病之處置]  
　　住居香港康腦脫路廣東新會縣商人劉祖惠持有廣東特派交涉員護照乘俄國皇后郵船赴温哥武該船開至吳淞劉祖惠忽發神經病由該郵船令改搭小輪帶回上海復由公共總巡捕房派西探奔賽詣江蘇特派交涉公署聲報許交涉員據報後立即函致廣肇公所派員將該商設法送回原藉一面函知廣東交涉署查照 
[愷自邇路火警]  
　　法新租界八仙橋西首即愷自邇路首安里内某號門牌昨日下午一點時忽然失愼霎時冒穿屋頂由救火會各員騙洋龍到場救熄左右鄰居房屋亦被殃及事後該管霞飛路捕房捕頭飭探前往詳詢起火情形並有無保險當將事主傳入捕房諭候核辦 
[指控縱火案押候查辦]  
　　浦東花園石橋施春林（卽施慶林）所開燈籠店失火焚燒當經附近之信泰米店利泰衣莊等聯名具禀控其縱火圖賠險銀請求提究等情當由三區曾署長將施拘送警察廳訊辦在案兹悉此案由警廳司法科訊供之下因案關刑事於昨午移送地檢廳訊懲當據施慶林聲稱寗波人爛泥渡典當弄開有老店花園石橋乃係新店老店曾在中國營業公司保有火險一千兩新店則保五百兩陰曆新正初三夜半我等俱在上海店中忽然失火等語嗣奉檢察官提案研訊之下以警廳來文本案各原告所控各節言之鑿鑿判令押候偵查縱火情形再行核辦 
[失火立即救熄]  
　　江北淮安人王廣義家住十六舖行仁弄八號門牌内昨日傍晚時因其同居後樓之某氏婦煮膳遺火幾致肇災幸即撲滅當由崗警將王帶入第一區警署請究奉飭留候究罰 
[引渡閘北拐案中之男婦]  
　　住居楊樹浦頭壩路之鎭江人潘錫林及蘇州婦人潘張氏於上月三十號串黨將閘北新民路居人胡玉田家五齡女兒巧仁拐匿經胡報由淞滬警察廳派探投虹口捕房加派中西包探將被告男婦兩人拘解公共公廨命分别押候禮拜五預審再核已誌本報昨晨届期由捕房通知警廳警探丁寳山帶同原告將兩被告解經陸襄讞會同英赫副領事預審之下以本案發生確係在内地判潘錫林潘張氏准交來探帶去歸案訊辦 
[婢女送婦孺救濟會留養]  
　　老閘捕房西探奎爾與華探陳桂卿昨晨協解住居北京路八百八十號門牌之婦人楊方氏到廨禀稱該婦係楊廷壽之眷屬因將十六歲婢女冬蘭凌虐受傷故該婦於前日私逃出外旋至法租界大世界游戲塲游玩被法包探查見詢悉其情送至本捕房遂將女送留濟良所今將其主母傳案請究並由濟良所將冬蘭送案請示即據冬蘭供明時遭其主虐待情形訊之楊方氏供稱因冬蘭時常私逃略加訓責有之不敢虐待其面上之傷痕係其與人游戲跌傷現亦不願領回云云並延律師到堂辯護經李襄讞核供商之英包副領事判楊方氏開釋冬蘭送婦孺救濟會留養 
[拐匪判處二等徒刑]  
　　十三歲廣東女子李阿妹被匪楊連山誘拐由青島乘安星丸輪船來滬被救濟會探員虞占順一併拘送地方審檢廳訊辦在案昨午後刑庭長沈君會同鄭檢察官開庭審理當以楊連山略誘罪業已成立判處二等有期徒刑着監禁五年以數李阿妹發救濟會留候家屬認領 
[尋獲逃妻請究]  
　　業箍桶之泰興人丁龍章其妻葛氏去年秋間由原籍逃來上海前日由丁追踪來滬在膠州路同鄕沈阿四家尋見當將該氏及沈扭控四區四分所據葛氏供去秋因夫婦反目來投胞兄葛興隆租借沈處房屋在某廠做工度日並無别情云云奉諭轉解閘北司法科核辦 
[逃妓送堂再核]  
　　鴇婦劉高氏昨投法公堂控稱女子桂寳上年間由伊叔公領來婦人處買娼計被取去身價洋一百十元立有身契爲憑不料桂寳忽於前晚私行逃逸昨晚始被婦人遇見扭案請求訊究詰之桂寳供女子原籍江北實係被人拐來上海賣與高氏爲娼現因女子不願作此生涯故此逃出與狎客陳得標姘識今女子已經函致原籍父母將次來申請求發落中西官判桂寳送堂聽候家屬投案再核 
[昨日公共公廨訊案紀]  
　　昨晨公共公廨民四庭由張襄讞會同美丁副領事訊理（一）景泰洋行訴民生傘廠股東顔孝恒等七人定貨不出請追損失銀一萬二千兩案據原告代表律師稱被告内有數人住居法界請求移傳到案併訊結果准移傳第二三被告到案歸陸會審官與美約副領事堂期訊理（二）信成銀行清理處訴陳詠韶不理道契押欵案由原告清理員汪幼安上堂供明此案前次控告判决被告還銀三千五百兩乃被告還過二千兩商准原告將案請求註銷後餘欵迄未照還故而再控並將與陳往來函件呈察結果准予再訊（三）馬汝霖訴婦人錢四記（即馬錢氏）登報破壞名譽請追損失案原告未到結果改期再訊（四）楊潤身訴何錫廷不理擔保章綬卿借欵案結果改期續訊 
　　又午後民四庭由俞襄讞會同美約副領事訊理（一）江海新關訴司事徐鶴章（即徐畢生）私取欵項逃避案據原告代表律師偕副稅務司西員華倫氏上堂聲稱該被告係於一月二十二號取欵逃避當時以其有欵分存於花旗美豐等銀行故到公堂禀請給諭執行假扣押今查得被告所取之數計一萬六千餘金臨行時留函承認敝律師要求准將原禀修改並請公堂免着原告登報傳逹可作公示送逹云云結果准原告代表律師赫禮士修改新禀詞呈案即將新禀詞揭示本廨頭門七天再核（二）無領事管東西人安丁格訴同類格西亞不還借欵案因雙方律師不能如期到齊結果改期七天再訊（三）婦人陸氏訴陳錦坤不還借洋案結果原告不到註銷（四）葛發記作塲主葛火泉訴同業陳森記違背合同不賠損失案據原告供前年八月永安公司欲造房屋我擬去投標承造經被告商懇謂讓伊投如奪得承造之標准給我酬金三百元後被告果然投中今造價等已經領齊而酬金分文未給等語結果改期由原告自邀永安公司代表到堂再訊（五）鼎興野味行主顧友貴詰張仰之不理野味價洋案初審判决原告勝訴嗣被告不服請求復審終結將原判撤銷兹顧又延律師到堂要求復訊而張之律師除反對其請求外並提出反訴結果本案請求復訊不准所有張仰之反訴顧友貴一案着顧友貴於明日到堂具結候訊民三庭由張襄讞會同日林副領事訊理蕪湖日新報關行訴劉育民洪瑞亭蔡梯雲誘令蓋章代向蕪湖海關擔保將米運津銷售中途轉口出洋由關覺察致被科罰銀四萬五千零七十兩案據被告代表律師聲稱此案案情與美勝所訴被告之案情完全相同該案已判决美勝勝訴故日新不應再控請將本案註銷云云而日新之律師聞語亦未反對結果被告一併開釋 
[驗明確受刀傷]  
　　客民江廣全因向吳光瑞索欠起衅結在仇隙吳即持刀將江肩背等處連戳數刀受傷由警到來將兩造拘送五區二分署當以原告受傷過重判送濟生醫院醫治被告着送地檢廳訊究等因昨午後奉鄭檢察官提案研訊一過判令收押一面帶同沈檢騐員等乘坐馬車往閘北該醫院檢騐江廣全之傷痕當騐得江之後背上共受刀傷二處諭令靜候醫治據醫生云所傷頗重非二星期内難以出院云 
[追獲攫飾匪徒]  
　　甬婦施方氏昨由寗波搭輪來滬起岸時雇人力車三輛車運行李不料被匪徒乘隙攫取金挖耳一只飛步狂奔當即聲喊由法租界華捕追獲車夫王金揚一名原贓已被同黨接去即解捕房經捕頭詰得原被告均居華界飭即押送至第一區警察署轉解警廳司法科訊究 
[女子金鐲被攫]  
　　滬南小南門陸姓家因有喜事賀客盈門内有施姓女子在門前突被匪徒攫去金鐲一枚飛步逃逸經該女急即哭喊由警帮同追趕該匪早已去遠無從拘獲後由女之家屬得悉立即投報一區三分駐所聲明該鐲計重一兩左右請爲查緝 
[攫飾匪徒監禁五月]  
　　匪徒沈小弟在十六舖地方搶取婦人陸王氏頭上金挖耳一支爲警當塲拘獲惟贓已無着乃將沈押送地方審檢廳訊辦在案昨午後奉堵孫推檢兩官開庭飭提沈小弟至案研訊之下判處監禁五個月以儆 
[抄出旅客煙土]  
　　某輪船由宜昌等處開駛來申於昨抵埠搭客周苑王清雲等正欲携同行李登岸適爲海關扦巡洋員見其形色慌張上前搜檢當在周處抄出烟土十八兩王處十六兩押送水巡捕房奉梅捕頭諭送地檢廳罰辦烟土并送海關候燬 
[婦人承認吸煙之科罰]  
　　虹口東嘉興路一千二百八十一號屋内有人私售燈吃洋烟經該管捕房捕頭戤畢生氏訪悉帶同五百九十六號華捕前往搜出烟具兩副烟客均已預先逃避旋有婦人陳楊氏自投捕房承認係伊因病吸烟昨將該氏拘解公共公廨由捕頭禀明該氏係二房東因將樓面轉租與人開設燕子窠迨捕房訪悉往拿烟客均先逸去該氏亦即自首謂係伊因病吸食以故拘究云云中西官得禀向陳楊氏質訊一過以該氏雖供因病吸食然違犯禁令屬實判罰洋三十元無力收押女所一月示儆烟具銷燬 
[江興儂釋出了債]  
　　吳蓮生王餘三等同控前在金隆里開設江興記號主江興儂於去年五月間用欺詐手叚先後騙取值洋一千八百五十二元之貨物棄店逃匿九江業由包探將江移提到廨迭經訊判被告改交四百元人洋並保向各原告料理等情屢誌本報因被告無人擔保迄仍在押昨由公堂提訊據原告吳蓮生之代表律師上堂譯稱被告在押多日延不料理要求准其具保出外趕向原告清理云云中西官得禀判江興儂自行具結出外設法清理 
[過犯行兇押三月]  
　　無賴王長生向與婦人胡周氏相識上年間雙方脫離前晚王忽糾同多人至周氏家中强借行兇當由該氏出外鳴捕到來將王拘入捕房昨解法公堂請究先由婦人胡周氏投訴前情繼由捕頭禀稱查得被告乃係迭次過犯此次不應又來租界行兇請爲重究詰之王供實因原告虧欠民人銀洋是日前往索取致被報捕拘案不敢行兇求宥中西官以王不應屢犯不悛判押西牢　三個月期滿仍永遠逐出租界 
[誌謝]  
　　昨承恒豐公司惠贈月份牌一組又青年會惠贈同學會入座劵兩紙又平民義務學校惠贈遊藝會入場劵四紙合併誌謝 
來函 
[錢業公會來函]  
　　逕啓者今閱貴報登載同德錢莊閣淺一則查河南路如意里同德莊今庚業經上市照常營業祗有寳善街同茂莊現已歇業想係傳聞之誤希將此函登入來函門至要至禱錢業公會啓二月十八日 
[吕靜齋來函]  
　　敬啓者今日（十八日）貴報本埠新聞聯合急賑大會紀事一則誤登鄙人係上海各路商界總聯合會名義出席鄙人爲河南駐滬義賑會代表理合相煩更正是爲至感吕靜齋謹託十一日 
雜評二 
[天花流行] [  訥]  
　　國人於大禍鉅患知所以預防之而於禍患之小而隠微者則每忽不注意北滿之鼠疫甫傳至哈埠而全埠之人皇然以驚以其禍患之烈也北京之白喉與天花其禍患校之鼠疫有間矣故都人士初不注意必至蔓延漸廣而後羣起以謀防範若上海之天花其禍患較之北京之白喉與天花並行者又有間矣地方人士之忽不注意更可推想而知也然苟任其傳布而不預謀防範則兒童生命殊多危險牛痘之種實爲必要方法有保嬰之責者可稍忽乎哉 
公布欄 
[江蘇高等審判廳]  
　　民庭判决（民一庭）一件鄭啓琨與永泰福爲債務涉訟控訴一案（判决主文）本件控訴及附帶控訴均予駁回控訴訟費由控訴人負擔二月十五日 
[上海地方審判廳]  
　　判决主文（民一庭）一件判决處起富與陳棋旺爲借欵糾葛一案主文陳棋旺應償還處起富原本洋四十元又利息洋四元八角本案訴訟費用歸陳棋旺負擔一件决定林元生與陳遠波爲貨欵聲明窒礙一案主文本件窒礙之聲明照准一件决定徐正科與王榮康存欵糾葛聲明窒礙一案主文本件聲銷照准一件决定張信卿與戴積卿因房價糾葛抗告一案主文本件抗告不合法駁回預納抗告印紙費發還一件决定陸儒馨與朱翰申因會欵糾葛抗告一案主文本件抗告駁回抗告費用歸抗告人負擔（民二庭）一件决定俞滋　昌興傅秉剛等爲賠償損失私訴一案主文本廳民國八年十月二十四日中止之决定撤銷之本案應候本廳示期審理一件决定宋惠伯與徐光斗因契約涉訟控訴一案主文本件控訴視爲撤回即予註銷一件判决沈瑞卿與葛瑞亭爲工欵糾葛一案主文原告人之請求駁回本案訟費歸原告負擔 
　　批示一件曹唐氏狀請寛限由狀悉着即將田單交案毋得藉詞狡賴致于未便此批一件王積卿狀請强制執行由狀悉准即飭吏執行此批一件顧掌松等狀請執行由狀悉已據蔡春生等提起控訴矣着即知照此批一件陳士清狀請執行由狀悉查本案卷宗尙未奉江蘇高等審判廳發回所請願從緩議此批一件談渭川狀請執行由狀悉已飭吏執行矣此批一件黄孫氏狀請給領並執行由狀悉業已傳追矣此批一件俞元度狀請銷案由狀悉所呈證據准予繳證具領此批一件張陸氏狀請執行由狀悉查本案業批周張氏提起控訴應俟判决確定時再予核辦此批一件施肖梅狀請查封由狀悉候派吏執行由狀悉候訊追此批一件何秋生狀請執行由狀悉准予飭吏執行此批一件羅芝培狀請執行由狀悉准予飭吏執行此批一件羅守賢狀請執行由狀悉准予函請川沙縣知事協助執行此批一件徐梅生狀請執行由狀悉候呈請江蘇高等審判廳將本案卷宗發回時再予核辦此批以上二月十六日 
　　公示送逹（全文在本廳揭示塲公布）（民二庭）一件王省鷹訴葉星如違約涉訟一案本廳續定於本月二十四日上午十時開庭審理仰候該被告葉星如遵限來廳候訊毋得違誤特此公示 
　　判决主文（民二庭）一件判决阮小明與李伯賢欠欵糾葛一案主文李伯賢所欠阮小明股本盈餘共洋四百元陽於判决確定後如數償還李伯賢應償還阮小明原本洋二百元利息洋十二元並應給付自民國九年陰曆十二月初一日起至執行終了日止每月一分五厘之利息但利息不得超過原本李伯賢反訴之請求駁回本案訟費歸李伯賢負擔一件判决張老太等與張國楨爲欵項糾葛一案主文張國楨應償還張老太存欵洋二百元超恂如存欵洋一千二百元張楊氏存欵洋五百元張森記存欵洋二百元李美卿存欵洋二百元又米欵洋百四十元陳菊記存欵洋五百元張棣花存欵洋三百元孫之記存欵洋一百二十元張寳娟存欵洋一百二十元嚴陳氏存欵洋一百元楊雲禄五十元本案訟費歸張國楨負擔一件判决陳春華訴黄煥文票欵涉訟回復一案主文本案維持本廳民國十年一月十二日之即時判决聲明窒礙後費用歸黄焕文負擔 
　　批示一件夏啓盛等狀請執行由狀悉着即來廳候諭此批一件趙文裕狀請强制執行由狀悉候傳案訊追此批　一件王瑞卿狀領欵洋由准領此批　一件邵詠笙狀領欵洋由狀悉查該案尙未確定所情應毋庸議此批　一件金長根狀請執行由狀悉查本案業據金元林提起控訴應俟判决確定時再予核辦此批一件張振山狀請催縣協助執行由狀悉准予函請請寳山縣知事迅予協助執行此批一件吳壽根狀請傳案由狀悉候傳訊　　人再奪此批一件姜渭濱狀請傳案由狀悉查本案卷宗尚未　江蘇高等審判廳發回所請匪徒緩議此批一件張晋陞狀交欵洋由准交此批一件胡渭江狀請執行並給領由狀悉存案賑簿准予來廳具領陳汝鳳欠欵仰候傳追此批一件韓妙變狀請執行由狀悉候傳案訊辦此批以上二月十七日 
　　公示送逹（全文在本廳揭示塲公布）第二八號（民一庭）一件顧竹臬與邵聲潘等爲欵項糾葛一案兹本廳續定於二月二十六日下午一時爲公開審理日期仰該被告人等依期到陞候訊毋違特示右仰受送違人邵雲潘王念農准此 
　　判决主文（民一庭）一件判决張百銘與湯如姜因房租糾葛一案主文湯如姜應償還張百銘房租洋七十二元正張百銘其餘之請求駁回訴訟費用歸湯如姜負擔（民二庭）一件决定李阿福聲明窒礙一案主文本件窒礙之聲明照准 
　　批示一件李裕壽狀請銷案由狀悉准予銷案此批一件李子良狀請執行由狀悉准即飭吏執行此批一件錢阿華狀請傳案由狀悉准傳原告來案訊奪此批一件趙周氏狀請執行由狀悉查本案尙未確定所請廳從緩議此批一件孫承甫狀請執行由狀悉准予傳追此批一件王生林狀請改拆工作由狀悉廳候川沙縣知事將協助拍賣爾之房産情形函復過則再予核辦此批一件許勝全狀請傳案由狀悉留與許文卿如有糾葛償可求訟訴上之救濟何得狡詞拖延着速遵判繳欵以免滋累此批一件徐勤安狀請押追由狀悉候傳案訊追此批一件吳聿修狀請執行由狀悉候傳徐成氏訊奪此批一件沈張秀記狀領票據由准領此批一件許張氏狀請傳案由狀悉已於本月十七日票傳劉自魁到案諭令速即遵照和解筆緑將吳小連子送遺爾家矣着即知照此批一件陳連生狀保俞康林由准保此批一件段瑞芬狀保周元康田准保此批一件陳庭卿狀領欵洋由狀悉該民前交保證金洋一元三角五分准予來廳具領此批一件婁桂芳狀請執行由狀悉查本案業據李阿福對於本廳第二審之缺席判决聲明窒礙所請應從緩議此批一件楊根林狀交欵洋由准交此批一件陶炳炳狀請啓封由狀悉着速來廳候諭此批一件鄭鴻卿狀請銷案由狀悉准予發還查封費完案此批一件田子山狀交欵洋由准交此批以上二月十八日 
[上海地方檢察廳]  
　　批示凌佩卿狀悉據稱爾與張鐘修開設之同美行約購棉花嗣因張鐘修違約遂生糾葛由爾坐素棉花十對現有行内生財足以抵償請求查封備抵是本案純廳商事糾葛應向同繳審判廳氏庭訴請核請所請派警拘封之處不能准行呈一件一併發還此批金馮氏爾夫雖將趙周氏損失賠償但刑事被親告外不許被害人撤銷所請礙難照准此批張六順狀悉所訴屬實仰候傳案核奪此批張尙卿狀悉所訴是否屬實仰候警廳將被告人解案後另行核奪此批孫盤生等狀悉刑律第四十四條之解釋甚嚴所請理由於法不合憑毋庸議此批仲同興狀悉候傳訊核奪此批黄貴榮狀悉候查明核辦此批吕阿富狀悉候偵查明確再行核辦此批周應逹狀悉該案控訴逾期候送同級審判廳核辦此批張孔氏礙難准保此批王永和據訴如果屬實候傳訊核辦此批王筱堂案經起訴礙難准保此批以上二月十五日 
　　批示吳盤章狀悉候傳案訊奪此批孫高氏狀悉案正偵查所請不准此批張陳氏狀悉案已起訴仰候審判此批吳土土狀悉業經開釋仰即知縣此批李通保等狀悉案應究辦所請不准此批周寳郎等狀悉候審送江蘇高等檢察廳核轉此批周廳時狀悉候查明核奪此批梁維才狀悉狀稱各節係假婚姻糾葛仰向同級廳民庭訴理所請不准此批李文堂狀悉仰即携帶謝仲卿牙章來廳騐明再行核辦此批盧桂芬等狀悉案已起訴仰候審理此批沈福林狀悉仰再來廳訊奪此批　以上二月十六日 
　　批示戴碎有狀悉案屬商事糾葛仰向同級民庭訴理所請查封給領之處不能照准此批凌佩卿狀悉案關商事糾葛應歸民庭理處前已批示在卷仰即遵照辦理此批徐思興狀悉仰候傳證訊奪此批高松山狀悉此批黄仁元狀悉候集訊核奪此批梁國全狀悉候傳案訊奪此批汪李氏靜候查究礙難准釋此批張邱氏狀悉候查明核辦此批潘子宣狀悉此批張桂生等狀悉案在值查所請不准此批周筱康狀悉候集訊核奪此批　以上二月十七日 
[滬海道尹公署]  
　　批示一件崇明外涉舖安鄕行政助理員宋鈞培等呈爲拐已租尤請求令縣將承審員與行政委員同駐滙購鎭辦法以問危險而免隔閱由呈歷查此案前據龔滌　等吏呈來道當經指　該縣併察體察地方情形核破具復在案呈據前情仍仰崇明縣知事迅速併案核滌具報以憑察奪毋再遲延切切此批一件俞元虎等呈爲揑蒙健訟貪詐難堪環叩吊卷查碑早日定案完利安業由呈悉查此案迭經令飭該縣汪知事秉公妥爲處理具報立案迄未據複殊屬玩延據呈前情仍仰海門縣知事迅速查照先令各令尅日應理妥洽署候核辦毋再徇延致滋訟累此批二月十七日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[辛盦記] [  周桂笙]  
　　光復以還上海城南蓁蕪之地寖漸蔚爲沃壤寒家先疇畦界釐然歷刧不泯誅茅芟棘獲四畝許搆屋數楹居之庭園觕具顔曰辛盦甲午後余以知新署齋額數爲載道窮理論事之文逮於小說家言勉與海内賢豪相馳騁讀者曰此知新室主人之所作也近頃塵事紛糾鞅掌簿書亡復曩時意興顧恒懼荒落亡繇圖進署扈北庽廬曰新盦今更易新而辛辛之爲言新也於古相通余則有取虖昌黎韓子辛勤三十年始有此屋廬之語也民國九年十二月於夏政爲庚申中冬辛翁自記其性命之交信宜李懷霜則爲之書 
[記中華美術石工製造所] [  辛廬]  
　　曾志忞學士澤霖少卿先生令子先生平生多利濟之業顧獨以剏議抵制美人華工禁約負盛名學士不敢矜跨竃而汲汲脩爲不忝其先就天津意大利租界闢地十餘畝規畫庭園中構祠宇純乎歐制以其先德之字顔堂曰壽漁笵銅爲象以肖其先德於祭可以無尸歲時禋祀瞻禮者咸驩熹讚歎工舉事備逮今三閱寒暑矣追遠之思不朽之業徵之於所刋曾氏家祠落成紀念册姑略之而詳其一藝之可傳者直隸有縣曰曲陽府治未廢時轄於保定産白玉堂石俗稱漢白玉清世禁民采伐以供殿材縣有楊氏家世鑿石洎其族人名元科者所詣尤精民國鼎新石禁頓弛元科遂利用石質之貞刻畫仙佛人物以洎瑣屑玩飾盤盂盎缶無所不賅風行京津滬漢之閒忽爲學士所覯擴充其用於是棲神之龕植象之礎靡不以石學士亢麗程督工事斐然美術之良蓋其夫人曹善繪爲圖以拘束石工乃盡袪其獷陋鄕之泥古者竟幡然改而趣時非偶然也斬伐摹刻旣日有進益爰闢工塲命曰中華美術石工製造所意在倡導海内之有石田者知舊法之耕耨不足以飽其妻孥也近頃所造就駸駸推行逹於國之四外象生之術尤所獨至先考子雲府君造象即學士監製鬚眉宛然回首庭趣輒深哀慕敢以告孝子順孫之欲不朽其親者其製法以影象爲範而上海中西藥房經理爲製造所任招徠云（不受酬） 
譯叢 
[一宿記（下）] [  石渠]  
　　汲根往問海文曰今日之車何其早耶海文曰今日因陸軍會操故早也汲根返而沈思終不之信未幾其叔母入汲根問之曰無是事也汲根視其妻面紅耳赤不能答忽有叩門之聲則頃海文與新婦所見之張召租告白之役夫持一外衣進謂新婦曰是貴人之夫之外衣昨夜忘我空屋中汲根受其外衣曰謝盛意役人出汲根與新婦相對無言其叔母曰此鄰人（指海文）非上流人我姪定受其愚矣汲根復呼海文來問曰是衣非先生者乎海文曰然因受之時有叩門而入者則海文之未婚妻謂海文曰君言昨晚飯我家我待之一夜何也而汲根與其叔母尤疑白其事於海文之未婚妻且汲根見其妻項中之鍊已杳然問之果在海文懷中事益非無據新婦不得已實告購雞子事於其夫而海文亦以實告其未婚妻二人皆曰不聞不聞汲根迫其妻離婚而海文之未婚妻迫亦海文退婚方爭執間有排門而入者曰此地非海文先生乎衆默然其人續曰我爲某處空屋之主人向假於一神經病之中年人自稱醫生凡入其屋者皆爲其人鉗其户視爲病夫昨日海文先生與一貴婦人入其彀中今問先生有何損失僕當賠償海文曰然乎新婦亦曰然乎而海文之未婚妻及汲根叔母皆曰信也信也遂反其初其人尙曰有何損失汲根曰我失妻今得之矣海文曰我失洋一百七十四元其人即以支票付之而海文即以此了其債云外史氏曰Anything　it,s　true凡事非誠實不可也 
劇談 
[紅氍雜話] [  申公]  
　　京師觀劇舊重生脚無以旦爲中堅之理唯老輩傳說胡喜禄有一齣玉堂春坐客滿千人之事此外則無此氣魄王瑶卿稍爲坐客注意李鑫甫即歎爲姦淫世界今則梅蘭芳名振中外幾出老譚之上雖生脚乏才要亦人心不古好色者多乃至於此也 
　　王瑶卿雖名不過於蘭芳而實能自成一家者青衣花旦舊爲兩途胡喜禄始混合爲一紫雲之徒皆仿胡者也至瑤卿復創爲非青衣非花旦亦青衣亦花旦無類可歸之門遂爲後來雋秀梅蘭芳尙小雲之先導亦可云不傍人門户矣至王蕙芳榮蝶仙輩固純粹花旦而其做工念白則取法於瑶卿近人或過譽他旦輕詆瑶卿似未平允 
　　舊有情天外史一書倣品花寳鑑花選之例爲小詩及傳以品隲當時雛伶瑤卿年十六預其選其品格曰研品詩有瑶精山草千年媚卿手春葱十指尖句筆墨凡冗不如寳鑑中文字遠甚 
新聞拾遺 
[不妨迷信] [  志河]  
　　衢州城内有外科醫生戴某者藝尚精惟好陰用毒藥敲詐重貲如不饜所欲問病者永不能痊且其術非他醫能解求治者旣入其彀亦無可如何也前數日戴某脣旁忽生一異毒疼痛難熬逾日即不能言合家惶惶至夜半戴某忽作語音異常時細聽之乃數月前因敲詐不遂致死之人兹因歸無盤川乞借銀錠五千始肯了息云云家人如法施之戴某始徐徐醒惟其毒至今未痊云 
[何由發狂] [  吳秉恬]  
　　寓長浜路江北人某姓婦向以縫窮爲業昨日午後假寐片時及醒忽神經錯亂繞屋急走狀若中魔繼復仰臥地上引手自抓與之言瞠目不答嗣據某醫者言此爲心血上湧用冷水渥面當愈如法行之歷數時乃漸安叩以前事則茫然不知云 
小說 
[社會小說衆醉獨醒（二六九）] [  瞻廬]  
　　第四十二回撰抄文逢迎社友誦哀史演講貞姬吕文甫老大没趣一疊聲的吁氣本待轉身便走只因要聽校長報告翠娥請假的緣由所以不曾退席來賓致頌已畢便有幾個演說家登壇演說無非說些女子爲國民之母關係重要的套語演說完畢便該散會校長郤又拽裙登壇道諸君暫坐片刻鄙人尙有一椿要事當衆報告鄙人辦學多年素抱一種穏健主義科學務取其新道德務重其舊本末兼顧新舊合參（此之謂模稜兩可）科學上的成績業已當着諸君一一就正道德上的成績郤有柳生翠娥一人可以當之無愧····來賓聽到這裏要走也不肯走肅靜無聲要聽那以下的報告文甫一發注意側着腦袋掀起着耳朶聽那校長道出些甚麽校長道柳生平日的品行本來温柔敦厚有大家閨秀的風範自從進了敝校受那師長的訓練同學的切磋温務之中參以剛健敦厚之中加以果决道德上有了進步所以一朝遇了事變才有這番可泣可歌的舉動柳生的未婚夫喚做劉琪號呌玉如是個很有志氣的青年（這句却非過譽）他在大學校畢業以後痛恨外交失敗國權墮落一時憤不欲生竟在海洋裏犧牲性命實做那魯連蹈海喚醒同胞的迷夢柳生得了這個消息盪氣廻腸驚心動魄一天暈絶了八九次立志堅决希圖要設法自裁（四字奇妙）追隨他的未婚夫壻於地下經他父母百般救護幾番勸導他說不做地下鴛鴦定作人間寡鵠不效趙女摩笄之風定守共姜柏舟之誓生是劉姓人死是劉姓鬼一與之齊終身不改皇天后土實鑒此心····哈哈編書的錯了安校長雖不是個嶄新人物然而也曾出身學校受過文明敎育他的嘴裏怎會道出這幾句學究派的論調冬烘式的辭源編書的道不瞞列位說校長報告的底稿並非自出心裁郤出於這位方便園先生的大筆登壇以前很費着許多豫備功夫把底稿讀個爛熟才能夠滔滔汨汨熟極而流不啻若自其口出這時滿座來賓大部分都是舊社會人物聽這拘文牽義的報告自然句句入耳直赴心坎一刹那間但見許多冬烘頭腦在人叢裏亂摇亂晃恰似風前擺動的稻穗一般（腐態如盡） 
[餘瀋] [  鵑]  
　　美國人勒維柏格利比爲其婦愬於羅恩格爾法廷索離婚後之瞻養費據柏氏自言結褵以來婦每以情好爲市索價奇昻一吻需三金一抱需五金一坐膝需八金且須於温存之先如數付訖云今人有稱吾國舊式婚姻爲買賣式之婚姻者此眞買賣式之婚姻矣一笑 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
[本增刋三次修正投稿簡則]  
　　（一）投稿本增刊者其材料除衛生道德法制經濟四項外特增雜録一項仍以有關常識者爲限共有語涉攻訐個人者恕不登載 
　　（一）投稿者篇末須開明姓名曁詳細項址最好黏一名片每句請自加單圈若篇幅過長及繕寫潦草字跡不易辦認者佳搆亦從割愛 
　　（一）登載之稿酌定甲乙兩種報酬甲種兩元乙種一元即註明來稿之末其願取酬者投稿時須署名蓋章於標題下（但署名不蓋章以不願取酬論）如登載一月後無人指摘其轉録他稿者至月之一日（陽曆）可即向本館取酬其取酬時之署名蓋章須與投稿時同 
　　（一）投稿者如不願取酬或不願將所署之名發表者請于原稿註明附函恕不作答 
　　（一）投稿登載時本增刊得酌量增删其字句 
　　（一）投稿不登載者原稿恕不發還 
　　（一）凡投插畫稿須用鋼筆或毛筆洋紙墨繪大小不拘畫法須整潔録後酌酬惟得增减潤飾或不用原稿另紙重繪註明原名 
常評 
[商埠與民政] [  箴]  
　　開闢商埠民政也非軍政也稍有政治常識者固應知之矣而何以今之宣言不干民政者忽電保商埠之督辦也如曰不知開闢商埠之爲民政是太無政治常識也如曰知之不干民政之謂何 
　　吾謂今日武人龐大之權或由武人自攬之或由干求武人者贈與之自攬之權國民公論所應制裁也因干求武人之故而使武人得自攬其權亦國民公論所應制裁也 
　　雖然吾猶疑其傳聞之譌而或非事實蓋彼宣言不干民政者固嘗信誓旦旦矣若健忘至此則其人寗有絲毫之價值哉 
經濟 
[燃料問題之意義] [  謝震]  
　　物質的基礎吾人生於世間苦心勞力孜孜不息者不外經濟的活動而已然經濟的活動之主腦非圖個人富利以遂一己之慾望乃使世界人類之文化向上發展各得其安定之物質的基礎是也欲物質的基礎之安定則須分配均匀然苟生産不豐則分配無由而起此吾人不得不致力於生産方面者也生産者乃將天然之物入於吾人利用範圍之内故欲生産豐富勢不得不擴大此利用範圍然此非人力所能及須賴極大之便利及偉大之能力極大之便利者即今之機械偉大之能力者即今之石炭石油與水力是也然水力之應用有限依Author.T.Moor氏之計算我國不過四百萬馬力左右僅相當於三千萬噸之石炭又何况其不能應用於船舶乎以故世界之文明日進物質的基礎之要求亦愈急即以偉大能力征服自然使生産豐富亦愈緊急換言之石炭石油益爲可貴乃無上之國寳也 
　　燃料之消費以石炭石油之偉力征服自然使生産增加故其消費亦日益擴大蓋運轉一馬力之機械一時間需五磅之石炭製鋼一噸需石炭四噸航行一萬噸之船一日需石炭百噸摩託車一輛一年需十石之揮發油故也燃料消費旣如是之巨而地下所埋藏者有限使用若干即減少若干無再生之希望於是愈用愈少長此以往必有一日爲石炭石油完了之時其時吾人之生活將何以維持乎此燃料問題之所由起也 
　　燃料問題之研究燃料之恐慌既如上所述是以各國對此問題異常苦心研究現今所得之結果不外左之三種一改良石炭之燃燒方法 
若依照普通方法將石炭投入於鍋爐内以發生蒸汽再將此蒸汽送至引擎以運轉機械對於石炭之消費損失極多蓋普通鍋爐之效率（Efficiency）約爲百分之六五引擎之效率約爲百分之十八故實際上石炭之熱量所被利用者僅.65×.18=.117換言之理論上三噸石炭可以運轉千馬力之機械十時間實際上需廿五噸左右之石炭其中之八成七分完全爲烟囱摩擦及廢汽等所消費故欲燃料經濟非改良其燃燒方法以減少此等損失不可現今所得之結果爲改良鍋爐及引擎之構造如水管式鍋爐及透冰（Steam　Turbine）等改良燃燒裝置如節炭機及燃燒粉炭等之發見對於石炭之節約雖稍有效果然研究之餘地尙極多也 
　　二極力搜索液體燃料以代替固形燃料 
　　二十世紀之時代爲液體燃料之舞臺固形燃料已屬過去如飛行機飛行船摩托車等新機械均使用揮發油商船軍艦潛航艇等均使用重油蓋一磅石油之發熱量較之石炭多五千英單位其他如火夫之節約容積之减少煤烟之無有等均其利益之點此現今各國所以對於油田之競爭異常劇烈也 
　　三研究石炭石油之代用品 
　　第一第二兩法對於石炭石油仍屬消費萬一石炭石油完了之後以何種燃料補充是不可不先事綢繆者也故各國銳意研究石炭石油之代用品現今所得之新燃料以酒精首屈一指蓋其製造原料甚廉故也各國製造酒精原料如下德國爲糖蜜與馬鈴薯美國爲糖蜜與榖類法國爲榖類與甜菜印度爲一種植物花菲律賓羣島爲Nipa　Palm與Dates　Palin我國則爲米粟 
　　以上乃各國所發生燃料問題之意義也然回顧我國不但不知對於燃料節約保存反將寳貴之炭坑與油田售與外人不亦大可悲乎（不受酬） 
國民常識 
[議會與法庭旁聽之利益] [  立三]  
　　議會與法庭所設之旁聽席原爲吾人應涉足之所不特可長見識對於立法司法兩機關均可監視利益所在豈淺鮮哉姑爲諸君道 
　　（二）議會旁聽席議會爲人民代表會議事理塲所一切與吾人有莫大關係我人遇閑暇時應往入席旁聽藉以知地方上提議案件如何考察議員勤情如何以及秩序如何我人平時雖見於報章發表究不能窺其眞相敬勸讀者諸君將往戲劇塲游藝塲等費錢費神的光陰移人議會旁聽旣不費金錢又可長見識一舉兩得諸君何樂不爲 
　　（二）法庭旁聽席法庭爲審理民刑案件機關遇開庭時設有聽旁席原爲事外人窺看審理情形但我國法院中旁 
 
 
 

Page 18

 
 
聽者甚少大約遇刑事審理較民事稍多而民事旁聽除少數關係人外竟絶無僅有要知刑事事實不過較民事動聽耳如閻瑞生案旁聽者擁擠異常以窺其凶手之容貌及其詢答之口供固所當然不知遇民事審理亦須時往旁聽緣人可以終身不訴訟而不可以一日不知法况民事訴訟上各種複雜情形我人亦應略悉一二世道險詐人心叵測設或自臨己身亦可作以參考且今司法黑幕時有所聞旁聽者多則法官亦不至枉法屈斷對彼訴訟進行上亦不無小補總之我人無論何種旁聽時均含有監視性質對己對人兩有裨益諸君其細味之（乙種酬） 
道德叢話 
[醒世語] [  了緣]  
　　大千世界億萬斯年吾人生乎其間不過佔五六十年之光陰耳此五六十年之光陰風馳電掣轉瞬即逝可不惜哉 
　　吾人生存假定爲六十年分爲三季前二十年曰前季中二十年曰中季後二十年曰後季 
　　即一十二十爲前季三十四十爲中季五十六十爲後季前季爲習學時代亦名含苞時代中季爲實行時代亦名開花時代後季爲成功時代亦名結果時代 
　　不習學則無實行無實行則無成功無良好之含苞則無良好之開花無良好之開花則無良好之結果甚至無果可結可不懼哉 
　　人生立志乃爲第一要義苟有確乎不拔之志百凡皆可成就 
　　志已立則要脚踏實地恒心毅力做去此兩句話固屬老生常談實有無限受用 
　　孔子說始吾於人也聽其言而信其行今吾於人也聽其言而觀其行吾於交際塲中亦云 
　　當今時局紛紜武人跋扈只知各爭權利誰復顧念百姓商滯於市農輟於野民生塗炭岌岌不可終日嗚呼請睜兩眼觀蟹走看他横行到幾時 
　　我最先愛看小說以其熱閙繼愛閱新聞紙以其能廣見識後愛中西箴言以其切於身用 
　　有賢妻然後有良母有良母然後有佳子弟有佳子弟然後有好家庭有好家庭然後有好社會有好社會然後有好國家女學可不重哉 
　　如今世局不惟南北不和南與南亦不和北與北亦不和不惟新與舊不和新與新亦不和舊與舊亦不和究其原因莫非爭權奪利無政治思想耳反其道而行之國即大治（未蓋章） 
衛生 
[傷風簡捷自療法] [  世彬]  
　　傷風一症吾人感受極易一經患染雖無大害不治則終覺非常不舒醫治則不惟耗費金錢光陰并不能立時收效且此症由於驟感風寒或由他人傳染而來故凡感受之人每覺鼻塞涕多呼吸維艱若將患者流出之涕以五百倍之顯微鏡觀之則可見有無數微生蟲形狀如蟻粘附其中此所以能傳染者卽因乎此今有一簡捷之法以消毒藥水棉花或洋桑皮紙捲入鼻心輕輕將涕泗捲出至於盡凈不流方止再以Bori　Acid即硼酸少許和開水一茶杯俟温用以洗鼻洗後半小時即能通暢輕者一二次重者三四次無有不效者余曾一再患之治以此法頗能如願録出以告同病者（乙種酬） 
工業常識 
[玩具急宜改良] [  徐絜]  
　　時届舊曆正月市上出售各種玩具小兒購之以爲游戲夫玩具與幼穉敎育有密切之關係已爲識者所共認故日人之恩物西人之玩具靡不精美絶倫深合敎育原理於兒童心身大有裨補如德國在未大戰爭以前發行規模宏大之玩具雜誌以研究玩具之製作日本之敎育家亦常發表關於玩具之論文返顧我國對於此事漠不注意際此發售玩具最盛之時匪窳陋不堪入目即危險有害心身如吹弄之泥塑玩具則所傳彩色其毒最易入口馬口鐡所製之玩具小兒偶有傾跌則刺傷堪虞而發行最久之花紙滿紙鬼神非提倡迷信乎描摹穢事非變相之春畫乎而無意識之故事大繪特繪不特無益於兒童即中國人陳腐之頭腦泥古不化之思想未始非此一紙階之厲也誠能改良花紙繪以有益兒童之事物如司馬破缸聞鷄起舞木蘭從軍萊彩娛親管寗割席等事則猶如兒童之倫理敎科如汽車電車飛機之描畫則可灌輸交通利器之常識南通敎育會所出之步步高上海商務書館之通俗敎育畫非即根據此旨而輯纂者乎吾觀西洋小兒之玩具不特無害心身且含敎育意味誠以幼穉敎育不可忽視也古者兒童自初生以至九歲皆賴門内之敎見於内則西哲亞利士多德曰敎育之基端在家庭所謂家庭之敎育即幼穉之敎育而福蘭勃爾所創辦之幼稚園蒙鐡梭利女史之幼穉敎育法以及現今新創之兒童公育社莫不以玩具爲兒童唯一之敎具愼毋謂區區玩具無關於兒童之心身也（乙種酬） 
識字捷法 
[應用字] [  濟滄]  
　　帚掃除糞穢之具也築文作　从又持巾埽冂内冂古坰字象遠界也見前古者少康初作箕帚秫酒 
　　仁親愛之意也从人从二凡人與人能相處必自互相親愛始故古之釋仁猶今之言合羣言互助也就二人以上素也又手足痿痺不能運動曰不仁此不復可自盡其能而需人給養矣 
 
 
