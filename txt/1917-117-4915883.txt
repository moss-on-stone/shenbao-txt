# 1917 - 117 - 4915883

 

Page 1

 
 
   
 
 

Page 2

 
 
時評 
[混沌（默）]  
前數日即有疏通議員之傳說而今日國會情勢尚混沌若此可見疏通之未易收效也據報紙所載某派反對某派贊成某派意見不一致此表面上之混沌也某派對人感情某派對黨關係某派良心上懐疑此内幕中之混沌也以中國往事例之無論提一總長議一要政莫不有此種情勢之混沌然所關未有若此次宣戰問題之鉅故混沌亦未有若今日之甚疏通亦即未有若今日之難也雖然所謂混沌云者不過情勢未判明之一名詞耳情勢旣未判明則尚在進退成敗之間可進亦可退可成亦可敗故今之混沌實爲宣戰問題解决之關頭也政府於極力疏通之後將俟情勢判明而提交乎抑即於此混沌之情勢中提交乎如必俟判明而提交則判明未知何日如始於此混沌中提交則政府必以爲危險此亦爲今日混沌中之一疑問也 
[命令]  
　　五月初三日大總統令交通總長計世英呈請辭職許世英准免本職此令 
　　又令暫代交通次長權量着暫行代理部務此令又令丁文壐授爲陸軍砲兵上校岳貽太授爲陸軍工兵上校此令 
　　又令外交總長伍廷芳呈爪哇總領事歐陽庚因病懇請辭職歐陽庚准免本職此令 
　　又令司法總長張耀曾呈請任命趙從懐爲山西第一高等審判分廳監督推事汪兆彭爲山西第一高等檢察分廳監督險察官曹昌麟署山西第二高等審判分廳監督推事吳大業署山西第二高等檢察分廳監督檢察官應照准此令 
　　又令陸軍總長段祺瑞呈請授劉儉修爲陸軍騎兵中校王登進爲陸軍二等測量正應照准此令 
　　又令方本仁給予三等嘉禾章周嵩堯劉國勳劉麒陳安魏謙光均給予四等嘉禾章此令 
　　又令萬立鈺萬立鍾均給予四等嘉禾章此令 
[專電]  
　　北京電昨日下午林日使往訪伍外長關於宣戰案决定情形及以後方針交換意見又日人方面消息駐日章使日内曾有密電致政府關於宣戰問題極爲重要 
　　北京電蘇同鄉昨在會館歡迎李厚基席間李陳述贊成宣戰原因謂中國現在不可不加入約協國 
　　北京電倪嗣冲昨午後謁元首同見者有曹錕張懐芝黎責倪曹張不應離職遠來并不應偕赴國務院陳述各種意見詞氣激昂該督長等均不懌退連晚請孟恩遠進府單見代爲解釋元首始無責言 
　　北京電倪嗣冲確曾受元首訓誡因倪報告某某公　皆贊我加入元首言汝爲省長當留心一省之事外交圑汝何資格與之接洽倪答係因軍事會議而來元首問汝爲省長又何必與聞軍事會議倪唯唯退報載曾有爭論非事實 
　　北京電各督軍假迎賓館招待議員到二百餘人李厚基致詞首述加入本主反對到京始悉外勢不能不贊同末言諸君爲民請命務望提出後立予通過湯化龍答謝數語謂君言足備同人參攷 
　　北京電昨晚段總理派丁錦爲代表宴政學會於中央公園報告與叚在迎賓館同政學會李肇甫代表謂政學會並無惡意反對待詳細討論以期贊助進行各派研究會全體公决贊成民友社反對益友社有反對内閣意味丙辰俱樂部第一步即反對政餘俱樂部宣言有條件加入政府正竭力疎通 
　　北京電王占元告人言元首對於宣戰問題並無成見 
　　北京電元首今明分邀各國公使及眷屬遊三海賞特丹 
　　北京電軍事會議漸告終擬令各督軍留代表在京備諮詢關於外義　與軍事相聨之問題 
　　北京電財政李總長一時未能到任確係不願與聞外交問題政府曾託任公與之說明李意漸釋但仍須俟外交問題解决再行到任 
　　北京電許世英因賄案今日被地檢廳派警在公園傳去 
　　北京電頃從某機慈關傳聞許世英於下午在中央公園被地檢廳傳訊其原因聞元首交諭法部有收受賄賂之說有律師陳某出庭於地方廳曾親見許被傳又聞王前次長辭職後即赴東途中曾致書當局似與此案發生有關有權量昨發通告定明午偕科長以上設席輔仁齋爲許餞别頃忽取消似足證被傳說之非虛 
　　北京電外交後援會通告星期日在中央公園開演說會備入塲券三千張 
　　北京電裁軍案議定三種辦法（甲）先謀統一從檢閱各項非正式軍隊入手（乙）分期支配以汰至全國五十萬爲斷（丙）籌備退伍欵由中央指撥　　北京電政府指令交部取消租車合同王家儉盛文頤均交法庭 
　　北京電昨日憲法審議會關於孔道爲修身大本贊成删除者三百十三人不足法數反證表决贊成原案者僅一百五十三人王某謂有疑議投票表示共五百零六贊成原案二百零一反對原案二百八十九在場人數不足延會 
　　北京電鹽稅餘欵商准銀圑今日先提回五百萬 
[外電]  
　　廣州電某日人願出洋一百二十萬元收買從廢炮等物提出之舊銅而華人公司名恒興亦出重價願買此項官物官場刻派員分赴欽州廉州等處調查此種廢銅之多寡及其價值衆人現信大宗銅元刻已運往日本（二日） 
　　廣州電朱省長刻著手解散本省冗兵各事進行頗稱順利因被解散之粤兵先則分别調開後乃宣布每營裁減四分之一之訓令被解散者給發五月份餉銀而被解散之軍官則入新開辦之軍學院每月仍得薪俸與在營時無異（二日）以上路透電 
　　北京電昨日段總理招待國會議員並無效果參院議員多反對宣戰蓋恐一經宣戰卽將頒布戒嚴令而國會職務將暫停也北京日報云如國會反對總理之政策則總理可請總統解散之（四日） 
　　北京電昨夜總理在公園又請國民黨議員會商今日午後請各督軍與兩院議員茶會　　（四日） 
　　北京電昨日外交伍總長非正式告知協約國公使謂中國日内即將對德宣戰（四日） 
　　北京電黎總統定於星期六與星期日在總統府請外交圑茶會（四日） 
　　北京電段總理今日將接見國會中各政圑領袖以探詢其對於宣戰問題然後再國會陳述政府之政策最後解决將因以展緩數日　　北京電今日憲法研究會亦議及宣戰問題湯化龍演說後各員投票贊成宣戰者一百六十五票反對者僅滇籍議員兩票（四日） 
　　北京電交通總長許世英已免職繼其任者大約爲汪大燮（四日）以上德文電 
　　奉天電財政廳長王樹翰因病請假任命警務處長兼奉天警察廳長王永江暫行代理所遺警務則命營口警察廳長王家勳繼其後任王之升任人皆視爲遼陽派之勝利（四日） 
　　北京電今日正午各督軍假迎賓館開兩院議員歡迎會席間福建李督軍起而演說謂余代表各督軍國民有悲之日即吾等軍人赴死之時吾等昔在地方時曾反對對德宣戰及至來京知其實情始悟前此之誤解又謂不向協約各國要求交換條件其理由爲顧全爲邦交誼譬如有人於此與敵交戰其友人向索物品允予援助否則拒絶有是理乎等語比喻頗爲巧妙最後言議員諸君務諒政府之方針進而贊助云云當由湯化 
 
 
 

Page 3

 
 
龍起答謂與李督軍之意見有同感等語（四日）　　北京電中國政府旣决定無條件宣戰宣戰之後列國自進爲中國之利爲益協議條件雙方案巳默契此事似有可信之理由至對德宣戰與參加戰鬭自爲别一問題列國方面並無希望中國宣戰之後再進參加戰鬭之事（四日） 
　　北京電今日憲法會議審議會第二十二條之參議院組織法第二十三條之衆議院組織法均照原案通過（四日） 
　　以上東方通信社電 
[戰電]  
　　倫敦電海軍部宣稱上星期内商船之抵英者共二千七百十六般離英者共二千六百九十艘商船之被沉者五十一艘其中載重逾一千六百噸者三十八艘不足一千六百噸者十三艘被攻而得脫險者二十四艘漁船被沉者八艘 
　　（二日） 
　　羅馬電海軍宣稱四月二十九日止之一星期内商船之抵意者六百二十七艘離意者五百二十一艘意船三艘帆船七艘被沉（二日） 
　　倫敦電海軍部宣稱英船桀拉號（二七八四噸）星期二日在亞爾特堡外爲德國海面飛機發魚雷擊沉船中之人均得救該船曾發砲擊落助攻之敵海面飛面機一架駕機之人均就擒 
　　（二日） 
　　倫敦電海面飛機以魚雷擊沉輪船以桀拉號爲第一次其魚雷如何發出衆皆頗以爲異據非公式報告謂海面飛機乃浮於水面者此次桀拉號爲二機夾攻桀拉號曾發砲擊損其一另一飛機希圖擊沉受損飛機未成該受損飛機已被拖登陸地機中之人均就擒桀拉號船中人員共二十七名已登岸（三日） 
　　倫敦電德國公報公英軍在蘭斯西面及芒希與方丹勒附近進攻迭敗法軍在歇滿臺達美山脊衝擊受挫四月三十日香巴業之役德軍俘適四百餘人昨日敵軍失飛機十四架俄軍在哇桀土資山谷北面進攻爲德軍擊敗大受損失（二日） 
　　倫敦電每日電聞報載稱海軍大臣卡森氏不欲因人枰擊其往日政績而辭職（三日） 
　　亞姆斯特丹電德國聨聨邦會議昨日重行召集議長述及美國加入戰局謂美總統所稱仍與德國人民友好之言不能感動德民德民願以血誠爲帝國作戰云（三日） 
　　亞姆斯特丹電德國各報登載某要部發生爭端之謡言（一日） 
　　蘇里治電聞近數日内德國南部拘獲社會黨多人社會黨機關報曾節錄德國傳播之煽亂宣言書書中促請工人同盟罷工（三日） 
　　俄京電工軍代表會幹事部發表示文謂昨日發生可憾之數起一不知名少年殺死加虛太里斯基將軍伐細里哇斯特洛夫有人開鎗轟擊政治示威者並有數人自稱爲幹事部中人擅拘一地主尚有數人撕去軍官之肩章此種暴舉僅狂人與國家自由之仇敵始能行之國民嗣後不得再犯云（一日） 
要聞一 
[字林報之俄京戰訊]  
　　字林報五月二日俄京專電云特維拉陣線自里加灣起至伊克斯古爾止刻有劇烈之砲戰尤以加倫成境内爲甚敵軍陣地後爆裂大作其聲震人大約係德軍軍火儲積所一處爲俄砲擊中所致雙方飛機亦甚活動俄砲擊落德機一架目下積水漸退道路已乾戰戰事可隨時開始今斥堠隊已極活動矣德兵欲與俄兵接談及散佈主和文字之謀今仍繼續進行迄未稍衰德兵在卡巴西安森林境内散出傳單頗多志在離間英俄此種計畫全無效力俄國海陸軍官已在總司令部組織聨合會俾可一致進取以獲勝利工軍兩界之代表會前曾請准政府勿將革軍調出俄京今代表會承認派俄京防軍前赴戰地之必要已得大多數同意取銷前議俄奥兩國紅十字會彼此贊成交換戰俘凡年逾六十歲之軍官等不妨交換蓋六十歲乃軍役年齡之極度也昨日俄京傷兵有表示意見之舉動氣象莊嚴主張與德交戰堅持到底各執旗幟上書（願以全國之人爲自由爭勝利）（倡和議者爲國人共棄宜逐往德國）（非勝不和非推翻德國武力主義不和）（我輩爲國受傷爲國流血必獲勝戰始快於心）等語傷兵到處衆輙歡呼迎之傷兵有尚能自行者其不能行者則分坐車中外高加索各部居民之代表電致内務部否認外間所傳高加索勢將分裂之謡言並謂全境人民皆抱贊助臨時政府保全民間治安整頓軍民政治之志從前盜氛蔓延今前閶閻無擾即此志之良果云云昨日俄人六萬餘人齊集美使署前向美使歡呼以示尊敬美國之意美使與俄下院議長立於露口上演說略言此次自由戰爭須獲勝利之必要與美國得覩俄國自由新曙光之快樂及俄國與美國共入戰場以爭人類權利之責任 
[聚餐會演說俄國革命]  
大陸報云星期六日聚餐會昨日（三日）正午在上海滙中旅館提前舉行中外名流與會者甚衆是日演說者有馬虛博士題爲戰壕部之生活並有台君題爲俄國之革命台君俄俄國大學學生基督青年會國際幹事會書記俄國革命時適寓俄京故於政變始末情形言之頗詳茲錄其全文於下台君曰俄民以四日之間傾覆皇朝向爲一姓之臣僕一躍而爲國家之主人翁不佞對之無任景仰此次大變遷起於俄京不佞竟得躬逢其盛幸何如之今姑舉其發生情形與其特點關係爲諸君述之且將殿以不佞對於勒命能否持久之意見也俄之革命初未預謀卒然發作人人爲之驚愕推其原因實起於呼求麵包耳此呼聲之效果若何遠大思之令人頭眩先是俄京有工人罷工歷數日之久各街道皆有人民齊集大呼求食歷數日未已當局患之命警察從事驅散違抗者報以彈丸但人民堅强不屈於是下院電告俄皇謂都城亂事日益蔓延請速派素孚衆望之員主持政務俄皇置之不答至二月二十六日（俄曆）星期六日忽降諭命下院休會至四月間且調哥塞克兵協助警察俄皇此舉如以油潑火實有以促成革命也哥塞克騎兵性野而横暴素爲國民所畏故俄皇諭下後道中人叢皆以哥塞克三字相傳告詎意哥塞克兵至時緩轡而入人叢以善態揮衆退後於是衆乃大呼曰哥塞克兵助吾人矣哥塞克兵助吾人矣吾人獲勝矣當局旋命清除全城各大街星期日晨間萊夫斯基泊洛斯貝克特街不見一人民衆時皆聚集城中各處蓋巳有爆發之勢矣當局下令如有行入大街者須處死刑是日道中軍警巡邏者頗盛下午民衆擁入禁止行走之各街即被鎗擊死傷頗衆旋經救傷隊舁之而去星期一日晨間革命發作如劍之脫匣而露其鋒芒官兵三四聨隊加入國民反抗俄皇内閣急電奏俄皇謂下院不允休會並促請速派孚衆望之員主持政務旣而舊朝内閣諸員除内務大臣泊洛土波波夫氏外皆辭職後悉俄皇曾命該員（泊氏）爲狄克推多（獨裁主權者）但延至夜間軍人之加入國民方面者已有二萬五各人之多泊氏勢難遵諭行事軍民於是攻擊警察佔據警署且從事釋放政治犯星期一日一時下院與工黨會開會舉定十二人組織委員會暫理政務且公推伏夫氏爲内閣總理氏爲斯拉夫種人極爲俄國人民所敬愛今任此職誠可爲俄國得人員其餘選出之閣員如外交總長米留柯夫氏司法總長克倫斯基氏陸軍總長葛區柯夫氏等皆國内之俊傑下院與工黨會之和衷共濟辦事有條於此可見一斑焉國民於是宣布其主張（一）共和（二）平等選舉權（三）秘密投票（四）立憲之國會夫以隨革命發生之烏合之衆竟能有此規畫足徵俄國人民自始即確定宗旨固非僅圖一逞之輩也政綱粗定繼乃從事令俄皇遜位下院特派代表偕羅斯基將軍往見俄皇於貝斯柯夫上遜位請願書聞俄臯聆代表述俄京政變後甚爲驚怖且叱駡左右朦蔽時局眞相甚至欲拔劍自裁卒從衆諫簽定遜位詔而遜位與米恰爾大公大公辭不受命星期二日俄京警署被佔益多陸海軍附和國民者益衆故至星期三日晨間革命之功完全告成余於星期一日晚始見革命黨之活動余以友人啓程赴瑙送之至車站途中聞槍聲隆隆見皇宫前之警察向民衆開鎗屋面亦置機關槍子彈如雨而下革命黨紛乘摩托車携帶軍械馳往交鬨地點旣見余二人怱遽午道上即阻石詰問旋派人護送至車站自此日起火車停駛一星期之久次日余見兵民一大隊攻擊愛斯都里亞旅館逮捕軍官多員當場殺死數人餘均解交臨時政府收押頗加善遇所擒之警察亦未加以虐待均解交長官判罪此次革命國民死傷者共約一千五百人死者不足三百人足徵俄民行事心氣之和平且各守紀律並未擾亂治安革命之三日内未聞有恣睢之行爲到耳者皆國民之歡聲此誠俄國革命之特點也至於此次革命之關係則其主要者即爲政權縱於國民之撝以圖將來之大發展民權發達敎育改良將於此謀之矣或謂民政能持久乎自余觀之余深信其能持久也俄國人民及其實行理想之能力皆爲余所信服即新政府之執政者亦爲余所信任彼等頗知全國人民之志願非敷衍人民者可比彼等今正促起與俄交戰國之人民而使其與俄人聨合前進以達民政之途矣 
[美政府最近備戰情形]  
　　上海美領事昨晨接駐京公使轉來電文曰美政府召集大軍之議案已於四月二十九日經參衆兩院以大多數通過此舉表明全國人民爲國會所代表者願竭人力以獲此次大戰爭勝利之决心此案規定擴充國民軍至二十八萬七千人國防軍至六十二萬五千人並可採用强迫軍役制美國之大改革遂因此而成此案旣規定强迫軍役之辦法凡國民合於軍役資格者政府即可召之入伍除國民軍與國防軍擴充外總統有權先召集軍隊五十萬人後再召集四十萬人依此法案美國於通過此案後第一年内可召集大軍約二百萬人今距美國與德國宣戰之日尚無多時而在簡短時期内强迫徵兵之議案竟已告成矣參院贊成票八十一反對票八衆院贊成票二百九十七反對票二十四此案乃陸軍部所擬稿目下該部已准備實行此案英法代表圑刻在美國大受歡迎正與美政府商酌利用美國軍力財力經濟力各種事宜美國國會已核准美金七千兆元之經費關於此欵之債劵卽將發行財雨部今已發出通告略謂大債劵不日發行其名爲一九一七年之自由公債所籌集之欵專作供自由政府與專制作戰之用此爲美國作戰中第一大舉動故以自由名之極爲適宜云云 
[對德宣戰問題之各方疏通]  
　　對德宣戰杂業通過前日國務會議此事須經國會同意方能對外發表故外交部對於協商國公使尚未有所表示惟日英法俄意各公使自得此項消息過從頻繁交換以後對華外交之重要意見外交界又頓呈活潑矣昨晨協商各國公使互相往來交換意見午後日英俄法葡意各公使先後往外交部訪問伍總慧其訪問之目的聞係因從前中國曾由陸徵祥氏提出希望條件今各公使因聞中國决定宣戰特到部聲明中國若宣戰則所有條件更當以好意的考慮進行協議又力言俄德單獨媾和不過一種風說决不可信云云當宣戰問題未經閣議决定以前外交部曾接駐日章公使來電詳述日本政府希望我國加入之情形内容甚爲重要因之當局之决心更形確定遂有前日之决議 
宣戰一舉政府志在必行惟恐各方面反對臨時發生阻力巳派人四出疏通意見今日下午段總理巳邀請各政圑代表開茶話會以解釋政府不得不宣戰之理由惟各政圑是否應召赴會尚難預料聞今日下午各政圑將在衆議院開談話以研究戰事問題之利弊想一經討論各方面之意見不難一一明瞭也至於南方政客之反對此舉者亦已派人赴申與各要人接洽派往與康有爲疏通者係鄭君浩而專與孫中山唐紹儀接洽者爲章士釗君云 
　　數日以來有一種極背謬之謡言謂國會若否决宣戰案後政府將解散國會市井喧傳亦不無信以爲眞者其實則毫無根據之謡言也前日國務會議後全體閣員入公府報告大總統之時大總統曾問司法張總長萬一國會通不過當如何據現行約法不能解散國會若據新憲法是否解散之後即可宣戰抑待召集新議會後重新提出張總長答曰新憲法上大槪雖訂有此條然一旦解散後亦須召集新議會另求同意不能先時宣戰至現在則解散國會約法上並無根據若行之則爲謀叛大總統稱是謂此即造反叚總理之見解自與總統相同 
　　昨日參議院某君往謁叚總理詢問外交最近形勢並謂聞政府擬於日内將實行第三步辦法提出國會總理對於各方面是否巳博訪周諮顧慮妥密何以亟於提出國會總理云予係容納各督軍意見乘各督軍未出京之前提出國會云云又有某君往謁總理爲同樣之詢問總理謂遲早一樣故不如早日提出窺總理之意頗爲堅决惟公府中兩日接到各省關於陳述外交之電又有百餘通除廣東省長朱慶瀾贊成加入戰圑以及上海外交研究會主張與美取一致行動外其餘各電俱反對加入又聞參與軍事會議各督軍昨晚八時許復往訪段總理於私第詳談甚久聞仍是關於宣戰案有重要討論 
[彈劾許出英案提出]  
　　查辦交通案前經大會議决將查辦案改爲彈劾案并付審查已紀前報茲聞彈劾交通總長許世英違法失職案已經提出其文云爲交通總長許世英違法失職依法彈劾事竊許世英以猾頭官吏而充交通總長蒞任伊始即以恢復元年官制爲名引用王黻煒爲次長將部内重行組織而又更換各鐵路局長所用者如京奉之廖世經津浦之王家儉京綏之姜可欽等皆其私人内外勾通營私舞弊卽如鐵路提欵向有定章乃許世英假調查爲名秘飭京奉津浦等五路每月各向部私送洋一千元又命次長王黻煒於本年一月十五日電致京奉京綏津浦等局各解中鈔票一萬六千元名爲同人奬勵實爲違法分肥且此二者均由餘欵項下抵銷並不列批報部似此噯昧不明路欵何堪設想又賄賣差缺人言嘖嘖如報紙載有濟南鐵路事務所所長馮庸仙費洋六千元徐州車務正段長林國材費洋四千元浦口港務處處長沈駿程洋費萬餘元北京電報局局長厲藻青費洋六千元部内僉事胡煥華費洋五千元主事陳某費洋二千元凡此悉數調查恐部内及各局人員更僕難數雖云次長經手然下飭委者何人而總長許世英實有連帶之關係他如購車租車本非創舉乃津浦鐵路購定機車十輛竟多費金洋十萬餘元租賃蓬車二百輛按十五年期限計算損失當在百萬元左右假華美公司及漢森公司名義串通影射誠如參事雷光宇司長曾鯤化所查勾串外人暗設公司賄買屬員朋分巨欵且查經手之局長王家儉總務務處處長童益臨與許巨英一係姻戚一係乾親前在福建時該二人曾與許世英狼狽爲奸得賄十萬餘元及事破被參即由童益臨一人擔認判决褫職並剥奪公權此次購車租車許世英又用舊日手段缷其責於童益臨一人提交法庭訊辦日來見兩院議員質問查辦各案紛紛提出不得已又犧牲次長王黻煒令其辭職將藉以自全詎知情弊顯然千夫所指總長所司何事豈得竟諉過於人違法失職實屬無可曲原謹依約法第十九條提出彈劾是否有當仍希公决提出者劉彭壽張其密王伊文等 
[財部賄案閣員不連帶負責]  
　　日前衆議員秦廣禮質問財政部賄案國務員何以不負連帶責任茲經國務院咨覆云國務院爲咨復事奉大總統發交貴院咨開議員秦廣禮等提出財政總長受賄案國務員何以不負連帶責任質問書一件希答覆等因查臨時約法第四十四條國務員輔佐臨時大總統負其責任是責任之規定係對於國務而言至財政總長陳錦濤有受賄嫌疑乃財政總長陳錦濤個人之行爲即事果屬實亦屬於刑法上之責任各國務員自無連帶負責之理相應咨覆貴院查照可也此咨衆議院國務總理段祺瑞 
[南京快信]  
　　省議會昨日（三日）午前十時广談話會到三十餘人仍爲控告地檢廳違法事决推陸家鼐陶鍾箎爲代表向高等廳起訴午後接續開審查會沈惟賢當選爲審查長朱紹文許蘇民王撰曾季通當選爲理事 
　　江寗地審廳昨午一後時派司法警察到省議會拘傳妨害選舉案内一千人證錢副議長以議員不在會拒絶聞地審廳昨日（二日）已開庭審理被告各議員畏罪不到而原告公民袁希洛劉百昌包允恭黄家驥張凌霄孫繩武等皆到案備質審判廳以該公民等片面到庭無從審理當由劉百昌指出辛潘楊等金錢賄買各證據辯論甚久經審判廳認爲案證明確面允不日逮捕各被告到案公開判决現原告一　擬請求如被告各議員再屢傳不到先行缺席判决俟省議會差會後再行依法逮捕云 
韓國鈞昨日午後三時乘津浦車赴徐 
寗垣昨日下午四時陡起狂風電桿房屋吹倒無算晚間大雨 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川事善後之京訊]  
　　川省此次兵鬨致地方重遭糜爛政府對之極爲注意除特派專使前往查辦外並分電各方面及兼督戴循若設法維持一切以期亂事迅速消弭茲據國務院消息昨日戴兼督有電有中央略稱經竭力勸導調停所有各地方之川滇軍隊巳一律停戰聽候中央派員蒞川查辦並對於各地方商民所受損失正詳爲勘查俟悉受害情形再爲適當救濟及撫卹等語聞段内閣閱此電後當飭另繕一份封呈大總統核閱　總統披覽此種電文後以四川大局糜爛不堪若不特任督軍恐川省局勢難十分安靖故於昨日閣議將此問題討論經時但未議定繼任人物 
　　雲南督唐繼堯咋電中央略稱劉存厚慘殺滇軍軍官士卒及川省良民不計其數日無法紀令人髮指倘不按軍法處理何以慰蜀民更何以對國人云云又據政界消息云日前公府曾接有川邊鎭守使殷承瓛氏來電内容探係首陳　將軍羅蓉軒確巳遵守中央命令將督軍篆務移交戴循若兼督離去成都惟劉存厚前旣抗令於先今且發現劉氏自稱川督僞檄大有排斥滇軍盡數離蜀之勢刻下承瓛所部均欲與劉一决雌雄請即指示是否將承瓛所部調出川省省並請來京面陳一切詳情云云聞元首閱後以川邊地方重要昨已去電阻止矣惟在川人方面則又有邱登瀛等以羅督軍解散川軍致釀禍亂特電大總統國務院參衆兩院云竊羅氏督川私心自用武力解散川軍以致釀成禍亂燒燬民房數千餘家燬殺人民不計其數近雖出城猶復屯兵東門一帶作攻擊狀且肆行刦殺姦淫吾民何辜罹此荼毒川軍謹守軍紀秋毫無犯吾民實依賴之聞今日劉存厚軍長率兵北出全城驚惶莫可言狀兼以戴省長於四街挖坑掘塹阻止行人吾民覩此情狀朝不保夕特懇大總統國務院憐念生靈迅雷劉存存厚仍駐省城母得輕離以資孱全城百姓感激無涯臨電泣血不勝待命之至邱登瀛等泣叩 
　　新任四川查辦使王人文奉命後即致電川滇兩軍請息兵爭詞極沉痛並親向川籍國會議員曁旅京川人發表意見謂此次入川誓必秉正查辦以靖地方决不稍有徧袒自取唾駡至其任務僅及於查辦而巳川省長官非所敢望聞段總理亦有此種表示故該省反對聲浪近已稍息矣又聞川省國會議員爲保全桑梓治安起見前在某議員私宅開會擬舉代表謁見政府陳述一切前日又在永光寺中街全蜀館開會舉出代表四人三十日謁見總統一次昨星期二（一日）又赴國務院謁見段總理不知此四人表之所主張究將奚若也 
[一日兩院開會紀]  
　　昨（一日）下午一時參議院開會議長王家襄主席議員列席者二百零六人遂照議事日程開議第一案擬任李經義爲財政總長咨請同意案（通過情形已詳昨報）投票通過後接議第三案報紙法案大總統提出經政府委員說明主旨後金兆棪謂此次之報紙法與袁政计所公布之報紙條例大略相同所不同之點只有將保證金之一條删去不知政府前何所見而廢止此又何所見復行提出請委員答覆經政府委員說明後即付審查續議礦業法案鐵礦特許法案均付實業股審查鈔票制限法案三讀議長宣告爲文字之修正第三條童杭時修正其未遵照本法第四條規定所發竽之鈔票數改爲其餘各銀錢行號所發生之鈔票數蔣舉清以爲當然之修正不然則文義衝突湯漪則謂並無衝突無須修正又爭論良久終以童議員之修正表决通過又决定第四修至少須有五成現欵之上第五條應照發行額之上皆改爲（各銀錢行號依特别規定或遵依本法第三條所發行之鈔票）遂以本案全文表决多數通過休息後王正廷動議變更議程先議慶祝憲法成立大會决議案無討論多數通過森林法案二讀宣告逐條討論表决至第三章政府委員要求第二章第五條恢復原案張聨魁謂審查會曾討論及此究之不如審查案較爲完備耳龔煥辰謂現當我國林業未能展發之時宜取放縱主義以擴充林業之初步如政府原案第五條所規定認爲必要等文辭皆足以啓發弊端故不贊成原案云又討論良久議長以審查報告删去原案第五條表决多數遂表决第三章公有林及私有林第七條無修正以審查報告通過第八條龔煥辰修正認爲必要時對於所有者酌定期間强制造林改以適當方法倡導造林表决少數以審查案表决多數第四章保案林表决多數第九條龔煥辰提出修正案國有公有或私有森林有左列性質之一者得由農商部或地方行政長官編爲保安林陳銘鑑解樹强等反對表决少數以審查報告表决多數討論至此法定時間已至乃宣告延會 
　　同日午後一點衆議院開會議長湯化龍主席議員褚輔成動議請咨政府澈查預算委員會收賄事（詳情已見昨報）葉夏聲又動議謂據聞江南造船廠賣給外人其價爲一千五百萬經手人爲亂五百萬故本員主張請國務總理海軍總長出席質問衆無異議議長謂今日國務會議有要事各國務員均不能出席葉夏聲謂可再去電請問其可否出席牟琳又動議變更議事日程先議第十四案表决多數遂開議第十四案查辦貴州政務廳長何麟書案提案人符詩鎔說明後牟琳請以咨達政府付表决贊成者大多數通過又開議第一案大總統府官制案二讀延前會接議第十條王源瀚主張加入第六條第三項十條删除張國浚以爲無加入之必要全案均與删除議長以王源瀚之修正付表决贊成者少數否决又以原案電生四人歸併第六條付表决多數贊成第十一條王源瀚删除與内外各機關接洽事件一語表决多數王源瀚又主張將第十四條意思歸併本條之内徐　墅反對之議長以王源瀚之修正案付表决贊成只數人少數又以原案付表决大多數通過議至此休息二十分休息後不足法數遂延會 
[贛省長之自治意見]  
　　江西省長戚揚覆内務部電云自治制度淵源於國權立法精神朕兆於民意大部鏡稽中外甄綜古今釐定章程廣徵衆議揚職忝民政識媿通材何敢以傭耳剽目之說妄塵清聽顧竊見十年以來政客之所論說朝野之所辦難或以自治爲泰西之創名而震驚其說或以自治爲中國之古義而附會其辭眩名失實取貌遺神其蔽也或擴張自治之學說而闊於事情或捃摭自治之流弊而動相訾議意見紛歧標準無定其蔽二也然此猶理論之異同也試證之於事實比年以來其效略可覩矣選舉不愼百弊易叢資格不嚴萬流並進其弊一名實不核則法制爲具文分際不明則官民成聚訟其弊二於是爲懲前毖後之圖作易轍政　之計採取學理互有短長商榷政見每持同異或取普制或取日制或取美制然普之一省日之一府美之一州其區域之廣狹異普之改革封建日之改定郡制美之改正紐約法律其歷史之沿革異揆之我國詎能强同他若合衆國之自治兼司法其不適於中國之治制者無無也必欲採一國之制移植於我國譬若膠柱刻舟西顰東效其弊三也夫以我國幅𢄙之廣户籍之繁箕風畢雨好尚之殊微論蒙藏青海特别區域與他省逈不相同卽一道一縣之中亦復百里殊風千里殊俗以萬有不齊之習尚比而同之法立弊生此通彼窒爲事實上之無可如何况當自治發軔之台人民輙欲伸其無限之權力定章太寛則踰越範圍之事因之以起非獨官紳相傾軋而已組合公圑則甲圑體與乙圑體之間不能無相互之關係於是有意見之爭有權利之爭有區域選舉之爭圑體之組合愈多而畛域之横分愈甚析全國爲千萬鄉不啻分全國爲千萬部落此章程過寛之弊不可不慮者一也前車之覆後車之鑒遂乃事爲之制曲爲之防規定科條洪纎畢舉然而自治事宜語其大則範圍一定僅能舉槪括之辭語其細則經緯萬端未易定差分之事雖使神聖制法不能有百密而無一疎僅立數十百條章程以包舉千差萬差之事理則或扦格而不能通或拘攣而不能展此章程過嚴之弊不可不慮者二也揚竊謂紛紜蕃變之中必有一弛一張之道易知簡行之理即謂可久可大之圖蓋嘗考民羣社會遞嬗之陳迹而知地方自治孕育發生之原理焉自治之制議者謂古代之比閭旅黨州鄉近代之社會保甲鄉約庶幾近之然古代則官掌其治而鄉分其職近代則民司其事而官董其成雖隱寓自治之精神固未合自治之軌轍也有清之季憲政勾萌於是地方自治章程著爲法典民國三年頒行自治試行條例雖條文屢經修改而疑義尚復叢生良以茲事體大不得不愼重周詳自非因時以制宜勢難推行以盡利茲當大部編定法制博訪周詢務選合於民情國意爲根本之建設宏綱細目包舉靡遺自無不賅不備之憾惟章程之與細則就表面而論固有簡單繁密之分就實際而論尤有特别普通之異章程不可不簡簡則法易行細則不可不密密則事易治蓋自治爲普通之法制章程可以挈其綱其地方有特别之情形細則不能詳其目大部定章宏深肅括示人民以一定之法程所有施行細則似可由各省長官分别釐訂呈請大部核准施行各縣如有特别事宜准其陳述意見呈由省長轉請部示庶於整齊畫一之中仍寓酌量變通之意揆之事實自不至拘攣扞之虞此擬請裁奪者一也然不略改自治之編制雖使各省自擬細則而自爲施行將一變其拘攣扞格之象而爲競爭傾軋之風則初級自治機關宜緩設也自治分級各國本之通例况城鎭鄉爲省縣之基本方督促進行之不暇胡可緩圖然治事以實不以名進行以漸不以頓英以貴族握自治之樞機美以平民爲自治之基礎亦各有其宜也我國人民程度尚屬幼稚雖初級自治不必過持嚴格然窮鄉僻壤安得有千百自治之人才苟非其人弊且滋甚况目前經費奇絀挹注爲難能爲地方節一分糜費即爲地方培一分元氣似宜於省會之外先設縣會議員額數宜減年齡宜增以端模楷而樹風聲俟敎育普及實業發展然後漸次設立城鎭鄉各會庶施行有序而成效可期此擬請裁奪者二也縣會旣設應否復設參事會似亦足資研究查前清民政部擬訂府廳州縣自治章程本有董事會爲執行機關嗣經憲政編查館改爲參事會以府廳州縣長官爲會長而爲常設之議决機關其執行機關則寄諸府廳州縣長官而不屬於參事會夫旣以參事會爲議商機關則與縣會性質無而差異不過一常設一不常設已耳縣會遇有特别事件得開臨時會議本無常設之必要安用此枝駢之機關爲况對於縣會縣署權限混淆易生齟齬是廢參事會而存縣會不但節費且可息爭此擬請裁奪者三也總之有治人無治法故同一制度也甲區行之而百廢俱舉乙區行之而百舉俱廢同一制度也甲縣行之而賔民交相爲助乙縣行之而官民交相爲瘉綜其綱要定其範圍則資格不可不嚴選舉不可不愼名實不可不核分際不可不明大部閎識遠謀折衷至當區區蠡管無裨高深謹貢芻言伏祈採擇 
[厦門設警問題之電訊]  
　　胡瑞霖所擬辦法 
　　日人在厦門設警問題交涉久未解决前日政府得福建省長胡瑞霖來電對於此事詳陳辦法其文略云查籍民二字不見於約章公法日人對於台民或有特别之名詞然自國際上視之則認爲日本人而已厦門旣設有日領當然有取締其國民之方法如有不受取締者惟有解回本國治罪國際公例皆如是也斷不能於他國主權之下設置警察若領事裁判權之結果則自有領事裁判權以來皆由我交出由彼裁判交出者即逮捕也歷辦無異應請大部主持一不承認籍民二字二照約由我交出舍此以外再無可讓之步雖然責人者莫若求己厦門警察程度較低非僅加薪所能改良若招生另練則迫不及待且無安置現有巡警擬請大部飭下京津兩廳挑選程度稍高者官警共三百餘人與厦警對調到閩之後專學厦語數日並敎以厦地情形再行前往事關國家主權當蒙俯允此外則確定吾民固有之國籍亦爲急務吾國之籍法原倣列國制定但各國户籍法早巳施行其固有國際即確定於登記之時吾國僅有國籍法而無户籍法固有國際無從確定歷年以來内務部中只有入籍之許可並無出籍之許可者職是故耳耳福建本屬瘠省近年承財政部包辦政策良稅如印花善法如公債無不攤派勒購本巳民不聊生爲中國之民則只有義務而不見權利一爲籍民則不特享有治外法權且可不納烟酒稅不貼印花稅與種種自由之權利以未受敎育不知愛國之國民而不設法以範圍之非盡爲籍民不止瑞霖近編一福建省户籍登記單行法昨商省會已荷贊同擬交議會通過後先從福州辦起再及厦門登記之後籍民自見然後相繼取消其内地置産開設行棧諸權及其他公權斯時有願恢復者聽其恢復有冒充籍民者則以國際法中内務總長許可之條繩之庶可挽回萬一否則雖賴鈞院大部之力恢復逮捕之權而籍民日警察無能終必窮於應付也敬 
[奉天之軍事與外交]  
　　軍事奉天二十七師師長一職仍爲張督軍兼任年餘猶未簡人其部下對於此職未必竟無希望之人日前湯旅長與警務處長王永江大起風潮不過借題發揮惟自此項風潮平息後五十三旅旅長仍由百六十圑圑長鄒芬代理現在自須簡人接任以專責成而前次風潮正熾之時上級軍官中或力保治安或扶同反抗亦須明白賞罰於是此次軍界之大調動其機遂不能再緩蓋亦關於湯事之一種結束也其調動情形如下二十七圑騎兵圑長張序五去年征剿蒙匪頗稱得力此次風潮調和軍隊保護地面不遺餘力特升任旅長以酬其功張序五旣升任旅長所遺二十七圑騎兵圑長以該圑第一營營長鄭榮廷升充代理旅長鄒芬仍回百六圑原差五十三旅百五圑圑長張祥五與湯旅長交誼甚厚當風潮正熾之際脅迫各營附和幸各營長深明大義未爲所動迨事已平定各營長將以上情形陳明督軍故將張撤任所遺之缺即以該圑第一營營長李幹卿升充其遞遺營長則以該營督隊官李樹堂升任百八圑劉圑長向亦與湯接近湯會懇劉助力未允然外間不無疑之者當局刻已派員密查以憑核辦 
　　外交日寺内内閣素抱親華主義去歲林公使過奉尤表現其謝意現總選舉成功寺内内閣日益穩固聞張督軍以交涉懸案每足爲親善障礙而奉省尤具有特别情形與各省不同應以親善上之實際互相磋商解决近已將此旨電逹中央惟查奉省交涉事件如土地錢債等案以及鼠牙雀角之爭不下數百件其中有爲關係全局須由外交部辦理者其餘則由奉省外交當局向赤塚領事和平解决雜居一事自新約協定後言明由我國當局訂定辦法通告日當局以資接洽然我國方面雖早訂定而送達日當局方面仍有不能早日完全回復近雖調取我國種種關於本案實證正在協商中而商民不俟協商妥洽每有釀成交涉情勢以致感情發生障礙聞張督以誠意的希望此項雜居辦法早日解决並互相遵守勿渝以達親善之目的 
[漢口洋行迭遭火警]  
　　漢口人烟稠密居民櫛比每逢天乾物燥不火之日甚少然在租界則稀有所見乃近月餘來火之起不在内地而在不易失火之租界且不租界中尋常華洋商户而建築最堅固消防最嚴密之洋行貨棧工廠如日清公司堆棧祥和洋行新泰洋行茶磚廠和記洋行宰牲廠近皆先後被焚損失貨財多則二三百萬少則百數十萬各行起火原因均多有疑點有謂係協約國之敵人一種陰謀者然亦未能證實英法俄日捕房前俱命華洋探捕加意偵查並命各行商小心防範乃三十日天未明英租界二碼頭怡和洋行老堆棧又忽失火是時風雖不大而火勢甚烈各租界救火會皆趕救直燒至午後一時始息其一二三四號大堆棧均同付一炬損失總數尚未查明大約所值必四五百萬其起火原因亦言人人殊現英捕房已將管棧之執事雜役拘去詳究又該行火勢方息水會中人正將折回而英界四碼頭英商隆茂打包廠亦被火警當卽趕往灌救以藥水撲熄並未殃及他家然所失亦其鉅也 
[陸巡閱使返粤紀詳]  
　　兩廣巡閱使陸榮廷於上月二十四日由滬乘招商局廣大輪船南旋二十六日下午三時巳抵香港寄碇後陸使使服登岸往唔各紳商并至張鳴岐處坐談良久迨夕陽西下陸使始退回寳璧運艦休息二十七日午前八時陸使命艦長展輪離港正午十二時巳抵沙角砲台特命停輪片時察視一切旋復動輪下午三時抵黄埔遂命停輪登岸逕赴公園察視正賞玩間朱省長已偕同警務處長王順存及南海知事周仁番禺知事趙增祺同至歡迎朱省長與陸使握手叙道契闊後陸使詳譚燕京近况朱省長亦將粤省近事縷述一遍晤談良久始同回寳璧運艦夜候七時又復動輪八時始抵省河即於天字碼頭登岸是時鵠立河干歡迎者人多如鯽堤路爲之壅塞陸使登岸逕至水上警廳接見各界賓客畢始回督軍署譚督軍及各參謀先於署中新花廳預備筵席以表歡迎陸使就席後開懐暢飲并述此次北上之種種經過情形陸使曰予（陸自謂）此行於知識上頗有增進至精神上所感受者則苦樂參半究竟仍屬苦多而樂少也予到南京初次晉謁馮副座甚蒙優禮馮爲人機警過人一望而知其爲圓活者予與馮本爲兄弟交然周旋間似尚多客氣談次屢以政見相詢予本無甚政見祗云軍人何得有政見止有服從而已及過徐州拜會張勳督軍張一見即呼爲老大哥予聞之甚喜雖其鹵莽情懐足令文人不耐然却少機心客氣其一種豪爽勇樸之概殊令人可愛到北京後次第晉謁大總統及段總理爲粤省軍政財政與段總理次第切商尚無頭緒而外間報紙似不諒予苦心日以更換粤省長大開粤賭爲詞信口鼓簧又京中外交案加入主戰之爭潮財政交通兩部受賄案之發覺種種不良消息日擊予之耳鼓此時精神上所感之痛苦至不可名狀大總統體恤予苦令予入公府内住宿得遊玩府中風景胸次稍開大總統恩愛逾恒特加温慰時過晤談此來推誠相與毫無機心者惟大總統一人而已至都中各界人士來相見者日至數百之多又蒙各圑體逐日開會歡迎日中赴會受歡迎者至四五處日事應接幾無暇刻此未足爲苦唯予本無甚政見且最短於辭令者予平日最愛聽人演說又最怕人請我演說令予領十萬兵陷陣衝鋒予可擔任令予爲一小時之演說予實不敢應承至赴各處歡迎國偏要請予登台演說發表政見此誠足以苦予也至承各界盛意不得有所應酬迫得將自己意見單簡說明謂榮廷之宗旨惟有擁護國會政府及服從中央命令而已有聞予言而冷笑者有甚以爲然者然是我非我惟此兩言予以粤事煩劇非年衰力邁者所勝任屢次堅　辭退乃極峯反以兩廣巡閱使職相加未得遂予初志予以巡閱使事較督軍稍簡得逍遥於西江之間藉以養疴故暫承允耳至軍事會議叚總理原甚欲留予在場列席惟予見留京頗久終日徵逐殊覺煩惱遂告辭出京至天津時段總理猶屢次電催返京參與軍事會議予以個人宗旨惟有服從大多數經已在京宣布毋庸列席覆之其實予知此次軍事會議乃含有外交會議之性質加入主戰予尚不能無疑若參與會議爲一時感情作用致反對自己良心上主張予斷不肯爲惟是是非非旣經國會通過予無不服從至軍人惟知以服從爲天職本無所謂政見吾國政象之亂未必非因政見太多所致今以外交大事欲取决於軍人之政見恐吾國從此更多事耳予旣出京稍離政潮旋渦不覺身爲之輕又於沿途觀望海洋濤浪胸次藉以活潑飽玩湖山風景樂趣油然而生廻視在京時終日擾攘於政場者不啻相隔一世界此乃予此行所得之樂趣也惟享受此樂之時間甚短殊爲可惜云云二十八日午前八時陸使即出署前往會晤朱省長及嚴財政廳長丁鹽運使莫鎭守使商議要政午刻始返署是日下午七時又復出署逕往西堤先施公司該公司司理鄭卓如等慇懃招待並導往各處參觀聞朱省長已聊同嚴財廳長丁鹽運使警務王處長海關梁 
 
 
 

Page 7

 
 
監督　各要人於三十日下午五時假座省長公署歡 
迎陸使並設備盛筵公宴督軍署各職員又有一說則謂陸使將於是日（三十日）偕同軍署參謀長韋樹模乘寳璧兵艦專返武鳴珂里云 
[蕪湖快信]  
　　蕪湖天久亢旱連日西風大作今日（三日）午後五句鐘陰雲四起雷雨繼降氷雹寸許如樟腦丸相似約一點鐘之久仍　此問居民玻璃頂棚窗格悉被擊碎菜麥全毁秧亦傷眞奇災也 
　　蕪關新稅務司賀士敦有本月二日來蕪接事之信赫美舲交卸後擬於五日離蕪此間軍警已預備派員護送至滬 
　　兒省長前派調查太平山礦務之章鍾祥已查勘畢事昨由當塗過蕪返省 
　　蕪湖查驗補抽局被磁商曹森秦在省呈控財政廳巳委修辛齋來蕪查辦 
蘇關監督楊士晟日前因事來皖昨始過蕪返寗 
新關理船廳英人斯大倫日前赴滬就醫現以副理船廳瑞那升補 
　　近日盛傳李經方有將此間房産悉數轉售與段芝貴說 
　　搶刦藥王廟水警鎗械竄擾四縣之盜魁王春山刻已在滬被捕蕪警廳劉兆麟特派巡緝隊田隊長往滬迎提 
　　蕪湖檢察廳三十日午後二時在電燈公司後鎗斃祝廣成劉長清郭正財三名悉係夥刦本埠棠梅村鄒其祥家盜犯 
[杭州快信]  
　　警備隊五區向駐蘭谿現齊省長特飭改駐衢州統帶劉鳳威已定七號實行 
　　各屬統捐局長財政廳已陸續發表計石桐胡椿年（江蘇財政廳胡翔林之子）海門徐元綬硤石陳毅（省公署機要秘書）蘭谿夏則揚温州洋廣局葉大澂霅水橋陳曾栻此外尚有十一屬日内亦將揭曉崇德縣署前夜失愼房屋半付灰燼電告到省齊省長巳派員密查 
　　財政廳委吳大藴爲本署總務科員 
　　昨六鐘許附郭東鄉一帶忽起颷風田禾樹菓損失不少約一小時始息 
地方通信 
[蘇州]  
　　銅元廠屋改建工場蘇垣省立第二工業學校校長劉伯禾君前奉省長令飭在蘇組織絲　模範工場當即擇得盤門内梅家橋舊銅元廠房屋寛大堪以改建絲織工場尚稱合宜旋即呈請省長咨部核示已奉齊省長轉准農商部核復准如所擬辦理轉令劉校長遵照辦理該校長奉令後已派員前往梅家橋地方將舊銅元廠接收並繪定工場圖式再行飭匠興建 
　　議定塾師試敎辦法吳縣敎育會設立之塾師議習所當時各私塾敎員執名入所就講者頗多目下該所將届畢業已經敎育會潘會長召集該所敎員會商試敎辦法議定各條如下　一議决試敎自陽曆五月七日爲始　一議决試敎期間共八星期　一議决試敎以修身國文算術爲必習科其餘各科自願實習　亦可一議决試敎各科以一單元爲凖一議决試敎一律須編敎案一議决就各敎員所擔任之各校試敎其試敎各校分列於後西區一校四敎室多級北區一校二敎室複式北區四校二敎室複式東區三校一敎室單級中區二校一教室單級 
[松江]  
　　部視學蒞松敎育部特派視察員錢家治於本月三日午刻蒞松先至縣公署與李知事接洽並由第三科顧主任面陳本縣敎育狀况下午一時至省立第三中學視察一周聞關於訓練管理各端頗爲贊許晚間在縣敎育會躭擱其他縣立各高小及市立小學並各種女子學校均須一一視察故去松之期尚未確定　　設養蜂公司興業養蜂公司現擬於楓涇四野擺設蜂桶由該公司代表沈肖圯呈請縣署保護李知事以養蜂釀蜜亦爲振興實業之一端惟於四野擱設蜂桶一節與地方情形究竟有無窒礙特此令警所查復矣 
　　散布烟種之防範李知事據柘林公民倪嘉祥呈報以沿海各區近有人以打鳥爲名到處撤播花子惟憑所撤爲鶯粟子應請先事預防等情茲聞李知事以事關重大除令駐塘委員薛蔭楨及漕涇金山衞柘林　缺四鄉自治委員遇有不經見之異樣花草即行拔除外一面並行警所派員密查以昭愼重 
　　雜聞城内市河因混濁不堪難供飲料故由閣城公民函請市董籌欵開浚大約可達目的三日傍晚此閣大雷雨間下冰雹幸霎時即止尚無損害 
　　定期舉行懇親會育嬰堂附設立幼稚園擇期夏歷三月十六日午後一時至五時假座酢白池雪海堂舉行懇親大會藉聨情感並試演各種游藝業將開會節目及入覽劵等陸續印就分送各學校各機關請届期到會參觀 
　　學校注重農藝縣立第一高等小學校陳校長自呈准官産局請得該校西端官荒八畝餘后業已僱工平地闢作校園向浙省購到桑秧六百株令學生分植於該荒地北端土墩其迤南之地亦令學生於逐日課餘後分班開墾擬於墾熟后栽種蔬菜瓜荳等物俾學生實習農藝云 
[南通]  
　　女師範游藝會女師範學校成立瞬將十年内分本科預科附屬高初兩級小學幼稚園五月一日下午一時該校開游藝會往觀者甚衆官界中若管鎭守使盧縣知事均與焉茲將各級游藝之秩序分述于下一師範地文講演（一年生）代數競算（三年生）楷書幻算（二年生）舞蹈（一年預科生合作）國文講讀（預科生）敎育講演（三年生）棍棒操（三年生）薙刀操擊鈴操（二三年生合作）家事實習（三年生）珠算（豫科生）二高等理科遊戲（一年生）地理講演並繪圖（三年生）舞蹈（一年生）珠算（二年生）歷史講演（三年生）生書（一年生）中國　球竿操（三年生）三初等表情操（二年生）進行徒手（同上）舞蹈（四年生）國文綴（二年生）手腕運動修身唱歌（同上）中國式徒手操第二部（四年生）修身作法（一年生）四幼稚遊戲唱歌）春景計數）幼稚作法 
[嘉興]  
　　報告自治狀况嘉興第一區自治委員陸繼鐘前日接奉縣令開轉奉省令飭將各區自治經過狀况分第一期（在自治未辦以前）第二期（白治成立至停辦時間）第三期（自治停止後至在）列表呈報以爲促進自治之基礎陸即遵令詞查列表呈縣第一區狀况如一第期慈善類路燈一百六十五盞救火會九處敎育類公立校十四所女校一所經費收入三千八百六十七元第二期慈普類路燈二百二十一盞救火會十三處敎育類高小校一所男小校二十二所女校三所經費固有一千四百六十元新增一萬七千三百七十元第三期衞生類清道夫十三名慈善類路燈二百二十一盞救火會十四處惜字會一處敎育類高小校二所男小校二十二所女校四所經費現有一萬二千九百八十元收入一萬一千三百十八元 
　　委員查勘坍塘嘉興運河塘因久不修理日見坍塌公民朱福清等近將該塘利害並坍損情形呈請縣署撥欵修理張知事已委自治委員蔣撫卿屠伯清前往察看現巳勘竣將坍塌情形（確有數十丈）呈覆預計該項章程經費約需五六萬元縣署徵存水利經費不過數千元故擬另募經費以便從速動工 
[鎭江]  
　　江北春荒江北各屬久旱無雨各方面日在恐慌之中米麥各價益復飛漲而淮安高郵寳應興化鹽城阜寗等縣麥季收成均無希望聞興化地方日前有飢民約千餘人環集縣公署門首要求賑濟警隊揮之不去滋閙數小時始散 
　　蠶事近汛鎭郡四鄉蠶汛現正頭眠無如連日天氣陰寒桑葉均不透發各鄉鎭葉行雖已開秤而來貨尚未踴躍聞近日市面每百斤售價三元三角據老於農事者言今春雨澤稀少氣候失調蠶桑勢難暢茂故葉價必難望其賤云 
　　英員過鎭會勘英員陶樂爾氏曁特派員俞壽璋等於日昨同乘火車蒞鎭維時鎭郡軍政警各界要人咸詣車站歡迎陶君等旋即改座民船渡江逕赴淮徐各屬挨次查勘 
[揚州]  
　　師範學生實習江蘇省立第五師範學校第一甚甲種講習科刻届畢業時期連日由該科主任敎員率領生徒二十餘人在左術街附屬小學校實習一星期期滿即回校舉行畢業試驗 
　　籐轎夫案紏葛月前籐轎夫小李子因盜竊花園巷劉姓木板爲其家丁查獲畏罪自縊於劉姓廚房經官檢驗一案曾誌前報茲聞屍督李明山赴縣控告周知事當即飭差逕提同門居住之同德鹽號經理李東遠到案訊問當差役率衆提人時李適赴申未返遂與該號同人大起衝突李以此案純爲劉姓發生與該號無涉縣署不應捨劉姓不問而牽涉無辜貿然拘提遂詳叙前後情形報告安徽旅揚同鄉會該會昨已開會討論咸抱不平决議先舉公正人調查再向縣署爲李剖辨 
[九江]  
　　磁商呼籲九江每於長江輪船抵埠時有一般販賣磁器商人趕輪營業因比較街市貿易獲利較鉅故爭先恐後嚴在輪船上面四處奔走侵佔地位抵塞客人行路不堪其擾惟此種營業多係小本經紀之人一家生命賴此生活日前有磁商在某輪船手提磁器一筐販賣該船茶房惡其塞道當將磁器踢破磁商憤憤而歸某某兩公司因此不准其登輪營業該商等乃遊集同夥多人俟該茶房上坡時飽以老拳幾至毆斃當經站崗巡捕將兇手扭送至巡捕房拘押在案捕頭以該商如此兇横因禁止磁商嗣後販磁不得由洋街經過該商無法只得赴九江總商會要求函請行政官廳轉向領事官交涉總商會以此事雖屬咎由自取而關係全家生活其情不無可憫業已據情轉達矣日前磁商百餘人又赴九江關監督公所潯陽道尹公署門首呼籲約數小時之久不肯退歸關督道尹特請商會舒會長到署向該商婉言開導並允向領事代爲懇情始行退去 
　　因病自焚九江烟酒公賣分局局長承宣之妻吳氏因病魔糾纒日久輾轉床褥不願再留人世日昨忽着皮袄數件將煤油傾遍全身以平日所敬觀音面香燈一盞燃之頓時焚及全身迨至覺救巳奄奄一息當即抬往醫院診治無效身死聞該氏於前數日在翁姑面前已表示以後不能事奉之意並囑其子好自爲之謂母氏不能撫養忽以爲念云云 
[安慶]  
　　安徽總商會之外交意見安徽省城總商會昨致全國商會聨合會函略云連接北京外交商榷會寢電及國際協會卅電均以加入戰圑政府已有成議不日提交國會乞電中央阻止進行以圖挽救等因我國大勢與美不同敝會前於對德抗議時即經電請中央政府仍以嚴守中立爲宜然力微言輕未克補救於萬一現在事機危迫稍縱卽逝雖外交大計商民未敢妄參而設起釁端商民首當其衝先蒙其害敝會僻處偏隅見聞漏塞貴會如何主持必有成竹在胸務祈聨合全國商會電請政府藉維保商條件以安人心或電達國會表示商民主張不加入之意藉資挽救是否有當即祈裁酌施行并希示覆爲禱 
[湖北]  
　　漢口茶市之悲觀漢口茶業因歐戰影響來華船隻日少現在雖已開市盤價甚低比較上年只及三分之二各茶商逆知洋商辦茶稀少俄商固比上年擬多辦二萬箱然以無英行競爭必故貶價值是以亦抑勒山價不敢多辦近日依時令論正往年茶市暢盛之候乃上下水各輪由湘宜贛皖運茶至者殊不多覯聞俄商新泰順豐阜昌等行現由哈爾濱雇來海輪三艘一名鳳新一名漠爾墨一名斯瓦丸均泊在俄界江岸預備裝茶往哈以茶商議價未妥交貨不多一時不能出口又英商各行之業茶者現在仍多採辦聞係運往荷西丹腦等國非運往英也 
雜評一 
[聚餐會演說感言（一子）]  
　　俄革命成於解散國會 
　　星期六之聚餐會台君演說俄革命謂俄皇下令下院休會而民心益憤如火潑油然則俄革命成功所以如是其速者解散國會乃一最近之導線也專制國之政府無不以淫威迫脅爲對付國民之唯一手段事機愈急則威迫愈甚殊不知威迫愈甚而政府愈危當此全國恐慌亂機徧伏之時人民所恃以爲補救之機關者惟此代表民意之議會乃復從而解散之則人民呼籲無望不益增其憤懣不平之氣耶是故俄國之革命雖起於麵包問題而實成於解散國會也我國袁氏雖失敗於帝制而實亦始於解散國會蓋其時政府威權縱能摧殘民意之機關究不能摧殘民意民意且因此而愈益激昂俄國之近事旣如彼而徵之我國之往事又如此然則有國　可輕言解散國會耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中國協會開會紀要]  
　　英人所組織之中國協會前日午後在上海俱樂部開常年大會到者九十三人主席斯蒂芬氏報告會務其詳情登載昨日字林報茲將主席所言關於中國之事節譯於下 
　　本會因聞朱爾典辭職之謡言近曾電詢倫敦此事是否確實旋得覆電謂朱爾典五六月間或可回至北京 
　　本會對於工部局鼓鑄輔助幣問題之意見巳詳載報告書中茲不贅本會議董之行動巳得一效果即滙兌錢舖之執照是已此舉雖非根本上解决方法然爲趨向正途之一步本會議董之意以爲發行工部局新幣事屬可行雖初辦時確有若干困難然就所可逆料者察之此種困難並非不可排除而其利益之及於社會者實非淺鮮第此事苟非工部局願意承辦儘力襄助則必擱置不能進行惟望將來議董續行設法耳 
會審公堂民事案件裁判權交還中國之問題在去年七月間即爲本會議董所注意凡交還辦法未有適當保障以防止從前腐敗手續之復活者皆爲本會議董所不敢贊同本會議董對於此事之愼重想可爲稍知其從前腐敗凌亂之情形者所贊成也本會先函致總領事提出此問題迨此函寄至此京覆函到滬後本會議董往見總領事得知交還公堂條件之梗槪本會旋依據所得之消息再行函致總領事於應行研究之各點詳細言主張華人民事案件仍宜由洋員會審本會向領袖華人詢問彼等對於會審公堂現有辦法表示滿意故本會乃向本國外務部交涉未幾外部以交還公堂乃推廣租界交換條件之一而交還公堂之條件早經議定等言答覆倫敦本會目下此兩種問題皆展緩實行以待將來適當時機 
[續紀可驚可怖之大氷雹]  
前日（三號）下午六時以後滬上雷電交作風雨並至且連下氷雹兩次以記者所親見者第一次大如藥房中所售之樟腦丸第二次則大如鷄蛋來勢猛烈可驚可怖以致南北各道路行人絶跡車馬皆停昨報已紀其大略茲將昨日各訪員報告種種及西報所紀者　摘錄於後 
　　昨日附近各鄉農民來滬謂田園中之小麥蠶豆及其他一切菜蔬遭此打擊即呈委頓之象今年春熟必大減色　　南市滬杭車站華商電車公司及南北各照相館之玻璃天幔與各花園玻璃花房均被擊碎而尤以南門外普益習甚所受損失爲更鉅至滬北各紗廠之玻璃門窗亦損碎甚夥惟日本第五紗廠與華商普益廠所置玻璃門窻均尚無恙因皆用厚片玻璃其抵禦力較尋常者堅數倍耳 
　　外交部特派員公署大廳天幔之玻璃明瓦亦槪被擊碎估計修理工料約需千元左右朱交涉員以本署接待外賓觀瞻所繫業已飭工修葺趕日完竣上海地方審檢廳與上海縣公署被毁玻璃亦有數千片之多昨已飭匠修理 
　　閘北共和路旁之電話線是夜忽然斷下壓於電燈線上立時燃燒線頭墜地適有車夫張銀華拖車經過悮踏電線觸電身死當由四區崗警查見歸報姚警正立即報知電話局派匠到來將電線修整一面飭警阻止交通以避危險並飭十一個地保查明死者有無家屬在滬昨據該地保禀報查得死者係通州人年祗十八歲與其兄張聚華同住英租界温州路均以拖車爲業姚君即飭該地保投報地方檢察於請驗磦屍兄張聚華以乃弟已遭慘死不願經官相驗故亦投廳呈求免驗自行備棺收驗 
　　昨有謡言謂當冰雹劇烈之際西北方面發生巨大聲響如萬馬奔騰勢頗洶湧且發現紅光迷迷𢚘者謂爲火龍州沙縣境沿海某鄉因之焚燬民房且有某冰廠無形失去冰塊此種謡言固不足信而川沙之火記者亦深望其無此事也 
　　字林報云三日晚間上海忽逢逈異尋常之氷雹日落後雖微有南風然黑雲漸佈自北而來約六時許暴雨如注繼以冰雹傾盆而下其大異常電光雷聲一時俱作英法租界各處玻璃屋頂等大遭冰雹之損傷某處拾起冰塊十四雖漸融化權之猶重一磅又一處拾起兩塊各重一兩其圓徑爲英尺四分之三某君拾得一塊量其圓徑竟有七寸形如拳石又有兩塊至少亦有六寸圓徑其形甚圓而徐家滙報告謂冰塊落地恍若小檸檬觀此亦可略知此次冰雹之大小爲如何矣當時地白如雪與電光相輝映此後又大雨一次但至九時許道路已漸乾矣 
　　大陸報估計三日晚間冰雹所加之損失當有一百萬兩或一百五十萬兩並謂各處冰塊大小不同靜安寺路冰塊大如胡桃楊樹浦路大如五磅重之鐵球新閘路大如人頭而哈爾濱路則有如兩顆人頭之大冰塊云云 
　　文滙報云此次冰雹爲中國百年來所未有當時北風大作故向北房屋之玻璃窗多被打破大玻璃之價於一日之内每箱已漲高十兩 
　　徐家滙天文臺報告此間於六時半許降極大之冰雹約分三種五生的四生的及三生的或三生的又半重約二十五格蘭姆最大者形狀如蟠桃有六生的五生的四生的之大 
[雷電冰雹中之搶掠]  
　　前晚七點半時有盜匪五人乘雷電冰雹交作之時同至法新租界八仙橋西堍新首安里六十二號門牌爲古董生意之陳姓家敲門問陳先生在家否迨經開門卽一擁而入是時陳姓祇有婦女在家情急喊捕各匪卽出視手鎗嚇禁聲張搶去鈔票五百元及衣飾等物約值洋一行元迨至探目沈德福聞警到來各匪已携贓而逸旋即回報捕頭諭速緝拿各匪到案訊辦 
　　又一訪函云前晚七時半雷雨冰雹之後法租界大馬路八仙橋西首安里三弄六十二號朝訊忪司古董業商人陳姓寓所突來盜匪五人在外敲門喚姓其時陳因事赴鄉未返其家眷則在間壁某宅内閒談家中祇有女僕兩人聞聲啓視各匪即一擁入内各出手鎗嚇聲張内有身穿雙滾馬褂竹布長衫者一人腰間左右揷有尺許長之小刀二柄手鎗一枝取出手鎗扳機示威一匪杷門適陳眷回寓喚門匪即開入揪住脅食同至樓上翻箱倒篋搜去金鐲珠飾等件並至後房撬開洋箱取去鈔票五百元現洋十餘元復在樓下後房搜檢一週歷一小時之久始呼嘯而去事後檢點所失各贓其值一千一百餘元聞該女僕云一匪有鬚年約四十左右餘俱年輕或本地口音或操客音又據主婦言内有三人如果就獲尚能認明面貌旋赴嵩山路捕房報告經捕頭督同探捕親蒞該處勘視諭令各探趕緊　緝務獲解究 
[倦眠朦朧中之兇器]  
　　法新租界藍維靄路一百八十一號門牌劉順記硝皮作於前晚二點餘鐘被匪徒六七人撬門入内行刦事主從睡夢中驚醒下牀見各匪均持鎗械不敢聲張任其搶去洋一百九十七元逃逸事後開明失單報告捕房即由捕頭飭探查緝以憑追究 
[安南副捕頭被匪傷害續誌]  
　　法新租界嵩山路捕房一道金線二十五號越南副捕頭於本月三號上午四時巡緝至吕班路文德里見有匪徒五六人偕同進里該副捕頭見其形跡可疑上前拘拿即被該匪等開放手鎗擊傷喉間左肋身死尸身車送廣慈醫院聽候驗明棺殮後由探目黄錦榮沈德福等陸續拘獲嫌疑犯六七人雖經捕頭詳細詰問尚無實供現法租界正副總巡施石兩君以該副捕頭因公殞命深爲悼惜業已禀明法總領事發給公欵爲昨日五埘五時備棺成殮並通知各捕房捕頭傳諭中西越各探捕均至醫院執紼送往盧家灣外國墳山安葬 
[最近絲綢出口之調查]  
　　英公司船那大野號載重四千二百五十噸前日由滬出口開往倫敦及孟買等埠所有各洋行裝運各貨以絲綢爲最多茲特調查列下信孚洋行廠絲二百零七包白絲四十八包黄絲一百二十一包大昌洋行廠絲一百零二包白絲九十七包黄絲三十五包怡和洋行廠絲二百九十四包白絲四十包黄絲五十五包絲頭下脚一百零九包達昌洋行廠絲三十五包白絲十九包黄絲八十四包泰和洋行廠絲三十包山東綢一件公安洋行廠絲五包白絲十五包　有餘洋行廠絲七十一包白絲三十八包義昌洋行廠絲六十五包黄絲六十七包通順洋行廠絲七十八包白絲四十二包黄絲二十包百多洋行廠絲三十四包白絲二十五包灰絲四十包中和洋行白絲十包絲頭下脚十六包伯興洋行白絲十四包黄絲二十九包法昌洋行黄絲二十包祥利洋行白絲十五包黄絲十六包河南綢四包祥茂洋行白絲二十四包有餘洋行黄絲一百零四包福興洋行山東綢六包克昌洋行河南綢四包八巴利洋行白絲三十六包黄絲一百三十四包三井洋行白絲十包永興洋行蠶繭四十四包絲頭下脚二十七包探茂洋行河南綢二十一包拈孖治洋行黄絲二包新時昌洋行白絲五包彙昌洋行河南綢十包老沙遜洋行黄絲八十七包美大洋行黄絲十包河南綢十二包致記洋行白絲十包黄絲十包三星洋行白絲十三包畢爹釐洋行河南綢四件高倍洋行河南綢六件雙宫絲二十一包浙綢十六件沙味洋行山東綢二十包漢口黄絲三十五包固益洋行黄絲十二包百利洋行白絲五包絹絲公司絲紗六十七件集昌洋行黄絲十包華商緞綢及布疋一千七百十五件 
[籌築衣周塘路之諮詢]  
　　江蘇齊省長爲籌築衣周塘路諮詢省議會文云前准貴會議决上海工巡捐局擅與濬浦局立約借欵建築衣周塘路一案當以路工緊急廢欵爲難應如何籌築抵借咨請貴會查議未准咨復即值貴會閉會期間本省長復以衣周塘毘連淞滬關係國防至爲重要商承軍署會電中央請欵修築嗣准院電内開中央財政支絀較外省尤甚需費由地方設籌等因奉經轉行財政廳長曁江南水利局督飭上寳兩縣會商士紳就地設籌並令特派交涉員向濬浦局切實磋議去後茲據各該縣局會銜呈稱地方無力籌措請予提交議會就地方預算内通籌支配並據株交涉員復稱濬浦局提出條件以六個月爲限如逾期不築則歸該局辦理各等情前來查衣周塘界淞滬之間地勢極形衝要誠能籌欵興修不惟鞏固國防占交通上之便利并能使淞滬商務日漸繁興其利其溥無如國帑支絀指撥爲難且省地方預算前以咨送收支僅能相抵亦屬無可追加除指令該交涉員再向濬浦局據理力爭外相應摘抄原案咨請貴會查照前咨迅賜查議見復以便令遵 
[兩路發行回數乘車票章程]  
　　滬寗滬杭甬鐵路自五月一日起發行回數乘車票業由該路通告各站已誌前報茲將該項發行章程錄下第一條回數乘車票按照部定附表印訂成冊分爲十回及二十回兩種第二條回數乘車票分爲三等一等紅色二等白色三等藍色第三條回數乘車票之適用期間自發行之日起并十回者以五十日爲限二十四者以一百日爲限逾期無效第四條回數乘車票依兩路各站普通旅客票價以左列折扣發售十回九五折二十回九折第五條回數乘車票之使用每次一人爲限第六條持回數乘車票如用牀位或乘坐特别快車應照章繳費所帶行李如超過定額應照通常旅客定章收費第七條回數乘車标由查票人照章剪驗收票時就原冊循序截取一張若持票人自行撕去者其撕去之票俇爲無效第八條持回數乘車票者須依指定地段乘車如中途下車時仍截取一張其越過票上所載地段者應照章補償第九條回數乘車票一經發行槪不退換第十條回數乘車票在適用期限内如票價有改訂時鐵路槪不追繳及退還第十一條回數乘車票如有遺失不再補發第十二條持回數乘車票者應按票面等級乘坐如願越等級時應照章補價第十三條本章程即日施行 
[私販烟膏進口之懲儆]  
　　甬人方金彰由香港私帶烟膏二十匣前日乘本古公司之安徽輪船進口抵埠時經江海關扦巡查獲通知水巡捕房派探何阿春將方拘押昨日運同煙膏解送公共公廨請究江海關延律師上堂代表譯訴被告將烟膏裝於洋鐵匣内夾帶販賣違犯二百六十六條刑律應請嚴究並由海關洋扦巡投訴在被告身畔搜出值洋二百五十元之烟膏等語訊之被告供認販賣不諱經俞襄讞商之英白副領事判方監禁三月送上海檢察廳執行煙膏送關銷燬 
[洋員代籌運務之採納]  
　　兩浙緝私統領蔡和林昨飭各緝私營文云准松江運副咨開案據瀏河鹽棧長姚毓珂呈稱准杉本君面稱以各地來瀏捆鹽裝訖給發運照執持行運歷辦在案但所發之鹽何日到岸卸收及或有甲地之鹽運往乙地卸收情事瀏棧無從查悉殊非整頓運務之道應請明定辦法等語查運鹽執照係由鹽務署頒發運鹽後如何繳銷運照上並未叙明該洋員提議各節係爲愼重運務起見似宜妥定辦法俾昭愼重現與該洋員一再商酌擬將各處由瀏運出之鹽何日卸收該商棧及各地方官或駐在緝私營即將運照上分别加蓋某月日收訖並驗訖戳記給還原船携回繳棧查考且於手續上亦甚簡是否可行理合呈請示遵等情據此查商領運照該棧長擬由鹽棧加蓋卸收日期緝私營驗訖日期係爲愼重運務起見事屬可行惟引岸經過地面如無緝私營駐在應無庸議至運鹽之執照仍由該商送各引岸知事公署截角彙交以符成案除行知鹽商公會傳知各鹽商遵照並指令外相應咨請貴統領分飭各營一體遵照辦理因准此合卽令仰該營即便轉令各隊一體遵照辦理凡有各棧由瀏運出之鹽經過該營駐在地點即須於該棧運鹽執照上照數查明加蓋某營某隊駐防某處某月日驗訖戳訊給還原船携回繳棧如無營隊駐在之處應毋庸議 
[加派軍艦赴烟游弋]  
　　海軍總事令部昨奉政府電令以煙以煙台一帶爲北洋重要門户自應加派軍艦游弋以重海防等語薩上將接電後當即飭派應瑞肇和兩練習艦駛赴烟台洋面游弋惟應瑞練習艦刻正在鴆修理須俟修竣方能開駛故昨飭肇和程艦長先行出發 
[馮督軍抱恙未痊]  
　　本埠軍警行政各機關昨奉江蘇馮督軍訓令開本督軍前因偶感時邪經於四月十九電奉大總統諭令准給假十日安心調攝現因假滿未痊續電請假所有本署日行公事一切機要文件仍由本督軍力疾督飭承辦人員妥愼辦理除分行外合行令仰知照 
[長生會開會紀略]  
　　寗紹公司各股東與總恊理董事會因出賣甬興輪船一事彼此相持不下經商董朱葆三等居間調停尚未解决詳情迭　前報茲悉旅滬甯波同鄉長生會各會員因寧紹公司開辦之始該會前會長沈洪來及各會員提倡維持最爲出力該公司得有今日之發達未始非該會之功今對於甬興風潮該會未便 
 
 
 

Page 11

 
 
緘默特於昨日下午三時在法租界四明公所集衆開會討論維持方法到會者約七十餘人經會長周林慶會員陶焕亭顧錦華王瑞龍等相繼發表意見陳述理由皆表同情於股東聨合會一方面磋商良久公同决定固結圑體爲股東聨合會後盾到相提携協力進行非達到保全甬興之目的不止散會時已四點餘鐘矣 
[崇明縣請緝盜匪]  
　　上海縣公署淞滬警察廳昨接崇明縣知事公文内广本年四月二十二日據久隆鎭駐防隊目蔡汝鈺報稱據大生分廠來各本廠駁船由四揚壩載來銀洋八箱共計三萬八千元於下午七時行至天興鎭約半英里許窰旁河内忽有盜匪十餘人手持槍械蜂擁上船將船夥四人一齊綑住然後用刀撬開銀箱刦去大洋二千零四十一元立由第五警察分所長帶隊追趕該廠飭派圑捕亦來追提詎盜巳遠逸無蹤報請鑒核等情當由承審員周浩帶同書記檢驗吏前往勘驗船艙内銀箱八只内有一只果有毁去鎖扭痕跡并驗明船夥施錦廷傷痕除飛飭各警區選派警探並呈請督軍省長道尹通飭緝拿一面並勒限購緝外應請飭屬一體跴緝至紉公誼 
[預誌官話合會之演說]  
　　聞五馬路棋盤街五百四十五號官話合會於五月六號午前十時半鐘即禮拜日敦請中華基督敎全國青年會協會學生佈道圑主任丁立美氏演說得人爲吾國今日必需之要素丁氏熱心宗敎久爲中西人士所欽佩想是日必有一番箴言以對在座各界人士也 
[青年會開演軍事新影戲]  
　　四川路青年會定於本星期六（即今日）日夜開演價值二百萬元之特别軍事新影戲譯名曰文化共計十大本連演四小時之久觀之足以啓智慧增識見於世道人心均有裨益非尋常影戲所可比擬入場劵每紙售洋一元凡學生界往觀祇收半價云 
[政界減少會期]  
　　本埠政界於每星期一星期五兩日在交涉公署開會集議關於檢查德僑各事件及地方上一切政務迭誌前報茲因檢查事宜將次竣事故已由各長官議决減少會甚此後於每星期五開會一次云 
[工商研究開會紀]  
　　中華工商研究會創設之國貨陳列所自遷入勸業場後各界所送陳列貨品較前尤多以致原有房屋不敷容納是以由會長楊小川君與勸業場主任張君商允添闢一大間以助進行故該所主任徐春榮於昨日函邀全體職員曁各出品家假英大馬路樓外樓特開籌備大會討論一切下午三點餘鐘各職員及出品家先後蒞會正會長楊小川君特派代表卓健伯赴會餘如交涉公署實業科長李惺庵職員沈卓吾郭建侯程靜波等共到五十餘人卽在屋頂花園東茶廳開會推評議長王漢强爲主席卽登臺報告該所經過及逐漸發達情形畢遂將所編議題四時請衆逐條討論（一）設置櫃窗應如何改良及大小格式並出品家自製或所中備辦案請討論遂由衆互相磋議咸以出品家自製未免參差不齊難壯觀瞻商議多時决定由所製辦惟所中經費支絀難以驟籌經衆决議由各出品家量力認助大衆贊成當場即有隆泉公徐春榮各認三十元王漢强日新綢廠裕泰成繡號春記正綢號五洲藥房德昌毛巾廠鼎豐皂廠各助十元程靜波萬興毛由廠鼎豐皂廠各認五元共約洋一百數十元爲添置櫃窗之用（二）更變預算案請討論經衆磋議咸謂若所中發達理應增加預算遂公决（三）所收售欵改存廣東銀行以昭愼重案徐主任起言略謂所收欵項日多恐有疎虞不如改存銀行由所出支票歸出品家支領　較穩便請衆公决經各出品家磋議咸以改存銀行因鑒於殖邊信成之事商界頗爲寒心是以未能一致又經王主席起言謂目下儲存幸祇一月况數尚有限若日後欵巨尚可另行提議故不如照原案通過爲是徐主任亦起言請衆表决遂一致贊成决定（四）添請名譽董事案請提議經各職員磋議多時决定添請八人以資扶助當場公推朱葆三李平書沈聨芳蘇筠尚顧馨一陸崧侯張逸槎趙芹波等爲該所名譽董事椎定後擬不日分函請求同意議畢又討論添置櫃窓式樣及陳列程序多時始由主席宣告散會時已鐘鳴六下矣 
[商圑籌備處議送陳英士歸葬]  
　　上海商圑籌備處昨發通告略謂前滬軍都督陳公英士靈柩歸葬定於五月十三號辰刻舉殯回籍上海商圑前受陳公之益凡我本處同志理應執拂恭送今於古曆三月十五晚常會改開臨時大會討論送殯事宜以便及早預備云 
[民業銀行呈請立案之道批]  
　　滬海道尹公署昨批陳其昌呈發起民業銀行繕具章程請立案由呈悉旣據聲稱已由上海縣核轉應俟該縣知事呈報到署卽予轉呈省長核咨可也此批章程及表暫存 
[地審廳長因病易人]  
　　上海地方審判廳長袁麟伯前因患病在公共共部局醫院醫治廳長職務暫委民庭庭長張韜兼代巳送紀前報茲悉蘇州高等審判廳長以袁廳長久病未愈該廳職務未便虛懸因委高等廳民庭庭長蕭敏赴申接署蕭原籍福建字子學已於前日到滬昨午蒞廳視事又高等廳委任鹽城人許福紳字搢卿爲上海地方廳練習推事官亦於昨午到廳辦公 
[兩邑知事會禁賽會]  
　　浦東高行鄉上川兩邑交界之蕭王廟内供奉照天侯神像每逢三月一日鄉人必迎神賽會巡行上川兩邑邊境須二三日方始竣事茲又届期上海縣沈知事因恐人衆肇事除飭第六區湯區員就近查禁外復公函川沙縣景代知事派警一體查禁以保安甯 
[細故釀成命案]  
　　美租界墨克登路二十二號門牌居人彭萬程昨與黄包車夫唐阿四因細故口角起釁被唐拳打足踢受傷甚重倒地不省人事經包探王阿巧查見將唐拘入捕房並將受傷人車送醫院醫治詎已不及當卽殞命捕房得報立即派捕將尸舁入驗尸所候禀公共公廨中西官蒞驗核奪 
[兄弟同時失妻]  
　　通州人毛小全毛昌坤兄弟前娶金姓女阿大阿二姊妹二人爲妻同居閘北本月初四姊妹同出不歸四尋無着前日忽有無賴陳少堂至毛處報信言如肯出洋二十元包可尋回毛以陳旣知蹤跡不無誘拐嫌疑遂將陳扭控四區警署押候訊辦 
[婦人請求離婚]  
　　婦人石三妹（即柴三妹又即裘柴氏）至上海地方檢察廳禀稱寗波人今年二十一歲於十八歲時憑媒嫁於在民國路小東門附近立興北貨行爲執事之裘錫舟爲繼室同居滬城長生橋東新里三千二百三十八號屋内不料裘錫舟家有大婦卽現住東街聚奎里内之裘王氏近來時至我家滋擾並將婦人百般虐待婦人哭訴丈夫反被兇毆請求提案訊明斷離等語林廳長准派法警往傳被告來案訊究 
[誘拐小孩之關係]  
　　住居新閘牯嶺路三百三十九號門牌之通州人曹阿三趙阿福經法捕房查與誘拐十五歲女孩彩娥一案有關前日由法界包探會同新閘捕房中西包探前往該處將兩人查獲昨晨併解公共公廨經中西官預審一過判曹趙兩人押候法公堂補出提票送廨准予帶回歸案訊辦 
[暗佔便宜之發覺]  
　　僑居徐家滙路三十七號門牌之西人郭特麥休控永昌煤號主徐炳春短交所買熟煤有意欺騙等情昨由捕房將徐拘解公共公廨請究據捕房代表牛門律師上堂譯稱原告與被告交易已久每次送來之煤必短少一百二十磅此種行爲違犯二百五十三條刑律應處拘役惟被告已年近七旬請改罰金以儆將來訊之徐炳春與夥胡錦昌供稱並非短交實因竹　等分兩除去未算求察中西官判徐罰洋三十元充公胡開釋 
[不許借宿之反抗]  
　　克能海路一百三十一號門牌居人楊裕德家前晚有已歇傭婦楊朱氏强欲入内住宿楊不允許該婦遂大肆滋擾　關不休經楊報告滙司捕房派探奚德安往將該傭婦拘入捕房經捕頭詰悉前情飭送公共公廨押候訊究 
[修路小工之蠻横]  
　　前日午後有嘉定人陸某行經美租界海寗路北浙江路附近時工部局小工正在該處修築馬路將泥濺於陸之身上陸以該工人等慢不經心向之理論詎有工人某甲陡起行兇將陸毆打並持鐵鐘圖擊旋經行人解勸陸始雇車而去 
[流氓藉端索詐]  
　　流氓張梓樵（即曾子橋）與同黨潘子英王阿福（即張寳生又名長脚桂生）等專在外間冒充禁烟調查員以搜查烟土爲由向人索許前日曾等探悉松江鄉人張榮生在北市私購烟土至滬杭車站擬乘火車回鄉當卽上前搜查詎榮生身上並無烟土證據嗣榮生以會等索詐向之爭論由警到來將會子橋等三人連同榮生解送地方廳昨由推檢各官訊供之下以張榮生並無販土證據當堂省釋曾子橋潘子英張寳生等三犯詐欺取財罪已成立判各監禁五個月以儆 
[攫取女子金簪]  
　　匪徒朱金林前日午後在南京路攫取女子張阿春金簪圖逃被捕追獲昨解公共公廨經中西官訊實判朱押西牢半年贓交原告領去 
[清除街巷垃圾]  
　　淞滬警察廳徐廳長以現在將交夏令各處街頭巷尾之垃圾自應督夫掃除清潔以免穢氣薰蒸曾經規定辦法令知各區署所警正佐轉飭清道員每日督同夫役勤愼打掃在案茲定於舊曆十七日（星期一）爲始照規定辦法實行每日由各長警分段帶同清道夫役於早晚兩次至大小各巷認眞掃除倘各夫役不聽指揮或有懶惰情事准由各該班長警隨時禀報查明分别懲革不得稍有寛縱自後如有污穢地方惟該班長警是問昨已由第一區警署董警正轉知一分駐所等警佐遵辦矣 
[請辦舞弊行兇之電車夫]  
　　華商電車公司總理陸伯鴻據三號查票員談椿報告三十號司機人劉玉山不肯停車待驗反將坐客放去當場查出報明公司罰洋五角後劉頗懐恨遽在民國路地方行兇報復致受微傷現已將劉扭控該管警區移送警廳司法科訊究特此報告等語陸君以劉如此行爲實屬破壞公司營業若不嚴懲效尤必衆故已據情致函徐警廳長請爲從嚴懲辦矣 
[註銷拆梢行兇之訟案]  
　　楊成林指控梧州路四百三十三號門牌銅匠店主王小五仔拆梢洋五元並行兇等情昨由捕房將王拘解公共公廨經中西官訊據被告供稱係向原告索取欠洋並非拆梢亦不行兇中西官因原告所控並無實據遂判將案註銷被告開釋 
[不認私售烟膏]  
　　住居虹口武昌路七百五十七號門牌之粤人麥洪私將烟膏售於隣人陳寳山被捕查見拘入捕房昨解公共公廨請究證人陳寳山未到麥不承認中西官判麥退去候證人到堂質明再核 
[冒騙不止一次]  
　　源生昶洋貨號已歇學徒孫爾春於去年八月問私刋該店圖章揑寫字條向河南路久成綢莊騙取白紡綢逃逸當經報告捕房請緝未獲茲又潛來被美捕房包探王金茂查獲解送公共公廨訊供收押在案茲經捕房查得被告尚有冒騙南京路瑞泰漢口路李德興四川路新豐東西華德路老順祥等號值洋三百餘元之洋綢竹布雨衣銅器各物昨由捕房傳齊一千人證將孫解廨復訊先由中西包探投訴前情並稱被告匿居北蘇州路祥豐客棧内所有當票亦在該棧内取出現巳將贓吊案惟尚未全齊等語次由源生昶經理竹砥源投訴被告來店習亦祇有十五個月因其竊取厚呢五疋故即辭退所有冒騙字條確係被告親筆請爲嚴究再次由久成德興瑞泰順昌祥等號夥周少甫章成華周茂林王洪卿陳川巨虞新官李信芝等相繼上堂證明受騙情形訊之被告孫爾春供詞推诿經襄讞員王崧生君商之英卓副領事判孫押西牢二年贓交各原告分别認領 
[電燈店主受罰]  
　　英美工部局電燈處控北四川路二千零五十八號門牌中洋電燈店主俞　巽懸掛招牌不向工部局捐照並將懸牌鐵鈎接近電線以致洋　著火幾兆燎原等情昨由捕房將俞轉至公共公廨請究先由工部局代表牛門律師上堂譯稱查得俞所釘招牌鐵鈎雖由其夥徐炳芳丁阿如等所爲然其責任應由被告擔任請爲訊究次由徐丁兩人投訴鐵鈎確係我二人所釘訊之俞銘巽供稱並非有意與電線接近求察中西官援照一百九十條刑律判俞罰洋一百元至不捐執照擅行懸牌再著罰洋二十五元一併充公 
[脚踏車久假不歸]  
　　飛電脚踏車行主至法公堂控稱俞金桂於二月初九日租去脚踏車一輛償洋六十五元到期不來交還人亦不見後至俞家中向索俞之伯父言其姪流連忘返迄已多日如能將人尋見情願賠洋現已尋見請求訊追俞供租車後被同學友人借去乘坐不料一去不返可否准予出外尋交到案訊追聶讞員判限七天賠洋六十五元了事 
[弔閱交易布疋之賬簿]  
　　邵勉臣余笏候張章甫前至法公堂控布莊主許子祥交易布疋其被結欠銀五千餘兩向索延約請求訊追後因飭提逃逸判將該店生財貨物拍賣作抵仍飭包探查提被告到案訊追迄尚未獲昨日各原告重復到廨續求追究捕頭亦到案聲稱現已拍賣得銀一百餘兩暫存捕房請核判各原告各將賬簿呈案察閱如輿所探之數相符准即缺席判决 
[追索成衣機器之代價]  
　　勝家公司遣夥姚勇人至法公堂控稱左琴書於上年某月購去成衣機器一架計洋一百三十元有店舖作保又有徐少卿亦購去機器一架由朱同興肉店擔保均蓋有圖章爲憑今向索取均不還洋請求追繳左徐同供當時該公司跑街夥送車到來言車已送到須要蓋一圖章作爲收車憑證如不合意可以退還並未向之購買是實中法兩讞員以原告係屬美商即着左徐二人各將機器交存捕房諭令原告自投該管領事署控追 
[查明愛國布來歷]  
　　蘇州人褚和尚持愛國布二十一疋至河南路某押店求質被探查見向之詢問因其不能指出來歷拘解公共公廨訊供收押在案昨晨復訊據中西包探禀稱查得此項布疋被告係在大沽路六百十五號門牌竊來訊之褚供詞支吾並由失主汪吳氏投案請求給領中西官判褚押來牢二月贓交失主領回 
[啞子屢犯竊案]  
　　啞子周漢模前日午後闖入南京路四百七十一號門牌工部局電燈公司内圖竊被西崽瞥見鳴捕將周拘入捕房昨解公共公廨經中西官查悉周已屢次犯竊判押西牢三月期滿逐出租界 
[拘獲竊賊類誌]  
　　竊賊王瑞林李阿玉昨日午後混入浦東陸家嘴鴻源紗廠内竊取該廠工人鄧錫光周家鉤之及服携贓圖逃被巡丁追獲報由經理將王李二犯函送三區警署經解警正訊據供認行竊不諱判候傳同鄧周二失主轉解地方檢察廳訊辦又奚根發昨竊浦東陸家嘴祥生廠鐵板二塊爲駐廠三區巡警蔣子純查獲解送警署經解警正略詰一過以奚曾於上月間竊取陸家渡福成布廠衣服被獲送署拘留五日開釋此次故態復萌實屬可惡諭飭轉解警廳司法科訊究 
[介紹新刋]  
　　　　中國科學社成立以來已及四載其所創行之雜誌近已呈奉敎育部批准立案且異常嘉許前巳出有二十五期茲二十六冊亦巳出版内有葉建柏科學應用論任鴻雋一九一七年化學原子量表竺可楨微蘇維火山之歷史楊銓之汲水機陳藩之冶金大要嚴莊之鑛業贏率計算法鍾心煊之鳥類利人論秉志之養馬胡剛復之法國産殤兒調查之分晰胡明復之航海新通書任鴻雋之近世化學家列傳等篇以及揷圖調查雜俎附錄一仍曩例備列無遺昨承惠贈二本書此誌謝並介紹於研究科學者 
專件 
[農工銀行條例（續）]  
第四章公積金第三十三條於每年結帳時應在淨利内提出十分之一以上金額存儲作爲公積以備彌補資本之損失及保持股息之平均公積金非轉部核　不得動用第五章監督保護第三十四條受財部及該管官廳之監督並得由該省地方長官察看情形委任地方官或其他機關監理農工銀行第三十五條監督認爲必要時得命農工銀行報告營業情形帳目並得檢閱庫存票據帳簿文件密詳轉部第三十六條監理得出席股東會及各種會議陳述意見但不得加入表决第三十七條財政部或該管官廳如認爲必要時得限制放欵及其他各種營業第三十八條放欵利息其最高率應於每年營業期前轉部備案其隨時變更利率亦同第三十九條應照本條例訂定詳細章程轉部核准施生（前項章程如有變更亦須禀請核准）第四十條農工銀行在營業區域内開設公號或代理店時須轉部核准第六章罰則第四十一條農工銀行經理有左列情事之一者處以百元以下一千元以上之罰金副經理董事於職掌範圍内應受罰金亦同（一）違背第八至第十三條之規定而放款（二）違背第二十四條之規定經理本條例以外未核准之營業（三）違背第二十五三十三十二條之規定而發行債票（四）違背第二十八二十九條之規定而怠於償還債票本息（五）違背第三十三條之規定而動用公積金第七章附則第四十二條各地方官認爲該地方應行設立農工銀行之必要時工地方殷實紳商有願出資倡辦者得詳請該省地方長官批准後揀派籌備委員組織該地方之農工銀行（財政部及該省地方長官認必要時亦得派員籌設）第四十三條籌備委員按照條例訂定詳細章程禀請轉部核准後招集股分第四十四條籌備委員招齊投分組織成立並俟董事經理選定後即將農工銀行事務交代與該行董事會及經理第四十五條本條例未規定者得適用銀行通行則例其公司條例第四章股分有限公司第九十七條至二百二十九條及二百四十八條第二百四十九案之規定與銀行通行則例及本條例不相看牴觸者均適用之第四十六條本條例自公布日施行（完） 
來函 
[賈豐臻來函]  
　　頃見各報本埠新聞飭緝掘棺盜物之犯匪一則有處以死刑字樣而貴報并有刑律非可意爲增重也短評一篇賣鄙人未嘗措意於法律學惟鄙人致淞滬警廳原函乃務獲眞盜處以刑律並無死刑字樣親筆具在昭昭可考斷不敢於要求警廳務獲眞盜之外復有慘酷之意思務請貴報登入來函門更正順頌著安賈豐臻啓五月四日 
雜評二 
[張梓樵案科罪之感言（庸）]  
　　搜查罪證之權屬於法庭及警察民吏非私人所得而干預使因此侵害人之自由尚當受刑事之裁制何况流氓地痞其搜查人之目的不過希圖敲詐爲詐欺取財之一手段卽使查有贓證亦不能以被搜者確有犯罪行爲而遂置搜人者於不問故張梓樵等之科罪於張榮生烟土之有無殊無關係惟此種現象一方固由於流氓之希圖索詐他一方亦由於警察官吏之溺職蓋惟警察溺職於禁烟之功令不能認眞執行坐令違禁之烟土依然運入内地而市井無賴遂得乘機行其敲詐慣伎（現在私販多畏流氓而不畏警察蓋以警察發覺私運之能力遠不如流氓也）警察不能舉其職流氓起而代之其罪固不專在流氓也爲厲行烟禁起見此後偵查私運當著爲警察唯一考成而嚴定其賞罰不然私販旣有時以無證據而不能科罪而流氓地痞之擅查焑土又須予以制裁社會之法律觀念現尚薄弱不且疑法庭之措置利益於販烟哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬某道尹城隍廟求雨文] [  守拙子]  
　　（參觀四月二十九日本報新聞欄） 
　　蓋聞大旱成災商代有桑林之禱亢陽爲害魯史詳大雩之文良以五行失宣三農待澤憫東作之艱難厪憂歲歉登南山而眺望翹盼朝隮宜乞靈於神祐冀默感夫天心遇烖修行縣知事當申明於典爲民請命警廳長應監護法擅本道尹親率僚屬警告神明旣朝祈而夕禱乃一日而兩朝但遵民國新章改免冠鞠躬之禮不比前清舊例循就位叩首之儀銜口内之雪茄一路香烟繚繞觀街頭之電火通宵寳炬煇煌先三日虔心特秉齋戒務表誠求越幾時靈感難邀屠宰尚須禁止然君子原不素餐何敢飲皂莢之水而大夫豈能徒步無庸穿蒲草之鞋紅油繖縱不通行絲轎衣無妨暫罩光福寺中預備迎觀音之銅像元妙觀内安排設菩薩之琳宫惟冀祓除魃害不辭迷信神權鼓鐘不具未延肉食之沙門鐃鈸無聲祗缺火居之羽客只因道紀僧綱久經裁職可奈僧尼道士不肯當差愧人心之不古朔望從未行香抱佛脚於臨時菑祲方來祈禱惟神聲威顯赫靈感昭彰久享三吳之香火當憫百姓之災殃以陰贊陽上達蟻忱於閭闔有求必應下慰霓望於閭閻庶幾陽曜潛形雨師稅駕甘霖早沛全消苦旱之憂嘉澤覃敷仍獲占豐之慶此時入廟籲神敢乞靈明之默鑑異日撤壇謝將再修報賽之隆文（五） 
　　注意畫謎之九明日揭曉 
家庭常識 
　　染呢絨呢絨甫染元色如以花葉和滾水泡之則光澤異常　　[  張志恒]  
　　菜刀去銹浸入泔水缸内一二日取出其銹自去[  陳麟書] 煑火腿未煑前將皮上徧塗白糖然後煑之其皮易酥[  風雩] 止血封口馬勃（藥名）敷創流血立止愈後亦無疤痕 
爛脚痛用黑棗二枚置飯鍋内蒸至三餐搗成泥糊和砂仁末拌匀敷患處神効勝常又豆腐渣和烏梅（藥名）敷治亦効　　除煤油氣煤油沾器可用黄酒擦之氣味立除[  頑鐵]  
　　牙痛熟石膏研末與白胡椒調和之擦於痛處即愈（道三）治疔毒家園菊花搗汁一碗服下並敷患處即愈如無花根葉亦妙凡疔生脣上卽看水腿灣有紫筋起者可用銀針刺出血即愈或鹽擦之即消[  彬甫]  
　　赤游　初生小兒所患之赤游　最易延傳每於三五日間能傳遍周身故施治誠宜亟亟世謂以陳年蠶豆莢燒灰調麻油敷之可愈顧有時亦或不效不若以陳年嗶嘰燒灰置石地退凉後以麻油調敷之較爲有騐余曾以此活孩數十惟發至少腹以上者難治[  天父]  
　　刻玉章瑪瑙水昌法用荸薺數枚同入水煑一晝夜再用明礬三釐蟾酥三釐塗刻處炙乾又塗藥盡爲度則鐫刻篆文與白壽山石無異 
　　刻梅根竹根圖書用刀之法必須偏鋒（萬不能用中鋒若用中鋒反頑膩而難刻矣）向字畫邊切去不可太厚不可稍鈍陰陽文均宜深淺則即不光潤 
　　擦洗象牙象牙黄者用豆腐渣浸擦洗之自白 
　　洗圖章石章用久爲油硃所膩者先於香油燈盞内浸一宿次日取出蘸香爐内灰用舊牙刷或棕刷輕輕刷洗之如塗硃未盡更蘸水刷之則印不損而清麗若新 
　　治蜂刺細腰蜂及銕刺人即腫因蟲尾有毒也若以人乳合黄泥調匀敷之即愈 
　　栽花清明節拆月季玫瑰薔薇芙蓉花大枝揷之越年可活且能開化曾經實地試行[  四未]  
　　生髮香瓜子種後令其芽連根搗爛塗於新癩鬁疤上三四次可以生髮以塗頭上瘡疤亦能生髮 
　　墨盒盒中置少量樟腦可免署天臭氣較置氷糖者爲佳 
　　治瘡嘴凹瘡以湯罐底水或鑊蓋上汽水塗之即愈 
　　洗海參海參皮膚中含有無數石灰質之小體故於未着水前將乾毛帚擦之可以撤出若經着水則突棘脹大欲其去淨殊難洋燈罩洋燈罩極易爆碎如將碎罩烘熱以生大蒜頭擦之裝牢烘乾異常牢固惟切忌潮濕[  經常]  
工業須知 
[育蠶簡法（四）] [  經常]  
 
[每日給桑標準表]  
　　右二表前表給桑回數祗就春蠶而言若養夏蠶每日宜多給一回以夏天温高而蠶食速也後表係對一錢蟻量計算但僅計其每日之總計數至每回給桑之理詳飼育標準表茲不備載 
　　（十六）剉桑剉之目的便蠶食也剉之大小由齡而異大約第一齡一分至分半第二齡分半至二分第三齡二分半至四分第四齡五分至七分第五齡一寸至枝葉此正方形切分之標凖也（十七）除沙俗名起底第一齡時一次足矣二齡至四齡每齡分起中眠三次五齡每日一次遇雨須二次也（未完） 
尺牘偶存 
　　每得故人寓書辭清句麗雅似昔賢置諸篋中輒復散佚殊爲可惜爰闢此欄冀成一集凡有佳稿無論何人皆可錄寄以備選存蓋編輯本意固非爲個人而設也惟恕槪不奉酬 
[致栩園書] [  子珊吕祥瑛]  
　　海萍雲鳥聚散無端秋蟀春鶊光陰易換憶昔宴開公瑾得識元龍（丁未年周芝蓀兄宴君於一品香瑛陪末座）雄辯高談心傾四座酒酣耳熱仰面賦詩（瑛呈句云詼諧玩世推麟老著作成林拜蝶仙）不意驪歌一曲雙袂頓分君去聖湖我留歇浦彼此睽違瞬逾十載屋梁落月常覺懐思比年以來欣悉閣下主持筆政執牛耳盟以閣下妙思六經逍遥百氏奇藻映世豪邁絶倫聲震華夷尊爲泰斗倉山以後巨孹推君丁茲神州不競韻學沈淪佻達學子醉心歐化歷觀報章虛聲標榜失拈出韻更僕難數端賴大雅扶輪挽回末俗曠覽斯世舍閣下其誰與歸瑛鄮山下士堇水棄材識見拘迂性復疏懶筋努肉緩齒脫眼花壯志銷繁華夢裏生涯寄雲水光中俗務如蝟筆墨荒蕪苦腸搜索久不作詩廼因諸友相嬲常覺技癢致君苗之硯終不可焚然欲領西子芳澤嫫母先呈其形欲窺班氏神巧拙匠先奏其技求君子稱心妙詠恕不才斗膽狂言緣裁寸箋錄塵選几如蒙郢削刋登詩選更當馨香祝之臨頴依依欲言不盡 
長篇小說 
[寫情小說柳暗花明錄] [  常覺小蝶天虛我生合譯]  
　　第一章（二） 
　　外史氏曰天下之父視其所生之女大半皆爲美人初非牧師一人爲然而牧師之贊此女亦不得謂之爲過蓋薏德者姿容絶世愛好天然且復天眞未鑿爛漫如孩提之兒面白有如象貝橢圓而瘦其下頤髮黑如墨而軟乃如絲睫毛亦深黑益足顯其眉目之清朗然若畫唇朱而薄凡唇薄者恒露隱刻而此女獨温和適以助其美至其目光則吾不能言矣然亦無人能形容之者其色爲棕灰耶抑深黑耶即牧師亦不能辨但知其圓明如鏡於凝思時則其黑乃類漆而笑時則又一變而深碧矣故無論其爲喜爲怒僉足令人心醉此時方充滿其最高尚最純潔之愛情以向老父天眞一片乃悉流露於不覺其身固弗頎而嬌小乃如雛燕方之以蓓蕾含葩臨風俗吐則滋肖也至於音吐之妙則讀者可以想象得之此時老牧師方欣欣然曰汝眞憔悴矣望之乃如二十許人雖然汝今年不巳十九乎流光迅哉而昨日汝尚　　薏德立以纎掌掩其髯曰又欲宣我兒時劣跡矣但我今已成人不當更言前事父視我不其長耶言次乃當老人之前亭亭而立適於其時有一少女推門而進薏德立呼曰姊且舒雙臂抱其頸曰女聖人忙碌乃何似亦知汝阿妹歸乎老牧師亦含笑言曰茜雪汝妹盼汝久矣茜雪俯首親其妹額復徐徐攀薏德之臂令下而以纎指自理其已棼之髮展爲美笑此二人對立乃不啻玉樹之交輝然茜雪頎美端淑而和平如幽蘭之在空谷目光蔚藍有慈祥之氣手竹絲小筐滿貯福音之書薏德加以女聖人之徽號亦殊稱也彼爲特師長女亦即爲牧師之右手在家中爲安琪兒出則又爲衆人之良導師在理牧師宜愛長女矣顧天下父母大都愛憐少子牧師亦不能侃此例蓋薏德之嬌憨實勝於茜雪之凝重也茜雪旣入則發其清婉之聲曰親愛之薏德汝來書不謂於下午歸耶豈火車　　薏德曰此汝不宜怨火車蓋吾船抵港實較常時早三句鐘矣雪茜汝隹吾隣近諸姊妹當均佳白朗夫人無恙歟老泰馬是否尚執牛性乃不肯一蒞敎堂而宣道室之西窗果已易玻璃耶茜雪不禁笑曰問題多哉吾用不及擇一而答少頃當再與汝言之今汝遠來亦苦飢否薏德曰否雖然因汝一語乃轉令我憶及今俄矣親愛之阿姊汝能爲我具餐否又曰姊母行吾在船中已稍進食此時尚不奇餒蓋吾歸時風浪至險故予獨坐觀象台上不敢入艙念船果獨礁而沉則吾亦得緩死於須臾顧船竟不沉而風雨又冷砭我肌骨幸有少年以其大衣加我茜雪曰男子耶薏德夷然曰當然爲男子若爲女則又何必理我至早餐時彼又携饌而至以餐授我彼捧其盤而我啖之一嚥幾盡始憶彼猶未食問之果然可憐哉此少年也予乃許其再覔一簋至則吾當爲之捧盤而彼啖之茜雪曰噫此何語哉聲雖和惋而責備之意可見薏德笑曰凡人必有良心食德安能不報唯吾今思之則後來一簋之中仍以我所食者爲多耳 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之游戲文章]  
[洋涇浜序（仿牒王閣序）（謝嘉樹）]  
　　（見本報壬申年十二月十二日） 
　　春申故郡華洋分府界區北郭地接東門襟三泖而帶五殿抱江海而聨吳越物華天寳電光傳雁足之書人傑地靈雲轡馳龍華之路煤燈霧列火舶星馳台隍轉振武之名賓主盡通商之美數十餘邦之領事棨戟遥臨一十八省之人文襜帷暫駐千行百貨貿易如雲三敎九流江湖滿座騰蛟起鳳新燈彩之戲園紫霧丹霞女堂倌之烟室數年迢隔又換排場此日邀遊躬親勝境時惟七月序屬初秋潦水發而寒潮清烟光凝而木棉紫溯青浦而黄渡歷蓮港而　湖過徐氏之舊灣得敎堂之洋館層樓聳翠上出重霄十字凝霞下臨無地羊腸鸐頂倐馬路之縈廻花圃鳥籠壯洋行之體勢過老閘渡大　檣帆曠其盈視樓閣旴其駭矚閭閻撲地長歌短舞之家舸艦迷津機器火輪之局時鐘遠報音徹雲衢馬車偱小車齊飛日市共夜市一色妓樓唱晚響窮寳善之街女優登場聲徹吉祥之路偎紅姆戰浮白拳飛脂粉濫而淫風生笙歌凝而遊雲遏新樓京館共銜明月之樽麗水洞天（皆茶室）如躐凌霄之壁銷金竄不夜城窮睇盼於光天極冶遊於暇日日新月異覺繁麗之無窮外强中乾實盈虛之有數開瓊筵於月下請貨客於花問小費使似南溟深發財邈如北辰遠囊空客路誰悲流海之人涙灑窮途幾作吹簫之客曷回頭於末路免失足於他年嗚呼貧富不齊豪奢難繼人原易老境豈常豐雖外國之商人共推財主而洋行之倒帳亦有窮時所望萬貫雄豪五陵美少情魔勘破休聨紅粉之盟色界參空莫墜青樓之術座無妓而覺爽囊有錢而常懽茶會可敲不如絶迹烟盤雖好何必長開紅箋呌局漫貪一面之緣白畫閒行莫入迷魂之陣僕經旬遊歷十日盤桓無意尋未問長三之價入門訪俗曾聞阿四（女堂倌）之名鄭聲艶說三朱（女彈詞）文舞羣誇四美（四美園女班）窺家家之錢樹接處處之烏隣他日重來休敎失足此問雖樂詎不思家酒後燈前負良霄而自惜冰清玉潔愼獨處以何慚嗚呼勝景不常盛游難再此行已矣未免欷歔聊以解潮仿滕王之舊體偶然寫意譜海國之新聞事近續貂才疎倚馬一言均賦四韻遂成彝場東畔臨江渚暮暮朝朝鬭歌舞畫閣高侵淞浦雲寒潮夜吸巫山雨蜃樓海市日悠悠滄海桑田春復秋黄公一去今何在黄浦無情水自流 
尊聞閣筆記 
[藏奸藪（見本報壬申年五月初七日）]  
　　東甌多尼庵類皆靚粧炫作冶客之誨游者以爲勝於惠山有某氏者富人某之室也豐容俊態素有艶名與海月庵尼僧最密暇輙招之促滕談心極欵洽富人某亦悅其美麗不之禁也無何富人死某氏涙濕枕函不勝寥寂每懐伉儷之情未嘗不沾襟也數月後以佛事往游尼庵尼深相慰唁并察其有不安於室之意力挑之婦忽嘆曰予此身已矣無復生人樂趣矣計惟有託迹空門爲來生之懴悔耳未知謂胥收納否尼曰是烏可哉微特夫人之家門鼎盛斷不可爲此事即稍有身家者亦斷斷不肯蓋此地尼庵多蒙不潔之名也如夫人情急實不能耐此長宵則我有絶妙方法絶妙去處一則外人萬不能知可免敗壞門風之虛一則乘興可以卽往並無逗留庵院之嫌夫人以爲如何某氏急叩以如何方法如何去處則固笑而不答徐曰夫人固欲如法而行則去後便知也某氏又急叩曰然曲即在本庵乎曲又摇首曰庵中耳目衆多如何其可也時某氏心中狐疑不决而又萬萬不能自持但點頭微笑而已尼會意卽命備肩輿二乘親送之往氈惟夾幕閉置車中舁以行約數百步入一高墉大宅中歷數重門方於院落中下轎但見高堂大厦棟宇連雲携手而入則見密房邃室中喁喁人語襲襲　香蓋皆彼敎所謂色界天也歷過數院落忽於廳後壁間一扣轉出一門挨身進門則樓梯十餘級在焉携之登樓則各房問皆軟簾埀地緊閉獸環直至最後之房則珠簾半捲外户不關尼争推之入曰好自爲之明日我來相迎也言畢回身意去某氏心摇摇無所主只得欵步而進但見繡帳微颺中似睡一美少年聞有人行步聲已推枕而起見某氏雅淡妝束國色天然亦復心乎愛之歡笑承迎問以里居姓氏親暱殊甚繼問少年何以至此則對以不知何故但昨日將晚時街頭遇一少年甚温雅邀入酒館小酌不覺沉醉至今早醒來則巳臥在此間榻上正愁悶間有小鬟送飲食至告以勿煩惱有美人約來一會也今得見卿實愜素願未知從此能常叙否氏對以再圖良策遂相歡狎次日尼來約定三日或五日一叙每月貼費用五十金蓋尼僧專羅致美俊少年以爲不安於室之婦人設一大嫖院最佳妙者人上等非富貴之家屬不能得沾潤澤其中等則必取壯健之人以爲常貨暇輙取以自奉然亦非貼伊一二十金一月不能至削伐成疾則貶入下等所與交者不過傭婦貧家每月只數金可矣而極淫者每在此輩少年一入下等則其亡也可立而待也某氏婦與某少年情密後探知底細甚爲之危如此來往年餘始設計欲脫其火坑而尼固萬萬不欲蓋一入陷穽竟至萬無生理也其後某氏婦卒爲之遍賄婢媪僞以死告而陰縱之去少年出乃自述其事以志再生之慶焉 
警世寓言 
[周鏡堂（見本報甲戌年二十六日）]  
　　有簇摞絏而過者羔裘甚都而形狀險異心竊怪之詢諸人或告之曰此訟師周鏡堂也隨父流於漢鎭挾此術以飛噬人者屢矣今日被逮爲窩盜發覺市要嗟嘆不已或曰匪直此也遭其誣害者擢髮難數茲且言其甚者遥孀婦胡氏皖人也年三十餘夫亡後遺一子僅五齡依姪而居姪寄人廡下不常在家以故婦與孤雛煑石衣蘆情殊可慘比鄰有梓人徐甲者無賴少年　窺婦獨居思作求鳳之曲以周對廬慮識破機關從後門挑之周偵知其事因詐徐曰鄰家婦固鐵中錚錚者敢有干犯則如刀之筆在會使糜爛獄底耳徐素懼周乃跪請曰倘事可偕願以百金酬之周得金勾其黨羽三四人揑稱街隣乘婦姪促婦僊居誣姪以逼賣嬸母迭於官且以丈人峯唐某作證猅成日周詡詡然自矜曰謀陷婦姪咸我績一襲裘可速製也且囑徐甲曰婦之姪已禁錮矣婦可納也徐懼婦有宗族未敢即納周某曰膽何太怯遂以輿畀婦至徐甲之家儼成夫婦自此巢傾之下完卵俱無婦子婦姪命俱懸於周某子手一日唐某邀徐甲至一茶園索其謝金甫就席即雙目盡赤自擱其掌曰害孀婦全家者爾壻周某也爾不止之猶爲可恕乃爲作證以誣其姪以爲一網打盡之計尚欲索謝耶語畢咯血盈頰倒地而目瞑矣周自丈人峯頺後鵲巢而鳩居之且誣丈母爲苟合非唐某之妻控於官而丈母又受壻害矣有巨盜一夥係周醜類出没時俱以周爲淵藪盜有所刦輙與周分隣近居民以周衣裳楚楚或不疑其爲盜窩旋因羣盜案發獲　時供周係寄頓銷贓不捕役搜獲一一爲失主所認杖責一千而後錮焉入禁之頃與婦姪遇姪曰君亦到此耶聞其妻亦將爲他人妻矣 
　雜錄 
[眼病預防法（一）（益欽陳滋）]  
　　眼病之最速而最險者莫如白濁入目數日之内流農不息遂使雙目全　名膿漏眼 
　　白濁之毒爲淋菌含於白濁之膿中入目之後暴發赤眼胞腫如桃不能開眼角流脂如黄膿烏睛多化膿而潰爛卒起蟹珠旋螺而失明嘗查世間督目烏睛如覆白殻如附旋螺者大半爲膿漏眼之結果也 
　　白濁入目不由於内攻而出於外感外感之路大半因手指手巾不潔沾有淋菌以之拭目引菌入眼遂致發病預防之法以滅絶淋菌不使入目爲無上之法茲分條述之如下 
　　（一）男流白濁者女多白帶者宜令其熟知白濁白帶入目能發膿漏眼而失明使講自衞之法并速治愈其白濁白帶以免危險 
　　（二）凡患白濁者手指與手巾宜常況以防染淋毒夜臥中及晨起時尤不可以手指拭目以防淋毒染引入眼中 
　　（三）醫師治白濁後拭過棉布宜悉數燒毁用過器具宜十分消毒手指尤宜淨洗以防自染或染人滬上眼科醫不知消毒法從此傳過膿漏眼不少余已習見之宜注意 
　　（四）公厠之門鈕旅館之枕被浴堂戲園茶樓酒肆之臉巾皆不免含淋毒宜小心預防之 
　　（五）入浴時頭面與下身宜分别洗之切不可用洗下身之水與浴巾洗頭面 
　　（六）無論何時切不可用不潔之布片或他人之手巾拭目在兒童時即宜養成自携手巾之習慣如此不但可以防膿漏眼并可以免各種眼病 
　　（七）青樓爲淋毒之巢窟寢食其中實甚危險尤以手巾爲傳染之路宜小心避忌之 
　　（八）民間有取小便治眼病之習俗萬一尿中有淋毒即能染膿漏眼而失明宜速禁絶之 
　　（九）産母白帶有淋毒産兒每染膿漏眼故未産之先宜用食鹽水清洗陰部以滅淋毒 
　　（十）初生兒湯沐時頭面與身體宜分别洗之洗頭面宜用清潔面盆盛清水用清潔手巾拭之不可使污物入目尤不可用洗身體之盆與水洗頭面 
　　（十一）初生兒以經過不潔之産道而出難保無淋毒入目故湯沐之後宜翻轉眼驗用新製二％硝酸銀水點眼以豫防之 
　　（十二）接生宜用新法産婆使其完全解毒因穩婆不知清潔法膿眼臍風多由穩婆造成之也 
　　（十三）初生嬰兒七日之内發赤眼胞腫不開必係膿眼有失明之虞宜速醫治之 
　　栩按　手拭目亦足致病俗稱紅眼睛者大都由此故人家習慣如厠後及睡起必先淨手初非爲迷信而然特借運晦之說以誘其信從耳 
 
 
 

Page 18

 
 
   
 
